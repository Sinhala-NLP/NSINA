{
       "Source": "hirunews",
       "Timestamp": "Friday, 19 February 2021 - 19:58",
       "Headline": "දෙමළ ජනතා පෙරමුණේ මන්ත්‍රී ධර්මලිංගම් හමුදා රෝහලට පැමිණ එන්නත ලබා ගනී (වීඩියෝ)",
       "News Content": "යුද හමුදා රෝහලට පැමිණ එන්නත ලබාගැනීමට දෙමළ ජාතික ජනතා පෙරමුණේ මන්ත්‍රීවරුන් පිරිසක් ප්‍රතික්ෂේප කළද දෙමළ ජාතික සන්ධානයේ පාර්ලිමේන්තු මන්ත්‍රී ධර්මලිංගම් සිද්ධර්ථන් අද යුද හමුදා රෝහලට පැමිණ එන්නත ලබාගත්තා.\nකෙසේ වෙතත් දෙමළ ජාතික සන්ධානයේ පාර්ලිමේන්තු මන්ත්‍රීවරුන් වන සෙල්වම් අඩෙක්කලනාදන්, එස්. විනෝගරාධලිංගම්, චාල්ස් නිර්මලනාදන් එන්නත ලබාගත්තේ මන්නාරම සෞඛ්‍ය වෛද්‍ය නිලධාරී කාර්යාලයේදියි.\nමේ අතර යුද හමුදා රෝහල්වලින් එන්නත ලබාගැනීම කිසිදු ශ්‍රී ලාංකිකයෙකුට ප්‍රතික්ෂේප කළ නොහැකි බවත්, එසේ ප්‍රතික්ෂේප කළ හැක්කේ ශ්‍රී ලාංකිකයින් නොවන අයට පමණක් බවත්, යුද හමුදාපති ජෙනරාල් ශවේන්ද්‍ර සිල්වා ප්‍රකාශ කළා.\nඔහු මේ බව කියා සිටියේ දෙමළ මන්ත්‍රීවරුන් පිරිසක් යුද හමුදා රෝහලෙන් එන්නත ලබාගැනීමට  සූදානම් නොමැති බවට සිදුකළ ප්‍රකාශයකට ප්‍රතිචාර දක්වමින්.\nමේ අතර දින 4ක් තුළ බන්ධනාගාර නිලධාරීන් 3,145 කට එන්නත ලබාදී ඇති බව බන්ධනාගාර මාධ්‍ය ප්‍රකාශක කොමසාරිස් චන්දන ඒකනායක සඳහන් කළා.\nමේ අතර ගාල්ල නගර සභාවේ නාගරික කොමසාරිස්වරයා කොරෝනා ආසාදිතයෙකු බවට හඳුනාගැනීමෙන් පසු ඔහුගේ පළමු පෙළ ආශ්‍රිතයෙකු ලෙස හඳුනාගත් ගාල්ල නගරාධිපති ප්‍රියන්ත සහබන්දු නිරෝධායන ක්‍රියාවලිය ප්‍රතික්ෂේප කර තිබෙනවා.\nගාල්ල සෞඛ්‍ය වෛද්‍ය නිලධාරී විසින් ඔහු නිරෝධායනයට ලක් විය යුතු බවට දැනුවත් කළද ඊට නගරාධිපතිවරයා විරෝධය පළ කර ඇති අතර, පී.සී.ආර්. පරීක්ෂණයකට පෙනී සිටීම පවා ප්‍රතික්ෂේප කර ඇති බව සඳහන්.\nඅද දිනයේ මේ දක්වා කාලය තුළ අලුතින් කොරෝනා ආසාදිතයන් 248 දෙනෙකු හඳුනාගෙන ඇති බව යුද හමුදාපති ජෙනරාල් ශවේන්ද්‍ර සිල්වා ප්‍රකාශ කළා.\nඒ අනුව මෙරට සමස්ත ආසාදිතයන් සංඛ්‍යාව 78,768ක් දක්වා ඉහළ ගොස් තිබෙනවා.\nමේ අතර තවත් මරණ 8ක් වාර්තාවීමත් සමග මෙරට සමස්ත කොවිඩ් මරණ සංඛ්‍යාව 430ක් දක්වා ඉහළ ගියා.\nමෙලෙස මියගොස් ඇත්තේ දෙමටගොඩ, කොළඹ 8, මීගොඩ, රිදීමාලියද්ද, දෙකටන, කොළඹ 10, කෙසෙල්වත්ත සහ වත්තල ප්‍රදේශවල පදිංචිකරුවන් පිරිසක්.\nරිදීමාලියද්ද ප්‍රදේශයේ පදිංචිව සිටි අවුරුදු 20ක තරුණියක්ද ඒ අතර වීම විශේෂත්වයක්.\nකොවිඩ් ආසාදිතව ප්‍රතිකාර මධ්‍යස්ථානයක් වෙත යවා නිවසට එවීමෙන් පසු පසුගියදා ඇය ජීවිතක්ෂයට පත්ව ඇත්තේ.\nඑම මරණ සම්බන්ධයෙන් ප්‍රදේශයේ උණුසුම් තත්ත්වයක්ද හටගත්තා.\nඅදාළ සිද්ධිය සම්බන්ධයෙන් රිදීමාලියද්ද ප්‍රාදේශීය ලේකම් කාර්යාලයේදී ප්‍රාදේශීය ලේකම්වරයා, ප්‍රදේශයේ මහජන සෞඛ්‍ය පරීක්ෂකවරුන්ගේ ප්‍රධානත්වයෙන් විශේෂ රැස්වීමක්ද පැවැත්වුණා.",
       "URL": "https://www.hirunews.lk/263092/දෙමළ-ජනතා-පෙරමුණේ-මන්ත්‍රී-ධර්මලිංගම්-හමුදා-රෝහලට-පැමිණ-එන්නත-ලබා-ගනී-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2136"
}