{
       "Source": "hirunews",
       "Timestamp": "Sunday, 25 July 2021 - 19:39",
       "Headline": "කොරෝනා ගුරු පොකුරක් ගැන අනතුරු ඇඟවීමක් (වීඩියෝ)",
       "News Content": "ඉදිරියේදී කොරෝනා ආසාදිත ගුරු පොකුරක් වාර්තා විය හැකි බවට ඖෂධ නිෂ්පාදන, සැපයුම් හා නියාමන රාජ්‍ය අමාත්‍ය මහාචාර්ය චන්න ජයසුමන අනතුරු අගවනවා.\nරාජ්‍ය අමාත්‍ය මහාචාර්ය චන්න ජයසුමන අද මාධ්‍ය වෙත අදහස් දක්වමින් කියා සිටියේ මේ දක්වා එන්නත්කරණයට ලක් කළ කිසිදු ගුරුවරයෙකු තුළ කොරෝනා ප්‍රතිශක්තීකරණය ගොඩනැගී නොමැති බවයි.\nමේ අතර කොරෝනා ආසාදිතව මිය ගිය බහුතරය එන්නත් ලබාගෙන නොමැති බව ගත වූ සති 3ක කාලය තුළ මෙරටින් වාර්තා වූ කොරෝනා  මරණ දත්ත විශ්ලේෂණයේදී අනාවරණ වී තිබෙනවා.\nනිවැරදිව ආසාදිතයින් හා ප්‍රභේද හදුනා ගැනීමේ පරීක්ෂණ සිදුනොකරන පසුබිමක් තුළ තවත් කොරෝනා රැල්ලක් ඇතිවිය හැකි බව වෛද්‍ය රසායනාගාර තාක්ෂණවේදීන්ගේ සංගමයේ සභාපති රවී කුමුදේශ් ප්‍රකාශ කළා.\nමේ අතර අලුත්ගම - කළුවාමෝදර, මුල්ලපිටිය, හෙට්ටිමුල්ල, මොරගල්ල යන ප්‍රදේශවල පදිංචිකරුවන් 143 දෙනෙකුට සිදුකළ අහඹු කොරෝනා පරීක්ෂණයකින් ආසාදිතයන් 47 දෙනෙකු හඳුනාගෙන තිබෙනවා.\nඑමෙන්ම නාවලපිටිය දිස්ත්‍රික් මහ රෝහලේ කොරෝනා ප්‍රතිකාර ඒකකයෙන් අද උදෑසන පලාගිය ආසාදිතයෙකු නාවලපිටිය - මෙරිවිල හන්දිය ප්‍රදේශයේදී පොලිසිය විසින් සොයාගෙන යළි රෝහල් ගතකිරීමට පියවර ගැනුනා. ඒ, අදාළ ආසාදිතයා මාර්ගයේ ගමන් කරමින් සිටියදියි.",
       "URL": "https://www.hirunews.lk/277991/කොරෝනා-ගුරු-පොකුරක්-ගැන-අනතුරු-ඇඟවීමක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1796"
}