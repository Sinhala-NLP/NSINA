{
       "Source": "hirunews",
       "Timestamp": "Thursday, 06 April 2023 - 8:24",
       "Headline": "ඕමාන ජාතික ඇඟලුම්හල් හිමිකරුට පහරදීමේ විමර්ශන සීඅයිඩීයට",
       "News Content": "කටාන - හල්පේ - කෝපියාවත්ත ප්‍රදේශයේ ඇගලුම් කර්මාන්තශාලාවේ ඕමාන ජාතික හිමිකරුට පහරදීමේ සිද්ධියේ විමර්ශන බඩල්ගම පොලිසියෙන් ඉවත් කර අපරාධ පරීක්ෂණ දෙපාර්තමේන්තුව වෙත පවරා තිබෙනවා.\nමෙම පැවරීම කර ඇත්තේ මේ සම්බන්ධයෙන් බඩල්ගම පොලිසියෙන් සාධාරණයක් සිදු නොවන බවට සහ එම තත්ත්වය යටතේ කර්මාන්තශාලාව විදේශයකට ගෙන යාමට එහි පාලනාධිකාරිය තීරණය කර ඇති බවට ඕමාන තානාපතිවරයා රජයට දැනුම්දීමෙන් පසුව බවයි වාර්තා වන්නේ.\nපොලිසිය සඳහන් කළේ මෙම සිද්ධිය සම්බන්ධයෙන් දැනට සැකකරුවන් තුන්දෙනෙකු අත්අඩංගුවට ගෙන ඇති අතර තවත් දෙදෙනෙකු සොයා විමර්ශන ක්‍රියාත්මක බවයි.\nපසුගිය 30 වනදා කිසියම් පිරිසක් ඇගලුම් කම්හලේ හිමිකරුට සහ ආරක්ෂක නිලධාරියාට පහර දී එහි දේපල වලට හානි කර තිබුණා.\nකෙසේවෙතත් මෙහි විමර්ශන නිසි අයුරින් ක්‍රියාත්මක නොවන බවට එහි හිමිකරු ඕමාන තානාපතිවරයා මාර්ගයෙන් මෙරට විදේශ අමාත්‍යවරයාට දැනුම් දී තිබුණා.\nඑහි හිමිකරු කියා සිටියේ සාධාරණයක් ඉටු නොවන්නේ නම් රට හැරයන බවයි.",
       "URL": "https://www.hirunews.lk/331800/ඕමාන-ජාතික-ඇඟලුම්හල්-හිමිකරුට-පහරදීමේ-විමර්ශන-සීඅයිඩීයට",
       "Category": "Local News",
       "Parent URL": "https://www.hirunews.lk/local-news.php?pageID=431"
}