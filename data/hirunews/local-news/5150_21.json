{
       "Source": "hirunews",
       "Timestamp": "Saturday, 27 February 2016 - 13:33",
       "Headline": "ගතවූ පැය 24 රිය අනතුරු ඉහළට",
       "News Content": "දැදිගම - නෙලූන්දෙණිය ප්‍රදේශයේදී වෑන් රථයක් මාර්ගයෙන් ඉවතට පැන ටිපර් රථයක ගැටී අද අලූයම සිදුවූ අනතුරකින් කාන්තාවන් 5 දෙනෙකු ඇතුලූ 11 දෙනෙකු තුවාල ලබා කෑගල්ල රෝහලට ඇතුළත් කරනු ලැබුවා.\nඉන් දෙදෙනෙකුගේ තත්ත්වය බරපතල බැවින් මහනුවර රෝහලට මාරුකර යවා තිබෙනවා.\nගත වූ පැය 24 ක කාලය තුළ සිදුවූ රිය අනතුරුවලින් පුද්ගලයින් 4 දෙනෙකු ජීවිතක්ෂයට පත්වුණා.\nඑහිදී තුවාල ලැබූ සංඛ්‍යාව 16 ක්.\nදැදිගම හැරුණුකොට දකුණු කළුතර, හබරණ, අකුරැස්ස සහ බුලත්සිංහල යන ප්‍රදේශවලින් මෙම අනතුරු වාර්තා වී තිබුණා.\nදකුණු කළුතර - ගල්ලැස්හේන ප්‍රදේශයේදී ත්‍රිරෝද රථයක් මාර්ගයෙන් ඉවතට පැන සිදුවූ අනතුරකින් දෙමටගහවත්ත - දොඩම්ගොඩ ප්‍රදේශයේ පදිංචි 24 හැවිරිදි පුද්ගලයෙකු ඊයේ ජීවිතක්ෂයට පත්වූ අතර තවත් 4 දෙනෙකු රෝහල් ගත කෙරුණා.\nවෑන් රථයක් මාර්ගයෙන් ඉවතට පැන පදිකයෙකුගේ සිරුරේ ගැටීමෙන් ජීවිතක්ෂයට පත්වූයේ කල්තලේ - කිතුල්උතුව ප්‍රදේශයේ පදිංචිකරුවෙක්.\nබුලත්සිංහල සහ අකුරැස්ස ප්‍රදේශවල සිදුවූ යතුරුපැදි අනතුරුවලින් පැල්පොලගම ප්‍රදේශයේ පදිංචි 32 හැවිරිදි පුද්ගලයෙකු සහ මාතර ප්‍රදේශයේ පදිංචි 31 හැවිරිදි පුද්ගලයෙකු ද ජීවිතක්ෂයට පත්වූ බවයි පොලිස් මාධ්‍ය ප්‍රකාශක කාර්යාලය සදහන් කළේ.",
       "URL": "https://www.hirunews.lk/127279/ගතවූ-පැය-24-රිය-අනතුරු-ඉහළට",
       "Category": "Local News",
       "Parent URL": "https://www.hirunews.lk/local-news.php?pageID=5150"
}