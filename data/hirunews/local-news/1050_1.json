{
       "Source": "hirunews",
       "Timestamp": "Sunday, 03 July 2022 - 11:40",
       "Headline": "නීතිවිරෝධී ලෙස විදෙස් ගතවීමට තැත් කළ 51 ක් ත්‍රිකුණාමලයේ දී අත්අඩංගුවට (ඡායරූප)",
       "News Content": "ත්‍රිකුණාමලයට නැගෙනහිරින් වූ මුහුදු ප්‍රදේශයේ සිදුකළ සෝදිසි මෙහෙයුමකදී නීතිවිරෝධී ලෙස මෙරටින් සංක්‍රමණය වීමට උත්සාහ කළ 51 දෙනෙකු නාවික හමුදා භාරයට ගෙන තිබෙනවා.\nඅද (03) අලුයම මෙලෙස අත්අඩංගුවට ගත් පිරිස අතර ජාවාරමට සම්බන්ධ හයදෙනෙකු, පිරිමි පුද්ගලයින් 41 දෙනෙකු, කාන්තාවන් පස්දෙනෙකු සහ ළමයින් 5 දෙනෙකු වනවා.\nමොවුන් අවුරුදු 5 ත් 56 ත් අතර වයස්වල පසුවන යාපනය, වවුනියාව, ත්‍රිකුණාමලය, මඩකලපුව, අම්පාර, ගම්පහ සහ රත්නපුර යන ප්‍රදේශවල පදිංචිකරුවන්.\nමේ අතර ඊයේ උදෑසන නාවික හමුදාව සහ ශ්‍රී ලංකා වෙරළාරක්ෂක දෙපාර්තමේන්තුව පොලිසිය සමඟ එක්ව මාරවිල ප්‍රදේශයේ සිදුකළ විශේෂ සෝදිසි මෙහෙයුමකදී ලැගුම්හලක සැකසහිත ලෙස රැඳී සිටි 24 දෙනෙකු අත්අඩංගුවට ගෙන තිබෙනවා.\nඑමෙන්ම ලැගුම්හලේ හිමිකරු ද පොලිස් භාරයට ගෙන ඇති අතර, අදාළ පිරිස නීතිවිරෝධීව මුහුදු මාර්ගයෙන් මෙරටින් සංක්‍රමණය වීමට සූදානම්ව සිටි බවටයි සැක කෙරෙන්නේ.\nපිරිමින් අටදෙනෙකු, කාන්තාවන් හයදෙනෙකු සහ ළමයින් 10 දෙනෙකු මෙහි සිට ඇති අතර, ඔවුන් මඩකලපුව, වාලච්චේන සහ හලාවත ප්‍රදේශවල පදිංචිකරුවන්.\nමේ අතර නීතිවිරෝධී ලෙස මෙරට මුහුදු සීමාවට ඇතුළු වී මසුන් ඇල්ලූ ඉන්දීය ධීවරයින් දොළොස් දෙනෙකු පේදුරුතුඩුවට ආසන්න මුහුදු ප්‍රදේශයේදී ඊයේ නාවික හමුදාව භාරයට ගෙන තිබෙනවා.",
       "URL": "https://www.hirunews.lk/308901/නීතිවිරෝධී-ලෙස-විදෙස්-ගතවීමට-තැත්-කළ-51-ක්-ත්‍රිකුණාමලයේ-දී-අත්අඩංගුවට-ඡායරූප",
       "Category": "Local News",
       "Parent URL": "https://www.hirunews.lk/local-news.php?pageID=1050"
}