{
       "Source": "hirunews",
       "Timestamp": "Tuesday, 09 May 2023 - 9:40",
       "Headline": "අමාත්‍ය මණ්ඩලය අරගල නතර කිරීමට ජනාධිපති කොමිසමක් ඉල්ලයි",
       "News Content": "අරගලය අතරතුර සිදුවූ ආකාරයේ මානව හිමිකම් උල්ලංඝනය වීමේ සිද්ධි වැළැක්වීමට අවශ්‍ය පියවර ගැනීම සඳහා පූර්ණ බලතල සහිත ජනාධිපති කොමිසමක් පත්කරන්නැයි ජනාධිපතිවරයාගෙන් ඉල්ලීමක් කළ බව කැබිනට් ප්‍රකාශක අමාත්‍ය බන්දුල ගුණවර්ධන මහතා පවසනවා.\nඅද පැවැති කැබිනට් තීරණ දැනුම් දීමේ ප්‍රවෘත්ති සාකච්ඡාවට එක්වෙමින්.\nඒ, මැයි 9 වැනිදා රට තුළ ඇතිවූ ප්‍රචණ්ඩකාරී සිද්ධීන්වලට වසරක් ගත වන පසුබිමකයි.\nපැවති පාලනයට විරෝධය පළකරමින් ගාලු මුවදොර අරගලභූමියේ රැදී සිටි පිරිසට, පසුගිය වසරේ මැයි මස 9 වනදා මහින්ද රාජපක්ෂ මහතාට සහය පළ කරමින් අරලියගහ මන්දිරයට රැස් වූ පිරිසක් පහරදීමත් සමඟ මෙම නොසන්සුන්තාව හටගත්තා.\nඊට උරණ වු ජනතාව විරෝධතාකරුවන් අරලියගහ මන්දිරයේ පැවති රැස්වීමට පැමිණි බස් රථ සහ වාහන රැසකට පහර දී ගිනිබත් කරනු ලැබුවා.\nමෙම සිද්ධියත් සමඟ දිවයිනේ බොහෝ ප්‍රදේශවල ගැටුම් ඇතිවූ අතර, ආණ්ඩු පක්ෂ මැති ඇමතිවරුන් සහ ප්‍රාදේශීය දේශපාලනඥයින්ගේ නිවාස ඇතුළු දේපළ රැසක් ගිනි තබා විනාශ කරනු ලැබුවා.\nශ්‍රී ලංකා පොදුජන පෙරමුණු පොළොන්නරුව දිස්ත්‍රික් හිටපු පාර්ලිමේන්තු මන්ත්‍රී අමරකීර්ති අතුකෝරාල මහතා සහ ඔහුගේ පෞද්ගලික ආරක්ෂක නිලධාරියා නිට්ටඹුවේදී අරගලකරුවන්ගේ පහර කෑමට ලක්ව ජීවිතක්ෂයට පත්වූණා.\nඅරගලය අතරතුර ජීවිතක්ෂයට පත්වූ ශ්‍රී ලංකා පොදුජන පෙරමුණු පොළොන්නරුව දිස්ත්‍රික් හිටපු පාර්ලිමේන්තු මන්ත්‍රී අමරකීර්ති අතුකෝරාල මහතා සහ ඔහුගේ පෞද්ගලික ආරක්ෂක නිලධාරියාගේ වර්ෂ පූර්ණ දානමය පිංකම අද(09) පෙරවරුවේ පොළොන්නරුව ප්‍රදේශයේ පිහිටි එම මන්ත්‍රීවරයාගේ නිවසේදී සිදුකෙරුණා.\nඒ, මැති ඇමතිවරුන් කිහිපදෙනෙකුගේ සහභාගීත්වයෙන්.\nඑමෙන්ම පොළොන්නරුව - සේවාගම ප්‍රදේශයේ වරාකැළේ මාර්ගය කාපට් අතුරා සකස් කිරීමෙන් අනතුරුව එය අමරකීර්ති අතුකෝරාල මාවත නමින් අද විවෘත කෙරුණා.",
       "URL": "https://www.hirunews.lk/334663/අමාත්‍ය-මණ්ඩලය-අරගල-නතර-කිරීමට-ජනාධිපති-කොමිසමක්-ඉල්ලයි",
       "Category": "Local News",
       "Parent URL": "https://www.hirunews.lk/local-news.php?pageID=358"
}