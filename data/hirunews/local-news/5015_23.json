{
       "Source": "hirunews",
       "Timestamp": "Tuesday, 07 June 2016 - 19:03",
       "Headline": "සාලාව කඳවුර පුපුරා යාම ගැන ආරක්ෂක ලේකම්වරයාගෙන් හෙළිදරව්වක්",
       "News Content": "කොස්ගම - සාලාව යුද හමුදා කදවුරේ අවි ගබඩාවේ සිදුවූ පිපිරීම සම්බන්ධයෙන් පරීක්ෂණ කටයුතු සඳහා යුද හමුදා අධිකරණ මණ්ඩලයක් පත් කළ බව ආරක්ෂක ලේකම් කරුණාසේන හෙට්ටිආරච්චි ප්‍රකාශ කළා.\nආරක්ෂක අමාත්‍යාංශයේ මාධ්‍ය කේන්ද්‍රයේ අද පැවති මාධ්‍ය හමුවකට එක්වෙමින් ඔහු කියා සිටියේ සිද්ධිය සම්බන්ධයෙන් පරීක්ෂණ පවත්වන ලෙස රහස් පොලීසියටද ඊයේ උපදෙස් ලබාදුන් බවයි.\nසාලාව කඳවුරේ ගිනි නිවීමේ අභ්‍යාසයක් සිදුකරන අවස්ථාවකදී මෙම සිද්ධිය හටගත් බවට සැක මතුවන ප්‍රකාශයක්ද ඔහු මෙහිදී සිදුකළා.\nතමන්ට ලැබුණු තොරතුරුවලට අනුව එම ප්‍රකාශය සිදුකරන බවයි ආරක්ෂක ලේකම්වරයා සඳහන් කළේ.\nමාධ්‍ය හමුවට එක්වූ යුද හමුදා ප්‍රකාශක බ්‍රිගේඩියර් ජයනාත් ජයවීර, පිපිරීමෙන් විසිරී ඇති උණ්ඩ කොටස් සිහිවටන ලෙස ළඟ තබාගැනීමෙන් වළකින ලෙස ඉල්ලා සිටියා.\nමේ අතර පොලිස් දෙපාර්තමේන්තුවද අද පස්වරුවේ නිවේදනය කළේ එම කොටස් ළඟ තබාගෙන සිටින පුද්ගලයන්ට එරෙහිව දැඩිව නීතිය ක්‍රියාත්මක කරන බවයි.\nමේ අතර කොළඹ අද පැවති මාධ්‍ය හමුවකට එක්වූ විදුලිබල හා පුනර්ජනනීය බලශක්ති අමාත්‍ය රංජිත් සියඹලාපිටිය කියා සිටියේ පිපිරීමෙන් පසු සම්පූර්ණයෙන් විනාශ වූ නිවාසවල මේ මාසයේ විදුලිබිල මෙන්ම හිඟ මුදල් ද අය නොකිරීමට අමාත්‍යාංශය මේ වනවිට තීරණය කර ඇති බවයි.\nකොස්ගම - සාලාව යුද හමුදා කදවුරේ සිදුවූ පිපිරීම හේතුවෙන් එක්රැස් වූ සුන්බුන් ඉවත් කිරීම සහ නිවාස පිරිසිදු කිරීම සඳහා යුද හමුදාව මේ වනවිටත් කටයුතු කරමින් සිටිනවා.\nඑම කටයුතු අතරතුර අද උදෑසනත් උණ්ඩයක් පිපිරීමෙන් යුද හමුදා සෙබලෙකු තුවාල ලැබුවා.\nපිපිරීමත් සමඟ උඩුමහලකින් බිමට පැනීමට යාමේදී තුවාල ලැබූ ඔහු හෝමාගම රෝහලට ඇතුළත් කෙරුණා.\nඑසේම කොස්ගම ප්‍රදේශයේ ළිංවල ජල සාම්පල් පරීක්ෂා කිරීම සඳහා බොරැල්ල වෛද්‍ය පර්යේෂණායතනයට යොමු කර ඇති බව සෞඛ්‍ය අමාත්‍යාංශය ප්‍රකාශ කළා.\nමේ අතර බොරැල්ල වෛද්‍ය පර්යේෂණායතනයේ අධ්‍යක්‍ෂවරයාට, එම පරීක්ෂණ වාර්තා කඩිනමින් ලබාදෙන ලෙසට සෞඛ්‍ය සේවා අධ්‍යක්‍ෂ ජනරාල් පාලිත මහීපාල දැනුම්දී තිබෙනවා.",
       "URL": "https://www.hirunews.lk/135000/සාලාව-කඳවුර-පුපුරා-යාම-ගැන-ආරක්ෂක-ලේකම්වරයාගෙන්-හෙළිදරව්වක්",
       "Category": "Local News",
       "Parent URL": "https://www.hirunews.lk/local-news.php?pageID=5015"
}