{
       "Source": "hirunews",
       "Timestamp": "Wednesday, 01 September 2021 - 22:02",
       "Headline": "කිසිදු ආහාර හිඟයක් නෑ - අසත්‍ය ප්‍රචාරවලට නොරැවටෙන්නැයි රජය ඉල්ලයි",
       "News Content": "රට තුල සහල් සහ සීනි ඇතුලු අත්‍යවශ්‍ය ආහාර ද්‍රව්‍ය හිඟයක් උද්ගතව ඇති බවට පැතිර යන වාර්තාවල කිසිදු සත්‍යතාවක් නොමැති බවට රජයේ ප්‍රවෘත්ති දෙපාර්තමේන්තුව නිවේදනයක් නිකුත් කරමින් පවසනවා.\nජනතාවගේ ඉල්ලුම සපුරාලීමට ප්‍රමාණවත් ආහාර ද්‍රව්‍ය තොග රජය සතුව පවතින බවයි එම නිවේදනය මගින් පෙන්වා දෙන්නේ.\nඇතැම් දේශීය සහ විදෙස් මාධ්‍ය මෙන්ම සමාජ මාධ්‍ය ශ්‍රී ලංකාවේ බරපතළ ආහාර හිගයක් හටගෙන ඇතැයි ප්‍රචාරය කරමින් සිටින අතර එම වාර්තාවල කිසිදු පදනමක් නොමැති බව රජයේ ප්‍රවෘත්ති දෙපාර්තමේන්තු නිවේදනයේ දැක්වෙනවා.\nඇතැම් විපක්ෂ දේශපාලනඥයන් ද මෙම අසත්‍ය නැවත ප්‍රචාරය කරන බවටයි අදාළ නිවේදනය මගින් පෙන්වා දෙන්නේ.\nඇතැම් කූඨ වෙළඳුන් පසුව වැඩි මිලට අලෙවි කර අධික ලාභ උපයා ගැනීමේ අරමුණ සහිතව වී, සහල් සීනි ඇතුලු අත්‍යවශ්‍ය ආහාර ද්‍රව්‍ය තොග වශයෙන් සඟවා තැබීමෙහි නිරතවන බවට තොරතුරු ලැබී තිබෙනවා.\nඔවුන්තේ එම උත්සාහය පරාජය කිරීම සඳහා මහජන ආරක්ෂක පනතේ අත්‍යවශ්‍ය ආහාර ද්‍රව්‍ය සම්පාදනයට අදාළ වගන්ති පසුගිය සඳුදා බලාත්මක කර තිබෙනවා.\nසැඟවූ ආහාර ද්‍රව්‍ය තොග අත්අඩංගුවට ගෙන සාධාරණ මිලට බෙදා හැරීම සඳහා සතොස ඇතුලු රාජ්‍ය ආයතන වෙත භාරදීම එහි අරමුණයි.\nකෘතිම ලෙසට ආහාර හිගයක් ඇති කිරීමට ගත් උත්සාහය ව්‍යර්ත කිරීමට එමගින් හැකි වූ බවයි රජයේ ප්‍රවෘත්ති දෙපාර්තමේන්තුව පෙන්වා දෙන්නේ.\nඑබැවින් ආහාර හිගයක් ඇති වේ යැයි බිය නොවන ලෙසට රජය ජනතාවගෙන් ඉල්ලීමක් කරනවා.",
       "URL": "https://www.hirunews.lk/281141/කිසිදු-ආහාර-හිඟයක්-නෑ-අසත්‍ය-ප්‍රචාරවලට-නොරැවටෙන්නැයි-රජය-ඉල්ලයි",
       "Category": "Local News",
       "Parent URL": "https://www.hirunews.lk/local-news.php?pageID=1716"
}