{
       "Source": "hirunews",
       "Timestamp": "Thursday, 31 May 2018 - 7:33",
       "Headline": "ලෝක දුම්වැටි නිවාරණ දිනය අදයි",
       "News Content": "ලෝක දුම්වැටි නිවාරණ දිනය අදට යෙදී තිබෙනවා.\nමෙවර එහි තේමාව ‘‘දුම්වැටියෙන් හදවත් රැකගන්නට හදවතින්ම දායකවෙමු’’ යන්නයි.\nදුම්වැටි භාවිතය පුද්ගලයෙකුගේ ආයු කාලය වසර 10කින් අඩුකරන බව ලෝක සෞඛ්‍ය සංවිධානය පෙන්වා දෙනවා.\nසමීක්ෂණවලින් හෙළිවී ඇත්තේ දුම්වැටි භාවිතය හේතුවෙන් වසරකට ලොව පුරා පුද්ගලයින් මිලියන 7ක් මිය යන බවයි.\n2030 වන විට එය මිලියන 8ක් දක්වා ඉහළ යාමේ අවදානමක්ද පවතිනවා.\nමේ අතර මෙරට මද්‍යසාර හා මත්ද්‍රව්‍ය තොරතුරු මධ්‍යස්ථානය පවසන්නේ ශ්‍රී ලංකාවේ දුම්වැටි භාවිතය නිසා ඇතිවන රෝගාබාධ හේතුවෙන් වසරකට 15000කට වැඩි පිරිසක් මිය යන බවයි.\nඅදාළ රෝගීන් වෙනුවෙන් වසරකට වැයවන මුදල රුපියල් කෝටි 7500ක්.\nඑසේම ශ්‍රී ලංකාවේ වයස අවුරුදු 15 ට වැඩි පුද්ගලයින් 17 ලක්ෂ 25000ක් දවසකට දුම්වැටි භාවිත කරනවා.\nදුම්වැටි භාවිතයේ ආදීනව පිළිබඳව මහරගම අපේක්ෂා රෝහලේ විශේෂඥ වෛද්‍ය සාරථ කන්නන්ගර  කියා සිටියේ ශ්‍රී ලංකාවේ කාන්තාවන් පසුගිය වසර කිහිපය තුළ දුම්වැටි භාවිතයට වැඩි නැඹුරුවක් දක්වා ඇති බවට අනාවරණ වන බවයි.",
       "URL": "https://www.hirunews.lk/191965/ලෝක-දුම්වැටි-නිවාරණ-දිනය-අදයි",
       "Category": "Local News",
       "Parent URL": "https://www.hirunews.lk/local-news.php?pageID=3918"
}