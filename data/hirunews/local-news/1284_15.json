{
       "Source": "hirunews",
       "Timestamp": "Saturday, 19 March 2022 - 12:55",
       "Headline": "වැඩිවන කිරිපිටි මිල හෙට ප්‍රකාශයට - සිමෙන්ති මිලත් යළි ඉහළ යන ලකුණු (වීඩියෝ)",
       "News Content": "ආනයනික කිරිපිටි මිල ඉහළ දැමීමට අදාළ නව මිල ගණන් හෙට දිනයේදී ප්‍රකාශයට පත් කරන බව කිරිපිටි ආනයනකරුවන්ගේ සංගමය පවසනවා.\nඑහි මාධ්‍ය ප්‍රකාශක අශෝක බණ්ඩාර හිරු ප්‍රවෘත්ති අංශයට කියා සිටියේ නව සංශෝධනය අනුව ආනයනික කිරිපිටි කිලෝවක මිල රුපියල් 500 කින් හෝ 600 කින් ඉහළ යා හැකි බවයි.\nඑමෙන්ම ග්‍රෑම් 400 ක කිරිපිටි පැකට්ටුවක් රුපියල් 260 කින් පමණ ඉහළ යනු ඇති බවයි වාර්තාවන්නේ.\nපසුගිය කාලයේ දෙවරක්ම ආනයනික කිරිපිටි මිල ඉහළ දමනු ලැබුවා. ආනයනික ග්‍රෑම් 400 කිරිපිටි පැකට්ටුවක් මේ වනවිට වෙළඳපොලේ රුපියල් 540 කටත්, කිලෝග්‍රෑම් එකේ කිරි පැකට්ටුවක් රුපියල් 1,345 කටත් අලෙවි වනවා.\nමේ අතර ආනයනික කිරිපිටි මිල නැවත වරක් ඉහළ දැමීමට අදාළ විශේෂ සාකච්ඡාවක් අද දිනයේ පැවැත්වෙන බවයි කිරිපිටි ආනයනකරුවන්ගේ සංගමය සඳහන් කළේ.\nමෙවන් පසුබිමක් යටතේ වෙළඳපොලේ මේ වනවිට කිරිපිටි හිඟ තත්වයක් පවතින අතර, කිරිපිටි මිලදී ගැනීම සඳහා අද දිනයේ බොහෝ ප්‍රදේශවල දිගු පෝලිම් දක්නට ලැබුණා.\nමේ අතර වරාය තුල සිරව ඇති අත්‍යවශ්‍ය ද්‍රව්‍ය බහලුම් 2000 ක් පමණ මුදා හැරීමට අවශ්‍ය මුදල් ලබා දෙන බවට මුදල් අමාත්‍යංශය සහ වෙළඳ අමාත්‍යංශය තමන්ට දැනුම් දී ඇති බව අත්‍යවශ්‍ය ද්‍රව්‍ය ආනයනකරුවන්ගේ සංගමය පවසනවා.\nඑහි ප්‍රකාශකයෙකු සඳහන් කළේ ඒ අනුව ඉන්දියාවෙන් ආනයනය කල භාණ්ඩ සඳහා වැඩි ප්‍රමුඛතාවක් ලබා දෙනු ඇති බවයි.\nසහල්, සීනි, ලොකු ලූණු, මිරිස්, කඩල සහ පරිප්පු ඇතුලු අත්‍යවශ්‍ය ආහාර ද්‍රව්‍ය ඉන්දියානු රජය මගින් ලබා දෙන ණය ආධාර යටතේ වරායෙන් නිදහස් කරගැනීමට නියමිතයි.\nමේ අතර සිමෙන්ති නිෂ්පාදනයට අවශ්‍ය අමුද්‍රව්‍ය ආනයනය කිරීමට පවතින බාධා හේතුවෙන් සිමෙන්ති මිල යළිත් ඉහළ දැමීමට සිදුවන බව සංස්ථා සිමෙන්ති සමාගමේ සභාපති නන්දන ඒකනායක කියා සිටියා.",
       "URL": "https://www.hirunews.lk/299833/වැඩිවන-කිරිපිටි-මිල-හෙට-ප්‍රකාශයට-සිමෙන්ති-මිලත්-යළි-ඉහළ-යන-ලකුණු-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1284"
}