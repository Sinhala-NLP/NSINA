{
       "Source": "hirunews",
       "Timestamp": "Sunday, 03 November 2019 - 12:38",
       "Headline": "මාලි ත්‍රස්ත ප්‍රහාරයෙන් ශ්‍රී ලාංකික සෙබළුන්ට හානියක් නැහැ",
       "News Content": "බටහිර අප්‍රිකානු මාලි දේශයේ හමුදා මුරපොළක් ඉලක්ක කරගෙන ඊයේ එල්ලවූ සන්නද්ධ ප්‍රහාරයෙන් ශ්‍රී ලාංකික හමුදා සෙබළුන්ට කිසිදු අනතුරක් සිදුව නොමැති බව යුද හමුදා මාධ්‍ය ප්‍රකාශක බ්‍රිගේඩියර් සුමිත් අතපත්තු පවසනවා.\nඒ සම්බන්ධයෙන් ශ්‍රී ලංකා යුද හමුදාව එරට ආරක්ෂක අංශ මගින් කරුණු තහවුරු කරගත් බවයි හිරු ප්‍රවෘත්ති අංශය කළ විමසීමකදී ඔහු කියා සිටියේ.\nමේ අතර බටහිර අප්‍රිකානු මාලි දේශයේ හමුදා මුරපොළක් ඉලක්ක කරගෙන ඊයේ එල්ලවූ සන්නද්ධ ප්‍රහාරයේ වගකීම අයි.එස්. සංවිධානය විසින් භාරගෙන තිබෙනවා.\nනැගෙනහිර - මෙනකා ප්‍රදේශයේදී බිම් බෝම්බයක් යොදාගනිමින් එල්ල කළ මෙම ප්‍රහාරයේදී මාලි සොල්දාදුවන් 49 දෙනෙකු ජීවිතක්ෂයට පත්වුණා. තවත් තුන්දෙනෙකු තුවාල ලැබූ අතර, 20 දෙනෙකු දිවි ගලවාගෙන තිබෙනවා.\nඊයේ එම ප්‍රදේශයේදීම සිය රථය පැති බෝම්බයකට හසුවීමෙන් ප්‍රංශ සොල්දාදුවෙකුද ජීවිතක්ෂයට පත්වුණා. අයි.එස්. සංවිධානය සමාජ මාධ්‍ය වෙත නිවේදනයක් නිකුත් කරමින් කියා සිටියේ සිය ඉස්ලාමීය රාජ්‍යයේ සොල්දාදුවන් විසින් ඉන් බැහැර යන මාලි හමුදා සාමාජිකයන්ට මෙලෙස ප්‍රහාරයක් එල්ල කළ බවයි.",
       "URL": "https://www.hirunews.lk/227527/මාලි-ත්‍රස්ත-ප්‍රහාරයෙන්-ශ්‍රී-ලාංකික-සෙබළුන්ට-හානියක්-නැහැ",
       "Category": "Local News",
       "Parent URL": "https://www.hirunews.lk/local-news.php?pageID=3066"
}