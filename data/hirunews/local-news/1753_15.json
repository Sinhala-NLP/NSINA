{
       "Source": "hirunews",
       "Timestamp": "Sunday, 15 August 2021 - 12:53",
       "Headline": "ගුවන් හමුදා බුද්ධි නිලධාරියා පිළිබඳ ගුවන් හමුදාවෙන් පැහැදිලි කිරීමක්",
       "News Content": "ඊයේ කොළඹ අපරාධ කොට්ඨාසය විසින් අත්අඩංගුවට ගත් ශ්‍රී ලංකා ගුවන් හමුදා හිටපු බුද්ධි නිලධාරියෙක් ලෙස තමන්ව හඳුන්වා ගන්නා කීර්ති රත්නායක නැමැත්තා කිසි දිනෙක ගුවන් හමුදා බුද්ධි නිලධාරියකු ලෙස සේවය කර නොමැති බව ගුවන් හමුදා මාධ්‍ය ප්‍රකාශක ගෘප් කැප්ටන් දුෂාන්  විජේසිංහ පවසනවා.\nමාධ්‍ය වෙත නිවේදනයක් නිකුත් කරමින් ගුවන් හමුදා මාධ්‍ය ප්‍රකාශකවරයා සඳහන් කරන්නේ කීර්ති රත්නායක නැමැත්තා 2004 වර්ෂයේ දී ගුවන් හමුදාවෙන් නෙරපා හරින ලද පුද්ගලයෙකු බවයි.\nකටුනායක ගුවන් කඳවුරේ අරමුදල් අවභාවිතයක් සම්බන්ධයෙන් සිදුකළ විනය පරීක්ෂණයකින් අනතුරුව වැරදිකරු වූ ඔහු 2004 වර්ෂයේ දී ගුවන් හමුදාවෙන් නෙරපා දමන්නේ ඔබගේ සේවය තව දුරටත් අවශ්‍ය නොමැති බවට සඳහන් නියෝග යටතේයි.\n1997 වර්ෂයේදී ශ්‍රී ලංකා ගුවන් හමුදා පරිපාලන අංශයට එක්වූ කීර්ති රත්නායක 2004 වර්ෂයේ ගුවන් හමුදාවෙන් නෙරපන විට ගුවන් හමුදා පියාසර නිලධාරී තනතුරේ සේවය කරමින් සිටියා.\nවෙබ් අඩවි ආරක්ෂක වාර්තාකරුවකු ලෙස සඳහන් වෙන කීර්ති රත්නායක නැමැත්තා ඊයෙ කොළඹ අපරාධ කොට්ඨාශයේ අත්අඩංගුවට පත්වුණේ කොළඹ පිහිටි තානාපති කාර්යාලයකට එල්ල විය හැකි ප්‍රහාරයක් පිළිබඳව කොල්ලුපිටිය පොලිසියට එම තානාපති කාර්යාලයේ ආරක්ෂක අංශ නිලධාරීන් විසින් සිදුකළ පැමිණිල්ලකට අනුවයි.\nසිය දුරකථනයට ලැබුනු අදාල තානාපති කාර්‍යාලයට ප්‍රහාරයක් එල්ල කිරීම්ට සැලසුම් කර ඇති බවට සඳහන් වෙන කෙටි පණිවිඩයක් කීර්ති රත්නායක විසින් එම තානාපති කාර්යාලයේ ආරක්ෂක අංශ නිලධාරීයකු වෙත යොමුකර තිබෙනවා.\nතානාපති ආරක්ෂක අංශ නිලධාරීන් කොල්ලුපිටිය පොලිසියට අදාළ පැමිණිල්ල සිදුකර ඇත්තේය මෙම කෙටි පණිවිඩය පදනම් කරගෙනයි.",
       "URL": "https://www.hirunews.lk/279749/ගුවන්-හමුදා-බුද්ධි-නිලධාරියා-පිළිබඳ-ගුවන්-හමුදාවෙන්-පැහැදිලි-කිරීමක්",
       "Category": "Local News",
       "Parent URL": "https://www.hirunews.lk/local-news.php?pageID=1753"
}