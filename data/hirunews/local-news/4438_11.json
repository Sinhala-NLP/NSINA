{
       "Source": "hirunews",
       "Timestamp": "Tuesday, 04 July 2017 - 19:43",
       "Headline": "සෞදියේ අබ්දුල් අසීස් කුමරු - ජනපති මුණගැසෙයි",
       "News Content": "ශ්‍රී ලංකාවේ වෙළඳ සහ සංචාරක ක්‍ෂේත්‍රයේ ආයෝජන අවස්ථා පිළිබඳ ප්‍රමුඛ අවධානයක් යොමු කරන බව සෞදියේ අබ්දුල් අසීස් අල් සෞද් කුමරු ප්‍රකාශ කළා.\nවිශේෂ සංචාරයක් සඳහා දිවයිනට පැමිණි ඔහු මේ බව කියා සිටියේ ජනාධිපති මෛත්‍රීපාල සිරිසේන සමග අද පැවති සාකච්ඡාවේදියි.\nශ්‍රී ලංකාවේ ආර්ථික සංවර්ධනය පිළිබඳ මෙහිදී සිය ප්‍රසාදය පළ කළ සෞදි කුමරු ඉහළ ආයෝජන සිදුකරන සෞදි ව්‍යාපාරිකයන් ඉදිරියේදී ශ්‍රී ලංකාවේ ආයෝජන අවස්ථා සඳහා යොමුකිරීමට අපේක්ෂා කරන බවද සඳහන් කළා.\nසෞදි අරාබිය අතීතයේ පටන් ශ්‍රී ලංකාවේ ආර්ථික සංවර්ධනය වෙනුවෙන් ලබාදෙන සහය ජනාධිපති මෛත්‍රීපාල සිරිසේන මෙහිදී අගය කර තිබෙනවා.\nමේ අතර සම්මුතිවාදී ආණ්ඩුවක් තුළ කටයුතු කිරීමේදී ප්‍රධාන පක්ෂ දෙකෙහිම වෘත්තීය සමිති අතර ගැටලු ඇතිවිය හැකි බව ජනාධිපති මෛත්‍රිපාල සිරිසේන මහතා පවසනවා.\nශ්‍රී ලංකා නිදහස් පක්ෂ මූලස්ථානයේදී අද පස්වරුවේ පැවති උත්සවයකදී ජනාධිපතිවරයා මෙම අදහස් පලකලා.\nකොළඹ ඩාර්ලි පාරේ පිහිටි ශ්‍රී ලංකා නිදහස් පක්ෂ මූලස්ථාන ගොඩනැගිල්ලේ පිහිටුවනු ලැබූ ශ්‍රී ලංකා නිදහස් රජයේ වෘත්තීය සමිති සම්මේලනයේ නව කාර්යාලය අද විවෘත කෙරුණේ ජනාධිපති මෛත්‍රිපාල සිරිසේන මහතාගේ ප්‍රධානත්වයෙන්.\nමේ අතර අධ්‍යාපනය රටක අනාගතය සඳහා ඉතා වැදගත් බව ජනාධිපති මෛත්‍රිපාල සිරිසේන මහතා පවසනවා.\nඅඩු ආදායම්ලාභී පවුල්වල දරුවන් සඳහා ශිෂ්‍යත්ව ප්‍රදානය කිරීමේ වැඩසටහනකට එක්වෙමින් ජනාධිපතිවරයා මෙම අදහස් පලකලා.\nඅඩු ආදායම්ලාභී පවුල්වල දරුවන් 500 දෙනෙකු වෙනුවෙන් ජනාධිපති මන්දිරයේදී මෙම ශිෂ්‍යත්ව ප්‍රදානය සිදු කෙරුණේ ජනාධිපති මෛත්‍රීපාල සිරිසේන මහතාගේ ප්‍රධානත්වයෙන්.",
       "URL": "https://www.hirunews.lk/165088/සෞදියේ-අබ්දුල්-අසීස්-කුමරු-ජනපති-මුණගැසෙයි",
       "Category": "Local News",
       "Parent URL": "https://www.hirunews.lk/local-news.php?pageID=4438"
}