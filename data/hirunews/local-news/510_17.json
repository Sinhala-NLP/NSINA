{
       "Source": "hirunews",
       "Timestamp": "Monday, 27 February 2023 - 9:50",
       "Headline": "ඉසුරුපායට කඩාවැදුණු වසන්ත මුදලිගේ ඇතුලු 62 අද අධිකරණයට",
       "News Content": "ජාතික ජනබලවේගය පැවැත්වූ විරෝධතාවයට එල්ල කළ ජල හා කඳුළු ගෑස් ප්‍රහාර අතරතුර තුවාලලැබූවන්ගේ සුවදුක් විමසීම සඳහා පාර්ලිමේන්තු මන්ත්‍රී විජිත හේරත් ඇතුළු පිරිසක් කොළඹ ජාතික රෝහල වෙත ඊයේ පැමිණියා.\nපස්වරුවේ පැවති විරෝධතාවයේදී 28 දෙනෙකු රෝහල් ගත කළ අතර, ඉන් කිහිපදෙනෙකු තවදුරටත් එහි නේවාසිකව ප්‍රතිකාර ලබනවා.\nමැතිවරණය කල් දැමීමේ කුමන්ත්‍රණයට එරෙහිව , විරෝධය කොළඹට , යන මැයෙන් ජාතික ජනබලවේගය, විරෝධතා පා ගමනක් ආරම්භ කළේ, විහාර මහ දේවී උද්‍යානය අසලින්. ඊට අධිකරණ 2කින් නියෝග ද නිකුත් කර තිබුණා.\nකෙසේ වෙතත් ඔවුන් පා ගමනින් ටවුන් හෝල් ප්‍රදේශයට පැමිණ කොටුව දෙසට ගමන් කිරීමට උත්සහ කිරීමත් සමඟ පොලිසිය ජල හා කඳුළු ගෑස් ප්‍රහාර එල්ල කර විසුරුවා හරිනු ලැබුවා.\nමේ අතර අධ්‍යාපන අමාත්‍යාංශයට ඇතුළු වී කළහකාරී ලෙස හැසුරුණු බවට අත්අඩංගුවට ගත් අන්තර් විශ්වවිද්‍යාලයීය ශිෂ්‍ය බල මණ්ඩලයේ කැඳවුම්කරු වසන්ත මුදලිගේ ඇතුලු හැට දෙදෙනා අද අධිකරණයට ඉදිරිපත් කිරීමට නියමිතයි.\nඔවුන් පසුගිය 24 වනදා කඩුවෙල වැඩබලන මහේස්ත්‍රාත් සුජීව ගුණතිලක හමුවට ඉදිරිපත් කිරීමෙන් අනතුරුව අද දක්වා රක්ෂිත බන්ධනාගාර ගත කෙරුණා.\nඉසුරුපාය අධ්‍යාපන අමාත්‍යාංශයට පසුගිය 23 වනදා බලහත්කාරයෙන් ඇතුළු වී පොදු දේපල වලට අලාභ හානි කිරීම ඇතුළු චෝදනා යටතේයි මොවුන් අත්අඩංගුවට ගනු ලැබුවේ.",
       "URL": "https://www.hirunews.lk/328442/ඉසුරුපායට-කඩාවැදුණු-වසන්ත-මුදලිගේ-ඇතුලු-62-අද-අධිකරණයට",
       "Category": "Local News",
       "Parent URL": "https://www.hirunews.lk/local-news.php?pageID=510"
}