{
       "Source": "hirunews",
       "Timestamp": "Tuesday, 16 February 2021 - 8:46",
       "Headline": "විජය කුමාරණතුංගගේ 33 වන ගුණානුස්මරණය අද",
       "News Content": "ශ්‍රී ලංකා මහජන පක්ෂයේ නිර්මාතෘ ජනප්‍රිය රංගන ශිල්පි විජය කුමාරණතුංගගේ 33 වන ගුණානුස්මරණය අදට යෙදී තිබෙනවා.\nසීදූවේ පිහිටි විජය කුමාරණතුංග සමාධිය වෙත පුෂ්පෝපහාර දැක්වීම සහ ආගමික වතාවත් සිදුකිරීමේ වැඩසටහනක් පෙරවරු 9 සිට පැවැත්වීමට නියමිතයි.\nවිජය කුමාරණතුංග 1988 වසරේ අද වන් දිනක ඔහුගේ නිවස ඉදිරිපිටදී යතුරුපැදියකින් පැමිණි දෙදෙනෙකු විසින් වෙඩි තබා ඝාතනය කර තිබුණා\nමනමාලයෝ චිත්‍රපටයේ සමූහ දර්ශනයකට පෙනී සිටිමින් චිත්‍රපට රංගනයට අවතීර්ණ වූ විජය කුමාරණතුංග සුගතපාල සෙනරත් යාපාගේ හන්තානේ කථාව චිත්‍රපටයේ ප්‍රධාන චරිතයක් රඟපාමින් සිනමාවේ දුර ගමනක් යෑමට අත්පොත් තැබුවා.\nසිය දිවිය තුළ චිත්‍රපට 114 ක ප්‍රධාන චරිත රඟපා ඇති මොහු එයා දැන් ලොකු ළමයෙක්, බඹරු ඇවිත්, ගඟ අද්දර, බැද්දේගම, පාරදිගේ, මහගෙදර, කැඩපතක ඡායා, ක්‍රිස්තු චරිතය වැනි බොහෝ ජනප්‍රිය චිත්‍රපටවල ප්‍රධාන චරිතයට පණ පෙව්වා.\nජනප්‍රිය ගායකයෙකු ද වන විජය කුමාරණතුංග ගායනා කළ ගීත සංඛ්‍යාව සියයකට අධික වන අතර, ඔහු ගීත කැසට් 10 ක්ද නිකුත් කර තිබෙනවා.\nගඟ අද්දර, කවුළුව අතරින්, දිනකර පායා, සීත රැයේදී, මංගල නැකත, රූස්ස ගහ ළඟ වැනි ජනප්‍රිය ගීත මොහු විසින් ගායනා කර තිබෙනවා.",
       "URL": "https://www.hirunews.lk/262730/විජය-කුමාරණතුංගගේ-33-වන-ගුණානුස්මරණය-අද",
       "Category": "Local News",
       "Parent URL": "https://www.hirunews.lk/local-news.php?pageID=2144"
}