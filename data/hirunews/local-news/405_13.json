{
       "Source": "hirunews",
       "Timestamp": "Wednesday, 19 April 2023 - 8:25",
       "Headline": "ශ්‍රී ලංකාව සහ තායිලන්තය සමඟ පොදු ගෙවීමේ ක්‍රමවේදයක්",
       "News Content": "ශ්‍රී ලංකාව සහ තායිලන්තය සමඟ පොදු ගෙවීමේ ක්‍රමවේදයක් සකස් කිරීම සඳහා මූලික අදියරයේ සාකච්ඡා ආරම්භ කර ඇති බව ඉන්දීය මහ බැංකුව සහ ඉන්දීය ජාතික ගෙවීමේ ජාලය පවසනවා.\nඊට අදාළ සාකච්ඡා මේ වනවිට රටවල් කිහිපයක් සමඟම ආරම්භ කර ඇති බවයි ඉන්දීය මාධ්‍ය වාර්තා කළේ.\nගිණිකොණ දිග ආසියාවේ රටවල් වැඩි වශයෙන් මෙම ගෙවීමේ ක්‍රමවේදය සඳහා එක් කරගැනීමටයි ඔවුන්ගේ අපේක්ෂාව වී ඇත්තේ.\nපොදු ගෙවීමේ ක්‍රමවේදයක් තුළින් බැංකු ගිණුම් කිහිපයක් එක් ජංගම දුරකථන යෙදවුමකට ඇතුළත් කළ හැකි අතර, ඊට බැංකු පහසුකම් රැසක් ඇතුළත් කළ හැකි වනවා සේම ගෙවීම් සහ ලැබීම් ඒ හරහා අඩු පිරිවැයකින් සිදුකරගැනීමේ හැකියාවද පවතිනවා.\nමේ වනවිට ඉන්දියාවේ මෙවැනි ක්‍රමවේද හරහා මසකට ගණුදෙනු බිලියන අටක සීමාව ඉක්මවා සිදු කෙරෙන අතර, එය ව්‍යාප්ත කිරීම තුළින් ඊට අනුගතවන රටවල ජනතාවට ඍජු ප්‍රතිලාභ රැසක් හිමිවනු ඇති බවයි ඉන්දීය මාධ්‍ය වාර්තා කළේ.\nමේ හරහා විදේශ රටවල අධ්‍යාපනය ලබන දරුවන්ට ගෙවීම් කටයුතු මෙන්ම විදෙස්ගත ශ්‍රමිකයින්ට මෙන්ම සංචාරකයින්ට ඔවුන්ගේ ගෙවීම් කටයුතු කාර්යක්ෂමව සිදුකරගැනීමේ හැකියාවද පවතිනවා.",
       "URL": "https://www.hirunews.lk/332886/ශ්‍රී-ලංකාව-සහ-තායිලන්තය-සමඟ-පොදු-ගෙවීමේ-ක්‍රමවේදයක්",
       "Category": "Local News",
       "Parent URL": "https://www.hirunews.lk/local-news.php?pageID=405"
}