{
       "Source": "hirunews",
       "Timestamp": "Sunday, 16 July 2017 - 16:18",
       "Headline": "නිරවුල් වූ අම්බලන්ගොඩ, දොමංවිල පොදු සුසාන භූමිය (ඡායාරූප)",
       "News Content": "අම්බලන්ගොඩ, මීටියාගොඩ, දොමංවිල පොදු සුසාන භූමිය නිරවුල් කර දෙන ලෙස ඉල්ලා පසුගිය මස 12 දින විරෝධතාවයක් ප්‍රදේශවාසීන් විසින් ක්‍රියාත්මක කළා.\nඑහිදී විරෝධතාකරුවෙන් පවසා සිටියේ මේ වනවිට පදිංචිව සිටින පිරිස් ඉවත් නොකර  සුසාන භූමිය නිරවුල් කර දෙන ලෙසයි.\nඒ අනුව එම භූමියෙන් කොටසක් සුසාන භුමිය සදහා වෙන්කර දීමට අම්බලන්ගොඩ ප්‍රාදේශීය සභාවේ ලේකම්වරිය ඇතුලු නිලධාරීන්  අද (16) එම ස්ථානයට පැමිණ තිබෙනවා.\nඑහිදී එම භූමියේ පදිංචිව සිටින පිරිස් විසින් එයට බාධා එල්ල කළ බවයි අප වාර්තාකරු පැවසුවේ.\nප්‍රාදේශීය සභාවේ ලේකම්වරිය විසින් එම අවස්ථවේදී අදාල පදිංචිකරුවන්ගෙන් තම පදිංචියේ නිත්‍යානුකූල බව සහතික කිරීමට ඔප්පු ඉදිරිපත් කරන ලෙස පවසා තිබෙනවා.\nකෙසේ වෙතත් එම පදිංචිකරුවන් ඔවුන්ගේ ඔප්පු ඉදිරිපත් කිරීමට අපොහොසත්ව ඇති අතර එහිදී ලේකම්වරිය සහ නිලධාරීන් සුසාන භුමිය සදහා අදාල ඉඩමෙන් කොටසක් වෙන් කිරීමට සුදානම්ව ඇති බවයි වාර්තා වන්නේ.\nඑම අවස්ථාවේදී පදිංචිකරුවන් ඒ සදහා විරෝධය පලකර ඇති අතර පසුව පොලිසිය කැදවා පොලිස් ආරක්ෂාව යටතේ, බැකෝ යන්ත්‍ර යොදවා සුසාන භුමිය සදහා කොටසක් වෙන්කර දී ඇති බවයි වාර්තා වන්නේ.\nඅදාල පදිංචිකරුවන් විසින් ඔවුන්ගේ පදිංචිය තහවුරු කිරීම සදහා නීතිමය සාදක ඉදිරිපත් නොකිරීම හේතුවෙන් ඔවුන් අනවසර පදිංචිකරුවන් බව ප්‍රාදේශීය සභා ලේකම්වරිය පවසා තිබෙනවා.\nඡායාරූප - අම්බලන්ගොඩ දීපාල් සිල්වා",
       "URL": "https://www.hirunews.lk/166006/නිරවුල්-වූ-අම්බලන්ගොඩ-දොමංවිල-පොදු-සුසාන-භූමිය-ඡායාරූප",
       "Category": "Local News",
       "Parent URL": "https://www.hirunews.lk/local-news.php?pageID=4419"
}