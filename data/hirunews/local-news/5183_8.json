{
       "Source": "hirunews",
       "Timestamp": "Thursday, 04 February 2016 - 0:01",
       "Headline": "'එකම දැයක් - මහ බලයක්'- ජාතික නිදහසේ 68වන අභිමන",
       "News Content": "‘‘එකම දැයක් මහ බලයක්’’ යන්න තේමා කරගනිමින් 68 වන ජාතික නිදහස් දින උළෙල අභිමානවත් අයුරින් අද පෙරවරුවේ ගාලූ මුවදොර පිටියේදී පැවැත්වුණා.\nනිදහස් උළෙලට විශේෂ ආරාධිතයන් පැමිණීම උදෑසන 8යි 30ට පමණ ආරම්භ වූ අතර බස්නාහිර පළාත් ප්‍රධාන අමාත්‍ය ඉසුර දේවප්‍රිය බස්නාහිර ආණ්ඩුකාර කේ සී ලෝගේෂ්වරන් ස්වදේශ කටයුතු අමාත්‍ය වජිර අබේවර්ධන හිටපු ජනාධිපතිනි චන්ද්‍රිකා බණ්ඩාරනායක කුමාරණතුංග පළමුව  නිදහස් දින සමරු උළෙලට එක්වුණා.\nඉන් අනතුරුව අගවිනිසුරු කේ ශ්‍රී පවන් සහ කථානායක කරූ ජයසුරිය උත්සව සභාවට පැමිණි අතර පසුව අග්‍රාමාත්‍ය රනිල් වික්‍රමසිංහ මෙම අවස්ථාවට එක්වුණා.\nඉන් අනතුරුවයි ජනාධිපති මෛත්‍රීපාල සිරිසේන නිදහස් දින සමරු උළෙලට සහභාගි වූයේ.\nජනාධිපතිවරයාගේ සුරතින් ජාතික ධජය එසවීමෙන් අනතුරුවයි පාසල් ශිෂ්‍ය ශිෂ්‍යාවන් ජාතික ගීය ගායනා කළේ.\nඉන් අනතුරුව මියගිය රණවිරුවන් සිහිකරමින් විනාඩි දෙකක නිශ්ශබ්දතාවක් පැවති අතර පසුව ජනාධිපතිවරයා වෙත ආචාර වෙඩි මුර 21 ක් පිරිනමනු ලැබුවා.\nජනාධිපති මෛත්‍රිපාල සිරිසේන ජාතිය ඇමතුවේ ඉන් අනතුරුවයි.\nජනාධිපතිවරයා සිය කථාව ආරම්භ කළේ 1948 වසරේදී ජනතාව අපේක්ෂා කළ නිදහස සහ වර්තමානයේ ජනතාව අපේක්ෂා කරන නිදහස පිළිබඳව පැහැදිළි කිරීමක් සිදුකරමින්.\nරටේ ස්වාධීනත්වය  සහ භෞමික අඛන්ඩතාවය ආරක්ෂා කරමින් ජිනීවා යෝජනා ඉටු කරන බව ජනාධිපතිවරයා මෙහිදී අවධාරණය කළා.\nගතවූ වසරක කාලයේදී රටේ ප්‍රජාතන්ත්‍රවාදය ශක්තිමත් කිරීමට හැකිවූ බව සිහිපත් කළ ජනාධිපතිවරයා මේ වනවිට මාධ්‍ය නිදහස උච්චතම අවස්ථාවට පැමිණ ඇති බව කියා සිටියා.\nලබාදී ඇති නිදහස භුක්ති විඳීමේදි බුද්ධිමත්ව සහ ඉවසීමෙන් කටයුතු කරන ලෙස දේශපාලන ප්‍රතිවාදීන්ගෙන් ඉල්ලා සිටින බවයි ජනාධිපති මෛත්‍රීපාල සිරිසේන මෙහිදී අවධාරණය කළේ.\nඑහිදී ජනාධිපති මෛත්‍රීපාල සිරිසේන කියා සිටියේ දැන් රටේ ප්‍රජාතන්ත්‍රවාදය ශක්තිමත් වූ යුගයක සියලූ දෙනා ජීවත් වන බවයි.\nජාත්‍යන්තරය හමුවේ ඉවසීමෙන් සහ සංයමයෙන් කටයුතු කර රටේ ගෞරවය ආරක්ෂා කරන බව ද ජනාධිපතිවරයා සදහන් කළා.\nගෞරවය රැකගෙන සංහිදියාව ශක්තිමත් කරන බවයි ඔහු වැඩිදුරටත් අවධාරණය කළේ.\nජනාධිපති මෛත්‍රිපාල සිරිසේනගේ නිදහස් දින කතාවෙන් අනතුරුව ත්‍රිවිධ හමුදා උත්තමාචාර පෙළපාලිය ආරම්භ වුණා.\nඊට ගුවන් - නාවික සහ පැරිෂුට් සංදර්ශනයක්ද ඇතුළත් වුණා.\nමෙවර නිදහස් දින උළෙලේ අවසානය සනිටුහන් කෙරුණේ ජාතික ගීය දෙමළ භාෂාවෙන්ද ගායනා කිරීමෙන්.\nමේ අතර ජාතික නිදහස් දින උළෙලට සමගාමීව දිවයින පුරා නිදහස් දින සමරු පැවැත්වුණා.\nUPDATE:\n68 වැනි ජාතික නිදහස් සමරුව අද (04) යි. 'එකම දැයක් - මහ බලයක්' යන තේමාව යටතේ මෙවර ජාතික  නිදහස් සමරුව පැවැත්වෙයි.  ජාතික උලෙළ ගාලු මුවදොර පිටියේදී අතිඋත්කර්ෂවත් ලෙස  පැවැත්වේ.\nප්‍රධාන උත්සවය ජනාධිපති මෛත්‍රිපාල සිරිසේන සහ අගමැති රනිල් වික්‍රමසිංහ ගේ ප්‍රධානත්වයෙන්  ආරම්භ කෙරෙයි. ත්‍රිවිධ හමුදා හා පොලිස් ආචාර පෙළපාළි මෙන්ම  දේශීයත්වය පිළිඹිබු කෙරෙන විශේෂාංග සහ  සංදර්ශනවලින් ජාතික උළෙල සමන්විත වෙයි.\nජාතික නිදහසේ අභිමන - සජීවී විකාශය - ගාලුමුවදොර සිට......මෙතැනින්\nඋදෑසන 6.30ට බෞද්ධ ආගමික වතාවත් කොළඹ පොල්වත්ත ධර්මතීර්ත්‍යාරාම විහාරස්ථානයේදී ද හින්දු ආගමික වතාවත් කොළඹ 13 ශ්‍රී පොන්නම්බල වානේශ්වර කෝවිලේ දී ද, ඉස්ලාම් ආගමික වතාවත් මරදාන ජුම්මා මුස්ලිම් දේවස්ථානයේදී ද, කතෝලික දේව මෙහෙය බොරැල්ල සියලු සාන්තුවරයන්ගේ දේවස්ථානයේදී ද ක්‍රිස්තියානි දේව මෙහෙය ක්‍රිස්තියානි රෙපරමාදු දේවස්ථානයේදී ද පැවැත්වෙයි.\nනිදහස් උත්සවයට සමගාමීව නිදහස් චතුරස්‍රයේ පිහිටි මහාමාන්‍ය ඩී. එස්. සේනානායක මැතිතුමාගේ පිළිරුවට පුෂ්පෝපහාර පිරිනැමීමේ කටයුතු  උදෑසන 7.30ට ට පැවැත්වෙයි.\n'නිදහසේ හදගැස්ම' සංස්කෘතික සංදර්ශනය ගාලු මුවදොර පිටියේදී රාත්‍රී 7.00 ට ආරම්භ කෙරෙයි.  නැටුම්, ගැයුම් ඇතුළත් සංස්කෘතික සංදර්ශනය රාත්‍රී 10.30 දක්වා පැවැත්වේ.",
       "URL": "https://www.hirunews.lk/125412/එකම-දැයක්-මහ-බලයක්-ජාතික-නිදහසේ-68වන-අභිමන",
       "Category": "Local News",
       "Parent URL": "https://www.hirunews.lk/local-news.php?pageID=5183"
}