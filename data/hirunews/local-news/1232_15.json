{
       "Source": "hirunews",
       "Timestamp": "Wednesday, 13 April 2022 - 16:23",
       "Headline": "කලාවැව - අවුකන මාර්ගය ජලයෙන් යට වෙයි - යතුරුපැදිකරුවෙකුගේ ජීවිතයත් අනූනවයෙන් ගැලවෙයි (වීඩියෝ)",
       "News Content": "දිවයිනේ බොහෝ ප්‍රදේශවලට අද (13) රාත්‍රියේ ගිගුරුම් සහිත වැසි සමග ප්‍රබල අකුණු ඇති වීමේ වැඩි හැකියාවක් පවතින බව කාලගුණ විද්‍යා දෙපාර්තමේන්තුව පවසනවා.\nනැගෙනහිර, ඌව, උතුරුමැද සහ උතුර පළාත්වල ඇතැම් ස්ථානවලට මිලිමීටර් 75ට වැඩි තද වැසි ඇතිවිය හැකි බවයි එම දෙපාර්තමේන්තුව නිවේදනය කළේ.\nඑමෙන්ම ගිගුරුම් සහිත වැසි සමග තාවකාලික සුළං සහ අකුණු මගින් සිදුවන අනතුරුව අවම කර ගැනීමට අවශ්‍ය පියවර ගන්නා ලෙසයි කාලගුණ විද්‍යා දෙපාර්තමේන්තුවෙන් ජනතාවගෙන් ඉල්ලීමක් කරන්නේ.\nමේ අතර, රජරටට ඇදහැලෙන ධාරානිපාත වර්ෂාව හේතුවෙන් මේ වනවිට වැව් සහ ජලාශවල වාන් දොරටු කිහිපයක් විවෘත කර තිබෙනවා.\nකලාවැවේ වාන් දොරටු කිහිපයක් ද මෙහි ප්‍රතිඵලයක් ලෙස විවෘත කෙරුණා.\nඒ අනුව කලා වැවේ ජල මට්ටම ශීඝ්‍රයෙන් ඉහළ යාම නිසා අද (13) දහවල් වනවිට අඩි 04 ක් දක්වා ඉහළ දැමීමට කලාවැව කාර්ය භාර ඉංජිනේරු කාර් යාලය පියවර ගත්තා.\nඒ අනුව මේ වනවිට තත්පරයට ඝන අඩි 2424ක ජල ධාරිතාවක් ඉන් කලාඔයට මුදා හැරෙන බවයි අප ප්‍රාදේශීය වාර්තාකරු පැවසුවේ.\nමේ අතර, කලා වැව - අවුකන මාර්ගය ජලයෙන් යටවී තිබෙනවා.\nසැඩ ජල පහරට හසුව යතුරුපැදිකරුවෙකු ගසාගෙන යාමේදී ප්‍රදේශවාසී හා ආරක්ෂක අංශ එක්ව ඔහුව බේරාගැනීමට සමත් වුණා.",
       "URL": "https://www.hirunews.lk/301892/කලාවැව-අවුකන-මාර්ගය-ජලයෙන්-යට-වෙයි-යතුරුපැදිකරුවෙකුගේ-ජීවිතයත්-අනූනවයෙන්-ගැලවෙයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1232"
}