{
       "Source": "hirunews",
       "Timestamp": "Friday, 10 July 2020 - 13:18",
       "Headline": "අසාද් සාලිගේ බාධාවක් ගැන ජනපති කොමිසමේදී හෙළිවෙයි (වීඩියෝ)",
       "News Content": "මද්‍රසා පාසල් වල ඉගැන්වීම කටයුතු සදහා මෙරටට පැමිනෙන විදේශිකයින් නියාමනය කිරීමට හිටපු ජාතික බුද්ධි ප්‍රධානී සිසිර මෙන්ඩිස් මහතා විසින් ක්‍රියාත්මක කිරීමට ගිය වැඩපිළිවෙළට එවකට බස්නාහිර පලාත් ආණ්ඩුකාරවරයාව සිටි අසාද් සාලි බාධා එල්ල කළ බව පාස්කු ප්‍රහාරය විමසන ජනාධිපති කොමිසමේදී අනාවරණ වුනා.\nඒ යුද හමුදා බුද්ධි අධ්‍යක්ෂක මණ්ඩලයේ ජ්‍යෙෂ්ඨ මාණ්ඩලික නිලධාරියෙක් ඊයේ ලබාදුන් සාක්ෂි හමුවේයි.\nවිවිධ ත්‍රස්ත සංවිධානවලට සම්බන්ධ පුද්ගලයින් මෙරටට පැමිණීමට ඇති හැකියාව සම්බන්ධයෙන් සුදුසු පියවර අනුගමනය කරන ලෙස එවකට පොලිස්පතිව සිටි පූජිත් ජයසුන්දර මහතා වෙත ජාතික බුද්ධි ප්‍රධානී සිසිර මෙන්ඩිස් මහතා 2017 වසරේදී ලිපියක් යොමු කළ බව යුද හමුදා බුද්ධි අධ්‍යක්ෂ මණ්ඩලයේ ජ්‍යෙෂ්ඨ මාණ්ඩලික නිලධරියා සිය සාක්ෂි ලබාදීම ආරම්භ කරමින් පැවසුවා.\nඒ පිළිබඳව ඔහු කිසිදු ක්‍රියාමාර්ගයක් නොගත් අතර ලිපියේ අඩංගු කරුණු කිසිදු තැකීමකට ලක් නොකළ බැවින් නැවතත් 2018 වසරේදීත් තමන් පොලිස්පතිවරයා දැනුවත් කළ බවයි සාක්ෂිකරු කියා සිටියේ.\nවිවිධ රටවල සිට මෙරටට පැමිණ ආගම් ප්‍රචාරය කරන පුද්ගලයින් සහ IS ත්‍රස්ත සංවිධානයට සම්බන්ධවී සිට නැවතත් මෙරටට පැමිණි පුද්ගලයින් සම්බන්ධයෙන් 2017 සිට 2019 වසර දක්වා කාලය තුළ සතිපතා පැවැත්වෙන බුද්ධි සමාලෝචන රැස්වීම්වලදී සාකච්ඡා වූ බවත් ඒ සඳහා නිසි නියාමන වැඩපිළිවෙළක් ජාතික බුද්ධි ප්‍රධානී සිසිර මෙන්ඩිස් මහතා විසින් ක්‍රියාවට නැංවූ බවයි කොමිසම හමුවේ සාක්ෂිකරු අනාවරණ කළේ.\nකෙසේ වෙතත් ඊට අසාද් සාලි මහතා බස්නාහිර පළාතේ ආණ්ඩුකාරවරයා ලෙස පත් වූ දා හෝ ඊට පසු දිනක සමස්ත ලංකා ජමෙයිතුල් උලමා සංවිධානයේ පිරිසක් සමඟ පැමිණ එවක ආරක්ෂක ලේකම් හේමසිරි ප්‍රනාන්දු හමුවී දැඩි විරෝධය පළ කළ බවත් කොමිසම හමුවේ සාක්ෂිකරු ලබාදුන් ප්‍රකාශ මගින් අනාවරණ වුණා.\nවිදේශිකයන් අන්තවාදීන් නොවන බැවින් ඔවුන්ට ලංකාවට පැමිණ ඉගැන්වීම්ව, නිරතවන්නට අවසර ලබාදෙන ලෙස අසාද්සාලි ආරක්ෂක ලේකම්වරයාගෙන් ඉල්ලා ඇත්තේ.\nරාජ්‍ය බුද්ධි ප්‍රධානී තනතුර බුද්ධි සමාලෝචන රැස්වීම්වලදී කතා පෙට්ටියක් පමණක් බවට පත් වූ බවත් ජාතික බුද්ධි ප්‍රධානී තනතුර ආරක්ෂක අමාත්‍යාංශයේ\nඅතිරේක ලේකම්වරයෙකුගේ තනතුරට සමාන තත්ත්වයකට පත් වූ බවයි ඔහු කියා සිටියේ.\nඑවකට ජනාධිපතිවරයා සහ අග්‍රාමාත්‍යවරයා අතර පැවති කඹ ඇඳීම හේතුවෙන් බුද්ධි තොරතුරු සම්බන්ධයෙන් ඔවුන්ගේ අවධානය ගිලිහි තිබූ බවයි කොමිසම හමුවේ වැඩිදුරටත් අනාවරණ වුණේ.\nජනාධිපතිවරයාගේ පැජට් පාරේ පිහිටි නිවසේ ආරක්ෂක මණ්ඩල රැස්වීම් පැවැත්වූ බවත් එම රැස්වීම්වලට එවක අග්‍රාමාත්‍යවරයා සහ පොලිස්පතිව සිටි පූජිත්\nජයසුන්දර යන මහත්වරුන්ට නොපැමිණෙන ලෙස ආරක්ෂක ලේකම් හරහා නිරන්තරයෙන් දැනුම්දීම් කර තිබූ බවද සාක්ෂි ලබාදෙමින් යුද හමුදා බුද්ධි\nඅධ්‍යක්ෂක මණ්ඩලයේ ජ්‍යෙෂ්ඨ මාණ්ඩලික නිලධාරියා අනාවරණ කළා.",
       "URL": "https://www.hirunews.lk/245136/අසාද්-සාලිගේ-බාධාවක්-ගැන-ජනපති-කොමිසමේදී-හෙළිවෙයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2597"
}