{
       "Source": "hirunews",
       "Timestamp": "Friday, 24 September 2021 - 7:51",
       "Headline": "පාසල් දරුවන් එන්නත්කරණය අද ඇරඹේ",
       "News Content": "පාසල් දරුවන් සඳහා එන්නත්කරණය සිදු කිරිම අද ආරම්භ වනවා.\nඒ අනුව පළමුව එන්නත්කරණය සිදු කරනු ලබන්නේ අවුරුදු 12ත්, 19ත් අතර දීර්ඝ කාලීන රෝගවලින් පෙළෙන සහ විශේෂ ආබාධ සහිත දරුවන්.\nදරුවන් සඳහා සිදු කරන එන්නත්කරණ වැඩසටහන වයස් කාණ්ඩ 03ක් යටතේ සිදුකිරීමට නියමිතයි.\nඑහි පළමු අදියර ලෙස අවුරුදු 12ත්, 19ත් අතර දීර්ඝ කාලීන රෝගවලින් පෙළෙන සහ විශේෂ ආබාධ සහිත දරුවන් සඳහා එන්නත් ලබාදෙන අතර, කොළඹ රිජ්වේ ආර්යා ළමා රෝහල, අනුරාධපුර සහ කුරුණෑගල රෝහල්වල දී අද මෙම එන්නත්කරණ වැඩසටහන ආරම්භ වනු ඇති.\nවිශේෂඥ වෛද්‍යවරුන්ගේ පූර්ණ අධීක්ෂණය යටතේ දරුවන්ගේ එන්නත්කරණ කටයුතු සිදුකරන බවයි සෞඛ්‍ය සේවා අධ්‍යක්ෂ ජනරාල් වෛද්‍ය අසේල ගුණවර්ධන කියා සිටියේ.\nමේ අතර, නව කොරෝනා ආසාදිතයින් 1,368 දෙනෙකු ඊයේ හමුවීමත් සමඟ මෙරට මුළු ආසාදිතයින් සංඛ්‍යාව 510,040 දක්වා ඉහළ ගියා.\nපසුගිය 22 වැනි දා සිදු වූ තවත් කොරෝනා ආසාදිත මරණ 72ක් සෞඛ්‍ය සේවා අධ්‍යක්ෂ ජනරාල්වරයා විසින් ඊයේ තහවුරු කළා.\nමේ වනවිට මෙරට සමස්ත කොරෝනා ආසාදිත මරණ සංඛ්‍යාව දැක්වෙන්නේ 12,448ක් ලෙසයි.",
       "URL": "https://www.hirunews.lk/283070/පාසල්-දරුවන්-එන්නත්කරණය-අද-ඇරඹේ",
       "Category": "Local News",
       "Parent URL": "https://www.hirunews.lk/local-news.php?pageID=1672"
}