{
       "Source": "hirunews",
       "Timestamp": "Wednesday, 14 June 2017 - 12:07",
       "Headline": "කොළඹ පරිසරය අපවිත්‍ර කරන්නන් අල්ලන්න යුද හමුදාව එක්වෙයි",
       "News Content": "කොළඹ නගර බල සීමාව තුල හෙට (15) රාත්‍රියේ සිට විශේෂ මෙහෙයුමක් ක්‍රියාත්මක කරන කරන බව කොළඹ නාගරික කොමසාරිස් වී.කේ.ඒ. අනුර කියා සිටිනවා.\nකොළඹ මහා නගර සභාව, යුද හමුදාව සහ පොලිසිය සමඟ ඒකාබද්ධ වී මෙම මෙහෙයුම ක්‍රියාත්මක කරන්නේ පරිසරය අපවිත්‍ර කරන පිරිස් අත්අඩංගුවට ගැනීමට බවයි ඔහු කියා සිටියේ.\nකොළඹ නගර සීමාව තුළ ඇති මාර්ග වලට කැලි කසල ගෙනත් දැමූ කිහිප දෙනෙකු ඊයේ (13) රාත්‍රියේ ද අත්අඩංගුවට ගෙන තිබෙනවා.\nදැනට කොළඹ නගරය තුල දිනකට කසළ මෙට්‍රික් ටොන් 800ක් පමණ බැහැර කරන බවයි වාර්තා වන්නේ.\nමේ අතර කොළඹ නගරයේ ගොඩගැසී ඇති කුණු කසල අද (14) සහ හෙට ඉවත් කර අවසන් කරන බව කොළඹ නාගරික කොමසාරිස් වී.කේ.ඒ. අනුර ප්‍රකාශ කළා.\nහිරු ප්‍රවෘත්ති අංශය කළ විමසීමකදී ඔහු සදහන් කළේ වෙන් කළ කසල පමණක් ඉවත් කිරීමට මීට පෙර කොළඹ මහ නගර සභාව කටයුතු කළ බවයි.\nඑහෙත්, වැඩි වශයෙන් කසල වෙන් නොකර ජනතාව බැහැර කිරීම නිසා මෙලෙස කොළඹ නගරයේ කසල ගොඩගැසුණු බව ද කොළඹ නාගරික කොමසාරිස්වරයා සදහන් කළා.\nමේ අතර, ඊයේ පැවති කැබිනට් රැස්වීමේදී ද අමාත්‍යවරුන් රැසක් මෙම කසල ගැටලුව සම්බන්ධයෙන් ජනාධිපතිවරයාගේ අවධානය යොමුකර තිබුණා.\nඑහිදී අමාත්‍යවරුන් පෙන්වා දී ඇත්තේ කැළණිය, බොරැල්ල, කඩුවෙල, කොළඹ ඇතුළු ප්‍රදේශ රැසක මේ වනවිට කසල ගොඩගැසී ඇති බවයි.\nකසල මෙලෙස ගොඩගැසීමේ වගකීම බස්නාහිර පළාත් ප්‍රධාන අමාත්‍යවරයා විසින් භාර ගත යුතු බවට ඔවුන් එහිදී චෝදනා කර තිබුණා.",
       "URL": "https://www.hirunews.lk/163534/කොළඹ-පරිසරය-අපවිත්‍ර-කරන්නන්-අල්ලන්න-යුද-හමුදාව-එක්වෙයි",
       "Category": "Local News",
       "Parent URL": "https://www.hirunews.lk/local-news.php?pageID=4470"
}