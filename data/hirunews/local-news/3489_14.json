{
       "Source": "hirunews",
       "Timestamp": "Friday, 22 February 2019 - 12:46",
       "Headline": "පාර්ලිමේන්තු ගැටුමේ වාර්තාව සභාගත කෙරේ",
       "News Content": "පසුගිය වසරේ නොවැම්බර් මස 14,15,16 යන දිනයන්හිදී පාර්ලිමේන්තු සභා ගර්භය තුළ ඇතිවූ කලහකාරී සිද්ධියට මන්ත්‍රීවරුන් 59 දෙනෙකුට එරෙහිව නිසි පියවර ගත යුතු බව ඒ පිළිබඳව සොයා බැලීමට පත්කළ කමිටුව නිර්දේශ කර තිබෙනවා.\nඑමඟින් දක්වා ඇත්තේ ඔවුන් පාර්ලිමේන්තු බලතල හා වරප්‍රසාද පනතේ 22 වැනි වගන්තිය අනුව දඬුවම් ලැබිය යුතු වැරදි සිදුකර ඇති බවයි.\nඑසේම, අපරාධ පරීක්ෂණ දෙපාර්තමේන්තුව මගින් කරනු ලබන ස්වාධීන පරීක්ෂණ කඩිනමින් අවසන් කර නීතිපතිවරයාගේ උපදෙස් මත අධිකරණමය ක්‍රියාමාර්ගවලට අවතීර්ණ වීම අත්‍යවශ්‍ය බව කමිටුවේ මතය වී තිබෙනවා.\nඊට අදාළ කමිටු වාර්තාව අද පාර්ලිමේන්තුවට ඉදිරිපත් කරමින් කමිටුවේ සභාපති ධූරය දැරූ නියෝජ්‍ය කතානායක ආනන්ද කුමාරසිරි කියා සිටියේ වාර්තාව සකස් කිරීමේදී ද, නීතිපතිවරයාගෙන් උපදෙස් ලබාගත් බවයි.\nඑක්සත් ජනතා නිදහස් සන්ධානයේ පාර්ලිමේන්තු මන්ත්‍රීවරුන් 54 දෙනෙකු, එක්සත් ජාතික පක්ෂයේ මන්ත්‍රීවරුන් 04 දෙනෙකු සහ ජනතා විමුක්ති පෙරමුණේ එක් මන්ත්‍රීවරයෙකුට කමිටුව චෝදනා එල්ල කර තිබෙනවා.\nඑහිදී වැඩිම අවස්ථා ගණනාවකදී චෝදනාවලට ලක්ව ඇත්තේ පාර්ලිමේන්තු මන්ත්‍රීවරුන් වන ජොන්ස්ටන් ප්‍රනාන්දු සහ ප්‍රසන්න රණවීරයි.\nඑසේම, පිහියක් වැනි යමක් අතට ගෙන තර්ජනය කිරීම යන චෝදනාව නියෝජ්‍ය අමාත්‍ය පාලිත තෙවරප්පෙරුමට එල්ල වී ඇති අතර, රාජ්‍ය අමාත්‍ය රන්ජන් රාමනායකට එල්ල වී ඇති චෝදනාව වන්නේ කලිසම් සාක්කුවේ සඟවාගෙන සිටි පිහියක් වැනි යමක් පිටතට ගැනීමයි.\nසභා ගර්භයට පැමිණි පොලිස් නිලධාරීන් දෙසට පුටුවක් විසි කිරීම, මයික්‍රෝෆෝනයකට හානි සිදුකිරීම ඇතුළු චෝදනා කිහිපයක් ජොන්ස්ටන් ප්‍රනාන්දු මන්ත්‍රීවරයාට එල්ල වී ඇති අතර, ප්‍රසන්න රණවීර මන්ත්‍රීවරයාට එල්ල වී ඇති චෝදනාවක් වන්නේ පොලිස් නිලධාරියෙකුට පහරදීමයි.\nආනන්ද අළුත්ගමගේ සහ දිලූම් අමුණුගම මන්ත්‍රීවරුන්ට කතානායකවරයාගේ අසුන අසල ඇති මයික්‍රෝෆෝනයට හානි සිදුකිරීමේ චෝදනා එල්ල වී තිබෙනවා.\nකමිටු වාර්තාවෙන් කතානායකවරයා දෙසට ජලය විසිකිරීම, කතානායකවරයාගේ අසුනේ සිට පාර්ලිමේන්තුව ඇමතීම, කතානායක අසුන දෙපස එක්රැස් වී සිටීම, පෝස්ටර් ප්‍රදර්ශනය, පොලිස් නිලධාරීන්ගේ රාජකාරීයට බාධා කිරීම, පොලිස් නිලධාරීන්ට තර්ජනය කිරීම ඇතුළු තවත් චෝදනා කිහිපයක් මන්ත්‍රීවරුන්ට එල්ල කර තිබෙනවා.",
       "URL": "https://www.hirunews.lk/210955/පාර්ලිමේන්තු-ගැටුමේ-වාර්තාව-සභාගත-කෙරේ",
       "Category": "Local News",
       "Parent URL": "https://www.hirunews.lk/local-news.php?pageID=3489"
}