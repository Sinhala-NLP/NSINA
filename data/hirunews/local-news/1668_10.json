{
       "Source": "hirunews",
       "Timestamp": "Sunday, 26 September 2021 - 8:33",
       "Headline": "අත්‍යවශ්‍ය භාණ්ඩ ආනයනකරුවන්ගෙන් ජීවන වියදම් කමිටුවට ඉල්ලීමක් (වීඩියෝ)",
       "News Content": "වරායේ රඳවාගෙන ඇති අත්‍යවශ්‍ය භාණ්ඩ නිදහස් කිරීමට අවශ්‍ය ඉදිරි කටයුතු සම්පාදනය කරන ලෙසට ජීවන වියදම් කමිටුවෙන් ඉල්ලීමක් කර ඇති බව අත්‍යවශ්‍ය ආහාර ද්‍රව්‍ය ආනයනකරුවන්ගේ සංගමය පවසනවා.\nඑහි ප්‍රකාශකයෙකු සඳහන් කළේ, පසුගියදා රැස්වූ එම කමිටුවට සිය නියෝජිතයින් 4 දෙනෙකු සහභාගි වූ බවයි.\nඑහිදී සිය ගැටලු මුදල් අමාත්‍යවරයා වෙත යොමු කළ බවද ඔහු සඳහන් කළා.\nකෙසේ වෙතත්, මේ වනවිට වරායේ රඳවා ඇති අත්‍යවශ්‍ය භාණ්ඩ නිදහස් කර ගැනීම සඳහා මුදල් අමාත්‍යාංශය වෙත මෙතෙක් කිසිදු ඉල්ලීමක් ඉදිරිපත් වී නොමැති බව ඊයේ වාර්තා වුණා.\nහිරු ප්‍රවෘත්ති අංශයට අදහස් දක්වමින් එම අමාත්‍යාංශයේ ලේකම් එස්.ආර්.ආටිගල කියා සිටියේ අවශ්‍ය බැංකු වෙත ඩොලර් නිකුත් කිරීමේ ක්‍රමවේදයක් ද සකස් කර ඇති බවයි.\nඒ අනුව, කිසියම් ආනයනකරුවෙකුට තම අත්‍යවශ්‍ය භාණ්ඩ වරායෙන් නිදහස් කර ගැනීමේ ගැටළු පවතී නම් ඒ පිළිබඳ දැනුම් දිය යුතු බවයි මුදල් අමාත්‍යාංශ ලේකම්වරයා සඳහන් කළේ.\nමේ වනවිටත් අත්‍යවශ්‍ය ආහාර ද්‍රව්‍ය රැගත් කන්ටේනර් 800ක් වරාය තුළ සිරව තිබෙනවා.\nකෙසේ වෙතත්, වරායේ රඳවා ඇති අත්‍යවශ්‍ය භාණ්ඩ නිදහස් කිරීමට වහා කටයුතු කරන ලෙස අග්‍රාමාත්‍ය මහින්ද රාජපක්ෂ පසුගියදා රේගු අධ්‍යක්ෂ ජනරාල්වරයාට සහ ආනයන අපනයන පාලක ජෙනරාල්වරියට නියෝග කර තිබුණා.\nඒ ඩොලර් හිඟයත් සමඟ තම අත්‍යවශ්‍ය භාණ්ඩ නිදහස් කර ගත නොහැකි බවට ආනයනකරුවන්ගේ සංගමය මතු කල කරුණු සැලකිල්ලට ගනිමින්.",
       "URL": "https://www.hirunews.lk/283258/අත්‍යවශ්‍ය-භාණ්ඩ-ආනයනකරුවන්ගෙන්-ජීවන-වියදම්-කමිටුවට-ඉල්ලීමක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1668"
}