{
       "Source": "hirunews",
       "Timestamp": "Saturday, 26 November 2016 - 19:48",
       "Headline": "හඳුන්කූරු පෙන්වා මුදල් වංචාකල ජාවාරම කොටු වෙයි",
       "News Content": "හිරු සී.අයි.ඒ හරහා ඊයේ අප හෙළිකලේ අනුරාධපුර දිස්ත්‍රික්කය ආශ්‍රිතව හදුන්කූරු ඇසුරුම් කිරීමේ ස්වයං රැකියාවකට බදවා ගන්නා බව පවසමින් සිදුකෙරෙනා මුදල් වංචාවක් පිළිබදවයි.\nමේ වනවිට මෙම ජාවාරම හරහා රුපියල් කෝටි 2 කට අධික මුදලක් එක් රැස් කරගෙන මෙහි ප්‍රධාන සැකකරු ප්‍රදේශයෙන් පළා ගොස් තිබෙනවා.\nජාවාරම්කරු අනුරාධපුරයේ මෙන්ම බිබිල ප්‍රදේශයේ ද ව්‍යාපාරික ස්ථානයක් පවත්වාගෙන යමින් වංචනිකව මුදල් එක්රැස් කර ගෙන තිබෙනවා.\nබිබිල ජනතාවට හදුන්කූරු ඇසුරුම් කිරීම සේම පබළු ඇසුරුම් කිරීමටද ලබා දී තිබුණා.\nකෝටි ගණනින් මුදල් උපයා ජාවාරමේ ප්‍රධාන සැකකරු පළායාමත් සමග මෙම ව්‍යාපාරයට ගම් මට්ටමන් පුද්ගලයන් සම්බන්ධ කළ නියෝජිතයන් වෙත විරෝධය එල්ල වුනා.\nඒ අනුව අනුරාධපුරයේ එක් නියෝජිතවරියක් පසුගියදා නොච්චියාගම පොලිසියට පැමිණිල්ලක් විභාගය සඳහා පැමිණීමත් සමග ඇයට ජනතා විරෝධය පළවුනා.\nපොලිසිය මෙම නියෝජිතවරිය අත්අඩංගුවට ගෙන තඹුත්තේගම මහේස්ත්‍රාත් අධිකරණයට ඉදිරිපත් කළා.\nඑහිදී නියෝග කෙරුණේ ඇය මේ මස 29 වැනිදා දක්වා රක්ෂිත බන්ධනාගාර ගත කරන ලෙසයි.\nජාවාරමේ ප්‍රධානියා සොයා මේ වනවිට පොලිස් පරීක්ෂණ ක්‍රියාත්මකයි.",
       "URL": "https://www.hirunews.lk/148398/හඳුන්කූරු-පෙන්වා-මුදල්-වංචාකල-ජාවාරම-කොටු-වෙයි",
       "Category": "Local News",
       "Parent URL": "https://www.hirunews.lk/local-news.php?pageID=4779"
}