{
       "Source": "hirunews",
       "Timestamp": "Thursday, 15 December 2022 - 14:05",
       "Headline": "අස්වනු අලෙවි කර ගැනීමට නො හැකි ව ගොවීන් අපහසුතාවට (වීඩියෝ)",
       "News Content": "රජයේ පාලන මිලට හෝ වී අස්වනු අලෙවි කර ගැනීමට නො හැකි ව දිවයිනේ ඇතැම් ප්‍රදේශවල ගොවීන් තවමත් දුෂ්කරතාවලට මුහුණ දෙමින් සිටිනවා.\nඑමෙන්ම, මහ කන්නය සඳහා රජයෙන් ලබා දුන් යූරියා පොහොර කුඹුරුවලට ඉසිය නො හැකි බව මැදිරිගිරියේ ගොවීන් පවසනවා.\nපසුගිය යළ කන්නයේ නෙලාගත් වී අස්වනු විකුණාගත නො හැකි ව කන්තලේ මැදගම ගොවීන් තවදුරටත් අපහසුතාවට පත් ව සිටිනවා.\nඑම ගොවීන් පෙන්වා දෙන්නේ, අඩු මිලට වී අලෙවි නො කරන ලෙස රජය කළ ඉල්ලීමට අනුව තමන් වී ගබඩා කර තබා ගත් නමුත්, මේ වන විට රජයේ පාලන මිලට වත් එම වී අලෙවි කර ගැනීමට නො හැකි වී ඇති බව යි.\nමේ අතර, මැදිරිගිරිය බිසෝබණ්ඩාර එක්සත් බෙදුම්ඇළ ගොවි සංවිධානයට ලබා දීමට ගෙන ආ යූරියා පොහොර කුඩු සහිත බැවින් ඒවා කුඹුරුවලට යෙදිය නො හැකි බව ගොවීන් පවසනවා.\nඒ අනුව එම පොහොර රැගෙන නො යාමට ගොවීන් තීරණය කර ඇති අතර, ඔවුන් ඉල්ලා සිටින්නේ, නියමිත ප්‍රමිතියෙන් යුතු කැට සහිත යූරියා පොහොර තමන්ට ලබා දෙන ලෙස යි.\nමේ අතර, ගොවි සංවිධාන නියෝජිතයින් පිරිසක් කෘෂිකර්ම අමාත්‍යාංශයේ දී විෂය භාර අමාත්‍ය මහින්ද අමරවීර හමු වුණේ, ගොවීන් වෙනුවෙන් නිසි වැඩපිළිවෙළක් සැකසීමේ අවශ්‍යතාව පෙන්වා දෙමින්.",
       "URL": "https://www.hirunews.lk/322740/අස්වනු-අලෙවි-කර-ගැනීමට-නො-හැකි-ව-ගොවීන්-අපහසුතාවට-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=665"
}