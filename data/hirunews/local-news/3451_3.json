{
       "Source": "hirunews",
       "Timestamp": "Sunday, 17 March 2019 - 9:03",
       "Headline": "ජගත් පරිසර සමුළුවෙන් පසු ජනපති දිවයිනට",
       "News Content": "ජගත් පරිසර සමුළුවට සහභාගිවූ ජනාධිපති මෛත්‍රිපාල සිරිසේන අද උදෑසන 7.55 ට යළි දිවයිනට පැමිණියා.\nපරිසරය සුරක්ෂිත කිරීම වෙනුවෙන් වැදගත් තීන්දු තීරණ ගත් රාජ්‍ය නායකයෙකු ලෙස මෙවර ජගත් පරිසර සමුළුවට ආරාධනා ලැබූ ජනාධිපති මෛත්‍රීපාල සිරිසේන කෙන්යාව බලා පිටත්ව ගියේ පසුගිය 13 වනදායි.\nඑදින රාත්‍රියේ ජනාධිපතිවරයා කෙන්යාවේ නයිරෝබි නුවරට ළඟාවු අතර, එරට විශේෂ රාජ්‍ය තාන්ත්‍රික නියෝජිත පිරිසක් විසින් පිළිගනු ලැබුවා.\nපරිසර අභියෝග සහ තිරසර පරිභෝජනය හා නිෂ්පාදනය සඳහා නවෝත්පාදක විසඳුම් යන තේමාව යටතේ මෙවර පැවති ජගත් පරිසර සමුළුව අමතමින් ජනාධිපති මෛත්‍රීපාල සිරිසේන නව යෝජනා 4 ක් ඉදිරිපත් කරනු ලැබුවා.\nකඩොලාන තිරසර ලෙස කළමනාකරණය, ආහාර නාස්තිය සහ අපතේ යාම කළමනාකරණය, සමුද්‍රික කසළ සහ ක්‍ෂුද්‍ර ප්ලාස්ටික් කළමනාකරණය සහ ඝන අපද්‍රව්‍ය කළමනාකරණය යන ක්‍ෂේත්‍ර යටතේ එම යෝජනා ඉදිරිපත් කළ බවයි ජනාධිපති මාධ්‍ය අංශය සඳහන් කළේ.\nජගත් පරිසර සමුළුව අතරතුරදී කෙන්යා ජනාධිපති උහුරු කෙන්යාටා හමුවූ ජනාධිපති මෛත්‍රීපාල සිරිසේන කෘෂිකර්ම ක්‍ෂේත්‍රය ඇතුලු විවිධ ක්‍ෂේත්‍රවල කටයුතුවලදී දෙරට අතර සබඳතා ශක්තිමත් කිරීමට එකඟතාවට පැමිණියා.\nකෙන්යාවේ විවිධ ක්‍ෂේත්‍රවල රැකියාවල සහ ව්‍යාපාරික කටයුතුවල නිරතවන ශ්‍රී ලාංකිකයන් ද මුණගැසුනු ජනාධිපතිවරයා ඔවුන්ගේ ගැටළු පිළිබඳවද සොයාබැලූ බවයි සඳහන් වුණේ.\nමෙම සංචාරයේදී නයිරෝබි නුවර බෞද්ධ විහාරස්ථානය වෙත ගිය ජනාධිපතිවරයාට එහි විහාරාධිපති පූජ්‍ය යටිරාවන විමල හිමියන් විසින් ආශිර්වාද කරනු ලැබුවා.",
       "URL": "https://www.hirunews.lk/212552/ජගත්-පරිසර-සමුළුවෙන්-පසු-ජනපති-දිවයිනට",
       "Category": "Local News",
       "Parent URL": "https://www.hirunews.lk/local-news.php?pageID=3451"
}