{
       "Source": "hirunews",
       "Timestamp": "Friday, 24 June 2022 - 7:22",
       "Headline": "වරායේ බිලියන හයක අතිකාල ගෙවීම් ගැන කෝප් කමිටුවේ දී අනාවරණයක් (වීඩියෝ)",
       "News Content": "ශ්‍රී ලංකා වරාය අධිකාරියේ පසුගිය වසර සඳහා බිලියන හයකට ආසන්න මුදලක් එනම්, රුපියල් මිලියන 5,850ක සමස්ත අතිකාල ගෙවීමක් සිදු කර ඇති බව කෝප් කමිටුවේ දී අනාවරණ වී තිබෙනවා.\nඑහි දී හෙළි වී ඇත්තේ, සේවක අතිරික්තයන් පැවති අංශවල සේවකයන් සඳහා පමණක් පසුගිය වසරේ රුපියල් මිලියන 1,173ක අතිකාල ගෙවීම් සිදු කර ඇති බව යි.\nවැඩ සහායකයන් ලෙස සුදුසුකම් නොමැති පුද්ගලයන් 1,500කට ආසන්න ප්‍රමාණයක් බඳවාගෙන ඇති තත්ත්වයක එම වෘත්තීය හැකියාව සහිත පුද්ගලයන් සඳහා රාජකාරිය වෙනුවෙන් අමතර අතිකාල දීමනා ගෙවා ඇති බවත් මසකට පැය 400ක් පමණ අතිකාල දීමනා ලබා ගන්නා සේවකයන් සිටින බවත් එහි දී හෙළි ව තිබෙනවා.\nඑමෙන්ම, 2016 වසරේ සිට 2021 වසර දක්වා වරාය අධිකාරිය රුපියල් මිලියන 69,686ක ලාභයක් ලබා තිබුණ ද භාණ්ඩාගාරයට ලබා දී ඇත්තේ, රුපියල් මිලියන 600ක් පමණක් බව කෝප් කමිටුවේ දී අනාවරණ වුණා.\nවරාය පනත අනුව 8%ක ලාභයක් භාණ්ඩාගාරයට දිය යුතු බැවින් ඒ සඳහා කටයුතු කරන ලෙස කෝප් කමිටු සභාපති, මහාචාර්ය චරිත හේරත් එහි දී නිර්දේශ කළ බවයි පාර්ලිමේන්තුවේ සන්නිවේදන දෙපාර්තමේන්තුව සඳහන් කළේ.",
       "URL": "https://www.hirunews.lk/308025/වරායේ-බිලියන-හයක-අතිකාල-ගෙවීම්-ගැන-කෝප්-කමිටුවේ-දී-අනාවරණයක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1072"
}