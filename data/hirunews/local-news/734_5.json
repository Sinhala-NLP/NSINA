{
       "Source": "hirunews",
       "Timestamp": "Tuesday, 15 November 2022 - 7:59",
       "Headline": "සජබෙට ගිය පොහොට්ටුවේ 04ක් යළි හැරෙයි",
       "News Content": "තමන් සමගි ජන බලවේගය ප්‍රමුඛ සමගි ජන සන්ධානය සමඟ එක් නොවූ බව ශ්‍රී ලංකා පොදුජන පෙරමුණෙන් ස්වාධීන වූ, ගම්පහ දිස්ත්‍රික් පාර්ලිමේන්තු මන්ත්‍රී විශේෂඥ වෛද්‍ය සුදර්ශනී ප්‍රනාන්දුපුල්ලේ පවසනවා.\nපොදුජන පෙරමුණෙන් ස්වාධීන වූ මන්ත්‍රීවරුන් හයදෙනෙකු සමගි ජන බලවේගය ප්‍රමුඛ සමගි ජන සන්ධානයට එක්ව බව පාර්ලිමේන්තු මන්ත්‍රී චන්දිම වීරකොඩි ඊයේ (14) ප්‍රකාශ කළේ මාධ්‍ය හමුවක් කැඳවමින්.\nතමන්ට අමතරව මෙලෙස සමගි ජන සන්ධානය හා එක්වූ පිරිස අතර අනුර ප්‍රියදර්ශන යාපා, ඩබ්ලිව්.ඩී.ජේ. සෙනෙවිරත්න, විශේෂඥ වෛද්‍ය සුදර්ශනී ප්‍රනාන්දුපුල්ලේ, පියංකර ජයරත්න සහ ජයරත්න හේරත් යන මන්ත්‍රීවරුන් සිටින බවයි මන්ත්‍රීවරයා කියා සිටියේ.\nමේ අතර පුත්තලම දිස්ත්‍රික් පාර්ලිමෙන්තු මන්ත්‍රී පියංකර ජයරත්න ද සඳහන් කළේ, තමන් විදෙස්ගතව සිටින බැවින් මේ පිළිබඳව කිසිදු කරුණක් තමන් නොදන්නා බවයි.\nඑමෙන්ම තමන් කිසිදු සන්ධානයක් සමඟ එක් නොවූ බව ද ඔහු කියා සිටියා.\nමීට අමතරව පාර්ලිමේන්තු මන්ත්‍රීවරුන් වන ඩබ්.ඩි.ජේ. සෙනෙවිරත්න සහ ජයරත්න හේරත් ප්‍රකාශ කළේ, තමන් ද සමගිජන සන්ධානයට එක්නොවූ බවයි.",
       "URL": "https://www.hirunews.lk/320405/සජබෙට-ගිය-පොහොට්ටුවේ-04ක්-යළි-හැරෙයි",
       "Category": "Local News",
       "Parent URL": "https://www.hirunews.lk/local-news.php?pageID=734"
}