{
       "Source": "hirunews",
       "Timestamp": "Monday, 24 July 2017 - 6:45",
       "Headline": "ලිප්ටන් වටරවුමේදී අත්අඩංගුවට පත් සරසවි සිසුන්ට ඇප",
       "News Content": "කොළඹ - ලිප්ටන් වටරවුමේ සත්‍යග්‍රහය අතරතුර අත්අඩංගුවට ගනු ලැබූ සරසවි සිසුන් 13 දෙනා  ඇප මත නිදහස් කර තිබෙනවා.\nඒ ඔවුන් අලුත්කඩේ වැඩබලන ප්‍රධාන මහේස්ත්‍රාත් හමුවට ඉදිරිපත් කිරීමෙන් පසුවයි.\nඑමෙන්ම, මෙම සිසුන්ට මේ මස 28 වනදා යළි අධිකරණය හමුවේ පෙනී සිටින ලෙසට ද මහේස්ත්‍රාත්වරයා නියෝග කර තිබෙනවා.\nමාළඹේ පෞද්ගලික වෛද්‍ය විද්‍යාලයට සහ ශිෂ්‍ය මර්දනයට විරෝධය පළ කරමින් වෛද්‍ය පීඨ ශිෂ්‍ය ක්‍රියාකාරින් සහ අන්තර් විශ්වවිද්‍යාලයීය ශිෂ්‍ය බල මණ්ඩලයේ සිසුන් එක්ව ලිප්ටන් වටරවුමේ අඛන්ඩ සත්‍යග්‍රහයක් ආරම්භ කළේ පෙරේදා දිනයේයි.\nමෙම ස්ථානයේ සත්‍යග්‍රහයක් නොපවත්වන ලෙස කොළඹ මහේස්ත්‍රාත් අධිකරණය වාරණ නියෝගයක් ද ලබාදී තිබූ අතර එය නොතකමිනුයි ඊයේ දෙවන දිනටත් මොවුන් එම සත්‍යග්‍රහය ක්‍රියාත්මක කළේ.\nකෙසේ වෙතත්, ඊයේ පස්වරුවේ පොලිසිය සත්‍යග්‍රහයේ යෙදුණු සරසවි සිසුන්ට ජල ප්‍රහාරයක් එල්ල කර ඔවුන් විසුරුවා හැරි අතර පසුව ලිප්ටන් වටරවුමේ ඉදිකර තිබූ අට්ටාලය ද කඩා ඉවත් කරනු ලැබුවා.\nපොලිසිය එල්ල කළ ජල ප්‍රහාරය සම්බන්ධයෙන් අදහස් දැක්වීම සදහා ඊයේ පස්වරුවේ කොළඹ වෛද්‍ය පීඨය ඉදිරිපිට ඉදිකර තිබූ අට්ටාලය අසල ප්‍රවෘත්ති සාකච්ඡාවක් ද පැවැත්වුණු අතර මේ එහිදී අදහස් දැක්වූ පෙරටුගාමී සමාජවාදී පක්ෂයේ අධ්‍යාපන ලේකම් පුබුදු ජයගොඩ කියා සිටියේ ආණ්ඩුවේ මර්දනකාරි වැඩපිළිවෙලට එරෙහිව විරෝධය දැක්වීමට සියලූ වෘත්තීය සමිති එක්විය යුතු බවයි.\nඑමෙන්ම, වෛද්‍ය සිසුන් ඇතුලු විශ්වවිද්‍යාල සිසුන්ට කොළඹ ලිප්ටන් වටරවුමේදී පොලිසිය එල්ල කළ ජල ප්‍රහාරයට විරෝධය පළ කරමින් මිහින්තලේ රජරට විශ්වවිද්‍යාලයේ සිසුන් ඊයේ පන්දම් දල්වාගෙන විරෝධතාවයක ද නිරත වුණා.\nරාත්‍රී 7.30ට පමණ පන්දම් දල්වාගෙන සිසුන් රජරට විශ්වවිද්‍යාල පරිශ්‍රයේ සිට මිහින්තලයේ නගරය දක්වා සටන් පාඨ කියමින් පෙළපාලියකින් පැමිණ නගර මධ්‍යයේ විරෝධතාවයක ද නිරත වුණා.\nමේ නිසා මහනුවර - යාපනය - ඒ 9 ප්‍රධාන මාර්ගයේ සහ පුත්තලම - ත්‍රිකුණාමලය ඒ - 12 ප්‍රධාන මාර්ගයන්හි එක් මංතීරුවක් අවහිරව තිබූ බවයි අප වාර්තාකරු කියා සිටියේ.\nසිසුන් ටයර් පුලුස්සමින් පැයකට ආසන්න කාලයක් උද්ඝෝෂණයේ නිරතව තිබෙනවා.\nමේ අතර, ඉල්ලීම් කිහිපයක් මුල් කර ගනිමින් රජයේ වෛද්‍ය නිලධාරින්ගේ සංගමය දිවයින පුරා රෝහල්වල හෙට පෙරවරු 8 සිට ක්‍රියාත්මක කිරීමට සැලසුම් කර තිබූ සංකේත වර්ජනය අනිවාර්යයෙන්ම සිදුකරන බව එහි මාධ්‍ය ප්‍රකාශක වෛද්‍ය සමන්ත ආනන්ද කියා සිටියා.\nසුදු වෑන් රථයකින් පැමිණ වෛද්‍ය පීඨ ශිෂ්‍ය ක්‍රියාකාරී කමිටුවේ කැඳවුම්කරු රයන් ජයලත් පැහැරගෙන ගැනීමට තැත් කිරීමේ සිද්ධියේ සියලු තොරතුරු අනාවරණය කිරීම, දැනට රක්ෂිත බන්ධනාගාර ගතකර සිටින සියලූම විශ්වවිද්‍යාල සිසුන් නිදහස් කිරීම ඇතුලු තවත් ඉල්ලීම් කිහිපයක් මුල් කරගනිමිනුයි ඔවුන් මෙම වර්ජනය ආරම්භ කිරීමට තීරණය කර ඇත්තේ.\nමෙම ඉල්ලීම් සදහා විසදුම් ලබාදීමට රජයට අද දිනය ලබාදෙන බවත්, එසේ නොමැතිවුවහොත් හෙට දීප ව්‍යාප්තව සංකේත වර්ජනයක නිරත වන බවයි ඔහු කියා සිටියේ.",
       "URL": "https://www.hirunews.lk/166597/ලිප්ටන්-වටරවුමේදී-අත්අඩංගුවට-පත්-සරසවි-සිසුන්ට-ඇප",
       "Category": "Local News",
       "Parent URL": "https://www.hirunews.lk/local-news.php?pageID=4407"
}