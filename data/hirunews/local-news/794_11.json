{
       "Source": "hirunews",
       "Timestamp": "Tuesday, 18 October 2022 - 19:58",
       "Headline": "සේවකයන් පිරිසක් තවමත් ලෙඩ නිවාඩු -නව ඛනිජ තෙල් පනත වැඩි ඡන්දයෙන් සම්මතයි",
       "News Content": "ඛනිජ තෙල් නිෂ්පාදන විශේෂ විධිවිධාන සංශෝධන පනත් කෙටුම්පත වැඩි ඡන්ද 60 කින් සංශෝධන සහිතව අද පාර්ලිමේන්තුවේදී සම්මත වුණා.\nදෙවන වර කියවීමේ ඡන්ද විමසීමේදී පනත් කෙටුම්පතට පක්ෂව ඡන්ද 77 ක් ලැබුණු අතර, විපක්ෂව ලැබුණේ ඡන්ද 17 ක් පමණයි.\nජාත්‍යන්තර බලශක්ති සැපයුම්කරුවන්ට මෙරට බලශක්ති ක්‍ෂේත්‍රයට ප්‍රවේශවීම, ගුවන්යානා ඉන්ධන ආනයන ඒකාධිකාරිය ඉවත් කිරීම සහ නව ආයෝජන වෙනුවෙන් අවස්ථාව උදාකිරීමට ඇති බාධාවන් ඉවත් කිරීම සඳහා මෙම පනත් කෙටුම්පත විෂයභාර අමාත්‍ය කංචන විජේසේකර පාර්ලිමේන්තුවට පසුගියදා ඉදිරිපත් කර තිබුණා.\nකෙසේ වෙතත් එම පනත් කෙටුම්පතට විරෝධය පළ කරමින් පාර්ලිමේන්තු වටරවුම ඉදිරිපිට ඛනිජතෙල් වෘත්තිය සමිති නියෝජිතයින් ද අද දහවල් විරෝධතාවක නිරතවුණා.\nඑමෙන්ම ලෙඩ නිවාඩු දමා ඔවුන් වෘත්තීය ක්‍රියා මාර්ගයක නිරතවන්නේ පාර්ලිමේන්තුවේදී අද විවාදයට ගත් ඛණිජ තෙල් නිෂ්පාදන විශේෂ විධි විධාන සංශෝධන පනත් කෙටුම්පතට එරෙහිවයි.\nමේ හේතුවෙන් කොලොන්නාව, මුතුරාජවෙල පර්යන්තවලින් සහ සපුගස්කන්ද තෙල් පිරිපහදුවෙන් ඉන්ධන තෙල් නිකුත් කිරීමේ කටයුතු අඩපණ වී ඇති බවයි එම වෘත්තීය සමිති ප්‍රකාශ කළේ.\nකෙසේ වෙතත් අත්‍යවශ්‍ය සේවාවන් සඳහා ඉන්ධන නිකුත් කිරීම මේ වනවිට සිදුවනවා.",
       "URL": "https://www.hirunews.lk/318214/සේවකයන්-පිරිසක්-තවමත්-ලෙඩ-නිවාඩු-නව-ඛනිජ-තෙල්-පනත-වැඩි-ඡන්දයෙන්-සම්මතයි",
       "Category": "Local News",
       "Parent URL": "https://www.hirunews.lk/local-news.php?pageID=794"
}