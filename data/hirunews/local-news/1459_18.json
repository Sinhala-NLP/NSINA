{
       "Source": "hirunews",
       "Timestamp": "Thursday, 30 December 2021 - 17:02",
       "Headline": "පොලිස් දුක්ගැනවිලි අධිකාරි කොට්ඨාසය ප්‍රතිව්‍යූහගත කෙරේ",
       "News Content": "පොලිස් නිලධාරීන් එදිනෙදා රාජකාරි දිවියේ දී මුහුණපාන ගැටලු සහ ඔවුන්ගේ දුක්ගැනවිලි විමසීම සඳහා ස්ථාපිත කර තිබූ පොලිස් දුක්ගැනවිලි අධිකාරී කොට්ඨාසය ප්‍රතිව්‍යූහගත කිරීමට ශ්‍රී ලංකා පොලිසිය තීරණය කර තිබෙනවා.\nමේ අනුව පොලිස්පතිවරයාගේ මඟපෙන්වීම යටතේ ප්‍රාදේශීය වශයෙන් නිලධාරීන්ගේ දුක්ගැනවිලි සහ ගැටලු විසඳීම සඳහා යාන්ත්‍රණයක් සකස් කර තිබෙනවා.\nඒ අනුව පොලිස් දුක්ගැනවිලි කොට්ඨාසය භාර අධ්‍යක්ෂවරයා පොලිස් ඔම්බුස්මන්වරයා ලෙස හඳුන්වන අතර, පොලිස් නිලධාරීන්ගේ දුක්ගැනවිලි පිළිබඳ කටයුතු කිරීම මෙන්ම පොලිස්පතිවරයා නිකුත් කරනු ලබන රාජකාරි නියෝග අනුව කටයුතු කිරීමද ඔහුගේ රාජකාරි වගකීම් අතරට පැවරෙනවා.\nඑමෙන්ම පළාත් මට්ටමින් පොලිස් නිලධාරීන්ගේ දුක්ගැනවිලි විසඳීම සඳහා පළාත් දුක්ගැනවිලි සම්බන්ධීකරණ නිලධාරී, ප්‍රාදේශීය හා ක්‍රියාකාරී කොට්ඨාස මට්ටමින් පොලිස් නිලධාරීන්ගේ ගැටලු විසඳුම් සඳහා කොට්ඨාස දුක්ගැනවිලි සම්බන්ධීකරණ නිලධාරීන් ද පත් කිරීමට මෙම නව ප්‍රතිව්‍යූහගත කිරීම යටතේ යෝජිතයි.\nඒ අනුව පොලිස් දුක්ගැනවිලි අධිකාරි කොට්ඨාසයේ නිලධාරින් සෑම සතියකම සිකුරාදා පොලිස්පතිවරයාගේ ප්‍රධානත්වයෙන් හමුවක් පවත්වන අතර එහිදී නිලධාරීන්ගේ දුක්ගැනවිලි සෘජුවම පොලිස්පතිවරයා වෙත යොමු කිරීමේ අවස්ථාව මේ අනුව සැලසෙනවා.\nපසුගිය 24 වැනි දින රාත්‍රියේ තිරුක්කොවිල් පොලිසියේ නිලධාරියෙකු විසින් එහි සේවය කළ සෙසු පොලිස් නිලධාරීන් පිරිසකට එල්ල කළ වෙඩි ප්‍රහාරයක් හේතුවෙන් එහි සේවය කළ නිලධාරීන් සිව් දෙනෙකු ජීවිතක්ෂයට පත්වුණා.\nමෙම සිද්ධියත් සමග පොලිස්පතිවරයා ප්‍රකාශ කර සිටියේ නිලධාරීන්ගේ දුක්ගැනවිලි සහ ඔවුන්ගේ අනෙකුත් පෞද්ගලික ප්‍රශ්න පිළිබඳව සොයා බැලීම සඳහා නිසි ක්‍රමවේදයක් ස්ථාපිත කරන බවයි.",
       "URL": "https://www.hirunews.lk/292583/පොලිස්-දුක්ගැනවිලි-අධිකාරි-කොට්ඨාසය-ප්‍රතිව්‍යූහගත-කෙරේ",
       "Category": "Local News",
       "Parent URL": "https://www.hirunews.lk/local-news.php?pageID=1459"
}