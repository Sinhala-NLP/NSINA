{
       "Source": "hirunews",
       "Timestamp": "Sunday, 19 August 2018 - 12:24",
       "Headline": "හම්බන්තොට වරාය ගැන පෙන්ටගනයේ අවධානය",
       "News Content": "ඇමරිකා එක්සත් ජනපද ආරක්ෂක දෙපාර්තමේන්තුවේ මුලස්ථානය හෙවත් පෙන්ටගනය ඇමරිකානු කොංග්‍රස් මණ්ඩලය වෙත පසුගිය සතියේ ඉදිරිපත් කළ වාර්ෂික වාර්තාව මගින් හම්බන්තොට වරාය පිළිබඳව සඳහනක් කර තිබෙනවා.\nඑම වාර්තාව මගින් චීනයේ හමුදා බලය ගොඩනැංවීම පිළිබඳ විශේෂ පරිච්ඡේදයක් වෙන් කර ඇති අතර, චීනය ගෝලීය යුද බලවතෙකු වීමට උත්සාහ කරන බවටයි චෝදනා කර ඇත්තේ.\nවිශේෂයෙන් අප්‍රිකානු ජිබුටි රාජ්‍යයේ හමුදා කඳවුරක් ඉදිකිරීම, පාකිස්ථානය සමඟ ක්‍රමෝපාය සහයෝගීතාවක් ගොඩනැංවීම එවැනි පියවර ලෙස පෙන්ටගනය සඳහන් කළා.\nවිශේෂයෙන් ඇමරිකාවේ දීර්ඝකාලීන සඟයෙකු වූ පාකිස්ථානය චීනය කෙරෙහි නැඹුරුවීම, පෙන්ටගනයේ අවධානයට යොමුව ඇති කරුණක්.\nඑමෙන්ම අප්‍රිකානු ජිබුටි රාජ්‍යයේ චීන හමුදා කඳවුර ස්ථාපිත කිරීමෙන් මාස කිහිපයකට පසු චීනය ශ්‍රී ලංකාවේ හම්බන්තොට වරාය මතභේදකාරී ලෙස අත්පත් කරගත් බව පෙන්ටගන වාර්තාවේ සඳහන්.\nඑමෙන්ම චීන බෝම්බ ප්‍රහාරක යානා ඇමරිකාවට සහ පැසිෆික් කලාපයේ ඇමරිකානු මිතුරු ඉලක්කයන්ට ප්‍රහාර එල්ල කිරීමේ පුහුණු කටයුතුවල නිරත වන බවට පෙන්ටගනය කරන  චෝදනාව චීනය ප්‍රතික්ෂේප කර තිබෙනවා.\nඇමරිකානු ආරක්ෂක කේන්ද්‍රස්ථානය වන පෙන්ටගනය මේ බව ප්‍රකාශ කළේ සිය වාර්ෂික වාර්තාව ඇමරිකානු කොංග්‍රසය වෙත ඉදිරිපත් කරමින්.\nකෙසේ නමුත් චීන විදේශ කටයුතු අමාත්‍යාංශය නිවේදනයක් නිකුත් කරමින් ප්‍රකාශ කළේ ඇමරිකානු පෙන්ටගනයේ ප්‍රකාශය වගකීමකින් තොර ප්‍රලාපයක් බවයි.\nපූර්ව නිගමනයන් මත සිදුකර ඇති එම ප්‍රකාශය මගින් සැබෑ තත්වය මුළුමනින්ම විකෘති කර ඇති බවයි චීන විදේශ කටයුතු අමාත්‍යාංශය සඳහන් කළේ. චීනයේ හමුදා සංවර්ධන කටයුතු හුදෙක් සිය රටේ භෞමික අඛන්ඩතාව ආරක්ෂා කරගැනීමේ අරමුණින් සිදුකරන බව එමඟින් අවධාරණය කළා.\nමේ අතර හෙට ශ්‍රී ලංකාවේ සංචාරයක් අරඹන ජපාන ආරක්ෂක අමාත්‍ය ඉට්සුනෝරි උන්ඬේරා හම්බන්තොට වරායේ සංචාරයක චාරිකාවක නිරතවීමට නියමිතයි.\nජපාන ආරක්ෂක අමාත්‍යවරයෙකු මෙලෙස ශ්‍රී ලංකාවේ සංචාරයක නිරතවන්නේ ඉතිහාසයේ ප්‍රථම වතාවටයි.\nජපාන ආරක්ෂක අමාත්‍යවරයා හම්බන්තොට වරායේ පමණක් නොව කොළඹ සහ ත්‍රිකුණාමල වරායේද චාරිකා කරනු ඇති බව සඳහන්.\nකෙසේ නමුත් හම්බන්තොට වරාය චීනය වෙත පැවරීමෙන් පසු ජපාන ආරක්ෂක අමාත්‍යවරයා එහි සංචාරය කිරීම විශේෂත්වයක්.\nජපානයද චීනයේ යුද බලය ව්‍යාප්තවීම පිළිබඳව අවධානය යොමු කරන රටක් වීම ඊට හේතුවයි.\nකෙසේ නමුත් හම්බන්තොට වරාය වානිජ වරායක් ලෙස පමණක් ක්‍රියාත්මක බව මෙරට බලධාරීන් අවධාරණය කර තිබෙනවා.\nජපාන ආරක්ෂක අමාත්‍යවරයාගේ ශ්‍රී ලංකා සංචාරයේ අරමුණක් වන්නේ ශ්‍රී ලංකාව සමඟ සාමුද්‍රීය ආරක්ෂාව පිළිබඳ සමීප සහයෝගීතාවකට එළඹීමයි.\nසිය සංචාරය තුළදී ඔහු ශ්‍රී ලංකා වෙරළාරක්ෂක බලකායට මීටර 30 ක් දිග මුර සංචාර යාත්‍රාවක් පිරිනමනු ඇති.",
       "URL": "https://www.hirunews.lk/197886/හම්බන්තොට-වරාය-ගැන-පෙන්ටගනයේ-අවධානය",
       "Category": "Local News",
       "Parent URL": "https://www.hirunews.lk/local-news.php?pageID=3791"
}