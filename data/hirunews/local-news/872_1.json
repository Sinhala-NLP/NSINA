{
       "Source": "hirunews",
       "Timestamp": "Tuesday, 13 September 2022 - 12:01",
       "Headline": "විමල් වීරවංශට නොතීසි",
       "News Content": "වෛද්‍ය වාර්තාවක් සමඟ ලබන 26 වන දා අනිවාර්යයෙන් අධිකරණයේ පෙනී සිටින ලෙස පාර්ලිමේන්තු මන්ත්‍රී විමල් වීරවංශට කොළඹ මහාධිකරණය අද (13) නොතීසි නිකුත් කළා.\nඒ ඔහු අමාත්‍යවරයෙකු ලෙස කටයුතු කල වසර 5ක කාලය තුල වැටුපෙන් සහ දීමනාවලින් උපයාගත නොහැකි රුපියල් මිලියන 75කට ආසන්න මුදලක් සහ දේපලවල හිමිකාරිත්වය දැරීමේ චෝදනාව යටතේ අල්ලස් කොමිසම පවරා තිබූ නඩුව කැඳවූ අවස්ථාවේදීයි.\nමහාධිකරණ විනිසුරු නවරත්න මාරසිංහ හමුවේ නඩුව කැඳවූ අවස්ථාවේදී මන්ත්‍රීවරයා වෙනුවෙන් පෙනී සිටි නීතිඥවරයා දැනුම් දුන්නේ අසනීප තත්ත්වය හේතුවෙන් තම සේවාදායකයා අද අධිකරණය හමුවේ පෙනී නොසිටින බවයි.\nඒ අනුවයි ඊට අදාළ වෛද්‍ය වාර්තාවත් සමග පූර්ණ නඩු විභාගය ආරම්භ වන ලබන 26 වනදා අධිකරණය හමුවේ පෙනී සිටින ලෙස මහාධිකරණ විනිසුරුවරයා නොතීසි නිකුත් කරනු ලැබුවේ.\nමේ අතර,  ඉකුත් මැයි මස 09 වැනි දා පාර්ලිමේන්තු මන්ත්‍රී විමල් වීරවංශට අයත්, මාළඹේ පොලිස් වසමේ හෝකන්දර උතුර ප්‍රදේශයේ පිහිටි නිවසට ගිනි තබා හානි කිරීමේ සිද්ධියට සම්බන්ධ සැකකරුවන් දෙදෙනෙක් අත්අඩංගුවට ගැනීමට බස්නාහිර පළාත් දකුණු දිසාව අපරාධ කොට්ඨාසයේ නිලධාරීන් විසින් ඊයේ(12) අත්අඩංගුවට ගෙන තිබෙනවා.\nඅත්අඩංගුවට ගත් සැකකරුවන් දෙදෙනා වයස අවුරුදු 31 හා 46 යන වයස්වල පසුවන කහවත්ත හා කඹුරුපිටිය ප්‍රදේශවල පදිංචිකරුවන් දෙදෙනෙක්.\nසිද්ධිය සම්බන්ධයෙන් බස්නාහිර පළාත් දකුණු දිසාව අපරාධ කොට්ඨාසය වැඩිදුර විමර්ශන සිදු කරනවා.",
       "URL": "https://www.hirunews.lk/315289/විමල්-වීරවංශට-නොතීසි",
       "Category": "Local News",
       "Parent URL": "https://www.hirunews.lk/local-news.php?pageID=872"
}