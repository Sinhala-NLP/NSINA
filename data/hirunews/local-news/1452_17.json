{
       "Source": "hirunews",
       "Timestamp": "Monday, 03 January 2022 - 13:32",
       "Headline": "භූමිතෙල් වෙනුවට ගුවන් යානා ඉන්ධන(වීඩියෝ)",
       "News Content": "භූමිතෙල් අවශ්‍යතාව දිනෙන් දින ඉහළ යාම හමුවේ අවශ්‍ය වුව හොත් ඉදිරියේ දී ඒ වෙනුවට ගුවන් යානා ඉන්ධන වෙළෙඳපොළට නිකුත් කිරීම කෙරෙහි බලශක්ති අමාත්‍යාංශයේ අවධානය යොමු වී තිබෙනවා.\nඅමාත්‍යාංශ ලේකම් කේ.ඩී.ආර්. ඔල්ගා හිරු ප්‍රවෘත්ති අංශයට කියා සිටියේ, ගුවන් යානා ඉන්ධන සහ භූමිතෙල්වල සංයුතියේ කිසිදු වෙනසක් නො මැති අතර, භූමිතෙල් ලෙස ගුවන් යානා ඉන්ධන භාවිත කිරීමේ අවදානමක්ද නො මැති බවයි.\nඉල්ලුම සපුරාගත නො හැකි අවස්ථාවල මීට පෙරද භූමිතෙල් වෙනුවට ගුවන් යානා ඉන්ධන වෙළෙඳපොළට නිකුත් කර ඇති බවත් ලේකම්වරිය පැවසුවා.\nමේ සඳහා අවශ්‍යවන්නේ, වර්ණය සහ ගන්ධය එකතු කිරීම පමණක් බවයි ඇය පෙන්වා දුන්නේ.\nමේ වනවිටත් ගුවන් යානා ඉන්ධන විශාල ප්‍රමාණයක් ලංකා ඛනිජ තෙල් නීතිගත සංස්ථාව සතුව පවතින අතර, ලබන මාසයේ දී තවත් ගුවන් යානා ඉන්ධන රැගත් නෞකාවක් මෙරටට පැමිණීමට නියමිත යි.\nභූමිතෙල් නිෂ්පාදනය සඳහා සංස්ථාව මේ වනවිට ලීටරයකට රුපියල් 130ක පමණ පිරිවැයක් වැය කළ ද භූමිතෙල් ලීටරයක් වර්තමානයේ අලෙවි වන්නේ රුපියල් 87ක මිලකට යි.",
       "URL": "https://www.hirunews.lk/292896/භූමිතෙල්-වෙනුවට-ගුවන්-යානා-ඉන්ධන-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1452"
}