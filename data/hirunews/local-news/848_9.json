{
       "Source": "hirunews",
       "Timestamp": "Friday, 23 September 2022 - 23:48",
       "Headline": "ජීවිත තුනක් බේරූ ජීවිතය (වීඩියෝ)",
       "News Content": "යම් පුද්ගලයෙකුට ජීවිතය අහිමි වුණත් තවත් කෙනෙකුගේ ජීවිතයට ආලෝකයක් වෙමින් ජීවිතයෙන් සමුගන්න අවස්ථාව හිමිවන්නේ කලාතුරකින්.\nඑවැනි අහඹු සිදුවීමක් අපට පොළොන්නරුව ප්‍රදේශයෙන් වාර්තා වුණා.\nඅරලගංවිල ගල්තලාව ප්‍රදේශයේ පදිංචි රුවන් චන්දන නමැති 31 හැවිරිදි විවාහක තරුණයා පසුගිය 19 වැනිදා රාත්‍රියේදී හදිසි අනතුරකට ලක්ව පොළොන්නරුව දිස්ත්‍රික් මහ රෝහලට ඇතුළත් කෙරෙන්නේ හිසට සිදු වූ බරපතළ තුවාල සහිතවයි.\nදින 2කට ආසන්න කාලයක් වෛද්‍ය සත්කාර මධ්‍යයේ දැඩි සත්කාර ඒකකයේ සිටි මෙම තරුණයාගේ මොළය මියගොස් ඇති බවට වෛද්‍යවරුන් හඳුනාගැනෙනවා.\nඉන් අනතුරුව ඔහුගේ වකුගඩු සහ අක්මාව ලබාගෙන වෙනත් රෝගීන් තිදෙනෙකුට ජීවිතය ලබාදීමට හැකි බව වෛද්‍යවරුන් හඳුනාගැනීමත් සමඟ ඔවුන් මෙම තරුණයාගේ පවුලේ ඥාතීන්ගෙන් ඊට අදාළ අවසරය ඉල්ලා සිටියා.\nඉන් අනතුරුව ක්‍රියාත්මක වූ පොළොන්නරුව දිස්ත්‍රික් රෝහලේ වෛද්‍යවරුන් ඇතුළු තවත් විශේෂඥ වෛද්‍යවරුන් පිරිසක් විසින් මෙම තරුණයාගේ වකුගඩු සහ අක්මාව ලබාගැනීමට කටයුතු කළා.",
       "URL": "https://www.hirunews.lk/316160/ජීවිත-තුනක්-බේරූ-ජීවිතය-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=848"
}