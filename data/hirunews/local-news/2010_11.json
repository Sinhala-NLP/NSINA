{
       "Source": "hirunews",
       "Timestamp": "Monday, 19 April 2021 - 14:05",
       "Headline": "වරාය නගර කෙටුම්පතට එරෙහි පෙත්සම් සලකා බැලීම තවදුරටත් (වීඩියෝ)",
       "News Content": "කොළඹ වරාය නගරය ආර්ථික කොමිෂන් සභා පනත් කෙටුම්පත අභියෝගයට ලක් කරමින් ගොනුකර තිබෙන පෙත්සම් සලකා බැලීම මේ වනවිටත් පැවැත්වෙනවා.\nමෙම පෙත්සම් සලකා බැලීම පංච පුද්ගල ශ්‍රේෂ්ඨාධිකරණ විනිසුරු මඩුල්ලක් ඉදිරියේ අද (19)  ආරම්භ කළ අතර අගවිනිසුරු ජයන්ත ජයසූරිය, බුවනෙක අලුවිහාරේ, ප්‍රියන්ත ජයවර්ධන, මූර්දු ප්‍රනාන්දු සහ ජනක් ද සිල්වා යන පංච පුද්ගල ශ්‍රේෂ්ඨාධිකරණ විනිසුරු මඩුල්ල හමුවේයි මෙම පෙත්සම් සලකා බැලෙන්නේ.\nඑහිදී පෙත්සම් සලකා බැලීම ආරම්භ කිරීමට ප්‍රථම විවෘත අධිකරණයේ කරුණු දැක්වූ අගවිනිසුරු ජයන්ත ජයසූරිය මෙම පනත් කෙටුම්පත අභියෝගයට ලක් කරමින් නීතිඥවරු විශාල පිරිසක් පෙනී සිටින හෙයින් සෑම නීතිඥවරයෙකුම සිය වාචික දේශණ විනාඩි 20ත් 30ත් අතර කාලයකට සීමා කර ගන්නා ලෙස ඉල්ලා සිටියා.\nඉන් අනතුරුවයි පෙත්සම්කාර පාර්ශව වෙනුවෙන් ජනාධිපති නීතිඥ කේ. කනගීශ්වරන් කරුණු ඉදිරිපත් කිරීම ආරම්භ කරනු ලැබුවේ.\nකොළඹ වරාය නගරය ආර්ථික කොමිෂන් සභා පනත් කෙටුම්පත අභියෝගයට ලක් කරමින් එක්සත් ජාතික පක්ෂයේ සභාපති වජිර අබේවර්ධන, එම පක්ෂයේ මහ ලේකම් පාලිත රංගේ බණ්ඩාර, සමඟි ජන බලවේගය, ජනතා විමුක්ති පෙරමුණේ හිටපු පාර්ලිමේන්තු මන්ත්‍රී වසන්ත සමරසිංහ, ශ්‍රී ලංකා නීතිඥ සංගමය, විකල්ප ප්‍රතිපත්ති කේන්ද්‍රය ඇතුළු පෙත්සම් 20ක් පමණ ඉදිරිපත් කර තිබෙනවා.\nඑමෙන්ම අදාළ පෙත්සම්වලට මැදිහත් වී කරුණු දැක්වීමට අවසර ඉල්ලා අමාත්‍ය මහාචාර්ය ජී.එල්. පීරිස්, ශ්‍රී ලංකා පොදුජන පෙරමුණේ ලෙක්ම් පාර්ලිමේන්තු මන්ත්‍රී සාගර කාරියවසම්, ශ්‍රී ලංකා පොදුජන පෙරමුණේ නීතිඥ සංගමය ඇතුළු පිරිසක් අතරමැදි පෙත්සම් ඉදිරිපත් කරනු ලැබුවා.\nපෙත්සම්කරුවන් සඳහන් කළේ අදාල පනත් කෙටුම්පතේ අන්තර්ගත ඇතැම් වගන්ති වලින් මෙරට ආණ්ඩුක්‍රම ව්‍යවස්ථාව උල්ලංඝණය වන බවයි.\nමේ හේතුවෙන් අදාළ වගන්ති සම්මත කිරීමට අවශ්‍ය නම් ඒවා පාර්ලිමේන්තුවේ තුනෙන් දෙකක බහුතර ජන්දයකින් සහ ජනමත විචාරණයකින් සම්මත විය යුතු බවට තීන්දුවක් ලබාදෙන ලෙසද මොවුන් සිය පෙත්සම් මගින් ශ්‍රේෂ්ඨාධිකරණයෙන් ඉල්ලා තිබෙනවා.",
       "URL": "https://www.hirunews.lk/268883/වරාය-නගර-කෙටුම්පතට-එරෙහි-පෙත්සම්-සලකා-බැලීම-තවදුරටත්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2010"
}