{
       "Source": "hirunews",
       "Timestamp": "Friday, 09 October 2020 - 9:28",
       "Headline": "රිජ්වේ ආර්යා ළමා රෝහලේ නේවාසිකව ප්‍රතිකාර ලබන කුඩා දරුවෙකුට කොරෝනා",
       "News Content": "රිජ්වේ ආර්යා ළමා රෝහලේ නේවාසිකව ප්‍රතිකාර ලබන මාස 10 ක් වයසැති කුඩා දරුවෙකුට කොරෝනා ආසාදනය වී තිබෙනවා.\nරෝහල් අධ්‍යක්ෂ විශේෂඥ වෛද්‍ය ජී.විජේසූරිය සඳහන් කළේ පසුගිය 07 වැනිදා මෙම දරුවා උණ රෝගය වැළඳීම හේතුවෙන් රෝහල් ගතකළ බවයි.\nඑහිදී සිදුකළ පී.සී.ආර්. පරීක්ෂණයකින් වෛරසය ආසාදනය වී ඇති බවට තහවුරු වී ඇති අතර, මෙම කුඩා දරුවා අයි.ඩී.එච්. රෝහල වෙත ඊයේ මාරු කර යවා ඇති බව සඳහන්.\nමේ අතර, රිජ්වේ ආර්යා ළමා රෝහලේ ප්‍රතිකාර ලබන මාස 05 ක් වයසැති කුඩා දරුවෙකුගේ පියෙකුට කොරෝනා ආසාදනය වී තිබෙනවා.\nමෙම දරුවා මාස දෙකක කාලයක සිට රෝහලේ නේවාසිකව ප්‍රතිකාර ලබන අතර, සැත්කමක් සඳහා හෙට දිනයේදී ඉන්දියාවට යෑමට නියමිතව තිබුණා.\nඒ අනුව එම දරුවාගේ දෙමව්පියන්ගේ සිදුකළ පී.සී.ආර්. පරීක්ෂණවලදී පියාට කොරෝනා ආසාදනය වී ඇති බවට තහවුරු වූ බවයි රෝහල් අධ්‍යක්ෂවරයා සඳහන් කළේ.\nඔවුන් මහනුවර ප්‍රදේශයේ පදිංචි පුද්ගලයින් වන අතර, දරුවාගේ අසනීප තත්ත්වය හේතුවෙන් කොටිකාවත්ත ප්‍රදේශයේ තාවකාලිකව පදිංචිව සිටි බවට වාර්තා වනවා.",
       "URL": "https://www.hirunews.lk/252135/රිජ්වේ-ආර්යා-ළමා-රෝහලේ-නේවාසිකව-ප්‍රතිකාර-ලබන-කුඩා-දරුවෙකුට-කොරෝනා",
       "Category": "Local News",
       "Parent URL": "https://www.hirunews.lk/local-news.php?pageID=2401"
}