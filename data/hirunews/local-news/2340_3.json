{
       "Source": "hirunews",
       "Timestamp": "Tuesday, 10 November 2020 - 18:23",
       "Headline": "අද සිට අවසර හිමි වූ බස් ගාස්තු වැඩිවීම (වීඩියෝ)",
       "News Content": "පවතින කොරෝනා වසංගත ව්‍යාප්තිය හමුවේ මගී ප්‍රවාහන බස් ගාස්තු අද සිට සියයට 1.2කින් ඉහළ දැමීමට අවසර ලබාදුන් බව ප්‍රවාහන රාජ්‍ය අමාත්‍ය දිලුම් අමුණුගම සඳහන් කළා.\nඒ, බස් රථවල ආසන ගණනට පමණක් මගීන් රැගෙන යන ලෙස සෞඛ්‍ය අංශ ලබාදී ඇති මාර්ගෝපදේශයන්ට අනුකූලවයි.\nකොරෝනා ව්‍යාප්තිය හමුවේ සෞඛ්‍යාරක්ෂිත ක්‍රමවේද අනුව බස් රථ ගාස්තු අය කිරීම පිළිබද ක්‍රමවේද 3ක් හඳුන්වා දී තිබෙනවා.\nමෙම ක්‍රමවේද 03 අතරින් දැනට සෞඛ්‍ය අංශ අවසර ලබාදී ඇත්තේ ආසන ගණනට පමණක් ධාවනය කිරිමේ ක්‍රමවේදයටයි.\nඒ අනුව මගී ප්‍රවාහන බස් රථවල ගාස්තු සියයට 1.2කින් ඉහළ නංවා ඇති අතර, අවම ගාස්තුව රුපියල් 12 සිට රුපියල් 14 දක්වා වැඩි වන බවයි කොළඹ අද (10) පැවති මාධ්‍ය හමුවකට එක්වෙමින් ප්‍රවාහන රාජ්‍ය අමාත්‍ය දිලුම් අමුණුගම වැඩිදුරටත් කියා සිටියේ.\nමේ අතර, කොරෝනා වසංගතය හමුවේ පොදු මගී ප්‍රවාහන සේවා පවත්වාගෙන යාමේදී ප්‍රවාහන අමාත්‍යාංශය විසින් නව මාර්ගෝපදේශන මාලාවක් බස් රථ සහ දුම්රිය වෙනුවෙන් නිකුත් කර තිබෙනවා.\nඑම මාර්ගෝපදේශන මාලාවන්ට අනුව මින් ඉදිරියට මගී ප්‍රවාහන කටයුතු සිදුකළ යුතු බවයි ප්‍රවාහන අමාත්‍යාංශය දැනුම් දෙන්නේ.\nමෙම මාර්ගෝපදේශයන්ට අනුව මගීන් මෙන්ම රියදුරු සහ කොන්දොස්තර අනිවාර්යෙන්ම මුව ආවරණ පැළදිය යුතුයි.\nවිෂබීජ නාශක දියර ඇතුළුවීමේ සහ පිටවීමේ දොරටු අසළ සවි කිරීම, අනවශ්‍ය බඩු බාහිර ආදිය රැගෙන යාමෙන් වැළකීම, බස් රථවල ගමන් ගන්නා මගීන්ගේ තොරතුරු ලබා ගැනීම, සෞඛ්‍ය උපදෙස් බස් රථවල ප්‍රදර්ශනය කිරීම, යාචකයින් සහ ජංගම වෙළදුන් බස් රථය තුළට ඇතුලුවීම වැළැක්වීම, අනිවාර්යෙන්ම සිදුකළ යුතු වනවා.",
       "URL": "https://www.hirunews.lk/254432/අද-සිට-අවසර-හිමි-වූ-බස්-ගාස්තු-වැඩිවීම-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2340"
}