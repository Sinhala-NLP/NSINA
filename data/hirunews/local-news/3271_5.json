{
       "Source": "hirunews",
       "Timestamp": "Tuesday, 02 July 2019 - 8:11",
       "Headline": "පෞද්ගලික ආයතනයක අධ්‍යක්ෂවරියකගේ ගිණුමකට පන්කෝටි පනස් ලක්ෂයක් ලැබීම ගැන පරීක්ෂණයක්",
       "News Content": "පෞද්ගලික ඉදිකිරීම් ආයතන 3ක අධ්‍යක්ෂවරියක් වූ කිදෙර් මොහොමඩ් සහබ්දීන් අයිෂා නැමති කාන්තාවගේ පෞද්ගලික බැංකු ගිණුමකට බැර වූ රුපියල් පන් කෝටි පනස් ලක්ෂයකට අධික වටිනාකමකින් යුත් සැක කටයුතු ගනුදෙනුවක් සම්බන්ධයෙන් මූල්‍ය අපරාධ විමර්ශන කොට්ඨාශය පරීක්ෂණයක් ආරම්භ කර තිබෙනවා.\nකොළඹ ප්‍රධාන මහේස්ත්‍රාත් ලංකා ජයරත්න හමුවේ කරුණු ඉදිරිපත් කරමින් එම කොට්ඨාශය දැනුම් දී ඇත්තේ ශ්‍රී ලංකා මහබැංකුවේ මූල්‍ය බුද්ධි ඒකකයේ දැනුම් දීමක් මත මෙලෙස පරීක්ෂණ ආරම්භ කර ඇති බවයි.\nකොළඹ - 7, බෞද්ධාලෝක මාවත ප්‍රදේශයේ පදිංචි මෙම කාන්තාවට අයත් බැංකු ගිණුමකට මූල්‍ය ආයතනයකින් නිකුත් කරන ලද චෙක්පත් මගින් රුපියල් පන්කෝටි පනස් ලක්ෂයක මුදලක් බැර කරවා එය අවස්ථා කිහිපයකදී සැක කටයුතු ලෙස ලබාගෙන ඇති බව සඳහන්.",
       "URL": "https://www.hirunews.lk/219495/පෞද්ගලික-ආයතනයක-අධ්‍යක්ෂවරියකගේ-ගිණුමකට-පන්කෝටි-පනස්-ලක්ෂයක්-ලැබීම-ගැන-පරීක්ෂණයක්",
       "Category": "Local News",
       "Parent URL": "https://www.hirunews.lk/local-news.php?pageID=3271"
}