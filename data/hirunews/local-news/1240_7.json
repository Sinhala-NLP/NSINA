{
       "Source": "hirunews",
       "Timestamp": "Saturday, 09 April 2022 - 19:25",
       "Headline": "මුදල් ඇමති ඇතුළු නියෝජිතයන් 18 වනදා මූල්‍ය අරමුදලට (වීඩියෝ)",
       "News Content": "මෙරට ආර්ථික අර්බුදයට විසඳුම් සෙවීම වෙනුවෙන් ජාත්‍යන්තර මූල්‍ය අරමුදල සමග සාකච්ඡා පැවැත්වීම සඳහා තමාගේ ප්‍රධානත්වයෙන් යුත් ශ්‍රී ලංකා නියෝජිත කණ්ඩායම ලබන 18 වනදා වොෂින්ටන් නුවර වෙත ළගා වීමට නියමිත බව මුදල් අමාත්‍ය ජනාධිපති නීතිඥ අලි සබ්රි පවසනවා.\nහිරු ප්‍රවෘත්ති අංශයට අමාත්‍යවරයා කියා සිටියේ මහබැංකු අධිපතිවරයා, මුදල් අමාත්‍යාංශ ලේකම්වරයා ඇතුළු පිරිසක් ද ඊට එක්වන බවයි.\nමේ අතර, අමාත්‍යවරයා කියා සිටියේ ආර්ථික අර්බුදය කළමනාකරණය කිරීමට ඉන්ධන සහ ඖෂධ ඇතුළු අත්‍යාවශ්‍ය ද්‍රව්‍ය සැපයීම යථා තත්ත්වයට පත් කිරීම සඳහා ඉදිරි මාස 6 ඇතුළත ශ්‍රී ලංකාවට ඇමෙරිකානු ඩොලර් බිලියන 3 ක පමණ ආධාර අවශ්‍ය බවයි.\nඒ අනුව, ජාත්‍යන්තර මූල්‍ය අරමුදලෙන් ඇමෙරිකානු ඩොලර් බිලියන 3 ක මූල්‍යාධාර ලබා ගැනීමට අපේක්ෂා කරන බව ද අමාත්‍ය අලි සබ්රි කියා සිටියා.\nමේ අතර, ඉදිරි මාස හය ඇතුළත බදු අනුපාතය හා ඉන්ධන මිල තවදුරටත් ඉහළ නැංවීමට සිදුවනු ඇතැයි ද මුදල් අමාත්‍යවරයා රොයිටර් පුවත් සේවයට ප්‍රකාශ කර තිබුණා.\nඑසේම, ජාත්‍යන්තර මූල්‍ය අරමුදල සමග කටයුතු කිරීමට සහ ණය ප්‍රතිව්‍යූහ ගත කිරීමට අදාළව ජනාධිපතිවරයා විසින් පසුගියදා පත් කරන ලද ත්‍රිපුද්ගල උපදේශක සාමාජික ශාන්ත දේවරාජන් විදෙස් ප්‍රවෘත්ති නාලිකාවක් සමග අදහස් පළ කරමින් කියා සිටියේ ඉදිරි මාස කිහිපයේදී ශ්‍රී ලංකාවට ආර්ථික වශයෙන් ස්ථාවර වීමට ක්‍රම දෙකක් පවතින බවයි.\nශ්‍රී ලංකා මහබැංකුවේ නව අධිපති ආචාර්ය නන්දලාල් වීරසිංහ ඊයේ ප්‍රකාශ කළේ ශ්‍රී ලංකාවට ගෙවීමට නියමිත ණය වාරික ප්‍රතිව්‍යූහ ගත කිරීම සම්බන්ධයෙන් දැනටමත් සාකච්ඡා කර ඇති බවයි.\nමේ අතර, උද්ධමනය පාලනය කිරීම සඳහා නව මහබැංකු අධිපතිවරයා යටතේ මේ වනවිට විවිධ ක්‍රියාමාර්ග ගනිමින් සිටිනවා.\nඉන් එක් ක්‍රියාමාර්ගයක් වූයේ නිත්‍ය තැන්පතු පහසුකම් අනුපාතිකය සහ නිත්‍ය ණය පහසුකම් අනුපාතිකය ඉහළ දැමීමයි.\nඒ අනුව, මහබැංකුව සිය මූල්‍ය ප්‍රතිපත්තිය තවදුරටත් දැඩි කරමින් නිත්‍ය තැන්පතු පහසුකම් අනුපාතිකය සහ නිත්‍ය ණය පහසුකම් අනුපාතිකය පදනම් ඒකක 700 බැගින් ඉහළ නංවනු ලැබුවා.\nඒ අනුව, නිත්‍ය තැන්පතු පහසුකම් අනුපාතිකය සියයට 6.5 සිට සියයට 13 යි දශම 5යි බින්දුව දක්වාත් නිත්‍ය ණය පහසුකම් අනුපාතිකය සියයට 7 යි දශම 5 සිට සියයට 14 යි දශම 5 යි බින්දුව බවට පත් වනවා.",
       "URL": "https://www.hirunews.lk/301584/මුදල්-ඇමති-ඇතුළු-නියෝජිතයන්-18-වනදා-මූල්‍ය-අරමුදලට-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1240"
}