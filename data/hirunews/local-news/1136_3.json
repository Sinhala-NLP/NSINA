{
       "Source": "hirunews",
       "Timestamp": "Sunday, 29 May 2022 - 8:06",
       "Headline": "අදත් විදුලිය කප්පාදුවක් නැහැ - ගෑස් අද නොවේ හෙට (වීඩියෝ)",
       "News Content": "ඩීසල් රැගත් නෞකාවක් සහ ගෑස් රැගත් නෞකාවක් අද (29) මෙරටට ළඟා වීමට නියමිතයි.\nබලශක්ති අමාත්‍ය කංචන විජේසේකර සඳහන් කළේ එම ඩීසල් නෞකාවේ ගොඩබෑම් කටයුතු අද හෝ හෙට දිනයේ ආරම්භ කිරීමට අපේක්ෂා කරන බවයි.\nඑමෙන්ම, ලබන ජුනි මස පළමු වනදා මෙන්ම 14 සහ 16 යන දින වලදීද ඩීසල් රැගත් නෞකා මෙරටට ළඟා වනු ඇති බව ඔහු ප්‍රකාශ කළා.\nබලශක්ති අමාත්‍යවරයා වැඩිදුරටත් කියා සිටියේ ඉදිරි සති 2ක කාලය සඳහා මෙරට අවශ්‍යතාවන්ට ප්‍රමාණවත් ඩීසල් සහ පෙට්‍රල් තොග රට තුළ පවතින බවයි.\nඑමෙන්ම කොළඹ වරායට ළඟා වී ඇති නෞකාවකින් මේ වනවිට ගොඩබාමින් පවතින බොරතෙල් මගින් ඉන්ධන නිෂ්පාදන කිරීමේ කටයුතු සපුගස්කන්ද පිරිපහදුවේ දී හෙට සිට ආරම්භ කිරීමට නියමිතයි.\nඒ අනුව අදාළ නෞකාවෙන් බොර තෙල් ගොඩබෑමේ කටයුතු අද දිනයේත් අඛණ්ඩව සිදු කෙරෙනවා.\nඉන් අනතුරුව දෛනිකව ඩීසල් මෙටි්‍රක් ටොන් දහසක් මෙන්ම භූමිතෙල් හා ගුවන් යානා ඉන්ධන මෙටි්‍රක් ටොන් 600 ත්, 800 ත් අතර ප්‍රමාණයක් බැගින් නිෂ්පාදනය කිරීමටයි සැලසුම් කර ඇත්තේ.\nඒ අනුව දිවයින පුරා ඩීසල් සහ පෙට්‍රල් බෙදාහැරීමේ කටයුතු අඛණ්ඩව සිදු කෙරෙන බව බලශක්ති අමාත්‍යංශය ප්‍රකාශ කළා.\nකෙසේ වෙතත්, දිවයින පුරා ඉන්ධන හල් ඉදිරිපිට පෝලිම් තවදුරටත් දක්නට ලැබෙනවා.\nමේ අතර, පසුගිය 26 වනදා මෙරටට ගෙන්වා ගැනීමට නොහැකි වූ එල්.පී. ගෑස් මෙටි්‍රක් ටොන් 3,500 ක් රැගත් නෞකාව අද මෙරටට ළඟා වනු ඇති බව ලිට්රෝ සමාගම පවසනවා.\nඑහි ප්‍රකාශකයෙකු හිරු ප්‍රවෘත්ති අංශයට කියා සිටියේ එහි ගෑස් ගොඩබෑම් සිදු කිරීමෙන් අනතුරුව හෙට (30) සිට බෙදා හැරීමේ කටයුතු සිදු කිරීමට අපේක්ෂා කරන බවයි.\nඒ අනුව අදත් ගෑස් ලබා ගැනීම සඳහා පෝලිම්වල රැඳී නොසිටින ලෙසයි ලිට්‍රෝ සමාගම ජනතාවට දැනුම් දෙන්නේ.\nඑමෙන්ම ගෑස් රැගත් තවත් නෞකා 2 ක් ලබන මස පළමු වනදා සහ පස් වනදා මෙරටට ළඟා වීමට නියමිත බව ද ලිට්රෝ සමාගම වැඩිදුරටත් ප්‍රකාශ කළා.",
       "URL": "https://www.hirunews.lk/305568/අදත්-විදුලිය-කප්පාදුවක්-නැහැ-ගෑස්-අද-නොවේ-හෙට-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1136"
}