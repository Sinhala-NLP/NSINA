{
       "Source": "hirunews",
       "Timestamp": "Saturday, 10 September 2022 - 22:13",
       "Headline": "මහ රැජිනගේ අවසන් කටයුතුවලට දින නියම වෙයි",
       "News Content": "දෙවන එලිසබෙත් මහ රැජිනගේ අවසන් කටයුතු සැප්තැම්බර් 19 සඳුදා ලන්ඩනයේ වෙස්ට්මිනිස්ටර් ඇබේ හිදී පැවැත්වීමට නියමිත බව බකිංහැම් මාලිගය තහවුරු කර තිබෙනවා.\nදේහය ලබන අඟහරුවාදා ලන්ඩනයට ගෙන යාමට පෙර ඉරිදා බැල්මොරල් මාලිගයේ සිට එඩින්බරෝ වෙත ගෙන යනු ඇති.\nපසුව බදාදා සිට ලන්ඩනයේ වෙස්ට්මිනිස්ටර් ඇබේ හි පැවැත්වෙන අවමංගල්‍ය උත්සවයේ උදෑසන දක්වා වෙස්ට්මිනිස්ටර් ශාලාවේ දේහය තැන්පත් කර තැබීමට නියමිතයි.\nමේ අතර මහ රැජිනගේ දේහය ස්කොට්ලන්තයේ රාජකීය නිවස වන හෝලිරූඩ් හවුස් වෙත අද රැගෙන යාමට නියමිත බවද සඳහන්.\nමේවන විට දහස් සංඛ්‍යාත බ්‍රිතාන්‍ය'වැසියන් ලන්ඩන් නුවර බකින්හැම් මාලිගය ඉදිරිපිටට රැස්වෙමින් සිටිනවා.\nඒ 70 වසරක් බ්‍රිතාන්‍ය පාලනය හෙබවූ දෙවැනි එළිසබෙත් මහ රැජිනට ගෞරව දැක්වීම සඳහායි.\nකෙසේ වෙතත් මහ රැජිනගේ දේහය තවමත් තැන්පත් කර තිබෙන්නේ ඇය ගිම්හාන නිවාඩුව ගතකළ ස්කොට්ලන්තයේ බැල්මෝරල් මාලිගයේයි.\nමහ රැජිනගේ දේහය අද දිනයේදී ස්කොට්ලන්තයේ එඩින්බරෝහි හෝලිරූඩ් හවුස් වෙත රැගෙන යන අතර එහිදී මහ රැජිනට ගෞරව දැක්වීමට රාජකීයයන්ට අවස්ථාව හිමිවනවා.\nඉන් අනතුරුව ඇයගේ දේහය ශාන්ත ගයිල් දේවස්ථානයට රැගෙන යන අතර, පසුව රාජකීය දුම්රිය මගින් හෝ විශේෂිත ගුවන් යානයක් මගින් මහ රැජිනගේ දේහය ස්කොට්ලන්තයේ සිට ලන්ඩන් නුවර දක්වා රැගෙන ඒමට නියමිතයි.\nලන්ඩන් නුවරදී දේහය තැන්පත් කිරීමට නියමිතව ඇත්තේ වසර 1000කට අධික පෞරාණික වටිනාකමකින් යුත් වෙස්මිනිස්ටර් ශාලාවේයි.\nමහ රැජිනගේ දේහය රැගත් දෙණ වටා එක්සත් රාජධානියේ සියලු ප්‍රාන්ත නියෝජනය වන රාජකීය ධජය අතුරවා ඒ මත ඩොලර් බිලියන 4කට අධික වටිනාකමකින් යුත් රාජකීය ඔටුන්න සහ යෂ්ටිය තැන්පත් කර තැබෙනු ඇති.\nදෙණෙහි සිව්කොන රාජකීය හමුදා භට පිරිස්ද යොදවන්නේ ඇයට රාජකීය ගෞරව දැක්වීමක් ලෙසයි.\nමහ රැජිනගේ ස්වාමියා වූ පිලිප් කුමරුගේ දේහය මිහිදන් කර ඇති සොහොන් කොත පසෙකින් මහ රැජිනගේ දේහය මිහිදන් කෙරෙනු ඇති.\nමහ රැජිනගේ පියා වූ 6 වැනි ජෝර්ජ් රජුගේ දේහයද තැන්පත් කර ඇත්තේද එම පවුලේ සුසාන භූමියේයි.\nදෙවැනි එළිසබෙත් මහ රැජිනගේ අභාවයෙන් පසු හිරු නොබසින අධිරාජ්‍යයේ රජු බවට පත්වූ තුන්වැනි චාල්ස් රජු අද පෙරවරුවේ නිල වශයෙන් රාජකීයත්වය පිළිබඳ සිය වගකීම භාර ගත්තා.\nඒ වෙස්ට්මිනිස්ටර්හී සාන්ත ජේම්ස් මන්දිරයේදී.\nමේ අතර රැජිනගේ අභාවයෙන් පසු හිරු නොබසින අධිරාජ්‍ය යේ රාජකීයත්වයට පත්වූ තුන්වැනි චාල්ස් රජු ඊයේ බැල්මෝරල් මන්දිරයේ සිට ලන්ඩන් නුවරට පැමිණියා.\nබකින්හැම් මාලිගාව ඉදිරිපිට රැස්වසිටි දහස් සංඛ්‍යාව ජනතාව සමගද තුන්වැනි චාල්ස් රජු සුහද පිළිසඳරක නිරත වුණා.\nරාජකීයත්වයට පත්වීමෙන් පසු පළමුවරට ඔහු ජාතිය ඇමතුවේ බකින්හැම් මාලිගාවේ සිටයි.\nමම අද ඔබට කතා කරන්නේ දැඩි ශෝකයෙන්. මහ රැජින ඇයගේ ජීවිත කාලය පුරාම මගේ ආදරණීය අම්මා. ඇය මට සහ\nමගේ පවුලේ සැමට අනුප්‍රාණය සහ ආදර්ශයක් වුණා. ඇගේ ආදරයට, කරුණාවට, මග පෙන්වීමට අපි හැමෝම ණය ගැතියි. දශක පහක් පුරාවට මා කෝන්වෝල් හී ආදිපාදිවරයා ලෙස එම ධුරයේ කටයුතු කළා. මගේ උරුමකරු ලෙස විලියම් එම ධුරයට පත්වනු ලබනවා. ආදරණීය අම්මේල ඔබ මගේ මිය ගිය පියා සමඟ අලුත් ගමනක් ආරම්භ කරනවා.\nඅනතුරුව තුන්වැනි චාල්ස් රජු අග්‍රාමාත්‍ය ලිස් ට්‍රස්ද හමුවුණා. පසුව අද පෙරවරුවේ තුන්වැනි චාල්ස් රජු රාජකීයත්වයේ සිය වගකීම් භාරගත්තේ වෙස්ට්මිනිස්ටර්හී සාන්ත ජේම්ස් මන්දිරයේදී.\nමෙම අවස්ථාවට බ්‍රිතාන්‍යෙයේ හිටපු අගමැතිවරු ඇතුලු විශාල පිරිසක් එක්ව සිටි අතර නව රජුට රාජකීය උත්තමාචාරය පුද කෙරුණේ සාම්ප්‍රදායානුකූල ආචාර වෙඩිමුර 21ක් සමඟින්.\nනිල වශයෙන් රාජකීයත්වය නිවේදනය කරන අවස්ථාව දැක බලා ගැනීමට මහජනතාවටද අවස්ථාව සලසා දී තිබුණා.\nබ්‍රිතාන්‍යයේ රජපදවියට තුන්වැනි චාල්ස් රජු පත්වීමත් සමග කිරුළ හිමි විලියම් කුමරු වේල්සයේ ආදිපාදවරයා ලෙස පත්කෙරුණා.\nඒ අනුව වේල්සයේ අදිපාදවරිය බවට විලියම් කුමරුගේ බිරිඳවන කැතරින් කුමරිය පත්වනවා. ඔවුන්ගේ වැඩිමහල් පුතනුවන් වන නව හැවිරිදි ජෝර්ජ් කුමරු ඒ අනුව වේල්සයේ කුමරු බවට රජ පෙළපතේ ධූරාවලියට ඇතුල්වනවා.\nරාජකීය ඉතිහාසයේ වයස අවුරුදු නවයේදී දරුවෙකු රජ පෙළපතට ඇතුළත් වූ පළමු අවස්ථාව මෙයයි.\nබ්‍රිතාන්‍ය පුරා දේවස්ථානවල මහ රැජින සිහිකරමින් මේවන විට දේව මෙහෙයන් පැවැත්වෙනවා.\nඅගමැතිනී ලිස් ට්‍රස්ද ශාන්ත පවුලු දේවස්ථානයේ පැවති දේව මෙහෙයන්ට එක්ව සිටියා. දේව මෙහෙයන් අවසානයේ එහි රැස්ව සිටි පිරිස් එරට ජාතික ගීය ගායනා කළ අතර රැජිනගේ අභාවයෙන් පසු එහි ගෝඩ් සේව් ද ක්වීන් ලෙස තිබූ වචන ගෝඩ්\nසේව් ද කින් ලෙස වෙනස්කර තිබීමත් විශේෂත්වයක්.\nමේ අතර රැජිනගේ සෞඛ්‍ය තත්ත්වය අයහපත් බවට වෛද්‍යවරුන් පවුලේ ඥාතීන්ට දැන්වූ අවස්ථාවේදී හැරී කුමරු ගුවන් මගින් බැල්මෝරල් මාලිගයට පැමිණියත් මේගන් කුමරිය එහි පැමිණියේ නැහැ. චාර්ල්ස් කුමරු විසින් මේගන් මාර්කල් එම අවස්ථාවට සහභාගි නොවිය යුතු බවට හැරී කුමරුන්ට දන්වා තිබූ බවයි ස්කයි නිව්ස් ප්‍රවෘත්ති සේවය වාර්තා කළේ.",
       "URL": "https://www.hirunews.lk/315094/මහ-රැජිනගේ-අවසන්-කටයුතුවලට-දින-නියම-වෙයි",
       "Category": "Local News",
       "Parent URL": "https://www.hirunews.lk/local-news.php?pageID=877"
}