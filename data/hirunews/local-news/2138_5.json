{
       "Source": "hirunews",
       "Timestamp": "Thursday, 18 February 2021 - 20:19",
       "Headline": "පාස්කු ප්‍රහාර සමයේ ගෙන්වූ කඩු 5400ක් අතුරුදන් (වීඩියෝ)",
       "News Content": "පාස්කු ප්‍රහාර සිද්ධියට අදාළ කාලසීමාවේ කිසියම් පිරිසක් මෙරටට ගෙන්වූ කඩු 6000කින් 5400ක් මේ වනවිට රට තුල නිදැල්ලේ සැරසරන බව අභියාචනාධිකරණයේදී අද අනාවරණය වුණා.\nඒ, අගරදගුරු අති උතුම් මැල්කම් කාදිනල් රංජිත් හිමියන් ගොනු කළ රිට් පෙත්සමක් අභියාචනාධිකරණ සභාපති විනිසුරු අර්ජුන ඔබේසේකර සහ මායාදුන්නේ කොරයා යන විනිසුරු මඩුල්ල හමුවේ කැඳවූ අවස්ථාවේදීයි.\nමෙහිදී කාදිනල් හිමිපාණන් වෙනුවෙන් පෙනී සිටි ජනාධිපති නීතිඥ සංජීව ජයවර්ධන අධිකරණය හමුවේ කියා සිටියේ මෙම කඩු වලින් 600ක් පමණ මේ වනවිට හඳුනාගෙන ඇති බවයි.\nඒවා මොහොමඩ් සත්තාර් නමැත්තා විසින් ගෙන්වා ඇති බවත් පාස්කු ඉරු දින සිනමන් ග්‍රෑන්ඩ් හෝටලයේදී මරාගෙන මැරෙන ප්‍රහාරයක් එල්ල කළ මොහොමඩ් ඉන්සාෆ් නමැත්තාගේ අවශ්‍යතාවයකට මේවා ගෙන්වා තිබෙන බවට තොරතුරු හෙලිව ඇති බවත් ඔහු කියා සිටියා.\nඑමෙන්ම කඩු 5400ක් පමණ මේවනවිට රට තුළ නිදැල්ලේ සැරිසරමින් තිබෙන අතර ඒවා ජාතික මෙන්ම මහජන ආරක්ෂාවට දැඩි තර්ජනයක් බවයි ඔහු ප්‍රකාශ කළේ.\nඒ සම්බන්ධයෙන් විමර්ශණයක් සිදු කරන ලෙස තම සේවාදායකයා ආරක්ෂක ප්‍රධානීන් වෙත ලිඛිතව දැනුම් දී තිබෙන බව පෙන්වා දුන් ජනාධිපති නීතිඥවරයා මේ සම්බන්ධයෙන් විධිමත් පරීක්ෂණයක් පවත්වන ලෙස ආරක්ෂක අංශ ප්‍රධානීන් වෙත නියෝගයක් නිකුත් කරන ලෙසයි අධිකරණයෙන් ඉල්ලා සිටියේ.\nඒ අනුව මෙලෙස මෙරටට කඩු ආනයනය කළැයි පැවසෙන සිද්ධිය සම්බන්ධයෙන් සිදුකර තිබෙන විමර්ශනවල තත්ත්වය පිළිබදව මාර්තු 05 වනදා අධිකරණයට පැහැදිලි කරන ලෙස දන්වමින් අභියාචනාධිකරණය පොලිස්පති සී.ඩී. වික්‍රමරත්න ඇතුළු වගඋත්තරකරුවන්ට අද නොතීසි නිකුත් කළා.\nපොලිස්පතිවරයාට අමතරව ආරක්ෂක ලේකම් ජනරාල් කමල් ගුණරත්න, රාජ්‍ය බුද්ධි සේවයේ ප්‍රධානි මේජර් ජෙනරාල් රුවන් කුලතුංග, ජාතික බුද්ධි සේවයේ ප්‍රධානි සුරේෂ් සලේ, අපරාධ පරීක්ෂණ දෙපාර්තමේන්තුවේ අධ්‍යක්ෂ නිශාන්ත ද සිල්වා සහ රේගු අධ්‍යක්ෂ ජෙනරාල්වරයා මෙහි සෙසු වගඋත්තරකරුවන්.",
       "URL": "https://www.hirunews.lk/262988/පාස්කු-ප්‍රහාර-සමයේ-ගෙන්වූ-කඩු-5400ක්-අතුරුදන්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2138"
}