{
       "Source": "hirunews",
       "Timestamp": "Sunday, 11 July 2021 - 19:53",
       "Headline": "ගුරුවරුන්ගේ තීරණය වෙනස් නොවේ  (වීඩියෝ)",
       "News Content": "කොතලාවල පනත් කෙටුම්පතට එරෙහිව විරෝධතා දැක්වීම හේතුවෙන් ජෝෂප් ස්ටාලින් ඇතුළු පිරිසක් අත්අඩංගුවට ගෙන නිරෝධායනයට යොමු කිරීමට එරෙහිව ඔන්ලයින් ඉගැන්වීම්වලින් ඉවත්වීමේ ක්‍රියාවලිය හෙට සිට සිදුකරන බව ලංකා ගුරු සේවා සංගමය ඇතුළු ගුරු සංගම් ප්‍රකාශ කළා.\nඒ, කොළඹ අද පැවති මාධ්‍ය හමුවකට එක්වෙමින්.\nඊට ගුරු විදුහල්පති සංවිධාන 14ක් එක්ව සිටිනවා.\nමේ අතර, මහනුවර ප්‍රදේශයේදී මාධ්‍යවේදියෙකු නැගූ ප්‍රශ්නයකට පිළිතුරු ලබාදෙමින් රාජ්‍ය අමාත්‍ය දිලුම් අමුණුගම ප්‍රකාශ කළේ වෘත්තීය සමිති ඔන්ලයින් ඉගැන්වීම්වලින් ඉවත් වුවද සිසුන්ට ඉගැන්වීම් කටයුතු ඔන්ලයින් හරහා සිදුකිරීමට එක් ගුරුවරයෙකු සිටිය ද ප්‍රමාණවත් බවයි.\nරාජ්‍ය අමාත්‍යවරයාගේ එම ප්‍රකාශයට ලංකා ගුරු සංගමයේ උප ලේකම් රසිකා හඳපාන්ගොඩ අද පැවති මාධ්‍ය හමුවකදී දැඩි විරෝධය පළ කළා.\nමේ අතර නිරෝධායන නීති කඩ කරන්නන් අත්අඩංගුවට ගැනීම සම්බන්ධයෙන් පොලිස්පතිවරයා නිකුත් කර ඇති නිවේදනය උල්ලංඝනය කරමින් තමන් ඇතුළු පිරිස අත්අඩංගුවට ගෙන ඇති බව ලංකා ගුරු සංගමයේ ප්‍රධාන ලේකම් ජෝශෆ් ස්ටාලින් පවසනවා.\nපොලිස්පතිවරයා අදාළ නියෝගය නිකුත් කර ඇත්තේ පසුගිය මැයි මස 31 වනදායි.\nඑය ජ්‍යෙෂ්ඨ නියෝජ්‍ය පොලිස්පතිවරුන්, නියෝජ්‍ය පොලිස්පතිවරුන් ඇතුළු පිරිසකට යොමු කර තිබුණා.\nඑහි දැක්වෙන්නේ ඇතැම් පොලිස් නිළධාරීන් විිවිධ ස්ථානවල නිසි පරිදි මුව ආවරණ පැළඳ නොමැති පුද්ගලයින් ඔසවාගෙන ගොස් රථවාහන වලට දැමීම සිදු කරන බව මාධ්‍ය මගින් ප්‍රචාරය කරන බවයි.\nඑවැනි පුද්ගලයින් හෝ නිරෝධායන නීති කඩ කරන්නන් අත්අඩංගුවට ගෙන ඔසවාගෙන යාම කිසිසේත් නොකළ යුතු බවයි පොලිස්පතිවරයා දැනුම් දී ඇත්තේ.\nඑහෙත් තමන් ඇතුළු පිරිස අත්අඩංගුවට ගත් පොලිස් නිලධාරීන් පොලිස්පතිවරයාගේ උපදෙස් උල්ලංඝනය කර ඇති බව ලංකා ගුරු සංගමයේ ප්‍රධාන ලේකම් ජෝෂෆ් ස්ටාලින් කියා සිටියා.",
       "URL": "https://www.hirunews.lk/276718/ගුරුවරුන්ගේ-තීරණය-වෙනස්-නොවේ-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1826"
}