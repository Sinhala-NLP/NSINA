{
       "Source": "hirunews",
       "Timestamp": "Sunday, 14 January 2018 - 12:33",
       "Headline": "ඩුබායි, සාජා, අබුඩාබි යන්න පොලිස් සහතිකය අනිවාර්ය කෙරේ",
       "News Content": "එක්සත් අරාබි එමීර් රාජ්‍යයේ සේවය සඳහා පැමිණෙන ශ්‍රී ලාංකික ශ්‍රමිකයන්ට පොලිස් සහතිකය ඉදිරිපත් කිරීම අනිවාර්ය කර තිබෙනවා.\nඒ අනුව එක්සත් අරාබි එමීර් රාජ්‍යයට අයත් ඩුබායි, සාජා හෝ අබුඩාබි බලා යන ශ්‍රී ලාංකිකයන්ට ඉදිරියේදී එලෙස පොලිස් සහතිකය ඉදිරිපත් කිරීමට සිදුවනු ඇති.\nකෙසේ නමුත්, එය එක්සත් අරාබි එමීරයේ රැකියා සඳහා ශ්‍රී ලාංකිකයන් බඳවා ගැනීමේ කටයුතුවලට බාධා සහිත පියවරක් බව ක්ෂේත්‍රයේ නියැලෙන්නන්ගේ අදහසයි.\nඅදාළ නියෝගය එක්සත් අරාබි එමීර් රාජ්‍යය විසින් නිකුත් කර ඇත්තේ තම රටට පැමිණෙන විදේශිකයන් ඔවුන්ගේ මව් රටේ යහපත් කල්ක්‍රියාවෙන් සිටි බව සහතික කළ යුතු යැයි පවසමින්.\nකෙසේ නමුත්, මෙම නියෝගය සංචාරක වීසා සඳහා බලපැවැත්වෙන්නේ නැහැ.\nඑක්සත් අරාබි එමීරයේ රැකියා සඳහා යන ශ්‍රී ලාංකිකයන්ට පොලිස් සහතිකය අනිවාර්ය කිරීමේ නියෝගය බලපැවැත්වෙන්නේ ලබන පෙබරවාරි 04 වනදා සිටයි.",
       "URL": "https://www.hirunews.lk/181016/ඩුබායි-සාජා-අබුඩාබි-යන්න-පොලිස්-සහතිකය-අනිවාර්ය-කෙරේ",
       "Category": "Local News",
       "Parent URL": "https://www.hirunews.lk/local-news.php?pageID=4126"
}