{
       "Source": "hirunews",
       "Timestamp": "Tuesday, 19 October 2021 - 13:08",
       "Headline": "සයිනොෆාම් එන්නතේ ප්‍රතිචාරය ගැන නව අධ්‍යයනයේ ප්‍රතිඵල නිකුත් කෙරේ",
       "News Content": "සයිනොෆාම් එන්නත ලැබූ ශ්‍රී ලාංකිකයන්ගේ කොරෝනා වෛරසයට එරෙහි ටී සෛල ප්‍රතිචාරය අඛණ්ඩව පවතින බව නව අධ්‍යයනයකින් හෙළි වී තිබෙනවා.\nශ්‍රී ජයවර්ධනපුර විශ්වවිද්‍යාලයේ ආසාත්මිකතා ප්‍රතිශක්ති විද්‍යා හා සෛල ජෛව විද්‍යා ඒකකයේ අධ්‍යක්ෂ චන්දිම ජීවන්දර සඳහන් කළේ, කල් යත්ම සියලු වයස් කාණ්ඩවලට එන්නතෙන් ලැබෙන ප්‍රතිශක්තිය අඩුවීමක් දක්නට ලැබෙන බවයි.\nසයිනොෆාම් එන්නතෙහි ප්‍රතිදේහ ජනනය සහ ටී සෛල ප්‍රතිචාරය පිළිබද පැවැත් වූ අධ්‍යයනයකින් අනතුරුවයි මේ බව ප්‍රකාශ කෙරුණේ.\nඑහිදී අනාවරණ වී ඇත්තේ, දෙවන එන්නත් මාත්‍රාව ලබාදී සති 12කට පසුව ද කොරෝනා වෛරසය ආගන්තු දේහයක් ලෙස සලකා ටී සෛල මඟින් ප්‍රතිචාර දැක්වීම එලෙසින්ම පවතින බවයි.\nකෙසේ නමුත්, වෛරසයට එරෙහි ප්‍රතිදේහ ජනනය විශේෂයෙන් වයස අවුරුදු 60ට වැඩි කාණ්ඩයේ කැපී පෙනෙන අඩුවීමක් දක්නට ලැබෙනවා.\nඑමෙන්ම, ප්‍රතිශක්තිය දුර්වල වීම හමුවේ රෝහල්ගත කිරීම සහ රෝගය බරපතළ තත්ත්වයට පත්වීම පිළිබදව තවදුරටත් අධ්‍යයනයන් සිදු කළ යුතු බවයි පරීක්ෂණ කණ්ඩායමේ නිගමනය වී ඇත්තේ.",
       "URL": "https://www.hirunews.lk/285428/සයිනොෆාම්-එන්නතේ-ප්‍රතිචාරය-ගැන-නව-අධ්‍යයනයේ-ප්‍රතිඵල-නිකුත්-කෙරේ",
       "Category": "Local News",
       "Parent URL": "https://www.hirunews.lk/local-news.php?pageID=1619"
}