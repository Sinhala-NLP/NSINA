{
       "Source": "hirunews",
       "Timestamp": "Wednesday, 07 September 2022 - 11:41",
       "Headline": "ශ්‍රී ලංකාව ගැන ලෝක ආහාර වැඩසටහනෙන් අනතුරු ඇඟවීමක්",
       "News Content": "ශ්‍රී ලංකාවේ ආර්ථික අර්බුදය හේතුවෙන් දුෂ්කරතාවලට මුහුණදීම සඳහා සෑම පවුල් 5 කින් 4 ක්ම ආහාර වේලක් මඟ හැරීමට හෝ ආහාර ප්‍රමාණය අඩු කිරීමට තවමත් පුරුදු වී ඇතැයි ලෝක ආහාර වැඩසටහන පවසනවා.\nඒ අනුව, ලක්ෂ 63ක් පමණ ආහාර අනාරක්ෂිතභාවයෙන් පෙලෙන බවත්, ලක්ෂ 34කට ජූලි සිට දෙසැම්බර් දක්වා ඇමෙරිකානු ඩොලර් හයකෝටි තිස් ලක්ෂයක මුදලින් තවමත් ලැබී ඇත්තේ දෙකෝටි දහ තුන් ලක්ෂ පනස් දහසක මුදලක් පමණක් බවයි ඔවුන් නිකුත් කළ නවතම වාර්තාවේ දැක්වෙන්නේ.\nඑමගින් වැඩිදුරටත් පෙන්වා දී ඇත්තේ, කොළඹ නගරය සහ අවට ප්‍රදේශයන්හි අත්‍යාවශ්‍ය භාණ්ඩවල මිල තවමත් ඉහළ මට්ටමක පවතින බවයි.\nකොළඹ පාරිභෝගික මිල දර්ශකයට අනුව ජූලි මාසයේ සියයට 60යි දශම 8ක් වූ උද්ධමනය අගෝස්තු මාසයේදී සියයට 64යි දශම 3 දක්වා ඉහළ ගොස් තිබෙනවා.\nඑමෙන්ම, ඉන්ධන හිඟය, දේශීය වෙළඳපොලේ සැපයුමට බාධා එල්ල කර ඇති අතර දේශීය භාණ්ඩවල මිලට එමගින් පීඩනයක් එල්ල වී ඇතැයි ද ලෝක ආහාර වැඩසටහන නිකුත් කළ වාර්තාවේ සඳහන්.\nලෝක ආහාර වැඩසටහන නිකුත් කළ වාර්තාවේ වැඩිදුරටත් දැක්වෙන්නේ, ශ්‍රි ලංකාවේ පවුල් ලක්ෂ 34කට කඩිනම් ආහාර සහන ලැබිය යුතුව ඇති බවයි.\nපසුගිය අගෝස්තු මාසය වනවිට පවුල් 31,724කට සහන ලබාදීමට ලෝක ආහාර වැඩසටහන මැදිහත් වී තිබෙනවා.",
       "URL": "https://www.hirunews.lk/314763/ශ්‍රී-ලංකාව-ගැන-ලෝක-ආහාර-වැඩසටහනෙන්-අනතුරු-ඇඟවීමක්",
       "Category": "Local News",
       "Parent URL": "https://www.hirunews.lk/local-news.php?pageID=886"
}