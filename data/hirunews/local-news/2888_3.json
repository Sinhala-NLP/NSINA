{
       "Source": "hirunews",
       "Timestamp": "Saturday, 22 February 2020 - 19:28",
       "Headline": "ඇමති විමල්ගේ පාර්ලිමේන්තු දිවියට විසි වසරයි",
       "News Content": "අමාත්‍ය විමල් වීරවංශගේ පාර්ලිමේන්තු දිවියට විසි වසරක් සපිරීම නිමිත්තෙන් අද කොළඹදී විශේෂ උත්සවයක් සංවිධාන කර තිබුණා.\nජනාධිපති ගෝඨාභය රාජපක්ෂ සහ අග්‍රාමාත්‍ය මහින්ද රාජපක්ෂගේ ප්‍රධානත්වයෙන් එය පැවැත්වුණේ නෙලූම් පොකුණ රඟහලේදීයි.\nවිසි වසරක වීරවංශය, ජාතිකවාදී දේශපාලනයේ පුනරාවලෝකනය ලෙස නම් කර තිබූ එම උත්සවයට පක්ෂ විපක්ෂ දේශපාලනඥයින් රැසක් සහභාගි වී සිටියා.\nමෙහිදී විමල් වීරවංශගේ දේශපාලන දිවිය අලලා රචිත විමල් යුගකාරත්වයේ භූමිකාව මැයෙන් වූ කෘතිය මෙන්ම විමල් වීරවංශ සම්බන්ධව නිර්මාණය කෙරුණු ජංගම දුරකථන යෙදවුම ද එළිදැක්වුණා.\n1988 වසරේදී ජනතා විමුක්ති පෙරමුණෙන් සිය දේශපාලන දිවිය ඇරඹූ අමාත්‍ය විමල් වීරවංශ වසර 20 කට පසුව එම පක්ෂයෙන් ඉවත්ව ජාතික නිදහස් පෙරමුණ නමැති නව පක්ෂයක් පිහිටුවා ගනු ලැබුවා.\nඅනතුරුව, එක්සත් ජනතා නිදහස් සන්ධානයේ සහෝදර පක්ෂයක් වූ ජාතික නිදහස් පෙරමුණ මේ වනවිට අග්‍රාමාත්‍ය මහින්ද රාජපක්ෂගේ නායකත්වයෙන් යුත් ශ්‍රී ලංකා නිදහස් පොදුජන සන්ධානයේ ද, සාමාජිකත්වය දරනවා.\nඅග්‍රාමාත්‍ය මහින්ද රාජපක්ෂ එහිදී අදහස් දක්වමින් කියා සිටියේ විමල් වීරවංශ යනු විරුද්ධවාදීන්ගේ ප්‍රහාරවලට ලක්වූවත්, තමන්ගේ යුතුකම අත්නොහළ දේශපාලන චරිතයක් බවයි.",
       "URL": "https://www.hirunews.lk/235010/ඇමති-විමල්ගේ-පාර්ලිමේන්තු-දිවියට-විසි-වසරයි",
       "Category": "Local News",
       "Parent URL": "https://www.hirunews.lk/local-news.php?pageID=2888"
}