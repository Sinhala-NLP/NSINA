{
       "Source": "hirunews",
       "Timestamp": "Saturday, 04 September 2021 - 13:30",
       "Headline": "එන්නත්කරණ වැඩසටහනක දී ඇති වූ සිද්ධියක් නිසා වැලිගම මූලස්ථාන පොලිස් පරීක්ෂකවරයාට මාරුවක්",
       "News Content": "මාතර - වැලිගම - ගල්බොක්ක එන්නත් මධ්‍යස්ථානයේ පසුගිය 1 වන දා පැවති එන්නත්කරණ වැඩසටහනේ දී පැමිණි පිරිස් විසුරුවා හැරීමට කටයුතු කිරීමේ දී අදාළ පිරිසට හිරිහැර කළ බවට චෝදනා එල්ල වූ වැලිගම මූලස්ථාන පොලිස් පරීක්ෂකවරයාට ස්ථාන මාරුවක් ලබා දී තිබෙනවා.\nඑම ස්ථානයේ උණුසුම් තත්ත්වයක් මතු වූයේ පැමිණ සිටි පිරිසට ප්‍රමාණවත් එන්නත් නො තිබීම හේතුවෙන්.\nපොලිසිය මැදිහත් වී එම පිරිස විසුරුවා හැරීමට කටයුතු කළ අවස්ථාවේ දී ජනතාවට හිරිහැර සිදු කළ බවට වැලිගම මූලස්ථාන පොලිස් පරීක්ෂකවරයාට චෝදනා එල්ල වූණා.\nඒ අනුව මහජන ආරක්ෂාව පිළිබද අමාත්‍යාංශ ලේකම්වරයාගේ අනුමැතියට යටත් ව ඔහු ගාල්ල නියෝජ්‍ය පොලිස්පති කාර්යාලයට අනුයුක්ත කර ඇති බව යි පොලිස් මාධ්‍ය කොට්ඨාශය සදහන් කළේ.",
       "URL": "https://www.hirunews.lk/281362/එන්නත්කරණ-වැඩසටහනක-දී-ඇති-වූ-සිද්ධියක්-නිසා-වැලිගම-මූලස්ථාන-පොලිස්-පරීක්ෂකවරයාට-මාරුවක්",
       "Category": "Local News",
       "Parent URL": "https://www.hirunews.lk/local-news.php?pageID=1712"
}