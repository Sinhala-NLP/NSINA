{
       "Source": "hirunews",
       "Timestamp": "Thursday, 02 March 2023 - 13:00",
       "Headline": "පාණදුරේ දී ඝාතනය වූ ව්‍යාපාරිකයා ගැන 15 දෙනෙකුගෙන් ප්‍රකාශ",
       "News Content": "පාණදුර - පිංවත්ත - ටි ඩීමන් සිල්වා මාවතේදී පසුගියදා වෙඩි තබා ඝාතනය කරන ලද ව්‍යාපාරිකයාගේ මරණය සම්බන්ධයෙන් පොලීසිය පුද්ගලයින් 15 දෙනෙකුගෙන් පමණ ප්‍රකාශ සටහන් කරගෙන තිබෙනවා.\nඑම පිරිසට ව්‍යාපාරිකයාගේ පළමු බිරිඳ, මියයනවිට ඔහු ඇසුරු කළ කාන්තාව මෙන්ම පිංවත්ත ප්‍රදේශයේ ඔහුගේ දෙමහල් නිවසේ ඉදිකිරීම්වල නිරත සේවකයින් ද ඇතුළත්.\nමීට අමතරව, කඩවත - කිරිල්ලවල ප්‍රදේශයේ මෙම ව්‍යාපාරිකයාට අයත් මත්පැන් අලෙවිසැලේ සේවයේ නියුතු ඔහුගේ සහෝදරයාගෙන් මෙන්ම බිරිඳගේ සහෝදරයාගෙන් ද පොලීසිය ප්‍රකාශ ගෙන තිබෙනවා.\nපසුගිය 28 වනදා සිය සුඛෝපභෝගි ජිප් රථයෙන් ටි ඩීමන් සිල්වා මාවතේ ඉදිවන තෙමහල් නිවසට පැමිණෙමින් සිටියදී යතුරුපැදියකින් පැමිණි නාඳුනන පුද්ගලයින් දෙදෙනෙකු එල්ල කළ වෙඩි ප්‍රහාරයකින් මොහු ජිවිතක්ෂයට පත්වුණා.\nඊයේ (01) සිදුකළ පශ්චාත් මරණ පරීක්ෂණයේදී හෙළි වුණේ දකුණු කම්මුලට තැබූ වෙඩි ප්‍රහාරයෙන් නිකුත් වූ උණ්ඩය ගෙල හරහා ගොස් වම් කිහිල්ලෙන් ඉවතට පැමිණ මෝටර් රථයේ වැටී ඇති බවයි.\nමෙම ව්‍යාපාරිකයා සිය පළමුව බිරිඳගෙන් වෙන්වීම සඳහා මහර මහේස්ත්‍රාත් අධිකරණයේ නඩුවක් ද ගොනුකර තිබෙනවා. එය ලබන 14 වනදා යළි කැඳවීමට නියමිතව තිබුණා.\n57 වන වියේ පසුවන එක්දරු පියෙකු වූ ඔහු දෙදරු මවක් වන කළුතර ප්‍රදේශයේ ගුරුවරියක් සමග ඇසුරක් ද පවත්වාගෙන ගොස් තිබෙනවා. ඇය හා ඇගේ දරුවන් පාසලට ඇරලවා එමින් සිටියදීයි මොහු අදාළ වෙඩි ප්‍රහාරයට ලක්වුණේ.\nඅනතුරුව සැකකරුවන් පැමිණි බවට සැකකෙරෙන යතුරුපැදිය වාද්දුව - වේරගම සයිප්‍රස් උද්‍යානයට පිවිසෙන මාර්ගය ආසන්නයේ තිබී හමුවුණා.\nපසුව ඊට මීටර් 200 ක් පමණ ඈතින් තිබී ජැකට්ටුවක් සහ යතුරුපැදියේ අංක තහඩු දෙකක් ද සොයා ගැණුනා.\nකෙසේ වෙතත්, ඒවා ව්‍යාජ අංක තහඩු වන අතර, යතුරුපැදියේ චැසි අංක ද මකා දමා ඇති බවයි පොලීසිය සඳහන් කළේ.\nනවීන තාක්ෂණය උපයෝගි කර ගනිමින් මෙම යතුරුපැදිය ව්‍යාපාරිකයා ඝාතනය කිරීමට පැමිණි යතුරුපැදියම දැයි සෙවීම සදහා පොලීසිය විමර්ශනයක් ආරම්භ කර තිබෙනවා.\nමෙම ඝාතනයේ සුළමුල ඉතා කෙටි කාලයක් තුල විසඳා ගැනීමට හැකිවනු ඇති බවයි සිද්ධිය සම්බන්ධයෙන් පරීක්ෂණ සිදුකරන ප්‍රදේශය භාර උසස් පොලිස් නිලධාරියෙකු කියා සිටියේ.",
       "URL": "https://www.hirunews.lk/328767/පාණදුරේ-දී-ඝාතනය-වූ-ව්‍යාපාරිකයා-ගැන-15-දෙනෙකුගෙන්-ප්‍රකාශ",
       "Category": "Local News",
       "Parent URL": "https://www.hirunews.lk/local-news.php?pageID=503"
}