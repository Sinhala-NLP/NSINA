{
       "Source": "hirunews",
       "Timestamp": "Saturday, 23 July 2022 - 22:10",
       "Headline": "ඉදිරි සති දෙක ඇතුලත සර්ව පාක්ෂික ආණ්ඩුවක් ! (වීඩියෝ)",
       "News Content": "සර්ව පාක්ෂික ආණ්ඩුවක් පිහිටුවමින් පාර්ලිමේන්තුවේ බහුතර පක්ෂ හා කණ්ඩායම් නියෝජනය වන පරිදි ස්ථිර කැබිනට් මණ්ඩලයක් ඉදිරි සති දෙක ඇතුළත පත් කිරීමට නියමිතව ඇතැයි රජයේ අභ්‍යන්තර ආරංචි මාර්ග සඳහන්\nකරනවා.\nරනිල් වික්‍රමසිංහ මහතාගේ ජයග්‍රහණය වෙනුවෙන් සහාය දුන් විපක්ෂයේ දේශපාලන පක්ෂවල පිරිසක් ද මෙම නව කැබිනට් මණ්ඩලයට ඇතුළත් වනු ඇති බවත් සඳහන්.\nඒ අනුව නව කැබිනට් මණ්ඩලය ඇමතිවරුන් තිස්දෙනෙකුගෙන් පමණ සමන්විත වනු ඇති.\nඒ සමඟ ඊයේ දිවුරුම් දුන් අන්තර්කාලීන කැබිනට් මණ්ඩලයේ විෂය පථයන් ද වෙනස් වනු ඇති.\nමේ අතර ජනාධිපති රනිල් වික්‍රමසිංහ මහතා සර්ව පාක්ෂික ආණ්ඩුවක් නිර්මාණය කරන්නේ නම් ඊට සහය ලබාදෙන බව ශ්‍රී ලංකා පොදුජන පෙරමුණ පවසනවා.\nඑහි මහ ලේකම් පාර්ලිමේන්තු මන්ත්‍රී සාගර කාරියවසම් මහතා හිරු ප්‍රවෘත්ති අංශයට සඳහන් කළේ ජනාධිපතිවරයාගේ ඉදිරි වැඩකටයුතුවලට පාර්ලිමේන්තුවේදී මෙන්ම ඉන් පිටතදී ද සහය ලබාදෙන බවයි.\nමේ අතර ජනාධිපති අපේක්ෂකත්වයට තරග වැදුණු ඩලස් අලහප්පෙරුම මහතා ඇතුළු තවත් මන්ත්‍රීවරුන් පිරිසක් පාර්ලිමේන්තුවේ වෙනම කණ්ඩායමක් ලෙස කටයුතු කිරීමට තීරණය කර ඇති බව වාර්තා වනවා.\nමේ අතර වත්මන් රජයේ වැඩපිළිවෙළට එරෙහිව ඒකාබද්ධ සන්ධානයක් පිහිටුවීමේ මූලික සාකච්ඡාවක් අද විපක්ෂ නායක කාර්යාලයේදී විපක්ෂ නායක සජිත් ප්‍රේමදාස මහතාගේ ප්‍රධානත්වයෙන් පැවැත්වුණේ, විපක්ෂයේ වෘත්තීය සමිතිවල\nසහභාගීත්වයෙන්.\nවෘත්තීය සමිති නියෝජිතයින්, සිවිල් සංවිධාන නියෝජිතයින් මෙන්ම සමගි ජන බලවේගයේ නියෝජිතයින් පිරිසක් ඊට එක්වුණා.\nඑම වෘත්තීය සමිති හා සිවිල් සංවිධාන නියෝජිතයින් පිරිස සාකච්ඡාවක් සඳහා ඩාර්ලි පාරේ පිහිටි ශ්‍රී ලංකා නිදහස් පක්ෂ කාර්යාලයට පැමිණියා.\nඑම සාකච්ඡාව පැවැත්වුණේ ශ්‍රී ලංකා නිදහස් පක්ෂ සභාපති හිටපු ජනාධිපති මෛත්‍රීපාල සිරිසේන මහතාගේ ප්‍රධානත්වයෙන්.",
       "URL": "https://www.hirunews.lk/310788/ඉදිරි-සති-දෙක-ඇතුලත-සර්ව-පාක්ෂික-ආණ්ඩුවක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=998"
}