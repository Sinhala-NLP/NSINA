{
       "Source": "hirunews",
       "Timestamp": "Friday, 01 April 2022 - 7:23",
       "Headline": "කළහාකාරී ලෙස හැසිරුණේ අන්තවාදී පිරිසක් - ජනාධිපති මාධ්‍ය අංශය (වීඩියෝ)",
       "News Content": "ඊයේ ජනාධිපති ගෝඨාභය රාජපක්ෂගේ මිරිහානේ පිහිටි නිවස ඉදිරිපිට කලහකාරී ලෙස හැසුරුණු පිරිස සංවිධානාත්මක අන්තවාදීන් පිරිසක් බව තහවුරු කරගෙන ඇතැයි පොලිස් ආරංචි මාර්ග සඳහන් කරනවා.\nඊයේ සවස ජනාධිපතිවරයා ගේ නිවස පිහිටි මිරිහාන පැඟිරිවත්ත ප්‍රදේශයේ සාමකාමීව ආරම්භ කෙරුණු විරෝධතා ව්‍යාපාරයක් අවසානයේ ප්‍රචණ්ඩකාරී තත්වයක් දක්වා වර්ධනය වුණා.\nමෙලෙස ප්‍රචණ්ඩකාරී තත්වයක් දක්වා මෙම උද්ඝෝෂණ ව්‍යාපාරය මෙහෙය වන ලද්දේ පොලු මුගුරු අතින් ගත් සංවිධානාත්මක පිරිසක් විසින් බව මෙතෙක් කරන ලද පරීක්ෂණවලදී හෙළි වී ඇතැයි පොලිසිය පවසනවා.\nමෙලෙස කලහකාරී ලෙස හැසිරුණු බොහෝ පිරිසක් මේ වන විටත් අත්අඩංගුවට ගෙන ඇති බවයි ජනාධිපති මාධ්‍ය අංශය නිකුත් කළ නිවේදනයක දැක්වෙන්නේ.\nමෙම පිරිස අරාබි වසන්තයක් ඇති කරමු යනුවෙන් හඬ නගමින් උද්ඝෝෂණයේ නිරත වූවන් කලහාකාරී ක්‍රියාවන්ට පොළඹවා ඇති බවට මෙතෙක් කරන ලද විමර්ශනවලදී තහවුරු වී ඇති බවයි ජනාධිපති මාධ්‍ය අංශය නිකුත් කළ නිවේදනයේ වැඩිදුරටත් දැක්වෙන්නේ.\nඉතා සැලසුම් සහගත ලෙස නිර්නාමිකව සමාජ මාධ්‍ය භාවිත කරමින් ජනතාව කෝප ගන්වා රට අරාජික කිරීමේ අරමුණින් මෙම කලහකාරී තත්ත්වය ඇති කර ඇති බව අත්අඩංගුවේ පසුවන පසු වන පිරිසෙන් අනාවරණය වී ඇති බව එම නිවේදනයේ වැඩිදුරටත් සඳහන්.\nඊයේ සවස 6. 30 ට පමණ මිරිහාන ඉන්ධන පිරවුම්හල ඉදිරිපිටින් ආරම්භ කෙරුණු සාමකාමී උද්ඝෝෂණ ව්‍යාපාරය පසුව ජනාධිපතිවරයා ගේ නිවසට ප්‍රවිෂ්ට වන පැඟිරිවත්ත මාර්ගය අසලට රැගෙන ගියා.\nඑහිදී එම ප්‍රවිෂ්ට මාර්ගයට මාර්ග බාධක දමා දැඩි ආරක්ෂක රැකවල් යොදා තර කර තිබූ අතර එම ස්ථානයේ රැඳී සිටීමින් මෙම විරෝධතාකරුවන් සටන් පාඨ කියමින් උද්ඝෝෂණයේ නිරත වුණා.\nමෙලෙස පැය ගණනාවක් උද්ඝෝෂණයේ නිරත වූ පිරිස අතරින් මතු වූ එක් කොටසක් කලහකාරී ලෙස හැසිරෙමින් එය අසල නවතා තිබූ බස් රථයකට සහ ජීප් රථයක් ඇතුළු තවත් වාහන කීපයකට ගිනි තබා නොසන්සුන්කාරී තත්වයක් ඇතිකළා\nමෙහිදී තත්ත්වය පාලනය කිරීම සඳහා පොලිස් කැරලි මර්දන ඒකගෙ විසින් කඳුළු ගෑස් සහ ජල ප්‍රහාර එල්ල කරනු ලැබුවා\nඑහිදී විරෝධතාවට පැමිණ සිටි ඇතැම් කොටස් පොලිස් ජල ප්‍රහාරක රථයටත් පහරදෙන අයුරු දක්නට ලැබුණා.",
       "URL": "https://www.hirunews.lk/300903/කළහාකාරී-ලෙස-හැසිරුණේ-අන්තවාදී-පිරිසක්-ජනාධිපති-මාධ්‍ය-අංශය-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1258"
}