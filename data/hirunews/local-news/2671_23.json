{
       "Source": "hirunews",
       "Timestamp": "Tuesday, 09 June 2020 - 15:36",
       "Headline": "එක්නැලිගොඩ නඩුව විභාගයට දින නියම වෙයි",
       "News Content": "මාධ්‍යවේදී ප්‍රගීත් එක්නැලිගොඩ පැහැරගෙන ගොස් අතුරුදන් කිරීමේ සිද්ධිය සම්බන්ධයෙන් බුද්ධි අංශ නිලධාරීන් 9 දෙනෙකුට එරෙහිව නීතිපතිවරයා පවරා ඇති නඩුවේ විභාගය සැප්තැම්බර් මස 02 වනදා ආරම්භ කිරීමට ත්‍රිපුද්ගල මහාධිකරණ විනිසුරු මඩුල්ලක අද නියෝග කළා.\nමෙම නඩුව කැඳවනු ලැබුවේ සම්පත් අබේකෝන්, සම්පත් විජේරත්න සහ ගිහාන් කුලතුංග යන ත්‍රිපුද්ල විනිසුරු මඩුල්ල හමුවේයි.\nමෙහිදී නියෝජ්‍ය සොලිසිටර් ජෙනරාල් දිලීප පීරිස් කියා සිටියේ පැමිණිල්ලේ පළමු සාක්ෂිකාරිය වන සන්ධ්‍යා එක්නැලිගොඩගෙන් පළමුව සාක්ෂි ලබා ගනිමින් නඩු විභාගය ආරම්භ කිරීමට නියමිත බවයි.\nඑමෙන්ම මෙම නඩුවේ පනස් තුන්වන සාක්ෂිකරු වන උප පොලිස් පරීක්ෂක ප්‍රේමතිලකට සාක්ෂි ලබාදීම සඳහා පැමිණෙන ලෙස අද නියෝග කෙරුණා.\nඊට අමතරව නඩුවේ 02 සහ 04 වන විත්තිකරුවන් වෙනුවෙන් පෙනී සිටි නීතිඥවරුන් සඳහන් කළේ මොවුන් මීලඟ නඩු දිනයේදී ඉදිරිපත් කිරීමට වගබලා ගන්නා බවයි.\nමාධ්‍යවේදී ප්‍රගීත් එක්නැලිගොඩ පැහැරගෙන ගොස් අතුරුදන් කිරීමේ සිද්ධිය ඇතුළු චෝදනා 17ක් යටතේ ගිරිතලේ යුද හමුදා කඳවුරේ අණදෙන නිලධාරියා ලෙස කටයුතු කළ ලූතිනන් කර්නල් ෂම්මි අර්ජුන් කුමාරරත්න ඇතුළු 09 දෙනෙකුට එරෙහිව නීතිපතිවරයා මෙම නඩුව ගොනු කර තිබෙනවා.",
       "URL": "https://www.hirunews.lk/242666/එක්නැලිගොඩ-නඩුව-විභාගයට-දින-නියම-වෙයි",
       "Category": "Local News",
       "Parent URL": "https://www.hirunews.lk/local-news.php?pageID=2671"
}