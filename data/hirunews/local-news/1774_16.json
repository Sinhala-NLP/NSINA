{
       "Source": "hirunews",
       "Timestamp": "Wednesday, 04 August 2021 - 20:39",
       "Headline": "ළමා අපයෝජන චෝදනා එල්ල වූ හිමිනම රිමාන්ඩ් (වීඩියෝ)",
       "News Content": "ළමා අපයෝජන සිදුකළ බවට චෝදනා එල්ල වූ හිඟුරක්ගොඩ ප්‍රදේශයේ පාසලක විදුහල්පති හිමිනමක් අධිකරණයට භාරවීමෙන් පසු රක්ෂිත බන්ධනාගාර ගත කර තිබෙනවා.\nඅදාළ සිදුවීම සම්බන්ධයෙන් අප හිරු ප්‍රවෘත්ති ඔස්සේද පසුගිය 30 වැනිදා අනාවරණයක් සිදු කළා.\nහිඟුරක්ගොඩ ප්‍රදේශයේ පාසලක දරුවන් අපයෝජනයන්ට ලක්කරන බවට එම පාසලේ විදුහල්පති හිමිනමට දෙමව්පියන්ගෙන් චෝදනා එල්ල වූ අතර මාපියන් පිරිසක් පසුගිය 30 වැනිදා හිඟුරක්ගොඩ නගරයේදී විරෝධතාවකද නිරත වුණා.\nඑහිදී ඔවුන් හිඟුරක්ගොඩ පොලිසියටද චෝදනා කළේ අදාළ හිමිනමට එරෙහිව නිසි පරිදි නීතිය ක්‍රියාත්මක නොකරන බව පවසමින්.\nඅපයෝජනයට ලක් වූ බව කියන වයස අවුරුදු 15ක දරුවෙකු ඒ පිළිබඳව හිරු ප්‍රවෘත්ති වෙත අනාවරණ කළා.\nචෝදනා එල්ල වූ අදාළ විදුහල්පති හිමිනම අද පෙරවරුවේ නීතිඥවරුන් දෙදෙනෙකු මාර්ගයෙන් හිඟුරක්ගොඩ මහේස්ත්‍රාත් අධිකරණයට භාර වූ අතර එහිදී හිමිනම ලබන 18 දක්වා රක්ෂිත බන්ධනාගාර ගත කිරීමට නියෝග කෙරුණා.\nඑම අවස්ථාවේදී අපයෝජනයන්ට ලක් වූ බව කියන දරුවන්ගේ මාපියන් අධිකරණ සංකීර්ණය අසල නිහඬ විරෝධතාවකද නිරත වුණා.\nමේ අතර හිටපු අමාත්‍ය රීෂාඩ් බදුර්දීන්ගේ නිවසේ මෙහෙකාර සේවයේ යෙදී සිටි ඉෂාලිනී දැරිය පිළිස්සී මියයාමේ සිද්ධියට අදාළව මේ වන විට කණ්ඩායම් කිහිපයක් පරීක්ෂණ පවත්වන අතර පොලිස් සමීප රූප ආවේක්ෂණ කැමරා කොට්ඨාසය අද රිෂාඩ් බදියුදීන්ගේ නිවසේ සී.සී.ටී.වී. කැමරා පද්ධතිය පරීක්ෂාවට ලක්කළා.\nඅදත් වතුකරයේ විරෝධතා පැවැත්වුණා.",
       "URL": "https://www.hirunews.lk/278881/ළමා-අපයෝජන-චෝදනා-එල්ල-වූ-හිමිනම-රිමාන්ඩ්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1774"
}