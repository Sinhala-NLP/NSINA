{
       "Source": "hirunews",
       "Timestamp": "Thursday, 12 May 2016 - 13:14",
       "Headline": "කැළණි සරසවි සිසුන්ගෙන් මානව හිමිකම් කොමිසමට පෙත්සමක්",
       "News Content": "කැළණිය විශ්වවිද්‍යාලයේ සිසුවියකට නවක වදය ලබාදීමේ සිද්ධියකට  අත්අඩංගුවට ගෙන දැනට රක්ෂිත බන්ධනාගාර ගතකර සිටින සිසුන් 7 දෙනාගේ දෙමාපියන් මානව හිමිකම් කොමිසම වෙත අද පැමිණිල්ලක් ගොනු කළා.\nඑම පැමිණිල්ලෙන් ඔවුන් සඳහන් කර ඇත්තේ වැරදි චෝදනාවන් එල්ල කරමින් තම දරුවන් අත්අඩංගුවට ගෙන ඇති බවයි.\nකොළඹ අද පැවති මාධ්‍ය හමුවකට එක්වෙමින් අදහස් දැක්වූ උසස් අධ්‍යාපන රාජ්‍ය අමාත්‍ය මොහොන් ලාල් ගේ‍්‍රරු සදහන් කළේ විශ්වවිද්‍යාල පද්ධතිය තුළ සිදුවන නවක වදය නතර කිරීමට ගත හැකි උපරිම ක්‍රියාමාර්ග ගන්නා බවයි.\nකැළණිය විශ්වවිද්‍යාලයේ අධ්‍යයන කටයුතු යළිත්  ජූනි පළමුවනදා දක්වා කල් දමා තිබෙනවා.\nඅද දිනයේ විශ්වවිද්‍යාලය විවෘත කිරීමට නියමිතව තිබුණත් නේවාසිකාගාරවල සහ ආපන ශාලාවල ජලනල පද්ධතිය අලූත්වැඩියා කිරීමේ කටයුතු මේ වනවිට අවසන් නොවීම හේතුවෙනුයි අධ්‍යයන කටයුතු මෙලෙස කල් දමා ඇත්තේ.\nවිශ්වවිද්‍යාලයේ ජල පද්ධතියට බැක්ටීරියාවක් එක්වීමෙන්  සිසුන් කිහිපදෙනෙකු රෝගීවීම නිසා රාගම වෛද්‍ය පීඨය හැර සෙසු පීඨ තාවකාලිකව වසා දැමුණා.\nමේ අතර පේරාදෙණිය විශ්වවිද්‍යාලයේ පැතිර යන ඩෙංගු අවදානම් තත්ත්වය හේතුවෙන් ධූමායන කටයුතු සිදුකිරීමට එහි පාලනාධිකාරිය පියවර ගෙන තිබෙනවා.\nඑම විශ්වවිද්‍යාලයේ නියෝජ්‍ය උපකුලපති මහාචාර්ය ලක්ෂ්මන් විජේවීර හිරු ප්‍රවෘත්ති අංශයට සඳහන් කළේ විශ්වවිද්‍යාල භූමියේ නඩත්තු ඒකකයේ ස්ථාන කිහිපයක ඩෙංගු මදුරුවන් බෝවීමේ අවදානමක් මතුව ඇති බවයි.\nමේ වනවිට එම විශ්වවිද්‍යාලයේ අනධ්‍යයන කාර්ය මණ්ඩලයේ සේවකයන් 13 දෙනෙකු සහ සිසුන් කිහිපදෙනෙකු ද ඩෙංගු රෝගය වැළදීම හේතුවෙන් රෝහල් ගත කර තිබෙනවා.\nඋපකුලපතිවරයා වැඩිදුරටත් සදහන් කළේ විශ්වවිද්‍යාල භූමියේ නඩත්තු ඒකකයේ පවතින අබිලි උපකරණ නිසි පරිදි ඉවත් නොකිරීම නිසා ඩෙංගු මදුරුවන් බෝවීම සිදුව ඇති බවයි.",
       "URL": "https://www.hirunews.lk/133042/කැළණි-සරසවි-සිසුන්ගෙන්-මානව-හිමිකම්-කොමිසමට-පෙත්සමක්",
       "Category": "Local News",
       "Parent URL": "https://www.hirunews.lk/local-news.php?pageID=5049"
}