{
       "Source": "hirunews",
       "Timestamp": "Friday, 26 May 2017 - 10:54",
       "Headline": "ඩෙංගු නිසා මියගිය කතගේ දේහය මිහිදන් කරන්නට රැගෙන යද්දී ඉදිරිපිට නිවසේ තරුණයා ඩෙංගු වැළදී මියයයි",
       "News Content": "ඩෙංගු  රෝගය වැළදී මියගිය දඹුල්ලේ තිදරු මවගේ දේහය කනත්තට රැගෙන යද්දී ඩෙංගු වැළදී ප්‍රතිකාර ලබමින් සිටි මියගිය කතගේ නිවස ආසන්නයේම පදිංචි තරුණයකු 25 දින පස්වරුවේ මියගොස් තිබෙනවා.\nදිනකීපයක්  ඇතුලත දඹුල්ලේ මියගිය තෙ වැනි මරණය මෙය වෙයි.\nමෙසේ මියගියේ දඹුල්ල අටේ ඇළ පාරේ පදිංචි චමින්ද කුමාර ධර්මසේන (30) අවිවාහක තරුණයෙක්.\nඔහුගේ දේහය 26 දවල් වන විට නිවසට ගෙනවිත් තිබෙනවා.\nපෙරදා මියගිය තිදරු මව වූ  දඹුල්ල බස් නැවතුම්පලේ රෙදි කඩයක් පවත්වාගෙන ගිය දඹුල්ල අටේ ඇල පාර පදිංචි එච් .එම් .අයි .ජී . චන්ද්‍රිකා ශියානි හේරත් නමැති 38 හැවිරිදි මහත්මියගේ දේහය රැගත් පිරිසක් 25 දින පස්වරුවේ දඹුල්ල බස් නැවතුම්පල ඉදිරිපිට විරෝධතාවයක නිරතවුණා.\nමාර්ගය හරස් කොට සිරුර සහිත පෙට්ටිය මාර්ගය මැද තබාගෙන පිරිස වගකිවයුතු බලධාරීන්ගේ අවධානය දඹුල්ලේ පවතින අවධානම් තත්වයට පිළියම් ඉල්ලා තිබෙනවා.\nමේ දින 26 තුලදී දඹුල්ල ප්‍රදේශයේ ඩෙංගු රෝගීන් 63ක් දඹුල්ල රෝහලෙන් පමණක් වාර්තා වූ බවයි සඳහන් වන්නේ.\nඉන් තිදෙනෙකු මියගොස් තිබෙනවා.\n26 වන දින වනවිට දඹුල්ල රෝහලේ නේවාසිකව රෝගීන් 28 දෙනකු ප්‍රතිකාර ලබන අතර ඉන් හතර දෙනකු අසාද්‍ය තත්වයේ පසුවන බවයි දඹුල්ල රෝහලේ ප්‍රකාශකයෙකු සඳහන් කළේ.\nදඹුල්ලේ ඩෙංගු අවධානම පිළිබදව මිට මාස කීපයකට පෙර බස් නැවතුම්පලේ වෙළෙන්දෝ පෙන්වා දුන් බවත් ,දඹුල්ලේ මාධ්‍යවේදීන් විෂය භාර ඇමතිවරුන්ට පෙන්වා දුන් නමුදු පිලියමක් නොමැති බවත් එසේ පෙන්වාදෙන පිරිස් වෙත අබුත චෝදනා එල්ල කරමින් පුද්ගලිකව පළිගැනීම් හා කණ්ඩායමක් සුදානම් කොට සමාජ ජාල වෙබ් අඩවි හා මුහුණු පොත හරහා මඩගැසීම සිදු කරන බව ජනතාව පෙන්වාදෙනවා.\nරෝහලේ ප්‍රතිකාර ලබන රෝගීන්ගෙන් වැඩි දෙනකු දඹුල්ල බස් නැවතුම්පල ආසන්නයේ සහ බස් නැවතුම්පලේ වෙළදසැල් පවත්වාගෙන යන අයවලුන් බව රෝහල් ප්‍රකාශකයෙකු සඳහන් කළා.\nදඹුල්ල රෝහලේ නේවාසිකව ප්‍රතිකාර ලබන පිරිසට අමතරව දඹුල්ලේ දී ඩෙංගු රෝගයට ගොදුරු වූ පිරිස් අවට ප්‍රධාන රෝහල්වලට සහ මුදල් ගෙවා ප්‍රතිකාර  කරන රෝහල්වලද ප්‍රතිකාර ලබමින් සිටින බව ජනතාව ප්‍රකාශ කළා.",
       "URL": "https://www.hirunews.lk/162195/ඩෙංගු-නිසා-මියගිය-කතගේ-දේහය-මිහිදන්-කරන්නට-රැගෙන-යද්දී-ඉදිරිපිට-නිවසේ-තරුණයා-වැළදී-මියයයි",
       "Category": "Local News",
       "Parent URL": "https://www.hirunews.lk/local-news.php?pageID=4498"
}