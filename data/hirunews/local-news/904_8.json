{
       "Source": "hirunews",
       "Timestamp": "Monday, 29 August 2022 - 18:33",
       "Headline": "ජපානය පොරොන්දු ඉටු කරයි",
       "News Content": "මානුෂීය සහාය ලෙස මේ වසර මුල දී ජපාන රජය පොරොන්දු වූ ආහාර සහනාධාරයෙහි පළමු කොටස එක්සත් ජාතීන්ගේ ලෝක ආහාර වැඩපිළිවෙල (WFP) හරහා ශ්‍රී ලංකාවට ලබා දී ඇත.\nමෙම සහනාධාර තොගය, ශ්‍රී ලංකාවේ ජපාන තානාපති අතිගරු මිසුකොෂි හිදෙකි විසින් වෙළඳ, වාණිජ හා ආහාර සුරක්‍ෂිතතා අමාත්‍ය ගරු නලින් ප්‍රනාන්දු වෙත වෙළඳ, වාණිජ හා ආහාර සුරක්‍ෂිතතා අමාත්‍යාංශ පරිශ්‍රයේ අද(29) පැවති උත්සවයක දී පිරිනැමුවා.\nමෙම අවස්ථාවට ලෝක ආහාර වැඩපිළිවෙලහි ශ්‍රී ලංකා නියෝජිත සහ දේශීය අධ්‍යක්‍ෂ අබ්දුර් රහීම් සිද්දීකි ද සහභාගී වුණා.\nලෝක ආහාර වැඩපිළිවෙල යටතේ බෙදා හැරීමට නියමිත මෙම ආහාර සහනාධාරයෙහි මුළු වටිනාකම ඇමෙරිකානු ඩොලර් මිලියන 1.5ක් වන අතර මෙම පරිත්‍යාගයට සහල්, පරිප්පු සහ තෙල් ඇතුළත්.\nඑම සහනාධාර තොගය දිවයින පුරා විසිරී සිටින 15,000ක් වන නාගරික හා ග්‍රාමිය ජනතාවගේ සහ පාසල් සිසුන් 380,000කගේ පෝෂණ අවශ්‍යතා සපුරාලීම සඳහා යොදාගනු ලැබීමට නියමිතයි.\nමෙම සහනාධාර තොගය බෙදා හැරීමේ අවස්ථාවේ දී, ශ්‍රී ලංකාවේ ජපාන තානාපති අතිගරු මිසුකොෂි හිදෙඅකි පැවසුවේ,\n“ලෝක ආහාර වැඩපිළිවෙල සතු කඩිනම් ප්‍රසම්පාදන ක්‍රියාවලිය යටතේ අත්‍යාවශ්‍ය ආහාර සහනාධාර තොගයේ පළමු කොටස අද දිනයේදී භාරදිමට හැකිවීම අපට ඉමහත් ගෞරවයකි. දැනට උද්ගත වී ඇති පෙර නොවූ විරූ ආර්ථික අර්බුදය තුළින් ඇතිවී තිබෙන ආහාර හිඟය සහ ආහාර මිල ඉහළ යාම මධ්‍යයේ දිවයින පුරා දැඩි දුෂ්කරතාවයන්ට මුහුණ දී සිටින අවදානමට ලක්විය හැකි පවුල් සහ දරුවන්ට මෙම සහනාධාරය උපකාරී වනු ඇත. මෙම මානුෂීය ආධාරය, සිය දෛනික පෝෂණ අවශ්‍යතාවයන් සපුරා ගැනීමේ අපහසුතාවයන්ට ලක්ව සිටින සියලුම ජනතාවට සහන සැලසීමට උපකාරී වනු ඇතැයි අපි බලාපොරොත්තු වන්නෙමු.”\nයනුවෙන්.\nවැඩිදුරටත් අදහස් දක්වමින් ඔහු කියා සිටියේ,\n\" ලෝක ආහාර වැඩපිළිවෙලහි ශ්‍රී ලංකා නියෝජිත සහ දේශීය අධ්‍යක්‍ෂ සිද්දීකි මහතා මෙසේ පැවසීය, “ජපානය අපට සහයෝගය ලබාදීමට ඉදිරිපත් වූ මුල් ම රටවල් අතරින් එකකි. ආහාර සුරක්ෂිතතාවයක් නොමැතිව පීඩා විඳින ප්‍රජාවන් සඳහා ජපානයෙන් ලබාදුන් මෙම කාලෝචිත ප්‍රධානය වෙනුවන් මම ජපානයේ ජනතාවට ස්තුතිවන්ත වෙමි. ආහාර සහ අනෙකුත් අත්‍යවශ්‍ය ද්‍රව්‍ය හිඟය සහ අධික මිළ ඉහල යාම් හේතුවෙන් ප්‍රමාණවත් හා පෝෂ්‍යදායී ආහාර වේලක් පවත්වා ගැනීමට නොහැකි පීඩා විඳින මිලියන සංඛ්‍යාත ජනතාවගේ ආහාර අනාරක්ෂිතභාවයට පිළියම් යෙදීම සඳහා මෙම පරිත්‍යාගය අපට මහත් රුකුලක් වනු ඇත.”\nයනුවෙන්.\nලෝක ආහාර වැඩපිළිවෙළ සහ ආහාර හා කෘෂිකර්ම සංවිධානය මගින් මෑතකදී සිදුකරණ ලද සමීක්‍ෂණ වලට අනුව ශ්‍රී ලංකාවේ පවුල් වලින් 60% කට වඩා, ආහාර ප්‍රමාණය අඩු කිරීම හා පෝෂණ මට්ටම අඩු ආහාර අනුභවය වැනි ආහාර අනාරක්‍ෂිතභාවය දරාගැනීමේ යාන්ත්‍රණ වලින් එකක් හෝ අනුගමනය කරන බවත් එය කාන්තාවන් සහ ළමුන් අතර දැනටමත් පවතින මන්දපෝෂණ අනුපාතයන් තවදුරටත් ඉහළයාමට හේතුවක් වනවා.\nලෝක ආහාර වැඩපිළිවෙල මඟින් ආහාර අනාරක්‍ෂිතභාවයෙන් පීඩා විඳින මිලියන 3.4 කට ආසන්න ශ්‍රී ලාංකිකයින් වෙත ආහාර, මුදල් හෝ වව්චර් පත් වශයෙන් ආධාර ලබා දෙනු ලබනවා.\nඒ අතරට හදිසි ආහාර ආධාර අවශ්‍ය මිලියන 1.4කට ආසන්න ශ්‍රී ලාංකිකයින් ඇතුළත් වන අතර දැනට පවතින සමාජ ආරක්ෂණ ජාල වැඩසටහන් ශක්තිමත් කිරීම සඳහා, ළමුන් මිලියනයකට සහ ගර්භනී කාන්තාවන් සහ කිරි දෙන මව්වරුන් මිලියනයකට සහන සැලසීමට ද, ලෝක ආහාර වැඩපිළිවෙලේ හදිසි ප්‍රතිචාර ආධාර සැලසුම් කරනවා.",
       "URL": "https://www.hirunews.lk/314063/ජපානය-පොරොන්දු-ඉටු-කරයි",
       "Category": "Local News",
       "Parent URL": "https://www.hirunews.lk/local-news.php?pageID=904"
}