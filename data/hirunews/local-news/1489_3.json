{
       "Source": "hirunews",
       "Timestamp": "Thursday, 16 December 2021 - 19:37",
       "Headline": "ගෑස් ගැටලුව සීනිගම දෙවොල් දෙවියන්ට (වීඩියෝ)",
       "News Content": "ගෘහස්ථ ගෑස් සිලින්ඩරයක අන්තර්ගත විය යුතු සංයුතිය පිළිබඳව තීන්දු කිරීම සඳහා ශ්‍රී ලංකා ප්‍රමිති ආයතනය ලබන 20 වැනිදා විශේෂ රැස්වීමක් කැඳවා තිබෙනවා.\nගෑස් කාන්දුවීම් හේතුවෙන් සිදු වූ අනතුරු පිළිබඳ විමර්ශනයක් පවත්වන ලෙස ඉල්ලා ගොනු කර තිබූ පෙත්සම යළි අද කැඳවූ අවස්ථාවේදී පාරිභෝගික කටයුතු පිළිබඳ අධිකාරිය හා ශ්‍රී ලංකා ප්‍රමිති ආයතනය වෙනුවෙන් පෙනී සිටි ජ්‍යෙෂ්ඨ රජයේ නීතිඥ මනෝහර ජයසිංහ අධිකරණයට මේ බව දන්වා සිටියා.\nඑම පෙත්සම කැඳවු අවස්ථාවේදි පාරිභෝගික කටයුතු පිළිබඳ අධිකාරිය හා ශ්‍රී ලංකා ප්‍රමිති ආයතනය විසින් අනුමත කරන ගෘහස්ථ ගෑස් පමණක් ඉදිරියේදී වෙළඳපොළට මුදා හැරීමට පියවර ගන්නා බව ද ලිට්රෝ ගෑස් සමාගම අභියාචනාධිකරණයට දිවුරුම් පෙත්සමක් යොමු කරමින් අද ප්‍රතිඥාවක් ලබාදුන්නා.\nඔවුන් අධිකරණයට ලබා දුන් අනෙක් ප්‍රතිඥාවේ දැක්වෙන්නේ සිලින්ඩරයේ අන්තර්ගත ගෑස්වල සංයුතිය දැක්වෙන ස්ටිකරයක් සිලින්ඩරය මත ප්‍රදර්ශනය කිරීමට ද එකඟවන බවයි.\nලිට්රෝ ගෑස් සමාගම වෙනුවෙන් පෙනී සිටි නීතිඥවරයා එහිදි සඳහන් කළේ ඉකුත් දිනවල වාර්තා වූ ගෑස් අනතුරුවලින් 90%කට වඩා සිදු වී ඇත්තේ ප්‍රමිතියෙන් තොර උදුන් හා උපාංග හේතුවෙන් බවට විමර්ශන වලින් තහවුරු වී ඇති බවටයි.\nකෙසේ වෙතත් අදාළ පෙත්සම ගොනු කළ සිවිල් සමාජ ක්‍රියාකාරිකයෙකු වන නාගානන්ද කොඩිතුවක්කු අදාළ දිවුරුම් පෙත්සම් ප්‍රතික්ෂේප කරනු ලැබුවා.\nඉදිරිපත් වූ කරුණු සලකා බැලූ අභියාචනාධිකරණය නිවේදනය කළේ එම කරුණට අදාළව තම නියෝග හෙට ප්‍රකාශයට පත්කරන බවයි.\nමේ අතර, අමාත්‍ය ජොන්ස්ටන් ප්‍රනාන්දු කොළඹ අද පැවැති උත්සවයකට එක්වෙමින් දිගින් දිගටම මාධ්‍යයට ප්‍රතිචාර දැක්වීම මග ලිට්රෝ ගෑස් සමාගමේ ප්‍රධානීන් පිලිබඳව අදහස් පළ කළා.\nඑහිදී අමාත්‍යවරයා කියා සිටියේ අදාළ ගෑස් සමාගමේ ප්‍රධානියාට සැඟව නොසිට පිළිතුරු ලබාදෙන ලෙසයි.\nමේ අතර, මීට දින තුනකට ඉහත දී මෙරටට පැමිණි නව ගෑස් සංචිතය අඩංගු නෞකාවේ සාම්පල පිළිබද රසායනාගාර පරීක්ෂණ වාර්තාව ප්‍රමිති ආයතනය වෙත ලබා දුන් බව  පාරිභෝගික කටයුතු පිළිබඳ අධිකාරිය ප්‍රකාශ කළා.\nඑම අධිකාරිය සඳහන් කළේ වාර්තාව සම්බන්ධත්‍යන් අවසන් තිරණයක් ගන්නා තෙක් එම නෞකාවේ ද ගෑස් තොග නිදහස් කිරීමට කිසිදු අවසරයක් ලබා දී නොමැති බවයි.\nකෙසේ වෙතත් විශ්වාස කටයුතු ආරංචි මාර්ග සඳහන් කළේ එම ගෑස් තොගයේද ප්‍රමිතිය සම්බන්ධයෙන් ගැටලු‍කාරී තත්ත්වයක් මතුව ඇති බවයි. අදාළ ගෑස් නෞකාව දැනට උස්වැටකෙයියාව මුහුදු තීරයේ නැංඟු‍රම් ලා තිබෙනවා.\nපසුගිය සෙනසුරාදා මෙරටට පැමිණි ප්‍රමිතියෙන් තොර ගෑස් අඩංගු නෞකාවේ ගෑස් ගොඩබෑමෙන් වළකින  ලෙස පාරිභෝගික සේවා අධිකාරිය ලිට්රෝ සමාගමට නිල වශයෙන් දැනුම් දී තිබුණත් එම නැවද තවමත් එම මුහුදු තීරයේම නැංගුරම් ලා තිබෙන අයුරු දක්නට ලැබෙනවා.\nමේ අතර, ගෑස් සිලින්ඩරයක තිබිය යුතු පීඩනය පිළිබඳව පරික්ෂණයක් මිනුම් ඒකක ප්‍රමිති සේවා දෙපාර්තමේන්තුව මගින් සිදු කර තිබෙනවා. ඒ අනුව දැනට සිලින්ඩරයක තිබිය යුතු පිඩනය සහ පරික්ෂා කළ සාම්පල වල පිඩන තත්ත්වයන් පිළිබඳ වාර්තාවක් වෙළඳ අමාත්‍යවරයා වෙත භාර දී ඇති බව සඳහන්.\nමේ අතර අදත් දිවයිනේ ප්‍රදේශ කිහිපයකින් ගෑස් ආශ්‍රිත අනතුරු කිහිපයක්ම වාර්තා වුණා.\nමේ අතර, නාරාහේන්පිට ශ්‍රී ලංකා ප්‍රමිති ආයතනය ඉදිරිපිට සිවිල් සංවිධාන කිහිපයක් අද පෙරවරුවේ නිහඬ විරෝධතාවක නිරත වුණා. ඒ, නිසි ප්‍රමිතියකින් තොර ආහාර ද්‍රව්‍ය, තෙල් සහ ගෑස් පරිභෝජනයට අවසර ලබාදීමට විරෝධය පළ කරමින්.\nතවත් සිවිල් සංවිධාන කිහිපයක් පාරිභෝගික ආරක්ෂණ රාජ්‍ය අමාත්‍යාංශය ඉදිරිපිට ද  අද උද්ඝෝෂණයක නිරත වුණා.\nඑසේම, ශ්‍රී ලංකා පොදුජන පෙරමුණේ පළාත් පාලන නියෝජතයන් පිරිසක් හික්කඩුව සීනිගම දෙවොල් දේවාලයේදී දේව කන්නලව්වක් සිදු කළේ ද ගෑස් අර්බුදයට විසඳුම් ඉල්ලමින්.",
       "URL": "https://www.hirunews.lk/291262/ගෑස්-ගැටලුව-සීනිගම-දෙවොල්-දෙවියන්ට-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1489"
}