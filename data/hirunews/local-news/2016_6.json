{
       "Source": "hirunews",
       "Timestamp": "Friday, 16 April 2021 - 17:07",
       "Headline": "පේදුරුතුඩුවේදි පලාගිය කැබ් රථය පොලිස් භාරයට (වීඩියෝ)",
       "News Content": "පේදුරුතුඩුව - කොඩිකාමම් මාර්ගයේ මාර්ග බාධකයකදී අණ නොතකා පොලිස් විශේෂ කාර්ය බලකා නිලධාරින් යට කිරීමට තැත්කරමින් ධාවනය කළ කැබ් රථය පොලීසිය භාරයට ගෙන තිබෙනවා.\nනෙල්ලිඅඩි - තුන්නාලේ ප්‍රදේශයේ තිබී එම කැබ් රථය සොයා ගත් බවයි පොලීසිය සඳහන් කළේ.\nඅද උදෑසන 7.30 ට පමණ ස්වභාවික වැලිනිධියක් පිහිටි අදාළ ප්‍රදේශයේ සිට මාර්ග බාධකය හරහා ධාවනය කළ කැබ් රථයක් නතර කිරීමට පොලිස් විශේෂ කාර්ය බලකා නිලධාරින් අණ කළ ද, එය නොතකා කැබ් රථය පලාගොස් තිබුණා.\nඑලෙස පලා යන අවස්ථාවේ මාර්ග බාධකයට ඉදිරියෙන් සිටි පොලිස් විශේෂ කාර්ය බලකා නිලධාරින් ද අනතුරට ලක් කිරීමට උත්සාහ කිරීමත් සමඟ සිදුකළ වෙඩි තැබීමකින් කැබ් රථයේ ගමන් ගත් පුද්ගලයින් දෙදෙනෙකු තුවාල ලබා ඇති බවයි පොලිස් මාධ්‍ය ප්‍රකාශක නියෝජ්‍ය පොලිස්පති අජිත් රෝහණ කියා සිටියේ.\nවෙඩි වැදීමෙන් තුවාල ලැබූ සැකකරුවන් පලාගොස් පේදුරුතුඩුව රෝහලට ඇතුළත් වී තිබූ අතර, පේදුරුතුඩුව පොලීසිය ඔවුන් එහිදී අත්අඩංගුවට ගත්තා.\nඅනවසර වැලි ජාවාරම්කරුවන් අත්අඩංගුවට ගැනීමට යන අවස්ථාවලදී පේදුරුතුඩුව ප්‍රදේශයේ පොලිස් මාර්ග බාධකවල රාජකාරියේ නිරත පොලිස් නිලධාරින් අනතුරට ලක් කර පලායාමේ සිද්ධීන් කිහිපයක් මීට පෙර ද වාර්තා වුණා.",
       "URL": "https://www.hirunews.lk/268630/පේදුරුතුඩුවේදි-පලාගිය-කැබ්-රථය-පොලිස්-භාරයට-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2016"
}