{
       "Source": "hirunews",
       "Timestamp": "Wednesday, 30 September 2020 - 20:55",
       "Headline": "වන සතුන්ගෙන් ජලභීතිකාව පැතිරෙන්නේ දැයි සෞඛ්‍ය අංශවලට ගැටලුවක් (වීඩියෝ)",
       "News Content": "වනජීවින් හරහා මේ වනවිට ජල භිතිකා රෝගය පැතිර යන්නේද සම්බන්ධයෙන් ගැටලුවක් මතුවී ඇති බව සෞඛ්‍ය අමාත්‍යාංශය ප්‍රකාශ කළා.\nකළුතර - මිල්ලනිය ප්‍රදේශයේ සිවලුන් සපා කෑම නිසා පුද්ගලයින් දෙදෙනෙකු මියයාම මෙන්ම සතුන් 10කට ආසන්න සංඛ්‍යාවක් මියයාම ඊට ආසන්නම හේතුව බවයි එහි මහජන සෞඛ්‍ය හා පශු වෛද්‍ය එකකයේ අධ්‍යක්ෂ වෛද්‍ය එල්.ඩි. කිත්සිරි කියා සිටියේ.\nපසුගිය වසරේ ජල භිතීකාව හේතුවෙන් පුද්ගලයින් 26 දෙනෙක් මියගොස් ඇති අතර මෙම වසරේ මේ දක්වා කාලය තුළ රෝගය වැළදීමෙන් මියගොස් ඇති පුද්ගලයින් සංඛ්‍යාව 24ක්.\nඊයේ කරාපිටිය ශීක්ෂණ රෝහලේ ප්‍රතිකාර ලබමින් සිටි දොලොස් හැවිරිදි පාසල් දරුවෙක්ද ජීවිතක්ෂයට පත්වුනේ ජල භිතිකා රෝගය හේතුවෙන්.\nඋඩුගම සෞඛ්‍ය වෛද්‍ය නිලධාරි කොට්ඨාශයට අයත් මාපලගම ප්‍රදේශයේ පදිංචිකරුවෙකු වන ඔහු මිය යන විට  මාපලගම සිරි සුනන්ද විද්‍යාලයේ හත්වන ශ්‍රේණියේ ඉගෙනුම ලබමින් සිටියා.\nමෙම සිසුවා මිය යාමට දින තුනකට පෙර කරාපිටිය ශීක්ෂණ රෝහලේම ප්‍රතිකාර ලබමින් සිටි උඩුගම සෞඛ්‍ය වෛද්‍ය නිලධාරි කොට්ඨාශයටම අයත් යටලමත්ත ප්‍රදේශයේ පදිංචි 56 හැවිරිදි පුද්ගලයෙකු ජීවිතක්ෂයට පත්වුනේද ජල භිතිකා රෝගය හේතුවෙන්.\nජලභීතිකාව රෝගය සම්බන්ධයෙන් දැඩි කථාබහක් ඇතිවුනේ පසුගිය සති කිහිපයේ මදුරාවල සහ මිල්ලනිය සෞඛ්‍ය වෛද්‍ය කොට්ඨාශවලින් සිවලුන් සපා කෑම් වාර්තාවීමත් සමඟයි.\nමදුරාවල, මොරොන්තුඩුව, ගලපාත, පැල්පොල යන ප්‍රදේශවලින් මෙවැනි සිද්ධීන් 9 දෙනෙකු වාර්තා වී තිබූ අතර ඉන් දෙදෙනෙකු ජලභීතිකාව වැළදීමෙන් ජිවිතක්ෂයට පත්වුණා.\nඑසේම, ඉංගිරිය සහ මිල්ලනිය යන සෞඛ්‍ය වෛද්‍ය නිළධාරි කොට්ඨාශවලින් සිවලුන් සපා කෑම් නිසා සතුන් 8දෙනෙකු පමණ මියගොස් ඇති බවයි සෞඛ්‍ය අමාත්‍යාංශයේ මහජන සෞඛ්‍ය හා පශු වෛද්‍ය එකකයේ අධ්‍යක්ෂ වෛද්‍ය එල්.ඩි. කිත්සිරි සඳහන් කළේ.\nපවතින තත්ත්වය මත මාස කිහිපයකට පෙර සුනඛයින් ඇතුළු ක්ෂීරපායි සතෙකු සපාකෑවේ නම් රජයේ රෝහලකට ගොස් වෛද්‍යවරයෙකුගෙන් උපදෙස් ලබාගැනීම සිදුකරන ලෙසයි අධ්‍යක්ෂවරයා ජනතාවට දැනුම් දෙන්නේ.",
       "URL": "https://www.hirunews.lk/251502/වන-සතුන්ගෙන්-ජලභීතිකාව-පැතිරෙන්නේ-දැයි-සෞඛ්‍ය-අංශවලට-ගැටලුවක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2419"
}