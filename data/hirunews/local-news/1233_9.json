{
       "Source": "hirunews",
       "Timestamp": "Wednesday, 13 April 2022 - 9:30",
       "Headline": "භාණ්ඩ 367කට පැනවූ ආනයන සීමා කාලය දීර්ඝ කෙරේ",
       "News Content": "අත්‍යාවශ්‍ය නොවන භාණ්ඩ 367කට පැනවූ ආනයන සීමාව තවදුරටත් දීර්ඝ කරමින් ගැසට් නිවේදනයක් නිකුත් කර තිබෙනවා.\nමුදල් අමාත්‍ය ජනාධිපති නීතීඥ අලි සබ්රිගේ අත්සනින් යුතුව මෙම ගැසට් නිවේදනය නිකුත් කර ඇති අතර ඊට ආහාර වර්ග සහ විද්‍යුත් උපකරණ ඇතුලු භාණ්ඩ රැසක් ඇතුළත්.\nපසුගිය 9 වනදා මධ්‍යම රාත්‍රියේ සිට එය බලපැවැත්වෙන බවයි මුදල් අමාත්‍යාංශය කියා සිටියේ.\nමෙලෙස ආනයන සීමා කර ඇති භාණ්ඩ අතරට ඇපල්, බටර්, රටඉඳි, දොඩම්, මුදවපු කිරි, යෝගට් ඇතුලු ආහාර වර්ග මෙන්ම බීර වර්ග විදෙස් මත්පැන් සහ දුම්වැටි වර්ග මෙන්ම සුවඳ විලවුන් හා රූපලාවන්‍ය උපකරණ ද තවදුරටත් ඇතුළත්.\nමීට අමතරව, වායු සමීකරණ, ශීතකරණ, රෙදි සෝදන යන්ත්‍ර, රයිස් කුකර් සහ තවත් විදුලි උපකරණ රැසක් ද මෙම ආනයන සීමාවට ඇතුළත් වනවා.\nපසුගිය මාර්තු මස 9 වනදා විනිමය අර්බුදය සැළකිල්ලට ගනිමින් ආර්ථිකය කළමනාකරණය කිරීමේ පියවරක් ලෙස හිටපු මුදල් අමාත්‍ය බැසිල් රාජපක්ෂ මෙලෙස භාණ්ඩ 367ක් සඳහා ආනයන සීමා පනවනු ලැබුවා.\nමුදල් අමාත්‍යවරයෙකු විසින් මෙලෙස සීමාවන් පනවමින් ගැසට් පත්‍රයක් නිකුත් කළ විට එය අදාළ මුදල් අමාත්‍යවරයා ධුරයෙන් ඉවත් වූ පසු අවලංගු වනවා.\nඒ අනුවයි හිටපු මුදල් අමාත්‍ය බැසිල් රාජපක්ෂගේ නමින් නිකුත් කර තිබූ ආනයන සීමා ගැසට් පත්‍රය තවදුරටත් දීර්ඝ කරමින් වත්මන් මුදල් අමාත්‍ය අලි සබ්රි විසින් නව ගැසට් නිවේදනයක් නිකුත් කර ඇත්තේ.",
       "URL": "https://www.hirunews.lk/301870/භාණ්ඩ-367කට-පැනවූ-ආනයන-සීමා-කාලය-දීර්ඝ-කෙරේ",
       "Category": "Local News",
       "Parent URL": "https://www.hirunews.lk/local-news.php?pageID=1233"
}