{
       "Source": "hirunews",
       "Timestamp": "Wednesday, 28 April 2021 - 8:25",
       "Headline": "රට පුරා ව්‍යාප්ත වන කොරෝනා ප්‍රභේදය ගැන පරීක්ෂණ අවසන්",
       "News Content": "සිංහල අලුත් අවුරුද්දෙන් පසුව මෙරට ව්‍යාප්ත වන කොරෝනා වෛරස ප්‍රභේදය සම්බන්ධයෙන් ශ්‍රී ජයවර්ධනපුර විශ්ව විද්‍යාලයේ අසාත්මිකතා, ප්‍රතිශක්ති විද්‍යා හා සෛල ජෛව විද්‍යා ආයතනය සිදුකළ පරීක්ෂණ අවසන් කර තිබෙනවා.\nඒ අනුව එහි වාර්තා අද සෞඛ්‍ය සේවා අධ්‍යක්ෂ ජනරාල්වරයාට ලබාදෙන බවයි එම ආයතනයේ අධ්‍යක්ෂ ආචාර්ය චන්දිම ජීවන්දර ප්‍රකාශ කළේ.\nකොළඹ, කුරුණෑගල සහ බොරලැස්ගමුව ප්‍රදේශවලින් ලැබුණු සාම්පලවලින් මෙම පරීක්ෂණ සිදුකර ඇති අතර, මෙරට බැංකු ආශ්‍රිතව වාර්තා වූ කොරෝනා ආසාදිතයින්ගේ වෛරසය න්‍යායාත්මකව බොහෝදුරට එංගලන්තයේ පැතිර යන කොරෝනා වෛරසයට සමාන බවයි ඔහු මීට පෙර කියා සිටියේ.\nමේ අතර, කොරෝනා තත්වය හමුවේ දඹුල්ල ආර්ථීක මධ්‍යස්ථානය හුදකලා කළත් කොළඹ ඇතුලු අනෙකුත් ආර්ථික මධ්‍යස්ථානවලට බලපෑමක් නොවන පරිදි කටයුතු කරන්නැයි කෘෂිකර්ම අමාත්‍ය මහින්දානන්ද අලුත්ගමගේ නිලධාරීන්ට උපදෙස් ලබාදී තිබෙනවා.\nඒ, ඊට අදාළව ආර්ථික මධ්‍යස්ථානවල වෙළඳ සංගම් නියෝජිතයන් ඇතුලු පාර්ශව සමඟ ඊයේ පැවති සාකච්ඡාවකදියි.\nආර්ථික මධ්‍යස්ථානවල සෞඛ්‍ය නීතිරීති අකුරටම ක්‍රියාත්මක කරන ලෙසද මෙහිදී දැනුම්දී තිබෙනවා. සාකච්ඡාවට සියලු ආර්ථීක මධ්‍යස්ථානවල කළමනාකරුවන්ද එක්ව සිටියා.",
       "URL": "https://www.hirunews.lk/269748/රට-පුරා-ව්‍යාප්ත-වන-කොරෝනා-ප්‍රභේදය-ගැන-පරීක්ෂණ-අවසන්",
       "Category": "Local News",
       "Parent URL": "https://www.hirunews.lk/local-news.php?pageID=1991"
}