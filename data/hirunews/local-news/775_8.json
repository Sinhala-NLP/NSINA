{
       "Source": "hirunews",
       "Timestamp": "Thursday, 27 October 2022 - 13:28",
       "Headline": "අකුරක් වෙනුවෙන් ඉඩක් ඉල්ලන දරුවෝ (වීඩියෝ)",
       "News Content": "නිදහස් අධ්‍යාපනයේ නිසි ඵල නෙලා ගැනීමට නොහැකිව අසරණව සිටින කෑගල්ල දෙහිඕවිට දෙමළ මහා විද්‍යාලයේ සිසුන් පිළිබඳ අප පසුගිය සතියේ හිරු ප්‍රවෘත්ති ඔස්සේ අනාවරණ කළා.\nඒ නායයෑමේ අවදානම හේතුවෙන් පාසල පැවැත්වීමට නොහැකි තත්ත්වයක් උද්ගතව ඇති බව පෙන්වා දෙමින්.\nනමුත් මේ දක්වා බලධාරීන් කිසිවෙකුගේ අවධානය ඒ වෙත යොමුව නොමැති පසුබිමක පාසලේ සිසු දරුවන් සහ මව්පියන් මහ මගට පිවිසියේ තම අනාගතය වෙනුවෙන් සාධාරණයක් ලබා දෙන ලෙස ඉල්ලමින්.\nකෑගල්ල දිස්ත්‍රික්කයේ දෙහිඕවිට අධ්‍යාපන කලාපයට අයත් දෙහිඕවිට දෙමළ මහා විද්‍යාලයේ ගොඩනැගිලි බොහොමයක් විනාශ මුඛයට පත්ව ඇත්තේ 2016 වසරේ බලපෑ නායයාමේ තත්ත්වයක් හේතුවෙන්.\nඑතෙක් 600කට අධික සිසුන් පිරිසක් අධ්‍යාපනය හැදෑරූ පාසලේ මේ වනවිට අධ්‍යාපන කටයුතුවල නිරත වන්නේ සිසුන් 400කට ආසන්න අඩු පිරිසක්.\nනව ගොඩනැගිල්ලක් ඉදි කිරීමට මීට වසර 6කට පෙර අඩිතාලම දැමුවද මේ දක්වා එහි ඉදි කිරීම අවසන් කිරීමට බලධාරීන් කටයුතු කර නැහැ.\nමේ තත්ත්වයත් සමග අධ්‍යාපන කටයුතු පවත්වා ගැනීමට නොහැකි තත්ත්වයක් උද්ගතව ඇති බවට දරුවන් සහ මව්පියන් චෝදනා කළා.\nමේ සම්බන්ධයෙන් හිරු ප්‍රවෘත්ති ඔස්සේ අපඅනාවරණ කළත් තවමත් කිසිදු බලධාරියෙකු ඒ පිළිබඳ අවධානය යොමු නොකිරීම හේතුවෙන් පාසලේ දරුවන් සහ මව්පියන් විරෝධතාව නිරත වුණා.\nඒ දෙහිඕවිට නගර මධ්‍යයේදීයි.\nඑම ස්ථානයට පැමිණි දෙහිඕවිට ප්‍රාදේශීය සභා සභාපති දමිඳු ශාමින්ද මහතා ගැටළුවට විසඳුමක් ලබාදීමට පොරොන්දු වී තිබෙනවා.",
       "URL": "https://www.hirunews.lk/318957/අකුරක්-වෙනුවෙන්-ඉඩක්-ඉල්ලන-දරුවෝ-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=775"
}