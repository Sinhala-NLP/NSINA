{
       "Source": "hirunews",
       "Timestamp": "Saturday, 08 April 2023 - 16:11",
       "Headline": "ආනයනික දෙවන බිත්තර තොගයත් වෙළෙඳපොළට මුදා හැරීමට අනුමැතිය (වීඩියෝ)",
       "News Content": "ඉන්දියාවෙන් ආනයනය කරන ලද බිත්තර ලක්ෂ 20 ක දෙවන තොගය මුදා හැරීම සඳහා සත්ත්ව නිෂ්පාදන හා සෞඛ්‍ය දෙපාර්තමේන්තුව අද (08) අනුමැතිය ලබාදුන්නා.\nඒ සාම්පල පරීක්ෂාවෙන් අනතුරුවයි.\nලක්ෂ 20 ක අදාළ බිත්තර තොගය මෙරටට රැගෙන එනු ලැබුවේ පසුගිය මාර්තු 29 වනදා වන අතර, අනුමැතිය ලබාදීම සඳහා දින 10 ක පමණ කාලයක් ගත වී තිබෙනවා.\nඅනුමැතිය හිමිවීමෙන් අනතුරුව, එම ලක්ෂ 20 ක බිත්තර තොගයේ බෙදා හැරීම් කටයුතු ආරම්භ කෙරුණා.\nමේ අතර තවත් ආනයනික බිත්තර තොගයක් රැගත් නෞකාවක් අද කොළඹ වරායට පැමිණියා. එම බිත්තර පරික්ෂාව සඳහා සාම්පල ලබාගැනීම අද දිනයේම ආරම්භ කළ බවයි සත්ත්ව නිෂ්පාදන හා සෞඛ්‍ය දෙපාර්තමේන්තුවේ අධ්‍යක්ෂ ජනරාල් හේමාලි කොතලාවල කියා සිටියේ.\nඒ අනුව, එලෙස ලබා ගන්නා සාම්පල බොරැල්ල වෛද්‍ය පර්යේෂණ ආයතනය වෙත සහ පේරාදෙණිය පශු වෛද්‍ය කාර්යාලය වෙත යොමු කිරීමට නියමිතයි.\nදින 4 ක් තුළ එම සාම්පල පරීක්ෂාව පිළිබඳ වාර්තා වෙළඳ වානිජ හා ආහාර සුරක්ෂිතතා අමාත්‍යාංශය වෙත ලබාදෙන බව සත්ත්ව නිෂ්පාදන හා සෞඛ්‍ය දෙපාර්තමේන්තුවේ අධ්‍යක්ෂ ජනරාල් හේමාලි කොතලාවල ප්‍රකාශ කළා.\nකෙසේ වෙතත්, ආනයනික මෙම බිත්තර ලබාදෙනු ලබන්නේ මහාපරිමාණ හෝටල් සහ බේකරි නිෂ්පාදන සඳහා පමණක් වන අතර, වෙළඳපොල තුල තවමත් මිල දී ගැනීමට බිත්තර නොමැති බවයි පාරිභෝගික ජනතාව පවසන්නේ.\nමේ අතර, වැඩිමිලට බිත්තර අලෙවි කරන ස්ථාන සොයා අද දිවයින පුරා වැටලීම් 40 කට වැඩි ප්‍රමාණයක් සිදුකළ බව පාරිභෝගික කටයුතු පිළිබඳ අධිකාරිය පවසනවා.\nඑහි වැටලීම් අධ්‍යක්ෂ අසේල බණ්ඩාර කියා සිටියේ පාලන මිල පැනවූ දින සිට දිවයින පුරා මේ දක්වා බිත්තර වැටලීම් 500 කට ආසන්න ප්‍රමාණයක් සිදුකර ඇති බවයි.\nමේ අතර, පාරිභෝගික කටයුතු පිලිබඳ අධිකාරියේ සභාපති නීතිඥ ශාන්ත නිරිඇල්ල හිරු ප්‍රවෘත්ති අංශයට සඳහන් කළේ ඉදිරියේදී පාන් ඇතුළු බේකරි නිෂ්පාදන සහ කිරිපිටි මිල තීරණය කිරීම සඳහා ඉදිරියේදී මැදිහත් වන බවයි.",
       "URL": "https://www.hirunews.lk/332024/ආනයනික-දෙවන-බිත්තර-තොගයත්-වෙළෙඳපොළට-මුදා-හැරීමට-අනුමැතිය-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=426"
}