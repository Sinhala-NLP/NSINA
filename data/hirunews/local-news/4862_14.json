{
       "Source": "hirunews",
       "Timestamp": "Monday, 26 September 2016 - 18:51",
       "Headline": "හබරාදුවේදී පොලීසිය හා ගම්වාසීන් ගැටී 4ක් රෝහලේ",
       "News Content": "ගාල්ල - උණවටුන බොනවිස්ටා හන්දිය අසළ ඇති වූ ගැටුමකින් පොලිස් නිලධාරියෙකු ඇතුළු 4 දෙනෙකු තුවාල ලබා කරාපිටිය ශික්ෂණ රෝහලට ඇතුළත් කර තිබෙනවා.\nඊයේ පස්වරුවේ උණවටුන ප්‍රදේශයේ දෙපිරිසක් අතර ව්‍යාපාරික ස්ථානයක ඉදිකර තිබූ තාප්පයක් සම්බන්ධයෙන් ගැටුමක් ඇති වුණා.\nමොවුන් අතර පැවති ආරවුල විසදීම සඳහා පැමිණිලි පාර්ශවය සහ විත්ති පාර්ශවය පොලීසියට කැදවීමක් කර තිබුණේ අද දිනයේදියි.\nඑහෙත් ඊට පෙර දින මෙලෙස ඔවුන් අතර ගැටුමක් හට ගෙන ඇති බවයි වාර්තා වන්නේ.\nඑහිදී වෙනත් රාජකාරියකට යමින් සිටි සිවිල් ඇඳුමෙන් සිටි පොලිස් නිලධාරීන් පිරිසක් එම ගැටුම පාලනය කිරීමට මැදිහත් වී තිබෙනවා.\nපසුව මොවුන් අතර ඇති වූ ගැටුම හේතුවෙන් පුද්ගලයන් තුන්දෙනෙකු තුවාල ලැබූ අතර, ඔවුන් පොලිස් අත්අඩංගුවට ද ගනු ලැබුවා.\nකෙසේ වෙතත්, තුවාල ලැබූ පොලිස් නිලධාරියා මේ වන විට ප්‍රතිකාර ලබන්නේ කරාපිටිය ශික්ෂණ රෝහලේයි.\nපහර කෑමට ලක්වූ පිරිස චෝදනා කරන්නේ පොලිස් නිලධාරීන් විසින් තමන්ට බරපතල ලෙස පහර දුන් බවයි.\nමේ සම්බන්ධයෙන් පොලිස් කොමිසමට සහ පොලිස් අධිකාරී කාර්යාලයට මොවුන් පැමිණිල්ලක් ද ඉදිරිපත් කර තිබෙනවා.\nඅප මේ සම්බන්ධයෙන් ගාල්ල පොලිස් අධිකාරී කාර්යාලයෙන් විමසූ අවස්ථාවේදී එහි නිලධාරියෙකු කියා සිටියේ දෙපාර්ශවය අතර ඇති වූ ගැටුමක් පාලනය කිරීමට පොලිස් නිලධාරීන් ගිය අවස්ථාවේදී ඔවුන් පොලිස් නිලධාරීන්ට පහර දී ඇති බවයි.\nපොලිස් නිලධාරීන්ට පහර දුන් පුද්ගලයින් අත්අඩංගුවට ගත් අතර ඔවුන් එම අවස්ථාවේදී බීමතින් සිටි බවයි එම නිලධාරියා වැඩිදුරටත් සදහන් කළේ.",
       "URL": "https://www.hirunews.lk/143880/හබරාදුවේදී-පොලීසිය-හා-ගම්වාසීන්-ගැටී-4ක්-රෝහලේ",
       "Category": "Local News",
       "Parent URL": "https://www.hirunews.lk/local-news.php?pageID=4862"
}