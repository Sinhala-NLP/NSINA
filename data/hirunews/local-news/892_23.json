{
       "Source": "hirunews",
       "Timestamp": "Sunday, 04 September 2022 - 11:44",
       "Headline": "ගොර්බචොව්ගේ අභාවය වෙනුවෙන් ජනපති ශෝකය පළ කරයි",
       "News Content": "සෝවියට් සංගමයේ හිටපු නායක මිහයිල් ගොර්බචොව්ගේ අභාවය පිළිබඳ ජනාධිපති රනිල් වික්‍රමසිංහ සිය බලවත් සංවේගය පළ කර තිබෙනවා.\nජනාධිපති මාධ්‍ය අංශය නිවේදනය කළේ, රුසියානු ජනාධිපති ව්ලැද්මිර් පුටින් වෙත විශේෂ ශෝක පණිවිඩයක් යොමු කරමින් ජනාධිපතිවරයා සඳහන් කර ඇත්තේ මිහයිල් ගොර්බචොව්ගේ අභාවය සැලවීමෙන් තමන් බලවත් කනගාටුවට පත් වූ බවයි.\nලෝක සබඳතාවන්හි නව යුගයක් සඳහා මං පෙත් විවර කිරීමට මෙන්ම ලෝක ඉතිහාසය වෙනස් කිරීමට අනෙකුත් ජාතීන් සමග ක්‍රමයෙන් ඉදිරියට රැගෙන එනු ලැබූ හවුල්කාරීත්වය වෙනුවෙන් කැප වූ අග්‍රගණ්‍ය ලෝක නායකයෙකු ලෙස, මිහයිල් ගොර්බචොව් සිහිපත් කළ හැකි බවයි ජනාධිපති රනිල් වික්‍රමසිංහ සඳහන් කර ඇත්තේ.\nශෝකයට පත් ගොර්බචොව් පවුල සහ රුසියානු ජනතාව සමග ශ්‍රී ලංකා රජය සහ ජනතාව ද මෙම අවස්ථාවේ අත්වැල් බැඳගෙන සිටින බව ද ජනාධිපතිවරයා වැඩිදුරටත් සිය ශෝකී පණිවිඩයේ සඳහන් කර තිබෙනවා.",
       "URL": "https://www.hirunews.lk/314513/ගොර්බචොව්ගේ-අභාවය-වෙනුවෙන්-ජනපති-ශෝකය-පළ-කරයි",
       "Category": "Local News",
       "Parent URL": "https://www.hirunews.lk/local-news.php?pageID=892"
}