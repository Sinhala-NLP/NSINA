{
       "Source": "hirunews",
       "Timestamp": "Sunday, 24 September 2023 - 12:48",
       "Headline": "උපන්දිනය සමරන්න පුංචි ලෝකාන්තයට ගිය තරුණයෙක් පහළට වැටී මරුට: තවත් අයකුට බරපතළයි",
       "News Content": "මඩොල්සිම පුංචි ලෝකාන්තය අසල පිහිටි රාගල සානුව ආසන්න ප්‍රදේශයේ උපන්දින සාදයක් පැවැත්වීමට ගිය තරුණයින් දෙදෙනෙක් අනතුරට ලක්වී එක් අයකු ජීවිතක්ෂයට පත්ව තිබෙනවා.\nඑම ස්ථානයේ ප්‍රපාතයකට ඇද වැටී ඇති තරුණයින් දෙදෙනා බරපතළ තුවාල ලබා බදුල්ල ශික්ෂණ රෝහලට ඇතුළත් කර ඇති අතර මෙහිදී එක් පුද්ගලයකු මිය ගොස් ඇති බවයි වාර්තා වන්නේ.\nමෙම අනතුරින් මිය ගිය තරුණයා සහ බරපතළ තුවාල ලැබූ තරුණයා යන දෙදෙනාම පස්සර ප්‍රදේශයේ පදිංචි 25 හැවිරිදි තරුණයින්.\nමේ දෙදෙනා අතරින් එක් අයකුගේ උපන්දිනයක් ඊයේ (23) දිනයට යෙදී තිබුණ අතර, ඔහු තවත් මිතුරන් සිවුදෙනෙකු සමඟ පුංචි ලෝකාන්තයට පහළින් පිහිටි රාගල සානුව නමැති ස්ථානයට ගොස් එහි මත්පැන් සාදයක් පවත්වා තිබෙන බවයි වාර්තා වන්නේ.\nසාදය අතරතුර උපන්දිනය යෙදී තිබු තරුණයා ගලකින් පහළට ලිස්සා ගොස් ඇති අතර, ඔහුව බේරාගැනීමට උත්සාහ කිරීමේදී මිතුරා ද ප්‍රපාතයට ඇද වැටී ඇතැයි පොලීසිය පවසනවා.\nමෙම සිද්ධිය පිළිබද වැඩිදුර විමර්ශන මඩොල්සිම පොලීසිය විසින් සිදුකරනු ලබනවා.",
       "URL": "https://www.hirunews.lk/349252/උපන්දිනය-සමරන්න-පුංචි-ලෝකාන්තයට-ගිය-තරුණයෙක්-පහළට-වැටී-මරුට-තවත්-අයකුට-බරපතළයි",
       "Category": "Local News",
       "Parent URL": "https://www.hirunews.lk/local-news.php?pageID=10"
}