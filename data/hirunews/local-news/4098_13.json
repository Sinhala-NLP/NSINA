{
       "Source": "hirunews",
       "Timestamp": "Thursday, 01 February 2018 - 12:48",
       "Headline": "ඌව මහ ඇමති පැය 03 ක් මානව හිමිකම් කොමිසමේ",
       "News Content": "බදුල්ල දෙමළ බාලිකා විද්‍යාලයේ විදුහල්පතිනිය දණගැස්සවූ බව කියන සිද්ධියේ  විමර්ශනයට අදාළව ප්‍රකාශයක් ලබාදීම සඳහා අද (01) පෙරවරු 9ට පමණ මානව හිමිකම් කොමිසම වෙත පැමිණි ඌව පළාත් ප්‍රධාන අමාත්‍ය චාමර සම්පත් දසනායක මේ වන විට ඉන් පිටව ගොස් තිබෙනවා.\nඑහි සිටින අප වාර්තාකරු සඳහන් කළේ පැය 3ක කාලයක් ප්‍රධාන අමාත්‍යවරයාගෙන් කොමිසම ප්‍රකාශ සටහන් කර ගත් බවයි.\nඅද දිනයේදී තමන්ට කොමිසම හමුවේ පෙනී සිටිය නොහැකි බව ඌව පළාත් ප්‍රධාන අමාත්‍යවරයා මීට පෙර කොමිසමට දැනුම්දී තිබුණා.\nඒ සඳහා වෙනත් දිනයක් ලබාදෙන ලෙසට ඉල්ලා තිබුණත් කොමිසම මහ ඇමතිවරයාට ලිඛිතව දැනුම් දී තිබුණේ වෙනත් දිනයක් ලබාදිය නොහැකි බවයි.\nමීට අමතරව බදුල්ල මූලස්ථාන පොලිස් පරීක්ෂක ඊ.එම්.ටී.පී.වී. තෙන්නකෝන් ද කොමිසමට පැමිණ සිටි අතර, ඔවුන්ගෙන් මේ වන විට ප්‍රකාශ සටහන් කර ගනිමින් සිටින බවයි වාර්තා වන්නේ.\nමෙම සිද්ධිය සම්බන්ධයෙන් බදුල්ල දෙමල බාලිකා විද්‍යාලයේ විදුහල්පතිනි ආර්. භවානිගෙන් ද පසුගිය 25 වනදා මානව හිමිකම් කොමිසම පැය 10 කට ආසන්න කාලයක් ප්‍රකාශයක් ලබා ගත්තා.\nමීට අමතරව ඌව පළාත් අධ්‍යාපන ලේකම්වරිය සහ පළාත් අධ්‍යාපන අධ්‍යක්‍ෂවරයා, කොමිසම හමුවේ පෙනී සිටියා.",
       "URL": "https://www.hirunews.lk/182588/ඌව-මහ-ඇමති-පැය-03-ක්-මානව-හිමිකම්-කොමිසමේ",
       "Category": "Local News",
       "Parent URL": "https://www.hirunews.lk/local-news.php?pageID=4098"
}