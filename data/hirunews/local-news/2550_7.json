{
       "Source": "hirunews",
       "Timestamp": "Thursday, 30 July 2020 - 13:15",
       "Headline": "චෝදනාවලට ලක්වූ සුරාබදු නිලධාරීන් ගැන සෙවීමට කමිටු තුනක්",
       "News Content": "මත්කුඩු සහ මත්ද්‍රව්‍ය අලෙවිය සම්බන්ධයෙන් චෝදනා එල්ලවී ඇති සුරාබදු නිලධාරීන් පිළිබඳව විමර්ශනය කිරීම සඳහා කමිටු තුනක් පත් කර තිබෙනවා.\nඒ, සුරාබදු කොමසාරිස් ජනරාල්වරයා විසින්.\nපසුගියදා පුත්තලම - කලපුව ආසන්නයේදී අයිස් මත්ද්‍රව්‍ය ග්‍රෑම් 200 කට ආසන්න ප්‍රමාණයක් සමඟ සුරාබදු නිලධාරීන් දෙදෙනෙකු අත්අඩංගුවට ගනු ලැබුවා.\nඑම සිද්ධිය සම්බන්ධයෙන් වැඩිදුර පරීක්ෂණ සිදුකිරීම සඳහා වයඹ පළාත නියෝජනය කරන සහකාර කොමසාරිස්වරුන් දෙදෙනෙකු යටතේ කමිටු දෙකක් පරීක්ෂණ ක්‍රියාත්මකයි.\nඑමෙන්ම පමුණුගම - නුගපෙ ප්‍රදේශයේදී මත්පැන් සහ එතනෝල් ස්ප්‍රීතු සමගින් සුරාබදු නියාමකවරයෙකු සහ තවත් පුද්ගලයෙකු අත්අඩංගුවට ගැනීමේ සිද්ධිය සම්බන්ධයෙන් පරීක්ෂණ සිදුකිරීම සඳහා සුරාබදු නියෝජ්‍ය කොමසාරිස්වරයෙකුගේ ප්‍රධානත්වයෙන් කමිටුවක්ද පත් කර තිබෙනවා.\nඑම දෙපාර්තමේන්තු ආරංචි මාර්ග සඳහන් කළේ සතියක පමණ කාලසීමාවක් තුළ මෙම කමිටු තුනේ වාර්තා සළකා බැලීමට අපේක්ෂා කරන බවයි.\nඑමෙන්ම පුත්තලම කළපුව ආසන්න ප්‍රදේශයේදී මත්කුඩු සමඟ සුරාබදු නියාමකවරයෙකු අත්අඩංගුවට ගැනීමේ සිද්ධියේදී නිසි අධීක්ෂණයක් සිදු නොකළ බවට චෝදනා කරමින් නාත්තන්ඩිය ප්‍රදේශය භාර සුරාබදු අධිකාරිවරයා සහ පුත්තලම දිස්ත්‍රික් සහකාර සුරාබදු කොමසාරිස්වරයා වහාම ක්‍රියාත්මක වන පරිදි ස්ථානමාරු කර  තිබෙනවා.\nඑමෙන්ම කළුතර - හීනටියනගල ප්‍රදේශයේ දෙමහල් නිවසක ස්කාගාරයක් පවත්වාගෙන යාම සම්බන්ධයෙන් අත්අඩංගුවට ගත් සැකකරුවන් 9 දෙනා අද කළුතර මහේස්ත්‍රාත් අධිකරණයට ඉදිරිපත් කිරීමට නියමිතයි.\nඊයේ සිදුකල වැටලීමේදී අත්අඩංගුවට ගත් එතනෝල් ප්‍රමාණය ලීටර 4,000 ක්.\nමෙම ස්කාගාරය පවත්වාගෙන ගිය ප්‍රධාන සැකකරු කාලයක් තිස්සේ එම ප්‍රදේශයේ නීතිවිරෝධී මත්පැන් නිෂ්පාදනයේ නිරතව සිටින අයෙකු බවට අනාවරණ වී ඇති අතර, ඔහු පවත්වාගෙන ගිය කෘත්‍රිම රා නිපදවීමේ ස්ථානයක් පසුගිය 2019 වසරේ පොලිස් විශේෂ කාර්ය බලකාය විසින් වටලනු ලැබුවා.\nමෙම සිද්ධිය වාර්තා කිරීමට මූලික වූ අලූත්ගම හිරු මාධ්‍යවේදී තුසිත කුමාරට සහ ඔහුගේ බිරිඳදට සැකකරු පසුගිය වසරේ දෙසැම්බර් 6 වනදා පහරදී තර්ජනය කර තිබුණා.",
       "URL": "https://www.hirunews.lk/246756/චෝදනාවලට-ලක්වූ-සුරාබදු-නිලධාරීන්-ගැන-සෙවීමට-කමිටු-තුනක්",
       "Category": "Local News",
       "Parent URL": "https://www.hirunews.lk/local-news.php?pageID=2550"
}