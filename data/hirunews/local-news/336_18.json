{
       "Source": "hirunews",
       "Timestamp": "Wednesday, 17 May 2023 - 16:53",
       "Headline": "එක්ස්ප්‍රස් පර්ල්  හිමිකරුවන්ට එරෙහිව නඩු (වීඩියෝ)",
       "News Content": "ශ්‍රී ලංකාවේ නීතිපතිවරයා හිමිකම්කරු ලෙස නම් කරමින් එක්ස්ප්‍රස් පර්ල් සිදුවීම සම්බන්ධයෙන් විත්තිකරුවන් 06 දෙනෙකුට එරෙහිව සිංගප්පූරු මහාධිකරණය හමුවේ හිමිකම් පෑමේ ඉල්ලීමක් ගොනු කළ බව අතිරේක සොලිසිටර් ජනරාල් (පරිපාලන) චේතිය ගුණසේකර පවසනවා.\nමෙම හිමිකම් පෑමේ ඉල්ලීම සිදු කරන ලද්දේ පසුගිය අප්‍රේල් 25 වෙනිදායි.\nඅදාළ නඩු විභාගය මැයි 15 වැනිදා සිංගප්පූරු මහාධිකරණය හමුවේ කැඳවන ලද අතර, එම නඩුව පිළිබඳ වැඩිදුර පසු විපරමක් ජුනි 01 වැනිදා පැවැත්වීමට නියමිත බවයි වාර්තා වන්නේ.\nසිංගප්පූරු ජාත්‍යන්තර වාණිජ අධිකරණයෙහි (SICC) නීතිරීති මත පදනම්ව සිංගප්පූරු ජාත්‍යන්තර වාණිජ අධිකරණය (SICC) වෙත නඩුව මාරු කිරීම සම්බන්ධයෙන් නීතිපති දෙපාර්තමේන්තුව මේ වනවිට සලකා බලමින් සිටිනවා.\nශ්‍රී ලංකා රජය නියෝජනය කරමින් නඩු පැවරීම හා ඉදිරි නඩු කටයුතු කළමණාකරණය සඳහා සිංගප්පූරු නීති සමාගමක් කැබිනට් අනුමැතිය සහිතව පත් තිබෙන බවයි වාර්තා වී ඇත්තේ.\nමේ අතර අදාල වන්දි ලබාගැනීම ප්‍රමාද කිරීම සම්බන්ධයෙන් ඩොලර් මිලියන 250 ක මුදලක අල්ලසක් ලෙස ලබාගැනීම ගැන පසුගියදා පාර්ලිමේන්තුවේ මෙන්ම දේශපාලන ක්ෂේත්‍රයේද කථාබහට ලක්වු අතර එහිදි සමුද්‍රීය පරිසර ආරක්ෂණ අධිකාරියේ හිටපු සභාපති දර්ශනි ලහඳපුරට ද ‍චෝදනා එල්ල කෙරුණා.",
       "URL": "https://www.hirunews.lk/335472/එක්ස්ප්‍රස්-පර්ල්-හිමිකරුවන්ට-එරෙහිව-නඩු-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=336"
}