{
       "Source": "hirunews",
       "Timestamp": "Thursday, 08 September 2022 - 12:52",
       "Headline": "ආර්ථිකය ශක්තිමත් කිරීමේ ජාතික වැඩපිළිවෙළ ආරම්භ කළා - අගමැති (වීඩියෝ)",
       "News Content": "ග්‍රාම සේවා කොට්ඨාස මට්ටමේ සිට සියලු පාර්ශව සම්බන්ධ කර ගනිමින් රටේ ආර්ථිකය ශක්තිමත් කිරීමට අවශ්‍ය ජාතික වැඩපිළිවෙළ ආරම්භ කළ බව අග්‍රාමාත්‍ය දිනේෂ් ගුණවර්ධන ප්‍රකාශ කළා.\nඒ, ග්‍රාම නිලධාරි වසම් සහ ග්‍රාමීය ආර්ථික පුනර්ජීවන කේන්ද්‍ර වශයෙන් කඩිනමින් සවිබල ගැන්වීමේ ජාතික වැඩසටහන දියත් කිරීම සඳහා රට පුරා දිසාපතිවරුන් ඇතුළු අදාළ රාජ්‍ය නිලධාරින් දැනුවත් කිරීමේ සාකච්ඡාවකට ඊයේ එක්වෙමින්.\nනාරාහේන්පිට ස්වදේශ කටයුතු අමාත්‍යාංශයේ පැවති මෙම සාකච්ඡාවේ දී රට පුරා ග්‍රාමීය ආර්ථික පුනර්ජීවන කේන්ද්‍ර සති දෙකක් තුළ පිහිටුවීමට දිසාපතිවරුන්, රාජ්‍ය පරිපාලන, ස්වදේශ කටයුතු, පළාත් සභා හා පළාත් පාලන අමාත්‍යාංශ ලේකම්වරයා වෙත සහතිකයක් ලබා දී තිබෙනවා.\nඒ අනුව, අදාළ කමිටු ලබන 19 වන දාට පෙර පිහිටුවා අවසන් කළ යුතුයි.\nග්‍රාම නිලධාරි වසම් මට්ටමින් මෙන්ම, ප්‍රාදේශිය ලේකම් කොට්ඨාශ මට්ටමින්ද ආර්ථික පුනර්ජිවන කමිටු පිහිටුවන අතර, මෙම ක්‍රියාවලිය ජාතික කමිටුවක් මගින් අධීක්ෂණය කරනු ඇති.",
       "URL": "https://www.hirunews.lk/314853/ආර්ථිකය-ශක්තිමත්-කිරීමේ-ජාතික-වැඩපිළිවෙළ-ආරම්භ-කළා-අගමැති-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=883"
}