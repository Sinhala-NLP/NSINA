{
       "Source": "hirunews",
       "Timestamp": "Sunday, 30 October 2022 - 17:04",
       "Headline": "තිහගොඩ වෙඩි තැබීමේ සිද්ධියට සම්බන්ධ උප පොලිස් පරීක්ෂකට එරෙහිව විනය පරීක්ෂණයක්",
       "News Content": "මාතර - තිහගොඩ දී පාසල් සිසුවෙකුට වෙඩි වැදීමේ සිද්ධිය සම්බන්ධයෙන් අත්අඩංගුවට ගෙන රක්ෂිත බන්ධනාගාර ගත කෙරුණු උප පොලිස් පරීක්ෂකවරයාට එරෙහිව විනය පරීක්ෂණයක් පවත්වන බව පොලිස් මාධ්‍ය ප්‍රකාශක ජ්‍යෙෂ්ඨ පොලිස් අධිකාරි නිහාල් තල්දූව සඳහන් කළා.\nඔහු කියා සිටියේ සහකාර පොලිස් අධිකාරිවරයෙකුගේ ප්‍රධානත්වයෙන් යුත් කණ්ඩායමක් මගින් දැනටමත් ඒ සඳහා අභ්‍යන්තර විමර්ශනයක් ආරම්භ කර ඇති බවයි.\nමේ අතර 15 හැවිරිදි දරුවෙකු පොලිස් වෙඩි ප්‍රහාරයට ලක්වීමේ සිද්ධියේදී එම දරුවන් ත්‍රිරෝද රථය පදවා තිබුණේ රියැදුරු බලපත්‍රයක් නොමැතිව බව පොලිස් මාධ්‍ය ප්‍රකාශක ජ්‍යෙෂ්ඨ පොලිස් අධිකාරි නිහාල් තල්දූව මහතා සඳහන් කළා.\nමේ අතර, ශ්‍රී ලංකා මානව හිමිකම් කොමිෂන් සභාව ප්‍රකාශ කළේ සිද්ධියට අදාළව තම කොමිසමේ මාතර කාර්යාලය පවත්වන පරීක්ෂණයේ ප්‍රතිඵල ඉදිරියේදී මානව හිමිකම් කොමිෂන් සභාවේ ප්‍රධාන කාර්යාලයට යොමු කිරිමට නියමිත බවයි.\nමාතර තිහගොඩදී 15 හැවිරිදි පාසල් සිසුවෙකු පොලිස් වෙඩි ප්‍රහාරයට ලක්වීම පිළිබඳව සොයා බැලීම සඳහා ශ්‍රී ලංකා මානව හිමිකම් කොමිෂන් සභාවේ සාමාජිකයින් ඊයේ එම ප්‍රදේශයට පැමිණියා.\nනිවේදනයක් නිකුත් කරමින් එම කොමිසම ප්‍රකාශ කළේ සිද්ධිය සම්බන්ධයෙන් වැඩිදුර පරීක්ෂණ මාතර ප්‍රාදේශීය කාර්යාලය මගින් සිදුකෙරෙන අතර, පරීක්ෂණයේ ප්‍රතිඵල සුදුසු නිර්දේශ යොමු කිරිම සඳහා ශ්‍රී ලංකා මානව හිමිකම් කොමිෂන් සභාවේ ප්‍රධාන කාර්යාලය වෙත යොමුකිරීමට නියමිත බවයි.",
       "URL": "https://www.hirunews.lk/319220/තිහගොඩ-වෙඩි-තැබීමේ-සිද්ධියට-සම්බන්ධ-උප-පොලිස්-පරීක්ෂකට-එරෙහිව-විනය-පරීක්ෂණයක්",
       "Category": "Local News",
       "Parent URL": "https://www.hirunews.lk/local-news.php?pageID=768"
}