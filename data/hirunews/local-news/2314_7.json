{
       "Source": "hirunews",
       "Timestamp": "Tuesday, 24 November 2020 - 19:55",
       "Headline": "අම්බලන්ගොඩ පාසල් දෙකක සිසුන් සහ ගුරුවරුන් පිරිසක් නිරෝධායනයට (වීඩියෝ)",
       "News Content": "අම්බලන්ගොඩ ප්‍රදේශයේ ප්‍රධාන පෙළේ විද්‍යාල දෙකක සිසුන්, ගුරුවරුන් 40කට ආසන්න පිරිසක් නිරෝධායනයට යොමු කර තිබෙනවා.\nඒ, එම පාසල්වල ඉගෙනුම ලබන අම්බලන්ගොඩ - තිලකපුර ප්‍රදේශයේ පදිංචි එකම පවුලේ දරුවන් දෙදෙනෙකුගේ මවට සහ පියාට කොරෝනා ආසාදනය වී ඇති බව තහවුරු වීමත් සමඟයි.\nමෙම දරුවන් දෙදෙනා තෙවන වාරයේ පාසල් ආරම්භ වූ ඊයේ දිනයේ පාසල් ගොස් ඇති අතර, ඒ අනුවයි ඔවුන්ගේ ආශ්‍රිතයන් වන අනෙක් සිසුන් සහ ගුරුවරුන් පිරිස නිරෝධායනයට යොමු කර ඇත්තේ.\nමේ අතර, ජනවාරි මාසයේ පැවැත්වීමට නියමිත අ.පො.ස සාමාන්‍ය පෙළ විභාගය කල් දැමීමේ කිසිදු තීරණයක් මෙතෙක් ගෙන නොමැති බව අධ්‍යාපන අමාත්‍යාංශ ලේකම් මහාචාර්ය කපිල පෙරේරා ප්‍රකාශ කළා.\nඒ, රජයේ ප්‍රවෘත්ති දෙපාර්තමේන්තුවේ අද කැදවා තිබූ මාධ්‍ය හමුවකදී මාධ්‍යවේදියෙකු නැගූ ප්‍රශ්නයකට පිළිතුරු ලබාදෙමින්.\nමේ අතර, බස්නාහිර පළාත සහ හුදකලා කර ඇති ප්‍රදේශවල හැර අනෙකුත් ප්‍රදේශවල හයවන ශ්‍රේණියේ සිට 13 වන ශ්‍රේණිය දක්වා අධ්‍යයන කටයුතු අදත් පැවැත්වුණා.\nකෙසේ වෙතත්, ඊයේ දිනයට සාපේක්ෂව අද සිසුන්ගේ පැමිණීමේ වර්ධනයක් පෙන්නුම් කරන බව ගුරුවරුන් මෙන්ම පාසල් සිසුන් ප්‍රකාශ කළා.\nකෙසේ වෙතත් ලංකා ගුරු සංගමයේ ප්‍රධාන ලේකම් ජෝෂප් ස්ටාලින් කියා සිටියේ ඊයේ දිනයට සාපේක්ෂව අද දිනයේ පාසල්වලට සිසුන්ගේ පැමිණීමේ අඩුවක් දක්නට ලැබෙන බවයි.",
       "URL": "https://www.hirunews.lk/255517/අම්බලන්ගොඩ-පාසල්-දෙකක-සිසුන්-සහ-ගුරුවරුන්-පිරිසක්-නිරෝධායනයට-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2314"
}