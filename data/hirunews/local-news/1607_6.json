{
       "Source": "hirunews",
       "Timestamp": "Monday, 25 October 2021 - 11:36",
       "Headline": "අසාද් සාලිට අධිචෝදනා",
       "News Content": "ආගමික කණ්ඩායම් අතර එදිරිවාදිකම් උත්සන්න කිරීමට ක්‍රියා කළේ යැයි චෝදනා එල්ල වී සිටින බස්නාහිර පළාත් හිටපු ආණ්ඩුකාර අසාද් සාලිට කොළඹ මහාධිකරණය හමුවේ අද (25) අධි චෝදනා භාර දුන්නා.\nඒ මෙම නඩුව කොළඹ මහාධිකරණ විනිසුරු අමල් රණරාජා හමුවේ කැඳවූ අවස්ථාවේදීයි.\nඑම අවස්ථාවේදී රක්ෂිත බන්ධනාගාර ගත කර සිටින අසාද් සාලි බන්ධනාගාර නිලධාරීන් විසින් රෝද පුටුවකින් අධිකරණයට ඉදිරිපත් කර තිබුණා.\nඑහිදී නිතිපතිවරයා විසින් ගොනුකර තිබූ අධි චෝදනා පත්‍ර විත්තිකරුට භාරදීම සිදු කළා.\nඉකුත් මාර්තු මස 09 වනදා කොළඹදී මාධ්‍ය සාකච්ඡාවක් පවත්වමින් අසාද් සාලි \"අපේ නීතිය අපිට. ඔයගොල්ලන්ගේ නීතිය ඔයගොල්ලන්ට. ඒවායෙ හරි වැරදි බලන්නේ අපි. කුරානය, හදිසියයි, ශර්යාවයි අපේ නීතිය නම් අපි ඒකට ගරු කරනවා මිසක් රජයේ නීතිය බලන්නේ නැහැ. කුරානයයි, නබිතුමාගේ හදිසියයි හැරෙන්නට වෙන නීතියක් අපට නැහැ\" යනුවෙන් ප්‍රකාශයක් සිදුකර තිබූ බව නීතිපතිවරයා විසින් ගොනු කළ අධි චෝදනා පත්‍රයේ සඳහන් කර තිබෙනවා.\nමෙම ප්‍රකාශ තුළින් ආගමික කණ්ඩායම් අතර එදිරිවාදිකම් උත්සන්න කිරීමට ක්‍රියා කිරීම තුළින් ත්‍රස්තවාදය වැළැක්වීමේ පනත සහ එක්සත් ජාතීන්ගේ සිවිල් හා දේශපාලන අයිතිවාසිකම් පිළිබඳ සම්මුති  පනත යටතේ වරදක් සිදු කළේ යැයි චෝදනා කොට අසාද් සාලිට එරෙහිව චෝදනා දෙකක් යටතේ නිතිපතිවරයා විසින් කොළඹ මහාධිකරණය හමුවේ මෙම අධි චෝදනා ගොනු කර තිබෙනවා.\nඅසාද් සාලි වෙනුවෙන් පෙනී සිටි ජනාධිපති නීතිඥ මෛත්‍රී ගුණරත්න තම සේවාදායකයා ඇප මත මුදාහැරීම සම්බන්ධයෙන් නීතිපතිවරයාගේ ස්ථාවරය විමසා සිටින බව දැනුම් දුන්නා.\nඑම ඇප ඉල්ලීමට මෙම අවස්ථාවේ විරුද්ධ වන බවයි නීතිතිපතිවරයා වෙනුවෙන් පෙනී සිටි ජේ්‍යෂ්ඨ රජයේ නීතිඥ වසන්ත පෙරේරා දන්නා සිටියේ.\nඅනතුරුව නඩු විභාගය නොවැම්බර් මස 02 වනදා සිදු කිරීමට තීන්දු කළ මහාධිකරණ විනිසුරුවරයා එදින සාක්ෂිකරුවන්ට අධිකරණයේ පෙනී  සිටින ලෙස දන්වා සිතාසි නිකුත් කළා.",
       "URL": "https://www.hirunews.lk/285989/අසාද්-සාලිට-අධිචෝදනා",
       "Category": "Local News",
       "Parent URL": "https://www.hirunews.lk/local-news.php?pageID=1607"
}