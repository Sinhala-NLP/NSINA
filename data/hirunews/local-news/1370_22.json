{
       "Source": "hirunews",
       "Timestamp": "Monday, 07 February 2022 - 14:12",
       "Headline": "රාජ්‍ය ඔසු සලේ දිගු පෝලිම් (වීඩියෝ)",
       "News Content": "වැටුප් විෂමතා ඇතුළු ඉල්ලීම් හතක් මුල් කරගනිමින් සෞඛ්‍ය සේවකයින් විසින් අද උදෑසන 7:00 සිට දිවයින පුරා අඛණ්ඩ වැඩ වර්ජනයක් ක්‍රියාත්මක කලා.\nමේ හේතුවෙන් රෝහල් රැසක දෛනික සේවාවන්ට දැඩි බාධා එල්ල වුණා.\nඑමෙන්ම ප්‍රතිකාර ලබා ගැනීම සඳහා දුර බැහැර ප්‍රදේශ වල සිට රෝහල් වෙත පැමිණි රෝගීන් ද මෙම හදිසි වැඩවර්ජනය හේතුවෙන් දැඩි අපහසුතාවට පත්වූනා.\nඔවුන් බොහෝ දෙනෙක් කියා සිටියේ මෙවැනි වැඩ වර්ජන හේතුවෙන් අවසානයේ අන්ත අසරණ වන්නේ දුගී දුප්පත් තමන් බවයි.\nමෙම වැඩවර්ජනය හේතුවෙන් රෝහල් හරහා ඖෂධ නිකුත් කිරීමක් ද සිදු නොවූ අතර රෝහල් බොහොමයක ඖෂධාගාර ඉබි යතුරු දමා වසා දමා ඇති අයුරු දක්නට ලැබුණා.\nමේ හේතුවෙන් වෛද්‍යවරුන් විසින් නිර්දේශ කරන ලද ඖෂධ ලබා ලබා ගැනීම සඳහා රෝගීන් බොහොමයක් පෞද්ගලික ඖෂධ හල් ඉදිරිපිට රැඳී සිටින අයුරු දක්නට ලැබුණා.\nමේ අයුරින් කොළඹ රාජ්‍ය ඔසු සල ඉදිරිපිට ද දිගු පෝලිම් දක්නට ලැබුණේ මෙලෙසින්.\nකොළඹ පුරහල ආසන්නයේ පිහිටි මෙම ඔසුසල ඉදිරිපිට දිගු පෝලිම් වල රැඳී සිටි ජනතාව අදහස් දක්වමින් කියා සිටියේ ආර්ථික ගැටලු හේතුවෙන් හෙම්බත් වී ඇති තමන් මේ ආකාරයට තව තවදුරටත් පීඩනයට ලක් කිරීම කිසිසේත් අනුමත කළ නොහැකි ක්‍රියාවක් බවයි.\nමේ අතර පිරිවෙන් ගුරුවරුන්ගේ විරෝධතාවක් හේතුවෙන් බත්තරමුල්ල පැලවත්ත අධ්‍යාපන අමාත්‍යාංශය ඉදිරිපිට මාර්ගය අවහිර වීමෙන් දැඩි රථ වාහන තදබධයක් හට ගෙන තිබෙනවා.",
       "URL": "https://www.hirunews.lk/296390/රාජ්‍ය-ඔසු-සලේ-දිගු-පෝලිම්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1370"
}