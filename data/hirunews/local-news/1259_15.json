{
       "Source": "hirunews",
       "Timestamp": "Thursday, 31 March 2022 - 13:55",
       "Headline": "යළි ඖෂධ මිල ඉහළ දැමීමේ සූදානමක්",
       "News Content": "ඖෂධ මිල යළි ඉහළ දැමීමට රජයේ අවදානය යොමුවී ඇති අතර එම තීරණය අද හෝ හෙට ප්‍රකාශයට පත් කිරීමට හැකි වනු ඇති බව ඖෂධ නිෂ්පාදන සැපයුම් හා නියාමන රාජ්‍ය අමාත්‍යාංශයේ ලේකම් වෛද්‍ය සමන් රත්නායක ප්‍රකාශ කළා.\nඑසේම ඩොලර් හිගය හේතුවෙන් සැපයුම්කරුවන් මුහුණ දී ඇති ගැටළු නිසා රජයේ රසායනාගාර තුළ සිදුකෙරෙන පරීක්ෂණ සීමා කිරීමට සිදුව ඇති බවයි හිරු ප්‍රවෘත්ති අංශය සමග සංවාදයකට එක්වෙමින් ඔහු සදහන් කළේ.\nමෙහිදී සැත්කම් කිරීමේදී නිර්වින්දනයට යොදා ගන්නා සහ හෘද රෝගීන්ට ලබාදෙන අත්‍යාවශ්‍ය ඖෂධ දෙකක් රජයේ රෝහල් තුළ හිඟවීම සම්බන්ධයෙන් අප ප්‍රශ්න කළා.\nඑහිදී ඖෂධ නිෂ්පාදන සැපයුම් හා නියාමන රාජ්‍ය අමාත්‍යාංශයේ ලේකම් වෛද්‍ය සමන් රත්නායක කියා සිටියේ නිර්වින්දනය කිරීමට උපයෝගී කර ගන්නා එන්නත් 90,000ක් ඊයේ ලැබුණු බවයි.\nමේ අතර, පවුල් සෞඛ්‍ය සේවා සංගමය සෞඛ්‍ය අමාත්‍යාංශය ඉදිරිපිට අද මාරාන්තික උපවාසයක් ආරම්භ කළා.\nඒ, පවුල් සෞඛ්‍ය සේවිකාවන් 5 දෙනෙකුට විශේෂ ශ්‍රේණියේ පත්වීමක් ලැබී තිබියදී එය අත්හිටුවීමට බලධාරින් කටයුතු කිරීමට එරෙහිවයි.\nඑමෙන්ම, ඔවුන් සෞඛ්‍ය අමාත්‍යාංශය ඉදිරිපිට ආරම්භ කර ඇති විරෝධතාවය හේතුවෙන් කොළඹ - ලිප්ටන් වටරවුමේ රථ වාහන ගමනාගමනයට බාධා එල්ල වුණා.",
       "URL": "https://www.hirunews.lk/300852/යළි-ඖෂධ-මිල-ඉහළ-දැමීමේ-සූදානමක්",
       "Category": "Local News",
       "Parent URL": "https://www.hirunews.lk/local-news.php?pageID=1259"
}