{
       "Source": "hirunews",
       "Timestamp": "Monday, 10 October 2022 - 12:49",
       "Headline": "ළමයින්ට හිරිහැර කළැ යි පොලිසියට එරෙහි ව ළමාරක්ෂක අධිකාරියට පැමිණිල්ලක් (වීඩියෝ)",
       "News Content": "ගාලුමුවදොර ඊයේ (09) පැවති විරෝධතාව අතරතුර දරුවන්ට සිදු වූ හිංසනයන් සම්බන්ධයෙන් පරීක්ෂණයක් සිදු කරන ලෙස ඉල්ලා ලංකා ගුරු සංගමය අද ළමාරක්ෂක අධිකාරියට පැමිණිල්ලක් ඉදිරිපත් කළා.\nඑය ගොනු කිරීමෙන් අනතුරුව මාධ්‍ය වෙත අදහස් දැක්වූ එහි ප්‍රධාන ලේකම් ජෝෂප් ස්ටාලින් කියා සිටියේ, විරෝධතාව අතරතුර අවුරුද්දක් පමණ වයසැති කුඩා දැරියක සහ අවුරුදු 16ක පාසල් සිසුවෙකු හිංසනයට ලක්ව ඇති බව යි.\nජීවන වියදම ඉහළ යාම, අත්අඩංගුවට ගත් අරගලයේ ක්‍රියාකාරීන් නිදහස් කිරීම ඇතුලු ඉල්ලීම් කිහිපයක් මුල් කරගනිමින් මෙම විරෝධතාව පැවති අතර, එහි දී හය දෙනෙකු අත්අඩංගුවට ගැනුණා.\nපසුව ඒ අතර සිටි 16 හැවිරිදි පාසල් සිසුවා සහ නීතීඥවරයෙකු පසු ව නිදහස් කර තිබෙනවා.\nඉතිරි සැකකරුවන් අද කොටුව මහේස්ත්‍රාත් අධිකරණය වෙත ඉදිරිපත් කිරීමට නියමිත යි.\nවිරෝධතාව අතරතුර දී හිංසනයට ලක්වූ බව කියන කුඩා දැරිය ඊයේ රාත්‍රියේ රිජ්වේ ආර්යා ළමා රෝහලේ හදිසි ප්‍රතිකාර ඒකකයට ඇතුළත් කෙරුණු අතර, ඇය යහපත් සෞඛ්‍ය තත්වයෙන් පසු වන බවයි රෝහල් අධ්‍යක්ෂ වෛද්‍ය ජී. විජේසූරිය සඳහන් කළේ.",
       "URL": "https://www.hirunews.lk/317478/ළමයින්ට-හිරිහැර-කළැ-යි-පොලිසියට-එරෙහි-ව-ළමාරක්ෂක-අධිකාරියට-පැමිණිල්ලක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=813"
}