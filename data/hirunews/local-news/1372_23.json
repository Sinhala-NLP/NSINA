{
       "Source": "hirunews",
       "Timestamp": "Sunday, 06 February 2022 - 11:56",
       "Headline": "සුන්දර කැන්ටන දේශයේ අභිමානවත් ලෙසින් ශ්‍රී ලංකාවේ 74 වැනි නිදහස සැමරේ (වීඩියෝ)",
       "News Content": "ශ්‍රී ලංකාව පසුගිය 04 වැනි දින උත්සවශ්‍රීයෙන් සමරන ලද 74 වැනි ජාතික නිදහස් උත්සවය වෙනුවෙන් දෙස් - විදෙස් රාජ්‍යයන් හි දී ද මෙරට නිදහස සිහි කරමින් විශේෂ උත්සව සංවිධානය කර තිබුණා.\nඑලෙස යුරෝපීය විදෙස් රටක අභිමානයෙන් යුතුව ශ්‍රී ලාංකීය එරට වෙසෙන ප්‍රජාව එක්ව තම උපන් දේශයේ නිදහස බොහෝ කලකට පසුව සමරනු ලැබූ පුවතක් හිරු ප්‍රවෘත්ති වෙත වාර්තා වුණා.\nශ්‍රී ලංකා මාතාව දිනූ අභිමානවත් නිදහස මහත් උත්සවශ්‍රීයෙන් ධර්මානුකූලව මෙලෙස පවත්වා ඇත්තේ ස්විට්සර්ලන්තයේ - සූවිච් නුවරයි.\nඑරට වෙසෙන ශ්‍රී ලාංකිකයන් විසිනුයි මෙම උත්සවය සංවිධානය කර ඇත්තේ.\nමෙහි සුවිශේෂීත්වය වන්නේ වසර 03කට පසුව ශ්‍රී ලංකාවේ නිදහස් උත්සවය එරට වෙසෙන ලාංකික ප්‍රජාවට සැමරීමට ඉඩ ප්‍රස්ථාව හිමිවීමයි.\nඊට හේතුව වන්නේ ගෝලීය වසංගතයක් ව පවතින කොරෝනා වෛරසය හේතුවෙන් එරට පසුගිය වසර තුනේදීම මෙම නිදහස් උත්සවය සමරන්නට ඔවුන්ට අවස්ථාව නොලැබීම බවයි එරට හිරු ප්‍රවෘත්ති වාර්තාකරු නුවන් දඹගේ සඳහන් කළේ.\nමෙම අවස්ථාවට මහා සංඝරත්නය මෙන්ම මෙරට සිටි හිටපු ස්විස් කොන්සල් ජනරාල්වරයා ද එක්ව සිටියා.",
       "URL": "https://www.hirunews.lk/296297/සුන්දර-කැන්ටන-දේශයේ-අභිමානවත්-ලෙසින්-ශ්‍රී-ලංකාවේ-74-වැනි-නිදහස-සැමරේ-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1372"
}