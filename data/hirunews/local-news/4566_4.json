{
       "Source": "hirunews",
       "Timestamp": "Wednesday, 12 April 2017 - 16:56",
       "Headline": "ප්‍රදේශ රැසකට මිලිමීටර් 150 ඉක්මවු වැසි",
       "News Content": "ශ්‍රී ලංකාව ආසන්න පහළ වායුගෝලයේ පවතින කැළඹිලි ස්වභාවය හේතුවෙන් අන්තර් මෝසම් වැසි තත්වය වර්ධනය වීමක් අපේක්ෂා කරන බව කාලගුණ විද්‍යා දෙපාර්තමේන්තුව පවසනවා.\nසවස් කාලයේ සහ රාත්‍රී කාලයේ පවතින වැසි තත්වය ලබන 15 වනදා දක්වා පැවතිය හැකි බවයි දෙපාර්තමේන්තුව නිවේදනය කළේ.\nදිවයිනේ බොහෝ ප්‍රදේශවල සවස 2 න් පසු වැසි හෝ ගිගුරුම් සහිත වැසි ඇතිවනවා.\nනැගෙනහිර / බස්නාහිර සහ දකුණු පළාත්වල උදෑසන කාලයේදීත් වැසි ඇතිවිය හැකියි.\nවිශේෂයෙන් බස්නාහිර / වයඹ / දකුණ / සබරගමුව / මධ්‍යම / ඌව සහ උතුරු මැද පළාත්වල මිලිමීටර් 150 ක පමණ තද වැසි ද ඇතිවිය හැකි බව කාලගුණ විද්‍යා දෙපාර්තමේන්තුව නිකුත් කළ නිවේදනයේ සඳහන්.\nගිගුරුම් සහිත වැසි ඇතිවන විට එම ප්‍රදේශවල තාවකාලිකව තද සුළං ඇතිවිය හැකි අතර අකුණු මගින් සිදුවන අනතුරු අවම කර ගැනීමට අවශ්‍ය පියවර ගන්නා ලෙසටයි කාලගුණ විද්‍යා දෙපාර්තමේන්තුව ජනතාවගෙන් ඉල්ලා සිටින්නේ.\nඑමෙන්ම මෙම තත්ත්වය හේතුවෙන් මාතර සිට හම්බන්තොට සහ මඩකලපුව හරහා ත්‍රිකුණාමලය දක්වා වන ගැඹුරු සහ නොගැඹුරු මුහුදු ප්‍රදේශවල සුළෙඟේ  වේගය ඉහළ යා හැකි බව ද කාලගුණ විද්‍යා දෙපාර්තමේන්තුව සඳහන් කළා.\nඒ පිළිබඳ විමසිලිමත්වන ලෙසයි එම  දෙපාර්තමේන්තුව ධීවර සහ නාවික ප්‍රජාවගෙන් ඉල්ලා සිටියේ.\nමේ අතර ගෙවුණු පැය 24 තුල ප්‍රදේශ කිහිපයකට වර්ෂාවත් සමඟ ඇති වූ තද සුළං හේතුවෙන් නිවාස කිහිපයකට හානි සිදුව තිබෙනවා.\nආපදා කළමණාකරණ මධ්‍යස්ථානය සඳහන් කළේ මැදිරිගිරිය සහ අම්බලන්තොට යන ප්‍රදේශවලට බලපෑ සුළං තත්ත්වය හේතුවෙන් නිවාස 12කට හානි සිදුව ඇති බවයි.\nගෙවුණු පැය 24 තුළ දිවයිනේ ප්‍රදේශ කිහිපයකට වර්ෂාවත් සමඟ ඇතිවූ තද සුළං හේතුවෙන් නිවාස කිහිපයකට හානි සිදුව තිබෙනවා.\nකාළගුණ විද්‍යා දෙපාර්තමේන්තුව සඳහන් කළේ අද පස්වරුවේ දිවයිනේ බොහෝ ප්‍රදේශවලට මිලිමීටර් 150 ඉක්මවූ තද වැසි ඇති විය හැකි බවයි.\nමැදිරිගිරිය ඇටඹඔය වෙඩිකච්චිය ප්‍රදේශයට ඊයේ පස්වරුවේ බලපෑ වර්ෂාව හා දැඩි සුළං තත්ත්වය හේතුවෙන් නිවාස 15කට අලාභ හානි සිදුවුණා.\nඅප වාර්තාකරු සඳහන් කළේ ආපදාවට පත් පුද්ගලයින් ආරක්ෂිත ස්ථාන වෙත යොමු කිරීමට පියවර ගෙන ඇති බවයි.\nපැවති තද සුළඟත් සමඟ මැදිරිගිරිය ප්‍රදේශයේදී ගසක් කඩා වැටීමෙන් පුද්ගලයින් දෙදෙනෙකු තුවාල ලබා මැදිරිගිරිය රෝහලට ඇතුළත් කෙරුණා.\nමේ අතර අම්බලන්තොට කොග්ගල්ල ප්‍රදේශයේ පිහිටි නිවාස දෙකකට ඊයේ පස්වරුවේ අකුණු සැර වැඳීමෙන් හානි සිදුවුණා.\nඑම නිවාස දෙකෙහි වහල පූර්ණ වශයෙන් හානි සිදුවී ඇති අතර එම නිවෙස්වල ගෘහ උපකරණ ද විනාශ වුණා.\nඅප වාර්තාකරු සඳහන් කළේ ප්‍රදේශයේ විදුලි රැහැන් පද්ධතියටද හානි සිදුවී ඇති බවයි.",
       "URL": "https://www.hirunews.lk/159085/ප්‍රදේශ-රැසකට-මිලිමීටර්-150-ඉක්මවු-වැසි",
       "Category": "Local News",
       "Parent URL": "https://www.hirunews.lk/local-news.php?pageID=4566"
}