{
       "Source": "hirunews",
       "Timestamp": "Saturday, 28 August 2021 - 9:47",
       "Headline": "එන්නත්කරණයේ ප්‍රගතිය පිළිබඳ ව වසංගත රෝග විද්‍යා ඒකකයෙන් නිවේදනයක්",
       "News Content": "සෞඛ්‍ය අමාත්‍යංශයේ වසංගත රෝග විද්‍යා ඒකකය මඟින් මාධ්‍ය නිවේදනයක් නිකුත් කරමින්, මෙතෙක් දිවයිනේ සිදුකළ එන්නත්කරණ වැඩසටහන්වල ප්‍රගතිය පිළිබඳ ව වාර්තාවක් ඉදිරිපත් කර තිබෙනවා.\nඑය 2021-08-27 වනදා පස්වරු 08.30 දක්වා සිදුකළ එන්නත්කරණ ක්‍රියාවලියේ වාර්තාව යි.\nඒ අනුව මේ වනවිට කොවිශීල්ඩ් පළමු මාත්‍රා 1,364,244ක් සහ දෙවන මාත්‍රා 88,234ක් ලබා දී තිබෙන අතර, සයිනොෆාම් එන්නතේ පලමු මාත්‍රා 9689350ක් සහ දෙවන මාත්‍රා 5199526ක් ලබා දී ඇති බව වාර්තා වනවා.\nස්පුට්නික් වී එන්නත ලබා දී තිබෙන්නේ පළමු මාත්‍රා 159088ක් සහ දෙවන මාත්‍රා 25489ක් වශයෙන්.\nමේ අතර ෆයිසර් එන්නතේ පළමු මාත්‍රා 306341ක් සහ දෙවන මාත්‍රා 181759ක් ද එන්නත්කරණ වැඩසටහන යටතේ ජන්තාවට ලබා දී තිබෙනවා.\nමොඩර්නා එන්නත් ලබා දී තිබෙන්නේ පිළිවෙළින් පළමු මාත්‍රා 771459ක් සහ දෙවන මාත්‍රා 584024ක් වශයෙන් වන අතර, සංවර්ධන කටයුතු සඳහා ශ්‍රී ලංකාවට පැමිණ සිටින චීන ජාතිකයින්ට සයිනොෆාම් එන්නත පළමු මාත්‍රා 2,865ක් ද දෙවන මාත්‍රා 2,435ක් ද ලබා දී ඇතැ යි වසංගත රෝග විද්‍යා ඒකකය මඟින් වැඩිදුරටත් ප්‍රකාශ කර සිටිනවා.\nමෙරට ජනගහනයෙන් සියයට 57ක පමණ ප්‍රතිශතයකට මේ වනවිට එන්නත් මාත්‍රා දෙක ම ලබා දී ඇති බව යුද හමුදාපති ජෙනරාල් ශවේන්ද්‍ර සිල්වා පවසනවා.\nමේ අතර, කඩිනමින් එන්නත්කරණය සඳහා යොමුවන ලෙසයි මෙතෙක් කොරෝනා මර්දන එන්නත් ලබා නො ගත්, වයස අවුරුදු 60ට වැඩි පුරවැසියන්ට යුද හමුදාපතිවරයා දැනුම් දෙන්නේ.\nචීනයේ නිෂ්පාදිත සයිනොෆාම් එන්නත් මාත්‍රා තවත් ලක්ෂ 23ක් අද පෙරවරුවේ මෙරටට රැගෙන ආවා.\nමේ අතර, මෙතෙක් තහවුරු කළ දිනක වැඩිම කොරෝනා මරණ සංඛ්‍යාව වන මරණ 214 ඊයේ වාර්තා වූ අතර ඒ සමගින් මේ වනවිට මෙරටින් වාර්තා වී ඇති කොරෝනා මරණ සංඛ්‍යාව 8371 ක්.\nමේ අතර, හික්කඩුව - දොඩන්දූව රෝහණ විද්‍යාලයේ ක්‍රියාත්මක එන්නත්කරණ මධ්‍යස්ථානයේදී ඊයේ උණුසුම් තත්ත්වයක් හට ගත්තා.",
       "URL": "https://www.hirunews.lk/280774/එන්නත්කරණයේ-ප්‍රගතිය-පිළිබඳ-ව-වසංගත-රෝග-විද්‍යා-ඒකකයෙන්-නිවේදනයක්",
       "Category": "Local News",
       "Parent URL": "https://www.hirunews.lk/local-news.php?pageID=1726"
}