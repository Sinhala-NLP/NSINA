{
       "Source": "hirunews",
       "Timestamp": "Wednesday, 25 October 2017 - 20:26",
       "Headline": "කමල් ගුණරත්නගේ වෙඩි තැබීමේ ප්‍රකාශයට ඇමති මංගලගෙන් ප්‍රතිචාර",
       "News Content": "ප්‍රජාතන්ත්‍රවාදී මාවතේ සාර්ථකව ඉදිරියට ගමන ඉවසාගත නොහැකි බලවේග වියරුවැටී ඇතැයි මුදල් හා ජනමාධ්‍ය අමාත්‍ය මංගල සමරවීර මහතා නිවේදනය කරනවා.\nවියත්මඟ නම්වූ උත්සව සභාවකදී හිටපු හමුදා ප්‍රධානියෙකු පළ කළ අදහස් උපුටා දක්වමින් අමාත්‍යවරයා මෙම නිවේදනය නිකුත් කර තිබෙනවා.\nමංගල සමරවීර අමාත්‍යවරයා මෙම නිවේදනය නිකුත් කර ඇත්තේ හිටපු ආරක්ෂක ලේකම් ගෝඨාභය රාජපක්ෂ මහතාගේ ප්‍රධානත්වයෙන් පසුගියදා පැවති වියත්මග නම් වූ උත්සව සභාවකදී හිටපු හමුදා නිලධාරියෙකු වන කමල් ගුණරත්න මහතා පළ කළ අදහස් දෝෂදර්ශනයට ලක් කරමින්.\nජනමාධ්‍ය අමාත්‍ය මංගල සමරවීර මහතා සිය නිවේදනයෙක් පෙන්වන්නේ මෙවැනි බියකරු ප්‍රකාශයක් සිදුකර ඇත්තේ හැට දෙලක්ෂයක් ජනතාව ස්ථාවර සාමය හා සංහිඳියාව වෙනුවෙන් නව ආණ්ඩුක්‍රම ව්‍යවස්ථාවක් ස්ථාපිත කළ යුතු බවට තහවුරු කර ඇති වටපිටාවකදී බවයි.\nරජය එම කටයුත්ත සිදුකිරීම සඳහා කැපවී කටයුතු කරන බවද අමාත්‍යවරයාගේ අදහස වී තිබෙනවා.\nගෝඨාභාය රාජපක්ෂ මහතාගේ දේශපාලන අරමුණු සපුරා ගැනීමේ ක්‍රියාමාර්ගයක් ලෙස මෙම වියත්මග ආරම්භ කර ඇතැයිද පෙන්වා දෙන අමාත්‍යවරයා පවසන්නේ ඉන් රටට විපත් මග කැඳවන බවයි.\nසුදුවෑන් සංස්කෘතියේ නිර්මාතෘ ගෝඨාභය රාජපක්ෂගේ මාරාන්තික භීෂණය අසීමාන්තික සිහිනය නිමාවී නොමැති බවද මෙම නිවේදනයෙන් අමාත්‍යවරයා පෙන්වා දෙනවා.\nමෙවැනි මිනීමරු ප්‍රකාශ හරහා එය යළි යළිත් තහවුරු වන බවද අමාත්‍යවරයාගේ අදහසයි.\n\"වියත්මග නම්වූ උත්සව සභාවකදී හිටපු හමුදා නිලධාරියෙකු පවසා ඇත්තේ ව්‍යවස්ථාවට සහයෝගය දක්වන සියලුදෙනා මරා දැමිය යුතු බවයි. 88 89 භීෂණ යුගය සිහි ගන්වමින් දේශද්‍රෝහීන්ට මරණය යන ලේබලය ගසා එය කළ යුතු බවත්, එසේ මරා දමන වුන්ගේ දේහයන් දණ හිසින් ඉහළට නොගෙන ගෞරව නොදැක්විය යුතු බවත් මෙම උත්සව සභාවේදී අදහස් පළව තිබෙනවා. ජාතිවාදී වැසිකිළි කටවල්වලින් නිකුත් කරන අසූචි ප්‍රකාශවලට පිළිතුරු ලබානොදිය යුතුයි. නමුත් මළමිනී මත පිණුම් ගසමින් ලේ රස බැලීමේ නොහැකියාවෙන් වියරු වැටී සිටින ලේ පිපාසිතයින්ගේ උඩුබිරුම්වලට ප්‍රජාතන්ත්‍රවාදී මිනිසුන් වෙනුවෙන් යමක් කිවයුතු වනවා. කමල් ගුණරත්න නමැත්තා නන්දිකඩාල් නම් කෘතිය මගින් උතුරේ අහිංසක ජනතාවට එල්ලකළ මාරාන්තික ප්‍රහාරයන් හා දේපළ කොල්ලකෑම් සම්බන්ධව ශ්‍රී ලංකා හමුදාව අමු අමුවේ පාවාදුන්නා. එවැනි සිද්ධීන් දෙස බලමින් වියරු ආශාවන් සන්තර්පනය කරගත් ආකාරය පවා හෙළිදරව් කළා. කමල් ගුණරත්න නමැත්තාගේ තානාපති සේවා කාලය තුළදී ලාන්කික සේවකයෙකුගේ අභිරහස් මරණයක් පිළිබඳ ඔහුට එරෙහිවට තවමත් විභාග වෙමින් පවතිනවා. ශ්‍රී ලංකාව තුළ සාමය සහ සංහිදියාව නිර්මාණය කිරිම වෙනුවෙන් ගත යුතු සියලු ක්‍රියාමාර්ග ගැනීමටත් සංවර්ධනයේ දිශානතිය වියරු බලලෝභී බලවේගවලට නතර කිරීමට බැහැ. අති බහුතරයක් වූ මානවවාදී මිනිසුන්ගේ සියලු බලවේග සමග අත්වැල් බැදගෙන ලේ පිපාසිත බලවේග පරාජය කරන්න නැවතත් අප සූදානම්. \"",
       "URL": "https://www.hirunews.lk/174443/කමල්-ගුණරත්නගේ-වෙඩි-තැබීමේ-ප්‍රකාශයට-ඇමති-මංගලගෙන්-ප්‍රතිචාර",
       "Category": "Local News",
       "Parent URL": "https://www.hirunews.lk/local-news.php?pageID=4253"
}