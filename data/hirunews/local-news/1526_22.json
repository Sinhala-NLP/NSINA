{
       "Source": "hirunews",
       "Timestamp": "Tuesday, 30 November 2021 - 17:37",
       "Headline": "යුද සමයේ අතුරුදහන් වූවන් සොයා දෙන ලෙස ඉල්ලමින් පිරිසක් විරෝධතා අරඹයි",
       "News Content": "යුද සමයේ යුද්ධයෙන් අතුරුදහන් වූ, උතුරු පළාතේ අතුරුදහන්වූවන්ගේ ගැටලුවට එක්සත් ජාතීන්ගේ මානව හිමිකම් කොමිසම මැදිහත් වී විසඳුමක් ලබාදිය යුතු බවට ඉල්ලීම් කරමින් අද (30) උතුරු පළාතේ දිස්ත්‍රික්ක කිහිපයක විරෝධතා පැවැත්වුණා.\nයාපනය දිස්ත්‍රික් අතුරුදහන්වූවන්ගේ ඥාතීන් යාපනය පිහිටි එක්සත් ජාතීන්ගේ නියෝජිත කාර්යාලය ඉදිරිපසදීයි, අතුරුදහන්වූවන්ගේ ඥාතීන් වවුනියාව පැරණි බස් නැවතුම්පොළ ඉදිරිපිටදී විරෝධතා වැඩසටහන් පැවැත්වූවේ.\nයුද්ධය නිමා වී වසර 12කට ආසන්න කාලයක් ගතවී ඇතත්, අතුරුදහන්වූවන්ගේ ඥාතීන්ගේ ගැටලුවට ස්ථිර විසඳුමක් නොලැබීම කනගාටුවට කරුණක් වන බව ද විරෝධතාකරුවන් කියා සිටියා.\nඅතුරුදහන්වූවන්ගේ ඥාතීන් පැවසූවේ, යුද්ධයෙන් අතුරුදහන්වූවන් සොයාදෙන ලෙසට ඉල්ලීම් කරමින් තමන් වසර පහකට ආසන්න කාලයක් අඛණ්ඩ උපවාස පැවැත්වුව ද කිසිදු රජයක් හරහා තමන්ගේ ගැටලු වෙනුවෙන් නිසි විසඳුමක් නොලැබුණ බවයි.\nඅතුරුදහන්වූවන්ගේ ඥාතීන් පවසන්නේ උතුරේ හා දකුණේ දේශපාලන නියෝජිතයින් කිසිවෙකු තමන්ගේ ගැටලුව සම්බන්ධයෙන් නිසි අවධානයක් යොමු නොකිරීම හේතුවෙන් තම දූ දරුවන් හා ඥාතීන් සම්බන්ධයෙන් මෙතෙක් සාධාරණ විසඳුමක් නොලැබී ඇති බව ද ඔවුන් චෝදනා කළා.",
       "URL": "https://www.hirunews.lk/289641/යුද-සමයේ-අතුරුදහන්-වූවන්-සොයා-දෙන-ලෙස-ඉල්ලමින්-පිරිසක්-විරෝධතා-අරඹයි",
       "Category": "Local News",
       "Parent URL": "https://www.hirunews.lk/local-news.php?pageID=1526"
}