{
       "Source": "hirunews",
       "Timestamp": "Thursday, 17 November 2022 - 13:22",
       "Headline": "දෑස් නො පෙනුණත් පොල් ගස් සමඟ ඔට්ටු වෙන ජයසිංහ (වීඩියෝ)",
       "News Content": "දෑස් හොඳින් පෙනුනත් අඳුරේ යමින් වල්මත් වූ ජීවිත වත්මන් සමාජයේ අපට බොහෝ විට හමු වනවා.\nඑවන් ජීවිත සමාජයට වගේම රටේ අනාගතයටත් සිදු කරන්නේ විශාල හානියක්.\nනමුත් විවිධ ආබාධවලින් පෙළුනත් ජීවිතය ජයගන්නට වෙර දරණ මිනිසුන්ද අප අතර නැතුවාම නොවේ.\nඑලෙස, අඳුරේ සිටියත් ජීවිතයේ ආලෝකය දකින්නට වෙර දරණ දිරිය මිනිසෙකුගේ කතාවක් අත්තනගල්ල එල්ලක්කන වෙලගෙදර ග්‍රාමයෙන් වාර්තා වනවා.\nසුන්දර පතිරණලාගේ ජයසිංහට දැන් වයස අවුරුදු 66ක්.\nනමුත් ඒ අවුරුදු 66ට ඔහු මෙලොව එළිය දැක තිබුණේ අවුරුදු එකහමාරක් පමණ යි.\nඒ රෝගී තත්ත්වයක් හේතුවෙන් ජයසිංහ මහතාගේ දෑස් සදාකාලිකව ම අන්ධභාවයට පත් වීමෙන්.\n5 වැනි ශ්‍රේණිය දක්වා අධ්‍යාපන කටයුතු හැදෑරුවත් ඉන් ඉදිරියට යන්නට විවිධ කම්කටොලු මැද ජයසිංහට හැකිව තිබු‍ණේ නැහැ.\nනමුත් ඒ කිසිවකට මොහුගේ ධෛර්යය යටපත් කිරීමට හැකි වූයේ නැහැ.\nඒ නිසාමයි දෑස් පෙනුනත් සමාජයේ බොහෝ දෙනෙකුට කළ නොහැකි අවදානම් රැකියාවකට ජයසිංහ මුල පුරන්නේ.\nඒ පොල් ගස් නැගීම සිය ජීවන වෘත්තිය බවට පත්කරගනිමින්.\nකුඩා කළ සිටම මෙම කටයුත්තේ නිරත වන ජයසිංහට ස්පර්ශයෙන් ගසේ හැඩය හඳුනා ගන්නටත් හොඳින් පැසුණු පොල් ස්පර්ශයෙන් හඳුනා ගැනීමටත් ඇත්තේ අපූරු හැකියාවක්.\nජයසිංහ මහතා පොල් කැඩීමට අමතරව ප්‍රදේශයේ පොල් මෝලක රැකියාවේද නිරත වන අතර ස්පර්ශයෙන් පොල් බිඳීම, පොල්මද ගැලවීම ආදිය සිදු කරන්නේ හිත ඇත්නම් පත කුඩාද යන්න මොනවට ලොවට ඔප්පු කරමින්.\nජීවන ගමනේ වසර 50ක්ම තනිව ජීවිතය ගෙවා දැමූ ජයසිංහ වයස අවුරුදු 50දී තම ජීවිතයට සහකාරියක්ද එක් කර ගන්නේ තවත් වගකීමක් ඔහුගේ හිස මත තබා ගනිමින්.\nදෑස් නොපෙනුනත් කිසිවකුටත් කරදරයක් නොදී ස්වෝත්සාහයෙන් ජීවන ගමන යන ජයසිංහ මහතා වැන්නවුන් සැබවින්ම සමාජයට ආදර්ශයක්.",
       "URL": "https://www.hirunews.lk/320605/දෑස්-නො-පෙනුණත්-පොල්-ගස්-සමඟ-ඔට්ටු-වෙන-ජයසිංහ-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=728"
}