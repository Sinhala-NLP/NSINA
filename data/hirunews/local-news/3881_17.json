{
       "Source": "hirunews",
       "Timestamp": "Saturday, 23 June 2018 - 19:57",
       "Headline": "සැකයට තුඩුදෙන කරුණු රැසක් ඇතුළත් ඖෂධ මිලදී ගැනීමක්",
       "News Content": "හදිසි ඖෂධ මිලදී ගැනීමේ මුවාවෙන් රජයට රුපියල් කෝටි ගණනක පාඩු සිදුකළ ටෙන්ඩර් අක්‍රමිකතා පසුගිය කාලයේ නිරන්තරයෙන් වාර්තා වුණා.\nසැකයට තුඩුදෙන කරුණු රැසක් ඇතුළත් එවන් මිලදී ගැනීමක් පිළිබඳ තොරතුරු හිරු ප්‍රවෘත්ති අංශයට ලැබුණු අතරල අප කළ සොයා බැලීමේදී අනාවරණ වූයේ අදාළ පිළිකා ඖෂධය මෙරට පිළිකා සංගමයද ප්‍රතික්ෂේප කර ඇති බවයි.\nරාජ්‍ය ඖෂධ නීතිගත සංස්ථාව ට්‍රස්ටුසුමැබ් නමැති, පිළිකා රෝගීන් සඳහා ලබාදෙන ඖෂධය සඳහා හදිසි ටෙන්ඩර් කැඳවීමක් පසුගිය 21 වැනිදා නිවේදනය කරනු ලබනවා.\nඑම නිවේදනයේ දැක්වෙන්නේ අදාළ ඖෂධ කුප්පි 557 ක් සඳහා මිල ගණන් කැඳවා ඇති බවයි.\nඒ සඳහා ආයතන 4 ක් ඉදිරිපත් වන අතරල පිළිවෙළින් ඔවුන් රුපියල් 64,700 සිට රුපියල් 135,900 දක්වා මිල ගණන ඉදිරිපත් කරනු ලබනවා.\nඑම මිල ගණන් හා ඔවුන්ගේ පිරිවිතරයන් අගයනු ලබන්නේ පංච පුද්ගල ටෙන්ඩර් මණ්ඩලයක් මගින්.\nඑම ඇගයුම් පත්‍රිකාවට අනුව අඩුම මිල ගණන් ඉදිරිපත් කළ ආයතනය සහ වැඩිම මිල ගණන් ඉදිරිපත් කළ ආයතනය අතර ඇති එකම වෙනස වන්නේ වැඩිම මිල ඉදිරිපත් කළ ආයතනය මීට පෙර මෙම ඖෂධය සපයා තිබීම පමණයි.\nඅනෙකුත් සියලුම පිරිවිතරයන් සැසඳුණද රුපියල් 71,200 ක මුදලක් එක් ඖෂධ කුප්පියක් වෙනුවෙන් වැඩිපුර ගෙවීමට ටෙන්ඩර් මණ්ඩලය අනුමැතිය ලබාදී ඇත්තේ අඩු මිලට සියලු පිරිවිතරයන් සහිත සැපයුම්කරුවෙකුට ඖෂධ සැපයීමට අවස්ථාව අහිමි කරමින්.\nමීට පෙර ඖෂධය සපයා තිබීම මත පමණක් පදනම්ව පිරිනැමූ ටෙන්ඩරය නිසා ඖෂධ කුප්පි 557 ක් වෙනුවෙන් රජය වැඩිපුර ගෙවා ඇති මුදල රුපියල් 39,658,400 ක්.\nඑලෙස වැඩි මුදලක් ගෙවා මිලදීගත් අදාළ සමාගමේ ඖෂධය මෙරට පිළිකා සංගමය පවා ප්‍රතික්ෂේප කර තිබෙනවා.\nකෙසේ වෙතත් අඩුම මිල ගණන් ඉදිරිපත් කළ සමාගම සඳහා ඇමරිකානු ඖෂධ හා ආහාර සංගමයේ මෙන්ම ලෝක සෞඛ්‍ය සංවිධානයේ අනුමැතිය තිබියදී එම සමාගම ප්‍රතික්ෂේප කිරීම විමතියට කරුණක්.\nඅප කළ සොයා බැලීමකදී අනාවරණ වූයේ මෙම ටෙන්ඩරය කැඳවීමට දින කට පෙර අදාළ මිල අධික සමාගමෙන්ම ඖෂධ කුප්පියක් රුපියල් එක් ලක්ෂ\n35,900 බැගින් කුප්පි 970 ක්ද රාජ්‍ය ඖෂධ නීතිගත සංස්ථාව මිලට ගෙන ඇති බවයි.\nඒ අනුව, රුපියල් දස කෝටි අසූ හත් ලක්ෂ 22,400 ක් ට්‍රස්ටුසුමැබ් නමැති පිළිකා රෝගීන් සඳහා ලබාදෙන ඖෂධය සඳහා රජය වැඩිපුර වියදම් කර තිබෙනවා.\nඑම දස කෝටියකට අධික මුදල සැබවින්ම රෝගීන්ගේ යහපත උදෙසා රජය වියදම් කළේද නැතිනම් අඩු මුදලට එම ප්‍රමිතියෙන් යුත් ඖෂධ මිලට ගැනීමට හැකියාව තිබියදී ටෙන්ඩර් මගඩියක් වූවේද යන ප්‍රශ්නවලට බලධාරීන් පිළිතුරු සැපයිය යුතු නොවේද ?",
       "URL": "https://www.hirunews.lk/193756/සැකයට-තුඩුදෙන-කරුණු-රැසක්-ඇතුළත්-ඖෂධ-මිලදී-ගැනීමක්",
       "Category": "Local News",
       "Parent URL": "https://www.hirunews.lk/local-news.php?pageID=3881"
}