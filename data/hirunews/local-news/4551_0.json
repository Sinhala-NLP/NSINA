{
       "Source": "hirunews",
       "Timestamp": "Sunday, 23 April 2017 - 19:25",
       "Headline": "කුණු කන්ද තවදුරටත් ඉටි ආවරණයෙන් වසා දැමේ",
       "News Content": "ඉදිරියේදී වර්ෂාවක් ඇද හැලුණහොත් මීතොටමුල්ල කුණු කන්ද තවදුරටත් කඩා වැටීම වැළැක්වීම සඳහා යොදා තිබූ පොලිතින් ආවරණය තවදුරටත් යෙදීමට කටයුතු කරමින් සිටිනවා.\nනාය යාමට ලක්වූ කුණු කන්දට ආසන්නයේ ඉදිකර ඇති එම පස් බැමි සහ පොලීතින් ආවරණ ආරක්ෂාකාරී පියවරක් ලෙස යොදා ඇති බවයි හමුදා මාධ්‍ය ප්‍රකාශක, බ්‍රිගේඩියර් රොෂාන් සෙනෙවිරත්න හිරු ප්‍රවෘත්ති අංශයට කියා සිටියේ.\nඑමෙන්ම මීතොටමුල්ල කුණු කන්ද කඩා වැටීමෙන් අක්‍රියව පැවැති විදුලිබලය යථා තත්ත්වයට පත් කිරීමේ කටයුතු අද දිනයේ ද සිදුකෙරුණා.\nකෙසේ වෙතත්, එම ප්‍රදේශයේ මීතේන් වායු ඝනත්වය ඉහළ අගයක් ගන්නා බැවින් ඒ පිළිබදව වැඩි අවදානයක් යොමු කරමින් ඔවුන් විදුලිබල යථා තත්ත්වයට පත් කළ බවයි වාර්තා වුණේ.\nමීතොටමුල්ල කසළ කන්ද නායයෑමට ලක්ව ඇත්තේ මිතේන් වායුව නිසා ඇතිවූ පිපිරීම් තත්ත්වයක් හේතුවෙන් නොවන බව මෙතෙක් සිදුකළ පර්යේෂණවලින් තහවුරු වී ඇති බව ජාතික ගොඩනැගිලි පර්යේෂණ සංවිධානය පවසනවා.\nඑහි ජ්‍යෙෂ්ඨ භූ විද්‍යාඥ පද්මකුමාර ජයසිංහ ප්‍රකාශ කළේ මීතොටමුල්ල කසළ කන්දේ බර වැඩිවීම හේතුවෙන් පස් තට්ටුව අස්ථාවර වීම නිසා මෙම නායයෑම සිදුව ඇති බවයි.\nකසළ කන්ද නායයෑම සම්බන්ධයෙන් පර්යේෂණ සිදුකිරීම සඳහා පැමිණ සිටින ජපන් විශේෂ තාක්ෂණික කණ්ඩායම ඔවුන්ගේ ක්‍ෂේත්‍ර පර්යේෂණ මේ වනවිට අවසන් කර ඇති බවද ඔහු සඳහන් කර සිටියා.\nඑමෙන්ම ඝන අපද්‍රව්‍ය කළමණාකරණය විමර්ශනය කිරීම සඳහා විශේෂ කණ්ඩායමක් ශ්‍රී ලංකාවට එවීමට ලෝක බැංකුව එකඟතාවය පළ කර තිබෙනවා.\nමේ අතර, මීතොටමුල්ලේ විපතින් අවතැන් වූ පුද්ගලයින්ගේ නිවාසවල තක්සේරු කටයුතු ලබන සතිය වන විට අවසන් කළ හැකි බව තක්සේරු දෙපාර්තමේන්තුව දැනුම් දී ඇති බව ආපදා කළමනාකරණ අමත්‍යාංශය සදහන් කළා.\nඑහි ලේකම් එස්.එස්. මියනවල හිරු ප්‍රවෘත්ති අංශය කළ විමසීමකදී කියා සිටියේ අවතැන් වූ ජනතාවගේ ඉල්ලීම් සලකා බලා එහි ඉදිරි කටයුතු කඩිනම් කිරීමට සැලසුම් කර ඇති බවයි.\nකෙසේ වෙතත්, නිවාස ලබාගැනීමේදී අවශ්‍ය සුදුසුකම් නොලත් පුද්ගලයින් පැමිණෙන බව කොළොන්නාව ප්‍රාදේශීය ලේකම් කාර්යාලය පවසනවා.\nමේ අතර, මීතොටමුල්ල - කසල කන්ද නාය යාමෙන් විපතට පත්වූ ජනතාව සහ අග්‍රාමාත්‍ය රනිල් වික්‍රමසිංහ අතර විශේෂ සාකච්ඡාවක් අද පස්වරුවේ අරලියගහ මන්දිරයේදී පැවැත්වුණා.\nඊට මීතොටමුල්ල නාය යාමෙන් පීඩාවට පත් ජනතාවගෙන් කිහිප දෙනෙකු සහ දේශපාලන සහ සිවිල් නියෝජිතයින් පිරිසක් ද එක්ව සිටි බව හිරු වාර්තාකරු සදහන් කළා.\nඊට එක්වූ ප්‍රකාශකයෙකු සදහන් කළේ අවතැන් වූ ජනතාව මුහුණ පා ඇති ගැටළු මෙන්ම අභ්‍යන්තර ගැටළු සම්බන්ධයෙන් ද අග්‍රාමාත්‍යවරයා සමඟ දීර්ඝ වශයෙන් එහිදී සාකච්ඡා කළ බවයි.",
       "URL": "https://www.hirunews.lk/159813/කුණු-කන්ද-තවදුරටත්-ඉටි-ආවරණයෙන්-වසා-දැමේ",
       "Category": "Local News",
       "Parent URL": "https://www.hirunews.lk/local-news.php?pageID=4551"
}