{
       "Source": "hirunews",
       "Timestamp": "Friday, 09 December 2022 - 14:26",
       "Headline": "චීන අගමැති IMF ප්‍රධානියා හමු වෙයි -ණය ප්‍රතිව්‍යුහගත කිරීම ගැනත් සාකච්ඡා",
       "News Content": "ණය සේවාකරණ අත්හිටුවීමේ වැඩපිළිවෙල ක්‍රියාවට නැංවීම සහ සාධාරණ හා සමාන ණය ප්‍රතිව්‍යුහගතකරණ සැලැස්මක් සකස් කිරීම සඳහා ජි 20 සාමාජික රටවල් සමඟ එක්ව කටයුතු කිරීමට චීනය එකඟ වී තිබෙනවා.\nකොළඹ පිහිටි චීන තානාපති කාර්යාලය ට්විටර් පණිවුඩයක් නිකුත් කරමින් ප්‍රකාශ කලේ ජාත්‍යන්තර මූල්‍ය අරමුදලේ කළමනාකරණ අධ්‍යක්ෂිකා ක්‍රිස්ටලීනා ජෝර්ජිවා, චීන අග්‍රාමාත්‍ය ලී කෙකියෑන් අතර හුවන්ග්ශාන් නගරයේ ඊයේ පැවති හමුවේ දී මෙම තීරණය ගෙන ඇති බවයි.\nමෙම හමුවට චීන මුදල් අමාත්‍යවරයා මෙන්ම ජාත්‍යන්තර මූල්‍ය අරමුදලේ නියෝජ්‍ය කළමනාකරණ අධ්‍යක්ෂවරයාද එක්වුණා.\nඑසේම ලෝක බැංකුවේ සභාපති ඩේවිඩ් මල්පාස් සහ චීන අග්‍රාමාත්‍යවරයා අතර හමුවක්ද පවත්වා තිබෙනවා.\nමේ අතර චීන එක්සිම් බැංකුව සහ චීන සංවර්ධන බැංකුවේ සභාපතිවරුන් චීනයේ සංචාරයක නිරත වන ලෝක බැංකු කණ්ඩායමට සහ ජාත්‍යන්තර මුල්‍ය අරමුදලේ කළමනාකරණ අධ්‍යක්ෂවරිය ඇතුළු නියෝජිත පිරිසට ඊයේ රාත්‍රී භෝජන සංග්‍රහයක් පිරිනමා තිබෙනවා.\nඑහිදී ජාත්‍යන්තර ආර්ථික තත්වය හා ශ්‍රී ලංකාව ඇතුළු සංවර්ධනය වෙමින් පවතින රටවල ණය පිළිබඳ ඔවුන් ධනාත්මක සාකච්ඡාවක නිරතවී ඇති බවයි කොළඹ පිහිටි චීන තානාපති කාර්යාලය වැඩිදුරටත් සඳහන් කලේ.",
       "URL": "https://www.hirunews.lk/322289/චීන-අගමැති-imf-ප්‍රධානියා-හමු-වෙයි-ණය-ප්‍රතිව්‍යුහගත-කිරීම-ගැනත්-සාකච්ඡා",
       "Category": "Local News",
       "Parent URL": "https://www.hirunews.lk/local-news.php?pageID=678"
}