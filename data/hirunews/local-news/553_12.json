{
       "Source": "hirunews",
       "Timestamp": "Monday, 06 February 2023 - 20:01",
       "Headline": "සියම් ලංකා බෞද්ධ සංගමයෙන් හිරු මාධ්‍ය ජාලයට උපහාර (වීඩියෝ)",
       "News Content": "සම්බුද්ධ ශාසනයේ චිරස්ථිතිය උදෙසා හිරු මාධ්‍ය ජාලය ඉටු කරන අනභිභවනීය සේවය අගයමින් සියම් ලංකා බෞද්ධ සංගමය හිරු මාධ්‍ය ජාලයේ සභාපති රේනෝ සිල්වා මහතා වෙත උපහාර පිරිනැමුවා.\nඒ, කැලණිය - බොල්ලෑගල නාගානන්ද ජාත්‍යන්තර බෞද්ධ අධ්‍යයන ආයතනයේ පැවති උත්සවයකදීයි.\nසියම් නිකාය මෙරට පිහිටුවා වසර 270ක් පිරීම නිමිත්තෙන් සියම් ලංකා බෞද්ධ සංගමය පසුගිය දින කිහිපය පුරා ආගමික වැඩසටහන් ඇතුළු වැඩසටහනක් රැසක් සංවිධාන කර තිබුණා.\nඑහි තවත් අදියරක් අද පැවැත්වුණේ කැලණිය - බොල්ලෑගල නාගානන්ද ජාත්‍යන්තර බෞද්ධ අධ්‍යයන ආයතනයේ දියි.\nඅස්ගිරි පාර්ශ්වයේ මහා නායක අතිපූජ්‍ය වරකාගොඩ ශ්‍රී ඥානරතන නාහිමියන්ගේ ප්‍රධානත්වයෙන් පැවති මෙම උත්සවයට තායිලන්තය නියෝජනය කරමින් වැඩම කළ භික්ෂුන් වහන්සේ සියක් නමක් සහ උපාසක උපාසිකාවන් පිරිසක් එක්ව\nසිටියා.\nඑහිදි මාධ්‍ය ජාලයක් ලෙස හිරු මාධ්‍ය ජාලය සම්බුද්ධ ශාසනයේ චිරපැවැත්ම උදෙසාත් සියම් නිකායේ ප්‍රවර්ධනය උදෙසාත් ඉටුකරනු ලබන මහගු සේවය සියම් ලංකා බෞද්ධ සංගමයේ ඇගයීමට ලක්වුණා.\nඊට අදාළ උපහාර සහතිකපත් සහ තිලිණ ආසියානු මාධ්‍ය ජාලයේ සභාපති රේනෝ සිල්වා මහතා වෙත පිරිනැමුණේ අස්ගිරි පාර්ශ්වයේ මහා නායක අතිපූජ්‍ය වරකාගොඩ ශ්‍රී ඥානරතන නාහිමියන් විසින්.\nරේනෝ සිල්වා මහතාගේ සංකල්ප මත සම්බුද්ධ ශාසනයේ චිරස්ථීතිය උදෙසා ශ්‍රද්ධාභිවන්දනා, උත්තම ධාතු වන්දනා, හිරු සීල පාරමිතාව ආදී මෙරට බෞද්ධ ජනතාවගේ නොමද ප්‍රසාදයට ලක්වු වැඩසටහන් රැසක් ක්‍රියාත්මක වනවා.\nසියයකට අධික කුලදරුවන් පැවිදි කර පෝෂණය කරමින් දහම් අධ්‍යාපනය ලබා ගැනීමේ ඉඩහසර ලබාදෙන හිරු ශාසනාවතරණය සහ වෙහෙර විහාරස්ථාන නගා සිටුවමින් ඉටු කරනු ලබන සුවිශාල ශාසන මෙහෙවර ද සියම් ලංකා බෞද්ධ සංගමයේ සුවිශේෂි ඇගයීමට ලක්වුණා.",
       "URL": "https://www.hirunews.lk/326834/සියම්-ලංකා-බෞද්ධ-සංගමයෙන්-හිරු-මාධ්‍ය-ජාලයට-උපහාර-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=553"
}