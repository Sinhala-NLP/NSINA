{
       "Source": "hirunews",
       "Timestamp": "Saturday, 23 January 2016 - 21:08",
       "Headline": "වකුගඩු ජාවාරම ගැන සෙවූ විමර්ශන කමිටුව මාරු වෙයි",
       "News Content": "වකුගඩු ජාවාරම සහ වකුගඩු බද්ධ කිරීමේ සැත්කම් සම්බන්ධයෙන් විමර්ශනයට නව පංච පුද්ගල කමිටුවක් පත් කළ බව සෞඛ්‍ය සේවා අධ්‍යක්ෂ ජනරාල් වෛද්‍ය පාලිත මහීපාල ප්‍රකාශ කළා. අදාළ විමර්ශන කටයුතු කඩිනමින් අවසන් කිරීම එහි අරමුණ බවයි කොළඹ අද (23) පැවති මාධ්‍ය හමුවකදී ඔහු කියා සිටියේ. එහි සභාපතීත්වය සෞඛ්‍ය අමාත්‍යාංශයේ නියෝජ්‍ය අධ්‍යක්ෂ ජනරාල් වෛද්‍ය ජයසුන්දර බණ්ඩාරට හිමිව තිබෙනවා.\nමේ අතර, එම සිද්ධිය සම්බන්ධයෙන් කඩිනම් විමර්ශනයක් පවත්වන ලෙසද සෞඛ්‍ය සේවා අධ්‍යක්ෂ ජනරාල්වරයා පොලිස්පතිවරයාගෙන් ලිඛිත ඉල්ලීමක් සිදුකර ඇති බව සදහන්.\nවකුගඩු ජාවාරමකට ශ්‍රී ලාංකීක වෛද්‍යවරුන් 6 දෙනෙකු සම්බන්ධ බවට ඉන්දීය පොලිසිය කළ අනාවරණය පිළිබඳ සොයා බැලීම සදහා සෞඛ්‍ය අමාත්‍යාංශය ඊයේ ත්‍රිපුද්ගල කමිටුවක් පත් කළා. අමාත්‍යාංශයේ පෞද්ගලික සෞඛ්‍ය සේවා අධ්‍යක්ෂිකා කාන්ති ආරියරත්න, බස්නාහිර පළාත් සෞඛ්‍ය සේවා අධ්‍යක්ෂිකා දීප්ති පෙරේරා සහ සෞඛ්‍ය අමාත්‍යාංශයේ ජ්‍යෙෂ්ඨ නිලධාරියෙකු එම කමිටුවට ඇතුළත් වූ අතර නව කමිටුව ඔවුන්ගේ සහය ද මේ සදහා ලබාගනු ඇති.\nමෙරට වෛද්‍යවරුන් හයදෙනෙකු වකුගඩු ජාවාරමකට සම්බන්ධ බවට පසුගියදා ඉන්දීය මාධ්‍ය කරුණු වාර්තා කළ අතර, අනතුරුව මෙරට රෝහල්වල විදේශිකයින්ට සිදු කරන වකුගඩු සැත්කම් තාවකාලිකව අත්හිටුවීමටද සෞඛ්‍ය අමාත්‍යාංශය තීරණය කළා.\nඉන්දියාව සහ ශ්‍රී ලංකාව අතර සිදුවන වකුගඩු ජාවාරමක් පිළිබඳව මුල්වරට තොරතුරු වාර්තාවුණේ 2012 වසරේදියි.",
       "URL": "https://www.hirunews.lk/124607/වකුගඩු-ජාවාරම-ගැන-සෙවූ-විමර්ශන-කමිටුව-මාරු-වෙයි",
       "Category": "Local News",
       "Parent URL": "https://www.hirunews.lk/local-news.php?pageID=5198"
}