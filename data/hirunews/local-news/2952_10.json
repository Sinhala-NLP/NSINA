{
       "Source": "hirunews",
       "Timestamp": "Wednesday, 15 January 2020 - 16:59",
       "Headline": "අත්‍යාවශ්‍ය ආහාර ද්‍රව්‍ය අඩු මිලට ලබාදීමට ජනපතිගෙන් ජාතික වැඩපිළිවෙලක් - ඉලෙක්ට්‍රොනික කාඩ්පතකුත් නිකුත් කෙරේ",
       "News Content": "අඩු ආදායම්ලාභී ජනතාවට අඩු මිලට අත්‍යාවශ්‍ය ආහාර සැපයීමේ ජාතික වැඩපිළිවෙලක් ක්‍රියාවට නැංවීමට ජනාධිපති ගෝඨාභය රාජපක්ෂ තීරණය කර තිබෙනවා.\nඑම වැඩසටහන යටතේ සෑම හිමිකම් ලාභියෙකුටම ආහාර මිලදී ගැනීමට විශේෂ ඉලෙක්ට්‍රොනික කාඩ් පතක් නිකුත් කරන බවයි ජනාධිපති මාධ්‍ය අංශය නිවේදනය කළේ.\nසමෘද්ධිලාභීන්, සමෘද්ධි හිමිකම් නොලබන පුද්ගලයින්, ස්ථිර රැකියාවක් නොමැති හා වැවිලි ක්‍ෂේත්‍රයේ කම්කරුවන්, රැකියා නොමැති පවුල්වල ආබාධිතයන්, වැන්දඹු පවුල්, ස්ථාවර ආදායමක් නොමැති වැඩිහිටියන් සහ බරපතල රෝගාබාධයන්ගෙන් පෙළෙන්නන් සිටින පවුල් මීට හිමිකම් කියන බව එම නිවේදනයේ දැක්වෙනවා.\nඔවුන්ගේ ආහාර සුරක්ෂිතතාව තහවුරු කිරීම එම වැඩසටහනේ අරමුණ බවයි ජනාධිපති මාධ්‍ය අංශය සඳහන් කළේ.\nසීනි, තේ, හාල්, පිටි, පරිප්පු, කඩල, ලූණු, මිරිස්, කරවල, අල සහ කිරිපිටි ඇතුලූ අත්‍යවශ්‍ය පාරිභෝගික භාණ්ඩ සහන මිලකට ලබාදීම මෙමඟින් අපේක්ෂා කෙරෙනවා.\nලංකා සතොස, සමුපකාර වෙළඳජාලය සහ විශේෂයෙන් ග්‍රාමීය ප්‍රදේශවලින් තෝරාගත් බලයලත් වෙළඳසැල් මගින් ආහාර පහසුවෙන් මිලදී ගැනීමට මූලික වශයෙන් අවස්ථාව සළසා දී ඇති අතර, තෝරාගන්නා පහසුකම් අඩු ග්‍රාමීය වෙළඳසැල් සඳහා සහන ක්‍රමයකට ශීතකරණ  ඇතුලූ උපකරණ ලබාගැනීමටද පහසුකම් සැළසීමට නියමිතයි.\nඅදාළ වෙළඳසැල්, ජනාකීර්ණ ප්‍රදේශවලද, අඩු ආදායම්ලාභී නිවාස සංකීර්ණ, ග්‍රාමීය පළාත්වල සහ වැවිලි ක්‍ෂේත්‍රය ආවරණය වන පරිදි පිහිටුවීම කෙරෙහි අවධානය යොමුවී තිබෙනවා.\nබලයලත් වෙළඳසැල් තෝරාගැනීමේදී කාන්තා ව්‍යවසායකයන්ට ප්‍රමුඛත්වය ලබාදෙන අතර, මෙමඟින් කුඩා පරිමාණ ව්‍යාපාරිකයන් සහ නිෂ්පාදකයන් නගා සිටුවීමටද ජනාධීපතිවරයා අපේක්ෂා කරන බව ජනාධිපති මාධ්‍ය අංශය සඳහන් කළේ.\nමේ අතර මෙම වැඩසටහනට සමගාමීව ග්‍රාමීය වතු සහ නාගරික ප්‍රදේශවල ගෘහ ඒකක එක්ලක්ෂ 50,000ක් සඳහා පානීය ජලය ලබාදීමටත්, ග්‍රාමීය මාර්ග කිලෝමීටර ලක්ෂයක් සංවර්ධනය කිරීමටත් අපේක්ෂා කෙරෙනවා.\nඑසේම දිළිඳු හා අඩු ආදායම්ලාභීන් ලෙස හඳුනාගනු ලබන පුද්ගලයින්ට කෘෂිකර්ම, ව්‍යාපාර සංවර්ධනය සහ නිවාස ව්‍යාපෘති වෙනුවෙන් 30 අවුරුදු බදු පදනමෙන් ඉඩම් කැබලි ලක්ෂයක් ලබාදීමටද ජනාධිපතිවරයා තීරණය කර ඇති බව සඳහන්.\nමේ අතර සෞභාග්‍යයේ දැක්ම ප්‍රතිපත්ති ප්‍රකාශයේ සඳහන් බහුකාර්ය සංවර්ධන කාර්ය සාධන බලකාය සඳහා අඩු ආදායම් ලාභී සහ නිපුණතාවක් රහිත පුද්ගලයින් වෙනුවෙන් රැකියා ලක්ෂයක් ලබාදීමේ වැඩසටහනේ බඳවාගැනීමේ ක්‍රමවේදය සහ ඊට අදාළ අයදුම්පත් ලබන 20 වනදාට පෙර ප්‍රසිද්ධ කිරීමට නියමිතයි.\nඉතා දිළිඳු සමෘද්ධිලාභී පවුල්වල සාමාජිකයින් සහ සුදුසුකම් ලබන, එහෙත් සමෘද්ධි සහනාධාරය නොලබන පවුල් නගා සිටුවීම මෙම කාර්ය සාධක බලකායේ අරමුණ වනවා.\nජනාධිපති මාධ්‍ය අංශය ඒ සම්බන්ධයෙන් නිකුත් කළ නිවේදනයක දැක්වෙන්නේ අදාළ පවුල්වල ශ්‍රම බලකායට දායකවිය හැකි පිරිස හඳුනාගෙන සුදුසු ක්‍ෂේත්‍රවල මාස හයක පුහුණුවකින් පසු ස්ථිර රැකියා අවස්ථා ලබාදෙන බවයි.\nපදිංචි ප්‍රදේශයේම රැකියා අවස්ථාවක නියුක්ත කිරීම එම වැඩසටහනේ විශේෂත්වයක්.\nසමස්ත දිවයිනම ආවරණය වන පරිදි ප්‍රථම අදියර යටතේ රැකියා අවස්ථා ලක්ෂයක් සම්පාදනය කෙරෙන අතර, ඔවුන් මෙහෙයවීම හා කළමනාකරණය සඳහා උපාධිධාරීන් සහ උසස් අධ්‍යාපනය ලැබූවන්ටද රැකියා අවස්ථා උදාවන බවයි ජනාධිපති මාධ්‍ය අංශය නිකුත් කළ නිවේදනයේ වැඩිදුරටත් දැක්වෙන්නේ.",
       "URL": "https://www.hirunews.lk/232331/අත්‍යාවශ්‍ය-ආහාර-ද්‍රව්‍ය-අඩු-මිලට-ලබාදීමට-ජනපතිගෙන්-ජාතික-වැඩපිළිවෙලක්-ඉලෙක්ට්‍රොනික-කාඩ්පතකුත්-නිකුත්-කෙරේ",
       "Category": "Local News",
       "Parent URL": "https://www.hirunews.lk/local-news.php?pageID=2952"
}