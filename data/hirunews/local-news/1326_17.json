{
       "Source": "hirunews",
       "Timestamp": "Monday, 28 February 2022 - 20:11",
       "Headline": "ඇපල් මිදි ඇත - තෙල් ටික නැත - තීන්දුවක් ගන්න - ගම්මන්පිළ ආණ්ඩුවට කියයි  (වීඩියෝ)",
       "News Content": "ඉන්ධන මිලදී ගැනීම සඳහා අඛණ්ඩව ඩොලර් සපයන බවට මුදල් අමාත්‍යාංශය සහතික වුවද එය මෙතෙක් ක්‍රියාත්මක වී නොමැති බව බලශක්ති අමාත්‍ය උදය ගම්මන්පිල අද ප්‍රකාශ කළා.\nමේ අතර, ඩිසල් හිඟය නිසා පෞද්ගලික බස් රථ ධාවනය සැලකිය යුතු මට්ටමකින් පහත වැටි ඇති බවයි බස් රථ සේවකයින් පෙන්වා දෙන්නේ.\nබස්රථ සදහා අවශ්‍ය ඩීසල් අද දිනය තුල නොලැබුනහොත් තත්ත්වය බරපතල විය හැකි බව සමස්ථ ලංකා පෞද්ගලික බස් සමාගම් සම්මේලනයේ ප්‍රධාන ලේකම් අංජන ප්‍රියන්ජිත් කියා සිටියා.\nමේ අතර, ඉන්ධන මිල ඉහළ දැමීමට දැනට කිසිදු තීන්දුවක් ගෙන නොමැති බව බලශක්ති අමාත්‍ය උදය ගම්මන්පිල, එම අමාත්‍යංශයේ අද පැවති මාධ්‍ය හමුවකදී සඳහන් කළා.\nඑමෙන්ම, අත්‍යාවශ්‍ය නොවන ඇපල්, මිදි වැනි දෑ ආනයනය කිරීම සීමා කළ යුතු බවටයි ඔහු වැඩිදුරටත් සඳහන් කළේ.\nකෙසේ වෙතත්, ඛනිජ තෙල් වෘත්තීය සමිති ප්‍රකාශ කරන්නේ ඉන්ධන මිල ඉහළ දැමිය යුතු බවටයි. එමෙන්ම, ඛනිජ තෙල් අර්බුදයට විසදුම් ඉල්ලා ඛනිජ තෙල් වෘත්තීය සමිති අද කොළොන්නාව - නිමාව ඉදිරිපිටදී විරෝධතාවක ද නිරත වුණා.\nකෙසේ වුව ද සිපෙට්කෝ පිරවුම්හල්වල මෙන්ම පසුගියදා මිල යලි ඉහල දැමූ ඇතැම් ලංකා අයි.ඕ.සී පිරවුම්හල්වල ද ඉන්ධන තොග අවසන් බවට වන පුවරු අදත් දැක ගත හැකි වුණා.",
       "URL": "https://www.hirunews.lk/298326/ඇපල්-මිදි-ඇත-තෙල්-ටික-නැත-තීන්දුවක්-ගන්න-ගම්මන්පිළ-ආණ්ඩුවට-කියයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1326"
}