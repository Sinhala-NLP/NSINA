{
       "Source": "hirunews",
       "Timestamp": "Wednesday, 20 July 2022 - 16:45",
       "Headline": "ට්‍රොට්සුසුමැබ් මිලදී ගැනීමට සෞඛ්‍ය අමාත්‍යාංශයෙන් හතරබීරි ටෙන්ඩර් පත්‍රිකාවක්! - අසාදු ලේඛන ගත සමාගම් වලටත් ලංසු තැබිය හැකියි",
       "News Content": "ට්‍රොට්සුසුමැබ් නැමති ඖෂධය හදිසි මිලදී ගැනීමක් සිදු කිරිම සඳහා සෞඛ්‍ය අමාත්‍යාංශය විසින් මිල ගණන් කැඳවීම සිදුකර ඇති අතර එම ටෙන්ඩර් පත්‍රිකාවේ සුවිශේෂී කාරණා කීපයක් සඳහන් වනවා.\nඒ අනුව ජුලි මස 22 වැනි දින අවසාන ලංසු තැබීමේ දිනය ලෙස සටහන් වන මෙම ටෙන්ඩර් පත්‍රිකාවේ දෙවැනි ඡේදයේ පස්වැනි උප වගන්තිය යටතේ සඳහන් කරන්නේ මෙම ඖෂධය ගෙන්වා ගැනීමේ ප්‍රමුඛතාව හේතුවෙන් මේ වන විට ජාතික ඖෂධ නියාමන අධිකාරියේ ලියාපදිංචිචි නොවූ සහ ලියාපදිංචිය අවලංගු කර ඇති සමාගම්\nසඳහා ද මිල ගණන් ඉදිරිපත් කළ හැකි බවයි.\nඖෂධ ක්ෂේත්‍රයේ ආනයනකරුවන් පවසන්නේ මේ ආකාරයේ වගන්තියක් මෙම ටෙන්ඩර් පත්‍රිකාවට ඇතුළත් කිරීම ම මෙරට සෞඛ්‍ය ආරක්ෂණ නීති රීති උල්ලංඝනය කිරීමක් බවයි.\nකෙසේ වෙතත් මෙම ටෙන්ඩර් පත්‍රිකාවේ තුන් වෙනි ඡේදයේ 4 වැනි වගන්තිය යටතේ දැක්වෙන්නේ යම් හෙයකින් මෙම ලංසුව ප්‍රදානය කළ පසු, ඔබේ පෙර තිබූ ගුණාත්මක අසාර්ථකත්වය හේතුවෙන් ඔබ පැහැර හැර ඇති සැපයුම්කරුගේ ලැයිස්තුවට ඇතුළත් වන්නේ නම්, එම ඇණවුම ඕනෑම අදියරකදී අවලංගු කිරීමට, අත්හිටුවීමට ප්‍රසම්පාදන කමිටුව රාජ්‍ය ඖෂධ සංස්ථාව අයිතිය රඳවා තබා ගන්නා බවයි.\nඒ අනුව මෙම ටෙන්ඩර් පත්‍රිකාවේ දෙවැනි ඡේදයේ පස්වැනි උප වගන්තියේ සඳහන් කාරණය ප්‍රශ්න කිරීමකට ලක්කර ඇති බවත් ඖෂධ සැපයුම්කරුවන් පවසනවා.\nඑමෙන්ම ඕනෑම ටෙන්ඩර් පත්‍රිකාවක යම්කිසි භාණ්ඩයක් හෝ සේවාවක් ලබා ගැනීමෙන් පසු එහි ගෙවීම් සිදු කරන ආකාරය පිළිබඳව පැහැදිලිව සඳහන් වන බවත් පෙන්වා දෙන ඖෂධ ආනයනකරුවන් පවසන්නේ මෙම ටෙන්ඩර් පත්‍රිකාවේ ගෙවීම් සම්බන්ධ තීරුවේ සඳහන් කර ඇත්තේ ඖෂධ ආනයනයෙන් පසුව එසේත් නොමැති නම් ටෙන්ඩර් පත්‍රිකාව ප්‍රදානය කිරීමෙන් අනතුරුව අදාල ගෙවීම් පටිපාටිය සාකච්චා කරගත හැකි බවයි.\nමේ අතර ඖෂධ හිඟය ඇතුළු අර්බුද රැසක් රටේ තිබිය දී යහපාලන රජය සමයේ සිදු කළ අක්‍රමිකතා හේතුවෙන් දූෂණ චෝදනා එල්ල වූ හිටපු සෞඛ්‍ය ප්‍රධානියකු නැවතත් දේශපාලන හිතවත්කම් මත රාජ්‍ය ඖෂධ නීතිගත සංස්ථාවට පත්කර ඇතැයි වාර්තා වනවා.\nමෙම පත් කිරීම පසුගිය සිකුරාදා සිදුකර ඇති බවත් ප්‍රමිතියෙන් තොර ඖෂධ සැපයීම නිසා අසාදු ලේඛනගත වූ සමාගමක තහනම ඉවත්කර ගැනීම මෙම පත් කිරීම පසුපස ඇති සැඟවුනු කාරණය බවත් සෞඛ්‍ය අමාත්‍ය අමාත්‍යාංශ ආරංචි මාර්ග සඳහන් කරනවා.\nමෙම අසාදුගත සමාගමට රජයෙන් ගෙවිය යුතු රුපියල් මිලියන 500 ක මුදලක් නැවත ලබා ගැනීමත් මෙම පත් කිරීම ට හේතුවී ඇති බවයි සෞඛ්‍ය අමාත්‍යාංශ ආරංචි මාර්ග වැඩිදුරටත් සඳහන් කරන්නේ.\nරාජ්‍ය ඖෂධ නීතිගත සංස්ථාවට මේ වන තෙක් මෙම තනතුරට හිටපු අයකු යළි පත් වී නොමැති බවත් අදාල ප්‍රධානියාට එරෙහිව මීට පෙරද එල්ල වූ චෝදනා හේතුවෙන් කෝප් කමිටුව, අල්ලස් කොමිසම, ජනාධිපති කොමිසම සහ ජාතික ප්‍රසම්පාදන කොමිෂන් සභාව මගින් විමර්ශන සිදුකර ඇති බවත් වාර්තා වනවා.\nහිටපු සෞඛ්‍ය අමාත්‍ය රාජිත සේනාරත්න ගේ සමීප හිතවතකු වන මෙම පුද්ගලයාට යහපාලන රජය සමයේ දී එකම සමාගමකට සෞඛ්‍ය අමාත්‍යාංශයේ ඖෂධ ආනයන ඒකාධිකාරයක් ඇති කිරීමට උත්සාහ කිරීම සම්බන්ධයෙන්ද චෝදනා එල්ල වූ අයෙක්.\nඅදාළ ටෙන්ඩර් පත්‍රිකාව සඳහා මෙතනින් පිවිසෙන්න",
       "URL": "https://www.hirunews.lk/310493/ට්‍රොට්සුසුමැබ්-මිලදී-ගැනීමට-සෞඛ්‍ය-අමාත්‍යාංශයෙන්-හතරබීරි-ටෙන්ඩර්-පත්‍රිකාවක්-අසාදු-ලේඛන-ගත-සමාගම්-වලටත්-ලංසු-තැබිය-හැකියි",
       "Category": "Local News",
       "Parent URL": "https://www.hirunews.lk/local-news.php?pageID=1006"
}