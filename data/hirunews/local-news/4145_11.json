{
       "Source": "hirunews",
       "Timestamp": "Tuesday, 02 January 2018 - 19:04",
       "Headline": "හිටපු ජනපතිගෙන් ලිපියක්",
       "News Content": "මැතිවරණ ප්‍රචාරක කටයුතුවලදී තමන්ගේ රුව යොදාගනිමින් ඇතැම් කණ්ඩායම් වැරදි සහගත ලෙස ක්‍රියාකරන්නේ නම් ඒ සම්බන්ධයෙන් මැතිවරණ කොමිසම නීත්‍යානුකුලව කටයුතු කරනු අතැයි අපේක්ෂා කරන බව හිටපු ජනාධිපති මහින්ද රාජපක්ෂ පවසනවා.\nඒ මැතිවරණ කොමිසමේ සභාපති මහින්ද දේශප්‍රිය වෙත ලිපියක් යොමුකරමින්.\nකෙසේ වෙතත් මැතිවරණ ප්‍රචාරක කටයුතු සදහා දේශපාලන පක්ෂ සහ ස්වාධීන කණ්ඩායම් තමන්ගේ ඡායාරූපය යොදා ගැනිම සම්බන්ධයෙන් තමන්ගේ විරුද්ධත්වයක් ප්‍රකාශ කර නොමැති බවයි හිටපු ජනාධීපතිවරයා සිය ලිපියෙන් පෙන්වා දි ඇත්තේ.\nආපදා කළමනාකරණ නියෝජ්‍ය අමාත්‍ය දුනේෂ් ගන්කන්ද විසින් ද පලාත් පාලන මැතිවරණයට අදාලව මැතිවරණ කොමිසමේ සභාපතිවරයා වෙත අද ලිපියක් යොමු කළා.\nඒ මැතිවරණය සදහා ඉදිරිපත් අපේක්ෂයින් හට සෘජු ඥාති සම්බන්ධතා සහිත රාජ්‍ය අංශයේ ක්ෂේත්‍ර නිලධාරින්ගේ බලපෑම හේතුවෙන් සැබෑ මහජන මතය විකෘති වීම වැලැක්වීම සඳහා ක්‍රියාමාර්ග ගන්නා ලෙස ඉල්ලමින්.\nමේ අතර පළාත් පාලන මැතිවරණයට අදාලව මේ වන විට පැමිණිලි 51ක් ලැබි තිබෙනවා.\nමැතිවරණ උල්ලංඝනය කිරිම සම්බන්ධ වැටලිම් 23ක් කර ඇති අතර මේ වනවිට අත්අඩංගුවට ගෙන සිටින සැකකරුවන් සංඛ්‍යාව 94ක්.\nමේ අතර කොළඹ මහ නගර සභාවේ මැතිවරණය පැවැත්වීම තාවකාලිකව වළක්වාලමින් අතුරු තහනම් නියෝගයක් නිකුත් කරන ලෙස ඉල්ලා ජාතික ජනතා පක්ෂය අද ශ්‍රේෂ්ඨාධිකරණයට පෙත්සමක් ගොනු කළා.\nමෙවර පළාත්පාලන ඡන්දය සඳහා තම පක්ෂයෙන් ඉදිරිපත් කළ නාමයෝජනා ප්‍රතික්ෂේප කිරීමේ තීන්දුව අහෝසි කරමින් නියෝගයක් නිකුත් කරන ලෙසද එම පෙත්සමෙන් ඉල්ලා තිබෙනවා.\nඑම පක්ෂය නියෝජනය කරන ඉන්දික සංජීව, නල්ලතම්බි යෝගේෂ්වරන් යන අය සහ එක්සත් ජාතික පක්ෂ පළාත් සභා මන්ත්‍රී ශ්‍රීනාත් පෙරේරා මෙම පෙත්සම ගොනු කර ඇති බව හිරු අධිකරණ වාර්තාකරු ප්‍රකාශ කළා.\nපෙත්සම මගින් මැතිවරණ කොමිසමේ සභාපතිවරයා ඇතුලූ 14 දෙනෙකු වගඋත්තරකරුවන් කර තිබෙනවා.",
       "URL": "https://www.hirunews.lk/179968/හිටපු-ජනපතිගෙන්-ලිපියක්",
       "Category": "Local News",
       "Parent URL": "https://www.hirunews.lk/local-news.php?pageID=4145"
}