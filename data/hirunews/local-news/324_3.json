{
       "Source": "hirunews",
       "Timestamp": "Tuesday, 23 May 2023 - 9:10",
       "Headline": "චීන ධීවර යාත්‍රාවක තිබී මළ සිරුරු කිහිපයක් ලාංකික කිමිදුම්කරුවන් විසින් සොයා ගැනේ",
       "News Content": "මධ්‍යම ඉන්දීය සාගරයේදී පෙරළුණු චීන ධීවර යාත්‍රාවක තිබී මළ සිරුරු 07ක් පසුගිය අඟහරුවාදා සොයා ගැනුණා.\nඑහිදී ශ්‍රී ලාංකික කිමිදුම්කරුවන් නෞකාවේ මැදිරියේ තිබී අස්ථි කොටස් සොයාගෙන තිබෙනවා.\nකාර්ය මණ්ඩලයේ 39 දෙනෙකු සමඟ ඉන්දියන් සාගරයේදී අනතුරට ලක්වූ චීන ධීවර යාත්‍රාවේ සිටි පුද්ගලයින් 07 දෙනෙකුගේ සිරුරු කොටස් සොයාගෙන ඇති බව චීන මාධ්‍ය වාර්තා කර තිබුණා.\nශ්‍රී ලංකාවේ කිමිදුන්කරුවන් කණ්ඩායමක් විසින් එම යාත්‍රාවේ කොටස් සොයාගෙන ඇති අතර එහි තිබී අදාළ සිරුරු කොටස් හමුවී ඇති බවයි අදාළ වාර්තාවේ දැක්වෙන්නේ.\nපසුගිය අගහරුවාදා ලුපෙන්ග් යුවාන්යු 0 28 නැමැති මෙම චීන ධීවර යාත්‍රාව ඉන්දියන් සාගරයේදී අනතුරට ලක්ව තිබුණා.\nඑහිදී මුදාගැනීම් කටයුතු සඳහා සහය වන ලෙස චීන තානාපති කාර්යාලය හරහා එරට විදේශ අමාත්‍යංශය විසින් ඕස්ටේ්‍රලියාව, ඉන්දියාව, ශ්‍රී ලංකාව, ඉන්දුනීසියාව, මාලදිවයින සහ පිලිපීනය ඇතුළු රටවල් කිහිපයකින් ඉල්ලීම් කර තිබුණා.\nඑම යාත්‍රාවේ චීන සහ ඉන්දුනීසියානු ජාතිකයින් 17 දෙනෙකු බැගින් මෙන්ම පිලිපීන ජාතිකයින් 05 දෙනෙකු සේවය කර ඇති බවයි චීන වාර්තා සඳහන් කළේ.\nහමු වූ මෙම මළ සිරුරු කොටස් හදුනාගැනීමට නොහැකි පරිදි හානියට පත්ව ඇති බවද එම වාර්තාවේ වැඩිදුරටත් දැක්වෙනවා.\nකෙසේ වෙතත් මේ සම්බන්ධයෙන් හිරු ප්‍රවෘත්ති අංශය නාවික හමුදා මාධ්‍ය ඒකකයෙන් විමසීමක් කළ අතර ඔවුන් කියා සිටියේ මේ සම්බන්ධයෙන් තොරතුරු ලැබී නොමැති බවයි.",
       "URL": "https://www.hirunews.lk/335973/චීන-ධීවර-යාත්‍රාවක-තිබී-මළ-සිරුරු-කිහිපයක්-ලාංකික-කිමිදුම්කරුවන්-විසින්-සොයා-ගැනේ",
       "Category": "Local News",
       "Parent URL": "https://www.hirunews.lk/local-news.php?pageID=324"
}