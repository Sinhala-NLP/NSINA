{
       "Source": "hirunews",
       "Timestamp": "Friday, 16 October 2020 - 19:40",
       "Headline": "අභාවප්‍රාප්ත අනුලා බුලත්සිංහලගේ අවසන් කටයුතු හෙට (වීඩියෝ)",
       "News Content": "ප්‍රවීන වේදිකා නාට්‍ය ශිල්පිනියකල ගායන ශිල්පිනියක සහ රංගන ශිල්පිනියක වන අනුලා බුලත්සිංහල මහත්මිය අද පෙරවරුවේ අභාවප්‍රාප්ත වුණා.\nමිය යන විට 73 වියේ පසු වූ බුලත්සිංහල මහත්මියගේ දේහය පිළිබඳ අවසන් කටයුතු බොරැල්ල කනත්තේදී හෙට සිදුකිරීමට නියමිතයි.\n1947 වසරේ සැප්තැම්බර් 21 වැනිදා උපත ලැබූ අනුලා මෙන්ඩිස්ල අනුලා බුලත්සිංහල නමින් ප්‍රකටවන්නේ ප්‍රවීන නාට්‍යවේදී ලූෂන් බුලත්සිංහලයන් සමඟ විවාහ වීමෙන් පසුවයි.\nආර්.ආර්. සමරකෝන් ශූරීන්ගේ කුළුදුල් නිර්මාණය වන \"ලෙඩක් නැති ලෙඩෙක්\" වේදිකා නාට්‍ය ඔස්සේ 1965 වසරේදී අනුලා බුලත්සිංහල මහත්මිය පළමුවරට වේදිකාවට පිවිසියා.\nලූෂන් බුලත්සිංහලයන්ගේ තාරාවෝ ඉඟිලෙති වේදිකා නාට්‍යයේ පළමු නිෂ්පාදනය සඳහාද ඇය රංගනයෙන් දායක වුණා.\nඅනතුරුව එදිරිවීර සරච්චන්ද්‍ර, හෙන්රි ජයසේන, බර්ටි ගලහිටියාව වැනි ප්‍රවීණයන්ගේ නිර්මාණ හරහා වේදිකාවේ දිගු දුරක් යන අනුලා බුලත්සිංහල මහත්මිය වඩාත් ජනප්‍රිය වූයේ රතු හැට්ටකාරී නාට්‍යයේ දීකිරි දීකිරි ගීතයෙන්.\nදයානන්ද ගුණවර්ධනයන්ගේ මධුර ජවනිකා නාට්‍යයේ නෙයිනගේ සූදුව ගීතයද මෙරට ප්‍රේක්ෂකාගාරයේ මතකයෙන් මැකී නොයන තවත් ගීතයක්.\nවිජේරත්න වරකාගොඩ මහතා සමඟ ගයනු ලැබූ රඟහල දැන් ඇත අඩ අඳුරේ. සිය දියණිය සමඟ ගායනා කළ බුදුන් වඳින මේ දෑතින් ආදී ගීතද මෙරට රසිකයින්ගේ හදවත් තුළ අදටද රැව් දෙනවා.\nභවත්‍රා, යකඩදෝලි ආදී ටෙලි නිර්මාණවලින් පුංචි තිරය හරහා මෙරට ජනතාවට සමීප වූ අනුලා බුලත්සිංහල මහත්මිය අසන්ධිමිත්තා, මහින්දාගමනය ආදී සිනමා නිර්මාණ හරහා මෑත ඉතිහාසයේ රිදී තිරයද ආලෝකවත් කළා.\nමෙම අසහාය රංගන ශිල්පිනිය පසුගිය සැප්තැම්බර් 11 වැනිදා අවසන් වරට වේදිකාවකට පා තැබුවේ රාජ්‍ය නාට්‍ය උළෙලේදී කලාකරුවෙකුට ජීවිතයේ එක් වරක් පමණක් පිරිනැමෙන නාට්‍ය කීර්ති සම්මානය පිළිගැනීම සඳහායි.\nහර්ෂ පුතනුවන්ට සහ ඉන්ද්‍රචාපා දියණියට ආදරණීය මවක් වූ අනුලා බුලත්සිංහල මහත්මිය සිය සැමියා වන ලූෂන් බුලත්සිංහලයන් හට අදරණීය බිරිඳක් බවට පත් වූයේ ඔහුගේ නිර්මාණ දිවියටද ශක්තියක් දෙමින්.\nජීවන වේදිකාවෙන් බැසයන රතු හැට්ටකාරියට සුභ ගමන්.",
       "URL": "https://www.hirunews.lk/252685/අභාවප්‍රාප්ත-අනුලා-බුලත්සිංහලගේ-අවසන්-කටයුතු-හෙට-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2386"
}