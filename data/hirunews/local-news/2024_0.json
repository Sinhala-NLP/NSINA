{
       "Source": "hirunews",
       "Timestamp": "Tuesday, 13 April 2021 - 6:48",
       "Headline": "සැම්සන්ගේ සුපිරි ඉනිම අපතේ යයි - රාජස්ථානය හමුවේ පන්ජාබයට තියුණු ජයක්",
       "News Content": "ඉන්දීය ප්‍රිමිය ලීග් තරඟාවලියේ ඊයේ පැවති තරඟයය තියුණු සටනකින් අනතුරුව ජය ගන්නට පන්ජාබ් කිංග්ස් කණ්ඩායම සමත් වුණා.\nඒ ඊයේ තරඟයේදී ඔවුන්ගේ ප්‍රතිවාදීන් වූ රාජස්ථාන් රෝයල්ස් කණ්ඩායම ලකුණු 04 කින් පරාජය කරමින්.\nතරඟයේ පළමුව පන්දුවට පහරදුන් පන්ජාබ් පිතිකරුවන් රාජස්ථාන් පිළට ලකුණු 222ක දැවැන්ත ඉලක්කයක් ලබා දුන්නා.\nපන්ජාබ් පිළ වෙනුවෙන් ආරම්භක පිතිකරු ලෝකේශ් රාහුල් ලකුණු 91ක් රැස්කළ අතර දීපක් හෝඩා ලකුණු 64ක් රැස්කළා.\nක්‍රිස් ගේල් පන්දු 28කදී ලකුණු 40ක් රැස්කළ අතර නියමිත පන්දුවාර 20 අවසානයේදී පන්ජාබ් ලකුණු පුවරුව දැක්වුණේ කඩුලු 06කට ලකුණු 221ක් ලෙසයි.\nපිළිතුරු ඉනිම ක්‍රීඩා කිරීමට පිටියට පිවිසි රාජස්ථාන් ආරම්භක පිතිකරුවන් දෙදෙනාට එතරම් සාර්ථකවීමට පන්ජාබ් පන්දු යවන්නන් ඉඩ ලබාදුන්නේ නැහැ.\nලකුණු 222ක දැවැන්ත ඉලක්කය සපුරා ගැනීමේ අරමුණින් ආරම්භක පිතිකරුවෙකු ලෙස පිතිකරණ ලැයිස්තුවේ උසස්වීමක් ලබමින් පිටියට ආ බෙන් ස්ටොක් ලකුණු නොලබාම ක්‍රීඩාගාරයට හරවා යවන්නට මොහොමඩ් ෂාමි සමත් වුණා.\nඔහුගේ දැවීයාමෙන් පසු පන්දුවට පහරදීමට පැමිණි රාජස්ථාන් නායක සංජු සැම්සන් සුපිරි ඉනිමක් දියත් කරමින් සිය කණ්ඩායම ජයග්‍රහණයකරා රැගෙන යාමට දැඩි උත්සාහයක නිරත වුණේ මෙවර අයි.පී.එල්. පිටියේ පළමු ශතකය වාර්තාකරමින්.\nදැවැන්ත හයේ පහර 07ක් සහ හතරේ පහර 12ක් සමගින් පන්දු 63කදී ලකුණු 119ක් රැස්කළ සංජු සැම්සන් අවාසනාවන්ත ලෙස දැවී ගියේ අර්ෂ්දීප් සිංගේ පන්දුවකට  දීපක් හෝඩා වෙත උඩ පන්දුවක් ලබාදෙමින්.\nකෙසේ වෙතත් ඔහුගේ උත්සාහය අපතේ හරිමින් නියමිත පන්දුවාර 20 තුල රාජස්ථාන් ඉනිම ලකුණු 217කට සීමාකරන්නට පන්ජාබ් පන්දු යවන්නන් සමත් වුණා.",
       "URL": "https://www.hirunews.lk/268293/සැම්සන්ගේ-සුපිරි-ඉනිම-අපතේ-යයි-රාජස්ථානය-හමුවේ-පන්ජාබයට-තියුණු-ජයක්",
       "Category": "Local News",
       "Parent URL": "https://www.hirunews.lk/local-news.php?pageID=2024"
}