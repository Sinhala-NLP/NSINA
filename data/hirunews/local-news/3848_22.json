{
       "Source": "hirunews",
       "Timestamp": "Sunday, 15 July 2018 - 6:38",
       "Headline": "අද සිට වැඩිවන දඩයට එරෙහිව ප්‍රවාහන සංගම් ඒකාබද්ධ සටනක",
       "News Content": "රථ වාහන වැරදි සඳහා වන නව ස්ථානීය දඩ මුදල් අය කිරීම අද සිට ක්‍රියාත්මකයි.\nඒ අනුව අධික වේගයෙන් රිය ධාවනය සඳහා පනවා තිබූ රුපියල් දහසේ දඩ මුදල රුපියල් 3000 දක්වා වැඩි වනු ඇති.\nඑමෙන්ම මාර්ග නීති උල්ලගණය කරමින් රථ වාහන ධාවනය කිරීමට අදාළව පැවති රුපියල් දහසේ දඩ මුදල නව ස්ථානීය දඩ මුදල් අය කිරීම යටතේ රුපියල් 2000 දක්වා ඉහළ නැංවෙනවා.\nමෙම නව දඩ මුදල් අය කිරීම යටතේ මීට පෙර අධිකරණය හමුවට ඉදිරිපත් කළ වැරදි ඇතුළු නව වැරදි 10ක් ඇතුළත් කර තිබීම විශේෂත්වයක්.\nනව සංශෝධනවලට අනුව මෙතෙක් රුපියල් 20ක්ව පැවති අවම දඩ මුදල ද රුපියල් 500ක් දක්වා ඉහළ නංවා තිබෙනවා.\nනව දඩ මුදල් ගෙවීම සඳහා දින 28ක කාලයක් ලබා දී ඇති අතර, මුල් දින 14න් පසු ගෙවන දඩ මුදල දෙගුණයක් වන බවයි පොලීසිය සඳහන් කළේ.\nකෙසේ වෙතත් මේ පිළිබදව ප්‍රවාහන සංගම් බහුතරයක් සිය විරෝධය පළ කරනවා.\nහිරු ප්‍රවෘත්ති අංශයට අදහස් දැක්වූ පෞද්ගලික බස් රථ හිමියන්ගේ සංගමයේ සභාපති ගැමුණු විජේරත්න කියා සිටියේ රජය ආදායම් ලබාගැනීමේ අරමුණින් මෙලෙස දඩ මුදල් ඉහළ නංවා ඇති බවයි.\nසමස්ත ලංකා අන්තර්පළාත් දිස්ත්‍රික් පාසල් ළමයින් ප්‍රවාහන සංගමය සහ සමස්ත ලංකා යතුරුපැදිකරුවන්ගේ සංගමයද ඊට විරෝධය පළ කළා.\nඑමෙන්ම ලංකා ස්වයං රැකියා වෘත්තීකයන්ගේ ජාතික ත්‍රිරෝද රථ සංගමයේ සභාපති සුනිල් ජයවර්ධන කියා සිටියේ ඉදිරියේදී සියලූ ප්‍රවාහන සංගම් සමඟ එක්ව වෘත්තිය ක්‍රියාමාර්ගයක් නව දඩ මුදලට එරෙහිව සැළසුම් කර ඇති බවයි.\nසමස්ත ලංකා ත්‍රිරෝද රථ රියදුරන්ගේ සහ හිමිකරුවන්ගේ සංගමයේ සභාපති සුදිල් ජයරුක් අප කළ විමසීමකදී සදහන් කර සිටියේ අදාළ දඩ මුදල සම්බන්ධයෙන් තම සංගමයේ විරෝධතාවයක් නොමැති බවයි.",
       "URL": "https://www.hirunews.lk/195246/අද-සිට-වැඩිවන-දඩයට-එරෙහිව-ප්‍රවාහන-සංගම්-ඒකාබද්ධ-සටනක",
       "Category": "Local News",
       "Parent URL": "https://www.hirunews.lk/local-news.php?pageID=3848"
}