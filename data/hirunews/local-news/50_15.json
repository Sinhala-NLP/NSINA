{
       "Source": "hirunews",
       "Timestamp": "Tuesday, 05 September 2023 - 16:07",
       "Headline": "මුතුරාජවෙල භෞතික මායිම් සළකුණු කිරීම අරඹා ඇතැයි නීතිපති අභියාචනාධිකරණයට දැනුම් දෙයි",
       "News Content": "මුතුරාජවෙල සංරක්ෂිත පාරිසරික කලාපය වටා භෞතිකව මායිම් සලකුණු කිරීමේ කටයුතු මේ වන විට ආරම්භ කර ඇති බව නීතිපතිවරයා අභියාචනාධිකරණයට දැනුම් දී තිබෙනවා.\nඒ පරිසර යුක්ති කේන්ද්‍රය විසින් ගොනු කළ පෙත්සමක් අද අභියාචනාධිකරණය ඉදිරියේ සළකා බැලූ අවස්ථාවේදියි.\nමුතුරාජවෙල අභයභූමියේ හා මුතුරාජවෙල පාරිසරික ආරක්ෂක කලාපය වටා භෞතිකව මායිම් සලකුණු කිරීමට පියවර ගන්නා ලෙස රජය වෙත නියෝගයක් නිකුත් කරන්නැයි ඉල්ලා මෙම පෙත්සම ගොනුකර තිබුණා.\nඑය අද කැඳවනු ලැබූ අවස්ථාවේදී වන සංරක්ෂණ දෙපාර්තමේන්තුව සහ වනජීවී දෙපාර්තමේන්තුව වෙනුවෙන් පෙනී සිටි රජයේ නීතිඥවරිය මෙම දැනුම් දීම සිදු කළා.\nඒ අනුව අදාළ පෙත්සම යළි නොවැම්බර් මස 8 වනදා කැඳවීමට නියෝග කළ අභියාචනාධිකරණ විනිසුරු මඩුල්ල එදින මෙම මායිම් ලකුණු කිරීමේ කටයුතු වල ප්‍රගතිය දැක්වෙන වාර්තාවක් ඉදිරිපත් කරන ලෙසත් රජයේ නීතිඥවරියට නියෝග කරනු ලැබුවා.",
       "URL": "https://www.hirunews.lk/347239/මුතුරාජවෙල-භෞතික-මායිම්-සළකුණු-කිරීම-අරඹා-ඇතැයි-නීතිපති-අභියාචනාධිකරණයට-දැනුම්-දෙයි",
       "Category": "Local News",
       "Parent URL": "https://www.hirunews.lk/local-news.php?pageID=50"
}