{
       "Source": "hirunews",
       "Timestamp": "Sunday, 06 August 2023 - 7:22",
       "Headline": "චන්ද්‍රයාන් සඳට ඇතුළුවෙයි",
       "News Content": "සඳ තරණය කිරීමේ ඓතිහාසික මෙහෙයුමට එක්වූ ඉන්දීය චන්ද්‍රයාන් 3 යානය, සාර්ථකව සඳ කක්ෂයට ඇතුළු වී තිබෙනවා.\nඉන්දීය අභ්‍යකාශ පර්යේෂණ ආයතනය හෙවත් ඉස්රෝ ආයතනය සඳහන් කළේ චන්ද්‍රයාන් 3 දක්ෂිණ ධ්‍රැවය ඉලක්ක කර චන්ද්‍ර කක්ෂයට ඇතුළු වූ බවටයි.\nමෙම අභ්‍යවකාශ යානය ඕබිටරයක්, ලෑන්ඩරයක් සහ රෝවරයක් සහිතව ගුවන්ගත කරනු ලැබුවේ පසුගිය මස 14 වන දායි.\nලබන 23 හෝ 24 දිනවල චන්ද්‍ර පෘෂ්ඨය මත ලෑන්ඩරය සහ රෝවරය පතිත කරවීමටයි ඉන්දීය විද්‍යාඥයන් සැළසුම් කර ඇත්තේ.\nඑය සාර්ථක වුවහොත් සඳේ එතරම් ගවේෂණය නොකළ දක්ෂිණ ධ්‍රැවය ආසන්නයට ගොඩබසින පළමු රට ඉන්දියාව වනු ඇති.\nඑමෙන්ම එය ඇමරිකාව, පැරණි සෝවියට් සංගමය සහ චීනයට පසුව සඳ මත මෘදු ගොඩබෑමක් සිදුකරන සිව්වන අවස්ථාව ද වනවා.\nඉන්දීය අභ්‍යකාශ පර්යේෂණ ආයතනය හෙවත් ඉස්රෝ මගින් මෙම මෙහෙයුමට වැය කර ඇති මුදල ඉන්දීය රුපියල් බිලියන 6.1 ක්.\nඉන්දීය මාධ්‍ය, කිලෝග්‍රෑම් 3921 ක් බරැති චන්ද්‍රයාන් යානයේ බර සමාන කර ඇත්තේ ආසියානු ඇතුන් 130 කගේ බරකටයි.",
       "URL": "https://www.hirunews.lk/343766/චන්ද්‍රයාන්-සඳට-ඇතුළුවෙයි",
       "Category": "Local News",
       "Parent URL": "https://www.hirunews.lk/local-news.php?pageID=122"
}