{
       "Source": "hirunews",
       "Timestamp": "Monday, 02 May 2022 - 13:30",
       "Headline": "පාර්ලිමේන්තුවේ දූරකථන, ආහාරපාන, විදුලිය සහ ලිපිද්‍රව්‍ය පරිහරණයට සීමා",
       "News Content": "පවතින ආර්ථික තත්ත්වය සැළකිල්ලට ගෙන පාර්ලිමේන්තුවේ දූරකථන පරිහරණය ඇතුලු සේවාවන් රැසක් සඳහා සීමා පැනවීමට පියවර ගෙන තිබෙනවා.\nඒ අනුව පාර්ලිමේන්තුවේ දුරකථනවලින් පෞද්ගලික දූරකථන ඇමතුම් ලබා ගැනීම සිදු නොකරන ලෙස සියලු අංශ ප්‍රධානීන් හරහා සේවක සේවිකාවන්ට පසුගිය සතියේ දැනුම්දීමටයි පාර්ලිමේන්තු මහ ලේකම් ධම්මික දසනායක පියවර ගෙන ඇත්තේ.\nඑසේම පාර්ලිමේන්තුව තුළ විදුලිය, ජලය සහ ලිපිද්‍රව්‍ය පරිහරණයද සීමා කර තිබෙනවා.\nවේත්‍රධාරී නරේන්ද්‍ර ප්‍රනාන්දු කියා සිටියේ පාර්ලිමේන්තුවේ දෛනික ආහාරවේළට ඇතුළත් කෙරෙන ආහාර වර්ග ප්‍රමාණය ද මේ වනවිට සීමා කර ඇති බවයි.\nඒ අනුව ආහාර වේළක් සඳහා ව්‍යංජන තුනක් හෝ හතරක් පමණක් එක් කිරීමට පියවර ගෙන තිබෙනවා.\nඑමෙන්ම ඉදිරියේදී පාර්ලිමේන්තුවේ ආහාර වේලක් සඳහා අය කෙරෙන මිල ද තවදුරටත් ඉහළ යා හැකි බවයි වේත්‍රධාරීවරයා වැඩිදුරටත් සඳහන් කළේ.",
       "URL": "https://www.hirunews.lk/303326/පාර්ලිමේන්තුවේ-දූරකථන-ආහාරපාන-විදුලිය-සහ-ලිපිද්‍රව්‍ය-පරිහරණයට-සීමා",
       "Category": "Local News",
       "Parent URL": "https://www.hirunews.lk/local-news.php?pageID=1196"
}