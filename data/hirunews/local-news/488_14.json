{
       "Source": "hirunews",
       "Timestamp": "Thursday, 09 March 2023 - 10:45",
       "Headline": "දිනය නිමා වන්නටත් මත්තෙන් ටෙස්ට් වාර්තා 4ක්",
       "News Content": "ටෙස්ට් ලෝක ශූරතා තරගාවලියට අදාළ ව පැවැත්වෙන ශ්‍රී ලංකාව සහ නවසීලන්තය අතර තරගාවලියේ පළමු ටෙස්ට් තරගයේ පළමු දිනය (09) දැන් ක්‍රියාත්මක වෙමින් පවතිනවා.\nනවසීලන්තයේ ක්‍රයිස්චර්ච් හි දී පැවැත්වෙන මෙම තරගයේ පළමු දිනය නිමා වීමටත් මත්තෙන් මේ වන විට ක්‍රිකට් වාර්තා 4ක් අලුත් වීම විශේෂත්වයක්.\nඑහි දී අද දිනයේ වාර්තා වූ පළමු වාර්තාව ලෙස සටහන් වූයේ, විදෙස් පිතිකරුවෙකු නවසීලන්තයේ දී රැස් කළ වේගවත් ම ටෙස්ට් අර්ධ ශතකය කුසල් මෙන්ඩිස්ගේ පිත්තෙන් වාර්තා වීමත් සමඟ යි.\nඊට අමතර ව ශ්‍රී ලංකා ටෙස්ට් නායක දිමුත් කරුණාරත්න ක්‍රිකට් වාර්තා පොත් අතරට ඇතුළු වුණේ, එතෙක් මෙතෙක් ශ්‍රී ලංකා කණ්ඩායමේ ආරම්භක ටෙස්ට් පිතිකරුවෙකු ශ්‍රී ලංකාව වෙනුවෙන් වාර්තා කළ ඉහළ ම ටෙස්ට් ලකුණු එකතුව වන ලකුණු 5980 තම නම ඉදිරියේ ලියා ගනිමින්.\nමෙම වාර්තා දෙක හැරුණු කොට ශ්‍රී ලංකාව වෙනුවෙන් අද දිනයේ ලියැවුණු වාර්තාව බවට පත් වුණේ, ශ්‍රී ලංකා කණ්ඩායමේ හිටපු නායකයෙකු වූ මැද පෙළ පිතිකරු ඇන්ජලෝ මැතිවුස් තම ටෙස්ට් දිවියේ ලකුණු 7000 සීමාව පසු කර යෑම යි.\nමේ වන විට ටෙස්ට් තරග 101ක දී එම කඩයිම පසු කර ගිය මැතිවුස් ශ්‍රී ලංකාව වෙනුවෙන් ටෙස්ට් ලකුණු 7000ක් රැස් කළ තුන් වැන්නා බවට වාර්තා අතරට එක් වුණා.\nශ්‍රී ලංකාව ඉදිරියේ මෙම වාර්තා ලියැවෙමින් පැවති අද දිනයේ සිවු වැනි කඩුල්ල ලෙස ලකුණු 39ක් ලබා සිටි දිනේෂ් චන්දිමාල්ගේ කඩුල්ල දවා ගත් ටිම් සවුදි නවසීලන්තය වෙනුවෙන් වැඩි ම ජාත්‍යන්තර කඩුලු ගණනක් ලබාගත් පන්දු යවන්නා බවට පත් වුණා.",
       "URL": "https://www.hirunews.lk/329415/දිනය-නිමා-වන්නටත්-මත්තෙන්-ටෙස්ට්-වාර්තා-4ක්",
       "Category": "Local News",
       "Parent URL": "https://www.hirunews.lk/local-news.php?pageID=488"
}