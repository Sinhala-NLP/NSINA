{
       "Source": "hirunews",
       "Timestamp": "Tuesday, 12 April 2022 - 17:27",
       "Headline": "ඉන්දියාවෙන් එන සහල්වලින් පළමු තොගය දිවයිනට",
       "News Content": "සිංහල හා ද්‍රවිඩ අලුත් අවුරුද්ද ඉලක්ක කරගනිමින්, ඉන්දියානු ණය යෝජනා ක්‍රමය යටතේ මෙරටට ආනයනය කරනු ලබන සහල් මෙට්‍රික් ටොන් 40000ක තොගයෙන්, ටොන් 11000ක පළමු සහල් තොගය රැගත් නෞකාව අද (12) පස්වරුවේ කොළඹ වරායට ළඟා වී තිබෙනවා.\nඒ අනුව, මෙම සහල් තොගය ඉන්දියාවේ කාකිනඩා වරායේ සිට දින හතරකට ආසන්න කාල සීමාවක් තුළදී මෙරටට ගෙන ආ අතර, නාඩු සහල් ටොන් 7,000ක්, සම්බා සහල් ටොන් 2000ක්, කැකුළු සහල් ටොන් 2000ක් මෙම සහල් තොගයට ඇතුළත්.\nඉන්දියානු මහකොමසාරිස් කාර්යාලයේ නියෝජිතයන් විසින් මෙම සහල් තොගය, ශ්‍රී ලංකා රජය වෙනුවෙන් රජයේ වාණිජ විවිධ නීතිගත සංස්ථාවේ සභාපති යෝගා පෙරේරා මහතා ඇතුළු වෙළෙඳ අමාත්‍යාංශ නියෝජිතයන් පිරිසක් වෙත නිල වශයෙන් භාර දී තිබෙනවා.\nඒ අනුව, දිවයින පුරා පිහිටි ලංකා සතොස අලෙවි ශාඛා සහ සමූපකාර ප්‍රාදේශික හරහා සම්බා සහල් කිලෝවක් රුපියල්130ක මිලටත්, නාඩු සහල් කිලෝවක් රුපියල් 110කටත්, කැකුළු සහල් කිලෝවක් රුපියල් 110කටත් පාරිභෝගික ජනතාවට ලබා දීමට නියමිතයි.\nමෙම ණය යෝජනා ක්‍රමය යටතේ තවත් සහල් තොගයක් ඉදිරි දින වලදී මෙරටට ළඟා වීමට නියමිත අතර එම තොගය ද රජයේ අලෙවිසැල් ජාලය හරහා අවම මිලගණන් යටතේ පාරිභෝගිකයාට කඩිනමින් ලබා දීමට සැලසුම් කර තිබෙනවා.",
       "URL": "https://www.hirunews.lk/301827/ඉන්දියාවෙන්-එන-සහල්වලින්-පළමු-තොගය-දිවයිනට",
       "Category": "Local News",
       "Parent URL": "https://www.hirunews.lk/local-news.php?pageID=1234"
}