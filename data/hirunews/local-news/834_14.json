{
       "Source": "hirunews",
       "Timestamp": "Friday, 30 September 2022 - 12:20",
       "Headline": "එක්සත් ජාතීන්ගේ සංවිධානය සමග කටයුතු කළා යැයි ශ්‍රී ලංකාව ඇතුළු රටවල් 42ක පුරවැසියන් පළිගැනීම්වලට ලක්වෙලා",
       "News Content": "මානව හිමිකම් සම්බන්ධයෙන් එක්සත් ජාතීන්ගේ සංවිධානය සමඟ සහයෝගයෙන් කටයුතු කිරීම නිසා ලොව පුරා රටවල් 42ක ජනතාව පළිගැනීම්වලට සහ බිය ගැන්වීම්වලට මුහුණ දී ඇති බව එක්සත් ජාතීන්ගේ සංවිධානයේ නවතම වාර්තාවක් හෙළිදරව් කරනවා.\nඑහි මෙරටට අදාල විශේෂ ම තත්ත්වය නම් එම රටවල් 42ක් අතර ශ්‍රී ලංකාව ද පසුවීමයි.\nඑක්සත් ජාතීන්ගේ මහලේකම්වරයාගේ එම වාර්ෂික වාර්තාව, අනුව මෙලෙස ප්‍රධාන වශයෙන් මානව හිමිකම් උල්ලංඝනය කිරීම්වලට ගොදුරු වූවන්,\nලෙස දැක්වෙන්නේ, මානව හිමිකම් ආරක්ෂකයින්, මාධ්‍යවේදීන් - රාජ්‍ය සහ රාජ්‍ය නොවන ක්‍රියාකාරීන් යන අ‍ය වන අතර ඔවුන් පළිගැනීම් සහ බිය ගැන්වීම්වලට ලක් ව තිබෙන බව විස්තර කෙරෙනවා.\nමෙලෙස දැක්වෙන මානව හිමිකම් උල්ලංගණය කිරීම් ලෙස මෙම වාර්තාවෙහි සඳහන් වන්නේ, පුද්ගලයින් රඳවා තබා ගැනීම, සීමාකාරී නීති මගින් ඉලක්කගත මර්දනය, මාර්ගගතව සහ එසේ නොවන ආකාරයට ලුහු බැඳීම සහ නිරීක්ෂණය යන ආදියයි.\nමෙම වාර්තාවේ උද්දීපනය කර ඇති සියලු ම සිද්ධීන් 2021 මැයි 1 සහ 2022 අප්‍රේල් 30 අතර සිදු වූ ඒවා වන අතර ඒ සඳහා එක්සත් ජාතීන්ගේ මානව හිමිකම් යාන්ත්‍රණ සමඟ සහයෝගයෙන් කටයුතු කළ පුද්ගලයන් සහ කණ්ඩායම් සම්බන්ධ වී තිබෙනවා.\nඅදාල වාර්තාව සම්බන්ධයෙන් අදහස් දැක්වූ මානව හිමිකම් පිළිබඳ සහකාර මහලේකම් ඉල්සේ බ්‍රෑන්ඩ් කෙහ්රිස් ප්‍රකාශ කළේ, සිද්ධින් වාර්තා වූ සංඛ්‍යාවන් කම්පනයට කරුණක් වුව ද, බොහෝ පළිගැනීම් පිළිබඳ සිද්ධීන් තමන් වෙත වාර්තා නොවී තිබුණු බවයි.\nතව ද පසුගිය වසරවල මෙන් ම, ආදිවාසී ජනතාවගේ නියෝජිතයන්, සුළු ජාතීන් හෝ පාරිසරික හා දේශගුණික විපර්යාස පිළිබඳ කටයුතු කරන අය මෙන් ම වයස, ලිංගිකත්වය මත පදනම්ව වෙනස්කම්වලට ලක්විය හැකි පුද්ගලයින් ඇතුළු ඇතැම් ජනගහන සහ කණ්ඩායම්වලට බිය ගැන්වීම් සහ පළිගැනීම් ද එක් එක් ප්‍රමාණවලින් වාර්ථා වූ බව ද මෙම වාර්තාවෙහි ඇතුළත් වනවා.\nඑක්සත් ජාතීන්ගේ සංවිධානය සමඟ සහයෝගයෙන් කටයුතු කිරීම නිසා පළිගැනීම්වලට සහ බිය ගැන්වීම්වලට පුද්ගලයන්ට මුහුණ දීමට සිදු වූ රාජ්‍යයන් ලෙස එම වාර්තාව අනුව දැක්වෙන්නේ, ඇෆ්ගනිස්ථානය, ඇන්ඩෝරා, බහරේනය, බංග්ලාදේශය, බෙලරුස්, බ්‍රසීලය, බුරුන්ඩි, කැමරුන්, චීනය, කියුබාව, සයිප්‍රසය, කොංගෝ ප්‍රජාතන්ත්‍රවාදී ජනරජය, ජිබුටි, ඊජිප්තුව, ග්වාතමාලාව, ඉන්දියාව, ඉන්දුනීසියාව, ඉරාන ඉස්ලාමීය ජනරජය, ඊශ්‍රායලය, කසකස්තානය, ලාඕස මහජන ප්‍රජාතන්ත්‍රවාදී ජනරජය, ලිබියාව, මාලදිවයින, මාලි, මෙක්සිකෝව, මොරොක්කෝව, මියන්මාරය, නිකරගුවාව, පිලිපීනය, රුසියානු සමූහාණ්ඩුව, රුවන්ඩාව, සෞදි අරාබිය, දකුණු සුඩානය, ශ්‍රී ලංකාව, සුඩානය, පලස්තීනය, තායිලන්තය, ටර්ක්මෙනිස්තානය, එක්සත් අරාබි එමීර් රාජ්‍යය, බොලිවේරියානු ජනරජය වෙනිසියුලාව, වියට්නාමය සහ යේමනය යන රාජ්‍යයන්.",
       "URL": "https://www.hirunews.lk/316688/එක්සත්-ජාතීන්ගේ-සංවිධානය-සමග-කටයුතු-කළා-යැයි-ශ්‍රී-ලංකාව-ඇතුළු-රටවල්-42ක-පුරවැසියන්-පළිගැනීම්වලට-ලක්වෙලා",
       "Category": "Local News",
       "Parent URL": "https://www.hirunews.lk/local-news.php?pageID=834"
}