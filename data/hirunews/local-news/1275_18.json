{
       "Source": "hirunews",
       "Timestamp": "Wednesday, 23 March 2022 - 19:34",
       "Headline": "පැනමා රාජ්‍යයේ සිට ආ කෝටි 600ක කොකේන් (ඡායාරූප)",
       "News Content": "දකුණු ඇමෙරිකාවේ පැනමා රාජ්‍යයේ සිට බෙල්ජියම සහ සෞදි අරාබිය හරහා කොළඹ වරායට මාර්තු 18 වන දින පැමිණ ඉන්දියාවට ප්‍රතිනැව්ගත කිරීම සඳහා සුදානම් කර තිබූ සැක සහිත අඩි 20 බහාලුම් 4 ක් ශ්‍රී ලංකා රේගුවේ වරාය පාලන අංශයේ නිලධාරීන් විසින් අද උදෑසන පරීක්ෂා කර තිබෙනවා.\nමෙම බහාලුම් තුල අබලි යකඩ අඩංගු බවට නැවු භාණ්ඩ ලේඛනයේ සඳහන් කර තිබුණ අතර මෙම පරීක්ෂාවේදී ඉන් එක් බහාලුමක් තුල තිබී කොකේන් නමැති මත් ද්‍රව්‍ය තොගයක් සොයා ගනු ලැබුවා.\nමෙම බහාලුම තුල ගමන් බෑග 10 ක ඇසුරුම් කොට විශාල යකඩ බඳුනක් තුල සඟවා තිබුණ කොකේන් කිලෝ 300 ක පමණ තොගයක් සොයා ගැනීමට රේගු නිලධාරීන්ට හැකියාව ලැබුනා.\nමෙම කොකේන් තොගයේ වෙළඳපළ වටිනාකම රුපියල් මිලියන 6,000 ක් පමණ වන බව මේ වන විට ගණන් බලා තිබෙනවා.\nශ්‍රී ලංකා රේගුවේ මත් ද්‍රව්‍ය පාලන අංශයේ නිලධාරීන් විසින් මෙම කොකේන් තොගය අත්අඩංගුවට ගෙන ඇති අතර මේ පිළිබඳ මූලික විමර්ශන කටයුතු සිදු කරනු ලබනවා.\nමූලික විමර්ශන අවසානයේ මෙම මත් ද්‍රව්‍ය තොගය පොලිස් මත් ද්‍රව්‍ය කාර්යාංශය වෙත භාර දීමට නියමිතයි.",
       "URL": "https://www.hirunews.lk/300216/පැනමා-රාජ්‍යයේ-සිට-ආ-කෝටි-600ක-කොකේන්-ඡායාරූප",
       "Category": "Local News",
       "Parent URL": "https://www.hirunews.lk/local-news.php?pageID=1275"
}