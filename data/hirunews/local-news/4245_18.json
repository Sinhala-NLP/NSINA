{
       "Source": "hirunews",
       "Timestamp": "Monday, 30 October 2017 - 12:55",
       "Headline": "ව්‍යවස්ථා මෙහෙයුම් කමිටු වාර්තාව ගැන විවාදය ඇරඹේ",
       "News Content": "ආණ්ඩුක්‍රම ව්‍යවස්ථා මෙහෙයුම් කමිටු අතුරු වාර්තාව පිළිබඳ විවාදය මේ වනවිට පාර්ලිමේන්තුවේදී ආරම්භ වී තිබෙනවා.\nකථානායක කරූ ජයසූරියගේ ප්‍රධානත්වයෙන් අද පෙරවරුවේ පාර්ලිමේන්තුව ව්‍යවස්ථාදායක මණ්ඩලය ලෙස රැස්වූ අතර, එහිදී විවාදය ආරම්භ කරනු ලැබුවේ සභානායක අමාත්‍ය ලක්ෂ්මන් කිරිඇල්ලයි.\nකෙසේ වෙතත් ආණ්ඩුක්‍රම ව්‍යස්ථා මෙහෙයුම් කමිටුවේ අතුරු වාර්තාවට විරෝධය පළ කරමින් ඒකාබද්ධ විපක්ෂයේ මන්ත්‍රීවරුන් පොල්දූව මන්සන්ධියෙන් පාර්ලිමේන්තුවට පිවිසෙන මාර්ග අවහිර කරමින් විරෝධතාවයක නිරත වුණා.\nමේ නිසා එම මංසන්ධියෙන් පාර්ලිමේන්තුවට පිවිසෙන මාර්ගය තාවකාලිකව වසා දැමුණු අතර මේ නිසා බත්තරමුල්ල අවට දැඩි රථ වාහන තදබදයක්ද හටගෙන තිබුණා.\nමේ අතර ආණ්ඩුක්‍රම ව්‍යවස්ථා මෙහෙයුම් කමිටු අතුරු වාර්තාව පිළිබඳ විවාදය අරඹමින් පාර්ලිමේන්තුව හමුවේ සභානායක අමාත්‍ය ලක්ෂ්මන් කිරිඇල්ල අදහස් දක්වමින් සිටින අතරතුර පාර්ලිමේන්තුවට ප්‍රවේශ වන මාර්ගය වසා දමා ඇති බවට ඒකාබද්ධ විපක්ෂයේ පාර්ලිමේන්තු මන්ත්‍රී බන්දුල ගුණවර්ධන විරෝධතාවක්ද මතුකළා.\nඑමෙන්ම විවාදය අතරතුර නියෝජ්‍ය අමාත්‍ය ධූරයෙන් ඉවත් කෙරුණු දුලිප් විජේසේකර මන්ත්‍රීවරයා විපක්ෂයේ අසුන් ගැනීමද විශේෂත්වයක්.",
       "URL": "https://www.hirunews.lk/174789/ව්‍යවස්ථා-මෙහෙයුම්-කමිටු-වාර්තාව-ගැන-විවාදය-ඇරඹේ",
       "Category": "Local News",
       "Parent URL": "https://www.hirunews.lk/local-news.php?pageID=4245"
}