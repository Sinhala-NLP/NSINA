{
       "Source": "hirunews",
       "Timestamp": "Sunday, 07 January 2018 - 12:43",
       "Headline": "සාමාන්‍ය පෙළ විෂයන් හයකට සීමා කරන්න අවධානය",
       "News Content": "අධ්‍යයන පොදු සහතික පත්‍ර සාමාන්‍ය පෙළ විභාගයේ විෂය සංඛ්‍යාව 6 දක්වා අඩුකිරීම පිළිබඳව අධ්‍යාපන අමාත්‍යාංශයේ අවධානය යොමුව තිබෙනවා.\nඒ සඳහා ජාතික අධ්‍යාපන ආයතනය පත් කළ කමිටුවකින් නිර්දේශයක් ඉදිරිපත් කර ඇති බවයි අමාත්‍යාංශ ප්‍රකාශකයෙකු සඳහන් කළේ.\nසාමාන්‍ය පෙළ විභාගය සඳහා පෙනී සිටිය යුතු අනෙකුත් විෂයයන් 4 සඳහා පුළුල් ඇගයීමේ ක්‍රමයක්ද එම කමිටුව මගින් නිර්දේශ කර ඇති බව සඳහන්.\nඅදාළ කමිටුව පත් කර ඇත්තේ සාමාන්‍ය පෙළ විභාගයේ සිදුකළ යුතු ව්‍යුහාත්මක වෙනස්කම් පිළිබඳව අමාත්‍යාංශය වෙත නිර්දේශ ඉදිරිපත් කිරීමටයි.\nමෙලෙස සාමාන්‍ය පෙළ විභාගය සමත්වීම සඳහා අනිවාර්ය විෂයන් වන්නේ ආගම, භාෂාව, ගණිතය, විද්‍යාව, ඉංග්‍රීසි සහ ඉතිහාසය හා සමාජ අධ්‍යයනයයි. සෞන්දර්ය විෂයන්, වෙනත් භාෂා, දෙවන බස, භෞතික අධ්‍යාපනය සහ තොරතුරු සන්නිවේදන තාක්ෂණය වැනි විෂයන් සමත්වීම සාමාන්‍ය පෙළ විභාගය සමත්වීම සඳහා අනිවාර්ය වන්නේ නැහැ.\nසාමාන්‍ය පෙළ සියලූ විෂයන්ට පාසල් කාලසටහන තුළ සමාන කාල විරාමයන් ලබාදීම කොමිසම ඉදිරිපත් කර ඇති තවත් නිර්දේශයක්.",
       "URL": "https://www.hirunews.lk/180395/සාමාන්‍ය-පෙළ-විෂයන්-හයකට-සීමා-කරන්න-අවධානය",
       "Category": "Local News",
       "Parent URL": "https://www.hirunews.lk/local-news.php?pageID=4138"
}