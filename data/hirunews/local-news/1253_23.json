{
       "Source": "hirunews",
       "Timestamp": "Sunday, 03 April 2022 - 7:25",
       "Headline": "ඇඳිරිනීතිය ක්‍රියාත්මකයි",
       "News Content": "ඊයේ (02) පස්වරු 6 සිට පැනවූ ඇඳිරි නීතිය මේ වනවිට ක්‍රියාත්මකයි.\nඑය හෙට (04) පෙරවරු 6 බලාත්මක බවයි රජයේ ප්‍රවෘත්ති දෙපාර්තමේන්තුව සඳහන් කළේ.\nමේ අතර, ඇඳිරි නීතිය ක්‍රියාත්මක කාලසීමාව තුළ කිසිදු තැනැත්තෙකු යම් පොදු මාර්ගයක, දුම්රිය මාර්ගයක, පොදු උද්‍යානයක, පොදු ක්‍රීඩා භූමියක හෝ වෙනත් පොදු භූමියක හෝ එම ප්‍රදේශවල මුහුදු වෙරළේ නොසිටිය යුතු බවට ජනාධිපතිවරයා විසින් අතිවිශේෂ ගැසට් නිවේදනයක් නිකුත් කර තිබෙනවා.\nආරක්ෂක අමාත්‍යාංශය හෝ එම අමාත්‍යාංශ ලේකම්, මහජන ආරක්ෂක අමාත්‍යාංශය හෝ එම ලේකම් හෝ පොලිස්පති හෝ ඔවුන් විසින් බලය ලබාදෙන කවර හෝ නිලධාරියෙකු විසින් ප්‍රදානය කරන ලද ලිඛිත අවසර පත්‍රයක් යටතේ මිස එවැනි ස්ථානවල රැඳී නොසිටිය හැකි බවයි එම ගැසට් නිවේදනයේ දැක්වෙන්නේ.\nමෙම ගැසට් නිවේදනය පරිපාලන දිස්ත්‍රික් 25 ආවරණය වන පරිදියි නිකුත් කර ඇත්තේ.\nඇඳිරිනීතිය පැනවීමත් සමඟ ඊයේ රාත්‍රියේ සිට මේ දක්වාම දිවයිනේ ප්‍රධාන නගර වල පාලු ස්වභාවයක් දිස් වූ අතර සියලු ප්‍රධාන මාර්ග ආවරණය වන පරිදි පොලිස් සහ හමුදා මාර්ග බාධක යොදවා ඇති බව අප වාර්තාකරුවන් සඳහන් කළා.\nමේ අතර, ඇඳිරි නීතිය ක්‍රියාත්මක කාලය තුළ අත්‍යවශ්‍ය සේවා සහ විදේශ දූත මණ්ඩලවල රාජකාරියේ නිරතවූවන්ට සිය හැඳුනුම්පත ඉදිරිපත් කර රාජකාරියට වාර්තා කිරීමට අවසර ලබා දී තිබෙනවා.\nඒ අනුව ආරක්ෂක අංශ, සෞඛ්‍ය අංශ සහ මාධ්‍ය ආයතනවල රැකියා කරන පිරිස් වලට එලෙස ගමන් කල හැකි වනවා.\nජ්‍යෙෂ්ඨ පොලිස් මාධ්‍ය ප්‍රකාශක ජ්‍යෙෂ්ඨ නියෝජ්‍ය පොලිස්පති අජිත් රෝහණ කියා සිටියේ ගුවන් තොටුපල වෙත ගමන් කරන සහ ගුවන් තොටුපලේ සිට පැමිණෙන මගීන්ට තම ගුවන් ටිකට්පත ඉදිරිපත් කර ගමන් කිරීමේ හැකියාව ලැබෙන බවයි.\nමේ අතර, සාමාන්‍ය පෙළ විභාගයට අදාළ ප්‍රායෝගික පරීක්ෂණ අද නොපැවැත්වෙන බව විභාග කොමසාරිස් ජනරාල් එල්.එම්.ඩී. ධර්මසේන පවසනවා.\nනිවේදනයක් නිකුත් කරමින් විභාග කොමසාරිස් ජනරාල්වරයා සඳහන් කළේ නර්තන සහ සංගීත විෂයන්වලට අදාළව අද දිනයේ පැවැත්වීමට නියමිතව තිබූ ප්‍රායෝගික පරීක්ෂණ පමණක් නොපැවැත්වෙන බවයි.\nඑම අපේක්ෂකයින් හෙට දිනයේ පරීක්ෂණය මණ්ඩලය වෙත පැමිණ ප්‍රායෝගික පරීක්ෂණය සඳහා නැවත දිනයක් ලබාගන්නා ලෙස ද එහි දක්වා තිබෙනවා.\nඇඳිරිනීතිය පැනවීමත් සමඟ අද පැවැත්වීමට සැලසුම් කර තිබූ දහම් පාසල් ශ්‍රේණි විභාග නැවත දැනුම් දෙනතුරු කල්දමන බව බුද්ධශාසන අමාත්‍යාංශ ලේකම් කපිල ගුණවර්ධන සඳහන් කළා.\nමේ අතර, හෙට පෙරවරු 6 දක්වා පොදු ප්‍රවාහන සේවාවන් කිසිවක් ක්‍රියාත්මක නොවන බව ප්‍රවාහන අමාත්‍ය දිලුම් අමුණුගම ප්‍රකාශ කළා. අමාත්‍යවරයා කියා සිටියේ මගී ප්‍රවාහන බස් රථ සහ දුම්රිය කිසිවක් අද ධාවනය නොවන බවයි.\nකෙසේ වෙතත් ඉන්ධන සහ භාණ්ඩ ප්‍රවාහන දුම්රිය අද දින තුල ධාවනය කෙරෙන බව දුම්රිය දෙපාර්තමේන්තුව සඳහන් කළා.\nමේ අතර ඇදිරි නීතිය පනවා තිබියදී ඊයේ රාත්‍රියේ ප්‍රදේශ කිහිපයක විරෝධතා පැවැත්වුණා.\nපොලීසිය සඳහන් කළේ ඇඳිරිනීතිය උල්ලංඝණය කරමින් ක්‍රියා කරන පිරිස් වලට එරෙහිව නීතිය දැඩි ලෙස ක්‍රියාත්මක කිරීමට පියවර ගන්නා බවයි.",
       "URL": "https://www.hirunews.lk/301061/ඇඳිරිනීතිය-ක්‍රියාත්මකයි",
       "Category": "Local News",
       "Parent URL": "https://www.hirunews.lk/local-news.php?pageID=1253"
}