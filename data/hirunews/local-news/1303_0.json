{
       "Source": "hirunews",
       "Timestamp": "Thursday, 10 March 2022 - 13:28",
       "Headline": "ගෑස් සිලින්ඩරයක් පිපිරී කාන්තාවක් මියයාමට අදාළ පෙත්සම විභාගයට",
       "News Content": "අනතුරුදායක ගෘහස්ථ ගෑස් සිලින්ඩරක් පිපිරී කාන්තාවක් මිය යාමට සැලැස්වීම සම්බන්ධයෙන් ඉදිරිපත් කළ පෙත්සමක් විභාගයට ගැනීමට අභියාචනාධිකරණය අද අවසර ලබා දුන්නා.\nලිට්රෝ ගෑස් සමාගමේ සභාපති, අධ්‍යක්ෂ මණ්ඩලය, පාරිභෝගික කටයුතු පිළිබද අධිකාරියේ සභාපතිවරයා ඇතුළු බලධාරීන්ට එරෙහිව සාවද්‍ය නොවන මිනීමරුම් සම්බන්ධයෙන් අපරාධ චෝදනා යටතේ නඩු පැවරීමට පොලිස්පතිවරයාට සහ නීතිපතිවරයාට නියෝග කරන්නැයි ඉල්ලා අදාළ පෙත්සම ගොනුකර තිබුණා.\nඒ කුණ්ඩසාලයේ - නත්තරම්පොත ප්‍රදේශයේ පදිංචිව සිටියදී මියගිය අශෝකා ප්‍රියංගනී නමැති කාන්තාවගේ සැමියා වන ආර්.ඩී.එස් ශාන්ත කුමාර සිරිමාන්න සහ දරුවන් සිව් දෙනා විසින්.\nඅදාළ පෙත්සම සම්බන්ධයෙන් ලබන මස 8 වන දා අධිකරණය හමුවේ කරුණු දක්වන ලෙසලිට්රෝ ගෑස් සමාගම, එහි සභාපතිවරයා සහ අධ්‍යක්ෂ මණ්ඩලයේ සාමාජිකයින්, පොලිස්පතිවරයා හා නීතිපතිවරයා යන වගඋත්තරකරුවන්ට නොතීසි ද නිකුත් කරනු ලැබුවා.\nඅදාළ පෙත්සම අද කැඳවනු ලැබුවේ ලෆාර් තාහීර් සහ එස්.යූ.බී.කරලියද්ද යන අභියාචනාධිකරණ විනිසුරු මඩුල්ල හමුවේදී යි.",
       "URL": "https://www.hirunews.lk/299141/ගෑස්-සිලින්ඩරයක්-පිපිරී-කාන්තාවක්-මියයාමට-අදාළ-පෙත්සම-විභාගයට",
       "Category": "Local News",
       "Parent URL": "https://www.hirunews.lk/local-news.php?pageID=1303"
}