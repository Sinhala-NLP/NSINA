{
       "Source": "hirunews",
       "Timestamp": "Saturday, 26 February 2022 - 22:41",
       "Headline": "පුටින්ගෙන් තවත් රාජ්‍යයන් දෙකකට රතු එළි",
       "News Content": "යුක්රේනයේ කීව් අගනුවර ආක්‍රමණය කිරීමට පැමිණෙන රුසියානු හමුදා ගෙවුණු පැය කිහිපය තුළ දී පමණක් සිවිල් වැසියන් 200කට ආසන්න සංඛ්‍යාවක් ජීවිතක්ෂයට පත්ව ඇති බවට යුක්රේන බලධාරීන් චෝදනා කරනවා.\nඅද (26) දිනය තුළ දී රුසියානු හමුදා පූර්ණ වශයෙන් යුක්රේන අගනගරය ආක්‍රමණය කරනු ඇති බවටයි අනතුරු ඇඟවෙන්නේ.\nකෙසේ වෙතත් මාධ්‍ය වෙත ප්‍රකාශයක් නිකුත් කරමින් යුක්රේන ජනාධිපතිවරයා පවසන්නේ යුක්රේන අගනුවර ග්‍රහණයට නැංවීමේ රුසියානු\nසැලසුම පරාජය වන බවයි.\nයුක්රේනයේ අගනුවර මෙන්ම ප්‍රධානතම අර්ථික මර්මස්ථානය ද වන කිව් නුවර ප්‍රදේශ රැසක් මේ වන විට රුසියානු හමුදා විසින් ආක්‍රමණය කර තිබෙනවා.\nගත වූ පැය 12ක කාලය තුළ දී කිව් නගරයෙන් දරුණු පිපිරීම් ශබ්ද ඇසෙන අතර නගර සීමාවන් ආශ්‍රිතව දරුණු ගැටුම් ද ඇතිව ඇති බව සඳහන්.\nමේ අද පෙරවරුවේ කිව් අගනුවර මහල් 33ක නිවාස සංකීර්ණයකට මිසයිල ප්‍රහාරයක් එල්ල වුණා.\nකාර්සෝන්හි ගෑස් බලාගාරයකටත් රුසියානු හමුදා රොකට් ප්‍රහාරයක් එල්ල කළා.\nරුසියානු හමුදා අගනගරය ආසන්නයේ රෝහලකටත් ගුවන් ප්‍රහාරයක් එල්ල කරන අයුරු ද විදෙස් මාධ්‍ය වාර්තා කළා.\nකීව් නගරයේ සිටින සිවිල් වැසියන් තම නගරය ආරක්ෂා කර ගැනීමට ආයුධ සන්නද්ධව ඒකරාශී වී සිටින අයුරු දක්නට ලැබුණා.\nකිව් අගනුවරට පිවිසි රුසියානු යුද ටැංකියක් මගින් මෝටර් රථයකට හානි සිදු කරන අයුරු දැක්වෙන වීඩියෝවක් ද සමාජ මාධ්‍යයේ සංසරණය\nසිද්ධියෙන් මෝටර් රථය සම්පූර්ණයෙන් විනාශ වී ඇති අතර, මෝටර් රථ රියදුරු ද බරපතළ තුවාල ලබා තිබෙනවා.\nමේ වන විට රුසියානු පැරෂුට් භටයින් වැසිල්කිව් නගරයට පැමිණ තිබෙනවා.\nඑම ප්‍රදේශයේ සිට කිලෝ මීටර් 38ක් දුරිනුයි යුක්රේන පාර්ලිමේන්තුව වන වර්කොව්නා රාධා පිහිටා ඇත්තේ.\nගෙවුණු පැය 12 තුළදී පමණක් කීව් නුවර සිවිල් වැසියන් 198ක් රුසියානු හමුදා ප්‍රහාර හමුවේ ඝාතනයට ලක්ව තිබෙන බවයි වාර්තාවන්නේ.\nරුසියානු ප්‍රහාර මධ්‍යයේ කියාෆ් උමං දුම්රිය ස්ථානයේ රැකවරණය ලබමින් සිටින ගර්භණී කාන්තාවක් එහිදී දරු ප්‍රසූතියක් සිදුකර තිබෙන බවයි වාර්තාවන්නේ.\nතම ජීවිත බේරාගැනීම සඳහා යුක්රේන ජනතාව පෝලන්තයට පලායන බවට ද විදෙස් මාධ්‍ය වාර්තා කළා.\nඑක්සත් ජාතීන්ගේ සංවිධානය පෙන්වා දෙන්නේ කීව් මේ වන විටත් ලක්ෂයක පමණ ජනතාවක් පෝලන්තයට පලාගොස් ඇති බවයි.\nමේ අතර, බෙලරුසියාව දෙසින් කීව් නගරයට ඇතුල්වන රුසියානු භටයින් වැළැක්වීම සඳහා යුක්රේන නාවික භටයෙක් පාලමක් මත සිට බෝම්බයක්\nපුපුරුවාගනිමින් හමුදා යුද රථවල ගමන්මග අවහිර කිරීමේ පුවතක් විදෙස් මාධ්‍ය වාර්තා කරනවා.\nමේ අතර රුසියාවේ යුක්රේන ආක්‍රමණය හෙළා දැකීමේ යෝජනාවක් ජගත් ආරක්ෂක මණ්ඩලය හමුවේ ඊයේ පරාජයට පත් වුණා.\nඒ ආරක්ෂක මණ්ඩලයේ නිත්‍ය සාමාජිකයෙකු වන රුසියාව නිෂේධ බලය භාවිත කිරීම හේතුවෙන්.\nආරක්ෂක මණ්ඩලයේ සාමාජිකයන් 15 දෙනා අතරින් 11 දෙනෙක් යෝජනාවට පක්ෂව ඡන්දය භාවිත කළ අතර ලොව විශාලතම ආර්ථිකයන්ට හිමිකම් කියන චීනය සහ ඉන්දියාව මෙන්ම ලොව විශාලතම ඛනිජ තෙල් නිෂ්පාදකයෙක් වන එක්සත් අරාබි එමීර් රාජ්‍යය ඡන්දය භාවිත කිරීමෙන් වැළකී සිටීම කැපී පෙනුණා.\nඑවන් පසුබිමක යුක්රේන ජනාධිපති ව්ලැදිමීර් සෙලෙන්ස්කි එරටින් ඉවත් කරගැනීමට සූදානම් බව අමෙරිකාව නිවේදනය කළා.\nඒ ජනාධිපතිවරයා ඇතුළු පවුලේ සාමාජිකයන් රුසියානු හමුදාවන්ගේ ඉලක්කයක් වී ඇති බවට පෙන්වා දෙමින්.\nකෙසේ වෙතත් යුක්රේන ජනාධිපතිවරයා පවසන්නේ තමන් අවසන් මොහොත දක්වා සිය රටේ ජනතාවගේ නිදහස වෙනුවෙන් සටන් වදින බවයි.\nමේ අතර, රුසියානු යුද ටැංකි සඳහා ඉන්ධන ලබාගැනීමේ ගැටලුවක් මතුව ඇති බවට ද විදෙස් මාධ්‍ය වාර්තා කරනවා.\nමේ හේතුවෙන් රුසියානු යුද පෙරමුණේ බලය හීන වෙමින් පවතින බවයි යුක්රේන මාධ්‍ය පවසන්නේ.\nමේ අතර, ස්වීඩනය සහ ෆින්ලන්තය නේටෝ හමුදාවන්ගේ සාමාජිකත්වය ලබාගතහොත් හානිකර ප්‍රතිවිපාකවලට මුහුණදීමට සිදුවනු ඇතැයි රුසියානු\nජනාධිපති ව්ලැද්මීර් පුටින් අනතුරු අඟවනවා.\nමේ අතර, කළු මුහුද තරණය කරමින් තිබූ ජපානයේ භාණ්ඩ ප්‍රවාහන නෞකාවකට රුසියාව විසින් මිසයිල් ප්‍රහාරයක් එල්ල කර තිබෙනවා.\nඑවන් පසුබිමක අධිසුඛෝපභෝගී භාණ්ඩ රැගත් රුසියානු නෞකාවක් ප්‍රංශ නාවික නිලධාරීන් සිය භාරයට ගෙන තිබෙනවා.\nඒ රුසියානු - යුක්රේන අර්බුදය හේතුවෙන් යුරෝපා සංගමය විසින් සම්බාධක පැනවීම නිසයි.\nබ්‍රිතාන්‍ය, ප්‍රංශය, රෝමය සහ ජර්මනිය ඇතුළු රටවල් කිහිපයක් යුක්රේනයට සහය පළ කරමින් සිය රටවල් ප්‍රසිද්ධ ස්ථාන ආලෝකමත් කර තිබූ අයුරු ද දක්නට ලැබුණා.\nරුසියාවේ යුක්රේන ආක්‍රමණයට එරෙහිව අතිඋතුම් ශූද්ධෝත්තම ෆ්‍රැන්සිස් පාප්වහන්සේ ද සිය රටවල් අප්‍රසාදය පළකර තිබෙනවා.\n“නිවැරදි දේශපාලනයක් ඇති කිසිම නායකයෙක් යුද්ධය තෝරාගන්නේ නැහැ“\nයනුවෙන් පාප්තුවන් ට්විටර් පණිවුඩයක් තබමින් සඳහන් කර තිබුණා.\nමේ අතර රුසියාවේ සුප්‍රකට ටෙනිස් ක්‍රීඩක ඇන්ඩ්‍රේ රෙප්ලිව් සිය ඩුබායිහි පැවති තරගාවලිය ජයග්‍රහණය කිරීමෙන් අනතුරුව පවතින යුදමය තත්ත්වයට සිය අසතුට ප්‍රකාශ කරමින් කැමරා කාචයේ සටහනක් තබන අයුරු විදෙස් මාධ්‍යයේ සටහන් වුණා.\nමෙවන් පසුබිමක යුක්රේන රජය රුසියාව සමග සාම සාකච්ඡා පැවැත්වීම සඳහා සුදුසු ස්ථානයක් සහ වේලාවක් පිළිබඳව ද රුසියාව සමගින් සාකච්ඡා කරමින් සිටිනවා.\nසාකච්ඡා පැවැත්වීම සඳහා රුසියාව විසින් යෝජනා කර තිබෙන්නේ බෙලරුසියානු අගනුවරයි.\nකෙසේ වෙතත් යුක්රේනය ඒ සඳහා යෝජනා කර ඇත්තේ පෝලන්ත අගනුවරයි.\nදෙරටම සමග ඉහළ සබඳතාවක් පවත්වන ඊශ්‍රායලය මෙම සාකච්ඡාවල මැදිහත්කරුවෙකු ලෙස සහභාගී කරවා ගැනීමටද යුක්රේනය යෝජනා කර ඇති බවයි විදෙස් වාර්තාවල දැක්වෙන්නේ.",
       "URL": "https://www.hirunews.lk/298148/පුටින්ගෙන්-තවත්-රාජ්‍යයන්-දෙකකට-රතු-එළි",
       "Category": "Local News",
       "Parent URL": "https://www.hirunews.lk/local-news.php?pageID=1330"
}