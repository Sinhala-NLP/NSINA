{
       "Source": "hirunews",
       "Timestamp": "Thursday, 21 July 2022 - 16:07",
       "Headline": "මැති සබයේ අසුනක පුරප්පාඩුවක්",
       "News Content": "රනිල් වික්‍රමසිංහ මහතා ජනාධිපති ධුරයට පත්වීමෙන් පුරප්පාඩු වූ මන්ත්‍රී ධුරය පිළිබඳ පාර්ලිමේන්තු මහලේකම්වරයා විසින් මැතිවරණ කොමිෂන් සභාවේ සභාපතිවරයා වෙත ලිඛිතව දැනුම්දී තිබෙනවා.\nජනාධිපතිවරයා ලෙසට ධුරය භාරගන්නා ලද බැවින් සිය මන්ත්‍රී දුරයෙන් ඉල්ලා අස්වන බවට සහ එම ඉල්ලා අස්වීම අද සිට බලපැවැත්වෙන බවට ජනාධිපතිවරයා විසින් ලිපියක් මගින් මහලේකම්වරයා වෙත දන්වා ඇතැයි සඳහන්.\nපාර්ලිමේන්තු මන්ත්‍රී රනිල් වික්‍රමසිංහ ජනාධිපතිවරයා ලෙසට එම ධුරය අද (21) සිට භාරගන්නා ලද බැවින් ඔහුගේ අත්සන යටතේ එවන ලද ලිපියක් මගින් අද සිට බලපැවැත්වෙන පරිදි පාර්ලිමේන්තු අසුනින් ඉල්ලා අස්වන බව දන්වා ඇති බවයි පාර්ලිමේන්තු මහලේකම්වරයා ප්‍රකාශකර ඇත්තේ.\nඒ අනුව ආණ්ඩුක්‍රම ව්‍යවස්ථාවේ 66 (ඇ) ව්‍යවස්ථාව ප්‍රකාරව පාර්ලිමේන්තුවේ මන්ත්‍රී ධුරයක පුරප්පාඩුවක් ඇති වී තිබෙන බව 1988 අංක 35 දරණ ඡන්ද විමසීම් (විශේෂ විධි විධාන) පනතින් සංශෝධිත 1981 අංක 1 දරන පාර්ලිමේන්තු මැතිරවණ පනතේ 64(5) වගන්තිය ප්‍රකාරව දැනුම්දෙන බව මහලේකම්වරයා ප්‍රකාශකර තිබෙනවා.",
       "URL": "https://www.hirunews.lk/310568/මැති-සබයේ-අසුනක-පුරප්පාඩුවක්",
       "Category": "Local News",
       "Parent URL": "https://www.hirunews.lk/local-news.php?pageID=1004"
}