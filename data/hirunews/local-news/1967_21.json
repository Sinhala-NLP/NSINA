{
       "Source": "hirunews",
       "Timestamp": "Saturday, 08 May 2021 - 13:03",
       "Headline": "අලුත් අවුරුදු පොකුර 25,000 සීමාව ආසන්නයට - ශ්‍රී ලංකා ක්‍රිකට් පිලේ ක්‍රීඩකයින්ටත් ස්පුට්නික් කොරෝනා එන්නත (වීඩියෝ)",
       "News Content": "ඊයේ අලුතින් හඳුනාගත් නව කොරෝනා ආසාදිතයින් 1917 දෙනා අතරින් 1393 ක්ම හඳුනාගෙන ඇත්තේ බස්නාහිර පළාතෙන්.\nඉන් වැඩිම පිරිස වන 591 ක් හඳුනාගෙන ඇත්තේ ගම්පහ දිස්ත්‍රික්කයෙන් වන අතර, එම පිරිස අතරින් 95 දෙනෙකු සීදුව ප්‍රදේශයෙන් වාර්තා වනවා.\nමේ වනවිට ගම්පහ දිස්ත්‍රික්කයේ වෛරසය අසාදනය වී ඇති බවට හඳුනා ගත් පුද්ගලයින්  600 වැඩි පිරිසක් නිවෙස් වල රැදී සිටින බව සඳහන්.\nකොරෝනා පරික්ෂණ 3000 ආසන්න ප්‍රමාණයක වාර්තා ලැබීමට නියමිත ඇති බවයි ගම්පහ සෞඛ්‍ය වෛද්‍ය නිළධාරි කාර්යාලය සඳහන් කළේ.\nකොළඹ දිස්ත්‍රික්කයෙන් ආසාදිතයින් 434 ක් ඊයේ වාර්තා වූ අතර, ඉන් කොළඹ මහනගර සීමාව තුලින් ආසාදිතයින් 185ක් හඳුනාගත් බවයි කොවිඩ් 19\nපැතිරීම වැළැක්වීමේ ජාතික ක්‍රියාන්විත මධ්‍යස්ථානය සඳහන් කළේ.\nමහරගම ප්‍රදේශයෙන් ආසාදිතයින් 30 දෙනෙකු සහ අවිස්සාවේල්ලෙන් ආසාදිතයින් 22 ක් හඳුනා ගනු ලැබුවා.\nකළුතර දිස්ත්‍රික්කයෙන් ඊයේ හඳුනාගත් නව ආසාදිතයන් සංඛ්‍යාව 368 ක්. ඉන් වැඩිම පිරිසක් වාර්තා වන්නේ බණ්ඩාරගම ප්‍රදේශයෙන්.\nඑම සංඛ්‍යාව 85 ක්.\nඒ අනුව, අලුත් අවුරුදු පොකුරේ ආසාදිතයින් 25,000 සීමාවට ආසන්නවීමත් සමඟ මෙරට සමස්ත කොරෝනා ආසාදිතයින් සංඛ්‍යාව එක්ලක්ෂ 21,338 ක් ඉහළ ගොස් තිබෙනවා.\nරෝහල් රැසක ආසාදිතයින් 18,830 ක් ප්‍රතිකාර ලබන අතර, සුවය ලබා ඇති මුළු සංඛ්‍යාව එක්ලක්ෂ 1763 ක්.\nමේ අතර, මෙරට එන්නත්කරණ වැඩසටහන යටතේ කොවිෂීල්ඩ් එන්නතේ දෙවන මාත්‍රාව පුද්ගලයින් 187,775 දෙනෙකුට මේ වන විට ලබාදී ඇති අතර ගෙවුණු දිනයේ පමණක් දෙවන මාත්‍රාව ලබා දී ඇති සංඛ්‍යාව 12,975ක්.\nඑසේම, චීනයේ සයිනොෆාම් එන්නත අද පස්වරුවේ සිටම පානදුර සෞඛ්‍ය වෛද්‍ය නිළධාරි කාර්යාලයේදි ලබා දිමට කටයුතු සූදානම් කර ඇති බවයි රාජ්‍ය අමාත්‍ය මහාචාර්ය චන්න ජයසුමන කියා සිටියේ.\nලෝක සෞඛ්‍ය සංවිධානය විසින් චීනයේ සයිනොෆාම් ඖෂධ සමාගම නිෂ්පාදනය කළ සයිනොෆාම් කොරෝනා එන්නත හදිසි භාවිතය සඳහා යොදා ගැනීමට ඊයේ අනුමැතිය ලබා දුන්නා.\nඒ සමඟයි එම එන්නත මෙරට හදිසි භාවිතය සඳහා ලබාදීමට කටයුතු කර ඇත්තේ.\nඊට අමතරව, ස්පුට්නික් එන්නතේ ද පළමු මාත්‍රාවද ගතවු දිනයේදී පුද්ගලයින් 1000ට ලබාදී තිබෙනවා.\nමේ අතර, නිරෝධායන රීති කඩකරන පුද්ගලයින් අත්අඩංගුවට ගැනීමේ මෙහෙයුම් තවදුරටත් ක්‍රියාත්මක අතර, ඊයේ අත්අඩංගුවට ගෙන ඇති සංඛ්‍යාව 617 ක්.\nඑය දිනකදී නිරෝධායන රීති කඩ කර අත්අඩංගුවට පත්වූ වැඩිම සංඛ්‍යාව බවයි පොලිස් මාධ්‍ය ප්‍රකාශක නියෝජ්‍ය පොලිස්පති අජිත් රෝහණ සඳහන් කළේ.\nමීට අමතරව, බස්නාහිර පළාත තුළ විවිධ ස්ථානවලදී ජංගම වෙළෙඳුන් 188 දෙනෙකු පරීක්ෂාවේදී ඔවුන් නිරෝධායන රීති කඩකරන ආකාරය නිරීක්ෂණය වූ බව පොලිසිය සඳහන් කළා.\nඑසේම, බස්නාහිර පළාත් මාර්ගස්ථ මගී ප්‍රවාහන අධිකාරියේ බත්තරමුල්ල පිහිටි ප්‍රධාන කාර්යාලයේ සේවයේ නියුතු පරිපාලන නිලධාරියෙකු ඇතුළු 07 දෙනෙකුට කොවිඩ් ආසාදිත වීම හේතුවෙන් එම කාර්යාලය තාවකාලිකව වසාදමා තිබෙනවා.\nඒ අනුව, එහි සේවයේ නියුතු 80 දෙනෙකු පමණ ස්වයං නිරෝධායනයට යොමුකෙරුණු බවයි බත්තරමුල්ල සෞඛ්‍ය වෛද්‍ය නිලධාරී කාර්යාලය පැවසුවේ.\nමේ අතර, ත්‍රිකුණාමලය - ගෝමරන්කඩවල පොලිස් ස්ථානයද නිලධාරීන් 10 දෙනෙකුට කොවිඩ් ආසාදනය වීමත් සමග එහි සෙසු නිලධාරීන් නිරෝධායනයට යොමුකර තිබෙනවා.\nකොවිඩ් ආසාදිතයින් වාර්තා වීම වැඩි වීම හේතුවෙන් මුල්ලේරියාව මූලික රෝහලේ නව වාට්ටු සංකීර්ණයක් ඉදිකිරීමට ශ්‍රී ලංකා ගුවන් හමුදාව කටයුතු කරමින් සිටිනවා.\nකොළඹ දිස්ත්‍රික් ලේකම් ප්‍රදීප් යසරත්න ද සඳහන් කළේ කොළඹ දිස්ත්‍රික්කයේ නව ප්‍රතිකාර මධ්‍යස්ථාන 9ක් ස්ථාපිත කරන බවයි.\nමේ අතර, බංග්ලාදේශයේ සංචාරයකට සූදානම්ව සිටින ශ්‍රී ලංකා ක්‍රිකට් පිලේ ක්‍රීඩකයන්ට රුසියානු ස්පුට්නික් කොරෝනා එන්නත ලබාදීම අද සිදුකෙරුණු බව වාර්තා වනවා.",
       "URL": "https://www.hirunews.lk/270783/අලුත්-අවුරුදු-පොකුර-25000-සීමාව-ආසන්නයට-ශ්‍රී-ලංකා-ක්‍රිකට්-පිලේ-ක්‍රීඩකයින්ටත්-ස්පුට්නික්-කොරෝනා-එන්නත-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1967"
}