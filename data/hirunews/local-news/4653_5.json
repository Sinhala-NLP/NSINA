{
       "Source": "hirunews",
       "Timestamp": "Monday, 20 February 2017 - 7:24",
       "Headline": "කටුකුරුන්ද යාත්‍රා අනතුරට හේතුව හෙළිවෙයි",
       "News Content": "කළුතර - කටුකුරුන්ද මුහුුදු සීමාවේදී සිදුවූ යාත්‍රා අනතුරට හේතුව ප්‍රමාණය ඉක්මවා පුද්ගලයින් ගමන් කිරීම බවට හෙළිව තිබෙනවා.\nකළුතර දකුණ පොලීසියේ ප්‍රකාශකයෙකු සඳහන් කළේ යාත්‍රාව පෙරළී යන අවස්ථාවේදී එහි පුද්ගලයින් 41 දෙනෙකු ගමන් කර ඇති බවයි.\nයාත්‍රා අනතුරෙන් 11 දෙනෙකු මියගොස් තවත් 29 දෙනෙකු බේරාගෙන ඇති අතර, එක් අයෙකු අතුරුදන් බවට පැමිණිල්ලක් ලැබී ඇති බවයි කළුතර දකුණ පොලීසියේ ප්‍රකාශකයා තවදුරටත් සඳහන් කළේ.\nඔහු සොයා අද උදෑසන නාවික හමුදාව යළි මෙහෙයුම් ආරම්භ කිරීමට නියමිතයි.\nඊයේ පෙරවරු 11.30ට පමණ මෙම අනතුර සිදුවුණේ කළුතර - කටුකුරුන්ද වෙරළ තීරයේ සිට කිලෝමීටර් 3 ක් පමණ ගැඹුරු මුහුදේදීයි.\nබේරුවල - ශාන්ත ලාසරස් දේවස්ථානයේ වාර්ෂික මංගල්‍ය නිමිත්තෙන් පැවති බෝට්ටු පෙරහරකට එක්වූ බහුදින යාත්‍රාවකුයි මෙලෙස අනතුරට ලක්වුණේ.\nඊයේ දිනයේදී මෙහෙයුම් සඳහා ශ්‍රී ලංකා නාවික හමුදාවේ හදිසි ප්‍රතිචාර සහ ගලවා ගැනීමේ බලගනයේ යාත්‍රා 8 ක් සමඟ නැවියන් 20 දෙනෙකු යොමු කෙරුණා.\nපසුව කිමිඳුම්කරුවන් 11 දෙනෙකු සමග ඩෝරා යාත්‍රා 4 ක් ද මෙහෙයුම් කටයුතු සදහා එක් කෙරුණු අතර නාවික හමුදාවේ සහයට ගුවන් හමුදා බෙල් 212 හෙලිකොප්ටර් යානයක්ද පැමිණ තිබුණා.\nකෙසේ වෙතත් අනතුර සිදුවන අවස්ථාවේදී එහි ගමන් කළ කිසිදු පුද්ගලයෙකු ජීවිතාරක්ෂක කබා පැළඳ නොතිබීම ජීවිත හානි වැඩිවීමට හේතුවී ඇති බවයි පොලීසියේ මතය වී ඇත්තේ.\nඑමෙන්ම බහුදින යාත්‍රාවක නියමිත බරට වඩා අඩු බර ප්‍රමාණයකින් යුක්ත වීමද මෙම අනතුරට තවත් හේතුවක්  බවද වාර්තාවනවා.\nමීට අමතරව යාත්‍රාව හැරවීම සිදුකරන විට නියමිත වේගයට වඩා වැඩි වේගයකින් ගමන් කර තිබීම ද අනතුරට තවත් එක් හේතුවක් බව මූලික පරීක්ෂණවලදී අනාවරණ වී තිබෙනවා.\nමේ අතර මෙම  යාත්‍රා අනතුරෙන් මිය ගිය පුද්ගලයින්ගේ පවුල්වලට සහ විපතට පත්වූවන් වෙනුවෙන් තම ශෝකය පළ කරන බව ජනාධිපති මෛත්‍රිපාල සිරිසේන පවසනවා.\nසිය ට්විටර් ගිණුම ඔස්සේ ජනාධිපතිවරයා සදහන් කළේ විපතට පත්වූවන්ට සහ මිය ගිය පුද්ගලයින්ගේ පවුල්වලට අවශ්‍ය සියලුම සහන සේවා කටයුතු සළසන ලෙස බලධාරීන්ට උපදෙස් ලබාදුන් බවයි.",
       "URL": "https://www.hirunews.lk/154918/කටුකුරුන්ද-යාත්‍රා-අනතුරට-හේතුව-හෙළිවෙයි",
       "Category": "Local News",
       "Parent URL": "https://www.hirunews.lk/local-news.php?pageID=4653"
}