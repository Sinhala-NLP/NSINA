{
       "Source": "hirunews",
       "Timestamp": "Friday, 21 October 2022 - 14:27",
       "Headline": "පළාත් රාජ්‍ය සේවකයින්ට වැටුප් ගෙවීමේ අර්බුදයක් (වීඩියෝ)",
       "News Content": "පළාත් සභා කිහිපයක රාජ්‍ය නිලධාරීන්ට නියමිත වේලාවට වැටුප් ගෙවීමේ ගැටළුවක් මතුවී තිබෙනවා.\nසෑම මසකම 25 වැනිදා වනවිට ඔවුන්ට වැටුප් ගෙවීම සිදුකළ යුතු අතර, වැටුප් බැංකුගත කිරීම් 24 වැනිදා සිදුකිරීම සාමාන්‍ය ක්‍රමවේදයයි.\nඑහෙත් මෙවර 24 වැනිදා දීපවාලී උත්සවය වෙනුවෙන් රජයේ නිවාඩු දිනයක් යෙදී තිබීම සහ සති අන්තයක් යෙදී තිබීම හේතුවෙන් අද වනවිට වැටුප් බැංකුගත කිරීම සිදුකළ යුතු වනවා.\nඑහෙත් රට තුළ උද්ගතව ඇති ආර්ථික අර්බුදය හමුවේ භාණ්ඩාගාරයෙන් මෙතෙක් මුදල් ලැබී නොමැති බවයි වාර්තා වන්නේ.\nමෙම තත්ත්වය හමුවේ මුදල් අමාත්‍යාංශයෙන් ප්‍රතිපාදන ලැබීමෙන් අනතුරුව පිළියෙල කරන ලද ඔක්තෝම්බර් මස වැටුප් ලේඛණ 25 වැනිදා එනම් ලබන අඟහරුවාදා බැංකුගත කිරීමට පළාත් ලේකම් කාර්යාල තීරණය කර තිබෙනවා.\nමේ අතර, පසුගිය වසරේ පැවති සාමාන්‍ය පෙළ සහ උසස් පෙළ විභාග රාජකාරී සහ ඇගයීම් ගාස්තු මෙතෙක් ගෙවා නොමැති පසුබිමක මෙවර උසස් පෙළ විභාගයේ පිළිතුරු පත්‍ර ඇගයීම් සඳහා පරීක්ෂකවරුන්ගේ අයදුම්පත් කැඳවීමේ අවසන් දිනය දීර්ඝ කර තිබෙනවා.\nඑය අදින් අවසන්වීමට නියමිත තිබූ අතර, ගුරු සංගම් බල කර සිටියේ අද දිනය වනවිට හිඟ ගෙවීම් සිදුනොකළහොත් ඇගයීම් කටයුතු වර්ජනය කරන බවටයි.\nවිභාග කොමසාරිස්වරයා විසින් නිවේදනයක් නිකුත් කරමින් සඳහන් කළේ උසස් පෙළ විභාගයේ උත්තර පත්‍ර ඇගයීම් සඳහා පරීක්ෂකවරුන්ගේ අයදුම්පත් කැඳවීමේ අවසන් දිනය නොවැම්බර් 04 වැනිදා දීර්ඝ කරන බවයි.",
       "URL": "https://www.hirunews.lk/318462/පළාත්-රාජ්‍ය-සේවකයින්ට-වැටුප්-ගෙවීමේ-අර්බුදයක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=788"
}