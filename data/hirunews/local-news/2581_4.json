{
       "Source": "hirunews",
       "Timestamp": "Thursday, 16 July 2020 - 19:38",
       "Headline": "අඟුලාන පොලිසිය ඉදිරිපිට කලහකාරීව හැසිරුණු  13ක් අත්අඩංගුවට (වීඩියෝ)",
       "News Content": "අඟුලාන පොලිස් ස්ථානය ඉදිරිපිට කලහකාරීව හැසිරීම සම්බන්ධයෙන් කාන්තාවන් ද ඇතුලුව 13 දෙනෙකු අත්අඩංගුවට ගත් බව පොලිසිය පවසනවා.\nඅඟුලාන පොලීසිය ඉදිරිපිට අද පස්වරුවේ ඇති වූ උණුසුම් තත්ත්වය පාලනය කිරීම සඳහා පොලීසිය කඳුලූ ගෑස් ප්‍රහාරයක් එල්ල කළා.\nමෙලෙස උණුසුම් තත්ත්වයක් හට ගත්තේ  පසුගියදා මොරටුව - ලූනාව පාලම අසළදී පොලිස් රාජකාරියට බාධා කළ පුද්ගලයෙකු පොලිස් වෙඩි පහරින් මිය යාමේ සිද්ධිය සම්බන්ධයෙන් විරෝධතාවයේ නිරත වූ ප්‍රදේශවාසීන් පිරිසක් පොලීසිය දෙසට ගල් මුල් ප්‍රහාර එල්ල කිරීමත් සමගයි.\nඑහිදී, පිරිස පාලනය කිරීම සඳහා පොලීසිය කඳුළු ගෑස් ප්‍රහාරයක් එල්ල කළ අතර, ආරක්ෂාව සඳහා පොලිස් විශේෂ කාර්ය බලකාය ද කැඳවීමටයි පියවර ගෙන තිබුණේ.\nඔවුන් මෙලෙස පොලීසිය ඉදිරිපිටට ගොස් කලහකාරි ලෙස හැසිරීමට පෙර මොරටුව මහේස්ත්‍රාත් අධිකරණය ඉදිරිපිට ද විරෝධතාවයක නිරත වුණා.\nඒ එම වෙඩි තැබීමේ සිද්ධියට අදාළ නඩුව අද මහේස්ත්‍රාත් අධිකරණය කැඳවන අතරතුරදීයි.\nඑහිදී මියගිය පුද්ගලයාගේ මව ඇතුළු පවුලේ ඥාතීන් ඊට එක්ව සිටියා.\nඑම විරෝධතාවයෙන් අනතුරුවයි ඔවුන් අඟුලාන පොලීසිය ඉදිරිපිටට ගොස් පොලීසිය දෙසට ගල් මුල් ප්‍රහාර එල්ල කර ඇත්තේ.\nපොලිස් මාධ්‍ය කොට්ඨාශය සඳහන් කළේ මෙම පහරදීමෙන් පොලිස් ස්ථානයේ නාම පුවරුව, ජනෙල්, වීදුරු ආදියට අලාභ හානි සිදුව ඇති බවයි.\nඅඟුලාන පොලිස් ස්ථානය ඉදිරිපිටට පැමිණි මියගිය පුද්ගලයාගේ ඥාතීන් ඇතුළු 100ක පමණ පිරිසක් කළහකාරි ලෙස හැසිරෙමින් ගල්මුල් ප්‍රහාර එල්ල කර ඇති බව ද පොලිස් මාධ්‍ය කොට්ඨාශය වැඩිදුරටත් කියා සිටියා.\nපසුගිය 10 වනදා රාත්‍රී 12.25 ට පමණ අඟුලාන පොලීසියේ ජංගම මුර සංචාරයේ නිරත පොලිස් නිලධාරින් 3 දෙනෙකු හදිසි මාර්ග බාධයක් යොදවා මොරටුව - ලූනාව පාලම අසළදී ත්‍රිරෝද රථ දෙකක් නවතා පරීක්ෂා කිරීමේදී එහි සිටි පුද්ගලයින් 5 දෙනෙකු අතරින් එක් අයෙක් පොලිස් රාජකාරියට බාධාකරමින් පොලීසියට ගල් ප්‍රහාරයක් එල්ල කිරීමට තැත් කර තිබුණා.\nඑහිදී පොලීසිය සිදුකළ වෙඩි තැබීමකින් අඟුලාන ප්‍රදේශයේ පදිංචි 39 හැවිරිදි පුද්ගලයෙකු ජිවිතක්ෂයට පත්වුණා.\nපසුව සිද්ධියට අදාළව පොලිස් නිලධාරින් තිදෙනෙකුගේ වැඩ තහනම් කිරීමටයි කටයුතු කර තිබුණේ. සිද්ධියේ විමර්ශන කටයුතු අධිකරණය විසින් අපරාධ පරීක්ෂණ දෙපාර්තමේන්තුව වෙත භාර දීමට නියෝග කර ඇති අතර, යළි නඩුව කැඳවීම මේ මස 30 වනදා දක්වා කල් තබා තිබෙනවා.",
       "URL": "https://www.hirunews.lk/245673/අඟුලාන-පොලිසිය-ඉදිරිපිට-කලහකාරීව-හැසිරුණු-13ක්-අත්අඩංගුවට-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2581"
}