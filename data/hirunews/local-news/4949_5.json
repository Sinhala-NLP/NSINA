{
       "Source": "hirunews",
       "Timestamp": "Tuesday, 26 July 2016 - 15:16",
       "Headline": "රවිරාජ් ඝාතන නඩුව සැප්තැම්බර් 08 විභාගයට",
       "News Content": "හිටපු පාර්ලිමේන්තු මන්ත්‍රී නඩරාජා රවිරාජ් ඝාතනය සම්බන්ධයෙන් චෝදනා එල්ල වී ඇති විත්තිකරුවන් 03 දෙනෙකු නොමැතිව එම නඩුව සැප්තැම්බර් මස 08 වැනිදා සිට විභාග කිරිමට කොළඹ මහාධිකරණය අද තීරණය කළා.\nඒ, මෙම නඩුව කොළඹ මහාධිකරණ විනිසුරු මනිලාල් වෛද්‍යතිලක හමුවේ අද සලකා බැලූණු අවස්ථාවේදීයි.\nමෙම සිද්ධිය සම්බන්ධයෙන් අත්අඩංගුවට ගෙන දැනට රක්ෂිත බන්ධනාගාරගත කර සිටින විත්තිකරුවන් තුන්දෙනෙකුට කොළඹ මහාධිකරණය පසුගියදා අධිචෝදනා භාර දුන්නා.\nඉතිරි විත්තිකරුවන් තුන්දෙනාට අධි චෝදනා භාරදීම සඳහා අද දිනයේ අධිකරණයට ඉදිරිපත් කරන ලෙස දැනුම් දී තිබුණත් ඔවුන් ඉදිරිපත් නොකිරීම නිසයි මෙලෙස නඩු විභාගය සඳහා දින නියම කරනු ලැබුවේ.\n2006 වසරේ නාරාහේන්පිට ප්‍රදේශයේදී හිටපු පාර්ලිමේන්තු මන්ත්‍රී නඩරාජා රවිරාජ් සහ ඔහුගේ රියදුරා වෙඩි තබා ඝාතනය කිරීම ඇතුළු චෝදනා 04ක් යටතේ විත්තිකරුවන් 07 දෙනෙකුට එරෙහිව නඩු පවරා තිබුණා.\nදැනට මෙම නඩුවේ එක් විත්තිකරුවෙකු ඇප මත මුදාහැර තිබෙනවා.",
       "URL": "https://www.hirunews.lk/139036/රවිරාජ්-ඝාතන-නඩුව-සැප්තැම්බර්-08-විභාගයට",
       "Category": "Local News",
       "Parent URL": "https://www.hirunews.lk/local-news.php?pageID=4949"
}