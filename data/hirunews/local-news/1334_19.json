{
       "Source": "hirunews",
       "Timestamp": "Friday, 25 February 2022 - 11:13",
       "Headline": "යුක්‍රේනය සම්බන්ධයෙන් ශ්‍රී ලංකාව මධ්‍යස්ථ ප්‍රතිපත්තියක  (වීඩියෝ)",
       "News Content": "රුසියානු ආක්‍රමණයකට ලක්ව ඇති යුක්රේනයේ තත්ත්වය පිළිබඳ ව ශ්‍රී ලංකාව අවධානයෙන් සිටින අතර, එහිදී නිර්පාක්ෂික ප්‍රතිපත්තියක් අනුගමනය කරන බව විදේශ කටයුතු ලේකම් මහාචාර්ය අද්මිරාල් ජයනාත් කොළඹගේ ප්‍රකාශ කළා.\nරජයේ ප්‍රවෘත්ති දෙපාර්තමේන්තුවේ අද (25) උදෑසන පැවති මාධ්‍ය හමුවකදී ඔහු කියා සිටියේ යුද්ධය ගැටලු විසඳීමේ මාර්ගයක් ලෙස අනුමත කළ නොහැකි බවයි.\nකෙසේ නමුත්, මෙහිදී නේටෝ සංවිධානයේ ව්‍යාප්තිය තුලින් රුසියාව අනාරක්ෂිත වීමේ ගැටලුව ද සැලකිල්ලට ගත යුතු බව ඔහු සඳහන් කළා.\nයුක්රේනයේ වෙසෙන ශ්‍රී ලාංකිකයන්ගේ ආරක්ෂාව තහවුරු වීම සඳහා ගෙන ඇති පියවර සම්බන්ධයෙන් ද විදේශ කටයුතු ලේකම් මහාචාර්ය අද්මිරාල් ජයනාත් කොළඹගේ මෙහිදී පැහැදිලි කළා.\nඑහිදී ඔහු කියා සිටියේ ශ්‍රී ලාංකිකයන් සුළු පිරිසක් පමණක් එහි රැඳී සිටින බවයි.\nයුක්රේනයේ බෙදුම්වාදී ඩාන්යෙක් සහ ලුහාන්ස්ක් ප්‍රාන්ත රුසියාව විසින් වෙනම රාජ්‍යයන් ලෙස පිළිගැනීම ලක් රජය අනුමත කරන්නේ දැයි මෙහිදී මාධ්‍යවේදියෙකු ප්‍රශ්න කළා.\nඑය, මෙරට උතුර - නැගෙනහිර පැවති බෙදුම්වාදයට සම කළ නොහැකි දැයි ඔහු විමසා සිටියා.\nඊට පිළිතුරු ලබාදෙමින් මහාචාර්ය අද්මිරාල් ජයනාත් කොළඹගේ කියා සිටියේ ඓතිහාසික හෝ දේශපාලනමය වශයෙන් යුක්රේනයේ තත්ත්වය ශ්‍රී ලංකාවට සම කළ නොහැකි බවයි.\nමේ අතර මානව හිමිකම් සම්බන්ධයෙන් ශ්‍රී ලංකාවට චෝදනා කරන රටවල් බොහොමයක් පසුගිය කාලසීමාවේ දී මානව හිමිකම් උල්ලංඝනය කර ඇති බව විදේශ අමාත්‍යාංශයේ ලේකම් මහාචාර්ය අද්මිරාල් ජයනාත් කොළඹගේ ප්‍රකාශ කළා.\nමෙවර ජිනීවා මානව හිමිකම් සමුළුව අප්‍රේල් 1 වනදා දක්වා පැවැත්වෙන අතර, ශ්‍රී ලංකාව පිළිබඳ ජගත් මානව හිමිකම් කොමසාරිස්වරියගේ වාර්තාව විවාදයට ගැනෙන්නේ ලබන මාර්තු 3 වනදායි.",
       "URL": "https://www.hirunews.lk/297991/යුක්‍රේනය-සම්බන්ධයෙන්-ශ්‍රී-ලංකාව-මධ්‍යස්ථ-ප්‍රතිපත්තියක-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1334"
}