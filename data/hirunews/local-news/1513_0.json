{
       "Source": "hirunews",
       "Timestamp": "Monday, 06 December 2021 - 20:03",
       "Headline": "ප්‍රියන්ත කුමාරගේ ඝාතනය ගැන මල්වතු- අස්ගිරි මහනාහිමිවරුන් ශෝකය පළ කරයි (වීඩියෝ)",
       "News Content": "ප්‍රියන්ත කුමාර දියවඩනගේ කුරිරු ලෙස ඝාතනය කිරීම සම්බන්ධයෙන් මල්වතු සහ අස්ගිරි පාර්ශ්ව ශෝකය පළ කරමින් නිවේදනයක් නිකුත් කර තිබෙනවා.\nඑම පාර්ශ්වයන්හි ලේඛකාධිකාරී පූජ්‍ය ආචාර්ය පහමුණේ ශ්‍රී සුමංගල නායක හිමිපාණන් සහ පූජ්‍ය ආචාර්ය මැදගම ශ්‍රී ධම්මානන්ද නායක ස්වාමීන් වහන්සේ විසිනුයි, මෙම නිවේදනය නිකුත් කර ඇත්තේ.\nඑහි දැක්වුණේ ප්‍රියන්ත කුමාරට අමානුෂික ලෙස පහර දී ගිනි තබා ඝාතනය කිරීම, ශ්‍රී ලංකාව පමණක් නොව ලොවම කම්පා කරවන්නක් බවයි.\nඑසේම භික්ෂූන් වහන්සේ ඇතුළු ආගමික නායකයින් පිරිසක් සහ සිවිල් සංවිධාන කණ්ඩායම් කිහිපයක් අද (06) කොළඹ පිහිටි පාකිස්ථාන මහකොමසාරිස් කාර්යාලයට පැමිණ ලිපියක් භාර දුන්නා.\nඑහි දැක්වුණේ ඝාතනයට ලක් වූ ප්‍රියන්ත කුමාරට සාධාරණයක් ඉටු කරන ලෙස සහ ගෝලීය ඉස්ලාම් ත්‍රස්තවාදය මුලිනුපුටා දැමීමට ලෝක නායකයින් සියලු දෙනා එක්ව කටයුතු කළ යුතු බවටයි.",
       "URL": "https://www.hirunews.lk/290222/ප්‍රියන්ත-කුමාරගේ-ඝාතනය-ගැන-මල්වතු-අස්ගිරි-මහනාහිමිවරුන්-ශෝකය-පළ-කරයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1513"
}