{
       "Source": "hirunews",
       "Timestamp": "Tuesday, 20 June 2017 - 13:43",
       "Headline": "උතුරේ විශ්වාසභංග යෝජනාව අද ඉල්ලා අස් කර ගනී",
       "News Content": "උතුරු පළාත් ප්‍රධාන අමාත්‍ය සී. වී. විග්නේෂ්වරන්ට එරෙහිව පළාත් ආණ්ඩුකාරවරයා වෙත භාර දුන් විශ්වාසභංග යෝජනාව අද දිනයේ ඉල්ලා අස්කර ගන්නා බව උතුරු පළාත් ප්‍රවාහන අමාත්‍ය පී. ඩෙනීස්වරන් ප්‍රකාශ කළා.\nඊට අදාලව දිවුරුම් ප්‍රකාශ භාර දුන් මන්ත්‍රීවරුන් 21 දෙනා මේ වනවිට යාපනයට රැස්වී විශේෂ සාකච්ජාවක නිරත වන අතර  අනතුරුව මේ සම්බන්ධයෙන් පළාත් ආණ්ඩුකාර රෙජිනෝල්ඩ් කුරේ දැනුම්වත් කරන බවයි අමාත්‍යවරයා කියා සිටියේ.\nඋතුරු පළාත් සභාවේ ප්‍රධාන අමාත්‍යවරයාට එරෙහිව මෙම විශ්වාසභංග යෝජනාව භාරදෙනු ලැබුවේ පළාත් ප්‍රවාහන හා සෞඛ්‍ය අමාත්‍යවරුන්ට මසක කාලයක් නිවාඩු ලබාදීමට ප්‍රධාන අමාත්‍යවරයා තීරණය කිරීම හේතුවෙන්.\nකෙසේ වෙතත් ප්‍රධාන අමාත්‍ය සී. වී. විග්නේෂ්වරන්ට එරෙහිව භාරදුන් එම විශ්වාසභංග යෝජනාව ඉල්ලා අස්කර ගන්නා බවට දෙමළ සන්ධානයේ නායක, විපක්ෂ නායක ආර්. සම්බන්ධන් ඊයේ ලිපියක් මගින්  ප්‍රධාන අමාත්‍යවරයා වෙත දැනුම් දුන්නා.\nඒ සමඟම පළාත් ප්‍රවාහන හා සෞඛ්‍ය අමාත්‍යවරුන්ට මසක කාලයක් නිවාඩු ලබාදීමට ගත් තීරණය ද තමන් ඉවත් කර ගන්නා බවයි ප්‍රධාන අමාත්‍ය සී. වී. විග්නේ්ෂ්වරන් ප්‍රකාශ කළේ.\nඑහෙත් දෙමළ සන්ධානයේ උතුරු පළාත් සභා මන්ත්‍රී එම්. කේ. සිවාජිලිංගම් කියා සිටියේ  දූෂණ චෝදනා සනාථ වී ඇති පළාත් කෘෂිකර්ම අමාත්‍ය පී. අයින්ගරනේෂන් සහ පළාත් අධ්‍යාපන අමාත්‍ය ටී. කුරුකුලරාජා වෙනුවට නව අමාත්‍යවරුන් දෙදෙනෙකු ඉදිරියේදී ප්‍රධාන අමාත්‍යවරයා විසින් පත් කරනු ඇති බවයි.\nඔවුන්ට ඉල්ලා අස්වන ලෙස ප්‍රධාන අමාත්‍යවරයා පසුගියදා දැනුම් දුන් නමුත් මෙතෙක් ඉල්ලා අස්වීමේ ලිපිය භාරදී ඇත්තේ කෘෂිකර්ම අමාත්‍යවරයා පමණක් බව සිවාජිලිංගම් මන්ත්‍රීවරයා කියා සිටියා.",
       "URL": "https://www.hirunews.lk/163991/උතුරේ-විශ්වාසභංග-යෝජනාව-අද-ඉල්ලා-අස්-කර-ගනී",
       "Category": "Local News",
       "Parent URL": "https://www.hirunews.lk/local-news.php?pageID=4461"
}