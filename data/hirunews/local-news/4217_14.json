{
       "Source": "hirunews",
       "Timestamp": "Wednesday, 15 November 2017 - 13:39",
       "Headline": "පාසල් විෂය නිර්දේශය සඳහා තොරතුරු තාක්ෂණය විෂය අනිවාර්ය කිරීමට ඉදිරියේදී පියවර",
       "News Content": "ඉදිරියේ දී පාසල් විෂය නිර්දේශය සඳහා තොරතුරු තාක්ෂණය විෂය අනිවාර්ය කිරීමට පියවර ගන්නා බව අධ්‍යාපන අමාත්‍ය අකිල විරාජ් කාරියවසම් පවසනවා.\nඅමාත්‍යවරයා මේ අදහස් පළ කළේ පසුගිය දා කුලියාපිටිය මධ්‍ය මහා විද්‍යාලයේ පැවති උත්සවයකට එක්වෙමින්.\nඉදිරියේ දී සමස්ත අධ්‍යාපන ක්‍රියාවලිය තොරතුරු තාක්ෂණය මත පදනම් වන බවත් තොරතුරු තාක්ෂණික දැනුම මේ වන විටත් ග්‍රාමීය මට්ටම දක්වාම ව්‍යාප්ත වී ඇති බවත් මෙහිදී අධ්‍යාපන අමාත්‍යවරයා පැහැදිලි කළා.\nරටේ සියලු පාසල් සඳහා මෙම තොරතුරු තාක්ෂණික දැනුම ලබා දීමට වත්මන් රජය කටයුතු කර ඇත්තේ එම දැනුම තවදුරටත් ව්‍යාප්ත කිරීමේ අරමුණින් බව ද මෙහිදී වැඩිදුරටත් කියා සිටි අමාත්‍යවරයා තොරතුරු තාක්ෂණික දැනුමේ දැඩි අනාගත අවශ්‍යතාව නිසාම ගුරුවරුන්ට ද තොරතුරු තාක්ෂණික පුහුණුව මේ වන විට ලබා දීමට රජය කටයුතු කරමින් සිටින බව ද සිහිපත් කළා.\nමෙහිදී සංකේතාත්මකව විද්‍යාලයේ සිසුන්ට තොරතුරු තාක්ෂණික ශිෂ්‍යත්ව ප්‍රදානය කෙරුණේ ද අධ්‍යාපන අමාත්‍ය අකිල විරාජ් කාරියවසම් අතින්.",
       "URL": "https://www.hirunews.lk/176099/පාසල්-විෂය-නිර්දේශය-සඳහා-තොරතුරු-තාක්ෂණය-අනිවාර්ය-කිරීමට-ඉදිරියේදී-පියවර",
       "Category": "Local News",
       "Parent URL": "https://www.hirunews.lk/local-news.php?pageID=4217"
}