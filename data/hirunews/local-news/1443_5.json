{
       "Source": "hirunews",
       "Timestamp": "Friday, 07 January 2022 - 10:58",
       "Headline": "විදේශයන්හි සිට පැමිණි ශ්‍රී ලාංකිකයන්ට ගුවන් තොටුපලේදීම කොරෝනා එන්නත්(වීඩියෝ)",
       "News Content": "විදෙස් ගතව සිට මෙරටට පැමිණෙන ශ්‍රී ලාංකිකයන් සඳහා ෆයිසර් කොරෝනා එන්නත් ලබාදීම සඳහා ශ්‍රී ලංකා ගුවන් හමුදාව විසින් කටුනායක ගුවන් තොටුපලේ එන්නත්කරණ මධ්‍යස්ථානයක් අද ස්ථාපිත කරනු ලැබුවා.\nපැය විසි හතර පුරා සතියේ දින හත තුළම ක්‍රියාත්මක ගුවන් තොටුපලේ පිහිටි එම එන්නත්කරණ මධ්‍යස්ථානය මගින් විදේශයන්හි සිට පැමිණෙන ශ්‍රී ලාංකිකයන්ට ඔවුන්ගේ එන්නත්කරණ තත්වය අනුව අදාළ කොරෝනා එන්නත් ලබාදීම සිදුකරනු ඇති.\nඑහිදී එන්නත්කරණය නොලැබූවන්ට පළමු මාත්‍රාවත්, පළමු මාත්‍රාව ලැබූ අයට දෙවන මාත්‍රාවත් ලබාදෙන අතර, මාත්‍රා දෙකම ලබාගත් අය සඳහා බූස්ටර් හෙවත් වර්ධක එන්නත් මාත්‍රාව ලබාදීමට නියමිතයි.\nමේ අතර, අවුරුදු 12 ත් 15 ත් අතර පාසල් දරුවන්ට ෆයිසර් පළමු එන්නත් මාත්‍රාව ලබාදීම අද කොළඹ ඇතුළු ප්‍රදේශ කිහිපයකදී සංකේතාත්මකව ආරම්භ වුණා.\nඒ අනුව, කොළඹ රිජ්වේ ආර්යා ළමා රෝහලේ එන්නත්කරණ වැඩපිළිවෙල යටතේ එන්නත්කරණය සිදු කෙරුණේ කොළඹ ශාන්ත ලූක් දේවස්ථානයේදියි.\nමේ අතර, තවත් ෆයිසර් එන්නත් මාත්‍රා හයලක්ෂ 89,500 ක් අද (07) කටුනායක ජාත්‍යන්තර ගුවන්තාටුපලින් මෙරටට රැගෙන එනු ලැබුවා.",
       "URL": "https://www.hirunews.lk/293264/විදේශයන්හි-සිට-පැමිණි-ශ්‍රී-ලාංකිකයන්ට-ගුවන්-තොටුපලේදීම-කොරෝනා-එන්නත්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1443"
}