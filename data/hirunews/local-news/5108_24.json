{
       "Source": "hirunews",
       "Timestamp": "Wednesday, 30 March 2016 - 19:48",
       "Headline": "චෝදනාව තවමත් ඇමති ජෝන්ට",
       "News Content": "වත්තල - මාබෝල ශරීර සුවතා මංතීරුවට හානි කිරීමට ඍජුව හෝ වක්‍රව අනුමැතිය නොදුන් බව ඉඩම් ගොඩකිරීමේ සහ සංවර්ධනය කිරීමේ සංස්ථාව ප්‍රකාශ කරනවා.\nඑහි සභාපති අසේල ඉද්දවෙල කොළඹ අද පැවති මාධ්‍ය හමුවකට එක්වෙමින් වැඩිදුරටත් කියා මෙහිදී කිසිවෙකු වරදක් කර ඇත්නම් ඔහුගේ තරාතිරම වැදගත් නොවන බවයි.\nමේ අතර ඉඩම් ගොඩකිරීමේ සහ සංවර්ධනය කිරීමේ සංස්ථාව අද පැවැත්වූ මාධ්‍ය හමුවේදී මේ සම්බන්ධයෙන් චෝදනා එල්ලවන ජෝන් අමරතුංග අමාත්‍යවරයා විසින් ඉඩම් ගොඩකිරීමේ සහ සංවර්ධනය කිරීමේ සංස්ථාවේ සාමාන්‍යාධිකාරීවරයා වෙත එවූ ලිපියක් මාධ්‍ය වෙත ලබාදුන්නා.\nඑහි සඳහන් වූයේ අදාළ ශරීර සුවතා මංතීරුව සහිත මාබෝල - කළුඇළ වම් ඉවුර රක්ෂිතය මහජන ගමනාගමනය සඳහා යෙදවීමට අවසර ලබාදෙන ලෙසයි. පසුගිය 27 වනදා රාත්‍රියේ බැකෝ යන්ත්‍ර උපයෝගී කරගනිමින් අදාළ මංතීරුවේ අතුරා තිබෙන ගල් සම්පූර්ණයෙන්ම ඉවත් කර තිබුණා.\nඒකාබද්ධ විපක්ෂය කොළඹ අද කැඳවා තිබූ මාධ්‍ය හමුවකදීද වත්තල - මාබෝල ශරීර සුවතා මංතීරුව ඉවත් කිරීම සම්බන්ධයෙන්  බස්නාහිර පළාත් සභා සන්ධාන මන්ත්‍රී සිසිර ජයකොඩි අදහස් පළ කළා. ඔහු කියා සිටියේ මෙම අපරාධයට සම්බන්ධ වරදකරුවන්ට වසර විස්සක සිර දඩුවම ලබාදිය හැකිබවයි.\nපසුගිය රජය සමයේ බස්නාහිර පළාත් අමාත්‍යවරයෙකු ලෙස කටයුතු කළ, වත්මන් ස්වදේශ කටයුතු නියෝජ්‍ය අමාත්‍ය නිමල් ලන්සාගේ යෝජනාවක් අනුවයි මෙම ශරීර සුවතා මංතීරුව 2013 වසරේ ඉදිකර තිබුණේ.\nඒ සඳහා ආර්ථික සංවර්ධන අමාත්‍යාංශය රුපියල් කෝටි 8ක මුදලක් වැය කර තිබුණා.\nහිරු ප්‍රවෘත්ති අංශයට අදහස් දක්වමින් අමාත්‍ය නිමල් ලන්සා කියා සිටියේ අදාළ සිද්ධිය සම්බන්ධයෙන් ජනාධිපතිවරයාගේ මෙන්ම අග්‍රාමාත්‍යවරයාගේ අවධානය යොමුවිය යුතු බවයි.",
       "URL": "https://www.hirunews.lk/129760/චෝදනාව-තවමත්-ඇමති-ජෝන්ට",
       "Category": "Local News",
       "Parent URL": "https://www.hirunews.lk/local-news.php?pageID=5108"
}