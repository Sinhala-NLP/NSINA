{
       "Source": "hirunews",
       "Timestamp": "Friday, 15 September 2023 - 9:06",
       "Headline": "මුලතිව් සමූහ මිනී වළෙහි කැණීම් නැරඹීමට TNA මන්ත්‍රීවරු පැමිණෙයි",
       "News Content": "මුලතිව් කොක්කුතුඩුවායී සමූහ මිනී වළෙන් කොටි සාමාජිකයෙකුගේ හා තවත් කොටි සාමාජිකාවන් හතර දෙනෙකුගේ ඇට සැකිළි 14 දා හමු වී තිබෙනවා.\nඒ අනුව මේ වන විට එම සමුහ මිනී වළෙන් හමු වූ සමස්ත ඇට සැකිළි ගණන 14 ක් දක්වා ඉහල ගොස් ඇති බවයි සඳහන් වෙන්නේ.\nඒවා අයත් වන්නේ එක් කොටි සාමාජිකයෙකුට හා කොටි සාමාජිකාවන් 13 දෙනෙකුට බව මූලික මතුපිට පරීක්ෂණ වලදී තහවුරු කරගෙන තිබෙනවා.\nකැණීම් කටයුතු සිදු කෙරෙන ස්ථානයට දෙමළ ජාතික සන්ධානයේ මන්ත්‍රීවරු හා ඉලංකෙයි තමිල් අරුසු කච්චි පක්ෂයේ නායක මාවෙයි සේනාධිරාජා හිටපු මන්ත්‍රීමන්ත්‍රීවරයා ඇතුලු පිරිසක් පැමිණි අතර ඔවුන් මාධ්‍යයට කියා සිටියේ මේ සම්බන්ධයෙන් ජාත්‍යන්තර මට්ටමේ පරීක්ෂණයක් ඉල්ලා ඇති බවයි.\nඑමෙන්ම කොකුතුඩුවායි සමූහ මිනී වළ සම්බන්ධයෙන් ජිනීවා මානව හිමිකම් මණ්ඩලය දැණුවත් කිරීමට කටයුතු සූදානම් කොට ඇති බවද මාවෙයි සේනාධිරාජා හිටපු මන්ත්‍රීවරයා ප්‍රකාශ කොට සිටියා.\nඑම ඇට සැකිළි සමග තිබී කොටි සාමාජිකයින්ගේ නිල ඇදුම් හා ආයුධ කොටස්ද තවත් උපකරණ කීපයක්ද අලුතින් හමු වී ඇති අතර සාමාන්‍ය ඇදුම් සහිත එකම ඇට සැකිල්ලක් හෝ එවැනි ඇදුමක කොටස් මේ වන තුරු හමු වි නොමැති බවයි සඳහන් වෙන්නේ.\nමේ නිසා මේ සමූහ මිනී වළේ වළදමා ඇත්තේ නියත වශයෙන්ම කොටි සාමාජික සාමාජිකාවන්ගේ මළ සිරුරු බව තවදුරටත් තහවුරු වන බව මාධ්‍යයට අදහස් දක්වමින් මුලතිව් අධිකරණයේ නීතිඥ නිරංජන් පවසා සිටියේ.",
       "URL": "https://www.hirunews.lk/348324/මුලතිව්-සමූහ-මිනී-වළෙහි-කැණීම්-නැරඹීමට-tna-මන්ත්‍රීවරු-පැමිණෙයි",
       "Category": "Local News",
       "Parent URL": "https://www.hirunews.lk/local-news.php?pageID=29"
}