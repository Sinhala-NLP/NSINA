{
       "Source": "hirunews",
       "Timestamp": "Wednesday, 02 September 2020 - 13:19",
       "Headline": "අගලවත්තට මිලිමීටර් 344 ක වර්ෂාපතනයක් - නිවාස 197 කටත් හානි (වීඩියෝ)",
       "News Content": "දිවයින අවට පහළ වායුගෝලයේ පවතින කැළඹිලි සහිත ස්වභාවයේ බලපෑම තවත් සතියක පමණ කාලසීමාවක් පවතිනු ඇතැයි කාලගුණ විද්‍යා දෙපාර්තමේන්තුව ප්‍රකාශ කළා.\nමේ හේතුවෙන් ඉදිරි දින කිහිපය තුළ ද වැසි සහිත කාලගුණ තත්ත්වයක් අපේක්ෂා කරන බවයි එම දෙපාර්තමේන්තුව පෙන්වා දෙන්නේ.\nගත වූ පැය 24 තුළ මිලිමීටර් 344ක වැඩිම වර්ෂාපතනය, අගලවත්ත ප්‍රදේශයෙන් වාර්තා වන අතර, වළල්ලාවිට ප්‍රදේශයට මිලිමීටර් 290ක් ද, කෙසෙල්හේන ප්‍රදේශයට මිලිමීටර් 252ක වර්ෂාපතනයක් සහ මීගහතැන්න ප්‍රදේශයට මිලිමීටර් 241 ක වර්ෂාපතනයක් ඇද හැලී තිබෙනවා.\nඑමෙන්ම, ගාල්ල - වදුරඹ ප්‍රදේශයට මිලිමීටර් 233 ක්, ගම්පහ - පතුලගෙදර ප්‍රදේශයට මිලිමීටර් 245 ක වර්ෂාපතනයක්, හංවැල්ල ප්‍රදේශයට මිලිමීටර් 270 ක වර්ෂාපතනයක් සහ වරකාපොල ප්‍රදේශයට මිලිමීටර් 196 ක වර්ෂාපතනයක් ගත වූ පැය 24 තුල ලැබී තිබෙනවා.\nමේ අතර, ප්‍රදේශ කිහිපයකට බලපෑ දැඩි සුළං හේතුවෙන් නිවාස 5 කට පූර්ණ හානි සිදුව ඇති අතර, අර්ධහානි සිදුවී ඇති නිවාස සංඛ්‍යාව 197 ක්. ඉන් පවුල් 210කට අයත් පුද්ගලයින් 633 දෙනෙකුට බලපෑම් එල්ල වී තිබෙනවා.\nඇදහැලුණු වර්ෂාපතනයත් සමඟ ගාල්ල, බදුල්ල, ත්‍රිකුණාමලය, වව්නියාව සහ මන්නාරම දිස්ත්‍රික්කවල මාර්ග රැසක් ජලයෙන් යටවී ඇති බව ද වාර්තා වනවා.\nඅධික වර්ෂාවත් සමඟ ගාල්ල, කළුතර, රත්නපුර සහ කෑගල්ල දිස්ත්‍රික්කවලට පැනවූ නායයාම් අනතුරු ඇඟවීම තවදුරටත් ක්‍රියාත්මක බවයි ගොඩනැගිලි පර්යේෂණ සංවිධානය සඳහන් කළේ.\nමහනුවර ප්‍රදේශ කිහිපයකට අද පෙරවරුවේ සුළු භූ චලනයක් සිදුවී ඇති බව භූ විද්‍යා සමීක්ෂණ හා පතල් කැණීම් කාර්යාංශය සඳහන් කළා. එම කම්පනය මහකනදරාව ප්‍රදේශයේ පිහිටි භූ කම්පනමානයේ ද සටහන් වී තිබෙනවා.\nමීට පෙර ද මහනුවර - තලාතුඔය ප්‍රදේශයට ද සුළු භූ කම්පන තත්ත්වයක් වාර්තා වුණා.\nකන්කසන්තුරේ සිට මන්නාරම හරහා කොළඹ දක්වා වන ගැඹුරු සහ නොගැඹුරු මුහුදු ප්‍රදේශවල සුළගේ වේගය පැයට කිලෝමීටර් 70ත් 80ත් දක්වා ඉහළ යා හැකි බව කාලගුණ විද්‍යා දෙපාර්තමේන්තුව පවසනවා.\nඑම සුළං තත්ත්වය ගාල්ල සිට හම්බන්තොට සහ මඩකලපුව හරහා ත්‍රිකුණාමලය දක්වා වූ මුහුදු ප්‍රදේශවලට ද බලපා හැකි බවයි එම දෙපාර්තමේන්තුව ප්‍රකාශ කළේ.\nදිවයින වටා සෙසු මුහුදු ප්‍රදේශවල සුළගේ වේගය ද විටින් විට පැයට කිලෝමීටර් 50 ත් 55 ත් දක්වා ඉහළ යා හැකි බව ද සඳහන්.\nමේ හේතුවෙන් ඉතා අවධානයෙන් කටයුතු කරන ලෙසට ධීවර හා නාවික ප්‍රජාවට කාලගුණ විද්‍යා දෙපාර්තමේන්තුව දැනුම් දෙනවා.\nමේ අතර, කොළඹ සිට කළුතර දක්වා වෙරළේ සිට කිලෝමීටර් 17ක් පමණ දුරින් වූ මුහුදේ ජලය තද කොළ පැහැවීමේ තත්ත්වය සම්බන්ධයෙන් නාරා ආයතනය කළ පරීක්ෂණ වාර්තාව අද පස්වරුවේ එම ආයතනයේ සභාපතිවරයා වෙත ලබාදීමට නියමිතයි.",
       "URL": "https://www.hirunews.lk/249235/අගලවත්තට-මිලිමීටර්-344-ක-වර්ෂාපතනයක්-නිවාස-197-කටත්-හානි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2482"
}