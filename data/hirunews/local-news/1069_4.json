{
       "Source": "hirunews",
       "Timestamp": "Saturday, 25 June 2022 - 15:57",
       "Headline": "රට ගොඩනැගිය හැක්කේ නිදහස් නිවහල් මහජන අරගලයකින් - විපක්ෂ නායක (වීඩියෝ)",
       "News Content": "පොහොට්ටු ආණ්ඩුව විසින් මේ මොහොත වන විට රට ඛේදනීය තත්ත්වයකට පත්කර ඇති බව විපක්ෂ නායක සජිත් ප්‍රේමදාස පවසනවා.\nඅදූරදර්ශී, මිත්‍යාව මත පදනම් වූ ගමනක් තුළ රටම සරණාගතයන් බවට පත්කර ඇති බවයි විපක්ෂ නායකවරයා පෙන්වා දෙන්නේ.\nමෙම තත්ත්වයෙන් ගොඩ ඒමට හැකි එකම විකල්පය ප්‍රජාතන්ත්‍රවාදී, නිදහස්, නිවහල් මහජන අරගලයකින් පමණක් බව විපක්ෂ නායකවරයා ප්‍රකාශ කළා.\nවර්තමාන පාලකයන් රටේ පවතින සත්‍ය තත්ත්වය අවබෝධ කරගෙන ඔවුන්ගේ වැඩපිළිවෙළ ජනතාවට හිතකර අන්දමින් වෙනස් කරනු ඇතැයි අපේක්ෂා කළත් එවැන්නක් සිදු නොවූ බව ඔහු පෙන්වා දෙනවා.\nඔවුන් මිත්‍යාවාදී දේශපාලනයක නිරත වෙමින් ජනතාවට කුමක් වුවත් ඉදිරි වසර 2ක කාලයේත් සුරසැප විදීමට අවශ්‍ය සුදුසුම දොරටුපාලකයෙක් පත්කර ඇති බව ද විපක්ෂ නායකවරයා සඳහන් කළා.\nරටේ ජනතාවට දුන් පොරොන්දු ඉටු කළ නොහැකි , ජනතාව ආරක්ෂා කිරීමට නොහැකි රජයකින් පළක් නොමැති බව පැවසූ විපක්ෂ නායකවරයා කියාසිටියේ රටේ ඩොලර් සංචිත වැඩි කිරීමට පෙර ඔවුන්ගේ ඩොලර් සංචිත වැඩිකර ගැනීමට උත්සාහ දරමින් සිටින බවයි.\nඑසේම මහබැංකු වංචාවේ දෙවැනි අදියර ලෙස ගෑස්වලින් විශාල මුදලක් වංචා කර ඇති බවත් එම අනාවරණය කෝප් කමිටුවට සිදු වූවත් සියලු තොරතුරු ජනතාවගෙන් සඟවා ඇති බව ද සජිත් ප්‍රේමදාස ප්‍රකාශ කරනවා.\nරටම ප්‍රතික්ෂේප කළ රාජපක්ෂවරුන්ව ආරක්ෂා කරන දොරටුපාලකයින් සහ පටු වාසි වෙනුවෙන් කටයුතු කරන අවස්ථාවාදීන් පිරිසක් සිටින අතර ඖෂධ සහ ගෑස් වලින් පවා ගසාකන යුගයක් නිර්මාණය වී ඇති බවයි විපක්ෂ නායකවරයා පෙන්වා දෙන්නේ.\nජාතික විද්වත් සභාවේ දිස්ත්‍රික් නියෝජිතවරුන් පත්කිරීමේ අවස්ථාවට අද (25) එක්වෙමින් විපක්ෂ නායකවරයා මෙම අදහස් පළකලා.",
       "URL": "https://www.hirunews.lk/308159/රට-ගොඩනැගිය-හැක්කේ-නිදහස්-නිවහල්-මහජන-අරගලයකින්-විපක්ෂ-නායක-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1069"
}