{
       "Source": "hirunews",
       "Timestamp": "Sunday, 12 December 2021 - 13:27",
       "Headline": "මාත්‍රා තුනෙන් ඔමික්‍රොන් ප්‍රභේදයට එරෙහිව ඉහළ රැකවරණයක් (වීඩියෝ)",
       "News Content": "ඔමික්‍රොන් කොරෝනා ප්‍රභේදයෙන් රෝගීන් අසාධ්‍ය නොවුණත්, මරණ ඉහළ යා හැකි බවට මතයක් පළවනවා.\nදකුණු අප්‍රිකාවෙන් මුල්වරට සොයා ගැනුනු ඔමික්‍රොන් කොරෝනා ප්‍රභේදයේ ඉහළ සම්ප්‍රේෂණ හැකියාව හේතුවෙන් කොරෝනා මරණ ඉහළ යා හැකි බව ලෝක සෞඛ්‍ය සංවිධානයේ දකුණු සහ නැගෙනහිර ආසියානු කලාපීය අධ්‍යක්ෂ වෛද්‍ය පූනම් චෙත්‍රපාල් පවසනවා.\nඉන්දීය මාධ්‍ය වෙත අදහස් දක්වමින් ඇය කියා සිටියේ ඔමික්‍රොන් ප්‍රභේදයෙන් රෝගීන් අසාධ්‍ය වීම ඉහළ යන බවක් අනාවරණ වී නැතත් රෝගීන් සංඛ්‍යාව ඉහළ යාම අපේක්ෂා කළ හැකි බවයි.\nඩෙල්ටා ප්‍රභේදයටත් වඩා ඉහළ සම්ප්‍රේෂණ හැකියාවක් ඇති ඔමික්‍රොන් ප්‍රභේදයෙන් කොරෝනා රෝගීන් ඉහළ යාම නිසා සෞඛ්‍ය පද්ධතීන් කෙරෙහි වැඩි පීඩනයක් එල්ලවනවා.\nමේ හේතුවෙන් මරණ සංඛ්‍යාව ඉහළ යා හැකි බව ඇගේ අදහසයි.\nමේ අතර, ෆයිසර් බයෝඑන්ටෙක් මාත්‍රා 3 ක එන්නත්කරණයෙන් ඔමික්‍රොන් කොරෝනා ප්‍රභේදයට එරෙහිව කැපී පෙනෙන රැකවරණයක් ලැබෙන බව ඊශ්‍රායල පර්යේෂකයන් පිරිසක් අනාවරණ කරගෙන තිබෙනවා.\nමීට මාස පහකට හෝ හයකට පෙර එන්නත් මාත්‍රා දෙකම ලැබූ පුද්ගලයන්ට ඔමික්‍රොන් ප්‍රභේදයට එරෙහිව කිසිදු ප්‍රතිශක්තියක් නොමැති වුවත්, වර්ධක මාත්‍රාව ලබාදීමෙන් ඔවුන්ට සිය ගුණයක ප්‍රතිශක්තියක් ඇතිවී තිබෙන බවයි ඊශ්‍රායල පර්යේෂකයන් අනාවරණ කරගෙන ඇත්තේ.\nමීට පෙර බ්‍රිතාන්‍ය බූස්ටර් හෙවත් වර්ධක මාත්‍රාව ලබාදීමෙන් ඔමික්‍රොන් ප්‍රභේදයට එරෙහිව ඉහළ ප්‍රතිශක්තියක් ගොඩනැගෙන බව තහවුරු කළා.\nඑමෙන්ම ඔමික්‍රොන් ඇතුළු නව ප්‍රභේද ආසාදනයෙන් වැළකී සිටීම සඳහා වැදගත් වන තුන්වන හෙවත් වර්ධක මාත්‍රාව මෙරට තවත් පුද්ගලයන් 81,208කට ඊයේ (11) දිනයේදී ලබා දී තිබෙනවා.\nඒ අනුව තුන්වන මාත්‍රාව ලබාදුන් මුළු සංඛ්‍යාව 12 ලක්ෂ 66,552 ක් බවයි වසංගත රෝග විද්‍යා අංශය ප්‍රකාශ කළේ.\nඑසේම ඊයේ දිනයේ කොරෝනා ආසාදිත මරණ 22 ක් වාර්තාවූ අතර, ඒ අනුව මෙරට සමස්ත මරණ සංඛ්‍යාව 14,595 දක්වා ඉහළ ගියා. ආසාදිතයන් 762ක් ද ඊයේ දිනයේ වාර්තා වූ අතර, ඒ අනුව මෙරට සමස්ත කොරෝනා ආසාදිතයන් සංඛ්‍යාව දැක්වුණේ පන්ලක්ෂ 72,188ක් ලෙසටයි.",
       "URL": "https://www.hirunews.lk/290766/මාත්‍රා-තුනෙන්-ඔමික්‍රොන්-ප්‍රභේදයට-එරෙහිව-ඉහළ-රැකවරණයක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1500"
}