{
       "Source": "hirunews",
       "Timestamp": "Saturday, 19 June 2021 - 13:08",
       "Headline": "පාර්ලිමේන්තුවට රුපියල් කෝටි විසි දහසක පරිපූරකයක් (වීඩියෝ)",
       "News Content": "රට තුළ පැතිර යන කොරෝනා වෛරසය සහ රජයේ අනෙකුත් අත්‍යවශ්‍ය වියදම් සඳහා රුපියල් කෝටි 20,000ක පරිපූරක ඇස්තමේන්තුවක් ඉදිරිපත් කිරීමට රජය තීරණය කර තිබෙනවා.\nමුදල් අමාත්‍යාංශයේ ජ්‍යෙෂ්ඨ ප්‍රකාශකයෙකු සඳහන් කළේ අදාළ පරිපූරකය ලබන අඟහරුවාදා පාර්ලිමේන්තුවට ඉදිරිපත් කර සම්මත කිරීමට අපේක්ෂා කරන බවයි.\nකොරෝනා වෛරසය පාලනය කිරීම සඳහා අවශ්‍ය එන්නත් මිලදී ගැනීම, ඊට අවශ්‍ය අනෙකුත් ද්‍රව්‍ය මිලදී ගැනීම සඳහා මෙම පරිපූරක ඇස්තමේන්තුව ඉදිරිපත් කිරීමට නියමිතව තිබෙනවා.\nමීට අමතරව කොරෝනා වසංගතයෙන් බලපෑම් එල්ලවූ සමාජ හා ආර්ථික අංශ කෙරෙහිද අවධානයක් යොමුකරමින් මෙම මුදල් වෙන් කිරීමට තීරණය කර ඇති බවයි මුදල් අමාත්‍යාංශයේ ජ්‍යෙෂ්ඨ ප්‍රකාශකයා සඳහන් කළේ.\nමේ වනවිටත් රජය විසින් සංචරණ සීමා පනවා ඇති අවස්ථාවක ඉන් අපහසුතාවට පත්වූ අඩු ආදායම්ලාභීන් වෙත සහන සැළසීමේ අරමුණින් රුපියල් පන්දහසේ දීමනාවක් ද ලබාදෙමින් සිටිනවා.\nකෙසේ වෙතත් තවදුරටත් එම සහන සැළසීම ආදී ඉදිරි කටයුතු සඳහා මෙම පරිපූරක ඇස්තමේන්තුව පාර්ලිමේන්තුවට නුදුරු දිනකදීම ඉදිරිපත් කොට සම්මත කරගැනීම රජයේ අපේක්ෂාව වී තිබෙනවා.\nලබන 22 වනදා යළි පාර්ලිමේන්තුව රැස්වීමට නියමිත අතර, එම සතියේ පාර්ලිමේන්තුවේ කටයුතු පිළිබඳ සාකච්ඡා කිරීම සඳහා කථානායකවරයා විසින් අනිද්දා පක්ෂ නායක රැස්වීමක් ද කැඳවා තිබෙනවා.",
       "URL": "https://www.hirunews.lk/274721/පාර්ලිමේන්තුවට-රුපියල්-කෝටි-විසි-දහසක-පරිපූරකයක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1874"
}