{
       "Source": "hirunews",
       "Timestamp": "Saturday, 06 March 2021 - 8:25",
       "Headline": "කොරෝනා මරණ 9ක් භූමදානය කෙරේ",
       "News Content": "කොරෝනා මරණ භූමදානය කිරීම සඳහා තෝරා ගත් මඩකලපුවේ ඕට්ටමාවඩි - සූඩුපත්තිනසේනයි ප්‍රදේශයේදී ඊයේ මෘතදේහ 9ක් භූමදානය කළ බව මඩකලපුව ප්‍රාදේශීය සෞඛ්‍ය සේවා අධ්‍යක්ෂ නාගලිංගම් මයුරන් ප්‍රකාශ කළා.\nඑමෙන්ම අද දිනයේදීත් කොළඹ සිට තවත් මෘතදේහ 9 ක් භූමදාන කටයුතු සඳහා රැගෙන ඒමට සූදානම් බවයි ඔහු වැඩිදුරටත් සඳහන් කළේ.\nමඩකලපුව - ඕට්ටමාවඩි ප්‍රදේශයට අමතරව, අම්පාර - ඉරක්කාමන් ප්‍රදේශයද කොරෝනා මරණ භූමදාන කටයුතු සඳහා තෝරා ගෙන තිබෙනවා. එසේම, මුසලි ප්‍රාදේශීය සභාවේ සභාපති ඒ.ජී.එච්. සුබිහාන් ප්‍රකාශ කළේ තම ප්‍රාදේශීය සභා බල ප්‍රදේශය තුළද තෝරා ගත් ස්ථානයක කොරෝනා මෘත දේහ භූමදානය කිරීම සඳහා හැකියාව පවතින බවයි.\nමීට පෙර ඒ සඳහා තෝරා ගැනුණු ඉරණතිව් දූපත් වැසියන් ඊට පසුගිය දින දෙක තුළම විරෝධය පළ කළා. කෙසේ වෙතත්, ධීවර අමාත්‍ය ඩග්ලස් දේවානන්දා ප්‍රකාශ කළේ කොරෝනා මරණ භූමදානයට තෝරාගත් ඉරණතිව් දූපත් වැසියන්ගේ විරෝධයට යහපත් ප්‍රතිචාරයක් අනිද්දාට පෙර ලබාදිය හැකි බවයි.\nඉරණතිව් දූපතේ මුහුදු කූඩැල්ලන් අපනයන ගම්මාන ව්‍යාපෘතියක් ආරම්භ කර ඇති බැවින් කොරෝනා මෘතදේහ මිහිදන් කිරීම සඳහා වෙනත් ස්ථානයක් භාවිත කරන ලෙස සෞඛ්‍ය අමාත්‍යවරියට දැනුම් දුන් බව ඔහු කියා සිටියා.\nමේ අතර එන්නත් ලබා දීමේ ක්‍රියාවලිය පෞද්ගලික අංශයට ලබා නොදෙන්නැයි වෛද්‍ය රසායනාගාර විද්‍යාඥ වෘත්තීයවේදීන්ගේ විද්වත් සංගමයේ සභාපති රවී කුමුදේශ් ප්‍රකාශ කළා.\nකෙසේවෙතත් එන්නත් ලබා දීමේ වැඩපිළිවල සැලසුම් සහගතව සිදුවෙමින් පවතින බවයි අමාත්‍ය සුදර්ශනී ප්‍රනාන්දුපුල්ලේ ඊයේ බොරැල්ල ගෝතමී විහාරස්ථානයේ පැවති එන්නත්කරණ වැඩසටහනක් අතරතුරදී සදහන් කළේ.\nමේ අතර පවතින කොරෝනා අවදානම සැලකිල්ලට ගෙන ඇඹිලිපිටිය නගර සභා සීමාවේ සියලුම අමතර පන්ති, දහම් පාසල් පෙර පාසල් සහ ගෘහස්ථ උත්සව පැවැත්වීම සති 2කට අත්හිටුවීමට ඇඹිලිපිටිය කොවිඩ් පාලන ප්‍රාදේශීය කමිටුව තීරණය කර තිබෙනවා.\nඑමෙන්ම ඊයේ දිනයේ තවත් කොරෝනා මරණ 4ක් වාර්තා වීමත් සමග මෙරටින් වාර්තා වන මුලු කොරෝනා මරණ සංඛ්‍යාව 493 දක්වා ඉහළ යනවා. කෑගල්ල අටාල ප්‍රදේශයේ පදිංචි 39 හැවිරිදි පුද්ගලයෙකු සහ කොළඹ 8 ප්‍රදේශයේ පදිංචි 67 හැවිරිදි පිරිමි පුද්ගලයෙකු එලෙස මියගිය පිරිස අතර වනවා.\nඑසේම කොළඹ 10 ප්‍රදේශයේ පදිංචි 81 හැවිරිදි පිරිමි පුද්ගලයෙකු මෙන්ම රාජගිරිය ප්‍රදේශයේ පදිංචි 84 හැවිරිදි කාන්තාවකද ඊයේ මියගිය අය අතර වන බවයි රජයේ ප්‍රවෘත්තී දෙපාර්තමේන්තුව නිවේදනය කලේ.\nමේ අතර ඊයේ දිනයේ මෙරටින් තවත් කොරෝනා ආසාදිතයින් 350 ක් වාර්තා වූ බව යුධ හමුදාපති ජෙනරාල් ශවේන්ද්‍ර සිල්වා සඳහන් කළා.\nවිදෙස් රටවලින් පැමිණි 12 දෙනෙකුද ඊයේ කොරෝනා ආසාදිතයන් ලෙස වාර්තාවූ අතර, ඒ අනුව මේ වනවිට මෙරටින් වාර්තා වන සමස්ත කොරෝනා ආසාදිතයින් සංඛ්‍යාව 84,960 ක්.\nකොරෝනා ආසාදිතව සිටි තවත් 485 දෙනෙකු ඊයේ සුවය ලබා රෝහල්වලින් පිටව ගොස් තිබෙනවා. වසංගත රෝග විද්‍යා අංශය සඳහන් කළේ ඒ අනුව සුවය ලැබූ සමස්ත ආසාදිතයින් සංඛ්‍යාව 81,321 ක් බවයි.",
       "URL": "https://www.hirunews.lk/264485/කොරෝනා-මරණ-9ක්-භූමදානය-කෙරේ",
       "Category": "Local News",
       "Parent URL": "https://www.hirunews.lk/local-news.php?pageID=2107"
}