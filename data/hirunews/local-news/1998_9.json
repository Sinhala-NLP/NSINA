{
       "Source": "hirunews",
       "Timestamp": "Sunday, 25 April 2021 - 7:52",
       "Headline": "එක් සමාගමකට අයත් පොල්තෙල් බහාලුම්වල පරීක්ෂණ අවසන්",
       "News Content": "ප්‍රතිඅපනයනයට සූදානම් කර ඇති රේගු භාරයේ පවතින පොල්තෙල් තොග වලින් එක් සමාගමකට අයත් පොල්තෙල් බහාලුම්වල පරීක්ෂණ කටයුතු මේ වන විට අවසන්ව තිබෙනවා.\nඒ අනුව එහි ප්‍රතිඵල ලැබුණු විගස අදාළ පොල්තෙල් ප්‍රතිඅපනයනය කෙරෙනු ඇති.\nමේ සම්බන්ධයෙන් හිරු ප්‍රවෘත්තී අංශය රේගු මාධ්‍ය ප්‍රකාශක සුදත්ත සිල්වාගෙන් විමසීමක් කළ අතර ඔහු ප්‍රකාශ කළේ එම පොල්තෙල් ප්‍රතිඅපනයනය කෙරෙන දිනය පිළිබඳව එළඹෙන බ්‍රහස්පතින්දා නිශ්චිතව ප්‍රකාශ කළ හැකි බවයි.\nතවත් එක් සමාගමකට අයත් පොල්තෙල්වල පරීක්ෂණ කටයුතු මේ වනවිට සිදු කරන බවයි රේගු මාධ්‍ය ප්‍රකාශකවරයා වැඩිදුරටත් සඳහන් කළේ.\nඑමෙන්ම අදාළ පොල්තෙල් සම්බන්ධයෙන් පරීක්ෂණ පැවැත්වීමට පත් කළ අපරාධ පරීක්ෂණ දෙපාර්තමේන්තුවේ පරීක්ෂණ ද තවදුරටත් සිදු කරමින් පවතින බව පොලිස් මාධ්‍ය ප්‍රකාශක නියෝජ්‍ය පොලිස්පති අජිත් රෝහණ සඳහන් කළා.",
       "URL": "https://www.hirunews.lk/269434/එක්-සමාගමකට-අයත්-පොල්තෙල්-බහාලුම්වල-පරීක්ෂණ-අවසන්",
       "Category": "Local News",
       "Parent URL": "https://www.hirunews.lk/local-news.php?pageID=1998"
}