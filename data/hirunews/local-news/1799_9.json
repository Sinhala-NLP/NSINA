{
       "Source": "hirunews",
       "Timestamp": "Saturday, 24 July 2021 - 13:10",
       "Headline": "කොරෝනා, දරුවන් අතර පැතිරීම වැඩි වේ (වීඩියෝ)",
       "News Content": "දෛනිකව මෙරට දරුවන් කොරෝනා වෛරසයට ගොදුරුවීමේ වැඩිවීමක් දක්නට ලැබෙන බව ළමා රෝග විශේෂඥ වෛද්‍ය දීපාල් පෙරේරා ප්‍රකාශ කළා.\nඔහු කියා සිටියේ දිනකට දරුවන් 05 ත් 10 ත් අතර ප්‍රමාණයකට කොරෝනා ආසාදනය වන බවයි.\nදැනටමත් ළමයින් 500 කට වැඩි ප්‍රමාණයකට කොරෝනා ආසාදනය වී ඇති අතර, සිදුව ඇති කොරෝනා ආසාදිත ළමා මරණ සංඛ්‍යාව 10 ක්.\nමේ අතර, ඊයේ (23) දිනයේ මෙරටින් වාර්තාවූ කොරෝනා ආසාදිතයන් 1,815 දෙනා අතරින් 438 දෙනෙකුම ගම්පහ දිස්ත්‍රික්කයෙන් වාර්තාවී තිබෙනවා.\nකොළඹ දිස්ත්‍රික්කයෙන් ද ඊයේ ආසාදිතයන් 364 දෙනෙකු වාර්තාවී ඇති බවයි කොවිඩ් 19 පැතිරීම වැළැක්වීමේ ජාතික ක්‍රියාන්විත මධ්‍යස්ථානය සඳහන් කළේ.\nරත්නපුරයෙන් 138 දෙනෙකු, කළුතරින් 119 දෙනෙකු ලෙසද ඊයේ ආසාදිතයන් වාර්තාවී තිබෙනවා.\nමේ වනවිට අලුත් අවුරුදු පොකුරේ ආසාදිතයන් සංඛ්‍යාවද ලක්ෂ 02 කට ආසන්න වී ඇති අතර, එය දැක්වෙන්නේ එක්ලක්ෂ 83,880 ක් ලෙසයි.\nඒ අනුව අලුත් අවුරුදු පොකුරේ ආසාදිතයන් මෙරට මුළු ආසාදිතයන්ගෙන් සියයට 62 ඉක්මවා තිබෙනවා.\nමේ අතර, 2020 උසස් පෙළ විභාගය සඳහා පෙනී සිටි දරුවන්ට විශ්වවිද්‍යාල ප්‍රවේශයට අයදුම් කිරීම සඳහා මේ මස 26 වනදා සිට 30 වනදා දක්වා යළි අවස්ථාව ලබාදී ඇති බව විශ්වවිද්‍යාල ප්‍රතිපාදන කොමිසන් සභාව සඳහන් කළා.\nඑලෙස යොමු කරන අයදුම්පත්වල සඳහන් විශ්වවිද්‍යාල අනුපිළිවෙල හෝ පාඨමාලා තොරතුරු අනුපිළිවෙල වෙනස් කිරීමට අවශ්‍ය නම් ඒ සඳහා මේ මස 31 වන දා සිට අගෝස්තු 14 වන දා දක්වා සති දෙකක කාලයක් ලබාදෙන බවයි එහි සභාපති මහාචාර්ය සම්පත් අමරතුංග කියා සිටියේ.",
       "URL": "https://www.hirunews.lk/277875/කොරෝනා-දරුවන්-අතර-පැතිරීම-වැඩි-වේ-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1799"
}