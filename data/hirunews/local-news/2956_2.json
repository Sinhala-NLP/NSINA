{
       "Source": "hirunews",
       "Timestamp": "Monday, 13 January 2020 - 12:45",
       "Headline": "මෝටර් රථ ප්‍රවාහන දෙපාර්තමේන්තුවේ මූල්‍ය අක්‍රමිකතා සොයන්න කොමිසමක්",
       "News Content": "පසුගිය රජය සමයේ මෝටර් රථ ප්‍රවාහන කොමසාරිස් දෙපාර්තමේන්තුවේ සිදුවී ඇති බරපතල මූල්‍ය අක්‍රමිකතා සම්බන්ධයෙන් සොයාබැලීම සඳහා කොමිසමක් පත් කිරීමට මගී ප්‍රවාහන, කළමනාකරණ, විදුලිබල හා බලශක්ති අමාත්‍යාංශය තීරණය කර තිබෙනවා.\nඅමාත්‍ය මහින්ද අමරවීර විසින් අදාළ කොමිසම පත් කරන ලෙසට අමාත්‍යාංශ ලේකම් එච්.එම්. ගාමිණී සෙනෙවිරත්නට උපදෙස් ලබාදී ඇත්තේ පසුගිය සතියේදියි.\nඒ අනුව ලබන සතිය තුළ අදාළ කොමිසම පත් කිරීමට කටයුතු කරන අතර, එහි සාමාජිකයින් නම් කරනු ලබන්නේ අමාත්‍යාංශ ලේකම්වරයා විසින්.\nපසුගිය රජය සමයේ රථවාහන බලපත් සකස් කිරීම, මුද්‍රණය, ජාලගත කිරීම සහ ගොඩනැගීම මෙන්ම පැවරීම යන කාර්යයන් සිදුකිරීමට පෞද්ගලික සමාගමක් සමඟ මෝටර් රථ ප්‍රවාහන කොමසාරිස් දෙපාර්තමේන්තුව ගිවිසුම් අත්සන් කරනු ලැබුවා.\nඑම පෞද්ගලික සමාගමේ කොන්ත්‍රාත්තුව 2016 වසරේ අවසන් වීමට නියමිතව තිබුණත් එය සිදුකිරීමට නොහැකිවීමෙන් අදාළ පෞද්ගලික සමාගමට ප්‍රමාද ගාස්තු ලෙස මෝටර් රථ ප්‍රවාහන කොමසාරිස් දෙපාර්තමේන්තුව රුපියල් කෝටි 175 ක් ගෙවා ඇති බව සඳහන්.\nඑමෙන්ම අදාළ පෞද්ගලික සමාගම මගින් එම දෙපාර්තමේන්තුවේ උසස් නිලධාරීන් කිහිපදෙනෙකුට මසකට රුපියල් ලක්ෂ 10 කට ආසන්න මුදලක් ගෙවා ඇති බවටද තොරතුරු වාර්තාවන බවයි එම අමාත්‍යාංශයේ ප්‍රකාශකයෙකු සඳහන් කළේ.\nඒ අනුව එම තොරතුරු සම්බන්ධයෙන් සොයාබැලීමට සහ පරීක්ෂණ කටයුතු සිදුකිරීමටයි විෂයභාර අමාත්‍යවරයා විසින් මෙම කොමිසම පත් කිරීමට තීරණය කර ඇත්තේ.",
       "URL": "https://www.hirunews.lk/232201/මෝටර්-රථ-ප්‍රවාහන-දෙපාර්තමේන්තුවේ-මූල්‍ය-අක්‍රමිකතා-සොයන්න-කොමිසමක්",
       "Category": "Local News",
       "Parent URL": "https://www.hirunews.lk/local-news.php?pageID=2956"
}