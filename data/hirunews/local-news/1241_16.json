{
       "Source": "hirunews",
       "Timestamp": "Saturday, 09 April 2022 - 7:56",
       "Headline": "ණය ප්‍රතිව්‍යුහගත කිරීම ප්‍රමාදයි - නව මහ බැංකු අධිපති ස්වාධීන විනිවිද ක්‍රියාවලියකට (වීඩියෝ)",
       "News Content": "ජාත්‍යන්තර මූල්‍ය අරමුදල සමග පවත්වන සාකච්ඡා ක්‍රියාවලිය ඊයේ (08) රාත්‍රියේ සිටම කඩිනම් කිරීමට මහ බැංකුව පියවර ගෙන තිබෙනවා.\nමුදල් ප්‍රතිපත්ති ප්‍රකාශයට පත් කිරීමේ මාධ්‍ය හමුවට එක් වෙමින් මහ බැංකුවේ නව අධිපති ආචාර්ය නන්දලාල් වීරසිංහ මේ බව සඳහන් කළ අතර ඔහු එහිදී වැඩිදුරටත් කියා සිටියේ ණය ප්‍රතිව්‍යුහගත කිරීමේ වැඩපිළිවල ද ප්‍රමාණවත් පරිදි සිදු වී නොමැති බවයි.\nමූල්‍ය ප්‍රතිපත්ති තවදුරටත් දැඩි කිරීමට මහ බැංකුව ඊයේ තීරණය කල අතර නිත්‍ය තැන්පතු පහසුකම් අනුපාතිකය සහ නිත්‍ය ණය පහසුකම් අනුපාතිකය පදනම් ඒකක 700කින් වැඩි වැඩි කෙරුණා.\nඑහිදී නිත්‍ය තැන්පතු පහසුකම් අනුපාතිකය සියයට 13.5 දක්වා සහ නිත්‍ය ණය පහසුකම් අනුපාතිකය සියයට 14.5 ක් දක්වා ඉහළ නැංවීම විශේෂත්වයක්.\nපසුගිය මාසයේ තැන්පතු පහසුකම් අනුපාතිකය සියයට 6 යි දශම 5 ක් ලෙසත්, ණය පහසුකම් අනුපාතිකය සියයට 7 යි දශම 5ක් ලෙසත් ඉහළ නංවා තිබුණා.\nඅත්‍යවශ්‍ය භාණ්ඩ මිල ඉහළ යාම, රුපියල අවප්‍රමාණය වීම ඇතුළු කරුණු රැසකට බලපෑ උද්ධමනකාරී පීඩනය හේතුවෙන් ආර්ථිකයට සිදුව ඇති බලපෑම අවම කර ගැනීමේ අරමුණින් මෙම තීරණය ගත් බවයි මහ බැංකුව පැවසුවේ.",
       "URL": "https://www.hirunews.lk/301533/ණය-ප්‍රතිව්‍යුහගත-කිරීම-ප්‍රමාදයි-නව-මහ-බැංකු-අධිපති-ස්වාධීන-විනිවිද-ක්‍රියාවලියකට-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1241"
}