{
       "Source": "hirunews",
       "Timestamp": "Saturday, 19 October 2019 - 11:04",
       "Headline": "නිදහස් පක්ෂය, ගෝඨාභය සමඟ, අවබෝධතා ගිවිසුමට අත්සන් තබයි",
       "News Content": "ශ්‍රී ලංකා පොදුජන පෙරමුණේ ජනාධිපති අපේක්ෂක ගෝඨාභය රාජපක්ෂ සහ ශ්‍රී ලංකා නිදහස් පක්ෂය සහ අතර අවබෝධතා ගිවිසුමකට අද අත්සන් තැබුණා.\nකොළඹ 7 -  බස්නාහිර පළාත් සෞන්දර්ය කලා නිකේතන ශ්‍රවණාගාරයේදී ජනාධිපති අපේක්ෂක ගෝඨාභය රාජපක්ෂ සහ නිදහස් පක්ෂයේ මහලේකම් දයාසිරි ජයසේකර අතර මෙම ගිවිසුම අත්සන් කෙරුණේ උදෑසන 10.51ට පමණයි.\nමෙම අවස්ථාවට මහා සංඝරත්නය මෙන්ම ආගමික පූජකවරුන් සහ නිදහස් පක්ෂයේ සහ ශ්‍රී ලංකා පොදුජන පෙරමුණේ නියෝජිතයින් එක්ව සිටියා.\nඅනතුරුව පැමිණ සිටි පිරිස ශ්‍රී ලංකා නිදහස් පක්ෂ මහලේකම් පාර්ලිමේන්තු මන්ත්‍රී දයාසිරි ජයසේකර විසින් මෙලෙස අමතනු ලැබුවා. ඔහු කියා සිටියේ ගෝඨාභය රාජපක්ෂ ජයග්‍රහණය කරවීම සඳහා සෑම නිදහස් පාක්ෂිකයෙකුම හමුවීමට බලාපොරොත්තු වන බවයි.\nඅනතුරුවයි ජනාධිපති අපේක්ෂක ගෝඨාභය රාජපක්ෂ එම උත්සව සභාව ඇමතුවා.\nඔහු කියා සිටියේ තමා වෙත සහය දැක්වීම සම්බන්ධයෙන් නිදහස් පක්ෂයට කෘත්‍යඥතාව පළ කරන බවත් රටේ සුරක්ෂිතභාවය ආරක්ෂා කිරීමට තමා කටයුතු කරන බවයි.\nඑමෙන්ම තමා පිළිබදව නිදහස් පක්ෂය විශ්වාසය තබා ගන්නා ලෙසට ද ඔහු එහිදී සදහන් කළා.\nමේ අතර ශ්‍රී ලංකා පොදුජන පෙරමුණ, ශ්‍රී ලංකා නිදහස් පක්ෂය ඇතුලූ දේශපාලන පක්ෂ රැසක් එක්ව පිහිටුවන ශ්‍රී ලංකා නිදහස් පොදුජන සන්ධානය 31 වනදා එළිදැක්වීමට නියමිතයි.\nදේශපාලන පක්ෂ 18 ක් එම සන්ධානයට ඇතුළත් බවයි පාර්ලිමේන්තු මන්ත්‍රී කෙහෙළිය රඹුක්වැල්ල හිරු ප්‍රවෘත්ති අංශයට කියා සිටියේ.",
       "URL": "https://www.hirunews.lk/226539/නිදහස්-පක්ෂය-ගෝඨාභය-සමඟ-අවබෝධතා-ගිවිසුමට-අත්සන්-තබයි",
       "Category": "Local News",
       "Parent URL": "https://www.hirunews.lk/local-news.php?pageID=3090"
}