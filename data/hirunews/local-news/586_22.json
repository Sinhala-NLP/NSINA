{
       "Source": "hirunews",
       "Timestamp": "Saturday, 21 January 2023 - 22:55",
       "Headline": "ශ්‍රී ලංකාවේ පළමු සජීවි රියැලිටිය, Hiru Star Season 3 කිරුළ, අමීෂ මිනෝල් හිමි කර ගනී (වීඩියෝ)",
       "News Content": "ශ්‍රී ලංකාවේ පළමු සජීවි රියැලිටි අත්දැකීම ලෙස මෙරට රියැලිටි කලාව වෙනස් කළ “හිරු ස්ටාර් සීසන් 03” තරගාවලියේ කිරුළ හිමිකර ගැනීමට බුලත්කොහුපිටියේ අමීෂ මිනෝල් සමත් වුණා.\nඒ, කොළඹ නෙලුම් පොකුණ රඟහලේදී පැවති “හිරු ස්ටාර් සීසන් ත්‍රී ග්‍රෑන්ඩ් ෆිනාලේ” අවසන් මහා තරගයේදියි.\nතරගකරුවන් එක්ලක්ෂ හතළිදහසක් අභිබවමින් කිරුළ හිමිකරගත් අමීෂ මිනෝල්ට රුපියල් කෝටියකට වැඩි වටිනාකමින් යුත් ත්‍යාග පිරිනැමුණා.\nශ්‍රී ලාංකේය රූපවාහිනි කලාවේ අතිශය සජීවි රියැලිටිකරණ අත්දැකීම වන හිරු ස්ටාර් ආරම්භ කෙරුණේ හිරු මාධ්‍ය ජාලයේ සභාපති රේනෝ සිල්වා මහතාගේ සංකල්පයක් මතයි.\nඒ අනුව මෙරට ටෙලිවිෂන් රියැලිටිකරණය ජාත්‍යන්තර ප්‍රමිතියට ඔසවා තැබූ ප්‍රමුඛයා, හිරු ස්ටාර් ඊයේ එහි එහි 03 වන පියවර සටහන් කළා.\nනූතන ජාත්‍යන්තර ප්‍රමිතීන් සමඟ කරට කර සිටිමින් ලොව අති නවීනතම ශබ්ද, කැමරා සහ ආලෝකකරණ තාක්ෂණයෙන් බලගැන්වුණු හිරු ස්ටාර් දැවැන්ත වේදිකාව මෙරට රූපවාහිනි කලාවට නව ශක්තියක් ගෙන දුන්නා.\nඅවසන් තරගයේ තීරණය ජනතා පරමාධිපත්‍ය මත පමණක් සටහන් වුණු අතර, කිරුළ වෙනුවෙන් හික්කඩුවේ සචිනි තාරුකා, බුලත්කොහුපිටියේ අමීෂ මිනෝල්, දෙහිඅත්තකණ්ඩියේ සහන් ප්‍රබුද්ධ සමගින් හංවැල්ලේ ජීවන් චන්දිම තරඟ වැදුණා.\nහිරු ස්ටාර් සීසන් ත්‍රී ග්‍රෑන්ඩ් ෆිනාලේ ආරම්භ කෙරුණේ මෙරට සංගීත කලාවේ සුවිශේෂී සටහන් තැබූ ප්‍රවීණ සහ ජනප්‍රිය ගායන ශිල්පීන්ගේ සුගායනයෙන් සහ අපූර්ව නර්තනයන්ගෙන් නෙළුම් පොකුණ රඟහල වර්ණවත් කරමින්.\nඅනතුරුව තරඟයේ විනිශ්චයකරුවන් ලෙස කටයුතු කළ නිපුනත්වයේ ප්‍රවීණයන් වේදිකාව වර්ණවත් කළ අතර, අවසන් මහා තරගයේ තරගකරුවන් සිව්දෙනා ඉන් පසුව වේදිකාවට පිවිසුණා.\nඅනතුරුව තරඟකරුවන් ද්විත්වය බැගින් මුහුණට මුහුණ තරඟ වටයට එක්වුණා.\nඑහිදී පළමුව හික්කඩුවේ සචිනි තාරුකා සහ දෙහිඅත්තකණ්ඩියේ සහන් ප්‍රබුද්ධ තරග වැදුණු අතර, එහි ජයග්‍රහණය හිමිවුණේ සහන් ප්‍රබුද්ධටයි.\nඉන් පසුවයි බුලත්කොහුපිටියේ අමීෂ මිනෝල් සහ හංවැල්ලේ ජීවන් චන්දිම මුහුණට මුහුණ තරඟ වටයට එක්වුණේ. එහිදී අමීෂ මිනෝල් අවසන් තරඟ වටයට පිවිසුණා.\nඅනතුරුව හිරු ස්ටාර් කිරුළ වෙනුවෙන් දෙහිඅත්තකණ්ඩියේ සහන් ප්‍රබුද්ධ සහ බුලත්කොහුපිටියේ අමීෂ මිනෝල් වේදිකාවට පිවිසුණා.\n100% ක ජනතා පරමාධිපත්‍යයෙන් හිරු ස්ටාර් සීසන් ත්‍රී කිරුළ අමීෂ මිනෝල් හිමිකර ගත්තේ සියයට 95 ක් ප්‍රතිශතයක් වාර්තා කරගනිමින්.\nහිරු ස්ටාර් කිරුළ හිමිකරගත් අමීෂ මිනෝල්ට ක්ට රුපියල් කෝටියකට වැඩි වටිනාකමින් යුත් ත්‍යාග හිමිවුණා. රුපියල් ලක්ෂ 50 ක් වටිනා ඉඩමක්, මුදලින් රුපියල් ලක්ෂ 20 ක් සහ රුපියල් ලක්ෂ 50 ක වටිනාකමකින් යුත් ගීත ඇල්බමයක් ඔහුට එහිදී ප්‍රදානය කෙරුණේ හිරු මාධ්‍ය ජාලයේ සභාපති රේනෝ සිල්වා මහතාගේ සුරතින්.",
       "URL": "https://www.hirunews.lk/325605/ශ්‍රී-ලංකාවේ-පළමු-සජීවි-රියැලිටිය-hiru-star-season-3-කිරුළ-අමීෂ-මිනෝල්-හිමි-කර-ගනී-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=586"
}