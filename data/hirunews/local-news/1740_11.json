{
       "Source": "hirunews",
       "Timestamp": "Saturday, 21 August 2021 - 13:07",
       "Headline": "හීලෑ අලින්ගේ ආරක්ෂාව, සුබ සාධනය සහ ලියාපදිංචියට නව නීතිරීති මාලාවක් (වීඩියෝ)",
       "News Content": "හීලෑ අලින්ගේ ආරක්ෂාව සහ සුබ සාධනය සැලසීම සඳහා ගැසට් පත්‍රයක් මඟින් අලියකුගේ අයිතිය හෝ භාරකාරත්වය දරන සෑම අයෙකුට ම නව නීති රීති මාලාවක් හදුන්වා දී තිබෙනවා.\nඑම නීති රීති ඇතුළත් නව ගැසට් නිවේදනය නිකුත් කර ඇත්තේ වනජීවී රාජ්‍ය අමාත්‍ය විමලවීර දිසානායක විසින්.\nඒ අනුව මද කිපීම හෝ වෙනත් හේතුවක් මත අලියෙකු ඇත්ගොව්වාගේ විධානයන්ට අවනත නො වී ප්‍රචණ්ඩකාරී ව හැසිරෙන අවස්ථාවල අලියාගෙන් සිදුවිය හැකි ජීවිත හා දේපළ හානි වළක්වාගැනීම සඳහා අලියා පාලනය කිරීමට සාම්ප්‍රදායික ක්‍රමවේදයන්ට අනුකූලව අවම බලය යොදාගෙන සාධාරණ පියවර ගැනීම කළ යුතු වනවා.\nඑසේ ම ඒ සඳහා අනවශ්‍ය පරිදි අලියා වේදනාවට සහ පීඩාවට පත්වන ආකාරයෙන් හිතා මතා හෝ අයුක්ති සහගත ව යම් හානිකර ඖෂධයක් හෝ ද්‍රව්‍යයක් යොදා නො ගත යුතුයි.\nනිර්වින්දන ඖෂධ අවශ්‍ය වන්නේ නම්, එය පශු වෛද්‍යවරයෙකුගේ උපදෙස් මත ලබා දිය යුතු වනවා.\nපෙරහැර ඇතුළු සංස්කෘතික කටයුතු සඳහා අලින් යොදා ගැනීමේදී ද පිළිපැදිය යුතු උපදෙස් මාලාවක් මෙන්ම අලින් ප්‍රවාහනය කිරීමේ දී අනුගමනය කළ යුතු නීතිරීති මාලාවක් ද අදාළ ගැසට් නිවේදනයේ ඇතුළත්.\nඅලියාට හානිවන අයුරින් අධික තාපය, විදුලිය, විදුලි පහන් හෝ නිර්වින්දන ඖෂධ සාම්ප්‍රදායික සංස්කෘතික කටයුතුවල දී යොදාගැනීම සිදු නො කළ යුතු වනවා.\nඑසේ ම සාම්ප්‍රදායික වෙඩි මුර හැර රතිඤ්ඤා දැල්වීම ද සිදු නො කළ යුතු බවයි එහි දැක්වෙන්නේ.\nපැය 12 කට වඩා වැඩි කාලයක් අඛණ්ඩ ව අලියෙකු ප්‍රවාහනය නො කළ යුතු අතර, පැයට කිලෝමීටර 30 නො ඉක්මවන වේගයකින් රථය පැදවිය යුතුයි.\nඑසේ ම අලියෙකු බැඳ තැබීම සඳහා පුරුක් සහිත දම්වැල් යොදාගනිමින් සාම්ප්‍රදායික ක්‍රමවේදවලට අනුව සකස් කරන බැමි යොදාගත යුතු වන අතර, නයිලෝන් කඹ හෝ උල් සහ තියුණු ධාර සහිත දම්වැල් භාවිත නො කළ යුතු වනවා.\nඅදාල ගැසට් නිවේදනය සඳහා මෙතැනින් පිවිසෙන්න..",
       "URL": "https://www.hirunews.lk/280251/හීලෑ-අලින්ගේ-ආරක්ෂාව-සුබ-සාධනය-සහ-ලියාපදිංචියට-නව-නීතිරීති-මාලාවක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1740"
}