{
       "Source": "hirunews",
       "Timestamp": "Saturday, 14 March 2020 - 11:02",
       "Headline": "දිවයින පුරා සිනමා ශාලා තාවකාලිකව වැසේ - වේදිකා නාට්‍ය සහ සංගීත ප්‍රසංග ගැන තවම තීරණයක් නැහැ",
       "News Content": "අග්‍රාමාත්‍යවරයාගේ උපදෙස් පරිදි දිවයින පුරා සිනමාශාලා අද සිට නැවත දැනුම් දෙන තුරු තාවකාලිකව වසා දැමීමට සංස්කෘතික අමාත්‍යාංශය තීරණය කර තිබෙනවා.\nකෙසේ නමුත් වේදිකා නාට්‍ය හා සංගීත ප්‍රසංග සම්බන්ධයෙන් මෙතෙක් තීරණයක් ගෙන නොමැති අතර ඒ පිළිබදව සාකච්ඡා කරමින් පවතින බවයි සංස්කෘතික අමාත්‍යාංශයේ ලේකම් බන්දුල හරිස්චන්ද්‍ර හිරු ප්‍රවෘත්ති අංශයට ප්‍රකාශ කළේ.\nමේ අතර, පොදු ප්‍රවාහන සේවා අද සිට විෂබීජහරණයට ලක් කිරීමට මගී ප්‍රවාහන හා කළමනාකරණ අමාත්‍යාංශය පියවර ගෙන තිබෙනවා.\nඑමෙන්ම, කොටුව දුම්රිය ස්ථානය හා කොටුව බස් නැවතුම්පොලට පැමිණෙන මගීන්ගේ දෑත් සෝදා ගැනීමේ පහසුකම් ලබාදීමට පියවර ගෙන ඇති බව ද මගී ප්‍රවාහන කළමනාකරණ අමාත්‍යාංශය සඳහන් කළා.\nඒ අනුව, එම සේවාවන් අද සිට ක්‍රියාත්මකයි.\nඓතිහාසික මහනුවර ශ්‍රී දළදා මාළිගාව වැද පුදා ගැනීමට පැමිණෙන බැතිමතුන්ගේ ආරක්ෂාව වෙනුවෙන් අදියර කිහිපයක් යටතේ විශේෂ වැඩපිළිවෙලක් ක්‍රියාත්මක බව දියවඩන නිලමේ ප්‍රදීප් නිලංග දෑල සඳහන් කළා.",
       "URL": "https://www.hirunews.lk/236483/දිවයින-පුරා-සිනමා-ශාලා-තාවකාලිකව-වැසේ-වේදිකා-නාට්‍ය-සහ-සංගීත-ප්‍රසංග-ගැන-තවම-තීරණයක්-නැහැ",
       "Category": "Local News",
       "Parent URL": "https://www.hirunews.lk/local-news.php?pageID=2853"
}