{
       "Source": "hirunews",
       "Timestamp": "Monday, 13 June 2022 - 14:30",
       "Headline": "මරුකටට ඇදවැටුණු පාරම්පරික පිත්තල කර්මාන්තය (වීඩියෝ)",
       "News Content": "රටේ පවතින අර්බුදකාරී ආර්ථික තත්ත්වය හමුවේ මෙරට පාරම්පරික කර්මාන්ත රැසක් මේ වන විට විනාශ මුඛයට යමින් පවතිනවා.\nරටට සැලකිය යුතු විදෙස් විනිමයක් සපයන මෙම කර්මාන්ත විනාශවීමට හේතුව අමුද්‍රව්‍ය මිල ශීඝ්‍රයෙන් ඉහළ යාම සහ බලධාරීන්ගේ\nනොසැලකිල්ලයි.\nඑලෙස විනාශ මුඛයට යන උඩුනුවර - කිරිවවුල ප්‍රදේශයේ පිත්තල කර්මාන්තය පිළිබඳව විමසා බැලුවා.\nමේ හඬ මහනුවර - උඩුනුවර - කිරිවවුල ප්‍රදේශයේ ජනතාවට පරම්පරා ගණනාවක් තිස්සේ ඇසෙන හඬක්.\nකිරිවවුල කියන්නේ ශ්‍රී ලංකාවේ පාරම්පරික දේශීය හස්ත කර්මාන්ත අතරින් ප්‍රධානම ස්ථානයක් ගන්නා පිත්තල කර්මානතයේ තිඹිරිගෙය.\nමෙම ප්‍රදේශයේ ජනතාව පිත්තල කර්මාන්තය සිය ජීවිකාව ලෙස පවත්වාගෙන යන්නේ වසර 400කට ආසන්න කාලයක් තිස්සේයි.\nනමුත් රටේ පවතින අර්බුදකාරී ආර්ථික තත්ත්වය හමුවේ මෙම කර්මාන්තයටත් කණ කොකා හඩන්නට පටන් අරන්.\nකර්මාන්තයකට පමණක් සීමා නොවුණු, කලාවක් ලෙස පවත්වාගෙන යන මෙම පිත්තල කර්මාන්තයෙන් මේ වන විට බොහෝ ශිල්පීන් ඈත්වෙමින් සිටින්නේ ඉන් ලැබෙන ආදායම සිය ජීවිකාව පවත්වාගෙන යාමට තරම් ප්‍රමාණවත් නොවන නිසයි.\nඔවුන් පෙන්වා දෙන්නේ දිනෙන් දින අමුද්‍රව්‍ය මිල ශීඝ්‍රයෙන් ඉහළ යාමෙන් තමන් දැඩි පීඩාවට පත්ව සිටින බවයි.\nජීවිතයේ සුබ කටයුත්තක් අරඹද්දී දල්වන පොල්තෙල් පහනේ සිට නිවාස, විහාරස්ථාන සරසන්නට නිමවන අලංකාර පිත්තල නිර්මාණ පමණක් නොව වැඳුම් පිදුම් ලබන බුද්ධ ප්‍රතිමා, දේව ප්‍රතිමා ආදි නිර්මාණ රැසක් ද මේ පිත්තල කර්මාන්තකරුවන්ගේ දෑතින් නිර්මාණය වනවා.\nරටට විදෙස් විනිමය ලබා දෙන්නටත් මේ කර්මාන්තකරුවන් මෙතෙක් කලක් ලබා දුන්නේ සුලුපටු දායකත්වයක් නොවෙයි.\nරටම ඩොලර් අර්බුදයකට මුහුණ දී සිටින මෙවන් අවස්ථාවක මෙම කර්මාන්තකරුවන් ශක්තිමත් කිරීම තුළින් එම ගැටලු සඳහාත් යම් විසඳුමක් ලබා\nගත හැකියි.\nඒ වෙනුවෙන් දායකත්වය දැක්වීම බලධාරින් සතු වගකීමක්.",
       "URL": "https://www.hirunews.lk/307028/මරුකටට-ඇදවැටුණු-පාරම්පරික-පිත්තල-කර්මාන්තය-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1098"
}