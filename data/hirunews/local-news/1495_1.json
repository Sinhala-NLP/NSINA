{
       "Source": "hirunews",
       "Timestamp": "Tuesday, 14 December 2021 - 16:04",
       "Headline": "නව කාබනික පොහොර ප්‍රභේදයක් නැනෝ තාක්ෂණ ආයතනයෙන්",
       "News Content": "මෙරට නිෂ්පාදනය කරන පොහොරවල අගය වැඩිකර පොස්පේට් පොටෑසියම් හා නයිට්‍රජන් අඩංගු නව පොහොර ප්‍රභේදයක් හඳුන්වාදීමට ශ්‍රී ලංකා නැනෝ තාක්ෂණ ආයතනය ඉදිරිපත් වී තිබෙනවා.\nමෙහි මූලික ප්‍රායෝගික පරීක්ෂණ බතලගොඩ වී පර්යේෂණායතනයේදී සිදු කිරීමට නියමිත බවයි කෘෂිකර්ම අමාත්‍යාංශයේ ඊයේ (14) පැවති සාකච්ඡාවකදී අනාවරණ වුණේ.\nඊට එක්වූ මහාචාර්ය නිර්මලා කෝට්ටේගොඩ කියා සිටියේ පොස්පේට් පොහොරවල අගය වැඩි කර නිෂ්පාදිත මෙම නව පොහොර සංයුතිය භාවිත කරමින් සිදුකළ බඩඉරිඟු වගාව සාර්ථක වී ඇති බවයි.\nඑමෙන්ම එළවළු හා අනෙකුත් බෝග සම්බන්ධයෙන් ද මෙම නව පොහොර ප්‍රභේදය යොදා පරීක්ෂණ පවත්වන අතර, එය සාර්ථක වුවහොත් මෙරට කාබනික වගාවට අවශ්‍ය අංග සම්පූර්ණ ඉහළ ප්‍රමිතියෙන් යුත් පොහොර මෙරටදීම නිෂ්පාදනය කරගැනීමට හැකිවනු ඇති බවයි ඇය වැඩිදුරටත් කියා සිටියේ.",
       "URL": "https://www.hirunews.lk/291004/නව-කාබනික-පොහොර-ප්‍රභේදයක්-නැනෝ-තාක්ෂණ-ආයතනයෙන්",
       "Category": "Local News",
       "Parent URL": "https://www.hirunews.lk/local-news.php?pageID=1495"
}