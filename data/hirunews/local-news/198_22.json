{
       "Source": "hirunews",
       "Timestamp": "Sunday, 09 July 2023 - 20:35",
       "Headline": "කල්ඉකුත් වූ අමුද්‍රව්‍ය යොදා නිපදවන රූපලාවන්‍ය ආලේපන (වීඩියෝ)",
       "News Content": "ආයුර්වේද බෙහෙත් වට්ටෝරු බව පවසමින් කල්ඉකුත් වූ විවිධ ක්‍රීම් වර්ග මිශ්‍ර කර නවතම රූපලාව්‍ය නිෂ්පාදන හඳුන්වා දෙන රූපලාවන්‍යාගාරයක් මිනුවන්ගොඩ ප්‍රදේශයේ පවත්වාගෙන ගොස් තිබුණා.\nපාරිභෝගික කටයුතු පිළිබඳ අධිකාරිය නිකුත් කර ඇති අංක 2286/26 දරණ අතිවිශේෂ ගැසට් නිවේදනය අනුව මෙරට තුළ අලෙවි කරන සමෙහි ආලේප කරන සියලුම ක්‍රීම් හා දියර වර්ග ශ්‍රී ලංකා ප්‍රමිති ආයතනය මගින් නිකුත් කර ඇති ප්‍රමිති පිරිවිතරයට අනුකූලව නිෂ්පාදනය කළ යුතු වනවා.\nජනතාවගේ කායික සෞඛ්‍ය කෙරෙහි එල්ල වියහැකි බලපෑම් වැළැක්වීම සඳහා එවැනි නීතිමය රාමුවක් තිබියදීත් ඒ පිළිබඳ තැකීමකින් තොරව විවිධ රූපලාවන්‍ය ද්‍රව්‍ය නිෂ්පාදනය කරන ස්ථානයක් පිළිබඳව හිරු CIA වෙත තොරතුරු වාර්තා වුණා. ඒ සම්බන්ධයෙන් හිරු CIA තොරතුරු සනාථ කරගත්තේ උපායදූතයෙකු හරහායි.\nහිරු CIA දැනුම්දීමකට අනුව පාරිභෝගික කටයුතු පිළිබඳ අධිකාරියේ හදිසි වැටලීම් ඒකකයේ නිලධාරීන් පිරිසක් එම රූපලාවන්‍යාගාරය වෙත ගොස් කරුණු විමසීමේ දී රූපලාවන්‍යාගාරයේ සේවයේ නිරතව සිටි එම තැනැත්තිය ලබාදුන් තොරතුර අනුව නිලධාරීන් යටියන ප්‍රදේශයේ පිහිටි අදාළ රූපලාවන්‍ය නිෂ්පාදනාගාරය වටලනු ලැබූවා.\nමෙහිදී පාරිභෝගික කටයුතු පිළිබඳ අධිකාරියේ නිලධාරීන් සමස්ත නිෂ්පාදනාගාරයම දැඩි පරීක්ෂාවට ලක් කළ අතර එහිදී අනාවරණ වුණේ අදාළ රූපලාවන්‍ය නිෂ්පාදන සඳහා අමුද්‍රව්‍ය වශයෙන් යොදාගත් ද්‍රව්‍ය කල්ඉකුත් වූ ඒවා බවයි.\nමෙම නිෂ්පාදනාගාරයේ හිමිකාරියට එරෙහිව අධිකරණ ක්‍රියාමාර්ග ගැනීම සඳහා නිලධාරීන් භාරයට ගැනුණු එම අමුද්‍රව්‍ය සහ නිෂ්පාදනවල සාම්පල රජයේ රස පරීක්ෂකවරයා වෙත ඉදිරිපත් කිරීමට නියමිතයි.",
       "URL": "https://www.hirunews.lk/340636/කල්ඉකුත්-වූ-අමුද්‍රව්‍ය-යොදා-නිපදවන-රූපලාවන්‍ය-ආලේපන-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=198"
}