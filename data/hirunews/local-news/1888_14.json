{
       "Source": "hirunews",
       "Timestamp": "Sunday, 13 June 2021 - 6:37",
       "Headline": "ශ්‍රී ලංකාවෙන් තවත් කොරෝනා මරණ 63ක් - සමස්ත මරණ 2136 දක්වා ඉහළට",
       "News Content": "සෞඛ්‍ය සේවා අධ්‍යක්ෂ ජනරාල්වරයා විසින් ගතවූ දිනයේදී කොවිඩ් ආසාදිත මරණ 63ක් තහවුරු කර තිබෙනවා.\nඒ අනුව මෙරට සමස්ත මරණ සංඛ්‍යාව දැක්වෙන්නේ 2136ක් ලෙසටයි.\nඊයේ දිනයේ තහවුරු කළ මරණවලින් 13ක් සිදුවී ඇත්තේ මැයි මස 23 වනදා සිට මැයි මස 31 වනදා දක්වා කාලය තුලයි.\nමෙම මස පළමුවනදා සිට පෙරේදා (11) දිනය දක්වා සිදුවූ මරණ 51ක් ද කොවිඩ් ආසාදිත මරණ වශයෙන් තහවුරු කර තිබෙනවා.\nකෙසේවෙතත් ඊයේ (12) දිනයේ මෙරටින් කොවිඩ් මරණ වාර්තාවී නොමැති බවයි රජයේ ප්‍රවෘත්ති දෙපාර්තමේන්තුව කියාසිටියේ.\nඊයේ තහවුරු කළ මරණ 63 අතරට කාන්තාවන් 30 දෙනෙකු සහ පිරිමි පුද්ගලයන් 33 දෙනෙකු වනවා.\nඔවුන්ගෙන් 7 දෙනෙකු නිවසේදී මියගොස් ඇති අතර රෝහල් ගතකරන අවස්ථාව වන විට මියගිය සංඛ්‍යාව 09ක්.\nරෝහල්ගතව ප්‍රතිකාර ලබමින් සිටින අතර 47 දෙනෙකු මියගොස් තිබෙනවා.\nමේ අතර නව අසාදිතයින් 2354 දෙනෙකු ඊයේ වාර්තාවීමත් සමඟ මෙරට සමස්ත ආසාදිතයින් සංඛ්‍යාව දෙලක්ෂ 21,277 දක්වා ඉහළ ගියා.\nඊයේ වාර්තා වූ ආසාදිතයින් අතරින් 14 දෙනෙකු විදේශගතව සිට මෙරටට පැමිණ නිරෝධායනය වෙමින් සිටි පුද්ගලයින් වන අතර, අනෙක් ආසාදිතයින් 2,340 දෙනා අලුත් අවුරුදු කොරෝනා පොකුරේ ආසාදිතයින්.\nමේ වනවිට රෝහල්ගතව ආසාදිතයින් 32,688 ක් ප්‍රතිකාර ලබන අතර, සම්පූර්ණයෙන්ම සුවය ලැබූ කොරෝනා ආසාදිතයින්ගේ සංඛ්‍යාව 186,516 ක්.\nමේ අතර, කොරෝනා ප්‍රතිශක්තිකරණ වැඩසටහනට අදාළව මේ වනවිට සයිනොෆාම් එන්නතේ පළමු මාත්‍රාව පුද්ගලයින් 1,269,157 දෙනෙකුට ලබාදී තිබෙනවා.\nඑහි දෙවන මාත්‍රාව ලබාගත් පුද්ගලයින් සංඛ්‍යාව 154,640ක්.\nඑසේම, කොවිෂීල්ඩ් එන්නතේ පළමු මාත්‍රාව පුද්ගලයින් 925,242 දෙනෙකුට ලබාදී ඇති අතර, පුද්ගලයින් 355,358 දෙනෙකුට එහි දෙවන මාත්‍රාව ලබාදී තිබෙනවා.\nරුසියානු ස්පුට්නික් එන්නතේ පළමු මාත්‍රාව පුද්ගලයින් 64,986 දෙනෙකුට මේ වනවිට ලබාදීමටයි කටයුතු කර ඇත්තේ.\nඑහි දෙවන මාත්‍රාව ලබාදීම අද ආරම්භ කරන බව සෞඛ්‍ය අමාත්‍යාංශය ප්‍රකාශ කළා. සෞඛ්‍ය සේවා අධ්‍යක්ෂ ජනරාල් වෛද්‍ය අසේල ගුණවර්ධන කියා සිටියේ ගොතටුව සෞඛ්‍ය වෛද්‍ය නිලධාරි කොට්ඨාශයෙන් එම කටයුතු ආරම්භ කරන බවයි.\nසියලුම වෙළඳ කලාප සේවක සේවිකාවන් සදහා එන්නත් ලබාදීම ලබන මස මුල් සතියේ ආරම්භ කරන බව තරුණ හා ක්‍රීඩා අමාත්‍යාංශය සඳහන් කළා.\nමේ අතර, නිරෝධායන නීති කඩකළ පුද්ගලයින් 1,353 දෙනෙකු ඊයේ දිනය තුළදී අත්අඩංගුවට ගෙන තිබෙනවා.\nපොලිස් මාධ්‍ය ප්‍රකාශක නියෝජ්‍ය පොලිස්පති අජිත් රෝහණ කියා සිටියේ එය දිනකදී නිරෝධායන නීති කඩකළ පුද්ගලයින් වැඩිම සංඛ්‍යාවක් අත්අඩංගුවට ගත් අවස්ථාව බවයි.",
       "URL": "https://www.hirunews.lk/274144/ශ්‍රී-ලංකාවෙන්-තවත්-කොරෝනා-මරණ-63ක්-සමස්ත-මරණ-2136-දක්වා-ඉහළට",
       "Category": "Local News",
       "Parent URL": "https://www.hirunews.lk/local-news.php?pageID=1888"
}