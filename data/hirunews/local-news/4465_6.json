{
       "Source": "hirunews",
       "Timestamp": "Saturday, 17 June 2017 - 19:09",
       "Headline": "නාඳුනන දෙදෙනෙකු කන්තලේ දැරියකට එන්නතක් විද පලා යයි",
       "News Content": "තම දස හැවිරිදි දියණියට යතුරුපැදියකින් පැමිණි දෙදෙනෙකු බලහත්කාරයෙන් එන්නතක් විද පලාගොස් ඇති බව කන්තලේ - පේරමඩුව ප්‍රදේශයේ පදිංචි මවක් ප්‍රකාශ කරනවා.\nදියණිය උපකාරක පන්තියකට ගොස් ආපසු පැමිණෙමින් සිටියදී අද දහවල් මෙය සිදුව ඇති බවයි එම මව සඳහන් කළේ.\nදැරිය මේ වනවිට කන්තලේ රෝහලේ නේවාසිකව ප්‍රතිකාර ලබන අතර, සිද්ධිය සම්බන්ධයෙන් පොලිස් පරීක්ෂණයක්ද ආරම්භ කර තිබෙනවා.\nඅප මෙම සිද්ධිය සම්බන්ධයෙන් කන්තලේ රෝහලේ කාර්ය භාර වෛද්‍ය නිලධාරීවරයාගෙන්ද විමසීමක් කළා.\nඔහු කියා සිටියේ එන්නත ශරීරගතවීමෙන් පසු දැරිය කිසිදු සංකූලතාවකට පත්වී නොමැති බවයි.\nකෙසේ වෙතත් අද පස්වරුවේ දැරිය වැඩිදුර පරීක්ෂණ සඳහා ත්‍රිකුණාමලය මහ රෝහලට මාරුකර යවා තිබෙනවා.",
       "URL": "https://www.hirunews.lk/163792/නාඳුනන-දෙදෙනෙකු-කන්තලේ-දැරියකට-එන්නතක්-විද-පලා-යයි",
       "Category": "Local News",
       "Parent URL": "https://www.hirunews.lk/local-news.php?pageID=4465"
}