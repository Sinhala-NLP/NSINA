{
       "Source": "hirunews",
       "Timestamp": "Thursday, 12 November 2020 - 8:06",
       "Headline": "තහනම නොතකා බස්නාහිරින් පිටවන පුද්ගලයින් ස්වයං නිරෝධායනයට (වීඩියෝ)",
       "News Content": "බස්නාහිර පළාතෙන් පිටවීම තහනම් කර තිබියදී එහි සිට පිට පළාත්වලට පැමිණෙන පුද්ගලයින් සම්බන්ධයෙන් තොරතුරු රැස් කර ඔවුන් ස්වයං නිරෝධායනයට යොමු කරන ලෙස පොලිස් ස්ථාන වෙත දැනුම් දී ඇතැයි පොලිස් මාධ්‍ය ප්‍රකාශක නියෝජ්‍ය පොලිස්පති අජිත් රෝහණ ප්‍රකාශ කළා.\nඔහු කියා සිටියේ මෙම තහනම ක්‍රියාත්මක වන කාලය තුළ කිසියම් පුද්ගලයෙකු බස්නාහිර පළාතට පැමිණියහොත් ඔවුන්ට ඉන් පිටවිය හැක්කේ එළඹෙන 15 වන දායින් පසුව බවයි.\nමේ අතර, මෙම තහනමත් සමඟ හලාවත - කොළඹ ප්‍රධාන මාර්ගය දැඩි කලබලකාරී ස්වභාවයක් ගෙන ඇති බව ප්‍රදේශයේ  හිරු වාර්තාකරු සඳහන් කළා.\nඑළඹෙන 15 වනදා තෙක් කිසිදු හේතුවක් මත කිසිවෙකුටත් බස්නාහිර පළාතෙන් පිටවීම තහනම් කර තිබෙනවා.\nඒ අනුව සියලු ප්‍රවාහන සේවා බස්නාහිර පළාතට පමණක් සීමාවන අතර, බස්නාහිර සිට පිටස්තර පළාත්වලට අන්තර් පළාත් ධාවනයක් සිදුවන්නේ නැහැ.\nපවතින කොරෝනා ව්‍යාප්තිය මත දින කිහිපයක් සඳහා මෙම සංචරණ සීමා පැනවීමටයි සෞඛ්‍ය බලධාරීන්ගේ උපදෙස් මත රජය තීරණය කර ඇත්තේ.\nකෙසේ වෙතත් අත්‍යවශ්‍ය සේවා සඳහා බස්නාහිර පළාතෙන් පිටවීමට අවස්ථාව ලබාදීමට පියවර ගෙන තිබෙනවා.\nබස්නාහිර පළාතේ සිට වෙනත් ප්‍රදේශවලට දුම්රිය සේවාවන් ක්‍රියාත්මක කිරීම ලබන 15 වනදා මධ්‍යම රාත්‍රිය දක්වා අත්හිටුවන බව දුම්රිය දෙපාර්තමේන්තුව දැනුම් දෙනවා.\nඑම දෙපාර්තමේන්තුව සඳහන් කළේ අද උදෑසන දුම්රිය ගමන් වාර කිහිපයක් පමණක් ක්‍රියාත්මක කිරීමට අවසර ලබාදී ඇති බවයි.\nමේ අතර බස්නාහිර පළාත ගමනාන්තය වන සියලු පිට පළාත් මගී බස් රථ සේවා ධාවනය ද තාවකාලිකව අත්හිටුවන ලෙස ප්‍රවාහන රාජ්‍ය අමාත්‍ය දිලුම් අමුණුගම ඉල්ලීමක් කළා.",
       "URL": "https://www.hirunews.lk/254532/තහනම-නොතකා-බස්නාහිරින්-පිටවන-පුද්ගලයින්-ස්වයං-නිරෝධායනයට-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2337"
}