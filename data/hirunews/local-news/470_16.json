{
       "Source": "hirunews",
       "Timestamp": "Friday, 17 March 2023 - 19:53",
       "Headline": "මීනගයා බිළිඳා මව්පියන්ට භාරදෙයි - විවාහ කරවන බවටත් පොරොන්දුවක් (වීඩියෝ)",
       "News Content": "කොළඹ කොටුව දුම්රිය ස්ථානයේ නවතා තිබූ මීනගයා දුම්රියේ වැසිකිලියක දමාගොස් තිබියදී සොයා ගත් බිලිඳාගේ මව සහ පියා රුපියල් ලක්ෂ 5 ක ශරීර ඇප මත අද (17) මුදාහැරුණා.\nඑසේම දරුවා ඔවුන්ට භාරදුන්නේ දැඩි අවවාද සහ කොන්දේසි මතයි.\nඔවුන් අද කොළඹ - කොටුව මහේස්ත්‍රාත් තිළිණ ගමගේ හමුවට ඉදිරිපත් කළ අතර ඇප ලබාදීමෙන් පසු දෙමාපියන් විවාහ කර දෙන බව ද බිළිඳාගේ මව සහ පියා වෙනුවෙන් පෙනී සිටී නීතිඥ මඩුල්ල අධිකරණයට දන්වා සිටියා.\nබිළිඳා මවට භාරදීමට සුදුසු බවට නිර්දේශ කරන බවයි මෙහිදී පරිවාස නිලධාරියා අධිකරණයට දන්වා සිටියේ.\nඒ අනුව කොළඹ රිජ්වේ ආර්යා ළමා රෝහලේ අධ්‍යක්ෂවරයාට නියෝගයක් කෙරුණේ බිළිඳා මවට භාරදෙන ලෙසයි.\nඑසේම ලබන 21 වනදා ඩී.එන්.ඒ. පරීක්ෂණයක් සඳහා බිළිඳා සමඟ මව සහ පියාට රජයේ රස පරීක්ෂක හමුවට යොමුවන ලෙස ද අධිකරණය නියෝග කළා.\nමහේස්ත්‍රාත්වරයා වැඩිදුරටත් ප්‍රකාශ කළේ දරුවාට කිසිදු අනතුරක් සිදු නොකළ යුතු අතර පරිවාස නිලධාරින්ගේ අධීක්ෂණය යටතේ දරුවා දෙමාපියන් භාරයේ සිටිය යුතු බවයි.\nමේ අවස්ථාවේ දරුවාගේ පෝෂණය පිළිබඳ අධිකරණයේ අවධානය යොමුවන බවත්, දරුවා බැලීමට මව්කිරි අත්‍යවශ්‍යය බවත් ප්‍රකාශ කළ මහේස්ත්‍රාත්වරයා ඔවුන්ට අවවාද කළ අතර දැඩි කොන්දේසි මත දරුවා භාරදෙන බවයි කියා සිටියේ.\nපරිවාස නිලධාරි වාර්තා සඳහා නඩුව ජුනි 02 වනදා යළි කැඳවීමට නියමිතයි.",
       "URL": "https://www.hirunews.lk/330211/මීනගයා-බිළිඳා-මව්පියන්ට-භාරදෙයි-විවාහ-කරවන-බවටත්-පොරොන්දුවක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=470"
}