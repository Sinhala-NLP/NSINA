{
       "Source": "hirunews",
       "Timestamp": "Friday, 21 May 2021 - 19:20",
       "Headline": "රෝගීන් නිවසේ රැඳවීමේ නියමු ව්‍යාපෘතිය ඇරඹෙයි (වීඩියෝ)",
       "News Content": "රෝග ලක්ෂණ පෙන්නුම් නොකරන කොරෝනා ආසාදිතයින් නිවෙස්වල හුදෙකලා කර රැඳවීමේ ක්‍රමවේදය අද කළුතර දිස්ත්‍රික්කයෙන් ආරම්භ කළ බව කොවිඩ් 19 පැතිරීම වැළැක්වීමේ ජාතික ක්‍රියාන්විත මධ්‍යස්ථානයේ ප්‍රධානී, යුද හමුදාපති ජෙනරාල් ශවේන්ද්‍ර සිල්වා ප්‍රකාශ කළා.\nමේ අතර, අද මේ දක්වා හඳුනාගෙන ඇති කොරෝනා ආසාදිතයින් සංඛ්‍යාව 2891ක්.\nකොරෝනා ආසාදිතයින් 2,891 දෙනෙකු අලුතින් හඳුනා ගැනීමත් සමඟ මෙරට සමස්ත කොරෝනා ආසාදිතයින් සංඛ්‍යාව එක්ලක්ෂ 57,677 දක්වා අද ඉහළ ගියා.\nරෝහල්ගතව ප්‍රතිකාර ලැබූ ආසාදිතයින් 1,828 දෙනෙකු අද දිනයේදී සුවය ලබා නිවෙස් වෙත පිටත්ව ගොස් තිබෙනවා.\nඑය දිනකදී සුවය ලැබූ වැඩිම ආසාදිතයින් සංඛ්‍යාවද වන අතර, ඒ අනුව සුවය ලැබූ සමස්ත කොරෝනා ආසාදිතයින් සංඛ්‍යාව 125,360ක්.\nමේ අතර, පවතින තත්ත්වය පාලනය කිරීම සඳහා රටම ආවරණය වන පරිදි දින 14 ක දැඩි සංචරණ සීමා පනවන්නැයි ශ්‍රී ලංකා වෛද්‍ය සංගමය අද රජයෙන් ඉල්ලීමක් කළා.\nමේ අතර, තුල්හිරියේ පිහිටි ඇඟලු‍ම් කර්මාන්තශාලාවේ සේවකයන් 380 දෙනෙකු කොරෝනා ආසාදිත බව තහවුරු වීමත් සමග අවශ්‍ය ඉදිරි ක්‍රියාමාර්ග ගැනීම සඳහා රජයේ පාර්ශ්ව සමග සමීපව කටයුතු කරමින් සිටින බව කම්හල අයත් එම්.ඒ.එස්. ආයතනය නිවේදනයක් නිකුත් කරමින් ප්‍රකාශ කළා.\nඑසේම, හුස්ම ගැනීමේ අපහසුතා සහ උණ පවතින්නේ නම් වහාම රෝහලකට ගොස් වෛද්‍ය ප්‍රතිකාර සඳහා යොමුවන ලෙස නියෝජ්‍ය සෞඛ්‍ය සේවා අධ්‍යක්ෂ, විශේෂඥ වෛද්‍ය හේමන්ත හේරත් ජනතාවගෙන් ඉල්ලා සිටිනවා.\nමේ අතර, කොරෝනා වෛරස ව්‍යාප්තියත් සමඟ නිවෙස් තුළ සිටින ළමයින් අනාරක්ෂිත තත්ත්වයකට, හුදෙකලා වීමකට, හිංසනයකට හෝ අපයෝජනයකට ලක්වන්නේ නම් ඒ පිළිබඳව තොරතුරු ජාතික ළමා ආරක්ෂක අධිකාරියේ 1929 දුරකතන අංකයට දැනුම්දෙන ලෙස එම අධිකාරිය ඉල්ලීමක් කළා.",
       "URL": "https://www.hirunews.lk/272067/රෝගීන්-නිවසේ-රැඳවීමේ-නියමු-ව්‍යාපෘතිය-ඇරඹෙයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1937"
}