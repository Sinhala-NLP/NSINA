{
       "Source": "hirunews",
       "Timestamp": "Monday, 27 December 2021 - 19:10",
       "Headline": "සැහැල්ලු ගුවන් යානයක් හදිසියේම කටානේ වෙළකට ගොඩබායි - ගුවන් සමාගමේ බලපත්‍රයත් අහෝසි කෙරේ (වීඩියෝ)",
       "News Content": "පෞද්ගලික සැහැල්ලු ගුවන් යානයක් කටාන - පත්තායන්වත්ත ප්‍රදේශයේ වෙල් යායක් ආශ්‍රිත භූමියකට අද පස්වරුවේ හදිසියේ ගොඩබා තිබෙනවා.\nඑහිදී යානයේ ගමන් ගත් 4 දෙනෙකු තුවාල ලබා මීගමුව මහරෝහලට ඇතුළත් කෙරුණු බවයි පොලීසිය ප්‍රකාශ කළේ. තුවාල ලැබූ නියමුවා, නියමුවරිය සහ විදේශිකයන් දෙදෙනෙකු මෙලෙස ප්‍රතිකාර ලබන බව රෝහල් ආරංචි මාර්ග සඳහන් කළා.\nසකුරායි ගුවන් සමාගමට අයත් සෙස්නා 172 වර්ගයේ මෙම යානය අද පෙරවරුවේ ලෙබනන ජාතික සංචාරක යුවලක් නංවා ගැනීම සඳහා රත්මලාන ගුවන් තොටුපළින් පිටත්ව ගොස් ඇත්තේ සීගිරිය ප්‍රදේශයටයි.\nඑහිදී ඔවුන් රැගෙන නැවත කොග්ගල ප්‍රදේශයට පියසර කරමින් සිටියදී ඇතිවූ කාර්මික දෝෂයක් හේතුවෙන් මෙලෙස හදිසියේ ගොඩබෑමට සිදුව ඇති බව පොලිස් මාධ්‍ය කොට්ඨාශය නිකුත් කළ නිවේදනයේ සඳහන්.\nමෑතකදී විවාහ දිවියට එළඹුණු මෙම සංචාරක යුවළ සිය මධුසමය ගත කිරීම සඳහා ශ්‍රී ලංකාවට පැමිණි අවස්ථාවේ මෙම අනතුර සිදුව ඇති බව වාර්තා වුණා.\nඑසේම අනතුරෙන් තුවාල ලබා රෝහල් ගත කර සිටින ගුවන් නියමුවා බණ්ඩාරවෙල ප්‍රදේශයේ පදිංචි 31 හැවිරිදි අයෙකු වන අතර, නියමුවරිය, තලවතුගොඩ ප්‍රදේශයේ පදිංචි 27 හැවිරිදි තැනැත්තියක්.\nතුවාල ලැබූ සංචාරක යුවළගේ වයස අවුරුදු 40ක් සහ 29ක් බවයි පොලීසිය පැවසුවේ.\nයානය හදිසියේ ගොඩබැස්ස වූ ස්ථානයේ සිට කටුනායක ගුවන් තොටුපළේ ධාවන පථයට පවතින්නේ ඉතා කෙටි දුර ප්‍රමාණයක් බව අප වාර්තාකරු සඳහන් කළා.\nසකුරායි ගුවන් සමාගමට අයත් යානයක් මීට පෙර ද පුහුණු වෙමින් සිටි ගුවන් නියමුවන් දෙදෙනෙකු සමග පසුගිය බදාදා පයාගල වෙරළ තීරයට හදිසි ගොඩබැස්වීමක් සිදුකළා.\nමෙම සිදුවීම් පිළිබදව විමසීමට හිරු ප්‍රවෘත්ති අංශය සකුරායි ගුවන් සමාගමේ නිලධාරියෙකු සම්බන්ධ කර ගැනීමට ගත් උත්සාහය ව්‍යර්ථ වූයේ ඔවුන් ඊට ප්‍රතිචාර නොදැක්වීම හේතුවෙන්.\nකෙසේ වෙතත්, අදාළ ගුවන් සමාගමේ ගුවන් සේවා බලපත්‍රය අත්හිටුවීමට පියවර ගත් බවයි ගුවන් සේවා  රාජ්‍ය අමාත්‍ය ඩී.වී. චානක හිරු ප්‍රවෘත්ති අංශයට සදහන් කළේ.\nඑසේම මෙම අනතුර සම්බන්ධයෙන් විශේෂ විමර්ශනයක් ආරම්භ කර ඇති බව නිවේදනයක් නිකුත් කරමින් සිවිල් ගුවන් සේවා අධිකාරිය සදහන් කළා.",
       "URL": "https://www.hirunews.lk/292303/සැහැල්ලු-ගුවන්-යානයක්-හදිසියේම-කටානේ-වෙළකට-ගොඩබායි-ගුවන්-සමාගමේ-බලපත්‍රයත්-අහෝසි-කෙරේ-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1466"
}