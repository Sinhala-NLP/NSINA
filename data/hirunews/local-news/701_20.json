{
       "Source": "hirunews",
       "Timestamp": "Monday, 28 November 2022 - 19:30",
       "Headline": "ජනපති සහ නිදහස් පක්ෂයෙන් ඉවත් කළ මන්ත්‍රීවරුන් අතර හදිසි හමුවක්",
       "News Content": "ජනාධිපති රනිල් වික්‍රමසිංහ සහ ආණ්ඩුවට සහය දෙන ශ්‍රී ලංකා නිදහස් පක්ෂයේ මන්ත්‍රී කණ්ඩායම අතර සාකච්ඡාවක් මේ වන විට ජනාධිපති ලේකම් කාර්යාලයේදී ආරම්භ වී තිබෙනවා.\nජනාධිපතිවරයාගේ කැඳවීමකට අනුවයි ශ්‍රී ලංකා නිදහස් පක්ෂයේ මන්ත්‍රී කණ්ඩායම මෙම සාකච්ඡාව සඳහා එක්ව ඇත්තේ.\nපාර්ලිමේන්තුවේ ශ්‍රී ලංකා නිදහස් පක්ෂය නියෝජනය කරන මන්ත්‍රීවරුන් 14 දෙනෙකු සිටින අතර ඉන් දෙදෙනෙකු කැබිනට් අමාත්‍ය ධුර දරණු ලබනවා.\nතවත් 6 දෙනෙකු රාජ්‍ය අමාත්‍ය ධුර හොබවන අතර පක්ෂයේ තීරණයට පටහැනිව අමාත්‍ය ධුර ලබාගත් බවට චෝදනා කරමින් 8 දෙනෙකුගේ පක්ෂ සාමාජිකත්වය අත්හිටුවීමටයි පසුගිය දා ශ්‍රී ලංකා නිදහස් පක්ෂය කටයුතු කළේ.\nඊට අමතරව ජාතික සංවිධායක ලෙස කටයුතු කරන පාර්ලිමේන්තු මන්ත්‍රී දුමින්ද දිසානායකට එරෙහිව විනය පියවර ගැනීමට ද තීරණය කළා.\nපසුව ඒ පිළිබඳ දේශපාලන වේදකාවේ මෙන්ම නිදහස් පක්ෂයේම පිරිස් අතරද විවිධ මතවාද පළවුණා.\nඑවන් පසුබිමක කෘෂිකර්ම අමාත්‍ය මහින්ද අමරවීර තමන් එක්සත් ජනතා නිදහස් සන්ධානයේ මහලේකම්වරයා ලෙස තවදුරටත් කටයුතු කරන බවත් නව මහලේකම්වරයෙකු පත්කළ බවට කිසිදු දැනුම් දීමක් නොකළ බවට දන්වමින් මැතිවරණ කොමිසන් සභාවේ සභාපතිවරයා වෙත අද ලිපියක් යොමුකර තිබෙනවා.",
       "URL": "https://www.hirunews.lk/321521/ජනපති-සහ-නිදහස්-පක්ෂයෙන්-ඉවත්-කළ-මන්ත්‍රීවරුන්-අතර-හදිසි-හමුවක්",
       "Category": "Local News",
       "Parent URL": "https://www.hirunews.lk/local-news.php?pageID=701"
}