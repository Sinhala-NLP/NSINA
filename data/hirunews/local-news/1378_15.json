{
       "Source": "hirunews",
       "Timestamp": "Thursday, 03 February 2022 - 15:36",
       "Headline": "74 වැනි නිදහස සැමරුමට සියල්ල සීරුවෙන් ! (වීඩියෝ)",
       "News Content": "නිදහස් දින 74වැනි සැමරුම හෙට කොළඹ නිදහස් චතුරශ්‍ර පරිශ්‍රයේදී අභිමානවත් ලෙස පැවැත්වීමට නියමිතයි.\nජනාධිපති ගෝඨාභය රාජපක්ෂගේ ප්‍රධානත්වයෙන් හෙට (04) පෙරවරුවේ පැවැත්වෙන නිදහස් සැමරුම් උළෙලේ අවසන් පෙරහුරුව අද (03) පෙරවරුවේ ආරම්භ වුණා.\nමෙවර නිදහස් සැමරුමේ තේමාව වන්නේ ‘අභියෝග ජයගත් ඉසුරුමත් හෙට දිනයක්, සෞභාග්‍යමත් දේශයක්‘ යන්නයි.\nනිදහස් දින සැමරුමට ත්‍රිවිධ හමුදාව ඇතුළු ආරක්ෂක අංශ නියෝජනය කරමින් සාමාජිකයින් 6500ක් එක්වනවා.\nඊට ශ්‍රී ලංකා යුද හමුදා සාමාජිකයින් 3463ක්, නාවික හමුදා සාමාජිකයින් 919ක්, ගුවන් හමුදා සාමාජිකයින් 804ක්, ශ්‍රී ලංකා පොලිසිය නියෝජනය කරමින් සාමාජිකයින් 336ක් පොලිස් විශේෂ කාර්ය බලකාය නියෝජනය කරමින් සාමාජිකයින් 282ක් සහ සිවිල් ආරක්ෂක බලකාය නියෝජනය කරමින් සාමාජිකයින් 437ක් ඇතුළත්.\nජාතික ශිෂ්‍යභට බලකාය නියෝජනය කරමින් සාමාජිකයින් 259ක් ද ඊට එක්වීමට නියමිතයි.\nශ්‍රී ලංකා ගුවන් හමුදාවේ ශක්තිය ප්‍රදර්ශනය කෙරෙන ගුවන් සංදර්ශනයක්ද සුපුරුදු පරිදි මෙවර නිදහස් උළෙලටත් අන්තර්ගතයි.\nනිදහස් දින සැමරුම වෙනුවෙන් පැවැත්වෙන ආචාර පෙළපාළියේ අවසන් පෙරහුරු අද (03) පෙරවරුවේ නිදහස් චතුරශ්‍ර පරිශ්‍රයේ ආරම්භ වුණා.\nමේ අතර රටට ජාතියට සෙත්පතා නිදහස් චතුරස්‍ර පරිශ්‍රයේදී සර්ව රාත්‍රික පිරිත් සඡ්ඡායනයක් ද ඊයේ (02) පැවැත්වුණා.\nඅද (03) පෙරවරුවේ කොළඹ ගංගාරාම විහාරස්ථානයේ දානමය පිංකමක් ද සංවිධාන කර තිබුණේ නිදහස් සැමරුමේ ආගමික කටයුතු වෙනුවෙනුයි.",
       "URL": "https://www.hirunews.lk/296071/74-වැනි-නිදහස-සැමරුමට-සියල්ල-සීරුවෙන්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1378"
}