{
       "Source": "hirunews",
       "Timestamp": "Tuesday, 22 February 2022 - 14:24",
       "Headline": "නීතියට මුවා වී සිදු වන හන්තාන ඉඩම් කොල්ලය (වීඩියෝ)",
       "News Content": "මහනුවර - හන්තාන පරිසර ආරක්ෂණ කලාපයේ දැවැන්ත ඉඩම් කොල්ලයක් සිදුවන බවට පරිසර සංවිධානය චෝදනා කරනවා.\nමධ්‍යම පරිසර අධිකාරිය සඳහන් කළේ නීති විරෝධී ලෙස ඉඩම් කැබලි කිරීමක් සිදු කෙරෙන බවට තොරතුරු ලැබී ඇති බවයි.\nමේ අතර, හන්තාන සුන්දරත්වයට හානි කරමින් ජනතා වතු සංවර්ධන මණ්ඩලය සිදුකළ ඉඩම් කට්ටි කිරීම් වහා නතර කරන ලෙස කෘෂිකර්ම අමාත්‍යවරයා අද (22) දහවල් නියෝගයක් නිකුත් කර තිබෙනවා.\nමහනුවර හන්තාන කඳුවැටිය සැළකෙන්නේ මෙරට සුන්දරතම කඳුපන්තිවලින් එකක් ලෙසයි.\nමුහුදු මට්ටමේ සිට මීටර් 1240ක් දක්වා විහිදී ගොස් ඇති මෙම කඳු පන්තිය මහවැලි ගඟේ ජල පෝෂක ප්‍රදේශයක්.\nමෙම පාරිසරික ආරක්ෂණ කලාපයේ මේ වනවිට මහා පරිමාණ ඉඩම් කොල්ලයක් සිදුවන බවටයි හන්තාන සුරැකීමේ සංවිධානය චෝදනා කරන්නේ.\nඔවුන් පවසන්නේ ජනතා වතු සංවර්ධන මණ්ඩලයට අයත් හන්තාන උඩ කොටසේ ඉඩම් විශාල ප්‍රමාණයක් අත්තනෝමතික ආකාරයෙන් කැබලි කරමින් පිරිසකට බෙදා දීමේ ක්‍රියාවලියක් දියත් වන බවයි.\nඅදාළ ඉඩම ජනතා වතු සංවර්ධන මණ්ඩලයට හිමිවුවද කොටස් කරන ඉඩම් හන්තාන පෙරිසර ආරක්ෂණ කාලපයට අයත් වන අතර එහි යම් කටයුත්තක් සිදු කරනවා නම් ආරක්ෂණ කමිටුවේ පූර්ව අනුමැතිය මෙන්ම මධ්‍යම පරිසර අධිකාරිය හා අදාළ අංශවල අවසරය අත්‍යවශ්‍ය කරුණක්.\nනමුත් එම නෛතික සීමාවෙන් ඔබ්බට ගොස් ගිනි තැබීම් සහ හෙළිපෙහෙළි කිරීම් සිදු කරමින් විශාල පාරිසරික විනාශයක් සිදු කර තිබෙනවා.\nඅප මේ පිළිබඳව මධ්‍යම පරිසර අධිකාරියෙන් කරුණු විමසීමක් කළා.",
       "URL": "https://www.hirunews.lk/297709/නීතියට-මුවා-වී-සිදු-වන-හන්තාන-ඉඩම්-කොල්ලය-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1341"
}