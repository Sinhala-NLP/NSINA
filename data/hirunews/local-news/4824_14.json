{
       "Source": "hirunews",
       "Timestamp": "Monday, 24 October 2016 - 16:59",
       "Headline": "ප්‍රගීත් එක්නැලිගොඩ නඩුවේ තවත් හමුදා බුද්ධි අංශ සාමාජිකයන් දෙදෙනෙකුට ඇප",
       "News Content": "මාධ්‍යවේදී ප්‍රගීත් එක්නැලිගොඩ අතුරුදන්වීම සම්බන්ධයෙන් අත්අඩංගුවට ගෙන සිටි හිටපු හමුදා බුද්ධි අංශ නිලධාරින් අතරින් තවත් දෙදෙනෙකු අද (24) ඇප මත මුදා හැරීමට අවිස්සාවේල්ල මහාධිකරණ විනිසුරු අමල් තිලකරත්න නියෝග කළා.\nනඩු විභාගයේ පළවැනි සැකකරු වන ලූතිනන් කර්නල් ශම්මි අර්ජුන් කුමාරරත්න සහ මාණ්ඩලික සැරයන් ප්‍රියන්ත කුමාර නොහොත් නාදන් යන අය ඉදිරිපත් කළ ඇප අයදුම් දෙකක් සලකා බැලීමෙන් අනතුරුවයි අදාළ නියෝගය නිකුත් කළේ.\nඒ අනුව අදාළ සිද්ධියේ පළවන සහ තුන්වන සැකකරු වන මොවුන්ට රුපියල් ලක්ෂ 15 ක මුදල් ඇපයක් සහ රුපියල් ලක්ෂ 30 බැගින් ශරීර ඇප දෙකක් නියම වුණා.\nඊට අමතරව සෑම මසකම අවසන් ඉරිදා අපරාධ පරීක්ෂණ දෙපාර්තමේන්තුව හමුවේ පෙනී සිටීමට නියෝග කළ අතර ඔවුන්ගේ විදේශ ගමන් බලපත්‍ර අධිකරණ භාරයට ගනු ලැබුවා.\nමේ අතර මෙම සිද්ධියේ තවත් සැකකරුවන් සිව් දෙනෙකු පසුගිය මස 22 වැනිදා ඇප මුදල් ගෙවීමෙන් අනතුරුව මුදා හරිනු ලැබුවා.\nතවත් හමුදා බුද්ධි අංශ සාමාජිකයින් තුන්දෙනෙකු මාධ්‍යවේදී ප්‍රගීත් එක්නැලිගොඩ අතුරුදන්වීමේ සිද්ධිය සම්බන්ධයෙන් තවදුරටත් රක්ෂිත බන්ධනාගාර ගතව සිටිනවා.",
       "URL": "https://www.hirunews.lk/145961/ප්‍රගීත්-එක්නැලිගොඩ-නඩුවේ-තවත්-හමුදා-බුද්ධි-අංශ-සාමාජිකයන්-දෙදෙනෙකුට-ඇප",
       "Category": "Local News",
       "Parent URL": "https://www.hirunews.lk/local-news.php?pageID=4824"
}