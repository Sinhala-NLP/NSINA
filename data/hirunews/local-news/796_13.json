{
       "Source": "hirunews",
       "Timestamp": "Tuesday, 18 October 2022 - 7:14",
       "Headline": "2022 බුකර් සම්මානය ශ්‍රී ලාංකික ලේඛක ශෙහාන් කරුණාතිලකට හිමි වෙයි (වීඩියෝ)",
       "News Content": "2022 සඳහා වන බුකර් සම්මානය දිනා ගැනීමට ශ්‍රී ලාංකික ලේඛක ශෙහාන් කරුණාතිලකට ඊයේ (17) හැකි වුණා.\n2011 වසරේ තම පළමු නවකතාව වන චයිනමන් (Chainaman) රචනා කරමින් ශෙහාන් කරුණාතිලක වැදගත් සාහිත්‍යික එළඹුමක් සනිටුහන් කිරීමට සමත් වුණා.\nචයිනමන් කෘතිය ක්‍රිකට් ක්‍රීඩාව විෂය කරගනිමින් ලියවුණු දෙවැනි හොඳ ම නවකතාව ලෙස පිළිගැනෙනවා.\nබුකර් සම්මානයට පාත්‍ර වුණු Seven moons of Mali Almeida ඔහුගේ දෙවැනි නවකතාව යි.\nඔහුට මෙම ත්‍යාගය පිරිනමා ඇත්තේ බි්‍රතාන්‍ය රජුවන තුන්වන චාල්ස් රජුගේ බිරිඳ වන කැමිලා පාකර් විසින්.\nමෙහි දී පවුම් 50,000ක ත්‍යාගයක් ෂෙහාන් කරුණාතිලකට හිමි ව තිබෙනවා.\nඑහි ඇතුළත් වන්නේ, මරණයෙන් නැවත පිබිදෙන ඡායාරූප ශිල්පියෙක් ගැන යි.\nයුද්ධයේ ම්ලේච්ඡත්වය ගැන එළිදරව් වන, ඔහු ගත් ඡායාරූප කොහේ දැ යි ඔහු මිතුරන්ගෙන් විමස යි.\n\"එය ශ්‍රී ලංකාවේ සිවිල් යුද්ධයේ මිනීමරු අඳුරු හදවත වෙත පාඨකයා රැගෙන යන බරපතළ දාර්ශනික ප්‍රේම වෘතාන්තයකි. එහි පැමිණි පසු, පාඨකයා නිරාවරණය කරගනු ලබන්නේ, මුදු මොළොක් බව සහ අලංකාරයි. ආදරය සහ පක්ෂපාතීත්වය මෙන්ම සෑම මිනිස් ජීවිතයක්ම යුක්ති සහගත කරන පරමාදර්ශයක් සොයා යෑම යි.\"\nයනුවෙන් තම කෘතිය ගැන සඳහන් කරමින් ඔහු කියා සිටි යි.\n\"වංචාව, දූෂණය, ජාතිවාදය අපට කිසිවක් ලබා දී නැති බවත් මේ මතවාද කරපින්නාගෙන අපට වැඩි දුරක් යාමට නො හැකි බවත් නුදුරේ දී ම ශ්‍රී ලංකාව වටහා ගනු ඇත\"\nසම්මානය බාරගත් පසු කතාවේ දී ශෙහාන් කරුණාතිලක කියා සිටියා\nජනමාධ්‍යවේදියෙකු ද වන 46 හැවිරිදි ෂෙහාන් කරුණාතිලක ගාල්ලේ උපත ලැබූවෙකු වන අතර, නවසීලන්තයේ වැඩිදුර අධ්‍යාපනය හැදෑරූ ඔහු ළමා පොත් රචකයෙකු, තිර පිටපත් රචකයෙකු මෙන්ම ද්වීපද රචකයෙකු ද වනවා.\nශ්‍රී ලංකාවේ උපත ලැබූ ලේඛකයෙකුට බුකර් සම්මානය හිමි වූ දෙවන අවස්ථාව මෙය වන අතර, මීට පෙර 1992 වසරේදී ඉංගිල්ෂ් පේෂන්ට් කෘතිය වෙනුවෙන් මයිකල් ඔඩ්ඩච්චි විසින් බුකර් සම්මානය හිමිකර ගනු ලැබුවා.\nකෙසේ වෙතත් මයිකල් ඔන්ඩච්චිගේ සම්මානය නම් කෙරෙන්නේ, කැනේඩියානු ජාතිකයකු ලබා ගත් සම්මානයක් ලෙස යි.\nබුකර් සම්මානය 1969 වසරේ සිට එංලන්තයේ ප්‍රකාශයට පත් කෙරෙන ප්‍රබන්ධ කතා වෙනුවෙන් වාර්ෂික ව පිරිනැමෙන සම්මානයක්.\nසල්මන් රුෂ්ඩි, ජේ.එම්. කොඑට්සි, අරුන්දතී රෝයි මීට පෙර එම සම්මානයෙන් පිදුම් ලැබූ ලෝක සාහිත්‍ය ක්ෂේත්‍රයේ විශිෂ්ටයන් අතර වනවා.",
       "URL": "https://www.hirunews.lk/318134/2022-බුකර්-සම්මානය-ශ්‍රී-ලාංකික-ලේඛක-ශෙහාන්-කරුණාතිලකට-හිමි-වෙයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=796"
}