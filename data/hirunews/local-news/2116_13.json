{
       "Source": "hirunews",
       "Timestamp": "Tuesday, 02 March 2021 - 8:13",
       "Headline": "එන්නත් ලබාදීමේදී ප්‍රාදේශීය දේශපාලනඥයින්ගෙන් මහජන සෞඛ්‍ය පරීක්ෂකවරුන්ට බලපෑම්",
       "News Content": "කොවිඩ් එන්නත ලබාදීමේදී ප්‍රාදේශීය දේශපාලනඥයින් වෙතින් බලපෑම් එල්ල වන බවට මහජන සෞඛ්‍ය පරීක්ෂකවරුන්ගේ සංගමය චෝදනා කරනවා.\nඑම සංගමයේ සභාපති උපුල් රෝහණ ප්‍රකාශ කළේ ප්‍රදේශ කිහිපයකින් එවැනි බලපෑම් සිදුවූ බවට තොරතුරු වාර්තා වන අතර ඊට කඩිනම් විසදුම් නොලැබුණහොත් ඉදිරියේදී වෘත්තීය සමිති ක්‍රියාමාර්ග ගැනීමට අපේක්ෂා කරන බවයි.\nමේ අතර, තවත් ආසාදිතයින් 310ක් ඊයේ වාර්තා වීමත් සමඟ මෙරට සමස්ත ආසාදිතයින් සංඛ්‍යාව 83,552 දක්වා ඉහළ ගියා.\nඊයේ දිනයේ වාර්තා වූ ආසාදිතයින් අතර විදේශයන් හි සිට පැමිණි ආසාදිතයින් 7ක් සහ බන්ධනාගාර ආශ්‍රිත පොකුරේ ආසාදිතයින් 12 දෙනෙකු සිටින බවයි රජයේ ප්‍රවෘත්ති දෙපාර්තමේන්තුව සඳහන් කළේ.\nඑසේම ඊයේ දිනයේදී තවත් කොරෝනා මරණ 5ක් වාර්තා වූ අතර ඒ අනුව ශ්‍රී ලංකාවෙන් වාර්තා වන මුළු කොරෝනා මරණ සංඛ්‍යාව මේ වන විට දැක්වෙන්නේ 476ක් ලෙසටයි.\nඒ, ගනේමුල්ල ප්‍රදේශයේ පදිංචි 73 හැවිරිදි කාන්තාවක්, කොළඹ 10 ප්‍රදේශයේ පදිංචි 75 හැවිරිදි පිරිමි පුද්ගලයෙක්, බුලත්කොහුපිටිය ප්‍රදේශයේ පදිංචි 83 හැවිරිදි පිරිමි පුද්ගලයෙක්, මහනුවර ප්‍රදේශයේ පදිංචි 61 හැවිරිදි පිරිමි පුද්ගලයෙකු මෙන්ම, පූජාපිටිය ප්‍රදේශයේ පදිංචි 75  හැවිරිදි කාන්තාවක වශයෙන්.\nඑමෙන්ම, කොරෝනා ආසාදිතව ප්‍රතිකාර සඳහා දඹුල්ල රෝහලට ඇතුළත් කර සිටියදී පළා ගිය යාචකයා සොයා තවදුරටත් මෙහෙයුම් ක්‍රියාත්මක වනවා.\nමේ අතර, කොරෝනා මර්දන රාජකාරීවල ගම් මට්ටමින් නිරත සියළු ග්‍රාම නිලධාරීන්ට ද ප්‍රමුඛතා පදනම මත කොරෝනා මර්දන එන්නත ලබාදෙන්නැයි කළ ඉල්ලීම මෙතෙක් ඉටු වී නොමැති බව ශ්‍රී ලංකා ග්‍රාම නිලධාරී සංගමය ප්‍රකාශ කළා.\nඑහි සභාපති සුමිත් කොඩිකාර හිරු ප්‍රවෘත්ති අංශයට කියා සිටියේ එසේ නොවුණහොත් ඉදිරියේදී රාජකාරීවලින් ඉවත්වීමට පවා සිදුවනු ඇති බවයි.",
       "URL": "https://www.hirunews.lk/264069/එන්නත්-ලබාදීමේදී-ප්‍රාදේශීය-දේශපාලනඥයින්ගෙන්-මහජන-සෞඛ්‍ය-පරීක්ෂකවරුන්ට-බලපෑම්",
       "Category": "Local News",
       "Parent URL": "https://www.hirunews.lk/local-news.php?pageID=2116"
}