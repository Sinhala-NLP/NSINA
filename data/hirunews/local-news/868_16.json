{
       "Source": "hirunews",
       "Timestamp": "Wednesday, 14 September 2022 - 20:23",
       "Headline": "ඖෂධ ඇණවුම් කිරීමේදී මාස 3ක ඇණවුම් එකවර කිරීමට සෞඛ්‍ය ඇමතිගෙන් උපදෙස් (වීඩියෝ)",
       "News Content": "මෙරටට අවශ්‍ය ඖෂධ ඇණවුම් කිරීමේදී මාසයක කාලයක් ඉලක්ක කර කෙරෙන ඇණවුම් කිරීම් එකවර තුන් මසක ඇණවුම් කිරීම් ලෙස ඉදිරියට ක්‍රියාත්මක කිරීමට සෞඛ්‍ය අමාත්‍ය කෙහෙලිය රඹුක්වැල්ල අදාළ අංශ වෙත උපදෙස් දී තිබෙනවා.\nමෙමගින් ඉදිරියේ දී ඇතිවිය හැකි ඖෂධ හා වෛද්‍ය උපකරණවල හිඟය අවම කර කර ගැනීමට හැකිවනු ඇති බවයි එම අමාත්‍යංශය පෙන්වා දෙන්නේ.\nඉදිරි වකවානුව සඳහා වන ඖෂධ මිලදී ගැනීම් සම්බන්ධයෙන් සෞඛ්‍ය අමාත්‍යාංශයේ අද (14) පැවැති සාකච්ඡාවකදී මේ බව අනාවරණය වුණා.\nමෙම සාකච්ඡාව සඳහා සෞඛ්‍ය අමාත්‍යාංශයේ නිලධාරීන්ට අමතරව මෙරට ප්‍රධාන පෙළේ පෞද්ගලික ඖෂධ සැපයුම්කරුවන් පිරිසක් ද එක්ව සිටියා.\nමෙහිදී ඉන්දියානු ණය ආධාර වැඩසටහන (Indian Credit Line) සෞඛ්‍ය ක්ෂේත්‍රය සඳහා උපරිම ලෙස භාවිතා කිරීම සම්බන්ධයෙන් දැඩි අවධානයකින් කටයුතු කරන ලෙසයි අමාත්‍යවරයා උපදෙස් ලබා දී ඇත්තේ.\nමෙම වැඩපිළිවෙළට අදාළ කටයුතු ලබන මස මැද වන විට අවසන් කිරීමට හැකි හැකිවනු ඇතැයි අදාල නිලධාරීන් මෙහිදී අමාත්‍යවරයාට පෙන්වා දුන් අතර ඒ අනුව රටට වඩා ඵලදායි අයුරින් එම ආධාර වැඩසටහන උපරිම වශයෙන් යෙදවීමට අවශ්‍ය සියලු ක්‍රියාමාර්ග ගන්නා ලෙස අමාත්‍යවරයා උපදෙස් දී තිබෙනවා.\nආසියානු යටිතල පහසුකම් සම්බන්ධ ආයෝජන බැංකුව (Asian Infrastructure Investment Bank) හා එක්සත් ජාතීන්ගේ ව්‍යාපෘති කාර්යාලය- UNOPS (United Nations office for Project Services) ආධාර වැඩපිළිවෙලවල් යටතේ ඉදිරි මාස 06 ක් සඳහා මෙරටට අවශ්‍ය ඖෂධ හා වෛද්‍ය උපකරණ ලැබෙනු ඇතැයි අපේක්ෂා කෙරෙනවා.\nපසුගිය වසරට සාපේක්ෂව මේ වනවිට ඩොලරයේ අගය 80% කින් පමණ ඉහළ යාම මත භාණ්ඩාගාර වෙන්කර ගැනීම් ප්‍රමාදයකින් තොරව වෙන්කර ගැනීමට පියවර ගන්නා ලෙසටයි මෙහිදී උපදෙස් ලබා දෙනු ලැබුවේ.\nඉන්දියානු ණය ආධාර වැඩපිළිවෙළ අවසන් වුව ද ඖෂධ සැපයීමේ වැඩපිළිවෙළ අඩපණ නොවී ඉදිරියට කරගෙන යා යුතු බවත් ඒ සඳහා ලැබීමට නියමිත අනෙකුත් පරිත්‍යාග හා ණය ආධාර වැඩපිළිවෙලවල් වඩා කාර්යක්ෂමතාවයකින් යුතුව ක්‍රියාවට නැංවීමට පියවර ගන්නා ලෙස ද හෙතෙම පෙන්වා දී තිබෙනවා.\nමේ යටතේ චීන ආධාර වන සටහනේ දෙවන අදියර , ලෝක බැංකුව ආධාර, AIA ඇතුළු ආධාර ලබා ගැනීමේ වැඩපිළිවෙලවල් සඳහා වන ක්‍රියාවලින් වඩා කඩිනම් කිරීමට පියවර ගතයුතු බවයි සෞඛ්‍ය අමාත්‍යවරයා පෙන්වා දුන්නේ.\nමේ අතර ඉන්දියානු ආධාර ණය ආධාර වැඩසටහන යටතේ අත්‍යවශ්‍ය ඖෂධ හා වෛද්‍ය උපකරණ මිලදී ගැනීමට මිලියන 50ක් පෞද්ගලික අංශය වෙත වෙන් කර ඇතැයිද එය හැකි ඉක්මනින් අදාළ මිලදී ගැනීම් සඳහා යොදවන ලෙසද අමාත්‍යවරයා අදාළ සැපයුම්කරුවන්ට උපදෙස් දෙනු ලැබුවා.\nමේ අතර පෞද්ගලික ඔසුසල් හිමියන්ගේ සංගමය ද අමාත්‍ය රඹුක්වැල්ල මහතා හමු වූ අතර එම ක්ෂේත්‍රයේ පවතින ගැටලු පිළිබඳව අමාත්‍යවරයා හා පෞද්ගලික ඔස්සැල් හිමියන් අතර සාකච්ඡා කෙරුණා.\nවිශේෂයෙන් ඖෂධ නිෂ්පාදනය සඳහා අවශ්‍ය අමුද්‍රව්‍ය පිළිබඳ පවතින ගැටලු මෙන්ම ඖෂධ මිල ඉහළ යාම හේතුවෙන් ඇතිවන ගැටලු පිළිබඳව ද මෙහිදී සාකච්ඡා කර තිබෙනවා.\nවිශේෂයෙන් ජාතික ඖෂධ නියාමන අධිකාරියේ යල්පැනගිය පනත් හා නීති රෙගුලාසි වෙනස් කරමින් එම පනත යාවත්කාලීන කිරීම කාලීන අවශ්‍යතාවයක් බවයි අමාත්‍යවරයා මෙහිදී පෙන්වා දුන්නේ.",
       "URL": "https://www.hirunews.lk/315397/ඖෂධ-ඇණවුම්-කිරීමේදී-මාස-3ක-ඇණවුම්-එකවර-කිරීමට-සෞඛ්‍ය-ඇමතිගෙන්-උපදෙස්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=868"
}