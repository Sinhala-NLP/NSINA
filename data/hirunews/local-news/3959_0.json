{
       "Source": "hirunews",
       "Timestamp": "Saturday, 05 May 2018 - 19:25",
       "Headline": "තවත් දෙසතියක් උණුසුම්",
       "News Content": "දැනට පවතින උණුසුම් කාලගුණ තත්ත්වය ලබන 20 වනදායින් පසු පහව යනු ඇති බවට කාලගුණ විද්‍යා දෙපාර්තමේන්තුව අපේක්ෂා කරනවා.\nඑහි අධ්‍යක්ෂ අතුල කරුණානායක හිරු ප්‍රවෘත්ති අංශය කළ විමසීමකදී කියා සිටියේ අන්තර් මෝසම් කාලයේ පවතින මෙම තත්ත්වය මීට පෙර අවස්ථාවලට වඩා මෙවර වැඩි බලපෑමක් එක් කර ඇති බවයි.\nමෙම උණුසුම් කාලගුණ තත්ත්වයට හේතුව අන්තර් මෝසම් සමයේදී සුළඟේ වේගය අඩු වීම බව ද කාලගුණ විද්‍යා දෙපාර්තමේන්තුවේ අධ්‍යක්ෂ අතුල කරුණානායක සදහන් කළා.\nමේ අතර, උතුර, නැගෙනහිර සහ උතුරුමැද පළාත්වලත් කුරුණෑගල, ගම්පහ, මාතලේ සහ බදුල්ල දිස්ත්‍රික්කවල ඇතැම් ස්ථානවලටත් හෙට දිනයේදී උණුසුම් කාලගුණ තත්ත්වයක් පැවතිය හැකි බව කාලගුණ විද්‍යා දෙපාර්තමේන්තුව ප්‍රකාශ කළා.\nමේ අතර, දකුණ, මධ්‍යම, සබරගමුව, ඌව ඇතුළු ප්‍රදේශ කිහිපයකට අද (05) පස්වරුවේ තද වැසි අපේක්ෂා කළ හැකි බව කාලගුණ විද්‍යා දෙපාර්තමේන්තුව ප්‍රකාශ කළා.\nඑසේම වර්ෂාව සමග මින්නේරිය වනෝද්‍යානය හරහා ගලා බසින කිරි ඔයේ ජල මට්ටම ඉහළ යාම නිසා එහි සංචාරය කළ විදේශිකයන් ඇතුළු පිරිසක් අද පැය කිහිපයක් වනෝද්‍යාන තුළ සිරවී සිටි බවයි අප වාර්තාකරු ප්‍රකාශ කළේ.",
       "URL": "https://www.hirunews.lk/190049/තවත්-දෙසතියක්-උණුසුම්",
       "Category": "Local News",
       "Parent URL": "https://www.hirunews.lk/local-news.php?pageID=3959"
}