{
       "Source": "hirunews",
       "Timestamp": "Thursday, 28 September 2023 - 17:01",
       "Headline": "මවගේ හැඳුනුම්පත රැගෙන පෙම්සුව විඳීමට ගිය දියණිය",
       "News Content": "මවගේ හැඳුනුම්පත රැගෙන පෙම්වතා සමග ලැගුම්හලට ගිය තරුණියක් පිළිබඳ දකුණු පළාතේ ග්‍රාමීය ප්‍රදේශයකින් තොරතුරු වාර්තා වෙනවා.\nතරුණිය දකුණු පළාතේ වන අතර ඇයගේ පෙම්වතා වෙනත් ප්‍රදේශයක පදිංචි අයෙක් .\nදෙදෙනාගේ පදිංචි ප්‍රදේශ තරමක් දුර නිසා එකිනෙකා හමු වීමට නොහැකි වී තිබෙනවා.\nඒ නිසා තරුණිය ප්‍රදේශයේ ඇති උපකාරක පන්තියට යන අවස්ථාවේදී හමුවීමට හැකි ක්‍රමයක් පිළිබඳ දෙදෙනා එකතු වී සැලසුම් කළ අතර ඒ සඳහා දිනයක් යොදාගෙන තිබෙනවා.\nඅදාළ දිනයේදී පෙම්වතා මුණ ගැසීම සඳහා හැඳුනුම්පතද රැගෙන පැමිණෙන ලෙස ඔහු දැනුම්දුන් විටදී පෙම්වතිය වික්ෂිප්ත වූයේ තම හැඳුනුම්පත අස්ථානගත වී තිබීම නිසයි.\nපෙම්වතා මුණ ගැසිය යුතු නිසාම මවගේ හැඳුනුම්පත රැගෙන යෑමට ඇය කටයුතු කර තිබෙනවා.\nමුණ ගැසුණු ඔවුන් දෙදෙනා වෙරළ සමීපයේ තිබූ ලැඟුම්හලකට ගොඩ වී ඇති බවයි වාර්තා වෙන්නේ.\nආරක්ෂක නිලධාරීන් එම අවස්ථාවේදී එම ලැඟුම් හලට පැමිණ ඇති අතර එහිදී මෙම පෙම්වතුන් දෙදෙනාගෙන් හැඳුනුම්පත ඉල්ලා තිබෙනවා.\nපෙම්වතා ඉමහත් කලබලයෙන් තම හැඳුනුම්පත ලබා දී ඇති අතර පෙම්වතියද සිය හැඳුනුම්පත ඉදිරිපත්කොට තිබෙනවා.\nපෙම්වතාගෙන් පෙම්වතියගේ නම විමසූ විට ඔහු ප්‍රකාශ කළ නමත් , හැඳුනුම්පතේ පෙම්වතියගේ නමත් පරස්පර නිසා ඒ පිළිබඳව සොයා බැලීමේදී අනාවරණය වී ඇත්තේ එම හැඳුනුම්පත පනස්තුන් හැවිරිදි කාන්තාවකගේ බවයි.\nවිමසා බැලූ කරුණුවලදී අනාවරණය වී ඇත්තේ පෙම්වතිය සිය මවගේ හැඳුනුම්පත රැගෙන පැමිණ ඇති බවයි.\nදෙදෙනාම බාල වයස්කරුවන් නොවන නිසා ආරක්ෂක නිලධාරීන්ගේ දැඩි අවවාද මධ්‍යයේ ඔවුන් දෙදෙනා පිටත්ව ගිය බවයි වැඩිදුරටත් වාර්තා වෙන්නේ.\n..........",
       "URL": "https://www.hirunews.lk/349681/මවගේ-හැඳුනුම්පත-රැගෙන-පෙම්සුව-විඳීමට-ගිය-දියණිය",
       "Category": "Local News",
       "Parent URL": "https://www.hirunews.lk/local-news.php?pageID=1"
}