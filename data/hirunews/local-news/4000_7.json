{
       "Source": "hirunews",
       "Timestamp": "Sunday, 08 April 2018 - 12:52",
       "Headline": "සාක් සංවිධානයේ අනාගතය අනතුරේ",
       "News Content": "දැනට පවතින වාතාවරණය යටතේ දකුණු ආසියාතික සහයෝගීතා සංවිධානය හෙවත් සාක් සංවිධානය ඉදිරියට පවත්වාගෙන යාම යථාර්ථයක් නොවන බව ඉන්දීය අග්‍රාමාත්‍ය නරේන්ද්‍ර මෝදි ප්‍රකාශ කර තිබෙනවා.\nඉන්දියාවේ සංචාරයක නිරතවන නේපාල අග්‍රාමාත්‍ය කේ.පී. ෂර්මා ඔලි හමුවේ ඔහු මේ බව ප්‍රකාශ කර  ඇත්තේ පාකිස්ථානය දේශසීමාව හරහා ත්‍රස්තවාදී කටයුතුවලට සහය වන බවට චෝදනා කරමින්.\nසාක් සමුළුව පණගැන්වීම සඳහා ප්‍රමුඛත්වයක් ගෙන කටයුතු කරන ලෙස පාකිස්ථාන අග්‍රාමාත්‍ය ෂහීඞ් ඛකාන් අබ්බාසි, ජනාධිපති මෛත්‍රිපාල සිරිසේනගෙන්ද ඉල්ලා සිටි බවයි ඉන්දීය මාධ්‍ය සඳහන් කළේ.\nජනාධිපති මෛත්‍රීපාල සිරිසේනගේ පාකිස්ථාන සංචාරයේදී ඔහු එම ඉල්ලීම සිදුකර  ඇත්තේ සමුළුව කඩිනමින් කැඳවීමට පියවර ගත යුතු බව අවධාරණය කරමින්.\nපාකිස්ථාන අග්‍රාමාත්‍යවරයා නේපාලයේ සංචාරයක නිරතවන විට එරට අග්‍රාමාත්‍යවරයාගෙන්ද ඒ සඳහා ඉල්ලීමක් කර තිබෙනවා.\nඑම ඉල්ලීම පිළිබඳව නේපාල අග්‍රාමාත්‍ය ඔලි, අග්‍රාමාත්‍ය මෝදි වෙත ඉදිරිපත් කළ අවස්ථාවේ ඊට සුබවාදී ප්‍රතිචාරයක් ලැබී නැහැ.\nඔහු සඳහන් කර ඇත්තේ කලාපීය සම්බන්ධතාවන්ට සහ සහයෝගීතාවට ඉන්දියාව සහය දක්වන නමුදු සාක් සංවිධානය පණ ගැන්වීමට ඇති බාධක සියල්ලන්ට රහසක් නොවන බවයි.",
       "URL": "https://www.hirunews.lk/187906/සාක්-සංවිධානයේ-අනාගතය-අනතුරේ",
       "Category": "Local News",
       "Parent URL": "https://www.hirunews.lk/local-news.php?pageID=4000"
}