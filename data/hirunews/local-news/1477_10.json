{
       "Source": "hirunews",
       "Timestamp": "Wednesday, 22 December 2021 - 13:34",
       "Headline": "ආර්ථික මධ්‍යස්ථානවලට එළවළු තොග ලැබීම 60%කින් පහළට",
       "News Content": "ආර්ථික මධ්‍යස්ථානවලට එළවළු තොග ලැබීම අද(22) දිනයේදී සියයට 60 කින් පමණ පහත වැටී තිබෙනවා.\nසමස්ත ලංකා විශේෂිත ආර්ථික මධ්‍යස්ථාන එකමුතුවේ සභාපති අරුණ ශාන්ත හෙට්ටිආරච්චි සඳහන් කළේ, ආර්ථික මධ්‍යස්ථානවල එළවළු මිල ගණන් ද, සියලු තවදුරටත් ඉහළ මට්ටමේ පවතින බවයි.\nහෙට සහ අනිද්දා දිනවල ද, එළවළු ප්‍රමාණවත් තොග ආර්ථික මධ්‍යස්ථාන වෙත ලැබෙනු ඇති බවට ස්ථිරව ප්‍රකාශ කළ නොහැකි බව ඔහු සඳහන් කළා.\nප්‍රමාණවත් අස්වැන්නක් ගොවීන් සතුව නොතිබීම ඊට හේතුවී තිබෙනවා.\nදඹුල්ල ආර්ථික මධ්‍යස්ථානයේ එළවළු තොග ලැබීම් සහ මිල ගණන් සම්බන්ධයෙන් තොරතුරු දැන ගැනීමට අප ප්‍රාදේශීය වාර්තාකරු කාංචන කුමාර ආරියදාස එහි සංචාරයක නිරත වුණා.\nදිවයිනේ බොහෝ ප්‍රදේශවල ඇතැම් කුඩා ප්‍රමාණයේ එළවළු වෙළඳසැල් ඊයේ සහ අද වසා දමා තිබූ අයුරු නිරීක්ෂණය කළ බවයි, අප වාර්තාකරුවන් සඳහන් කළේ.\nවිවෘත කර තිබූ එළවළු අලෙවිසැල් වල ද, ප්‍රමාණවත් තොග නොතිබූ බව නිරීක්ෂණය වී තිබුණා.\nසෑම ප්‍රදේශයකම පාරිභෝගික ජනතාව පවසන්නේ එළවළු මිල ගණන් ඉහළ මට්ටමක පැවතීම හේතුවෙන් මිලදී ගැනීම දුෂ්කර වී ඇති බවයි.\nඑළවළු මිල ගණන් දිනෙන් දින ඉහළ යාමේ තත්ත්වය තුල කුඩා ප්‍රමාණයේ ආපනශාලා හිමියන්ද පත්ව ඇත්තේ දැඩි දුෂ්කරතාවයටයි.\nඇතැම් ආපනශාලා බත් සමග එළවළු ව්‍යාංජන ලබාදීම ද, තාවකාලිකව නතර කර දමා තිබුණා.",
       "URL": "https://www.hirunews.lk/291809/ආර්ථික-මධ්‍යස්ථානවලට-එළවළු-තොග-ලැබීම-60කින්-පහළට",
       "Category": "Local News",
       "Parent URL": "https://www.hirunews.lk/local-news.php?pageID=1477"
}