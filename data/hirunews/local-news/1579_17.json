{
       "Source": "hirunews",
       "Timestamp": "Sunday, 07 November 2021 - 6:54",
       "Headline": "හෙට (08) සිට විශේෂ ඩෙංගු මර්දන වැඩසටහනක්",
       "News Content": "හෙට (08) සිට ලබන 13 වනදා දක්වා විශේෂ ඩෙංගු මර්දන වැඩසටහනක් ක්‍රියාත්මක කිරීමට සෞඛ්‍ය අමාත්‍යංශයේ ජාතික ඩෙංගු මර්දන ඒකකය තීරණය කර තිබෙනවා.\nබස්නාහිර සහ නැගෙනහිර පළාත්වල තෝරාගත් අධි අවදානම් සෞඛ්‍ය වෛද්‍ය නිලධාරී කොට්ඨාශ 59ක් තුළ ක්‍රියාත්මක වන බවයි සෞඛ්‍ය අමාත්‍යංශය කියාසිටියේ.\n2021 වසරේ නොවැබ්මර් 4 වනදා වන විට ශ්‍රී ලංකාවේ ඩෙංගු යැයි සැක කරන රෝගීන් 22,902ක් වාර්තාවී තිබෙනවා.\nඉන් 2979ක් ඔක්තෝම්බර් මාසයේදී ද 505ක් මෙම මාසයේ පළමු දින 4 තුල ද වාර්තාවීම විශේෂත්වයක්.\nඩෙංගු වාහක මදුරුවන් සහ මදුරු කීටයන් පිළිබඳව දිවයින පුරා කරන ලද සමීක්ෂණ අනුව ඩෙංගු මදුරුවන් බෝවන ස්ථාන වැඩිවීමක් දක්නට ලැබෙන අතර ඊට සමගාමීව ඉදිරි සති කිහිපයේදී ඩෙංගු රෝගීන් වාර්තා වීමේ වැඩිවීමක් අපේක්ෂා කරන බවයි සෞඛ්‍ය අමාත්‍යංශය කියාසිටියේ.\nමෙම තත්වය වසංගත අවධියක් දක්වා වර්ධනය වීම වළක්වා ගැනීම අරමුණු කරන ගනිමින් විශේෂ ඩෙංගු මර්දන වැඩසටහන ක්‍රියාත්මක කිරීමට ජාතික ඩෙංගු මර්දන ඒකකය සැලසුම් කර තිබෙනවා.\nමෙම වැඩසටහන තුලදී මදුරුවන් බෝවන ස්ථාන හඳුනා ගැනීමට සහ එවැනි ස්ථාන ඉවත් කිරීමට අදාළ නිවැසියන් දැනුවත් කිරීමට මෙන්ම නිවෙස් ආශ්‍රිතව ඩෙංගු මදුරුවන් බෝ විය හැකි ස්ථාන පිළිබඳ දැනුවත් කිරීමට ද කටයුතු කෙරෙනවා.\nමෙම අවස්ථාවේ රට පුරා ඩෙංගු වංසගතයක් පැතිරුණ හොත් නැවත විශාල පීඩාවකට මුලු රට ම පත්විය හැකි බැවින් මෙම අවස්ථාවේ කොවිඩ් 19 වංසගතය මෙන්ම ඩෙංගු වසංගතයක් පැතිරීම වළක්වා ගැනීම ද සැමගේ වගකීමක් වනවා.\nඑබැවින් හෙට සිට ආරම්භ වන විශේෂ ඩෙංගු මර්දන වැඩසටහන සාර්ථක කර ගැනීමට සියලුදෙනාගේ සහයෝගය අපේක්ෂා කරන බවයි සෞඛ්‍ය අමාත්‍යංශය කියාසිටියේ.",
       "URL": "https://www.hirunews.lk/287225/හෙට-08-සිට-විශේෂ-ඩෙංගු-මර්දන-වැඩසටහනක්",
       "Category": "Local News",
       "Parent URL": "https://www.hirunews.lk/local-news.php?pageID=1579"
}