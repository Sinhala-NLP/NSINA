{
       "Source": "hirunews",
       "Timestamp": "Friday, 10 December 2021 - 21:58",
       "Headline": "පි.627, නෞකාව 71 වන ශ්‍රී ලංකා නාවික හමුදා සංවත්සරය අභිමානවත්ව සමරයි",
       "News Content": "ශ්‍රී ලංකා නාවික හමුදාව වෙත ඇමෙරිකා එක්සත් ජනපද වෙරළාරක්‍ෂක දෙපාර්තමේන්තුව මගින් පසු ගිය ඔක්තෝබර් මාසයේදී නිල වශයෙන් භාර දෙන ලද පී. 627 නෞකාවේ නැව් මුළුව විසින් ඊයේ (09) දිනට යෙදුන 71 වන ශ්‍රී ලංකා නාවික හමුදා සංවත්සරය ඇමෙරිකාවේ සියැටැල් හීදි අභිමානවත්ව සමරනු ලැබුවා.\nඇමෙරිකා එක්සත් ජනපද වෙරළාරක්‍ෂක දෙපාර්තමේන්තුවට අයත්ව තිබූ ඇමෙරිකානු වෙරළාරක්‍ෂක නෞකා ‘ඩග්ලස් මුන්රෝ’ නෞකාව (EX USCGC Douglas Munro) ශ්‍රී ලංකා නාවික හමුදාව වෙත 2021 ඔක්තෝබර් මස 26 වන දින නිල වශයෙන් භාර දීමෙන් අනතුරුව පී. 627 වශයෙන් නම් කෙරුණා.\nඒ අනුව ශ්‍රී ලංකා නාවික හමුදාවට අයත් නැව් මුළුව මේ වන විට ‘සියැටල්’ වෙරළාරක්‍ෂක කඳවුරට අනුයුක්තව පුහුණු කටයුතු සහ නෞකාව හා සම්බන්ධ අනෙකුත් නවීකරණ කටයුතුවල නියැලෙමින් සිටිනවා.\nනාවික හමුදාධිපති වයිස් අද්මිරාල් නිශාන්ත උළුගේතැන්නගේ උපදෙස් මත සාම්ප්‍රදායික නාවික හමුදා චාරිත්‍රයන්ට මෙන්ම ආගමික සහ සාමාජ සහයෝගීතාව වර්ධනය කර ගැනීමේ වැඩසටහන්වලට මුල් තැන දෙමින් නෞකාවේ නම්කළ අණදෙන නිලධාරි කපිතාන් ලංකා දිසානායකගේ මුලිකත්වයෙන් මෙම 71 වන නාවික හමුදා සංවත්සරය ඇමෙරිකාවේ වොෂින්ටන් ප්‍රාන්තයේ සියැටැල් වරායේ දී අභිමානවත්ව සැමරීම සිදු කෙරුණු බවයි නාවික හමුදා මාධ්‍ය අංශය පැවසුවේ.\nඒ අනුව, 2021 දෙසැම්බර් මස 06 වන දින යුද්ධයේදී මියගිය සහ අබාධිතත්වයට පත් වූ විරෝධාර නාවික විරුවන් සිහිකරමින් සහ නාවික හමුදාධිපති ඇතුළු සියලුම නාවික හමුදා පුද්ගලයින් හා ඔවුන්ගේ පවුල්වල සමාජිකයන්හට සෙත් පතා සියැටැල්හි පිහිටි ‘සරණ’ ජාත්‍යන්තර බෞද්ධ මධ්‍යස්ථානයේදී මහා සංඝ රත්නය විෂයෙහි සංඝගත දක්‍ෂිණාවක් පිරිනැමීමට ද කටයුතු කෙරුණා.",
       "URL": "https://www.hirunews.lk/290648/පි-627-නෞකාව-71-වන-ශ්‍රී-ලංකා-නාවික-හමුදා-සංවත්සරය-අභිමානවත්ව-සමරයි",
       "Category": "Local News",
       "Parent URL": "https://www.hirunews.lk/local-news.php?pageID=1502"
}