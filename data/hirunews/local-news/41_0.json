{
       "Source": "hirunews",
       "Timestamp": "Saturday, 09 September 2023 - 20:38",
       "Headline": "ශරීරයේ පැහැය වෙනස් කරන එන්නත් අලෙවි කිරීමේ ජාවරමක් හසුවෙයි (වීඩියෝ)",
       "News Content": "සම පැහැපත් වන බව අඟවා පිළිකාකාරක සහිත එන්නත් කාන්තාවන්ට අලෙවි කළ ජාවාරමක් නීතියේ රැහැනට හසු කරදීමට හිරු CIA සමත්වුණා.\nඅනවසරයෙන් මෙරටට ගෙන්වන ලද එම එන්නත් අලෙවි කර තිබුණේ රුපියල් ලක්ෂ ගණනක මුදලකටයි.\nජාතික ඖෂධ නියාමන අධිකාරියේ අවසරයකින් තොරව කිසිදු ඖෂධයක් හෝ එන්නතක් රට තුළ අලෙවි කළ නොහැකියි.\nමහජන සෞඛ්‍යය පිළිබඳව සලකා එවැනි නීතිමය පසුබිමක් පැවතියද එය මායිම් නොකර විදේශ රටවලින් ගෙන්වූ බව පවසා ශරීරයේ පැහැය වෙනස් කිරීමේ එන්නත් අලෙවි කිරීමේ ජාවාරමක් පිළිබඳව හිරු CIA වෙත තොරතුරක් ලැබුණා.\nඑලෙස අනවසරයෙන් මෙරටට ගෙන්වන ලද එන්නත් රූපලාවන්‍යගාරයක් පවත්වාගෙන යන මුවාවෙන් කාන්තාවන්ට අලෙවි කරන බව සනාථ කරගැනීමටත් හිරු CIA සමත්වුණා.\nෆේස්බුක් සමාජ ජාලය ඔස්සේ දැන්වීම් පළකරමින් මෙම එන්නත් අලෙවි කිරීමේ ජාවාරම සිදුවෙමින් පවතින පසුබිමක එන්නත් අලෙවි කරන අයෙකු උපාය දූතයෙකු මාර්ගයෙන් අප දුරකතනය ඔස්සේ සම්බන්ධ කර ගත්තා.\nතහවුරුකරගත් තොරතුරු ඔස්සේ හිරු CIA හලාවත ප්‍රදේශයේ පවත්වාගෙන යන අදාළ රූපලාවන්‍යාගාරය වෙත මෙලෙස ළඟා වුණේ එම එන්නත් සහ ආලේපන මිලදී ගැනීමට අවශ්‍ය බව පවසමින්.\nඑහිදී ඔවුන් අප වෙත එන්නත් 10ක් අලෙවි කිරීමට සූදානම් වූයේ රුපියල් 558,000ක මුදලකටයි.\nනිසි අවසරයකින් තොරව එලෙස ශාරීරික පැහැය වෙනස් කිරීමේ එන්නත් අලෙවි කිරීමේ ජාවාරම සම්බන්ධයෙන් අප පෙරදීම කළ දැනුම්දීම අනුව පාරිභෝගික අධිකාරියේ විශේෂ විමර්ශන වැටලීම් ඒකකයේ නිලධාරීන් එම ස්ථානය වටලනු ලැබුවා.\nවිමර්ශන නිලධාරීන් අනාවරණ කරගත් ආකාරයට පිළිකා කාරක එන්නතක් ලෙස හඳුනාගෙන ඇති මෙම ශාරීරික පැහැය වෙනස් කිරීමේ එන්නත් සමඟ එම රූපලාවන්‍යාගාරයේ හිමිකාරිය අත්අඩංගුවට ගනු ලැබුවා.\nජනතාවගේ ජීවිත පවා අනතුරේ හෙළන මෙවැනි මෙවැනි වංචනික ජාවාරම් සම්බන්ධයෙන් තොරතුරු රට හමුවේ ඉදිරියටත් හෙළි කිරීමට හිරු CIA සූදානම්.",
       "URL": "https://www.hirunews.lk/347741/ශරීරයේ-පැහැය-වෙනස්-කරන-එන්නත්-අලෙවි-කිරීමේ-ජාවරමක්-හසුවෙයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=41"
}