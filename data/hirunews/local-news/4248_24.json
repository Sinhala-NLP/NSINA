{
       "Source": "hirunews",
       "Timestamp": "Saturday, 28 October 2017 - 10:32",
       "Headline": "ඇමරිකානු යුද නෞකා පෙළක් කොළඹ වරායට",
       "News Content": "යූ.එස්.එස්. නිම්ට්ස් නෞකාව ප්‍රමුඛ එක්සත් ජනපද ප්‍රහාරක නෞකා පෙළක් අද උදෑසන කොළඹ වරායට සේන්දු වුණා.\nමෙම ප්‍රහාරක නෞකා සමූහයට ගුවන් යානා රැගෙන යා හැකි නිම්ට්ස් නෞකාව හැරුණු කොට, යූ.එස්.එස්. ප්‍රින්ස්ටන්, යූ.එස්.එස්. හොවාර්ඩ්, යූ.එස්.එස්. ශවුප්, යූ.එස්.එස්. පින්ක්නේ සහ යූ.එස්.එස්. කිඩ් නෞකා ඇතුළත්.\nගුවන් යානා රැගෙන යා හැකි ඇමරිකානු යුද නෞකාවක් කොළඹ වරායට පැමිණ ඇත්තේ 1985 වසරෙන් පසු ප්‍රථම වතාවටයි.\nනිම්ට්ස් නෞකාව තට්ටු 23කින් සමන්විත අතර, 5000කට පමණ ඉඩ පහසුකම් සහිත බව එක්සත් ජනපද තානාපති කාර්යාලය සඳහන් කළා.\nශ්‍රී ලංකා සහ එක්සත් ජනපද නාවික හමුදා අතර සබඳතාවන් වර්ධනය වීම මනාව පිළිඹිබු කරමින් ගුවන් යානා රැගෙන යා හැකි නෞකාවක් ශ්‍රී ලංකාවට පැමිණි බවයි එක්සත් ජනපද තානාපති කාර්යාලය නිවේදනයක් නිකුත් කරමින් ප්‍රකාශ කළේ.\nඑමගින් දෙරට අතර පැවැති ඒකාබද්ධ නාවික අභ්‍යාසයේ අවසන් වීම ද සංකේතවත් කෙරෙනවා.\nශ්‍රී ලංකාව සංහිදියාව සහ මානව හිමිකම් සම්බන්ධයෙන් ප්‍රගතියක් ලබාගෙන ඇති අවස්ථාවක ඒ හා එක්ව කටයුතු කරමින් ආරක්ෂාව සහ ස්ථාවරත්වය සඳහා සාධනීය පරිසරයක් ගොඩනගන බව නෞකා පෙළ පැමිණීම පිළිබඳව අදහස් දැක්වූ ශ්‍රී ලංකාවේ ඇමරිකානු තානාපති අතුල් කේශප් කියා සිටියා.\nමෙම නෞකාවලට අවශ්‍ය භාණ්ඩ හා සේවාවන් සැපයීමෙන් ශ්‍රී ලංකාවට ආර්ථික වාසියක් ද සිදුවන අතර, ඒවායේ නාවිකයන් මෙරට ප්‍රජා සේවාවන් හි නිරත වනු ඇති.\nමෙම නෞකා ඔක්තෝම්බර් 31 වන දා කොළඹ වරායෙන් පිටත්වීමට නියමිතයි.",
       "URL": "https://www.hirunews.lk/174649/ඇමරිකානු-යුද-නෞකා-පෙළක්-කොළඹ-වරායට",
       "Category": "Local News",
       "Parent URL": "https://www.hirunews.lk/local-news.php?pageID=4248"
}