{
       "Source": "hirunews",
       "Timestamp": "Monday, 19 October 2020 - 6:04",
       "Headline": "රිෂාඩ් බදියුදීන් අත්අඩංගුවට (වීඩියෝ)",
       "News Content": "දින 6 ක් තිස්සේ පොලිසිය මගහරිමින් සිටි පාර්ලිමේන්තු මන්ත්‍රී රිෂාඩ් බදියුදීන් දෙහිවලදී අපරාධ පරීක්ෂණ දෙපාර්තමේන්තුවේ නිලධාරීන් අත්අඩංගුවට ගෙන තිබෙනවා.\nඑම දෙපාර්තමේන්තුවේ වානිජ අපරාධ විමර්ශන අංක දෙක අංශයේ නිලධාරීන් විසින් අද (19) අලුයම මෙම අත්අඩංගුවට ගැනීම සිදුකර ඇති බවයි වාර්තාවන්නේ.\nමොහු මේි වනවිට අපරාධ පරීක්ෂණ දෙපාර්තමේන්තු මූලස්ථානයට රැගෙන විත් ඇති බවද එම වාර්තා ප්‍රකාශ කළා.\nනැවත පදිංචිකිරීමේ අමාත්‍යවරයාව සිටියදී පසුගිය ජනාධිපතිවරණය පැවති දිනයේ අවතැන් වූ ඡන්දදායකයින් මන්නාරම ප්‍රදේශයට ලංගම බස් රථවලින් ප්‍රවාහනය කිරීම තුළින් මහජන දේපළ සාපරාධී ලෙස අවභාවිතා කිරීම සහ මැතිවරණ නීති උල්ලංගණය කිරීමේ චෝදනා මත පාර්ලිමේන්තු මන්ත්‍රීවරයා ඇතුළු තුන්දෙනෙකු අත්අඩංගුවට ගන්නා ලෙස නීතිපතිවරයා පොලිසියට නියෝග කර තිබුණේ පසුගිය 14 වනදායි.\nඒ අනුව මන්ත්‍රිවරයා අත්අඩංගුවට ගැනීම සඳහා පොලිස් කණ්ඩායම් හයක් විමර්ශන ක්‍රියාත්මක කළ අතර, ඔහුගේ කොළඹ සහ මන්නාරමේ පිහිටි නිවෙස්වලට විමර්ශන නිලධාරීන් ගියද ඔහු එම නිවෙස්වල සිටියේ නැහැ.\nපසුව මෙම සිද්ධිය සම්බන්ධයෙන් කාලීන අවතැන්වූ පුද්ගලයින් නැවත පදිංචිකරීමේ ව්‍යාපෘතියේ ගණකාධිකාරීවරයාව සිටි අලගරත්නම් මනෝරන්ජන් සහ රිෂාඩ් බදියුදීන්ගේ පාර්ලිමේන්තු මන්ත්‍රීවරයාගේ රියදුරන් දෙදෙනෙකු පසුගිය 13 සහ 14 යන දෙදින තුළ අත්අඩංගුවට ගෙන පසුව  රක්ෂිත බන්ධනාගාර ගත කරනු ලැබුවා.\nඒ වනවිටත් පොලිසියට හිටපු අමාත්‍ය රිෂාඞ් බදියුදීන් සොයාගැනීමට හැකියාව ලැබුණේ නැහැ.\nකෙසේ වෙතත් රිෂාඩ් බදියුදීන් හිටපු අමාත්‍යවරයා සම්බන්ධයෙන් ඔහුගේ බිරිඳගෙන් සී.අයි.ඩීය ප්‍රකාශයක් ලබාගෙන තිබුණේ පසුගිය 15 වනදායි.\nපසුව රිෂාඩ් බදියුදීන් මන්ත්‍රීවරයා සමඟ ඇතිවූ සංවාදයක් සම්බන්ධයෙන් විපක්ෂ නායක සජිත් ප්‍රේමදාසගෙන් පසුගිය 16 වනදා ප්‍රශ්ණ කර තිබුණා.\nඊට අමතරව හිටපු අමාත්‍ය රවුෆ් හකීම්ගෙන් ද සී.අයි.ඩීය ප්‍රකාශයක් ලබාගත්තා.\nමේ අතර , තමන් අත්අඩංගුවට ගැනීම වළක්වාලන නියෝගයක් නිකුත් කරන ලෙස ඉල්ලා පාර්ලිමේන්තු මන්ත්‍රී රිෂාඩ් බදියුදීන් ඉදිරිපත් කළ රිට් පෙත්සම හෙට අභියාචනාධිකරණයේදී සළකා බැලීමට නියමිතයි.",
       "URL": "https://www.hirunews.lk/252822/රිෂාඩ්-බදියුදීන්-අත්අඩංගුවට-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2382"
}