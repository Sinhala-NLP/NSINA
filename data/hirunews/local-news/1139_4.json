{
       "Source": "hirunews",
       "Timestamp": "Friday, 27 May 2022 - 18:19",
       "Headline": "\"21\" හැකි ඉක්මනින් සම්මත කළ යුතු බවට පොදු එකඟතාවක් (වීඩියෝ)",
       "News Content": "21 වැනි ආණ්ඩුක්‍රම ව්‍යවස්ථා සංශෝධනය හැකි ඉක්මනින් සම්මත කළ යුතු බවට පොදු එකඟතාවකට පැමිණ තිබෙනවා.\n21 වන ආණ්ඩුක්‍රම ව්‍යවස්ථා සංශෝධන කෙටුම්පත සම්බන්ධයෙන් සාකච්ඡා කිරීම සඳහා වන පක්ෂ නායක රැස්වීම අග්‍රාමාත්‍ය රනිල් වික්‍රමසිංහගේ ප්‍රධානත්වයෙන් අද (27) පස්වරුවේ අග්‍රාමාත්‍ය කාර්යාලයේදී පැවැත්වුණා.\nමෙම රැස්වීමේ අරමුණ වූයේ සංශෝධන කෙටුම්පත සම්බන්ධයෙන් පක්ෂ නායකයින්ට සිය නිරීක්ෂණ හා යොජනා ඉදිරිපත් කිරීමට ඉඩ සැලසීමයි.\nඑහිදීයි එම ව්‍යවස්ථා සංශෝධනය හැකි ඉක්මනින් සම්මත කළ යුතු බවට පොදු එකඟතාවකට පැමිණ ඇත්තේ.\nදෙමළ ජාතික සන්ධානයට අද රැස්වීමට පැමිණීමට නොහැකිවීම හේතුවෙන් ඔහුනගේ සහාභගිත්වය සමග ලබන සිකුරාදා (3) අවසන් රැස්වීමක් පවත්වා කෙටුම්පත අවසන් කිරීමට එම සාකච්ඡාවේදී තීරණය වී තිබෙනවා.\nඅග්‍රාමාත්‍ය රනිල් වික්‍රමසිංහගේ ප්‍රධානත්වයෙන් පැවති මෙම සාකච්ඡාවට සමගි ජනබලවේගය, ශ්‍රී ලංකා නිදහස් පක්ෂය, ශ්‍රී ලංකා පොදුජන පෙරමුණ, ශ්‍රි ලංකා මුස්ලිම් කොංග්‍රසය සහ ස්වාධීන පක්ෂ එකොලහ නියෝජනය කරමින් නියෝජිතයින් එක්ව සිටියා.\nපස්වරු 4 ට පමණ ආරම්භ වූ සාකච්ඡාව පැය එකහමාරකට ආසන්න කාලයක් පැවති අතර, එහිදී 21 වන ආණ්ඩුක්‍රම ව්‍යවස්ථා කෙටුම්පත සම්බන්ධයෙන් ඒ ඒ පක්ෂවල යෝජනා ලබා ගැනීම සිදුකළ බව සඳහන්.\nමෙම සතිය තුළ කිසියම් පාර්ශ්වයකට වැඩිදුර පැහැදිලි කිරීම් ලබා ගැනීමට අවශ්‍ය නම් අධිකරණ අමාත්‍යවරයාගෙන් ඒ පිළිබඳව කරුණු විමසීමට හැකි බවයි අග්‍රාමාත්‍යවරයා නිවේදනය කළේ.",
       "URL": "https://www.hirunews.lk/305461/21-හැකි-ඉක්මනින්-සම්මත-කළ-යුතු-බවට-පොදු-එකඟතාවක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1139"
}