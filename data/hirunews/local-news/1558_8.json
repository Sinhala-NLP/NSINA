{
       "Source": "hirunews",
       "Timestamp": "Tuesday, 16 November 2021 - 11:03",
       "Headline": "සමුද්‍රීය නීති යාවත්කාලීන කිරීම්ට කමිටුවක් පත් කෙරෙයි",
       "News Content": "ජාත්‍යන්තර හා දේශීය අවශ්‍යතාවන්ට ගැළපෙන අයුරින් සමුද්‍රීය නීති සම්බන්ධයෙන් වන නෛතික විධිවිධාන හඳුනා ගැනීම සහ ඒවා යාවත්කාලීන කිරීම පිණිස කමිටුවක් පත් කිරීමට කැබිනට් මණ්ඩලය තීරණය කර තිබෙනවා.\nමෙම තීරණය ගෙන ඇත්තේ, ඉන්දියන් සාගරය මධ්‍යයේ ශ්‍රී ලංකාවේ මූල්‍ය උපායික පිහිටීම සැලකිල්ලට ගනිමින් සමුද්‍රීය කේන්ද්‍රස්ථානයක් ලෙස මෙරට ප්‍රවර්ධනය කිරීමේ දී අන්තර්ජාතික ගිවිසුම්වලට අනුකූල වන පරිදි දේශීය නීති යාවත්කාලීන කිරීම සහ අන්තර්ජාතික ගිවිසුම් සහ ජාත්‍යන්තර අවශ්‍යතාවන් සැලකිල්ලට ගෙන නෛතික යටිතල පහසුකම් සකස් කිරීමේ අවශ්‍යතාව මතයි.\nමීට පෙරද මෙම ක්ෂේත්‍රයට අදාළව කරුණු අධ්‍යයනය කිරීම සඳහා හිටපු ශ්‍රේෂ්ඨාධිකරණ විනිසුරුවරයෙකු වන ජනාධිපති නීතිඥ පී.ජේ.රත්නායකගේ සභාපතිත්වයෙන් කමිටුවක් පත්කර තිබුණා.\nනමුත් එකී කමිටු විසින් ඉදිරිපත් කරනු ලැබූ නිර්දේශ සම්බන්ධයෙන් මේ දක්වා කිසිදු ඉදිරි කටයුත්තක් සිදු වී නොමැති බවත් අනාවරණය වනවා.\nමෑතක දී ශ්‍රී ලංකා මුහුදු සීමාව තුළ ගිනි ගැනීමට ලක් වූ එම්.ටී.නිව් ඩයමන්ඩ් සහ එම්.වී. එක්ස් ප්‍රෙස් පර්ල් නෞකාවන්ට අදාළ සිද්ධීන් සම්බන්ධයෙන් හා සිදු වූ හානිය සැලකිල්ලට ගැනීමේ දී නව නීති හඳුන්වා දීමේ අවශ්‍යතාව වඩාත් වැඩි වී තිබෙනවා.\nඒ අනුව මීට පෙර පී ජේ රත්නායකගෙ සභාපතිත්වය යටතේ පත් කරන ලද කමිටුව විසින් ඉදිරිපත් කරනු ලැබ ඇති වාර්තා ද පදනම් කර ගනිමින් අලුතින් හඳුන්වා දිය යුතු හෝ දැනට පවතින සංශෝධනය කළ යුතු නීති හඳුනාගෙන ඒ සම්බන්ධයෙන් වන නිර්දේශ ඇතුළත් වාර්තාවක් මෙම කමිටුව විසින් ඉදිරිපත් කිරීමට යෝජිතයි.\nමෙම කමිටුවේ සභාපති ධුරය ජනාධිපති නීතිඥ චන්දන ජයසුන්දර වෙත පිරිනැමීමටත් නිර්දේශ වී තිබෙනවා.",
       "URL": "https://www.hirunews.lk/288171/සමුද්‍රීය-නීති-යාවත්කාලීන-කිරීම්ට-කමිටුවක්-පත්-කෙරෙයි",
       "Category": "Local News",
       "Parent URL": "https://www.hirunews.lk/local-news.php?pageID=1558"
}