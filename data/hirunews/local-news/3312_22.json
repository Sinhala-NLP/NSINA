{
       "Source": "hirunews",
       "Timestamp": "Friday, 07 June 2019 - 21:26",
       "Headline": "රුපියල් 25,000 වාහන දඩයට පාර්ලිමේන්තුවේ අනුමැතිය",
       "News Content": "රථවාහන ධාවනයේදී රියදුරන් සිදු කරන වැරදි සඳහා මෙතෙක් පැවති දඬුවම් ඉහළ දැමීමේ මෝටර් වාහන සංශෝධන පනත් කෙටුම්පතට අද පාර්ලිමේන්තු අනුමැතිය හිමිවුණා.\nඑමඟින් බීමත්ව රිය පදවා සිදු කරන අනතුරකින් සිදු වන මරණයකදී අය කරන දඩය රුපියල් ලක්ෂයක් දක්වා ඉහළ නැංවීමට අමතරව රියදුරු බලපත්‍රය අවලංගු කිරීමටද පියවර ගෙන තිබෙනවා.\nප්‍රවාහන සහ සිවිල් ගුවන් සේවා අමාත්‍යවරයා පසුගිය මැයි 07 වෙනි දින පාර්ලිමේන්තුවට ඉදිරිපත් කළ මෙම කෙටුම්පතට පාර්ලිමේන්තුවේ අනුමැතිය අද හිමිවුණා.\nමෙමඟින් රියදුරු බලපත්‍රයක් නොමැතිව රිය ධාවනය, දුම්රිය මාර්ගයට අපරීක්ෂාකාරී ලෙස රථ වාහන ඇතුළු කිරීම, මත්පැන් හෝ මත්ද්‍රව්‍යයක් භාවිත කිරීමෙන් පසු රිය ධාවනයල වලංගු රක්ෂණ සහතිකයක් නොමැතිව රිය ධාවනය සහ නොසැලිකිලිමත් ලෙස රිය ධාවනය යන රථවාහන වැරදි සඳහා අවම දඩය රුපියල් 25000 දක්වා ඉහළ නංවා තිබෙනවා.\nමත්පැන් හෝ මත්ද්‍රව්‍ය භාවිත කර රිය ධාවනයෙන් සිදු වන අනතුරකදී පුද්ගලයෙකු මරණයට පත්වුවහොත් රුපියල් 100000ත් 150000 අතර දඩයක්, අවුරුදු 2ට නොඅඩු සිරදඬුවම් සහ රියදුරු බලපත්‍රය අවලංගු කිරීමට මෙමඟින් බලය ලබා දී තිබෙනවා.\nඅධික වේගයෙන් රිය ධාවනය කිරීමට දඬුවම් ලෙස වේග කාණ්ඩ 4ක් යටතේ දඩ නියම කර ඇත්තේ රුපියල් 3000 සිට රුපියල් 25000 දක්වා පරාසයකයි.\nමීට අමතරව ජංගම දුරකථන හෝ වෙනත් සන්නිවේදන උපකරණ භාවිතා කරමින් රිය ධාවනයල වලංගු විමෝචන හා යෝග්‍යතා සහතිකය නොමැති වීම සහ මත්ද්‍රව්‍ය භාවිත කර රිය පදවා සිදුකරන අනතුරකදී යම් තැනැත්තෙකුට තුවාල සිදු කිරීම යන රථවාහන වැරදි වල දඩ ගාස්තුද මේ අනුව ඉහළ යනු ඇති.",
       "URL": "https://www.hirunews.lk/217933/රුපියල්-25000-වාහන-දඩයට-පාර්ලිමේන්තුවේ-අනුමැතිය",
       "Category": "Local News",
       "Parent URL": "https://www.hirunews.lk/local-news.php?pageID=3312"
}