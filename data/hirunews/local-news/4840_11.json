{
       "Source": "hirunews",
       "Timestamp": "Wednesday, 12 October 2016 - 18:22",
       "Headline": "වසර නිමවන තුරු ප්‍රමාණවත් වැස්සක් නැහැ - කාලගුණය",
       "News Content": "වසර නිමවනතුරු අපේක්ෂා කරන මට්ටමින් වැසි නොලැබෙනු ඇතැයි කාලගුණ විද්‍යා දෙපාර්තමේන්තුව ප්‍රකාශ කළා.\nපවතින නියං තත්ත්වය පිළිබඳව කරුණු පැහැදිලි කිරීම සඳහා ආපදා කළමනාකරණ අමාත්‍යාංශයේ අද පැවති මාධ්‍ය හමුවකට එක්වෙමින් එම දෙපාර්තමේන්තුවේ අධ්‍යක්ෂ ජනරාල් ලලිත් චන්ද්‍රපාල මේ බව කියා සිටියා.\nදිස්ත්‍රික්ක 22 කට බලපා ඇති වියළි කාලගුණය හේතුවෙන් මේ වනවිට පුද්ගලයන් හයලක්ෂ 48,668 දෙනෙකුට බලපෑම් එල්ල වී තිබෙනවා.\nඑම ජනතාවට පානීය ජලය සැපයීම සඳහා ජල බවුසර් 196 ක් සහ ජල ටැංකි 1590 ක් යොදවා ඇති බවයි මෙම මාධ්‍ය හමුවට එක්වූ ආපදා කළමනාකරණ අමාත්‍යාංශයේ ලේකම් එස්.එස්. මියනවල කියා සිටියේ.\nඑමෙන්ම, වාරිමාර්ග දෙපාර්තමේන්තුවට අයත් ජලාශ 73 හි ජල මට්ටම මේ වනවිට 33% ක් දක්වා පහත වැටී ඇති බව මාධ්‍ය හමුවට එක්වු එම දෙපාර්තමේන්තුවේ අධ්‍යක්ෂ ජනරාල් සමන් වීරසිංහ සඳහන් කළා.\nමාධ්‍ය හමුවට එක්වෙමින් අදහස් දැක්වූ කෘෂිකර්ම අමාත්‍යාංශයේ ලේකම් බී.විජේරත්න කියා සිටියේ වී ඇතුළු අනෙකුත් භෝගවල අස්වැන්නේ අඩුවීමක්ද අපේක්ෂා කරන බවයි.\nවියළි කාලගුණය නිසා විදුලි ඉල්ලූම ද ඉහළ ගොස් ඇති අතර, මේ හේතුවෙන් විදුලිය අරපිරිමැස්මෙන් භාවිතා කරන ලෙස මාධ්‍ය හමුවට එක්වූ විදුලිබල මණ්ඩලයේ සභාපති අනුර විජේපාල ජනතාවගෙන් ඉල්ලීමක් කළා.",
       "URL": "https://www.hirunews.lk/145061/වසර-නිමවන-තුරු-ප්‍රමාණවත්-වැස්සක්-නැහැ-කාලගුණය",
       "Category": "Local News",
       "Parent URL": "https://www.hirunews.lk/local-news.php?pageID=4840"
}