{
       "Source": "hirunews",
       "Timestamp": "Saturday, 24 September 2016 - 18:09",
       "Headline": "ආපසු හැරෙන් නෑ එස්.බී. කියයි",
       "News Content": "සමෘද්ධි ව්‍යාපාරය සඳහා සිදුකරන නව බඳවාගැනීම් නැවැත්වීමට නොහැකි බව සමාජ සවිබලගැන්වීම් සහ සුබසාධන අමාත්‍ය එස්.බී. දිසානායක ප්‍රකාශ කළා.\nඒකාබද්ධ දිවිනැගුම වෘත්තිකයන්ගේ පළමු සමුළුව මහනුවරදී අද (24) අමතමින්.\nමෙහිදී ඔහු හිටපු අමාත්‍ය බැසිල් රාජපක්ෂටද දැඩිව චෝදනා කළේ සමෘද්ධි ව්‍යාපාරය අර්බුදයකට පත් කළ බව පවසමින්.\n‘‘එක සැරයක් උත්සාහ කළා බැසිල් එක්ක ගිහින් කථා කරන්න. එයාට මං බැසිල් කියන එකත් ප්‍රශ්නයක් වුණා. බැසිල් නොකියා එයාට මං මොකක්ද කියන්නේ. මං පාර්ලිමේන්තුවේ පළමුවෙනි පුටුවේ ඉන්නකොට එයා ඉන්නේ පස්වෙනි එකේ. මොන මනුස්සයෙක්ද මට එයා. මට වඩා ඉතාම ජූනියර් පාර්ලිමේන්තුවේ මිනිහෙක්. මම කිව්වා ඔය නම වෙනස් කරන්න එපා කියලා. නෑ නෑ මට අනුන්ගේ දරුවන්ට උප්පැන්න සහතික දෙන්න බෑ කිව්වා. මං කිව්වා  ඕක ඝන පිහිටුවලා ජීවම් කරලා තියපු නමක්.  ඕක වෙනස් කළොත් හැදි ගෑවිලා යනවා කියලා. කැබිනට් එකේ මම දවසක් කිව්වේ. මොන තරම් කරදරයකට පත්වෙලාද මේක දැන්. කළමනාකරුවන්ට නිලධාරීන්ට පත්වීමක් ලියුමක්වත් නැහැ. මොනවාද මේ කළේ. අන්තිම කාලේ මම කතා කරන්නේ නැතිව අතෑරියා.’’\n‘‘අපි මාස 5 ක් හයක් කථා කරලා කථා කරලා සහකාර අධ්‍යක්‍ෂවරුන් 400 ගාණක්, සමෘද්ධි කළමනාකරුවේ 2000 ක් ගාණක් සමෘද්ධි නිලධාරීන් 4000 ක් ගානක් එහෙම කාර්ය මණ්ඩලය අනුමත කරගත්තා. ගිය සුමානේ එකපාරටම ලියුමක් එනවා ඒ සියල්ල අයින් කරලා ඒවා අනුමත කරපු චක්‍රලේඛනෙත් අහෝසි කරලා. දැන් ඉන්න ඉන්න සේවකයන්ට විතරක් අනුමත කරලා. මම  ඕකට කවදාවත් ඉඩ දෙන්නේ නැහැ. ඒවා  ඕන අපිට. ජනාධිපති තුමා කියලා තියෙනවා ලබන වසර දිලිදුකම පිටුදැකීමේ වර්ෂය කියලා. ඊට පස්සේ අපිට හැම ගමකම මේ වැඩපිළිවෙල නව ජවයකින් නව ජිවයකින් ක්‍රියාත්මක කරන්න  ඕන. ඒ හින්දා ඉතුරු ටික අපි ගන්නවා. හැබැයි මේකට සටනක් තියෙනවා. මේවා හින්දා අපේ වැඩකටයුතු ඇත්තටම අනවශ්‍ය විදිහට දික්වෙලා තියෙන්නේ.’’",
       "URL": "https://www.hirunews.lk/143738/ආපසු-හැරෙන්-නෑ-එස්-බී-කියයි",
       "Category": "Local News",
       "Parent URL": "https://www.hirunews.lk/local-news.php?pageID=4865"
}