{
       "Source": "hirunews",
       "Timestamp": "Friday, 06 May 2022 - 16:12",
       "Headline": "පාර්ලිමේන්තුව 17 වැනිදා දක්වා කල් තැබේ",
       "News Content": "පාර්ලිමේන්තුව මේ මස 17 වැනිදා දක්වා කල් තැබීමට කතානායක මහින්ද යාපා අබේවර්ධන අද පියවර ගත්තා.\nඒ, අන්තර් විශ්වවිද්‍යාලයීය ශිෂ්‍ය බල මණ්ඩලය පාර්ලිමේන්තුවට පිවිසෙන පොල්දූව මංසන්ධිය අසල පවත්වන විරෝධතාවට කඳුළු ගෑස් ප්‍රහාරයක් එල්ල කිරීමත් සමඟ පාර්ලිමේන්තුවේදී ඇතිවූ උණුසුම් වාතාවරණයෙන් පසුව කල් තැබූ සභාව යළි කැඳවූ අවස්ථාවේදීයි.\nඑහිදී කතානායකවරයා කියා සිටියේ ඉදිරි ක්‍රියාමාර්ග තීරණය කිරීම සඳහා ලබන 09 වැනිදා පක්ෂ නායක රැස්වීමක් කැඳවීමට පියවර ගන්නා බවයි.\nකෙසේ වෙතත්, පාර්ලිමේන්තුවට පිවිසෙන පොල්දූව මංසන්ධිය අසල මෙන්ම පාර්ලිමේන්තුවට පිවිසෙන පිටුපස දොරටුව ආසන්නයේද තවදුරටත් විරෝධතා පැවැත්වෙනවා.\nපොල්දූව මංසන්ධිය අසලට මේ වනවිට නීතිඥ කණ්ඩායමක්ද පැමිණ සිටින බවයි හිරු වාර්තාකරු කියා සිටියේ.",
       "URL": "https://www.hirunews.lk/303663/පාර්ලිමේන්තුව-17-වැනිදා-දක්වා-කල්-තැබේ",
       "Category": "Local News",
       "Parent URL": "https://www.hirunews.lk/local-news.php?pageID=1188"
}