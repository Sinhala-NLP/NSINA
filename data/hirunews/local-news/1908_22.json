{
       "Source": "hirunews",
       "Timestamp": "Thursday, 03 June 2021 - 19:08",
       "Headline": "අදත් පළාත් බොහොමයකට මිලිමීටර 150 ඉක්මවූ වැසි (වීඩියෝ)",
       "News Content": "පසුගිය මාසයේදී දිවයිනේ බොහෝ දිස්ත්‍රික්කවලට අපේක්ෂා කළ මට්ටමට වඩා වැඩි වර්ෂාපතනයක් ලැබී ඇති බව කාලගුණ විද්‍යා දෙපාර්තමේන්තුව ප්‍රකාශ කළා.\nඅන්තර් මෝසම්, පෙර මෝසම් වැසි විශාල වශයෙන් ලැබීම ඊට හේතුව බවයි එම දෙපාර්තමේන්තුවේ අනාවැකිකරණ අංශයේ අධ්‍යක්ෂිකා ආචාර්ය ශිරෝමණී ජයවර්ධන කියා සිටියේ.\nකෙසේ වෙතත් ත්‍රිකුණාමලය සහ පොළොන්නරුව දිස්ත්‍රික්කවලට අපේක්ෂා කළ වර්ෂාවට වඩා අඩු වර්ෂාපතනයක් එම මාසයේදී ලැබී තිබෙනවා.\nමේ අතර අද රාත්‍රී කාලයේදීත් බස්නාහිර, සබරගමුව, වයඹ, මධ්‍යම පළාත්වලට මෙන්ම ගාල්ල සහ මාතර දිස්ත්‍රික්කවලට මිලිමීටර 150 ට වැඩි ඉතා තද වැසි අපේක්ෂා කරනවා.\nඅද උදෑසන 8.30 න් අවසන් වූ පැය 24 තුළ වැඩිම වර්ෂාපතනය වන මිලිමීටර 327 ඉංගිරිය ප්‍රදේශයෙන් වාර්තාවි ඇති අතර, නිට්ටඹුවට මිලිමීටර 233.7 ක්, හංවැල්ලට මිලිමීටර 207.5 ක්, කිරිඳිවැල ප්‍රදේශයට මිලිමීටර 203 ක වර්ෂාපතනයක් ලැබී තිබෙනවා.\nඑමෙන්ම  පාදුක්කට මිලිමීටර 190.2 ක් සහ පස්යාල ප්‍රදේශයට 169.3 ක වර්ෂාපතනයක් ලැබී ඇති බවයි කාලගුණ විද්‍යා දෙපාර්තමේන්තුව සඳහන් කළේ.\nපවතින අධික වැසි හේතුවෙන් පහත් බිම් රැසක් ද ජලයෙන් යටවී තිබෙනවා.\nබුලත්සිංහල - මෝල්කාව මාර්ගයේ පරගොඩ සහ යටගම්පිටිය ප්‍රදේශ ජලයෙන් යට වී තිබෙනවා. එසේම පාලින්ද නුවර ප්‍රාදේශීය ලේකම් බල ප්‍රදේශයේ මිදලන ප්‍රදේශයද ජලයෙන් යටව ඇති බවයි හිරු වාර්තාකරු සඳහන් කළේ.\nඑසේම මීරිගම, රද්දල්ගොඩ, තිරුවානවත්ත, ගම්මානයේ නිවාස කිහිපයක් ද ජලයෙන් යටවී තිබෙනවා.\nඅත්තනගලු ඔයේ ශාඛාවක් වන දීඇල්ලේඔය පිටාර ගැලීම හේතුවෙන් වේයන්ගොඩ ප්‍රදේශයේ ගම්මාන කිහිපයක් ද ජලයෙන් යට වුණා.\nකළු ගඟ සහ අත්තනගලු ඔයේ ජල මට්ටම ඉහළ යාම හේතුවෙන් පහත් බිම්වල වාසය කරන ජනතාව අවධානයෙන් පසුවිය යුතු බවයි  වාරිමාර්ග දෙපාර්තමේන්තුවේ ජල විද්‍යා සහ ආපදා කළමනාකරණ අධ්‍යක්ෂ ඉංජිනේරු එස්. පී. සී. සුගීෂ්වර කියා සිටියේ.\nඑසේම පවතින වැසි තත්වය හේතුවෙන් කෑගල්ල, කොළඹ, ගාල්ල, කළුතර, මාතර, නුවරඑළිය සහ රත්නපුර දිස්ත්‍රික්කවලට නිකුත් කළ නායයෑමේ අවදානම් නිවේදනය තවදුරටත් ක්‍රියාත්මකයි.",
       "URL": "https://www.hirunews.lk/273289/අදත්-පළාත්-බොහොමයකට-මිලිමීටර-150-ඉක්මවූ-වැසි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1908"
}