{
       "Source": "hirunews",
       "Timestamp": "Saturday, 01 June 2019 - 11:59",
       "Headline": "ගෙවල් බින්ද යුවලක් තණමල්විලෙන් අල්ලයි",
       "News Content": "තණමල්විල, මහවැව ප්‍රදේශයේ නිවසකට දිවා කාලයේ වහලයේ උළු ගලවා ඇතුළු වී එහි තිබූ මුදල් සහ භාණ්ඩ තොගයක් කොල්ලකෑ දෙදෙනෙකු එම භාණ්ඩ සහ මුදල් සමඟ තණමල්විල පොලිසිය විසින් අත්අඩංගුවට ගෙන තිබෙනවා.\nමෙලෙස අත්අඩංගුවට ගෙන ඇත්තේ 24 හැවිරිදි පුද්ගලයෙකු සහ 52 හැවිරිදි කාන්තාවක් බවයි අප වාර්තාකරු පැවසුවේ.\nසැකකරුවකු සහ සැකකාරිය  අඹුසැමියන් ලෙස ජීවත් ව ඇති බවට පොලිසියට තොරතුරු අනාවරණය වී ඇති අතර ඔවුන් හෙරොයින් පානයට දැඩිලෙස ඇබ්බැහි වූවන් බවයි පොලිසිය පවසන්නේ.\nමෙලෙස අත්අඩංගුවට ගැනුණු සැකකරුට එරෙහිව අධිකරණ කිහිපයකම නඩු විභාග වන අතර ඔහු මීට පෙර ගෙවල් බිඳුම් සහ කොල්ලකෑම් රැසකට සම්බන්ධ බවයි කරුණු අනාවරණය වී ඇත්තේ.\nගම්මැද්ද, අහංගම ප්‍රදේශයේ පදිංචි සැකකරු සහ වැලිගම, පැලැල්ල ප්‍රදේශයේ පදිංචි සැකකාරිය අද (01) දින වැල්ලවාය මහේස්ත්‍රාත් අධිකරණයට ඉදිරිපත් කිරීමට නියමිතව තිබුණා.",
       "URL": "https://www.hirunews.lk/217506/ගෙවල්-බින්ද-යුවලක්-තණමල්විලෙන්-අල්ලයි",
       "Category": "Local News",
       "Parent URL": "https://www.hirunews.lk/local-news.php?pageID=3323"
}