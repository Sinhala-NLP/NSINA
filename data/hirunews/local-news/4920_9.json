{
       "Source": "hirunews",
       "Timestamp": "Tuesday, 16 August 2016 - 18:10",
       "Headline": "අගමැති චීනයට රට ගැන කියයි",
       "News Content": "ඉන්දියන් සාගරයේ නිර්මාණය වන නව වෙළඳපොල අත්පත් කරගැනීම සඳහා දීර්ඝ කාලීන ක්‍රමවේදයන් ක්‍රියාත්මක කිරීමේදී ශ්‍රී ලංකාවේ භූගෝලීය පිහිටීම සහ ආර්ථික අභිලාෂ අතිශය වැදගත් වන බව අග්‍රාමාත්‍ය රනිල් වික්‍රමසිංහ ප්‍රකාශ කළා.\nඒ, චීනයේ ෂෙන්ජන් නුවර අද පැවති ව්‍යාපාරික සමුළුවක් අමතමින්. ශ්‍රී ලංකාවෙන් ප්‍රයෝජන ගැනීමට ඉදිරිපත් වන ලෙස අග්‍රාමාත්‍යවරයා එහිදී ෂෙන්ජන් නගරයේ ව්‍යවසායකයන්ගෙන් ඉල්ලීමක්ද කළා.\nමෙම සමුළුව සඳහා චීනයේ ප්‍රධාන පෙළේ ව්‍යවසායක සමාගම් 30 ක නියෝජිතයන් පැමිණ සිටීම විශේෂත්වයක්.\nමේ අතර සමුළුව අමතමින් ශ්‍රී ලංකාවේ චීන තානාපති යී ෂියැන් ලියැං ප්‍රකාශ කළේ ශ්‍රී ලංකාව වැදගත් ආර්ථික තීරණ ගණනාවකට දැන් එළඹ ඇති බවයි.\nශ්‍රී ලංකාවේ ආයෝජන අවස්ථා සඳහා සුදුසු පරිසරයක් සැකසී ඇති බැවින් ඒ සඳහා ඉදිරිපත් වන ලෙස ඔහු චීන ව්‍යවසායකයන්ගෙන් ඉල්ලා සිටියා.\nමේ අතර, අග්‍රාමාත්‍ය රනිල් වික්‍රමසිංහ මහතා ඇතුළු දුත පිරිස ඊයේ පස්වරුවේ චීන කොමියුනිස්ට් පක්ෂයේ ෂෙන්ජන් නගර සභා කමිටු ලේකම් මා ෂිංරුයි මහතා ඇතුළු නියෝජිතයන් පිරිසක් සමග සාකච්ඡාවල නිරත වුණා.\nශ්‍රී ලංකා ආණ්ඩුවේ ආර්ථික අභිලාශයන් ඉටු කර ගැනීම සදහා අවශ්‍ය සහයෝගය සහ උපදෙස් ලබාදීමට සූදානම් බව චීන කොමියුනිස්ට් පක්ෂයේ ෂෙන්ජන් නගර සභා කමිටු ලේකම් මා ෂිංරුයි මහතා එහිදී ප්‍රකාශ කළා.\nමෙම සාකච්ඡාවේදී කමිටු ලේකම්වරයා වැඩිදුරටත් සඳහන් කළේ ශ්‍රී ලංකාවේ ආයෝජනය කිරීම සදහා සිය ප්‍රදේශයේ ආයෝජකයන් පෙළඹවීමට කටයුතු කරන බවයි.\nශ්‍රී ලංකාවේ වත්මන් ආර්ථික තත්ත්වය හමුවේ අනාගත අභියෝග ජය ගැනීම සදහා ක්‍රියාත්මක කිරීමට බලාපෙරොත්තු වන ආර්ථික සැලසුම් පිළිබඳව\nඅග්‍රාමාත්‍ය රනිල් වික්‍රමසිංහ මහතා චීන නියෝජිතයන්ට දීර්ඝ ලෙස කරුණු පැහැදිලි කළා.\nඑමෙන්ම, ශ්‍රී ලංකාවේ ආයෝජනය කිරීමෙන් ලබාගත හැකි වාසිදායක තත්ත්වයන් පිළිබඳව ද ශ්‍රී ලංකා දූත පිරිස මෙහිදි කරුණු පෙන්වා දුන්නා.\nද්විපාර්ශ්වික සාකච්ඡාවලින් අනතුරුව අග්‍රාමාත්‍ය රනිල් වික්‍රමසිංහ මහතා ඇතුළු දූත පිරිස ෂෙන්ජන් චයිනා මර්චන්ට් සමාගම මගින් පාලනය වන\nෂෙකොයු බහාලුම් පර්යන්තයේ නිරීක්ෂණ චාරිකාවක නිරත වුණා.\nනාවුක මාර්ග 160 ක් ඔස්සේ ලෝකයේ රටවල් 18 ක් සමග සම්බන්ධතා පවත්වන ෂෙකොයු බහාලුම් පර්යන්තය සැලකෙන්නේ ලෝකයේ කාර්යබහුලතම පර්යන්තයක් ලෙසටයි.",
       "URL": "https://www.hirunews.lk/140774/අගමැති-චීනයට-රට-ගැන-කියයි",
       "Category": "Local News",
       "Parent URL": "https://www.hirunews.lk/local-news.php?pageID=4920"
}