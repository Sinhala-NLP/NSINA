{
       "Source": "hirunews",
       "Timestamp": "Saturday, 09 March 2019 - 7:33",
       "Headline": "මන්නාරම - පේසාලෙන් බීඩිකොළ කිලෝ 1053ක් සොයා ගැනේ",
       "News Content": "නාවික හමුදාව පසුගිය දින දෙකේ සිදුකළ සෝදිසි මෙහෙයුම්වලදී අතහැර දමා ගොස් තිබූ බීඩි කොළ කිලෝ ග්‍රෑම් 1377ක් සොයාගෙන තිබෙනවා.\nඉන් කිලෝග්‍රෑම් 323 ක් සොයාගෙන තිබෙන්නේ උතුරුමැද නාවික විධානයට අයත් වෙරළබඩ මුර යාත්‍රාවකට අනුයුක්ත නාවිකයින් පිරිසක් මන්නාරම - පේසාලේ මුහුදු ප්‍රදේශය ආශ්‍රිතව කළ සෝදිසි මෙහෙයුමක් අතරතුරදියි.\nඑම ප්‍රදේශයේ තවදුරටත් කළ සෝදිසි කිරීම්වලදී ඊයේ පෙරවරුවේ තවත් බීඩි කොළ කිලෝග්‍රෑම් 1377ක ප්‍රමාණයක් සොයාගෙන තිබෙනවා.\nඅදාළ බීඩි කොළ පාර්සල් වශයෙන් අසුරා ඇති අතර ඉන්දියාවේ සිට මෙරටට රැගෙන ඒමට උත්සහ කර ඇති බවට සැක කරනවා.\nමේ අතර ඇඟළුම් අමුද්‍රව්‍ය තුළ සඟවා තීරුබදු වංචාකරමින් මෙරටට ගෙන්වූ බීඩි කොළ කිලෝග්‍රෑම් 4074ක ප්‍රමාණයක් ග්‍රෑන්ඩ්පාස් රේගු අංගනයෙන් සොයාගෙන තිබෙනවා.\nරේගු අවදානම් කළමනාකරණ ඒකකයේ නියෝජ්‍ය අධ්‍යක්ෂ සුදත් ද සිල්වා මහතා පැවසුවේ අදාළ බීඩිකොළ තොගයේ තීරුබදු වටිනාකම රුපියල් දෙකෝටි එකොලොස් ලක්ෂයක් බවයි.\nඉන්දියාවේ චෙන්නායි වරායේ සිට අදාළ බීඩි කොළ තොගය මෙරටට ආනයනය කර ඇති අතර ආනයනකරු රේගුව විසින් අත්අඩංගුවට ගෙන තිබෙනවා.\n2019 වර්ෂය සඳහා වන අයවැය මගින් බීඩි කොළ ආනයනයේදී කිලෝග්‍රෑම් එකක් සඳහා රුපියල් 2500ක්ව පැවැති සෙස් බද්ද රුපියල් 3500 ක් දක්වා ඉහල දැමූ පසුබිමක් තුළ මෙම බීඩි කොළ තොග හමුවීම විශේෂත්වයක්.\nමේ අතර රුපියල් කෝටියකට ආසන්න වටිනාකමකින් යුත් මත්පෙති තොගයක් මධ්‍යම තැපැල් හුවමාරුවේදී අත්අඩංගුවට ගැනීමට රේගුව සමත්ව තිබෙනවා.\nරේගු මාධ්‍ය ප්‍රකාශකවරයා පැවසුවේ අදාළ මත්පෙති තොගය නෙදර්ලන්තයේ සිට මෙරටට එවා ඇති බවයි.\nරේගුවට ලද තොරතුරක් මත ඊයේ මධ්‍යම තැපැල් හුවමාරුවේ විශේෂ පරීක්ෂාවක් සිදුකර තිබෙනවා.\nඑහිදී විදේශ රටක සිට එවන ලද පාර්සලයක තිබී  \"මෙතෆෙටමින්\" නමැති අධික ඇබ්බැහිවීමක් සහිත මත්පෙති 2002ක් සොයාගැනීමට හැකිවූ බව රේගු මාධ්‍ය ප්‍රකාශක සුනිල් ජයරත්න මහතා සඳහන් කළා.\nඅදාළ මත්පෙතිවල වටිනාකම රුපියල් ලක්ෂ 90 ක්.\nමූලික විමර්ශනවලදී හෙලිවී ඇත්තේ නෙදර්ලන්තයේ සිටින පුද්ගලයෙකු විසින් රත්මලාන ප්‍රදේශයේ පදිංචි 27 හැවිරිදි පුද්ගලයෙකු වෙත මෙම මත්පෙති සහිත පාර්සල් එවා ඇති බවටයි.\nකෙසේවෙතත් පාර්සලය සොයාගන්නා අවස්ථාවේ අදාළ පුද්ගලයා එම ස්ථානයේ සිට පිටව ගොස් ඇති බව රේගු මාධ්‍යප්‍රකාශකවරයා සඳහන් කළා.",
       "URL": "https://www.hirunews.lk/212009/මන්නාරම-පේසාලෙන්-බීඩිකොළ-කිලෝ-1053ක්-සොයා-ගැනේ",
       "Category": "Local News",
       "Parent URL": "https://www.hirunews.lk/local-news.php?pageID=3464"
}