{
       "Source": "hirunews",
       "Timestamp": "Wednesday, 02 December 2020 - 7:57",
       "Headline": "කොරෝනා අසාදිතයින් 24,000 ඉක්මවයි",
       "News Content": "මෙරටින් වාර්තා වන සමස්ත කොරෝනා ආසාදිතයින්ගේ සංඛ්‍යාව මේ වනවිට 24,000 සීමාව ඉක්මවා ගොස් තිබෙනවා.\nඒ, ඊයේ නව අසාදිතයින් 545 දෙනෙකු හදුනා ගැනීමත් සමඟයි. ඒ අතරින් ආසාදිතයින් 541 දෙනෙකු වාර්තා වූයේ මිනුවන්ගොඩ බ්‍රැන්ඩික්ස් සහ පෑලියගොඩ මත්ස්‍ය වෙළඳපොල ආශ්‍රිත කොරෝනා පොකුරෙන්.\nඒ අනුව එම පොකුරෙන් වාර්තා වන සමස්ත ආසාදිතයින් සංඛ්‍යාව මේ වනවිට 20,983 ක් බවයි රජයේ ප්‍රවෘත්ති දෙපාර්තමේන්තුව නිවේදනය කළේ.\nමේ වනවිට මෙරටින් කොරෝනා ආසාදිතයින් 24,532 ක් වාර්තා වන අතර, සම්පූර්ණයෙන්ම සුවය ලැබූ ආසාදිතයින් සංඛ්‍යාව 17,817 ක්.\nඑසේම, කොරෝනා ආසාදිත මරණ 04 ක් ඊයේ දිනයේදී වාර්තාවීමත් සමඟ මෙරටින් වාර්තා වන සමස්ත කොරෝනා මරණ සංඛ්‍යාව 122 දක්වා ඉහළ ගියා.\nරජයේ ප්‍රවෘත්ති දෙපාර්තමේන්තුව නිවේදනය කළේ කොරෝනා ආසාදිතව සිටියදී හටගත් විෂබීජ ආසාදනයක් හේතුවෙන් ඇති වූ කම්පනයෙන් කොළඹ 12 ප්‍රදේශයේ පදිංචි 74 හැවිරිදි පිරිමි පුද්ගලයෙක් පසුගිය 29 වැනිදා නිවසේදී මියගොස් ඇති බවයි.\nඑසේම, කොලොන්නාව ප්‍රදේශයේ පදිංචි 74 හවිරිදි කාන්තාවක්ද පසුගිය 29 වැනිදා නිවසේදී මියගොස් තිබුණා. ඇයගේ මරණයට හේතුව ලෙස දැක්වෙන්නේ මොලය අභ්‍යන්තරයේ ලේ ගැලීමක් සමඟ කොරෝනා ආසාදනය වීමයි.\nකොරෝනා ආසාදනය වීමත් සමඟ ඇතිවූ ලේ විෂ වීම සහ සමේ ඇති වූ ආසාදනයක් හේතුවෙන් රාජගිරිය ප්‍රදේශයේ පදිංචි 93 හැවිරිදි කාන්තාවක් පසුගිය 28 වැනිදා නිවසේදී ජීවිතක්ෂයට පත්ව ඇති බවයි රජයේ ප්‍රවෘත්ති දෙපාර්තමේන්තුව නිවේදනය කළේ. එසේම, කොළඹ 10 ප්‍රදේශයේ පදිංචි 81 හැවිරිදි පිරිමි පුද්ගලයෙක්ද කොරෝනා ආසාදනය වී ඇති බව තහවුරු වීමෙන් අනතුරුව මුල්ලේරියාව රෝහලට ඇතුළත් කිරීමෙන් පසු පෙරේදා ජීවිතක්ෂයට පත්ව තිබෙනවා. ඔහුගේ මරණයට හේතුව ලෙස දැක්වෙන්නේ නිධන්ගත පෙනහළු රෝගයක් සමඟ කොරෝනා ආසාදනය වීමයි.",
       "URL": "https://www.hirunews.lk/256110/කොරෝනා-අසාදිතයින්-24000-ඉක්මවයි",
       "Category": "Local News",
       "Parent URL": "https://www.hirunews.lk/local-news.php?pageID=2300"
}