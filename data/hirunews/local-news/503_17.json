{
       "Source": "hirunews",
       "Timestamp": "Thursday, 02 March 2023 - 8:06",
       "Headline": "ලංකාවට සහාය දෙන බවට චීන අගමැතිගෙන්  IMF එකට කෝල් එකක්",
       "News Content": "ශ්‍රී ලංකාවේ ණය ප්‍රතිව්‍යුහගත කිරීමේ වැඩපිළිවෙලට සහභාගී වන බව චීන අග්‍රාමාත්‍ය ලී කිකි යෑං ප්‍රකාශ කර තිබෙනවා.\nජාත්‍යන්තර මුල්‍ය අරමුදලේ කළමනාකරණ අධ්‍යක්ෂිකා ක්‍රිස්ටලිනා ජියෝජියේවා වෙත දුරකතන ඇමතුමක් ලබා දෙමින් ඔහු සඳහන් කර ඇත්තේ, මේ සඳහා අනෙකුත් පාර්ශව වල සහභාගීත්වය අවශ්‍ය බවයි.\nශ්‍රී ලංකාව පමණක් නොව ආර්ථික අර්බුද වලට ලක්ව ඇති අනෙකුත් රටවල් සම්බන්ධයෙන් කටයුතු කිරීමට චීනයේ සහය අපේක්ෂා කරන බව මෙහි දී මුල්‍ය අරමුදලේ කළමනාකරණ අධ්‍යක්ෂකවරිය අගමැතිවරයාට ප්‍රකාශ කර තිබෙනවා.\nඑමෙන්ම, චීනය සහ ශ්‍රී ලංකාව අතර ද්වීපාර්ශවික සබඳතාවල ප්‍රතිඵලයක් ලෙසින් මෙරට ණය බරින් සියයට 52ක් පමණ චීනයෙන් ලබාගෙන ඇති බවත් එම ණය පියවීම සඳහා වූ කාලය පිළිබඳව ආනයන අපනයන බැංකුව සමග සාකච්ඡා කරන බවත් චීන රජය ප්‍රකාශ කර තිබෙනවා.\nචීන විදේශ අමාත්‍යාංශය විසින් දෛනිකව පවත්වන මාධ්‍ය හමුවේදීයි මේ පිළිබඳව අනාවරණ වී ඇත්තේ.\nඒ අනුව, ජාත්‍යන්තර මූල්‍ය අරමුදල සඳහා ශ්‍රී ලංකාවේ ණය ඉල්ලුම් පත්‍රයට සහය ලබාදෙන බවට චීනයේ අපනයන, ආනයනය බැංකුව සහතික වී ඇති බවටයි වාර්තා වන්නේ.\nමීට අමතරව, කෙටිකාලීන ණය පහසුකම් ගෙවීම සදහා වසර දෙකක කාලයක් ලබාදීමට ද චීනය අවධානය යොමුකර තිබෙනවා.",
       "URL": "https://www.hirunews.lk/328736/ලංකාවට-සහාය-දෙන-බවට-චීන-අගමැතිගෙන්-imf-එකට-කෝල්-එකක්",
       "Category": "Local News",
       "Parent URL": "https://www.hirunews.lk/local-news.php?pageID=503"
}