{
       "Source": "hirunews",
       "Timestamp": "Tuesday, 16 August 2022 - 8:16",
       "Headline": "චීන පර්යේෂණ නෞකාව හම්බන්තොටට",
       "News Content": "පසුගිය සති කිහිපය පුරා දැඩි කතාබහට ලක් වූ චීන යුවාන් වැන්ග් - 5 පර්යේෂණ නෞකාව අද (16) උදෑසන හම්බන්තොට වරායට ළඟා වුණා.\nඋදෑසන 08ට පමණ අදාළ නෞකාව වරාය පරිශ්‍රයට ළඟා වූ අතර, ටග් යාත්‍රා යොදා ගනිමින් එය ජැටිය වෙත රැගෙන ඒමට යි කටයුතු කළේ.\nයුවාන් වැන්ග් - 5 පර්යේෂණ නෞකාව පිළිගැනීම සදහා කොළඹ පිහිටි චීන තානාපති කාර්යාලය විශේෂ උත්සවයක්ද සංවිධානය කර තිබුණා.\nඊට මෙරට චීන තානාපතිවරයා ඇතුළු පිරිසක්ද එක්ව සිටි අතර, මේ සදහා පාර්ලිමේන්තු මන්ත්‍රිවරුන් වන සරත් වීරසේකර, විමල් වීරවංශ, වාසුදේව නානායක්කාර, පූජ්‍ය අතුරලියේ රතන හිමියන්ද එක්ව සිටීම විශේෂත්වයක්.\nමෙම නෞකාව පසුගිය 10 වන දා දිවයිනට ලඟා වීමට නියමිත ව තිබුණ ද එම ගමන කල් දමන ලෙස ලක් රජය චීනයෙන් ඉල්ලීමක් කර තිබුණා.\nඒ නෞකාව හම්බන්තොට වරායට පැමිණීම සම්බන්ධයෙන් ඉන්දියාවේ අප්‍රසාදය මෙරට රජය වෙත පළ කිරීමත් සමග යි.\nකෙසේ වෙතත් මෙරට විදේශ අමාත්‍යාංශය පෙරේදා අදාළ නෞකාවට හම්බන්තොට වරායට ඇතුළු වීමට අවසර ලබා දුන්නා.\nමෙම නෞකාව ලබන 19 වන දා පස්වරුවේ දිවයිනෙන් පිටත්ව යාමට නියමිත යි.\nමෙම චීන නෞකාව හම්බන්තොට ව‍රායට පැමිණීම පිළිබඳ රජයේ ප්‍රවෘත්ති දෙපාර්තමේන්තුවේ අද (16) පැවැති කැබිනට් තීරණ දැනුම්\nදීමේ මාධ්‍ය හමුවේ දී මාධ්‍යවේදියෙකු විසින් කැබිනට් ප්‍රකාශක අමාත්‍ය ආචාර්ය බන්දුල ගුණවර්ධනගෙන් විමසා සිටියා.\nමේ අතර, ඊයේ දිනට යෙදී තිබූ ඉන්දියාවේ 75 වැනි නිදහස් දිනය වෙනුවෙන් මෙරට තැපැල් දෙපාර්තමේන්තුව සහ ඉන්දීය තැපැල් දෙපාර්තමේන්තුව සමරු මුද්දර දෙක බැගින් නිකුත් කිරීමට තීරණය කර තිබෙනවා.\nඑසේම දෙරට විසින් නිකුත් කරනු ලබන මුද්දරවලින් මුද්දර කට්ටල 3000 බැගින්ද සිහිවටන පත්‍රිකා 5000 බැගින්ද මුල් දින කවර 2000 බැගින්ද හුවමාරු කර ගැනීමට යි නියමිත ව ඇත්තේ.\nඒ සදහා දෙරටේ තැපැල් දෙපාර්තමේන්තු අතර අවබෝධතා ගිවිසුමක් අත්සන් තැබීම සදහා කැබිනට් අනුමැතිය ද හිමි වී තිබෙනවා.",
       "URL": "https://www.hirunews.lk/312878/චීන-පර්යේෂණ-නෞකාව-හම්බන්තොටට",
       "Category": "Local News",
       "Parent URL": "https://www.hirunews.lk/local-news.php?pageID=937"
}