{
       "Source": "hirunews",
       "Timestamp": "Wednesday, 13 December 2017 - 18:35",
       "Headline": "දුම්රිය ධාවනය හෙට යථාවත් වෙයි - වර්ජනයෙන් දෙපාර්තමේන්තුවට ලාභයි",
       "News Content": "හෙට පෙරවරුවේ සිට නියමිත කාලසටහන්වලට අනුව දුම්රිය ධාවනය කිරීමට හැකි උපරිම අයුරින් කටයුතු කරන බව වර්ජනයේ නිරතවූ දුම්රිය වෘත්තිය සමිති පවසනවා.\nසතියක් පුරා ක්‍රියාත්මක වූ දුම්රිය වර්ජනය අවසන් වූයේ වෘත්තිය සමිති සහ කැබිනට් අමාත්‍ය අනුකමිටුවේ නියෝජිතයින් සමග අද පැවති සාකච්ඡාවකින් අනතුරුවයි.\nඑහිදී දුම්රිය සේවකයන්ගේ වැටුප් විෂමතා ගැටළුව සම්බන්ධ නිර්දේශ එළඹෙන කැබිනට් මණ්ඩල රැස්වීමට ඉදිරිපත් කරන බවට ලබාදුන් පොරොන්දුවත් සමග වර්ජනය අවසන් කළ බවයි, දුම්රිය මෙහෙයුම් අධීක්ෂණ නිලධාරීන්ගේ වෘත්තිය සමිති සන්ධානයේ කැඳවුම්කරු ලාල් ආරියරත්න හිරු ප්‍රවෘත්ති අංශයට සඳහන් කළේ.\nසාකච්ඡාවෙන් අනතුරුව දුම්රිය සේවකයින්ගේ ගැටළු විසඳීම සඳහා පත්කළ කමිටුවේ ප්‍රධානී අමාත්‍ය ආචාර්ය සරත් අමුණුගම සිය අමාත්‍යාංශයේදී මාධ්‍ය හමුවක් කැඳවා තිබුණා.\nමේ අතර, වර්ජනය පැවතියත් අද පෙරවරුවේ දුම්රිය ගමන්වාර 20ක් පමණ ධාවනය කළ බවයි පාලක මැදිරිය සදහන් කළේ.\nඑමෙන්ම අද සවස් කාලයේදී කාර්යාල දුම්රිය හැකි උපරිම අයුරින් ධාවනය කිරීමට කටයුතු කරන බව දුම්රිය දෙපාර්තමේන්තුව කියා සිටියා.\nවර්ජනය හේතුවෙන් දුම්රිය රියදුරන් සිය නිවෙස්වලට ගොස් ඇති බැවින් ඔවුන් පැමිණි වහාම යළි දුම්රිය ගමනාගමනය යථා තත්ත්වයට පත් කරන බවයි දුම්රිය මෙහෙයුම් අධීක්ෂණ නිලධාරීන්ගේ වෘත්තිය සමිති සන්ධානයේ කැඳවුම්කරු ලාල් ආරියරත්න හිරු ප්‍රවෘත්ති අංශයට කියා සිටියේ.\nසතියක් පුරා පැවති මෙම දුම්රිය වර්ජනය හේතුවෙන් දුම්රිය මගීන් මෙන්ම සාමාන්‍ය පෙළ විභාගයට පෙනී සිටි සිසුන්ද අපහසුතාවට පත්වුණා.\nමේ අතර මෙම දුම්රිය වර්ජනය හේතුවෙන් මිලියන 140 කට ආසන්න පාඩුවක් සිදුව ඇති බවයි දුම්රිය වානිජ අධිකාරී කාර්යාලය සඳහන් කළේ.\nකෙසේ වෙතත් අතිකාල ගෙවීම් සහ ඉන්ධන වියදම් නොගෙවීම නිසා දුම්රිය දෙපාර්තමේන්තුවට යම් ලාභයක්ද සිදුව ඇතැයි එහි ප්‍රකාශකයෙකු කියා සිටියා.\nඑසේම දුම්රිය, සෞඛ්‍ය සහ අධ්‍යාපනය යන අංශ සංවෘත සේවාවන් බවට පත් කිරීමට රජය තීරණය කළ බව අද පැවති කැබිනට් තීරණ දැනුම්දීමේ මාධ්‍ය හමුවට එක්වෙමින් සම කැබිනට් ප්‍රකාශක අමාත්‍ය රාජිත සේනාරත්න ප්‍රකාශ කළා.\nඒ අනුව මෙම ක්‍ෂේත්‍ර වෙනම පවතින සේවා බවට පත්වන නිසා එක් ක්‍ෂේත්‍රයක වැටුප් තලයක් සෙසු ක්‍ෂේත්‍රවලට බල නොපාන බවයි අමාත්‍යවරයා එහිදී කියා සිටියේ.\nකෙසේ වෙතත් ලංකා විදුලි බල මණ්ඩලයට අයත් වෘත්තිය සමිති සහ ලංකා ඛණිජ තෙල් වෘත්තිය සමිති එකමුතුව ඉදිරි දිනකදී වර්ජනයක නිරතවීමට සූදානම් බව අද ප්‍රකාශ කරනු ලැබුවා.",
       "URL": "https://www.hirunews.lk/178319/දුම්රිය-ධාවනය-හෙට-යථාවත්-වෙයි-වර්ජනයෙන්-දෙපාර්තමේන්තුවට-ලාභයි",
       "Category": "Local News",
       "Parent URL": "https://www.hirunews.lk/local-news.php?pageID=4174"
}