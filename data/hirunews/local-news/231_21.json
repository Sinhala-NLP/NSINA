{
       "Source": "hirunews",
       "Timestamp": "Tuesday, 27 June 2023 - 19:25",
       "Headline": "හගුරන්කෙත කැළඹු සිද්ධියට 8දෙනෙකු අත්අඩංගුවට  (වීඩියෝ)",
       "News Content": "හගුරන්කෙත - උඩවත්තකුඹුර ප්‍රදේශයේදී පසුගිය 21 වනදා තරුණයෙකුගේ හිසට මිටියකින් පහරදී ඝාතනය කර පලාගොස් සිටි අදාළ සිද්ධියේ ප්‍රධාන සැකකාරිය ඇතුලු සැකකරුවන් අට දෙනෙකු අද මහනුවර පොලිසියට භාරවුණා.\nඅනතුරුව අත්අඩංගුවට ගත් ඔවුන් අධිකරණයට ඉදිරිපත් කිරීමෙන් පසු ජූලි මස හයවනදා දක්වා රක්ෂිත බන්ධනාගාර ගත කළා.\nසිද්ධිය සම්බන්ධයෙන් මීට පෙර තවත් කාන්තාවක්ද අත්අඩංගුවට ගෙන තිබූ අතර, හඟුරන්කෙත පොලිසිය ඉදිරිපිට ප්‍රදේශවාසීන් ඊයේ රාත්‍රියේ විරෝධතාවයේ නිරතවූයේ පරීක්ෂණ විධිමත්ව සිදු නොවූ බව පවසමින්.\nඑහිදී ඇතිවූ නොසන්සුන් තත්ත්වය පාලනය කිරීමට පොලිසිය විසින් අහසට වෙඩි ප්‍රහාර 38 ක් ද එල්ල කර තිබුණා.\nමෙම අවාසනාවන්ත සිදුවීමට මුහුණදුන්නේ 23 හැවිරිදි සඳලු සන්තුෂ් නැමති හගුරන්කෙත ප්‍රදේශයේ පදිංචි තරුණයෙක්.\nඔහුගේ පියාට අයත් ඉඩමක තිබූ නිවසක ප්‍රදේශයේ කාන්තාවක් විසින් බලහත්කාරයෙන් පදිංචිව සිට ඇති අතර, පසුව නීතිමය ක්‍රියාමාර්ග මගින් එහි හිමිකාරිත්වය යළි මියගිය තරුණයාගේ පියාට පවරාගෙන තිබුණා.\nඒ අනුව පසුගිය 21 වනදා මියගිය සඳලු සන්තුෂ්ගේ මව සහ පියා එම නිවස පිරිසිඳු කිරීම සඳහා ගොස් තිබූ බවයි පොලිසිය සඳහන් කළේ.\nඑහිදී නිවස බලහත්කාරයෙන් අත්පත් කරගෙන සිටි කාන්තාව ඇතුලු පිරිසක් එහි පැමිණ කළහකාරීව හැසිරී තිබුණා.\nපසුව එහි පැමිණි පොලිසිය දෙපාර්ශවයට කැඳවීමක් සිදුකර එම ස්ථානයෙන් පිටව ගොස් තිබූ අතර නැවතත් සැකකාර කාන්තාව සහ පිරිස එහි පැමිණ මියගිය සඳලුගේ පියාට සහ මවට මිරිස් කුඩු ප්‍රහාරයක් එල්ල කර තිබෙනවා.\nඑම ස්ථානයට පැමිණ තම නිවසට රැගෙන යන ලෙස සඳලුට දුරකථනයෙන් දැනුම්දී ඇත්තේ පියා විසින්.\nඒ අනුව එම ස්ථානයට මියගිය සඳලු පැමිණි මොහොතේද ගැටුමක් හටගෙන ඇති අතර, එම අවස්ථාවේදී ඔහුගේ හිසට අදාළ පුද්ගලයන් මිටියකින් පහරදී තිබුණා.\nප්‍රහාරයෙන් බරපතල තුවාල මෙම තරුණයා මැහුම් 52 ක් දමා මහනුවර රෝහලේ දැඩි සත්කාර ඒකකයේ දින 04 ක් ප්‍රතිකාර ලබමින් සිට ඊයේ ජීවිතක්ෂයට පත්වුණා.\nඑම මරණයත් සමඟ ප්‍රදේශවාසීන් හඟුරන්කෙත පොලිසිය ඉදිරිපිට නොසන්සුන්ව හැසිරී තිබුණා.\nමියගිය සඳලු සන්තුෂ්ගේ දේහය ඔහුගේ නිවසේ මේ වන විට තැන්පත් කර ඇති අතර අවසන් කටයුතු හෙට සිදුකිරීමට නියමිතයි.",
       "URL": "https://www.hirunews.lk/339285/හගුරන්කෙත-කැළඹු-සිද්ධියට-8දෙනෙකු-අත්අඩංගුවට-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=231"
}