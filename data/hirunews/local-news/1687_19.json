{
       "Source": "hirunews",
       "Timestamp": "Thursday, 16 September 2021 - 19:55",
       "Headline": "21 රට විවෘත කරන්නේ ද නැද්ද යන තීරණය හෙට",
       "News Content": "ලබන 21 වනදා රට විවෘත කරන්නේද නැද්ද යන්න සම්බන්ධයෙන් අවසන් තීරණය හෙට පැවැත්වෙන කොවිඩ් මර්දන ජනාධිපති කාර්ය සාධක බලකා රැස්වීමේදී ගැනීමට නියමිත බව රාජ්‍ය අමාත්‍ය දිලුම් අමුණුගම ප්‍රකාශ කළා.\nමේ අතර, ශ්‍රී ලංකා විශේෂඥ වෛද්‍යවරුන්ගේ සංගමය නිවේදනයක් නිකුත් කරමින් ඉල්ලා ඇත්තේ දැනට පනවා ඇති නිරෝධායන ඇඳිරි නීතිය තවදුරටත් දීර්ඝ කරන ලෙසයි.\nශ්‍රී ලංකාව තවදුරටත් කොරෝනා අධිඅවදානම් එනම්, රතු කලාපයක් ලෙස හඳුනාගෙන ඇති අතර, රතු කලාපයේ සිට කොළ කලාපය දක්වා රට රැගෙන ඒම අපගේ ඉලක්කය විය යුතු බව විශේෂඥ වෛද්‍යවරුන්ගේ සංගමය නිකුත් කළ නිවේදනයේ දක්වා තිබෙනවා.\nහෙට පැවැත්වෙන රැස්වීමේදී පාසල් යළි විවෘත කිරීම සහ ළමයින් එන්නත්කරණයට ලක් කිරීම සම්බන්ධයෙන්ද සාකච්ඡා කිරීමට නියමිත අතර, එන්නත්කරණයට ලක් කරන ළමයින්ගේ වයස් සීමාවන් පිළිබඳව අවසන් එකඟතාවකට ද එහිදී එළඹෙනු ඇති.\nදරුවන් එන්නත්කරණය සහ පාසල් විවෘත කිරීම පිළිබඳව වර්තමාන සමාජයේ පවතින්නේ දැඩි කතාබහක්.\nපාසල් විවෘත කිරීම සම්බන්දයෙන් අධ්‍යාපන බලධාරීන් මේ වන විට ප්‍රතිපත්තිමය තීරණයකට පැමිණ අවසන්.\nඒ දරුවන් 200ට අඩු පාසල් 5000ක් පමණ විවෘත කිරීම සම්බන්ධයෙන්.\nමෙරට වයස අවුරුදු 12ට වැඩි දරුවන් නිශ්චිත වශයෙන් එන්නත්කරණයට ලක් කිරීම සම්බන්ධයෙන්ද මේ වනවිට තීරණයට පැමිණ තිබෙනවා.\nඒ සම්බන්දයෙන් සෞඛ්‍ය අංශ සඳහා අවසන් නිර්දේශ ඉදිරිපත් කළ ශ්‍රී ලංකා ළමා රෝග විශේෂඥවරුන්ගේ විද්වත් සංසදයෙන් අප වැඩිදුර තොරතුරු විමසුවා.\nමේ අතර හදිසියේ ඇතිවූ රෝගී තත්වයක් මත කහවත්ත මූලික රෝහලට ඇතුළත් කළ වයස අවුරුදු 6ක දැරියක් මියගොස් තිබෙනවා.\nපසුව කළ පරීක්ෂණයෙන් අනාවරණ වී ඇත්තේ දැරියට කොරෝනා වෛරසය ආසාදනය වී තිබූ බවයි.\nමේ අතර නිරෝධායන ඇඳිරි නීතිය ක්‍රියාත්මක කාලය තුළ විවාහ උත්සවයක් පැවැත්වීමේ පුවතක් තිස්සමහාරාමය ප්‍රදේශයෙන් වාර්තාවනවා.\nඅදාළ ස්ථානයට පොලිසිය යන අවස්ථාව වනවිට විවාහ උත්සවය සඳහා පැමිණ සිටි බොහෝදෙනෙකු එම ස්ථානයෙන්  පිටව ගොස් ඇති බවයි අප වාර්තාකරු සඳහන් කළේ.\nමේ අතර අද දිනයේත් මේ දක්වා ආසාදිතයන් 1,382ක් අලුතින් වාර්තා වී ඇති බව යුද හමුදාපති ජෙනරාල් ශවේන්ද්‍ර සිල්වා කියා සිටියා.\nඑමෙන්ම තවත් කොරෝනා මරණ 118ක් වාර්තා වීමත් සමග සමස්ත මරණ සංඛ්‍යාව ද 11,817 දක්වා ඉහළ ගියා.\nමේ අතර පසුගිය 6 වැනිදා සිට 14 වැනිදා දක්වා තහවුරු කිරීම් ප්‍රමාද වූ ආසාදිතයින් 3,152ක් වසංගත රෝග විද්‍යා ඒකකය විසින් ඊයේ දිනයේදී සමස්ත කොවිඩ් ආසාදිතයින් සංඛ්‍යාවට එකතු කර තිබෙනවා.\nඑම ආසාදිතයින් 3152 එම දින 8 අතර සමාන පරිදි බෙදී ගියේ නම් දෛනිකව වාර්තා වූ ආසාදිතයින්ගේ ගණනට නව ආසාදිතයින් ලෙස 394 දෙනෙකු එක්විය යුතුයි.\nඒ අනුව ගත් කළ සැප්තැම්බර් 6 සිට සැප්තැම්බර් 14 දක්වා කාලය තුළ දින දෙකක් හැර අන් සියලුම දිනයන්හි වාර්තා වූ දෛනික කොවිඩ් ආසාදිතයින්ගේ සංඛ්‍යාව 3000 සීමාව ඉක්මවා තිබෙනවා.\nමෙවන් පසුබිමක් තුළ දෛනික කොවිඩ් ආසාදිතයින්ගේ සංඛ්‍යාව අඩුවෙමින් පවතින බව පැවසිය හැකිද ?\nමේ අතර මෙරටට පැමිණෙන සංචාරකයින්ගේ නිරෝධායන කටයුතු සෞඛ්‍ය අංශ නියාමනයකින් තොරව සිදුවන බවට මහජන සෞඛ්‍ය පරීක්ෂකවරුන්ගේ සංගමය පසුගියදා චෝදනාවක් එල්ල කළා.\nඊට පිළිතුරු ලබාදෙමින් සංචාරක අමාත්‍ය ප්‍රසන්න රණතුංග මහතා නිවේදනයක් නිකුත් කරමින් සඳහන් කර ඇත්තේ එම චෝදනා පදනම් විරහිත බවයි.\nමෙරටට පැමිණෙන සියලු සංචාරකයින්ගේ නිරෝධායන කටයුතු සෞඛ්‍ය අමාත්‍යාංශයෙන් නිකුත් කළ මාර්ගෝපදේශ අනුවම ක්‍රියාත්මක වන බවයි\nසංචාරක අමාත්‍යවරයා පවසන්නේ.\nමෙරටට පැමිණෙන ඉන්දීය සංචාරකයින් පිළිබඳ විශේෂ පරීක්ෂාවක් සහ අධීක්ෂණයක් සිදුකරන බවත් කොවිඩ් පරීක්ෂණ මඟින් ආසාදිතද නැද්ද යන්න තහවුරු කිරීමෙන් පසුව පමණක් ඔවුන් මෙරටට ඇතුල්කර ගන්නා බවයි එම නිවේදනයේ වැඩිදුරටත් දැක්වෙන්නේ.\nමේ අතර කොවිඩ් මළ සිරුරු ආදාහන කටයුතු සඳහා වැය වන මුදල් පළාත් පාලන ආයතන මගින් වියදම් කරන ලෙස රජය දැනුම් දී තිබුණත් ඇතැම් මල්ශාලාකරුවන් විසින් විවිධ පුද්ගලයින් සමග එක්ව අයුතු ලෙස ජනතාවගෙන් මුදල් ගසා කන බවට මහජන සෞඛ්‍ය පරීක්ෂකවරුන්ගේ සංගමය චෝදනා කරනවා.\nමේ අතර කොවිඩ් පිළිබඳ රාජකාරී කටයුත්තක නිරත වෙමින් සිටි මහජන සෞඛ්‍ය පරීක්ෂකවරයෙකුට ගාල්ල - නෙලුව ප්‍රදේශයේදී පුද්ගලයෙකු විසින් පහරදීමට තැත්කර තිබෙනවා.\nඑම 49 හැවිරිදි සැකකරු පොලිසිය විසින් අත්අඩංගුවට ගෙන ගාල්ල උඩුගම මහේස්ත්‍රාත් අධිකරණයට ඉදිරිපත් කිරීමෙන් පසු ලබන 22 වැනිදා දක්වා රක්ෂිත බන්ධනාගාරගත කිරීමටයි පියවර ගෙන ඇත්තේ.\nනිසි අවසරයක් ලබා නොගෙන තිස්සමහාරාම නගරය ආසන්නයේ හෝටලයක පැවති විවාහ ගිවිස ගැනීමේ උත්සවයක් සම්බන්ධයෙන් ලද තොරතුරක් මත පොලිසිය එම ස්ථානයට පැමිණ හෝටලයේ හිමිකරුගෙන් සහ උත්සවය පැවැත්වූ අයගෙන් ප්‍රශ්න කළා.",
       "URL": "https://www.hirunews.lk/282404/21-රට-විවෘත-කරන්නේ-ද-නැද්ද-යන-තීරණය-හෙට",
       "Category": "Local News",
       "Parent URL": "https://www.hirunews.lk/local-news.php?pageID=1687"
}