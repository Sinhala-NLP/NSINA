{
       "Source": "hirunews",
       "Timestamp": "Tuesday, 14 June 2022 - 8:41",
       "Headline": "හිරු ශ්‍රද්ධාභි වන්දනාව ඵෙතිහාසික මහියංගනය රාජමහා විහාරය කේන්ද්‍ර කරගනිමින් ඇරඹේ",
       "News Content": "අනුබුදු මිහිදු මාහිමියන් ලක්දිවට වැඩම කළ උතුම් පොසොන් පුර පසළොස්වක පොහෝ දිනය වෙනුවෙන් හිරු මාධ්‍ය ජාලය සංවිධාන කරන හිරු ශ්‍රද්ධාභි වන්දනා වැඩසටහන ඵෙතිහාසික මහියංගනය රාජමහා විහාර පුදබිම කේන්ද්‍ර කරගනිමින් මේ වනවිට ආරම්භ වී තිබෙනවා.\nසිල් සමාදන්වීම සදහා මහියංගන පුදබිමට පැමිණි උවැසි උවැසියන් අෂ්ඨාංගශිලයේ පිහිටුවනු ලැබුවේ අස්ගිරි පාර්ශවයේ ජේ්‍යෂ්ඨ කාරක සංඝ සභික ඵෙතිහාසික මහියංගනය රාජමහා විහාරාධිපති පූජ්‍ය උරුලෑවත්තේ ධම්ම රක්ඛිත නාහිමියන් විසින්.\nහිරු ශ්‍රද්ධාභි වන්දනා වැඩසටහන යටතේ දිනය පුරා ධර්ම දේශනා, ධර්ම සාකච්ඡා ඇතුළු පිංකම් රාශීයක් පැවැත්වීමට සියලු කටයුතු මේ වනවිට සූදානම්.\nහිරු මාධ්‍ය ජාලයේ සභාපති රේනෝ සිල්වා මහතාගේ උතුම් සංකල්පයකට අනුව සිදු කෙරෙන සම්බුද්ධ ශාසනයේ චිරස්ථිතිය උදෙසා කුල දරුවන් සසුන්ගත කිරීමේ මහා පුණ්‍ය කර්මය, හිරු ශාසනාවතරණය වැඩසටහනද අද පැවැත්වෙනවා.\nඑහිදී කුල දරුවන් විසි දෙනෙකු ශාසනයට පූජා කෙරෙනු ඇති.\nඊට සමගාමීව ඊයේ පස්වරුවේ එම කුල දරුවන් වෙනුවෙන් අතපැන් වත්කිරීම සිදු කෙරුණේ ඔවුන් ශාසනයට ඇතුලත් කිරීමට පෙර විහාරස්ථානයට භාරදීම සංකේතවත් කරමින්.\nඑමෙන්ම සංඝයාවහන්සේ 150 නමක් විෂයෙහි සිදු කෙරෙන මහා සංඝගත දක්ෂිණාව අද ඵෙතිහාසික මහියංගනය රාජමහා විහාරස්ථානයේ දී පැවැත්වීමට කටයුතු යොදා තිබෙනවා.\nහිරු ශ්‍රද්ධාභි වන්දනා වැඩසටහනට සමඟාමීව වන්දනාමාන කිරීම පිණිස සමාධි බුද්ධ ප්‍රතිමාවහන්සේ දෙනමක් සහ ආලෝක පූජා මන්දිරයක් කරවා, පූජා කිරීම සිදුවන්නේ හිරු මාධ්‍ය ජාලයේ සභාපති රේනෝ සිල්වා මහතාගේ සුරතින්.\nඵෙතිහාසික මහියංගනය චෛත්‍යරාජයාණන් වහන්සේ වෙත කප්රුක් පැළඳවීමේ පිංකමද සිදු කිරීම සඳහා මේ වනවිට කටයුතු සූදානම් කර ඇති අතර එම පුණ්‍යකර්මයට එක් වීමට සැදැහැවත් ඔබට අද අවස්ථාව හිමිවනවා.\nහිරු ශ්‍රද්ධාභි වන්දනා වැඩසටහන අවසන් කෙරෙන්නේ මහියංගනය චෛත්‍යරාජයාණන් වහන්සේ සුවද දුමින් නහවා, පංච තූර්ය නාද පවත්වා, ඵෙතිහාසික මහියංගනය රාජමහා විහාරයේ චෛත්‍යරාජයාණන් වහන්සේ අභියස සිදු කෙරෙන අධිෂ්ඨාන පූජාවත් සමඟයි.\nමේ සියලු පිංකම් හිරු ටී.වී ඔස්සේ අද දවස පුරා සජීවීව සමීප කරවීමට හිරු පිරිවර කටයුතු යොදා තිබෙනවා.",
       "URL": "https://www.hirunews.lk/307070/හිරු-ශ්‍රද්ධාභි-වන්දනාව-ඵෙතිහාසික-මහියංගනය-රාජමහා-විහාරය-කේන්ද්‍ර-කරගනිමින්-ඇරඹේ",
       "Category": "Local News",
       "Parent URL": "https://www.hirunews.lk/local-news.php?pageID=1097"
}