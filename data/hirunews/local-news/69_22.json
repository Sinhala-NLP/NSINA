{
       "Source": "hirunews",
       "Timestamp": "Sunday, 27 August 2023 - 9:56",
       "Headline": "අධිකරණ නියෝග නොතැකූ ආපන ශාලාවක් වසයි",
       "News Content": "අධිකරණයෙන් ලබා දුන් නියෝග නොසලකා හරිමින් දීර්ඝ කාලයක් පරිභෝජනයට නුසුදුසු තත්ත්වයේ ආහාර සකස් කර පවත්වාගෙන ගිය හෝටලයක් වසා දැමීමට මාළිගාකන්ද මහේස්ත්‍රාත් අධිකරණය නියෝග කර තිබෙනවා.\nමෙලෙස වසා දැමීමට නියෝග කර ඇත්තේ කොළඹ 12, මාටිස් පටුමගේ ආපන ශාලාවක්.\nපසුගිය ජුනි 15 වන දින කොළඹ මහනගර සභාවේ මහජන සෞඛ්‍ය පරීක්ෂකවරුන් අදාළ ආපන ශාලාවට චෝදනා 10 ක් යටතේ නඩු පවරා තිබුණා.\nඑසේම එම චෝදනා නිවැරැදි කර ගැනීම සඳහා අගෝස්තු 25 වන දා දක්වා කල් ලබා දී තිබුණත් අධිකරණ නියෝග පැහැර හරිමින් එම වැරදි නිවැරැදි කර නොතිබීම හේතුවෙන් යළි මහජන සෞඛ්‍ය පරීක්ෂකවරුන් අධිකරණයට කරුණු වාර්තා කර තිබෙනවා.\nඅනතුරුවයි මාලිගාකන්ද මහේස්ත්‍රාත් ලෝචනා අබේවික්‍රම රුපියල් 25,000 ක දඩයක් නියම කර ආපන ශාලාව වසා දැමීමට නියෝග කර ඇත්තේ.",
       "URL": "https://www.hirunews.lk/346235/අධිකරණ-නියෝග-නොතැකූ-ආපන-ශාලාවක්-වසයි",
       "Category": "Local News",
       "Parent URL": "https://www.hirunews.lk/local-news.php?pageID=69"
}