{
       "Source": "hirunews",
       "Timestamp": "Saturday, 11 March 2017 - 15:02",
       "Headline": "විදේශ සමාගම් නමින් කළ කෝටි ගණනක මූල්‍ය ජාවාරමක් හෙළිවේ",
       "News Content": "ප්‍රසිද්ධ විදේශ සමාගම් නමින් ශ්‍රී ලංකාවේ සමාගම් ලියාපදිංචි කර එම ප්‍රසිද්ධ සමාගම්වල දත්ත සොරාගනිමින් රුපියල් කෝටි හයකට අධික මූල්‍ය වංචා සිදුකළ ශ්‍රී ලාංකිකයෙකු සහ නයිජීරියානු ජාතිකයෙකු අපරාධ පරීක්ෂණ දෙපාර්තමේන්තුව අත්අඩංගුවට ගෙන තිබෙනවා.\nඒ, මෙම ජවාරාම සම්බන්ධයෙන් ලැබුණු පැමිණිලි විමර්ශනය කිරීමෙන් පසුවයි. ශ්‍රී ලංකා මහ බැංකුවේ මූල්‍ය අධ්‍යක්‍ෂවරයා විසින් අපරාධ පරීක්ෂණ දෙපාර්තමේන්තුවට මෙහි ප්‍රමුඛ පැමිණිල්ල සිදුකර තිබුණා.\nඒ අනුව හෙළිවී ඇත්තේ පානදුර උද්‍යාන පාරේ පදිංචි ශ්‍රී ලාංකිකයා සහ ගංගොඩවිල ප්‍රදේශයේ පදිංචිව සිටි නයිජීරියානු ජාතිකයා මෙම වංචාවට ඍජුවම සම්බන්ධ බවයි. ඔවුන් අදාළ සමාගම් සඳහා අධ්‍යක්‍ෂවරුන් ලෙස විවිධ පුද්ගලයන් පත් කරගනිමින් බැංකු ගිණුම් ආරම්භ කර ඉන් අනතුරුවයි විදේශ රටවල ප්‍රසිද්ධ සමාගම් නමින් පවතින පරිගණක දත්ත සොරාගෙන ඇත්තේ.\nඅනතුරුව එම සමාගම්වලට ලැබීමට නියමිත මුදල් මෙම සැකකරුවන් ශ්‍රී ලංකාවේ ආරම්භ කළ සමාගම්වල ගිණුම්වලට වංචනිකව බැර කරගෙන තිබෙනවා.\nඅත්අඩංගුවට ගත් සැකකරුවන් දෙදෙනා කොටුව මහේස්ත්‍රාත් අධිකරණයට ඉදිරිපත් කිරීමෙන් පසු මේ මස 21 වනදා දක්වා රක්ෂිත බන්ධනාගාර ගතකර ඇති බව පොලිස් මාධ්‍ය ප්‍රකාශක නියෝජ්‍ය පොලිස්පති ප්‍රියන්ත ජයකොඩි ප්‍රකාශ කළා.",
       "URL": "https://www.hirunews.lk/156612/විදේශ-සමාගම්-නමින්-කළ-කෝටි-ගණනක-මූල්‍ය-ජාවාරමක්-හෙළිවේ",
       "Category": "Local News",
       "Parent URL": "https://www.hirunews.lk/local-news.php?pageID=4619"
}