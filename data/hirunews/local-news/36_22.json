{
       "Source": "hirunews",
       "Timestamp": "Monday, 11 September 2023 - 22:11",
       "Headline": "KDU නව උපකුලපති ආරක්‍ෂක රාජ්‍ය ඇමති හමුවෙයි",
       "News Content": "ජෙනරල් ශ්‍රීමත් ජෝන් කොතලාවල ආරක්‍ෂක විශ්වවිද්‍යාලයට අභිනවයෙන් පත්වූ උපකුලපති රියර් අද්මිරාල් ධම්මික කුමාර ආරක්‍ෂක රාජ්‍ය අමාත්‍ය ප්‍රමිත බණ්ඩාර තෙන්නකෝන් අද (11) කොළඹ ආරක්‍ෂක රාජ්‍ය අමාත්‍යාංශයේ දී හමුවුණා.\nආරක්‍ෂක අමාත්‍යාංශය වෙත පැමිණි උපකුලපතිවරයා රාජ්‍ය අමාත්‍ය තෙන්නකෝන් විසින් ඉතා උණුසුම් ලෙස පිළිගෙන, ඔහු සමඟ සුහද කතාබහක නිරත වු බව සදහන්.\nමෙම හමුවේදී අමාත්‍යවරයා රියර් අද්මිරාල් උපකුලපතිවරයාගේ ඉදිරි කටයුතු සඳහා සිය සුබ පැතුම් එක් කළ අතර, කොතලාවල ආරක්‍ෂක විශ්වවිද්‍යාලය තවදුරටත් තත්වයෙන් උසස් වනු ඇතැයි අපේක්‍ෂා කරන බවද ප්‍රකාශ කළා.\nමෙම අවස්ථාව සනිටුහන් කිරීම සඳහා උපකුලපතිවරයා විසින් රාජ්‍ය අමාත්‍යවරයා වෙත සමරු තිළිණයක් ද ප්‍රධානය කළා.\nරියර් අද්මිරාල් ධම්මික කුමාර සැප්තැම්බර් 01 වන දින සිටයි කොතලාවල ආරක්‍ෂක විශ්වවිද්‍යාලයේ නව උපකුලපතිවරයා ලෙස වැඩ භාර ගන්නා ලද්දේ.",
       "URL": "https://www.hirunews.lk/347969/kdu-නව-උපකුලපති-ආරක්‍ෂක-රාජ්‍ය-ඇමති-හමුවෙයි",
       "Category": "Local News",
       "Parent URL": "https://www.hirunews.lk/local-news.php?pageID=36"
}