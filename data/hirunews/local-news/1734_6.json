{
       "Source": "hirunews",
       "Timestamp": "Tuesday, 24 August 2021 - 11:44",
       "Headline": "සමනල වැවේ ජල කාන්දුවට පිළියම් යෙදීමට සැරසේ",
       "News Content": "මෙගාවොට් 120ක් විදුලි උත්පාදන හැකියාවකින් යුත් සමනල වැව විදුලි බලාගාර ව්‍යාපෘතියේ දිගු කලක් තිස්සේ පවතින ජල කාන්දුවට පිළියම් යෙදීමට විදුලිබල මණ්ඩලය ඉදිරිපත් කළ යෝජනාවකට කැබිනට් මණ්ඩල අනුමැතිය හිමි වී තිබෙනවා.\n1986 වසරේ දී ආරම්භ කරන ලද සමනල වැව ජලාශයේ ජලය පිරවීමේ කටයුතු සිදුකෙරුණේ 1992 වසරේදි යි.\nමෙම ජලය පිරවීමේ දී හඳුනාගත් විශාල ජල කාන්දුවක් හේතුවෙන් සමනල වැව ජලාශයේ පූර්ණ ධාරිතාවෙන් ජලය පිරවීමේ කටයුතු සිදු කෙරුනේ නැහැ.\nමේ හේතුවෙන් සමනල වැව විදුලි බලාගාරයේ වාර්ෂික විදුලි ජනන හැකියාවෙන් ගිගාවොට් පැය 70ක් පමණ අපතේ යනවා.\nසමනල වැව විදුලි බලාගාරය වාර්ෂිකව ගිගාවොට් ධාරිතාව පැය හාරසීය 450ක්.\nජල කාන්දුව සම්බන්ධයෙන් මෙතෙක් කරන ලද පරීක්ෂණවල දී ජලාශයේ දකුණු ඉවුර ප්‍රදේශයෙහි අධික ලෙස දිරාපත් වීමට ලක් වූ සිදුරු සහිත හුණුගල් ස්ථරයක් පවතින බවට හඳුනාගෙන තිබෙනවා.\nජලාශයේ වතුර සම්පූර්ණයෙන් ඉවත් කර මෙම කාන්දුව සඳහා දීර්ඝකාලීන පිළියමක් යෙදීමට යි විදුලිබල මණ්ඩලය තීරණය කර ඇත්තේ.\nමේ අනුව ජල කාන්දුව සිදුවන ස්ථානයට සුදුසු අමුද්‍රව්‍ය යොදා මුද්‍රා තැබීම සඳහා ලංකා විදුලි බල මණ්ඩලය විසින් ඉදිරිපත් කර ඇති ව්‍යාපෘතිය ක්‍රියාත්මක කිරීමට කැබිනට් මණ්ඩල අනුමැතිය හිමි වී තිබෙනවා.",
       "URL": "https://www.hirunews.lk/280489/සමනල-වැවේ-ජල-කාන්දුවට-පිළියම්-යෙදීමට-සැරසේ",
       "Category": "Local News",
       "Parent URL": "https://www.hirunews.lk/local-news.php?pageID=1734"
}