{
       "Source": "hirunews",
       "Timestamp": "Wednesday, 08 July 2020 - 14:31",
       "Headline": "කිසිදා සතුටක් නොලැබූ ගලේවෙල අම්මාගේ දුක හිතෙන කතාව (වීඩියෝ)",
       "News Content": "දරුවන් වෙනුවෙන් අම්මාවරු විදිනා දුක් ගැහැට සුළු පටු නැහැ.\nදෑස නොපෙනෙන මානසික ආබාධයකින් පෙලෙන දරු දෙදෙනෙකු ජීවත්කරලීම සඳහා ජීවිතයම කැපකළ මවක් පිළිබඳව ගලේවෙල - කොරකහගොල්ල ප්‍රදේශයෙන් අපට වාර්තා වුණා.\nඇය නමින් ආර්.ඩී. මාලනී.\nදඹුල්ල - පිබිදුනුගම - කොරකහගොල්ල - බඹරගස්වැව ප්‍රදේශයේ පදිංචි 58 හැවිරිදි දරුවන් තිදෙනෙකුගේ මවක් වන ඇය මේ වන විට ආබාධිත දියණියක සහ පුතා ජීවත්කරලීම සඳහා විදිනා දුක් අපමණයි.\n30 හැවිරිදි ආබාධිත ඇගේ පුතා දෑස නොපෙනෙන, සිහි මද ගතියකින් සහ කථන ආබාධයකින් පෙලෙන්නෙක්. නිවසට වඩා දිවා රෑ දෙකෙහිම එළිමහනේ ගත කිරීමට දැඩි ඇල්මක් දක්වන ආබාධිත පුතාගේ සියලු ඕනෑ එපාකම් ඉටුවන්නේ මේ මවගේ දෑතීන්.\nපිරිසිදු කිරීමට වුවමනා වූ තැන සෙල්ලම් දුරකතනයක් මගින් ඒ සඳහා උපක්‍රමශීලීව ඔහුගේ කැමැත්ත ලබාගැනීමට මව කටයුතු කරන ආකාරයයි මේ.\nඑවන් අවස්ථාවල ආබාධිත පුතාගේ පහරදීම්වලටද මේ මව ලක්වනවා.\nඇගේ ආබාධිත 27 හැවිරිදි දියණියටද තම පුතුට හා නොදෙවෙනිව මේ මවගේ රැකවරණය හිමිවනවා.\nමාලනී මාතාව පවසන පරිදි විවාහ දිවියට ඇතුළු වූ දා පටන්ම මේ දුක්බර ජීවිතයට යොමු වී තිබෙනවා.\nදිනකට එක වේලක් ආහාරගෙන කුස පුරවාගන්නා මේ මවට තවත් දරුවෙකු සහ ඥාතීන් සිටියත් ඇය ඔවුනට බරක් වීමට කිසි ලෙසකින්වත් සූදානම් නැහැ.\nජල පහසුකම්, වැසිකිලි කැසිකිලි පහසුකම් හෝ හරිහැටි නොමැති පරිසරයක ආබාධිත දරු දෙදෙනෙකු රැකබලා ගනිමින් අනේකවිද දුක් ගැහැට විදිනා මේ දිරිය මවට සරණක් වන්නට හැකිනම් එය ඉමහත් පිංකමක්.",
       "URL": "https://www.hirunews.lk/245004/කිසිදා-සතුටක්-නොලැබූ-ගලේවෙල-අම්මාගේ-දුක-හිතෙන-කතාව-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2601"
}