{
       "Source": "hirunews",
       "Timestamp": "Saturday, 03 September 2022 - 18:03",
       "Headline": "කුමන්ත්‍රණයක් ගැන විපක්ෂ නායක හෙළිකරයි (වීඩියෝ)",
       "News Content": "වර්තමාන රජය පොහොට්ටු මන්ත්‍රීවරුන්  සමග එක්ව මහබැංකු අධිපතිවරයාට එරෙහිව කුමන්ත්‍රණයක් ක්‍රියාත්මක කරමින් සිටින බව විපක්ෂ නායක සජිත් ප්‍රේමදාස පවසනවා.\nඑලෙස කටයුතු කරනු ලබන්නේ ගජ මිතුරෙක් මහ බැංකු අධිපති ධුරයට පත්කර ගැනීමට බවයි ඔහු පෙන්වා දෙන්නේ.\nතනතුරු වෙනුවෙන් පක්ෂය හැර ගිය පිරිස් කිසිවිටෙක යළි සමගි ජනබලවේගයට භාර නොගන්නා බව ද විපක්ෂ නායක සජිත් ප්‍රේමදාස සඳහන් කළා.\nඔහු මේ බව කියා සිටියේ ගාල්ලේ අද පැවති ජනහමුවකට එක්වෙමින්.\nඇතැමුන් වර්තමාන මහ බැංකු අධිපතිවරයාගේ පුරවැසිභාවය පිළිබඳව ප්‍රශ්න කරන අතර, ඉතිහාසයේදී ද්විත්ව පුරවැසියන් මහ බැංකු අධිපති බවට පත් කළේ කවුදැයි රටම දන්නා බව ද සජිත් ප්‍රේමදාස සඳහන් කළා.\nඒ මහ බැංකු අධිපතිවරයා මගුල් ගෙදරකට යන බව පවසා රටින් පිටවූ බව පැවසූ විපක්ෂ නායකවරයා අද වනතුරු ඔහුව රටට ගෙන්වා ගැනීමට නොහැකි වූ බව ද පෙන්වා දෙනවා.\nමහබැංකු අධිපතිවරයාට එරෙහි කුමන්ත්‍රණයේ ඊළඟ පියවර වන්නේ එදා රටින් පලාගිය මහ බැංකු අධිපතිවරයා නැවත ගෙන්වාගෙන මහ බැංකුව භාරදීමට දැයි තමන්ට සැකයක් ඇති බව පැවසූ සජිත් ප්‍රේමදාස කියාසිටියේ, ඊට අමතරව මොනතරම් මුදල් අච්චු ගැහුවත් උද්ධමනය ඉහළ යන්නේ නැති බවට පවසා අන්තනෝමතික ලෙස හැසුරුණු මහ බැංකු අධිපතිවරයෙක් මේ රටේ සිටි බවද අමතක නොකළ යුතු බවයි.\nරටේ ජනතාව රටේ පාලකයින්ට ලබා දෙන්නේ තාවකාලිකව භාරකාරත්වයක් බව පැවසූ විපක්ෂ නායකතුමා එම භාරකරුවන්ට රට කාබාසිනියා කිරීමට ඉඩ දිය නොහැකි බව ද ප්‍රකාශ කළා.\nරටේ තාවකාලික භාරකාරීත්වය මිස රාජපක්ෂලාගේ භාරකාරීත්වය තමන්ට බාර ගත නොහැකි බව පැවසූ ඔහු සඳහන් කළේ තමන් රාජපක්ෂලාගේ බොඩිගාඩ් කෙනකු නොවන බවයි.\nතමන්ගේ දේශපාලන අවස්ථාවාදීකම පෙන්වමින් ඇතැම් පාර්ශ්ව එක් වී සිටින්නේ අසූචි නැවට වන්දි ගෙවපු, සීනි වංචාවට සම්බන්ධ, පොල්තෙල් වංචාවට සම්බන්ධ, ගල් අඟුරු වංචාවට සම්බන්ධ හොර ආණ්ඩුවක් සමග බව ද ඔහු පෙන්වා දෙනවා.\nතමන්ට ආසයි බයයි යැයි චෝදනා කළ අයට කියන්නට ඇත්තේ ආසයි බයයි නොව තමන්ට ලැජ්ජා බය තියෙන බව යැයි ද මෙහිදී විපක්ෂ නායකවරයා කියසිටියා.",
       "URL": "https://www.hirunews.lk/314463/කුමන්ත්‍රණයක්-ගැන-විපක්ෂ-නායක-හෙළිකරයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=894"
}