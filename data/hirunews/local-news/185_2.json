{
       "Source": "hirunews",
       "Timestamp": "Friday, 14 July 2023 - 15:43",
       "Headline": "අඩු ආදායම්ලාභීන් පදිංචි කරවීම සඳහා නිවාස සංකීර්ණ 6ක්",
       "News Content": "නාගරික සංවර්ධන හා නිවාස අමාත්‍ය ප්‍රසන්න රණතුංග විසින් උපදෙස් ලබා දී ඇත්තේ කොළඹ දිස්ත්‍රික්කයේ අඩු ආදායම්ලාභීන් පදිංචි කරවීම සඳහා ඉදිකෙරෙන නිවාස සංකීර්ණ 6 ට අදාළව නිවාස ඒකක 4074ක ජනතාව කඩිනමින් පදිංචි කරවන ලෙසයි.\nමෙය කොළඹ නාගරික පුනර්ජීවන ව්‍යාපෘතියට සහය වීමේ ව්‍යාපෘතියට අදාළව ක්‍රියාත්මක වන බවයි වාර්තා වන්නේ.\nකොළඹගේ මාවත, ‍ස්ටේඩියම්ගම, ඇපල්වත්ත, ෆර්ගසන් පාර, ඔබේසේකරපුර, මාදම්පිටිය යන ප්‍රදේශවල මෙම නිවාස සංකීර්ණ ක්‍රියාත්මක කරන අතර මේ සඳහා ආසියානු යටිතල පහසුකම් සංවර්ධන බැංකුව මූල්‍ය අනුග්‍රහය ලබා දෙනවා.\nමෙසේ ඉදිකරන නිවසක් වර්ග අඩි 550න් යුතු වන අතර ඒ සඳහා නීත්‍යානුකූල ඔප්පුවක්, ගාස්තු ගෙවීමකින් තොරව ජල- විදුලි පහසුකම්, මූල්‍ය හා වෙනත් ආධාර දීමනා යනාදිය ප්‍රතිලාභ වශයෙන් ලැබෙන බවයි අමාත්‍යවරයා ප්‍රකාශ කළේ.\nඑමෙන්ම මෙම මහල් නිවස හිමියන්ට ජීවනෝපාය වැඩසටහන් ආදිය ක්‍රියාත්මක කර ව්‍යාපෘතියේ අසාර්ථක වූ තැන් හඳුනාගන්නා ලෙසත්, මත්ද්‍රව්‍ය ජාවාරම ඇතුළු සමාජ විරෝධී ක්‍රියා මැඩ පැවැත්වීමට මහල් නිවාසවල පදිංචි තරුණ තරුණියන් සම්බන්ධකර ගනිමින් මත්ද්‍රව්‍ය විරෝධී බලකායක් ගොඩ නඟන ලෙසද අමාත්‍යවරයා සඳහන් කළා.",
       "URL": "https://www.hirunews.lk/341196/අඩු-ආදායම්ලාභීන්-පදිංචි-කරවීම-සඳහා-නිවාස-සංකීර්ණ-6ක්",
       "Category": "Local News",
       "Parent URL": "https://www.hirunews.lk/local-news.php?pageID=185"
}