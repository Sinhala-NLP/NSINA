{
       "Source": "hirunews",
       "Timestamp": "Friday, 05 May 2023 - 9:05",
       "Headline": "හිරු ශාක්‍යසිංහ මංගල්‍යය තිස්සමහාරාම පුදබිමේ දී ඇරඹේ(වීඩියෝ)",
       "News Content": "තිලෝගුරු අමාමෑණී බුදුපියාණන් වහන්සේගේ උතුම් තෙමඟු‍ල වෙනුවෙන් හිරු ටී.වී., හිරු එෆ්.එම්. ප්‍රමුඛ හිරු මාධ්‍ය ජාලය සංවිධාන කරන හිරු ශාක්‍යසිංහ මංගල්‍යය, ඓතිහාසික තිස්සමහාරාම පුද බිම කේන්ද්‍ර කරගනිමින් මේ වන විට ආරම්භ වී තිබෙනවා.\nගෞතම බුදුරජාණන් වහන්සේගේ 03 වන ලංකාගමනයේදී 500ක් මහරහතන් වහන්සේලා සමග සමවත් සුවයෙන් වැඩ සිටි ඓතිහාසික තිස්සමහාරාම රාජමහා විහාරස්ථානය - කකුසඳ, කෝණාගම, කාෂ්‍යප මෙන්ම ගෞතම යන සිව් බුදුවරයාණන් වහන්සේලාගේම පාදස්පර්ෂයෙන් අති පාරිශුද්ධත්වයට පත් පිං බිමක්.\nතිස්සමහාරාම මහා සෑරදුන් ඉදිකර ඇත්තේ, තථාගතයන් වහන්සේගේ යටිහකු වාම දළදා වහන්සේ සහ ලලාඨ ධාතූන් වහන්සේ නිධන් කිරීමෙන්.\nඒ මහා පිං බිමේ සිට දාන, ශීල, භාවනා ත්‍රිවිධ පුණ්‍ය ක්‍රියාවෙන්ම උත්තම මුණිරදුන් පුදන හිරු ශාක්‍යසිංහ මංගල්‍යය පවත්වනු ලබන්නේ හිරු මාධ්‍ය ජාලයේ සභාපති රේනෝ සිල්වා මහතාගේ සංකල්පයකට අනුවයි.\nඋදෑසන 5.30ට ඓතිහාසික තිස්සමහාරාම, සඳගිරි උභය රාජමහා විහාරාධිපති පූජ්‍ය ආචාර්ය දේවාලේගම ධම්මසේන නාහිමියන් විසින් උවැසි උවැසියන් අෂ්ඨාංග ශීලයේ සමාදන් කරමින් හිරු ශාක්‍යසිංහ මංගල්‍යය ආරම්භ කළා. පෝදා ධර්ම දේශනය උදෑසන 07යි 30ට බලංගොඩ රාධ හිමියන් සිදුකිරීමට නියමිතයි.\nඑමෙන්ම කළගුණ සැළකීම පිළිබඳ ධර්ම සාකච්ඡාව පෙරවරු 08 යි 30 සිට පෙරවරු 10 දක්වා පැවැත්වෙන්නේ ශ්‍රී ජයවර්ධනපුර විශ්වවිද්‍යාලයේ මහාචාර්ය එළමල්දෙණියේ සාරානන්ද ස්වාමීන් වහන්සේ සහ ත්‍රිපිඨකාචාර්ය පූජ්‍ය හසලක සීල විමල හිමියන්ගේ සහභාගීත්වයෙන්.\nඋදෑසන 11ට කාව්‍යමය ධර්ම දේශනාව මාපිටියේ සිරි සුමන හිමියන් විසින් සිදුකිරීමට නියමිතයි.\nපස්වරු 03යි 30ට පවත්වන ධර්ම සාකච්ඡාව සඳහා ත්‍රිපිඨකාචාර්ය කොත්මලේ කුමාර කස්සප හිමියන් සමඟ ප්‍රවීණ දේශක තිස්ස ජනනායක සහභාගි වනු ඇති.\nබොදු බැති දනන්ගේ වන්දනාමානය උදෙසා ඓතිහාසික තිස්සමහාරාම පුදබිමට සම්බුදු පිළිම පූජා කිරීම ද සිදු කෙරෙන්නේ හිරු මාධ්‍ය ජාලයේ සභාපති රේනෝ සිල්වා මහතා අතින්.\nඑමෙන්ම අද පස්වරුවේ ඓතිහාසික තිස්සමහාරාම චෛත්‍ය රාජයාණන් වහන්සේ සුවඳ දුමින් පුදා - සුවඳ මලින් පුෂ්පෝපහාර දැක්වීමට ද නියමිතයි.\nඉන් අනතුරුව තවත් කප් සුවහස් කල්පයකට සම්බුදු සසුනේ චිරස්තිථිය උදෙසා සිදු කෙරෙන මහා අධිෂ්ඨාන පූජාව පැවැත්වෙනවා.\nපසුව පස්වරුවේ ෂඩ්වර්ණ විදුලි ආලෝකයෙන් විචිත්‍රවත්ව ඓතිහාසික තිස්සමහාරාම චෛත්‍ය රාජයාණන් වහන්සේ වෙත ආලෝක පූජාව පවත්වනු ලබනවා.\nමේ අතර, හිරු ශාක්‍යසිංහ මංගල්‍යයට සමගාමීව පැවැත්වෙන හිරු උත්තම ධාතු වන්දනා - කපිලවස්තුපුර නිසැක ශ්‍රී සර්වඥ ධාතු වන්දනා වැඩසටහන ඓතිහාසික තිස්සමහාරාම පුදබිමේදී හෙට උදෑසන සිට ආරම්භ වනවා.\nහිරු උත්තම ධාතු වන්දනාව වෙනුවෙන් කපිලවස්තුපුර නිසැක ශ්‍රී සර්වඥධාතූන් වහන්සේ මෙන්ම සම්මා සම්බුදුරජාණන් වහන්සේගේ පාත්‍රා ධාතූන් වහන්සේ ද තිස්සමහාරාම පුදබිමට වැඩමකෙරෙනු ඇති.\nදිවයිනේ නන් දෙසින් පැමිණෙන ලක්ෂ සංඛ්‍යාත සැදැහැවතුන්ගේ වන්දනාමානයට ඉඩ සලසන කපිලවස්තුපුර නිසැක ශ්‍රී සර්වඥධාතු ප්‍රදර්ශනය 8 වැනිදා දක්වා පැවැත්වීමට නියමිතයි.\nඓතිහාසික තිස්සමහාරාම පුද බිම වෙසක් සිරියෙන් අසිරි ගන්වමින් ඒකාලෝක කෙරෙන හිරු ශාක්‍යසිංහ මංගල්‍යයේ සජීවී රූපාවලිය හිරු ටී.වී. ඔස්සේ දැන් නැරඹීය හැකියි.\nමේ, මෙම මාහැඟි පුණ්‍යකර්මයන්ට සම්බන්ධ වීම සඳහා දිවයිනේ නන් දෙසින් තිස්සමහාරාම පුද බිමට සැදැහැවතුන් පැමිණ සිටින බවයි එහි සිටින හිරු මාණ්ඩලික වාර්තාකරු පසන් නන්දුල ද සිල්වා සඳහන් කළේ.",
       "URL": "https://www.hirunews.lk/334285/හිරු-ශාක්‍යසිංහ-මංගල්‍යය-තිස්සමහාරාම-පුදබිමේ-දී-ඇරඹේ-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=368"
}