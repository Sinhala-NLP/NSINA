{
       "Source": "hirunews",
       "Timestamp": "Sunday, 05 December 2021 - 23:45",
       "Headline": "පාකිස්ථානයේදී ඝාතනයට ලක්වූ ප්‍රියන්ත කුමාරගේ දේහය හෙට පස්වරු 5ට දිවයිනට",
       "News Content": "පාකිස්ථානයේ සියල්කොට් නුව අමානුෂික ලෙස පහරදී පුළුස්සා ඝාතනය කෙරුණු ප්‍රියන්ත කුමාර දියවඩන මහතාගේ මෘත දේහයේ අවශේෂ හෙට පාකිස්ථානයේ ලාහෝර් නුවර සිට මෙරටට රැගෙන ඒමට නියමිතව තිබෙනවා.\nපාකිස්ථානයේ ලාහෝර් නුවර සිට දේහය මෙරටට රැගෙන එන්නේ ශ්‍රී ලන්කන් ගුවන් සේවයේ UL186 දරණ යානයෙනුයි.\nමේ අතර ඔහුගේ පවුලේ සාමාජිකයන්ට පාකිස්ථාන රජය විසින් වන්දි ලබාදීමට කටයුතු කරන බව පාකිස්ථාන ප්‍රවෘත්ති අමාත්‍ය ෆවාඩ් චෞද්‍රි මහතා පවසනවා.\nඔහු මේ බව සඳහන් කළේ පාකිස්ථානයේ ඉස්ලාමාබාද් නුවරදී හිරු ප්‍රවෘත්ති සමඟ විශේෂ සාකච්ඡාවකට එක්වෙමින්.\nලොවපුරා හදවත් සසල කරමින් පාකිස්ථානයේ අන්තවාදී සංවිධානයක් විසින් සිදුකළ ප්‍රියන්ත කුමාර දියවඩන මහතාගේ මිලේච්ඡ ඝාතනය සැලවීමත් සමඟ හිරු ප්‍රවෘත්ති විශේෂ කණ්ඩායමක් පාකිස්ථානයේ සියල්කොට් නුවර බලා පිටත්ව ගියා.\nසියල්කොට්හි රාජ්කෝ ඇඟලුම් කර්මාන්ත ශාලාවේ සාමාන්‍යාධිකාරිවරයෙකු ලෙස ඝාතනයට ලක් වූ ප්‍රියන්ත දියවඩන සේවය කර තිබූ අතර පාකිස්ථාන ක්‍රිකට් කණ්ඩායමේ නිල ඇඳුම් සපයා ඇත්තේද මෙම ඇඟලුම් කර්මාන්තශාලාව මඟින්.\nඝාතනය කර පුළුස්සා දැමූ ප්‍රියන්ත දියවඩන මහතාගේ දේහය තැම්පත් කෙරුණේ සියල්කොට් නුවර කවාජා මුහමද් සෆ්දාර් රෝහලේයි.\nඑම රෝහලේදී සිදුකෙරුණු පශ්චාත් මරණ පරීක්ෂණ වාර්තාව හරහා අනාවරණ වන තොරතුරු වාර්තා කිරීම සඳහා හිරු ප්‍රවෘත්ති විශේෂ කණ්ඩායම ඊයේ පස්වරුවේ සිටම සියල්කොට් නුවර කවාජා මුහමද් සෆ්දාර් රෝහලේ රැඳී සිටියා.\nඒ අනුව ගවේෂණය කළ තොරතුරු අනුව අප කණ්ඩායම මරණ පරීක්ෂණය පිළිබඳ තොරතුරු රැසක් අනාවරණ කරගැනීමට සමත් වුණා.\nහිසේ සිට නිය දක්වා මුළු සිරුරම දැඩිව පිළිස්සී තිබෙන අතර ඇතැම් ශරීර අභ්‍යන්තර කොටස් දැඩි ලෙස හානි වී තිබූ බවද පශ්චාත් මරණ පරීක්ෂණයෙන් අනාවරණය වී තිබෙනවා.\nකැපුම් තුවාල හේතුවෙන් වෙන් වී තිබූ සිරුරු කොටස් සකස් කර මෘත දේහය ලාහෝර් පොලිසියට බාරදීමට කටයුතු කළ බවද මරණ පරීක්ෂණ වාර්තාවේ දැක්වෙනවා.\nපශ්චාත් මරණ පරීක්ෂණයෙන් අනතුරුව ඝාතනය කෙරුණු ප්‍රියන්ත දියවඩන මහතාගේ දේහය සියල්කොට් නුවර කවාජා මුහමද් සෆ්දාර් රෝහලේ සිට පාකිස්ථානයේ ලාහෝර් නුවර දක්වා රැගෙන ගියා.\nඉන් අනතුරුව හිරු ප්‍රවෘත්ති විශේෂ කණ්ඩායම පාකිස්ථානයේ ඉස්ලාමාබාද් නුවරට ළගාවී පාකිස්ථාන ප්‍රවෘත්ති අමාත්‍ය සහ රජයේ ප්‍රකාශක ෆවාඩ් චෞද්‍රි මහතා හමුවුණා.\nඉන් අනතුරුව හිරු ප්‍රවෘත්ති විශේෂ කණ්ඩායම පාකිස්ථානයේ ශ්‍රී ලංකා මහ කොමසාරිස් වයිස් අද්මිරාල් මොහාන් විජේවික්‍රම මහතා හමුවුණේ ඉස්ලාමාබාද්හි පිහිටි ඔහුගේ නිල නිවසේදී.\nමේ අතර අන්තවාදීන්ගේ අමානුෂික ඝාතනය හේතුවෙන් පාකිස්ථානයේ සියල්කොට් නුවර ජනතාව මේ වන විටත් දැඩි කම්පනයට පත්ව ඇති බව එහි රැඳී සිටින හිරු ප්‍රවෘත්ති විශේෂ කණ්ඩායම සඳහන් කළා.\nිඒබා මච - පාකිස්ථානයේ සියල්කොට්හි ප්‍රදේශවාසීන් පටු අන්තවාදයට බිලි වී අන්තවාදීන් අතින් ම්ලේච්ඡ ලෙස ඝාතනයට ලක් වූ ප්‍රියන්ත කුමාර දියවඩනගේ මෘත දේහයේ අවශේෂ හෙට පාකිස්ථානයේ ලාහෝර් නුවර සිට කොළඹට රැගෙන ඒමට නියමිතයි.\nමේ අතර, ප්‍රියන්ත දියවඩන මහතාගේ ඝාතනය සම්න්ධයෙන් අත්අඩංගුවට ගත් සැකකරුවන් අද පස්වරුවේ සියල්කොට් අධිකරණයට ඉදිරිපත් කර තිබෙනවා.\nඒ, දැඩි ආරක්ෂාවක් යටතේයි.\nපකිස්ථානයේ සිටින අප වාර්තාකරුවන් පැවසුවේල එහිදී සැකකරුවන් 13 දෙනෙකු රක්ෂිත බන්ධනාගාරගත කළ බවයි.\nඔවුන්ව හෙට ගුජරාන්වාලාහි ත්‍රස්ත මර්දන අධිකරණයට ඉදිරිපත් කිරීමට නියමිතයි.",
       "URL": "https://www.hirunews.lk/290127/පාකිස්ථානයේදී-ඝාතනයට-ලක්වූ-ප්‍රියන්ත-කුමාරගේ-දේහය-හෙට-පස්වරු-5ට-දිවයිනට",
       "Category": "Local News",
       "Parent URL": "https://www.hirunews.lk/local-news.php?pageID=1515"
}