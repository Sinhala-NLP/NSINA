{
       "Source": "hirunews",
       "Timestamp": "Tuesday, 08 February 2022 - 18:31",
       "Headline": "රුපියල් මිලියන 20ක කුෂ් සහ කොකේන් රේගු භාරයට (ඡායාරූප)",
       "News Content": "රුපියල් මිලියන 20ක් පමණ වටිනා කුෂ් සහ කොකේන් මත්ද්‍රව්‍ය තොගයක් කොළඹ මධ්‍යම තැපැල්  හුවමාරුවේදී රේගු භාරයට ගෙන තිබෙනවා.\n2020 වසරේ ජූලි මාසයේ දී මෙරටට අමෙරිකාවෙන් සහ කැනඩාවෙන් තැපැල් මගින් ලැබුණු පාර්සල කිහිපයක් හිමිකරුවන් ඉදිරිපත් නොවීම නිසා අද ශ්‍රී ලංකා රේගු මත්ද්‍රව්‍ය පාලන අංශයේ නිලධාරීන් සහ මධ්‍යම තැපැල් හුවමාරු නිලධාරීන් එක්ව විවෘත කරනු ලැබුවා.\nඑහිදී  කැනඩාවේ සිට මෙහි ආ එක් පාර්සලයක තිබී කුෂ් ග්‍රෑම් 615 ක් හමුවී තිබෙනවා.\nමීට අමතරව ඇමරිකාවේ සිට මෙරටට පැමිණි තවත් පාර්සල දෙකක් විවෘත කිරීමේ දී එම පාර්සල දෙක තුළ කුෂ් ග්‍රෑම් 450කට ආසන්න ප්‍රමානයක් හමු වූ බවයි තැපැල් ආරංචි මාර්ග සඳහන් කරන්නේ.\nශ්‍රී ලංකා රේගු මත්ද්‍රව්‍ය පාලන අංශයේ නිලධාරීන් විසින් අදාල කුෂ් පාර්සල දෙකේ වටිනාකම රුපියල් මිලියන 19ට තක්සේරු කර තිබෙනවා.\nමෙම පාර්සල කොළඹ, කඩුවෙල, මාලඹේ ආදී ප්‍රදේශවල ලිපිනයන් වෙත යොමු කළ යුතු බව හඟවමින් මෙරටට එවා තිබෙනවා.\nකෙසේ වෙතත් මෙම පාර්සල් මෙරටට එවන ලද්දේ කවුරුන් විසින් දැයි යන්න සම්බන්ධයෙන් මෙතෙක් කිසිදු පැහැදිලි තොරතුරක් හෙළිවී නැත්තේ අදාල පාර්සල ලබා ගැනීම සඳහා මෙතෙක් කිසිවකු හෝ ඉදිරිපත් නොවීම හේතුවෙන්.\nමේ අතර ඇමෙරිකාවේ සිට මෙරටට ආ එක් පාර්සලයක කොකේන් ග්‍රෑම් 30ක් ද තිබී සොයා ගැනීමට ශ්‍රී ලංකා රේගු මත්ද්‍රව්‍ය පාලන අංශයේ නිලධාරීන් සමත් වුණා.\nඔවුන් පවසන්නේ එම කොකේන් ග්‍රෑම් 30 වටිනාකම රුපියල් 115000කට අධික බවයි.\nඅත්අඩංගුවට ගන්නා ලද මත්ද්‍රව්‍ය පිළිබඳව විමර්ශන කටයුතු ශ්‍රී ලංකා රේගු මත්ද්‍රව්‍ය පාලන අංශයේ නිලධාරින් විසින් සිදු කරනු ලබන අතර වැඩිදුර විමර්ශන කටයුතු සඳහා ශ්‍රී ලංකා පොලිසියේ මත්ද්‍රව්‍යය නාශක අංශයට භාරදීමට නියමිතයි.",
       "URL": "https://www.hirunews.lk/296508/රුපියල්-මිලියන-20ක-කුෂ්-සහ-කොකේන්-රේගු-භාරයට-ඡායාරූප",
       "Category": "Local News",
       "Parent URL": "https://www.hirunews.lk/local-news.php?pageID=1367"
}