{
       "Source": "hirunews",
       "Timestamp": "Friday, 22 October 2021 - 14:43",
       "Headline": "පොහොර ගැටලුවට විසඳුම් ඉල්ලා පාර්ලිමේන්තුවේත් විරෝධතා (වීඩියෝ)",
       "News Content": "පොහොර ගැටලුවට විසඳුම් ඉල්ලා සමගි ජනබලවේගයේ පාර්ලිමේන්තු මන්ත්‍රීවරුන් අද පාර්ලිමේන්තු සභා ගර්භයේ විරෝධතාවක නිරත වුණා.\nඑහිදී ඔවුන් විරෝධතා පුවරු රැගෙන විරෝධතා පාඨ කියමින් සිය විරෝධතාව සිදුකළ අතර කතානායකවරයා ඔවුන්ට උපදෙස් ලබාදුන්නේ තම අසුන් වෙත ගොස් විරෝධතාව සිදුකරන ලෙසටයි.\nපොහොර ගැටලුව සම්බන්ධයෙන් අද පාර්ලිමේන්තුවේදී උණුසුම් සංවාදයක් ද හට ගත්තා.\nමේ අතර ඉන්දියාවෙන් නැනෝ නයිට්‍රජන් දියර පොහොර ආනයනය කළත් පසට යෙදිය හැකි නැනෝ නයිටි්‍රජන් පොහොර නිපදවීමෙන් ශ්‍රී ලංකාවට පේට්න් අයිතිය හිමිව ඇති බව එම පර්යේෂණය සිදුකළ ශ්‍රී ලංකා නැනෝ තාක්ෂණ ආයතනය හෙවත් ස්ලින්ටෙක් ආයතනයේ විද්‍යාඥවරියක් වන මහාචාර්ය නිල්වලා කෝට්ටේගොඩ ප්‍රකාශ කළා.\nඒ අද මාධ්‍ය හමුවක් කැඳවමින්. දිනකට නයිට්‍රජන් දියර පොහොර කිලෝග්‍රැම් 100 මෙරටදී නිපදවිය හැකි බවයි ඇය කියා සිටියේ.\nකෙසේ වෙතත්, ස්ලින්ටෙක් ආයතනයේ විද්‍යාඥවරියක් වන මහාචාර්ය නිල්වලා කෝට්ටේගොඩ ඇතුළු පර්යේෂණ කණ්ඩායමක් විසින් නිපදවන ලද පසට යෙදිය හැකි මෙම නැනෝ නයිට්‍රජන් පොහොරවල පේට්න් අයිතිය පසුව ඉන්දියාවේ පොහොර සමාගමක් වෙත අලෙවි කර තිබුණා.\nඒ රජයේ අනුමැතියට යටත්වයි.\nඇමෙරිකානු ඩොලර් මිලියන 3කට එය අලෙවි කර ඇති අතර, එම මුදල් ස්ලින්ටෙක් ආයතනයේ සංවර්ධන කටයුතු සඳහා යොදාගෙන ගෙන තිබෙනවා.\nමේ අතර, ඉන්දියාවෙන් ආනයනය කළ මෙම නැනෝ දියර පොහොර ගොවි ජනතාවට බෙදා හැරෙන්නේ නයිට්‍රෝ රාජා යන නමින්.\nආනයනය කරන ලද නයිට්‍රෝ රාජා දියර පොහොර ලේබලයේ සඳහන් වන්නේ යූරියා කැට කිලෝ ග්‍රෑම් 45ක උරයක බලය නැනෝ පොහොර මිලිලීටර් 500ක බෝතලයක පවතින බවයි.\nවිශේෂඥයින් පෙන්වා දෙන්නේ සාම්ප්‍රධායික යූරියා කැට පසට එක් කිරීමේදී ශාකයට අවශෝෂණය කර ගැනෙන්නේ 30%ක ප්‍රමාණයක් පමණක් වන අතර සියයට 70 ක ප්‍රමාණයක් පසට එක්වන බවයි.\nනමුත් මෙම නැනෝ දියර පොහොර පත්‍ර මතට ඉසීම තුළින් සියයට 95 ක් ප්‍රමාණයක් ශාක පත්‍රවල ඇති පූටිකා මගින් ශාකයට අවශෝෂණය කරගන්නා බවයි විශේෂඥයින් පවසන්නේ.\nඑහෙත්, පේරාදෙණිය විශ්විද්‍යාලයේ ජ්‍යෙෂ්ඨ කථිකාචාර්ය ආචාර්ය වර්ෂි දන්දෙනිය සඳහන් කරන්නේ නැනෝ පොහොර මගින් අපේක්ෂිත ප්‍රතිඵල ලබාගත නොහැකි බවයි.\nමේ අතර, අදත් දිවයිනේ ප්‍රදේශ කිහිපයක ගොවින් විරෝදතා පැවැත් වු අතර, දෙහිඅත්තකණ්ඩිය හේනානිගල ප්‍රදේශයේ ආදිවාසීන් ද සිය වගාවන් සඳහා ජලය සහ පොහොර ලබාදෙන ලෙස ඉල්ලමින් විරෝධතාවයක් පවත්වනු ලැබුවා.\nමේ දිඹුලාගල ප්‍රදේශයේ ගොවින් පිරිසක් සිය විරෝධතාව අතරතුරදි මාධ්‍ය වෙත අදහස් දක්වා සිටියා.\nමේ අතර, නැනෝ නයිටි්‍රජන් දියර පොහොර මගින් අස්වැන්නේ ඵලදායිතාවය ඉහළ නංවා ගත හැකි බවයි සබරගමුව විශ්වවිද්‍යාලයේ මහාචාර්ය ප්‍රියන්ත ඉන්ද්‍රලාල් යාපා හිරු ප්‍රවෘත්ති අංශයට සඳහන් කළේ.\nඑමෙන්ම, කාබනික නයිට්‍රජන් පොහොර නිෂ්පාදන කර්මාන්ත ශාලාවක් අද කහතුඩුව, පොල්ගස්ඹ්විට ප්‍රදේශයේදි අමාත්‍ය ගාමිණි ලොකුගේ ප්‍රධානත්වයෙන් විවෘත කෙරුණා.",
       "URL": "https://www.hirunews.lk/285740/පොහොර-ගැටලුවට-විසඳුම්-ඉල්ලා-පාර්ලිමේන්තුවේත්-විරෝධතා-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1612"
}