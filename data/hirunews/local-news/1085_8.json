{
       "Source": "hirunews",
       "Timestamp": "Saturday, 18 June 2022 - 18:58",
       "Headline": "විකිරණ ප්‍රතිකාර ප්‍රමාද වීමෙන් මහරගම අපේක්ෂා රෝහලේ රෝගීන්ගේ ජිවිත අනතුරේ",
       "News Content": "මහරගම අපේක්ෂා රෝහලේ විකිරණ ප්‍රතිකාර ප්‍රමාද වීම හේතුවෙන් සුව කළ හැකි රෝගීන්ගේ ජීවිත අසාධ්‍ය තත්ත්වයට පත් වීමෙන් අවදානමට ලක්ව ඇති බව වාර්තා වනවා.\nවිකිරණ ප්‍රතිකාර සඳහා නව යන්ත්‍ර 3 ක් ස්ථාපිත කිරීමත් සමග ඊට අවශ්‍ය පහසුකම් සලසා නොදීම හා විකිරණ විද්‍යා තාක්ෂණවේදීන් රාජකාරි පැහැර ගැනීම ඇතුළු ගැටලු මුල් කර ගනිමින් විකිරණ තාක්ෂණවේදීන් පසුගිය ජුනි පළමුවනදා වෘත්තීය ක්‍රියාමාර්ගයකට අවතීර්ණ වුණා.\nඑහෙත්, දින 6 කට පසුව අපේක්ෂා රෝහලට පත්ව ආ නව රෝහල් අධ්‍යක්ෂවරයා ඔවුන්ට ලබාදුන් සාකච්ඡාවකින් අනතුරුව එය අත්හිටුවීමටයි පියවර ගැණුනේ.\nඑහෙත්, මේ වනවිට විකිරණ තාක්ෂණවේදීන් දිනකට සිදුකරන විකිරණ ප්‍රතිකාර 60 ක් දක්වා අඩු කර ඇති බව සඳහන්.\nනවීන යන්ත්‍ර තුනක් පැවතිය ද, ඉන් දෙකක් පමණක් භාවිතයට ගනිමින් රෝගීන් 60 දෙනෙකුට පමණක් මෙලෙස ඔවුන් දෛනිකව විකිරණ ප්‍රතිකාර සිදුකරන අතර 150 කට අධික සංඛ්‍යාවක් සිටින බවයි වාර්තා වන්නේ.\nමෙම තත්ත්වය හමුවේ සුව කළ හැකි තත්ත්වයේ පසුවන පිළිකා රෝගීන් අසාධ්‍ය තත්ත්වයට පත්වීම නිසා ඔවුන්ගේ ජීවිත අවදානමකට ලක්ව ඇති බව රෝගී හිමිකම් සංවිධාන චෝදනා කරනවා.\nමේ සම්බන්ධයෙන් දැනටමත් ශ්‍රී ලංකා මානව හිමිකම් කොමිසමේ පැමිණිල්ලක් විභාගයට ගනිමින් පවතින අතර ඉදිරි සතියේ විකිරණ තාක්ෂණවේදීන් එම කොමිසම හමුවට කැඳවා ඇති බවයි වාර්තා වන්නේ.\nකෙසේ වෙතත්, විකිරණ තාක්ෂණවේදීන්ට එල්ල වන මෙම චෝදනා සම්බන්ධයෙන් අප රජයේ විකිරණ විද්‍යා තාක්ෂණවේදීන්ගේ සංගමයේ සභාපති චානක ධර්මවික්‍රමගෙන් විමසීමක් කළා.\nඔහු කියාසිටියේ නව යන්ත්‍ර උපයෝගි කර ගනිමින් දිනකට විකිරණ ප්‍රතිකාර 80 ක් සිදුකරන බවයි. කෙසේ වෙතත්, නව යන්ත්‍ර ස්ථාපිත කර ඇති ගොඩනැගිල්ලේ පවතින ගැටලුකාරි තත්ත්වයන් සහ විදුලිබල හා ජල සැපයුම් මෙන්ම, මී උවදුර සම්බන්ධයෙන් ද ප්‍රශ්නකාරි තත්ත්වයන් මතුව ඇති බව ඔහු කියා සිටියා.",
       "URL": "https://www.hirunews.lk/307498/විකිරණ-ප්‍රතිකාර-ප්‍රමාද-වීමෙන්-මහරගම-අපේක්ෂා-රෝහලේ-රෝගීන්ගේ-ජිවිත-අනතුරේ",
       "Category": "Local News",
       "Parent URL": "https://www.hirunews.lk/local-news.php?pageID=1085"
}