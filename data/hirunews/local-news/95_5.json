{
       "Source": "hirunews",
       "Timestamp": "Wednesday, 16 August 2023 - 8:07",
       "Headline": "මුලතිව් කොක්කුතුඩුවායි සමූහ මිනී වලේ පරීක්ෂණවලට එක්සත් ජාතීන්ගේ සහය",
       "News Content": "මුලතිව් කොක්කුතුඩුවායි සමූහ මිනී වලේ කැණීම් කටයුතු සදහාත් එම කැණීම් හා පරීක්ෂණ කටයුතු වලට සහය දීම සදහාත් එක්සත් ජාතීන්ගේ සංවිධානය සහය ලබා දීමට ඊයේ (15) තීරණය කර තිබෙනවා.\nයුද සමයේදී අතුරුදහන් වූ පුද්ගලයින් පිළිබදව තොරතුරු සොයා බලන සංවිධාන විසින් කරණ ලද ඉල්ලීමකට අනුවයි එක්සත් ජාතීන්ගේ සංවිධානය මෙම තීරණයට එළඹ ඇත්තේ.\nශ්‍රී ලංකාවේදී මේ වන විට මිනිස් සුසාන භූමි 32 ක් තිබී හමු වූ බවත්, කොක්කුතුඩුයි සුසාන භූමිය 33 වැනි මිනිස් සුසාන භූමිය බවත් එක්සත් ජාතීන්ගේ වාර්තාවක සදහන් කොට ඇති අතර මීට පෙර හමු වූ කිසිදු සමූහ මිනී වළක කැණීම් හා පරීක්ෂණ කටයුතු ජාත්‍යන්තර ප්‍රමිතියකට අනුව සිදු නොවූ බවද එම වාර්තාවේ සඳහන් කර තිබෙනවා.\nඒ අනුව මුලතිව් කොක්කුතුඩුවායි සුසාන භූමියේ කැණීම් කටයුතු හා පරීක්ෂණ කටයුතු සදහා එක්සත් ජාතීන්ගේ සංවිධානය සහය දෙන බව යුද සමයේදී අතුරුදහන් වූ පුද්ගලයින් පිළිබදව තොරතුරු සොයා බලන සංවිධාන වෙත දැනුම් දී ඇති අතර ඔවුන්ගේ එම ලිපිය මේ වන විට ශ්‍රී ලංකා රජය වෙතද යොමු කොට ඇති බව සඳහන්.",
       "URL": "https://www.hirunews.lk/344964/මුලතිව්-කොක්කුතුඩුවායි-සමූහ-මිනී-වලේ-පරීක්ෂණවලට-එක්සත්-ජාතීන්ගේ-සහය",
       "Category": "Local News",
       "Parent URL": "https://www.hirunews.lk/local-news.php?pageID=95"
}