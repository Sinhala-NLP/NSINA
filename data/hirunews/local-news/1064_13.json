{
       "Source": "hirunews",
       "Timestamp": "Monday, 27 June 2022 - 17:40",
       "Headline": "විදේශ විනිමය උපයන ආයතනවල විදුලි බිල ඩොලර්වලින් ගෙවන්න වෙයි",
       "News Content": "තම ආදායමෙන් 60%කට වැඩි කොටසක් විදේශ විනිමය උපයන පෞද්ගලික හෝ රජයේ ආයතනවලට ඉදිරියේ දී සිය මාසික විදුලි බිල්පත ඩොලර්වලින් ගෙවීමේ ක්‍රමවේදයක් හඳුන්වා දෙන බව ශ්‍රී ලංකා මහජන උපයෝගිතා කොමිසම කියා සිටිනවා.\nඒ බව අද (27) පැවැති මාධ්‍ය හමුවක දී මහජන උපයෝගීතා කොමිසමේ සභාපති ජනක රත්නායක ප්‍රකාශ කළා.\nඑහි දී ඔහු වැඩිදුරටත් ප්‍රකාශ කළේ රටේ පවත්නා විදේශ විනිමය අර්බුදයට යම් විසඳුමක් ලෙස මෙම ක්‍රමවේදය හඳුන්වා දෙන බවයි.\nතව ද එමගින් විදුලිබල මණ්ඩලයට විදේශ විනිමයවලින් ගෙවීමට ඇති වියදම් යම් පමණකින් හෝ දැරීමට එම මුදල් යොදා ගත හැකි බව ද ඔහු ප්‍රකාශ කළා.\nමේ වන විටත් නොරොච්චෝලේ බලාගාරයේ අලුත්වැඩියා කටයුතුවලට අවශ්‍ය අමතර කොටස් ගෙන්වීම සඳහා අමෙරිකානු ඩොලර් මිලියන 4 - 5ක පමණ මුදලක් ද වැය වන බවත්, ඒ සඳහා මුදල් ගෙවීම් කටයුතුවල වගකීම රජය විසින් දරන්නට නියමිත වුවත් විදුලි බල මණ්ඩලයෙන් යම් හෝ දායකත්වයක් දීමට මෙවැනි වැඩපිළිවෙලක් උපකාරී වන බව ද ඔහු ප්‍රකාශ කළා.\nතව ද මේ වසරේ සැප්තැම්බර් මස 15දා ට පසු මෙරටට අවශ්‍ය ගල් අඟුරු තොග ගෙන්වා ගැනීම සඳහා ඩොලර් මිලියන 610ක පමණක මුදල්ක් අවශ්‍ය බව ද මහජන උපයෝගීතා කොමිසමේ සභාපතිවරයා එහි දී කියා සිටියා.",
       "URL": "https://www.hirunews.lk/308331/විදේශ-විනිමය-උපයන-ආයතනවල-විදුලි-බිල-ඩොලර්වලින්-ගෙවන්න-වෙයි",
       "Category": "Local News",
       "Parent URL": "https://www.hirunews.lk/local-news.php?pageID=1064"
}