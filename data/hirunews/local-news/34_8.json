{
       "Source": "hirunews",
       "Timestamp": "Tuesday, 12 September 2023 - 21:20",
       "Headline": "ක්‍රිකට් ව්‍යවස්ථාව සංශෝධනයේ ඉදිරි පියවර වළක්වමින් අධිකරණයෙන් නියෝගයක්",
       "News Content": "ශ්‍රී ලංකා ක්‍රිකට් ආයතනයේ ව්‍යවස්ථාව සංශෝධනය කිරීමට අදාළ ඉදිරි පියවර ගැනීම වළක්වාලමින් අභියාචනාධිකරණය අද (12) ක්‍රීඩා අමාත්‍යවරයා වෙත නියෝගයක් නිකුත් කර තිබෙනවා.\nඅභියාචනාධිකරණය මෙම නියෝගය නිකුත් කළේ ශ්‍රී ලංකා ක්‍රිකට් ව්‍යවස්ථාව ක්‍රීඩා අමාත්‍යවරයා විසින් සංශෝධනය කිරීමට ගෙන තිබෙන තීරණය අභියෝගයට ලක් කරමින් ශ්‍රී ලංකා ක්‍රිකට් ආයතනයේ සභාපතිවරයා සහ ලේකම්වරයා ඉදිරිපත් කළ පෙත්සමක් සලකා බැලීමෙන් අනතුරුවයි\nඒ අනුව පෙත්සම සලකා බලන තුරු ශ්‍රී ලංකා ක්‍රිකට් ව්‍යවස්ථාව සංශෝධනය කිරීමට අදාළ ඉදිරි පියවර නොගන්නා ලෙස අභියාචනාධිකරණයේ සභාපති විසින් ක්‍රීඩා අමාත්‍යවරයා වෙත නියෝගයක් නිකුත් කර තිබෙනවා.\nපෙත්සම්කරුවන් කියා සිටින්නේ ශ්‍රී ලංකා ක්‍රිකට් ව්‍යවස්ථාව සංශෝධනය කළ යුතු ආකාරය වත්මන් ක්‍රිකට් ව්‍යවස්ථාව තුළ සඳහන් කර ඇති බවයි.\nඒ අනුව මෙම පෙත්සමට අදාළ විරෝධතා තිබේනම් ඒවා මේ මස 27 වනදාට පෙර ගොනුකරන ලෙස ක්‍රීඩා අමාත්‍යවරයා ඇතුළු වගඋත්තරකරුවන්ට නියෝග කළ අභියාචානාධිකරණය ඊට අදාළ ප්‍රතිවිරෝධතා තිබේ නම් ඒවා ඔක්තෝබර් මස 12 වනදාට පෙර ගොනුකරන ලෙසත් පෙත්සම්කාර පාර්ශවයට නියම කර තිබෙනවා.\nඅදාළ පෙත්සම සලකා බැලීම සඳහා ඔක්තෝබර් මස 19 වන දා යළි කැඳවීමට නියමිතයි.",
       "URL": "https://www.hirunews.lk/348081/ක්‍රිකට්-ව්‍යවස්ථාව-සංශෝධනයේ-ඉදිරි-පියවර-වළක්වමින්-අධිකරණයෙන්-නියෝගයක්",
       "Category": "Local News",
       "Parent URL": "https://www.hirunews.lk/local-news.php?pageID=34"
}