{
       "Source": "hirunews",
       "Timestamp": "Wednesday, 14 October 2020 - 18:35",
       "Headline": "රිෂාඩ්ට විදෙස් ගමන් තහනමක් (වීඩියෝ)",
       "News Content": "අපරාධ පරීක්ෂණ දෙපාර්තමේන්තුව අත්අඩංගුවට ගත් කාලීනව අවතැන් වූ පුද්ගලයින් නැවත පදිංචි කිරීමේ ව්‍යාපෘතියේ ගණකාධිකාරීවරයාව සිටි අලගරත්නම් මනෝරන්ජන් සහ පාර්ලිමේන්තු මන්ත්‍රී රිෂාඩ් බදියුදීන්ගේ රියදුරන් දෙදෙනා රක්ෂිත බන්ධනාගාරගත කර තිබෙනවා.\nඒ, ඔවුන් කොළඹ කොටුව මහේස්ත්‍රාත් ප්‍රියන්ත ලියනගේ හමුවට අද(14) ඉදිරිපත් කළ අවස්ථාවේදීයි.\nඑහිදී ගණකාධිකාරී අලගරත්නම් මනෝරන්ජන් ලබන 26 වැනිදා දක්වා රක්ෂිත බන්ධනාගාරගත කිරීමට නියෝග කෙරුණු අතර, රියදුරන් දෙදෙනා රක්ෂිත බන්ධනාගාරගත කිරීමට නියෝග කෙරුණේ ලබන 28 වැනිදා දක්වායී.\n2019 ජනාධිපතිවරණයේදී පුත්තලම සිට මන්නාරම දක්වා ඡන්දදායකයින් ප්‍රවාහනය කිරීමට රජයේ මුදල් අවභාවිත කිරීම සහ මැතිවරණ නීති උල්ලංඝනය කිරීම යන චෝදනා යටතේ එවකට නැවත පදිංචිකිරීමේ අමාත්‍යවරයාව සිටි පාර්ලිමේන්තු මන්ත්‍රී රිෂාඩ් බදියුදීන් ඇතුළු තුන් දෙනෙකු අත්අඩංගුවට ගන්නා ලෙස නීතිපතිවරයා ඊයේ වැඩබලන පොලිස්පතිවරයාට නියෝග කළා.\nපාර්ලිමේන්තු මන්ත්‍රී රිෂාඩ් බදියුදීන් සමඟ අත්අඩංගුවට ගැනීම සඳහා නීතිපතිවරයා දැනුම් දුන් තිදෙනාගෙන් එක් අයෙකු වන කාලීනව අවතැන් වූ පුද්ගලයින් නැවත පදිංචි කිරීමේ ව්‍යාපෘතියේ ගණකාධිකාරීවරයාව සිටි අලගරත්නම් මනෝරන්ජන් අද අත්අඩංගුවට ගනු ලැබුවේ කිරුලපන ප්‍රදේශයේදීයි.\nපාර්ලිමේන්තු මන්ත්‍රී රිෂාඩ් බදියුදීන්ගේ රියදුරන් දෙදෙනා ඊයේ අපරාධ පරීක්ෂණ දෙපාර්තමේන්තුව විසින් අත්අඩංගුවට ගනු ලැබුවේ මන්ත්‍රීවරයාට අයත් වාහන දෙකක තිබූ පිස්තෝල දෙකක්ද සමඟින්.\nඑසේම, පාර්ලිමේන්තු මන්ත්‍රී රිෂාඩ් බදියුදීන්ගේ ආරක්ෂක නිලධාරීයා වන ඇමති ආරක්ෂක කොට්ඨාශයට අනුයුක්ත ජමාදිල් අබ්දුල් ලතීෆ්ද ඊයේ අත්අඩංගුවට ගැනුණු අතර, ඔහු අද කොටුව මහේස්ත්‍රාත් අධිකරණයට ඉදිරිපත් කිරීමෙන් අනතුරුව රුපියල් ලක්ෂ 05 ක ශරීර ඇපයක් මත මුදාහැර තිබුණා.\nකෙසේ වෙතත්, පාර්ලිමේන්තු මන්ත්‍රී රිෂාඞ් බදියුදීන් අත්අඩංගුවට ගන්නා ලෙස අත්අඩංගුවට ගන්නා ලෙස නියෝග කෙරුණද, ඔහුව අත්අඩංගුවට ගැනීමට අපරාධ පරීක්ෂණ දෙපාර්තමේන්තුවට මෙතෙක් හැකි වී නැහැ.\nමේ සම්බන්ධයෙන් පොලිස් මූලස්ථානයේ අද(14) කැඳවා තිබූ මාධ්‍ය හමුවේදී මාධ්‍යවේදීන් පොලිස් මාධ්‍ය ප්‍රකාශක, නියෝජ්‍ය පොලිස්පති අජිත් රෝහණගෙන් ප්‍රශ්න කළා.\nපාර්ලිමේන්තු මන්ත්‍රී රිෂාඩ් බදියුදීන්ගේ සොහොයුරෙකු වන රියාජ් බදියුදීන් නිදහස් කිරීම සම්බන්ධයෙන් කරුණු 07 ක් යටතේ විමර්ශනය කරන බවද පොලිස් මාධ්‍ය ප්‍රකාශකවරයා සඳහන් කළා.\nමේ අතර, පාර්ලිමේන්තු මන්ත්‍රී රිෂාඩ් බදියුදීන් සහ ඔහුගේ නඩුවේ දෙවන සැකකරු සම්සුදීන් මොහොමඞ් යාසීව්ට විදෙස් ගතවීම තහනම් කරමින් කොටුව මහේස්ත්‍රාත් අධිකරණය අද(14) පස්වරුවේ නියෝගයක් නිකුත් කර තිබෙනවා.",
       "URL": "https://www.hirunews.lk/252550/රිෂාඩ්ට-විදෙස්-ගමන්-තහනමක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2389"
}