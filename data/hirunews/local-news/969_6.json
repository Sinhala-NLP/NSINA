{
       "Source": "hirunews",
       "Timestamp": "Wednesday, 03 August 2022 - 14:58",
       "Headline": "තරිඳු උඩුවරගෙදර මාධ්‍යවේදියාට නඩු පැවරීම ද්වේශ සහගත තීන්දුවක් බවට ප්‍රකාශයක්",
       "News Content": "තරිඳු උඩුවරගෙදර මාධ්‍යවේදියාට නඩු පැවරීම ද්වේශ සහගත තීන්දුවක් බව The Digital Journalists Collective සාමුහිකය මාධ්‍ය නිවේදනයක් නිකුත් කරමින් ප්‍රකාශ කරනවා.\nආණ්ඩුක්‍රම ව්‍යවස්ථාවේ 14 (1) අ වගන්තිය අනුව 'සෑම පුරවැසියෙකුට ම භාෂණයේ නිදහසට සහ ප්‍රකාශනය ඇතුළු අදහස් පළ කිරීමේ නිදහසට හිමිකම් ඇති බව යි එහි දැක්වෙන්නේ.\nඑසේ ම රජයේ ක්‍රියාකාරිත්වය විවේචනය කළ හැකි බව ද විජේරත්න එදිරි ව පෙරේරා ශ්‍රේෂ්ඨාධිකරණ නඩු තීන්දුවේ (SC/FR/379/93) පැහැදිලිව දක්වා ඇති බවත් අදාළ මාධ්‍ය නිවේදනයේ සඳහන්.\nනමුත් පසුගිය වසරේ විශිෂ්ටතම තරුණ මාධ්‍යවේදියා ලෙස සම්මානිත, ඩිජිටල් අවකාශයේ මාධ්‍යවේදී තරිඳු උඩුවරගෙදර සම්බන්ධයෙන් අපරාධ පරීක්ෂණ දෙපාර්තමේන්තුව සිතන්නේ වෙනත් කරුණක් බව ද එම මාධ්‍ය නිවේදනයේ සඳහන් වනවා.\nකොළඹ - කොටුව මහේස්ත්‍රාත් අධිකරණයට අපරාධ පරීක්ෂණ දෙපාර්තමේන්තුව විසින් මාධ්‍යවේදී තරිඳු උඩුවරගෙදර සම්බන්ධයෙන් කරුණු වාර්තා කර ඇත්තේ රජය විවේචනය කිරීම සම්බන්ධයෙන්.\nඒ අනුව ඉතාම පැහැදිලි ව මාධ්‍යවේදී තරිඳු උඩුවරගෙදර ඉලක්ක කරගනිමින් පවරා ඇති නඩුව ද්වේශ සහගත චේතනාවකින් යුතුව පවරා ඇති බව The Digital Journalists Collective සාමූහිකයේ අදහස වන අතර, ශ්‍රී ලංකා පොලිසියේ මර්දනකාරී සහ වගකීම් විරහිත ක්‍රියා පිළිවෙත හෙළා දකින බව ද එම සාමුහිකය යොමු කළ ලිපියේ සඳහන්.",
       "URL": "https://www.hirunews.lk/311771/තරිඳු-උඩුවරගෙදර-මාධ්‍යවේදියාට-නඩු-පැවරීම-ද්වේශ-සහගත-තීන්දුවක්-බවට-ප්‍රකාශයක්",
       "Category": "Local News",
       "Parent URL": "https://www.hirunews.lk/local-news.php?pageID=969"
}