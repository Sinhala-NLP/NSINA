{
       "Source": "hirunews",
       "Timestamp": "Wednesday, 13 September 2023 - 15:49",
       "Headline": "යාපනයේ නල්ලූර් කන්දසාමී කෝවිලේ තෙරපීමක් (ඡායාරූප)",
       "News Content": "යාපනයේ නල්ලූර් කන්දසාමී කෝවිලේ සප්ත රාත්‍රී විශේෂ පූජාවට පැමිණි බැතිමතුන් තෙරපීමකට ලක් වීම නිසා බැතිමතුන් හය දෙනෙකු ඊයේ (12 ) සිහිසුන් වී තිබෙනවා.\nඑලෙස සිහිසුන් වූ බැතිමතුන් රැගෙන යාමට පැමිණි ගිලන් රථවලටද අදාළ ස්ථානයට යාමට නොහැකි වූ නිසා එම බැතිමතුන්ගේ ජීවිත දැඩි අවදානමකට ලක්ව ඇති බවයි වාර්තා වන්නේ.\nඅප වාර්තාකරු සඳහන් කළේ පොලීසිය එම ස්ථානයට ගොස් කෝවිලේ පාලන අධිකාරිය විසින් ඉදිකොට තිබූ මාර්ග බාධක කඩා දමා සිහිසුන්ව සිටි පිරිස බේරා ගෙන ඇති බවයි.\nඑම පිරිසට වෛද්‍ය හා ප්‍රථමාධාර ආයතනවල නිලධාරීන් විසින් මූලික ප්‍රතිකාර ලබා දී සිහිමූර්ජා ගතිය ඉවත් කොට ප්‍රකෘති තත්ත්වයට පත් කරගෙන තිබෙනවා.\nපසුව ඔවුන්ගෙන් දෙදෙනෙකු රෝහල් ගත කර ඇති අතර අනෙක් හතර දෙනා මූලික ප්‍රථමාධාර හේතුවෙන්ම සුවය ලබා ඇති බවයි වාර්තා වන්නේ.\nමේ සිද්ධියෙන් පසුව කම්පාවට හා බියට පත් බැතිමතුන් විශාල පිරිසක් පූජාවට සහභාගී නොවී නිවෙස්වලට ගොස් ඇති බවද සඳහන්.\nනල්ලූර් කෝවිලේ පාලන අධිකාරිය විසින් යාපනය මහ නගර සභාව සමග එක්ව කෝවිලට පැමිණෙන බැතිමතුන් සීමා කරගැනීම සදහා යකඩෙන් ගේට්ටු හා මාර්ග බාධක විශාල ප්‍රමාණයක් යොදා ඇති අතර කෝවිලේ මංගල්ලයට සහභාගි වූ බැතිමතුන් පිරිස ඉතා අධික වීම නිසා ඔවුන් මෙම ආරක්ෂිත ගේට්ටුවලට හිර වී හුස්ම ගැනීමට නොහැකි වීම නිසා මෙම අවාසනාවන්ත සිදුවීමට මුහුණ දී තිබෙනවා.\nනල්ලූර් කෝවිලේ අවසන් දින කිහිපයේ විශේෂ පූජාවන් පැවැත්වෙන අතර අදාළ පිරිස සිහිමූර්ජා වන අවස්ථාව වන විට කෝවිල තුළ බැතිමතුන් ලක්ෂ දෙකක් පමණ සිට ඇති බවයි අප වාර්තාකරු සඳහන් කළේ.",
       "URL": "https://www.hirunews.lk/348146/යාපනයේ-නල්ලූර්-කන්දසාමී-කෝවිලේ-තෙරපීමක්-ඡායාරූප",
       "Category": "Local News",
       "Parent URL": "https://www.hirunews.lk/local-news.php?pageID=32"
}