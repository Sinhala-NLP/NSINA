{
       "Source": "hirunews",
       "Timestamp": "Sunday, 05 December 2021 - 12:44",
       "Headline": "වසා දැමුණු සපුගස්කන්ද තෙල් පිරිපහදු හල නැවත පණ ගැන්වේ",
       "News Content": "පසුගියදා තාවකාලිකව නතර කළ සපුගස්කන්ද තෙල් පිරිපහදුවේ කටයුතු යළි ආරම්භ කිරීමට පියවර ගෙන තිබෙනවා.\nඒ අනුව අනිද්දා (07) එම කටයුතු ආරම්භ කරන බවයි බලශක්ති අමාත්‍යාංශය ප්‍රකාශ කළේ.\nපසුගිය නොවැම්බර් 15 වනදා සපුගස්කන්ද තෙල් පිරිපහදුව තාවකාලිකව වසා දැමීමට පියවර ගැනුනේ ප්‍රමාණවත් බොරතෙල් සැපයුමක් නොමැතිවීම හේතුවෙන්.\nමේ අතර සපුගස්කන්ද බලාගාරය සඳහා බොරතෙල් ලබා ගැනීමට නයිජීරියානු තෙල් සමාගම සමග ඇති කරගත් ගිවිසුම අවලංගු කිරීමට ලංකා ඛනිජ තෙල් සංස්ථාව තීරණය කර තිබෙනවා.\nඑහි සභාපති සුමිත් අබේසිංහ හිරු ප්‍රවෘත්ති අංශයට සඳහන් කළේ නයිජීරියානු කොන්සිස්කෝ සමාගම සමග ඇති කරගත් ගිවිසුමට අනුව මාස 9ක කාලයක් සඳහා බොරතෙල් ලබා ගැනීමට නියමිතව තිබූ බවයි.\nඒ අනුව මේ වසරේ ජූනි මාසයේ සිට ලබන පෙබරවාරි මාසය දක්වා බොර තෙල් බැරල් විසි ලක්ෂ 62,500ක් ලැබීමට නියමිත වුවත්, ඉන් එක නැව්ගත කිරීමක් හෝ මෙතෙක් සිදු වී නැහැ.\nසපුගස්කන්ද බලාගාරයේ බොරතෙල් සැපයුමට අදාළ වීමට මෙලෙස නයිජීරියානු බොරතෙල් සැපයුම ක්‍රියාත්මක නොවීම ද ප්‍රධාන හේතුවක්.\nවසර 51ක් පැරණි සපුගස්කන්ද තෙල් පිරිපහදුව මගින් දැවි තෙල් සහ නැෆ්තා සියයට 37ක් ද, ජෙට් ඉන්ධන සියයට 19ක් ද නිපදවෙන අතර, නිෂ්පාදනය කෙරෙන පෙට්‍රල් සහ ඩීසල් ප්‍රතිශතය සියයට 43ක්.",
       "URL": "https://www.hirunews.lk/290071/වසා-දැමුණු-සපුගස්කන්ද-තෙල්-පිරිපහදු-හල-නැවත-පණ-ගැන්වේ",
       "Category": "Local News",
       "Parent URL": "https://www.hirunews.lk/local-news.php?pageID=1516"
}