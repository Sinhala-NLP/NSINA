{
       "Source": "hirunews",
       "Timestamp": "Wednesday, 14 September 2022 - 7:27",
       "Headline": "වසර 19කට පෙර කුවේට් ගිය මවගේ සිරුර දිවයිනට ගෙන්වා දෙන්නැ යි දරුවන් ඉල්ලයි",
       "News Content": "2003 වසරේ දී විදේශගත වූ තම මවගේ දේහය යළිත් දිවයිනට ගෙන්වාගැනීම සඳහා අවශ්‍ය මැදිහත්වීම සිදුකර දෙන ලෙස පොළොන්නරුව ප්‍රදේශයේ පදිංචි ඇයගේ දරුවන් පිරිසක් රජයෙන් ඉල්ලීමක් කරනවා.\nපොළොන්නරුව - ඉසිපතන මාවතේ පදිංචි විනීතා හෙට්ටිආරච්චි නැමති කාන්තාව කුවේට් රාජ්‍යය බලා විදේශගත වන්නේ, 2003 වසරේ අගෝස්තු මස 30 වනදා යි.\nඇය විදේශගත වී වසර දෙකක් පමණ ගතවන තුරු නිවසට දුරකථනයෙන් ඇමතුම් ලබා දී තිබෙනවා.\nකෙසේ වෙතත් ඇය සම්බන්ධයෙන් ඉන් පසු ව තොරතුරක් නොලැබීම හේතුවෙන් 2007 වසරේ දී ඇයගේ දරුවන් විදේශ සේවා නියුක්ති කාර්යාංශයට මේ පිළිබඳව පැමිණිලි කිරීමටයි කටයුතු කර ඇත්තේ.\nඑහිදී ඇයව විදේශගත කළ රැකියා ඒජන්සියේ නිලධාරීන් ද ගෙන්වා විමර්ශනයක් සිදු කළ නමුත් තම මව සම්බන්ධයෙන් කිසිදු තොරතුරක් නො ලැබුණු බවයි විනීතා හෙට්ටිආරච්චිගේ දරුවන් පවසන්නේ.\nඔවුන්ගෙන් ඊට නිසි ප්‍රතිචාරයක් නො ලද තත්වයක් තුළ පසුගිය 8 වන දා තම මව මියගොස් ඇති බව දරුවන්ට දැන්වීමට කටයුතු කර තිබෙනවා.\nඇයගේ දියණිය අදහස් පළ කරමින් කියා සිටියේ, තම මවගේ මරණය සම්බන්ධයෙන් නිසි විමර්ශනයක් සිදු කළ යුතු බවයි.",
       "URL": "https://www.hirunews.lk/315336/වසර-19කට-පෙර-කුවේට්-ගිය-මවගේ-සිරුර-දිවයිනට-ගෙන්වා-දෙන්නැ-යි-දරුවන්-ඉල්ලයි",
       "Category": "Local News",
       "Parent URL": "https://www.hirunews.lk/local-news.php?pageID=870"
}