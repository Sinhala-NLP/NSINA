{
       "Source": "hirunews",
       "Timestamp": "Saturday, 29 January 2022 - 16:28",
       "Headline": "රුසියාවේ ජනගහනය මිලියනයකින් පහත වැටේ",
       "News Content": "රුසියාවේ ජනගහනය පසුගිය 2021 වසර තුල මිලියනයකට වැඩි සංඛ්‍යාවකින් පහත වැටී ඇති බව එරට නිල සංඛ්‍යාලේඛන ආයතනය වන රොස්ටැට් පවසනවා.\nඑය සෝවියට් සංගමය බිඳ වැටීමෙන් පසු දක්නට ලැබුණු ඓතිහාසික පහත වැටීමක් බවයි විදෙස් මාධ්‍ය සඳහන් කළේ.\n1990 දශකයේ උපත ලැබූවන් දෙමාපියන් බවට පත්වීමත් සමඟ රුසියාවේ ජනගහන වර්ධන අනුපාතය පහත වැටීම ආරම්භ වූ අතර, සෝවියට් සංගමය බිඳ වැටීමෙන් පසු ඇති වූ ආර්ථික අවිනිෂ්චිතභාවය ද ඊට හේතුවක්.\nකොරෝනා වසංගතය හේතුවෙන් එම තත්ත්වය තවදුරටත් උත්සන්න වී ඇති බවයි විශ්ලේෂකයන් පෙන්වා දෙන්නේ. ගෝලීය වසංගතය ආරම්භ වූ දා පටන් මේ වනවිට රුසියානුවන් 660,000 ක් වෛරසය හේතුවෙන් මියගොස් තිබෙනවා.\nරුසියාවේ කාන්තාවක් සඳහා දරු උපත් අනුපාතය 1.5 ක් වන අතර, ජනගහනය ප්‍රතිස්ථාපනය කිරීම සඳහා අවශ්‍ය අවම අනුපාතය 2 යි දශම 1 ක්.\nහීන වන රුසියානු ජනගහනය පිළිබඳව අදහස් දක්වමින් රුසියානු ජනාධිපති ව්ලැදිමීර් පුටින් කියා සිටියේ ප්‍රබල රාජ්‍යයක් පවත්වා ගැනීම සඳහා මිලියන 146ක ජනගහනයක් ප්‍රමාණවත් නොවන බවයි.",
       "URL": "https://www.hirunews.lk/295589/රුසියාවේ-ජනගහනය-මිලියනයකින්-පහත-වැටේ",
       "Category": "Local News",
       "Parent URL": "https://www.hirunews.lk/local-news.php?pageID=1389"
}