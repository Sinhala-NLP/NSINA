{
       "Source": "hirunews",
       "Timestamp": "Sunday, 02 August 2020 - 13:09",
       "Headline": "අගමැති සමඟ සාකච්ඡාව සාර්ථකයි - වරාය සේවකයන් වෘත්තීය ක්‍රියාමාර්ගය අත්හිටුවයි (වීඩියෝ)",
       "News Content": "කොළඹ වරාය වෘත්තීය සමිති මීට දින 3කට පෙර ආරම්භ කළ වැඩ වර්ජනය අත්හිටුවීමට අද තීරණය කළා.\nඒ, අග්‍රාමාත්‍ය මහින්ද රාජපක්ෂ සමඟ වීරකැටිය - කාල්ටන් නිවසේ්දී අද උදෑසන පැවති සාකච්ඡාව සාර්ථක ලෙස අවසන් වීමෙන් අනතුරුවයි.\nකොළඹ වරායේ නැගෙනහිර පර්යන්තය ඉන්දියාවට ලබා නොදී එය ශ්‍රී ලංකා වරාය අධිකාරියට පවරණ ලෙසට ඉල්ලමින් වරාය වෘත්තිය සමිති 23ක් එක්ව දින 4ක් තිස්සේ සත්‍යග්‍රහයක් ද ක්‍රියාත්මක කළා.\nඒ හේතුවෙන් කොළඹ වරායේ සියලූ මෙහෙයුම් කටයුතු අඩාල වුණා.\nමේ අතර අග්‍රාමාත්‍ය මහින්ද රාජපක්ෂ සමඟ වීරකැටිය කාල්ටන් නිවසේ්දී අද උදෑසන පැවති සාකච්ඡාව සාර්ථක ලෙස අවසන් වූ බව වරාය වෘත්තිය සමිති ප්‍රකාශ කළා.\nඔවුන් මෙම සාකච්ඡාවට එළඹුණේ කොළඹ වරායේ නැගෙනහිර පර්යන්තය සම්බන්ධයෙන් වෘත්තිය ක්‍රියාමාර්ගයකට එළඹ සිටියදියි.\nඊයේ වෘත්තිය සමිති ක්‍රියාත්මක කළ විරෝධතාව අතරතුර කොළඹ වරාය ප්‍රධාන මාර්ගය කන්ටේනර් රථ යොදා අවහිර කර තිබුණා.\nපසුව පොලිසිය කල ඉල්ලීමක් සැළකිල්ලට ගනිමින් අධිකරණ නියෝග කර තිබුණේ මහජන පීඩා ඇති වන ආකාරයෙන් වරාය ප්‍රධාන මාර්ගය සහ අවට රාජ්‍ය ආයතන වලට පිවිසෙන මාර්ග අවහිර නොකරන ලෙසයි.\nඒ අනුව අදාල අධිකරණ නියෝගයට අනුව විරෝධතාකරුවන් එම මාර්ගය විවෘත කිරීමට ඊයේ රාත්‍රියේ කටයුතු කළා.",
       "URL": "https://www.hirunews.lk/246970/අගමැති-සමඟ-සාකච්ඡාව-සාර්ථකයි-වරාය-සේවකයන්-වෘත්තීය-ක්‍රියාමාර්ගය-අත්හිටුවයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2544"
}