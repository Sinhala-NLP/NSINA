{
       "Source": "hirunews",
       "Timestamp": "Wednesday, 05 October 2022 - 10:27",
       "Headline": "වසන්ත මුදලිගේ කළ වැරැද්ද කුමක් ද? - සජිත් අගමැතිගෙන් අසයි (වීඩියෝ)",
       "News Content": "ත්‍රස්ථවාදය වැළැක්වීමේ පනත යටතේ රඳවාගෙන සිටින අන්තරයේ කැඳවුම්කරු වසන්ත මුදලිගේ ඇතුළු තිදෙනා නිදහස් කිරීමට කටයුතු කරන්නැ යි විපක්ෂ නායක සජිත් ප්‍රේමදාස ඉල්ලා සිටිනවා.\nඒ, අද (05) පාර්ලිමේන්තු සැසිවාරය අමතමින්.\nවිශේෂ ප්‍රකාශයක් කරමින්, සජිත් ප්‍රේමදාස කියා සිටියේ, ඔවුන්ට විරුද්ධ ව චෝදනා ඇති නම් සාමාන්‍ය පරීක්ෂණයක් පවත්වන ලෙස යි.\nඅන්තර් විශ්වවිද්‍යාලයීය ශිෂ්‍ය බල මණ්ඩලයේ කැඳවුම්කරු වසන්ත මුදලිගේ, හෂාන්ත ගුණතිලක හා ගල්ගම සිරිධම්ම හිමි යන තිදෙනා තවමත් ත්‍රස්ථවාදය වැළැක්වීමේ පනත යටතා රඳවාගෙන යි තබා ඇත්තේ.\nඑසේ රඳවා තබා දැනට දින 48ක් පමණ වන අතර, මොවුන් කළ වැරැද්ද කුමක් ද යනුවෙන් විපක්ෂ නායකවරයා අග්‍රාමාත්‍යවරයාගෙන් අසනවා.\nරාත්‍රී කාලවල දී වසන්ත මුදලිගේ ව මල්වාන, කලවාන, නවගමුව යන ප්‍රදේශවලට රැගෙන යන බවත් එසේ රැගෙන ගොස් සිදු කරන්නේ කුමක් ද යන්න පිළිබඳ සැකයක් පවතින බවත් සජිත් ප්‍රේමදාස විමසා සිටිනවා.\nයම් ලෙසකින් සිද්ධියක් ඇති කොට පැන දුවන්නට හැදූ නිසා වෙඩි තැබුවා යැ යි පවසා වසන්ත මුදලිගේ ව ඝාතනය කළා යනුවෙන් ඉදිරියේ දී පැවසිය හැකි බව ද ඔහු අවධාරණය කරනවා.",
       "URL": "https://www.hirunews.lk/317064/වසන්ත-මුදලිගේ-කළ-වැරැද්ද-කුමක්-ද-සජිත්-අගමැතිගෙන්-අසයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=824"
}