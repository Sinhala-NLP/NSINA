{
       "Source": "hirunews",
       "Timestamp": "Wednesday, 08 March 2017 - 16:45",
       "Headline": "සයිටම් විරෝධී සිසුන් සිව් දෙසකින් කොළඹට",
       "News Content": "මාළඹේ පෞද්ගලික වෛද්‍ය විද්‍යාලයට විරෝධය පළ කරමින් අන්තර් විශ්වවිද්‍යාලයීය ශිෂ්‍ය බල මණ්ඩලය සංවිධාන කළ ජන රැළියක් මේ වනවිට කොටුව දුම්රියපල අසළ ආරම්භ කර තිබෙනවා.\nඅද දහවල් අන්තර් විශ්වවිද්‍යාලයීය ශිෂ්‍ය බල මණ්ඩලය ස්ථාන හතරකින් ආරම්භ කළ පා ගමන් කොළඹට ළඟවීමෙන් පසුවයි මෙම ජන රැළිය පැවැත්වෙන්නේ.\nදෙහිවල, ශ්‍රී ජයවර්ධනපුර විශ්වවිද්‍යාලය, කැළණිය විශ්වවිද්‍යාලය සහ වත්තල නගරවලින් මෙම පා ගමන් ආරම්භ වූ අතර ඊට අන්තර් විශ්වවිද්‍යාලයීය භික්ෂු බල මණ්ඩලයේ, වෛද්‍ය පීඨ ශිෂ්‍ය ක්‍රියාකාරී කමිටුවේ සාමාජිකයින් මෙන්ම විශ්වවිද්‍යාල සිසුන්ගේ දෙමව්පියන්ද එක්ව සිටියා.\nදෙහිවල සිට පැමිණි පා ගමන හේතුවෙන් කොල්ලූපිටිය මංසන්ධියෙන් ගාලූ පාර වසා දැමීමට පොලීසියට සිදුවුණා.\nඑසේම මෙම පා ගමන් කොළඹට ළඟාවූ අවස්ථාවේ කොටුව සහ පිටකොටුව ප්‍රදේශවලද දැඩි රථවාහන තදබදයක් දක්නට ලැබුනා.\nමේ අතර රජයේ වෛද්‍ය නිලධාරීන්ගේ සංගමයද අද මාධ්‍ය හමුවක් කැඳවමින් සයිටම් ගැටළුව පිළිබඳව කරුණු පැහැදිළි කළා.\nඑහිදී අදහස් දැක්වූ එම සංගමයේ මාධ්‍ය ප්‍රකාශක වෛද්‍ය සමන්ත ආනන්ද කියා සිටියේ සයිටම් ගැටළුව සම්බන්ධයෙන් පාර්ලිමේන්තුවේදී පැවැත්වීමට නියමිත විවාදයේදී විෂයභාර අමාත්‍යවරුන් ජනතාවගේ පාර්ශවයේ සිට කරුණු දක්වනු ඇතැයි තමන් බලාපොරාත්තුවන බවයි.\nමාළඹේ වෛද්‍ය විද්‍යාලයීය දෙමව්පිය සංසදය ද අද මාධ්‍ය හමුවක් කැඳවා තිබූ අතර ඊට එක්වෙමින්  අදහස් දැක්වූ එහි සභාපති ගැමුණු විජේරත්න කියා සිටියේ මාළඹේ පෞද්ගලික වෛද්‍ය විද්‍යාලය රජයට පවරා ගැනීම ආණ්ඩුව කඩිනම් කළ යුතු බවයි.\nසයිටම් ආයතනය පිලිබද ආණ්ඩුවේ ස්ථාවරත්වය ප්‍රකාශ කල යුතු බවයි අද කොළඹ පැවති මාධ්‍ය හමුවකට එක්වෙමින් පෞද්ගලික වෛද්‍ය විද්‍යාල විරෝධී මධ්‍යස්ථානයේ සම කැඳවුම්කරු වෛද්‍ය ජයන්ත බණ්ඩාරද කියා සිටියේ.",
       "URL": "https://www.hirunews.lk/156379/සයිටම්-විරෝධී-සිසුන්-සිව්-දෙසකින්-කොළඹට",
       "Category": "Local News",
       "Parent URL": "https://www.hirunews.lk/local-news.php?pageID=4625"
}