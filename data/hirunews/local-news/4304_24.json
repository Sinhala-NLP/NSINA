{
       "Source": "hirunews",
       "Timestamp": "Monday, 25 September 2017 - 9:08",
       "Headline": "ජනපති යළි දිවයිනට",
       "News Content": "එක්සත් ජාතීන්ගේ 72 වන මහා මණ්ඩල සැසි වාරයට සහභාගි වීම සඳහා ඇමරිකාවට ගොස් සිටි ජනාධිපති මෛත්‍රීපාල සිරිසේන අද දිවයිනට පැමිණියා.\nඋදෑසන 8.45ට පමණ එමිරේට්ස් ගුවන් සේවයට අයත් යානයකින් ජනාධිපතිවරයා ඇතුලූ පිරිස දිවයිනට පැමිණි බවයි ගුවන් තොටුපල හිරු වාර්තාකරු සඳහන් කළේ.\nමහා මණ්ඩල සැසියට සහභාගිවීම සඳහා පසුගිය 17 වනදා දිවයිනෙන් පිටත්ව ගිය ජනාධිපතිවරයා පසුගිය 20 වනදා ජගත් මහා මණ්ඩල සැසිය අමතනු ලැබුවා.\nසිය සංචාරය අතරතුරදී ජනාධිපති මෛත්‍රීපාල සිරිසේන එක්සත් ජාතීන්ගේ මහලේකම් අන්තෝනියෝ ගුතේරස් හමුවුණා.\nඑහිදී සංහිදියාව ශක්තිමත් වූ සමෘද්ධිමත් ජාතියක් ලෙස ගොඩනැගීමට දරණ ප්‍රයත්නයේදී ශ්‍රී ලංකාවට සෑම සහයෝගයක්ම ලබාදීමට සුදානම් බවයි මහලේකම්වරයා ප්‍රකාශ කළේ.\nඑමෙන්ම ජනාධිපතිවරයා ඇමරිකාවේ රැඳී සිටින කාලය තුලදී එක්සත් ජාතීන්ගේ මානව හිමිකම් කොමසාරිස් සෙයිද් රාද් අල් හුසේන් කුමරුද මුණ ගැසුණා.\nඑහිදී ශ්‍රී ලංකාවේ සංචාරයකට එක්වන ලෙස ජනාධිපතිවරයා හුසේන් කුමරුට අරාධනයක් ද සිදුකළ බවයි ජනාධිපති මාධ්‍ය ඒකකය සඳහන් කළේ.",
       "URL": "https://www.hirunews.lk/171773/ජනපති-යළි-දිවයිනට",
       "Category": "Local News",
       "Parent URL": "https://www.hirunews.lk/local-news.php?pageID=4304"
}