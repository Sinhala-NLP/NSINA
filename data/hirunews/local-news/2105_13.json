{
       "Source": "hirunews",
       "Timestamp": "Sunday, 07 March 2021 - 6:35",
       "Headline": "කොවැක්ස් පහසුකම යටතේ හිමිවන පළමු එන්නත් තොගය දිවයිනට (ඡායාරූප සහ වීඩියෝ)",
       "News Content": "කොවැක්ස් පහසුකම යටතේ හිමිවන පළමු එන්නත් තොගය රැගත් ගුවන්යානය කටුනායක ගුවන් තොටුපලින් දිවයිනට පැමිණ තිබෙනවා.\nකොවිඩ් මර්දන රාජ්‍ය ඇමති විශේෂඥ වෛද්‍ය සුදර්ශිනී ප්‍රනාන්දුපුල්ලේ වෙත එන්නත් තොගය නිල වශයෙන් බාරදුන් බවයි ප්‍රාථමික සෞඛ්‍ය සේවා, වසංගත රෝග හා කොවිඩ් රෝග පාලන කටයුතු රාජ්‍ය අමාත්‍යාංශය සඳහන් කළේ.\nකොවිඩ් මර්දනය සදහා ලෝක සෞඛ්‍ය සංවිධානය මගින් කොවැක්ස් පහසුකම යටතේ ශ්‍රී ලංකාවට ලබාදීමට නියමිත 20%ක එන්නත් ප්‍රමාණයෙන් කොටසක් ලෙසටයි ඔක්ස්ෆර්ඩ් ඇස්ට්‍රා සෙනිකා කොවිෂීල්ඩ් එන්නත් මාත්‍රා 264,000ක් අද දින අලුයම මෙරටට රැගෙන එනු ලැබුවේ.\nයුනිසෙෆ් ආයතනය මගින් මිළදී ගනු ලැබූ එම එන්නත් ලෝක සෞඛ්‍ය සංවිධානයේ කොවැක්ස් පහසුකම හරහා ශ්‍රී ලංකාවට ලබා දෙනවා.\nඒ අනුව ගෙන එනු ලැබූ එහි පළමු කොටස යුනිසෙෆ් ආයතනයේ ශ්‍රී ලංකාවේ නියෝජිත එමා බ්‍රින්ගම් විසින් රාජ්‍ය අමාත්‍ය සුදර්ශිනී ප්‍රනාන්දුපුල්ලේ වෙත කටුනායක ගුවන්තොටුපොළේදී නිල වශයෙන් බාරදී තිබෙනවා.\nකොවැක්ස් පහසුකම හරහා ලැබෙන එන්නත් කොවිඩ් 19 සඳහා අවදානම් ප්‍රදේශවල අවදානම් කාණ්ඩයට අයත්වන වයස අවුරුදු 60ට වැඩි ජනතාව වෙත ලබාදීමට සැලසුම් කර ඇති බවයි රාජ්‍ය අමාත්‍ය වෛද්‍ය සුදර්ශිනී ප්‍රනාන්දුපුල්ලේ ප්‍රකාශ කලේ.\nඊයේ මධ්‍යම රාත්‍රී 12.15 ට එමිරේට්ස් ගුවන් සේවයට අයත් ශීතාගාර පහසුකම් සහිත විශේෂ ප්‍රවාහන ගුවන් යානයකින් කොවැක්ස් එන්නත් තොගය දිවයිනට රැගෙන ආ අතර, පසුව ගුවන් තොටුපල ආනයන ගුවන් භාණ්ඩ ගබඩාවේ ශීතාගාර තුළ තැන්පත් කෙරුණා.\nසෞඛ්‍ය අමාත්‍යාංශය සහ කොවැක්ස් පහසුකම අතර ඇති කරගත් ගිවිසුමේ කොටසක් ලෙස සහ නිෂ්පාදකයාගේ නිෂ්පාදන ධාරිතාව අනුව ලෝක සෞඛ්‍ය සංවිධානයේ හදිසි භාවිත ලයිස්තුවෙන් බලය පැවරෙන පරිදි මාත්‍රා මිලියන 1.44ක් යුනිසෙෆ් ආයතනය විසින් 2021 මැයි මස අවසානය දක්වා අදියරෙන් අදියර ලබාදෙනු ඇති.\nමේ අතර, ඊයේ දිනයේදී කොරෝනා ආසාදිතයින් 376 දෙනෙකු මෙරටින් හඳුනා ගැනීමත් සමඟ මෙරටින් වාර්තා වන සමස්ත කොරෝනා ආසාදිතයින්ගේ සංඛ්‍යාව 85,000 සීමාව ඉක්මවා ගියා.\nඒ අනුව මෙරටින් වාර්තා වන සමස්ත කොරෝනා ආසාදිතයින්ගේ සංඛ්‍යාව 85,336ක්.\nපූර්ණ සුවය ලබා ඇති පුද්ගලයින් සංඛ්‍යාව 81,769 ක් වන අතර, තවදුරටත් ආසාදිතයින් 3,074 දෙනෙකු රෝහල්ගතව ප්‍රතිකාර ලබනවා.\nඑසේම, කොරෝනා ආසාදිත මරණ 04 ක්ද ඊයේ වාර්තා වුණා.\nඒ සමඟ මෙරටින් වාර්තා වන සමස්ත කොරෝනා ආසාදිත මරණ සංඛ්‍යාව 497 ක්.\nකොළඹ 9 ප්‍රදේශයේ පදිංචි කාන්තාවක සහ බත්තරමුල්ල ප්‍රදේශයේ පදිංචි කාන්තාවක ඊයේ මෙලෙස වාර්තාවූ කොරෝනා මරණවලට අයත් වන අතර, දොඩම්ගොඩ ප්‍රදේශයේ පදිංචි 83 හැවිරිදි පුද්ගලයෙකු සහ කොළොන්නාව ප්‍රදේශයේ පදිංචි 65 හැවිරිදි පුද්ගලයෙකුද කොරෝනා ආසාදනයෙන් මියගොස් තිබෙනවා.",
       "URL": "https://www.hirunews.lk/264565/කොවැක්ස්-පහසුකම-යටතේ-හිමිවන-පළමු-එන්නත්-තොගය-දිවයිනට-ඡායාරූප-සහ-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2105"
}