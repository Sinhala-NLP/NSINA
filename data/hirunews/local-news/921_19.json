{
       "Source": "hirunews",
       "Timestamp": "Monday, 22 August 2022 - 21:18",
       "Headline": "ත්‍රස්තවාදය වැලැක්වීමේ පනතට මාධ්‍ය සංවිධානයකින් සංශෝධන 07ක්",
       "News Content": "ජනාධිපති රනිල් වික්‍රමසිංහ ප්‍රමුඛ වත්මන් ආණ්ඩුව විසින් ත්‍රස්තවාදය වැළැක්වීමේ පනත විරෝධතාකරුවන් සහ දේශපාලන පස මිතුරන් මර්දනය වෙනුවෙන් ක්‍රියාත්මක කිරීමෙන් අභ්‍යන්තරයෙන් මෙන්ම ජාත්‍යන්තර වශයෙන් ද ශ්‍රී ලංකාව විශාල ගැටළුකාරී තැනකට ඇද වැටෙන බව The Digital Journalists Collective සංවිධානයේ අදහස යි.\nඑසේම ජිනීවා නුවර දී ජාත්‍යන්තර මානව හිමිකම් කවුන්සලය ලබන සැප්තැම්බර් දොළොස් වැනි දා ආරම්භ වීමට නියමිත ව තිබිය දී ආණ්ඩුව මෙසේ අමනෝඥ ලෙස හැසිරීම තරයේ හෙළා දකින බවත් එම සංවිධානය පවසනවා.\nජාත්‍යන්තරය මූල්‍ය අරමුදල සමඟ සාකච්ඡා ආරම්භ වීමට නියමිත ව තිබිය දී ත්‍රස්තවාදය වැලැක්වීමේ පනත වැනි පසුගාමී නීති කර තබා ගෙන යාමෙන් ආණ්ඩුවේ නව ලිබරල් ආර්ථික ප්‍රතිපත්ති පිළිබඳව ද කුකුසක් ඇති වීම වැලැක්විය නොහැකි බව යි එම සංවිධානය තවදුරටත් පවසන්නේ.\nඑයින් ජාත්‍යන්තර මූල්‍ය අරමුදලේ සහය නො ලැබී ගිය හොත් රට ආර්ථික වශයෙන් බංකොලොත්භාවයට පත් වීම ස්ථීර බව ද එම පැහැදිලි කිරීමේ සඳහන්.\nඑම නිසා විරෝධතාකරුවන් මර්දනය වෙනුවෙන් සහ විරුද්ධවාදීන් දඩයම වෙනුවෙන් ත්‍රස්තවාදය වැලැක්වීමේ පනත යොදා ගැනීම වහා නවතා දමන ලෙසත් එම පනත පහත කරුණු ඔස්සේ සමාලෝචනය කිරීමට කටයුතු කරන ලෙසත් The Digital Journalists Collective සංවිධානය පවසනවා.\nඑසේ නො වුණ හොත් රටේ ප්‍රජාතන්ත්‍රවාදය මෙන්ම මානව අයිතිවාසිකම් ද වලපල්ලට යෑම ඒකාන්ත බව එම සංවිධානයේ අදහස යි.\nThe Digital Journalists Collective සංවිධානය ඉදිරිපත් කළ සංශෝධන\n1. රඳවා තබාගෙන සිටින සැකකරුවන් සිටින රැඳවුම් ස්ථානවලට පැමිණීම සඳහා මහේස්ත්‍රාත්වරයාට පැහැදිලිවම බලය පැවරීම.\n2. ත්‍රස්තවාදය වැළැක්වීමේ පනත යටතේ පවතින පනත් පිළිබඳ අධිකරණ සමාලෝචනය ප්‍රකාශ කිරීම.\n3. නීතීඥවරුන්ට රක්ෂිත බන්ධනාගාරයේ සිටින හෝ රඳවාගෙන සිටින පුද්ගලයෙකු හමුවීම සඳහා අවස්ථාව සැලසීම සහ එසේ රක්ෂිත බන්ධනාගාරගතව හෝ රඳවාගෙන සිටින පුද්ගලයෙකුට සිය ඥාතීන් සමඟ සන්නිවේදනය කිරීමට ඇති අයිතිය තහවුරු කිරීම.\n4. ප්‍රකාශන තහනම් කිරීම සම්බන්ධයෙන් පවත්නා විධිවිධාන අවලංගු කිරීම.\n5. ත්‍රස්තවාදය වැළැක්වීමේ පනත යටතේ සිදුවන වැරදි සම්බන්ධයෙන් දිනපතා නඩු විභාග පැවැත්වීම.\n6. නඩු විභාග පැවැත්වීම කඩිනමින් සිදු කිරීම තහවුරු කිරීම.\n7. ත්‍රස්තවාදය වැළැක්වීමේ පනත යටතේ රක්ෂිත බන්ධනාගාරගතව හෝ රැඳවුම් භාරයේ සිටින පුද්ගලයන්ට ඇප ලබාදීමට ප්‍රතිපාදන සැලසීම.",
       "URL": "https://www.hirunews.lk/313469/ත්‍රස්තවාදය-වැලැක්වීමේ-පනතට-මාධ්‍ය-සංවිධානයකින්-සංශෝධන-07ක්",
       "Category": "Local News",
       "Parent URL": "https://www.hirunews.lk/local-news.php?pageID=921"
}