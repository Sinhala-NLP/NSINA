{
       "Source": "hirunews",
       "Timestamp": "Monday, 09 August 2021 - 8:11",
       "Headline": "ලාෆ් ගෑස් පාරිභෝගිකයන්ට කඩිනමින් පිළියම් යොදන්නැයි ඉල්ලීමක්",
       "News Content": "ලාෆ් ගෑස් බෙදාහැරීම නතර කිරීම හේතුවෙන් අපහසුතාවට පත්ව සිටින පාරිභෝගිකයින් සඳහා කඩිනමින් පිළියම් යොදන ලෙසට අමාත්‍ය විමල් වීරවංශ නායකත්වය දරන ජාතික නිදහස් පෙරමුණ විසින් සමූපකාර සේවා, අලෙවි සංවර්ධන හා පාරිභෝගික ආරක්ෂණ රාජ්‍ය අමාත්‍යාංශයෙන් ඉල්ලීමක් කරනවා.\nජාතික නිදහස්  පෙරමුණේ ප්‍රචාරක ලේකම් පාර්ලිමේන්තු මන්ත්‍රී  මොහොමඩ් මුසම්මිල් විසින් ලිපියක් යොමු කරමින් රාජ්‍ය අමාත්‍ය ලසන්ත අලගියවන්න වෙත මේ බව දැනුම් දී තිබෙනවා.\nමෙරට ගෑස් වෙළඳපලින් සියයට 20 ත් 25 ත් අතර ප්‍රමාණයක්, එනම් ස්ථාවර පාරිභෝගිකයන් ලක්ෂ 20 ක් පමණ සිටින ලාෆ් ගෑස් පාරිභෝගිකයන් මේ වනවිට බලවත් අපහසුතාවට පත්ව ඇති බවටයි එම ලිපියෙන් රාජ්‍ය අමාත්‍යවරයාට දැනුම් දී ඇත්තේ.\nඑහෙත් මේ දක්වා රාජ්‍ය අමාත්‍යාංශය යටතේ පවතින පාරිභෝගික කටයුතු පිළිබඳ අධිකාරිය මෙතෙක් අදාළ සමාගමට එරෙහිව කිසිදු ක්‍රියාමාර්ගයක් ගෙන ඇති බවක් පෙනෙන්නට නැහැ.\nස්ථාවර පාරිභෝගිකයන් පිරිසක් සහිත භාණ්ඩයක මිල වැඩි කිරීමේ ඉල්ලීම් ඉටු නොකිරීම මත එය වෙළඳපොලට නිකුත් කිරීම නතර කිරීම සදාචාර විරෝධී ක්‍රියාවක් පමණක් නොව පාරිභෝගික කටයුතු පිළිඳ අධිකාරි පනත යටතේ නීතිමය වරදක් බවටද එම ලිපියෙන් පෙන්වා දෙනවා.\nඒ අනුව සියලු කරුණු සැළකිල්ලට ගනිමින් ලාෆ් ගෑස් පාරිභෝගිකයන් පත්ව ඇති අපහසුතාවට කඩිනමින් පිළියම් යොදන ලෙසටයි ජාතික නිදහස් පෙරමුණේ ප්‍රචාරක ලේකම් පාර්ලිමේන්තු මන්ත්‍රි මොහොමඩ් මුසම්මිල්, රාජ්‍ය අමාත්‍ය ලසන්ත අලගියවන්න වෙත යොමුකළ ලිපිය මගින් දැනුම්දී ඇත්තේ.\nකෙසේ වෙතත්, දැනට අපහසුතාවට පත්ව සිටින පාරිභෝගික ජනතාවට ලබාදෙන පිළියම් සම්බන්ධයෙන් මේ සතිය වනවිට තීන්දුවක් ගන්නා බව වෙළඳ අමාත්‍ය ආචාර්ය බන්දුල ගුණවර්ධන පසුගියදා ප්‍රකාශ කළා.",
       "URL": "https://www.hirunews.lk/279235/ලාෆ්-ගෑස්-පාරිභෝගිකයන්ට-කඩිනමින්-පිළියම්-යොදන්නැයි-ඉල්ලීමක්",
       "Category": "Local News",
       "Parent URL": "https://www.hirunews.lk/local-news.php?pageID=1766"
}