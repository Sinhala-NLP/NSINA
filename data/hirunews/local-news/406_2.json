{
       "Source": "hirunews",
       "Timestamp": "Tuesday, 18 April 2023 - 22:39",
       "Headline": "ජාතික ඉෆ්තාර් උත්සවය ජනපතිගේ හා අගමැතිගේ ප්‍රධානත්වයෙන් (වීඩියෝ)",
       "News Content": "ඉස්ලාම් බැතිමතුන්ගේ රාමසාන් උපවාස මාසය නිමිත්තෙන් පවත්වනු ලබන ජාතික ඉෆ්තාර් උත්සවය ජනාධිපති රනිල් වික්‍රමසිංගේ සහ අග්‍රාමාත්‍ය දිනේෂ් ගුණවර්ධනගේ ප්‍රධානත්වයෙන් අද (18) පස්වරුවේ අරලියගහ මන්දිරයේ දී පැවැත්වුණා.\nජාතික සංහිඳියාව උදෙසා ආශිර්වාද කිරීම ද මෙහිදී සිදු වී තිබුණා.\nජාතික සමගිය ඇති කිරීම වෙනුවෙන් ඉස්ලාම් බැතිමතුන් පසුගිය දශක ගණනාවක සිට සක්‍රිය දායකත්වයක් ලබා දී ඇති බවත් එය අනාගතය සඳහාත් ගෙන යමින් සමෘද්ධිමත් ශ්‍රී ලංකාවක් ගොඩනැගීමට දායක වන ලෙසත් අග්‍රාමාත්‍ය දිනේෂ් ගුණවර්ධන මෙහිදී ඉස්ලාම් බැතිමතුන්ගෙන් ඉල්ලා සිටියා.\nඉස්ලාම් බැතිමතුන්ගේ රාමසාන් උපවාස කාලයේ දී අධ්‍යාත්මික ශක්තිය වර්ධනය වනවා සේම ජාතීන් අතර සහජීවනය ඇති කිරීමට ද එය ඉවහල් වන බවයි අග්‍රාමාත්‍යවරයා පෙන්වා දුන්නේ.\nමෙහිදී ආගමික දේශන සිදු කළ මවුලවිතුමන්ලාට සමරු තිළිණ පිළිගැන්වීම ද ජනාධිපතිවරයා සහ අග්‍රාමාත්‍යවරයා අතින් සිදු වුණා.",
       "URL": "https://www.hirunews.lk/332864/ජාතික-ඉෆ්තාර්-උත්සවය-ජනපතිගේ-හා-අගමැතිගේ-ප්‍රධානත්වයෙන්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=406"
}