{
       "Source": "hirunews",
       "Timestamp": "Monday, 02 August 2021 - 7:47",
       "Headline": "රාජ්‍ය සේවකයන් අද සිට සාමාන්‍ය පරිදි සේවයේ",
       "News Content": "සෞඛ්‍ය මාර්ගෝපදේශයන්ට යටත්ව අද (02) සිට සියලු රාජ්‍ය සේවකයන් සාමාන්‍ය පරිදි රාජකාරි කටයුතු සඳහා කැඳවා තිබෙනවා.\nඒ ජනාධිපති ලේකම්වරයා විසින් රාජ්‍ය සේවා, පළාත් සභා හා පළාත් පාලන අමාත්‍යාංශයේ ලේකම් ජේ.ජේ.රත්නසිරි වෙත කළ දැනුම්දීමට අනුවයි.\nකොරෝනා පාලනය පහසු කිරිම සඳහා සීමිත කාර්ය මණ්ඩල චක්‍රීය පදනම මත කැඳවමින් සහ නිවසේ සිට රාජකාරි කිරීමට අදාළව නිකුත් කර ඇති සියලු චක්‍රලේඛ අවලංගු කරන ලෙස ජනාධිපති ලේකම්වරයා මීට පෙර දැනුම් දී තිබුණා.\nඒ අනුව, සියලු පාසල්වල අධ්‍යයන හා අනධ්‍යයන කාර්ය මණ්ඩලය ද අද (02) සිට සේවයට වාර්තා කළ යුතු බව අධ්‍යාපන අමාත්‍යාංශයේ ලේකම් මහාචාර්ය කපිල පෙරේරා දැනුම් දී තිබෙනවා.\nමීට අමතරව, සියලුම පළාත් අධ්‍යාපන දෙපාර්තමේන්තු, කලාප හා කොට්ඨාශ අධ්‍යාපන කාර්යාලවල නිලධාරින් මෙන්ම කාර්ය මණ්ඩලය ද සේවයට වාර්තා කළ යුතු බවටයි අධ්‍යාපන අමාත්‍යාංශ ලේකම්වරයා දැනුම් දී ඇත්තේ.\nකෙසේවෙතත් ගුරු විදුහල්පති වෘත්තීය ක්‍රියාමාර්ගයක් ක්‍රියාත්මක වන තත්ත්වයක් යටතේ අධ්‍යයන සහ අනධ්‍යයන කාර්ය මණ්ඩල පාසල් වෙත පැමිණීමෙන් වැළකී සිටින බව වර්ජනයේ නිරත ගුරු සංගම්, අධ්‍යාපන අමාත්‍යංශ ලේකම්වරයා වෙත දැනුම් දී තිබෙනවා.\nගැබිණි මව්වරුන් සේවයට කැඳවීම සම්බන්ධයෙන් ඉල්ලීමක් ඉදිරිපත් වුවහොත් ඒ පිළිබඳව සලකා බැලීමක් සිදුකරන බව රාජ්‍ය සේවා, පළාත් සභා හා පළාත් පාලන අමාත්‍යංශ ලේකම් ජේ.ජේ රත්නසිරි සඳහන් කළා.\nමේ අතර සියලු රාජ්‍ය සේවකයින් අද සිට සේවයට කැඳවීමත් සමඟ පළාත් අතර සංචරණයේදී බාධාවකින් තොරව ඔවුන්ට රාජකාරි ස්ථාන වෙත වාර්තා කිරීමට කටයුතු සළසා දෙන ලෙස සියලු පොලිස් ස්ථාන වෙත ඊයේ (01) දිනයේ නියෝගයක් නිකුත් කළ බව පොලිස් මාධ්‍ය ප්‍රකාශක ජ්‍යෙෂ්ඨ නියෝජ්‍ය පොලිස්පති අජිත් රෝහණ සඳහන් කළා.\nකෙසේ වෙතත් යම් අවස්ථාවකදී අදාළ රාජකාරි ස්ථානයේ සේවය කරන බවට සනාථ කිරීමට අවශ්‍ය හැඳුනුම්පත් හෝ ලියකියවිලි ඉදිරිපත් කරන ලෙස පොලීසිය ඉල්ලා සිටියහොත් ඒ සඳහා කාරුණිකව කටයුතු කරන්නැයිද පොලිස් මාධ්‍ය ප්‍රකාශකවරයා රාජ්‍ය සේවකයින්ගෙන් ඉල්ලා සිටියා.",
       "URL": "https://www.hirunews.lk/278621/රාජ්‍ය-සේවකයන්-අද-සිට-සාමාන්‍ය-පරිදි-සේවයේ",
       "Category": "Local News",
       "Parent URL": "https://www.hirunews.lk/local-news.php?pageID=1781"
}