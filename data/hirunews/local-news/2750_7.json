{
       "Source": "hirunews",
       "Timestamp": "Wednesday, 06 May 2020 - 15:19",
       "Headline": "ප්‍රදේශ රැසකට අද පස්වරුවේත් වැසි - අකුණු අනතුරු ගැනත් අවධානයෙන් සිටින්නැයි උපදෙස්",
       "News Content": "බස්නාහිර, මධ්‍යම, සබරගමුව, දකුණ, වයඹ සහ ඌව පළාත් මෙන්ම අම්පාර සහ මන්නාරම දිස්ත්‍රික්කවලත් අද පස්වරුවේ ගිගුරුම් සහිත වැසි සමඟ ප්‍රබල අකුණු ඇතිවීමේ හැකියාවක් පවතින බව කාලගුණ විද්‍යා දෙපාර්තමේන්තුව සඳහන් කළා.\nඑසේම සබරගමුව, මධ්‍යම, දකුණ සහ ඌව පළාත්වලත්, කළුතර දිස්ත්‍රික්කයේ ඇතැම් ස්ථානවලටත් මිලිමීටර 75ට වැඩි තරමක තද වර්ෂාපතනයක් හටගනු ඇතැයි දෙපාර්තමේන්තුව නිකුත් කළ එම නිවේදනයේ සඳහන්.\nඅකුණු සහ ගිගුරුම් පවතින අවස්ථාවල ආරක්ෂිත පියවර අනුගමනය කරන ලෙසට ද ඔවුන් දැනුම්දෙනවා.\nඒ අනුව එළිමහනේ හෝ ගස් යට නොසිටිය යුතු අතර ආරක්ෂිත ගොඩනැගිල්ලක් හෝ සංවෘත වාහනයක් තුල සිටිය යුතුයි.\nකුඹුරු, තේ වතු, ක්‍රීඩා පිටි මෙන්ම ජලාශ වැනි විවෘත ස්ථානවල රැඳී සිටීමෙන් වළකින ලෙසටයි කාලගුණ විද්‍යා දෙපාර්තමේන්තුව උපදෙස් දෙන්නේ.\nරැහැන් සහිත දුරකථන සහ විදුලියට සම්බන්ධ කරන ලද විදුලි උපකරණ භාවිතයෙන් ද වැලකිය යුතුයි.\nඑමෙන්ම අකුණු සහ ගිගුරුම් සහිත අවස්ථාවල බයිසිකල්, ට්‍රැක්ටර් සහ බෝට්ටු වැනි විවෘත වාහන භාවිතයෙන් වැලකිය යුතු වනවා.\nතද සුළං හේතුවෙන් ගස් හා විදුලි රැහැන් බිම ඇද වැටීමට ඉඩ ඇති බැවින් ඒ පිළිබඳ සැලකිලිමත් වන ලෙසටයි ජනතාවට දැනුම් දෙන්නේ.\nහදිසි තත්වයකදී ප්‍රාදේශීය ආපදා කළමණාකරණ මධ්‍යස්ථාන නිලධාරීන්ගේ සහය ලබාගන්නා ලෙසට ද කාලගුණ විද්‍යා දෙපාර්තමේන්තුව දැනුම් දෙනවා.\nඑසේම ධීවර දෙපාර්තමේන්තුව සඳහන් කළේ මන්නාරම සිට ගාල්ල හරහා ත්‍රිකුණාමලය දක්වා වන මුහුදු  තීරයේ ධීවර කටයුතුවල යෙදෙන එක්දින සහ කුඩා යාත්‍රා හෙට අලූයම 1.30 දක්වා එම කටයුතුවලින් වැළකී සිටීම වඩාත් යෝග්‍ය බවයි.\nමන්නාරම සිට පුත්තලම, කොළඹ, ගාල්ල, හම්බන්තොට සහ මඩකලපුව හරහා ත්‍රිකුණාමලය දක්වා වෙරළට ඔබ්බෙන් වන මුහුදු ප්‍රදේශයේ පවතින ක්‍රියාකාරී වලාකුළු පද්ධතිය හේතුවෙන් මෙම මුහුදු ප්‍රදේශවල තද වැසි ඇතිවිය හැකියි.\nඑමෙන්ම සුළං වේගය ක්ෂණිකව පැයට කිලෝමීටර් 70ක් 80ක් පමණ ඉහළ යාමට හැකියාව පවතින බැවින් එම මුහුදු ප්‍රදේශ ක්ෂණිකව රළු වීමට වැඩි හැකියාවක් පවතින බවයි කාලගුණ විද්‍යා දෙපාර්තමේන්තුව කියාසිටියේ.\nමේ පිළිබඳ ඉතා අවධානයෙන් කටයුතු කරන ලෙසට ධීවර සහ නාවුක ප්‍රජාවගෙන් ඉල්ලීමක් කෙරෙනවා.",
       "URL": "https://www.hirunews.lk/240193/ප්‍රදේශ-රැසකට-අද-පස්වරුවේත්-වැසි-අකුණු-අනතුරු-ගැනත්-අවධානයෙන්-සිටින්නැයි-උපදෙස්",
       "Category": "Local News",
       "Parent URL": "https://www.hirunews.lk/local-news.php?pageID=2750"
}