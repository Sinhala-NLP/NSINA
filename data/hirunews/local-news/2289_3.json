{
       "Source": "hirunews",
       "Timestamp": "Tuesday, 08 December 2020 - 7:20",
       "Headline": "ඩුබායි මත්ද්‍රව්‍ය ජාවාරමේ සැකකරුවන් රිමාන්ඩ්",
       "News Content": "මාරවිල - තොඩුවාව ප්‍රදේශයේදී හෙරොයින් සහ අයිස් කිලෝග්‍රෑම් 200 සමඟ අත්අඩංගුවට ගත් සැකකරුවන් සිව්දෙනා මේ මස 16 වනදා දක්වා රක්ෂිත බන්ධනාගාර ගතකර තිබෙනවා.\nඒ ඔවුන් මාරවිල අතිරේක මහේස්ත්‍රාත්වරයා හමුවට ඊයේ ඉදිරිපත් කිරීමෙන් අනතුරුවයි. අත්අඩංගුවට ගත් සැකකරුවන් දෙමටගොඩ සහ ගනේමුල්ල ප්‍රදේශවල පදිංචිකරුවන්.\nපසුගිය ඉරිදා හෙරොයින් කිලෝග්‍රෑම් 100 ක් සහ අයිස් මත්ද්‍රව්‍ය කිලෝග්‍රෑම් 100 ක් සුරාබදු දෙපාර්තමේන්තුවේ නිලධාරීන් සිය භාරයට ගනු ලැබුවේ දකුණු තොඩුවාව ප්‍රදේශයේදීයි.\nඑහි වටිනාකම රුපියල් කෝටි 200 කට අධිකයි.\nඊයේ මීට අදාළ නඩුව කැඳවූ අවස්ථාවේදී සුරාබදු දෙපාර්තමේන්තුවේ නිලධාරීන් දැනුම් දුන්නේ මාසයකට අධික කාලයක් පුරා සිදුකළ මෙහෙයුමකින් පසුව මෙම මත්ද්‍රව්‍ය ජාවාරම පිළිබඳව තොරතුරු අනාවරණ කරගත් බවයි.\nමෙම ජාවාරමේ  ප්‍රධාන සැකකරු ඩුබායි රාජ්‍යයේ සැඟව සිටින අතර, ඔහු අත්අඩංගුවට ගැනීම සඳහා අන්තර්ජාතික පොලීසියේ සහය අපේක්ෂා කරන බවයි පොලිස් මාධ්‍ය ප්‍රකාශක නියෝජ්‍ය පොලිස්පති අජිත් රෝහණ  සඳහන් කළේ.",
       "URL": "https://www.hirunews.lk/256537/ඩුබායි-මත්ද්‍රව්‍ය-ජාවාරමේ-සැකකරුවන්-රිමාන්ඩ්",
       "Category": "Local News",
       "Parent URL": "https://www.hirunews.lk/local-news.php?pageID=2289"
}