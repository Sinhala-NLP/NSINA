{
       "Source": "hirunews",
       "Timestamp": "Thursday, 23 December 2021 - 13:08",
       "Headline": "පාරිභෝගිකයින් අදත් ගෑස් පෝලිමේ(වීඩියෝ)",
       "News Content": "ප්‍රමිති ආයතනය නිර්දේශ කළ නව සංයුතිය සටහන් කරන ලද ගෘහස්ථ ගෑස් සිලින්ඩර ලිට්රෝ සහ ලාෆ්  සමාගම් මේ වනවිට වෙළඳපොළට නිකුත් කිරීම ආරම්භ කර තිබුණද පාරිභෝගිකයින් ගෑස් මිලදී ගැනීම සඳහා අදත් පෝලිම්වල සිටින අයුරු දක්නට ලැබුණා.\nජනතාව චෝදනා කළේ වෙළදපොළට ගෑස් නිකුත් කර ඇති බවට ප්‍රකාශ කළ ද ප්‍රමිති ආයතනය නිර්දේශ කළ නව සංයුතිය සටහන් කරන ලද ගෑස් සිලින්ඩර් වෙළදපොළට ලැබී නොමැති බවටයි.\nමේ අතර, අදත් ප්‍රදේශ කිහිපයක ගෑස් ආශ්‍රිත සිද්ධීන් වාර්තා වුණා.\nමහවැව - තෝඩුවාව ප්‍රදේශයේ නිවසක් තුළ ගෑස් ළිපක් පුපුරා යාමේ සිද්ධියක් වාර්තා වූ අතර පසුව නිවැසියන් ඒ සම්බන්ධයෙන් මාරවිල පොලීසියට පැමිණිලි කර තිබුණා. එමෙන්ම, බගවන්තලාව - එල්ටොප්ස් වතුයායේ නිවසක ද ගෑස් උඳුනක් පුපුරා ගොස් ඇති බව ප්‍රදේශයේ හිරු වාර්තාකරු සදහන් කළා.\nඑමෙන්ම ගෑස් ආශ්‍රිත පිපිරීමකින් මිය ගිය කුණ්ඩසාල ප්‍රදේශයේ පදිංචි 33 හැවිරිදි ලසන්ත රන්ජන් කුමාරගේ මරණයට සාධාරණයක් ඉටු නොවූ බව ඔහුගේ ඥාතීන් චෝදනා කරනවා.",
       "URL": "https://www.hirunews.lk/291911/පාරිභෝගිකයින්-අදත්-ගෑස්-පෝලිමේ-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1475"
}