{
       "Source": "hirunews",
       "Timestamp": "Sunday, 01 September 2019 - 12:46",
       "Headline": "මැතිවරණවලින් ජාතික විභාගවලට බාධාවක් නොවීමට සැළැස්මක්",
       "News Content": "වසර අගදී පැවැත්වීමට නියමිත මැතිවරණ හේතුවෙන් ජාතික විභාගවලට බාධාවක් සිදුනොවීම සඳහා පූර්ව සැළැස්මක් සකස් කර ඇති බව මැතිවරණ කොමිසම ප්‍රකාශ කළා.\nවිභාග දෙපාර්තමේන්තුව හා ඒකාබද්ධව මෙම සැළැස්ම සකස් කර තිබෙනවා. එමෙන්ම එහිදී මීට පෙර විභාග පැවති කාල සීමාවන්හි දී මැතිවරණ පැවැත්වීමේදි මුහුණදුන් අත්දැකීම් පාදක කරගැනීමට අපේක්ෂා කරන බවයි මැතිවරණ කොමිසම සඳහන් කළේ.\nකෙසේ වෙතත් මීට පෙර අවස්ථා ගණනාවකදී මැතිවරණ සමයන්හි විභාග පවත්වා තිබෙනවා.\n2015 අගෝස්තු මාසයේදී පැවති මහ මැතිවරණය ඊට ආසන්නතම උදාහරණයයි.\nඑමෙන්ම 2012 වසරේදීද පළාත් සභා මැතිවරණය පවත්වනු ලැබුවේ විභාග කාලසීමාවක් තුලදියි. එම අවස්ථාවන්හිදි බාධාකාරී සිද්ධින් පිළිබඳව ලැබී තිබූ පැමිණිලි මැතිවරණ කොමිසම විසින් මේ වනවිට අධ්‍යයනය කර තිබෙනවා.\nවිභාග කොමසාරිස් ජනරාල් සනත් පූජිතගෙන්ද අප මේ සම්බන්ධයෙන් විමසීමක් කළා.\nඑහිදී විභාග කොමසාරිස්වරයාද සඳහන්කළේ අදාළ සැළැස්ම පිළිබඳව ඉදිරියේදී තවදුරටත් අවධානය යොමු කිරීමට පියවර ගන්නා බවයි.",
       "URL": "https://www.hirunews.lk/223370/මැතිවරණවලින්-ජාතික-විභාගවලට-බාධාවක්-නොවීමට-සැළැස්මක්",
       "Category": "Local News",
       "Parent URL": "https://www.hirunews.lk/local-news.php?pageID=3169"
}