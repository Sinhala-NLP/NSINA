{
       "Source": "hirunews",
       "Timestamp": "Monday, 01 August 2022 - 18:18",
       "Headline": "විසි දෙවැනි ව්‍යවස්ථා සංශෝධනයට අමාත්‍ය මණ්ඩල අනුමැතිය",
       "News Content": "22 වැනි ආණ්ඩුක්‍රම ව්‍යවස්ථා සංශෝධන කෙටුම්පත අධිකරණ අමාත්‍ය ආචාර්ය විජේදාස රාජපක්ෂ විසින් අද කැබිනට් සාකච්ඡාවට ඉදිරිපත් කර තිබෙනවා.\nඑම ව්‍යවස්ථා සංශෝධනයට කැබිනට් මණ්ඩලයේ අනුමැතිය හිමිවූ බවයි අධිකරණ අමාත්‍යාංශ මාධ්‍ය ඒකකය වාර්තා කරන්නේ.\nඅධිකරණ අමාත්‍ය ආචාර්ය විජේදාස රාජපක්ෂ විසින් 22 වැනි ව්‍යවස්ථා සංශෝධනය කෙටුම්පත් කළ අතර එය පාර්ලිමේන්තුවට ඉදිරිපත් කිරීමට නියමිතව තිබුණේ මීට සති ගණනාවකට පෙරයි.\nකෙසේ වෙතත් එම ව්‍යවස්ථා සංශෝධන කෙටුම්පතට හිටපු ජනාධිපති ගෝඨාභය රාජපක්ෂ විසින් ජනාධිපතිවරයාගෙ බලතල වැඩිවන අතිරේක විධාන කිහිපයක් එක් කිරීම හේතුවෙන් එම ව්‍යවස්ථා සංශෝධනයට පක්ෂ නායකයින්ගේ අනුමැතිය හිමි වූයේ නැහැ.\nමේ හේතුවෙන් කැබිනට් මණ්ඩලයට අද දින ඉදිරිපත් කරනු ලැබුවේ හිටපු ජනාධිපති ගෝඨාභය රාජපක්ෂ විසින් ව්‍යවස්ථා සංශෝධනයට එක්කල විශේෂ විධාන ඉවත් කිරීමෙන් පසුව බවයි වාර්ථා වන්නේ.\nමෙම ව්‍යවස්ථා සංශෝධනයට පක්ෂ නායකයින් සියල්ල ගේ අනුමැතිය ලැබෙනු ඇති බවට අධිකරණ අමාත්‍ය ආචාර්ය විජේදාස රාජපක්ෂ විශ්වාසය පළ කරනවා.\nව්‍යවස්ථා සංශෝධන කෙටුම්පතට පක්ෂ නායකයින් සියල්ල ගේ අනුමැතිය ලැබුනු පසු එය පාර්ලිමේන්තුවට ඉදිරිපත් කරනු ඇති.",
       "URL": "https://www.hirunews.lk/311605/විසි-දෙවැනි-ව්‍යවස්ථා-සංශෝධනයට-අමාත්‍ය-මණ්ඩල-අනුමැතිය",
       "Category": "Local News",
       "Parent URL": "https://www.hirunews.lk/local-news.php?pageID=974"
}