{
       "Source": "hirunews",
       "Timestamp": "Tuesday, 06 June 2023 - 7:41",
       "Headline": "පුළුල් සන්ධානයක් සඳහා සාකච්ඡාවක්",
       "News Content": "සාමය සහ සංහිඳියාව අගයන දෙමළ ඩයස්පෝරාව සහ විදේශගත ශ්‍රී ලාංකිකයන් එක් කර පුළුල් ජාතික සන්ධානයක් පිහිටුවීමට රජය තීරණය කර තිබෙනවා.\nඑහි මූලික පියවරක් ලෙස ඊළාම් මතවාදයට එරෙහිව දෙමළ ඩයස්පෝරාවේ නියෝජිතයන් සහ මහා සංඝරත්නය අතර සුහදතාව ගොඩනැඟීමේ වැඩපිළිවෙළක් මේ වන විට ක්‍රියාත්මක වෙමින් පවතින බව වාර්තා වෙනවා.\nමෙරට සංවර්ධන කටයුතු සඳහා දෙමළ ඩයස්පෝරාවේ සහයෝගය කඩිනම් කර ගැනීමේ අරමුණින් මෙම නව වැඩපිළිවෙළ ක්‍රියාත්මක කිරීමට රජය සැලසුම් කර ඇති බවයි සඳහන් වන්නේ.\nකැනඩාවේ දෙමළ ඩයස්පෝරාවේ ප්‍රධාන ක්‍රියාකාරිකයකු වන රෝයි සමාතානම් මහතා අධිකරණ අමාත්‍ය ආචාර්ය විජයදාස රාජපක්ෂ සහ අටමස්ථානාධිපති හිමිපාණන් සමඟ ද මූලික සාකච්ඡාවක නිරත වී තිබෙනවා.\nජාතික සංහිඳියාව ගොඩනැඟීමේ සැලසුම් පිළිබඳව පල්ලේගම හේමරතන හිමියන් සංචාරයක නිරත වුණා.\nහේමරතන හිමියන් පැවසුවේ රජ කාලයේ සිටම ජාතික සහජීවනය ගොඩනැඟීමට මහා සංඝරත්නය විශාල දායකත්වයක් ලබා දී තිබෙන බවත් දෙමළ ඩයස්පෝරාවට සහ සාමය සහ සංහිඳියාව අගයන විදේශයන්හි වෙසෙන අනෙකුත් ජනතාවට ද මෙම සාකච්ඡා සඳහා එක්වන ලෙස ආරාධනා කරන බවයි. ඒ සඳහා අවශ්‍ය සියලු පහසුකම් ලබා දෙන බවත් හේමරතන හිමියන් පැවසුවා.\nදේශපාලන මැදිහත්වීම්වලින් තොරව මේ රටට ආදරය කරන පුරවැසියන්ගේ අයිතිවාසිකම් සුරැකීමේ කටයුතුවලට පූර්ණ සහයෝගය ලබා දෙන බව ද උන්වහන්සේ ප්‍රකාශ කරනු ලැබුවා.\n“යුද්ධය පැවති කාලයේ විශාල පිරිසක් රට හැර ගියා. නැවත මෙවැනි ගැටුම් ඇති නොවීමට කටයුතු කරමින් සහජීවනයෙන් ජීවත් වීමට අවශ්‍ය පරිසරය අප නිර්මාණය කළ යුතුයි” යැයි ද සමතානම් පවසා තිබෙනවා.",
       "URL": "https://www.hirunews.lk/337151/පුළුල්-සන්ධානයක්-සඳහා-සාකච්ඡාවක්",
       "Category": "Local News",
       "Parent URL": "https://www.hirunews.lk/local-news.php?pageID=292"
}