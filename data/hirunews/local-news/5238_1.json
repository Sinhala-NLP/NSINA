{
       "Source": "hirunews",
       "Timestamp": "Wednesday, 23 December 2015 - 10:56",
       "Headline": "පුද්ගලයෙකු පැහැර ගෙන පහරදී තර්ජනය කළ සිද්ධියේ හිරුණිකාගේ ආරක්ෂකයන් ජනවාරි 4 වනදා දක්වා රිමාන්ඩ් - හිරුණිකා අධිකරණයට ඉදිරිපත් නොකෙරේ",
       "News Content": "දෙමටගොඩදී පුද්ගලයෙකු පැහැරගෙන ගොස් පහරදී තර්ජනය කිරීමේ සිද්ධියට සම්බන්ධ පාර්ලිමේන්තු මන්ත්‍රීනී හිරුණිකා ප්‍රේමචන්ද්‍රගේ ආරක්ෂකයන් 6 දෙනා ජනවාරි 4 වනදා දක්වා රක්ෂිත බන්ධනාගාර ගත කර තිබෙනවා. ඒ කොළඹ අපරාධ කොට්ඨාශය විසින් ඔවුන් අද (23) කොළඹ ප්‍රධාන මහේස්ත්‍රාත්වරයා හමුවට ඉදිරිපත් කිරීමෙන් අනතුරුවයි. කෙසේ වෙතත්, මෙම සිද්ධිය සම්බන්ධයෙන් හිරුණිකා ප්‍රේමචන්ද්‍ර අද අධිකරණයට ඉදිරිපත් කර නැහැ.\nපසුගිය 20 වනදා හිරුණිකා ප්‍රේමචන්ද්‍ර මන්ත්‍රීවරියට අයත් ඩිෆෙන්ඩර් රථයකින් පැමිණි මෙම සැකකරුවන් පැහැරගෙන ගොස් තිබුණේ දෙමටගොඩ රෙදිපිළි අලෙවිසැලක සේවය කරන 34 හැවිරිදි අමිල ප්‍රියංග අමරසිංහ නැමති ගොතටුව ප්‍රදේශයේ පදිංචි පුද්ගලයෙක්. තමන් පැහැර ගෙන කොළොන්නාව ප්‍රදේශයේ පිහිටි හිරුණිකා ප්‍රේමචන්ද්‍ර මන්ත්‍රීවරියගේ කාර්යාලයකට රැගෙන ගිය බවත් එහිදී ඇය තමන්ට තර්ජනය කළ බවත් ඔහු අනාවරණ කළා. සිද්ධියෙන් පසුව පැහැර ගැනීම සිදුකළ සැකකරුවන් 6 දෙනා ඊයේ කොළඹ අපරාධ කොට්ඨාශයට භාර වුණේ පැහැර ගැනීමට යොදා ගත් හිරුණිකා ප්‍රේමචන්ද්‍රට අයත් ඩිෆෙන්ඩර් රථය ද සමගයි.\nUpdate: Wednesday, 23 December 2015 - 12:46\n--------------------------------------------------- --------\nහිරුණිකාගේ ඩිෆෙන්ඩරයෙන් මහ දවල් තරුණයෙක් පැහැරගෙන ගොස් පහරදුන් 'සෙට්' එක මෙන්න  - CCTV දර්ශන\nදෙමටගොඩදී පුද්ගලයෙකු පැහැරගෙන ගොස් පහරදීමේ  සිද්ධියෙන් පසුව කොළඹ අපරාධ කොට්ඨාශයට භාරවූ සැකකරුවන් අද (23) අලූත්කඩේ අංක දෙක මහේස්ත්‍රාත් අධිකරණයට ඉදිරිපත් කිරීමට නියමිතයි.\nමෙම පැහැරගැනීමේ සිද්ධියට අදාළ ඩිෆෙන්ඩර් රථය පාර්ලිමේන්තු මන්ත්‍රිනී හිරුණිකා ප්‍රේමචන්ද්‍රට අයත් එකක් බවට මේ වනවිට තහවුරු වී අවසන්.\nපැහැරගැනීමට ලක්වූ පුද්ගලයා පැවසුවේ මෙම පැහැර ගැනීම සිදුකළ පුද්ගලයින් පාර්ලිමේන්තු මන්ත්‍රිනී හිරුණිකා ප්‍රේමචන්ද්‍රගේ ආරක්ෂකයින් වන බවයි.\nපෙරේදා (21) පස්වරු 2.30ට  පමණ අදාළ ඩිෆෙන්ඩර් රථයෙන් පැමිණි පිරිසක් මෙලෙස පැහැරගෙන ගොස් තිබුණේ දෙමටගොඩ රෙදිපිළි අලෙවිසැලක සේවය කරන 34 හැවිරිදි අමිල ප්‍රියංග අමරසිංහ නැමති ගොතටුව ප්‍රදේශයේ පදිංචි පුද්ගලයෙක්. එම සිද්ධිය වෙළඳසැලේ සවිකර ඇති ආරක්ෂිත කැමරා පද්ධතියේද සටහන් වී තිබෙනවා.\nසිද්ධිය ඇසින් දුටු අදාළ වෙළඳසැලේ හිමිකරු සහ සේවකයෙකු හිරු ප්‍රවෘත්ති අංශයට කියා සිටියේ අලෙවිසැලට ඇතුලූවූ පුද්ගලයින් මෙම පැහැරගැනීම සිදුකළ බවයි.\nසිද්ධිය ඇසින් දුටු වෙළෙඳසැලේ සේවකයෙක්....\n\"කඩේ ඇතුළතට දෙන්නෙක් ආවා... උස එක්කෙනයි කෙට්ටු එක්කෙනයි ඇවිත් අමිල ද කියලා ඇහුවා... ඔව් කියපුවාම ෆෝන් එකත් අරගෙන එළියට එක්කගෙන ගියා..... ඊට පස්සේ ඇදලා ගහලා ජීප් එකේ දාගෙන ගියා....\"\nපැහැරගැනීමට ලක්වූ පුද්ගලයා හිරු ප්‍රවෘත්ති අංශයට සඳහන් කළේ අදාළ පුද්ගලයින් තමන්ව දෙමටගොඩදී පැහැරගෙන කොළොන්නාවේ පිහිටි හිරුණිකා ප්‍රේමචන්ද්‍ර මන්ත්‍රීවරියගේ කාර්යාලයට රැගෙන ගිය බවයි. එහිදී මන්ත්‍රීවරිය තමන්ට තර්ජනය කළ බවත්, එම පුද්ගලයා ප්‍රකාශ කළා.\nපැහැර ගැනීමට ලක්වූ අමිල ප්‍රියංග අමරසිංහ සිද්ධිය විස්තර කරමින් ...\n\"මාව ඇදගෙන ගියා.... ඔලුවට ගැහුවා... බඩට ගැහුවා...පස්සේ දැන ගත්තේ මාත් කොළොන්නොවේ ඉන්නේ මේ හිරුණිකාගේ බොඩිගාඩ්ලා කියලා.... ඔක්කොම 8ක් හිටියා..... මට කිව්වා... කුඩු පැකට් එකක් එක්ක ඇතුළට දානවා... මාව එතනින් අරගෙන ගියා... හිරුණිකාගේ කාර්යාලයට... කොළොන්නාවේ යූ.සී. එක ළග තියෙන.... ඇදගෙන ගිහිල්ලා ඇතුළට දැම්මා... හිරුණිකා හිටියා පුටුවක වාඩි වෙලා... නැගිටලා ඇවිල්ලා ආ...මෙයාද කියලා ඇහුවා... මේසේ උඩ ඉදගෙන කිව්වා... මං කොහේ හිටියත් මට උස්සන්න පුළුවන් බලයක් තියෙනවා.... මම ලෝයර් කෙනෙක්...මං දන්නවා මොකක්ද කරන්න ඕන කියලා...පොලිසියට  ඕන දෙයක් කියපං උඹ... මට ඕන දේ මං කරනවා කිව්වා....\"\nකෙසේ වෙතත් පොලීසිය සිදුකළ මැදිහත්වීම මත මෙම තරුණයා ඔවුන් මුදාහැර තිබෙනවා.\nමෙම පැහැරගැනීම සිදුකළ බවට සැක කෙරෙන පුද්ගලයින් හයදෙනෙකු ඊයේ (22) පස්වරුවේ අදාළ ඩිෆෙන්ඩර් රථයද සමඟ කොළඹ අපරාධ කොට්ඨාශය වෙත භාරවී තිබුණා. ඒ, සිද්ධියෙන් පැය 24 කට පසුවයි. ඔවුන් සමඟ හිරුණිකා ප්‍රේමචන්ද්‍ර මන්ත්‍රීවරියද පැමිණ සිටියා.\nසැකකරුවන් කොටුව මහේස්ත්‍රාත් අධිකරණයට ඉදිරිපත් කිරීමෙන් පසු හඳුනාගැනීමේ පෙරට්ටුවකට ඉදිරිපත් කරන බවයි පොලිස් මාධ්‍ය ප්‍රකාශක සහකාර පොලිස් අධිකාරී රුවන් ගුණසේකර සඳහන් කළේ.",
       "URL": "https://www.hirunews.lk/122640/පුද්ගලයෙකු-පැහැර-ගෙන-පහරදී-තර්ජනය-කළ-සිද්ධියේ-හිරුණිකාගේ-ආරක්ෂකයන්-ජනවාරි-4-වනදා-දක්වා-රිමාන්ඩ්-හිරුණිකා-අධිකරණයට-ඉදිරිපත්-නොකෙරේ",
       "Category": "Local News",
       "Parent URL": "https://www.hirunews.lk/local-news.php?pageID=5238"
}