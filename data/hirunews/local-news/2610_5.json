{
       "Source": "hirunews",
       "Timestamp": "Sunday, 05 July 2020 - 7:09",
       "Headline": "ජනපති තන්තිරිමලේ සහ වෙහෙරබැන්ද කුටිය රජමහා විහාරස්ථාන වැඳපුදාගනී (ඡායාරූප)",
       "News Content": "ජනාධිපති ගෝඨාභය රාජපක්ෂ අනුරාධපුර - වෙහෙරබැන්ද කුටිය සහ තන්තිරිමලේ රජමහා විහාරස්ථානවල ආගමික වතාවත්වල නිරත වුණා.\nජනාධිපති මාධ්‍ය අංශය සඳහන් කළේ ජනාධිපතිවරයා ඊයේ වෙහෙරබැන්ද කුටිය රජමහා විහාරස්ථානය වෙත ගොස් විහාරාධිපති පූජ්‍ය වැලිසර සිරිජිනවංශ තිස්ස හිමියන් බැහැදැක ආශිර්වාද ලබා ගත් බවයි.\nක්‍රිස්තු වර්ෂ 5 සහ 6 වැනි ශත වර්ෂවල පළමුවැනි භාතිය රජු විසින් වෙහෙරබැන්ද කුටිය විහාරස්ථානය ඉදිකර තිබෙනවා.\nජනාධිපතිවරයා සිල් සමාදන්ව සිටි උවැසි උවැසියන් සහ ප්‍රදේශවාසීන් සමග ද මෙහිදී සුහද පිළිසඳරක නිරත වුණා.\nමේ අතර ජනාධිපති ගෝඨාභය රාජපක්ෂ තන්තිරිමලේ රජමහා විහාරස්ථානයේ ආගමික වතාවත්වලට එක්ව තිබෙනවා.\nඊයේ පස්වරුවේ පුද බිමට පැමිණි ජනාධිපතිවරයා අෂ්ඨඵල බෝධීන් වහන්සේ උදෙසා ඖෂධ පූජාවක් ද සිදු කළ බවයි ජනාධිපති මාධ්‍ය අංශය සඳහන් කළේ.\nමෙහිදී කොරෝනා වෛරසය පාලනයට ජනාධිපතිවරයා කළ මෙහෙවර පිළිබඳ විහාරාධිපති තන්තිරිමලේ චන්දරතන නාහිමියන් ප්‍රසාදය පළ කර තිබෙනවා.\nපොළොන්නරුව ගල් විහාරයේ ඇති සැතපෙන බුද්ධ ප්‍රතිමාවට සමාන තන්තිරිමලේ ඓතිහාසික ශෛලමය සැතපෙන බුද්ධ ප්‍රතිමාව ද ජනාධිපති ගෝඨාභය රාජපක්ෂගේ නිරීක්ෂණයට ලක්වුනා.\nවිහාරස්ථානයේ තැන්පත් කර ඇති සර්වඥ ධාතුන් වහන්සේ ජනතාවගේ වන්දනාව වෙනුවෙන් විවෘත කිරීමට එක්වූ ජනාධිපතිවරයා ඒවා වැඳ පුදා ගැනීමට ද එක්වුනා.",
       "URL": "https://www.hirunews.lk/244709/ජනපති-තන්තිරිමලේ-සහ-වෙහෙරබැන්ද-කුටිය-රජමහා-විහාරස්ථාන-වැඳපුදාගනී-ඡායාරූප",
       "Category": "Local News",
       "Parent URL": "https://www.hirunews.lk/local-news.php?pageID=2610"
}