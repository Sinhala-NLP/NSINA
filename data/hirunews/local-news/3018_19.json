{
       "Source": "hirunews",
       "Timestamp": "Wednesday, 04 December 2019 - 13:17",
       "Headline": "බ්‍රිතාන්‍ය කන්සර්වේටිව් පක්ෂයෙන් ලක් රජය කරුණු විමසයි",
       "News Content": "ශ්‍රී ලංකාව තුළ රාජ්‍යයන් දෙකක් බිහි කළ යුතු බවට බ්‍රිතාන්‍යයේ කන්සරේවේටිව් පක්ෂයේ ප්‍රතිපත්ති ප්‍රකාශනය මගින් සිදුකර ඇති කරුණු දැක්වීම පිළිබඳව කරුණු විමසා එරට ශ්‍රී ලංකා මහ කොමසාරිස් මනීෂා ගුණසේකර කන්සර්වේටිව් පක්ෂ සභාපතිවරයා වෙත ලිපියක් යොමුකර තිබෙනවා.\nඑමඟින් සඳහන් කර ඇත්තේ එංගලන්තයේ පාලක පක්ෂයේ ප්‍රතිපත්ති ප්‍රකාශනය තුළ මෙවැනි කරුණක් අඩංගුවීම අනුමත කළ නොහැකි බවයි.\nඑමෙන්ම මීට පෙර බි්‍රතාන්‍යයේ කිසිදු දේශපාලන පක්ෂයක් මෙවැනි ස්ථාවරයක් ප්‍රකාශයට පත් කර නැහැ.\nමෙමඟින් ශ්‍රී ලංකාවට එරෙහිව කටයුතු කරන දෙමළ ඩයස්පෝරාවේ ඇතැම් අන්තවාදී පිරිස්වලට අනුබලයක් ලැබෙන බව බි්‍රතාන්‍යයේ ශ්‍රී ලංකා මහ කොමසාරිස්වරිය සිය ලිපියේ වැඩිදුරටත් දක්වා තිබෙනවා.\nලබන 13 වනදා බි්‍රතාන්‍යයේ පාර්ලිමේන්තු මැතිවරණය පැවැත්වීමට නියමිතයි. ඒ වෙනුවෙන් පසුගිය නොවැම්බර් 25 වනදා බි්‍රතාන්‍යයේ පාලක පක්ෂය වන කන්සර්වේටිව් පක්ෂය සිය ප්‍රතිපත්ති ප්‍රකාශනය එළිදක්වනු ලැබුවා.\nඑහි 53 වන පිටුවේ සඳහන්ව තිබුණේ ශ්‍රී ලංකාවේ පවතින අර්බුදයට විසඳුම ලෙස රාජ්‍යයන් දෙකක් බිහිකළ යුතු බවටයි.\nපිවිතුරු හෙළ උරුමයේ නායක පාර්ලිමේන්තු මන්ත්‍රී උදය ගම්මන්පිල ඊයේ මාධ්‍ය හමුවක් පවත්වමින් මුල්වරට මෙය අනාවරණ කළා.\nබ්‍රිතාන්‍යයේ ශ්‍රී ලංකා මහ කොමසාරිස් මනීෂා ගුණසේකර යොමුකළ ලිපියට කන්සර්වේටිව් පක්ෂය ප්‍රතිචාර දක්වා තිබෙනවා.\nඑහි නියෝජ්‍ය සභාපති පෝල්ස් කලී ට්විටර් පණිවුඩයක් නිකුත් කරමින් සඳහන් කර ඇත්තේ රාජ්‍යයන් දෙකක් බිහිකළ යුතු බවට සිය ප්‍රතිපත්ති ප්‍රකාශයේ ඇතුළත් වගන්තිය අදාළ වන්නේ ඊශ්‍රායලය සහ පලස්තීන යන රටවලට පමණක් බවයි.\nඑය ශ්‍රී ලංකාවට අදාළ නොවන බව ඔහු ප්‍රකාශ කර තිබෙනවා.\nබ්‍රිතාන්‍යයේ රාජ්‍ය ලේකම් ඩොමිනි ග්‍රාබ් ද සඳහන් කර තිබුණේ ශ්‍රී ලංකාවේ සංහිඳියාව සහ ඉදිරි සංවර්ධනයට බි්‍රතාන්‍ය සහයෝගය දක්වන බවයි.\nමේ අතර එල්.ටී.ටී.ඊ. සංවිධානය තවදුරටත් අපරාධ සංවිධානයක් නොවන බව ස්විට්සර්ලන්ත ෆෙඩරල් අධිකරණය ලබාදුන් තීරණය පිළිබඳව විදේශ අමාත්‍යාංශය හරහා කරුණු දක්වන බවට රජය පවසනවා.\nරාජ්‍ය අමාත්‍ය කෙහෙළිය රඹුක්වැල්ල, හිරු ප්‍රවෘත්ති අංශයට සඳහන් කළේ එල්.ටී.ටී.ඊ.ය වෙනුවෙන් ක්‍රියාත්මක වන පිරිස් ජාත්‍යන්තරය තුළ තවදුරටත් සිටියදී මෙවැනි තීන්දුවක් ප්‍රකාශයට පත් කිරීම ගැටළු සහගත වන බවයි.\nඊයේ රාත්‍රියේ ජනාධිපතිවරයාගේ සහ අග්‍රාමාත්‍යවරයාගේ ප්‍රධානත්වයෙන් පැවති පොදුජන පෙරමුණේ පක්ෂ නායක රැස්වීමේදීද ජාත්‍යන්තරය තුළ කථාබහට ලක්වන මෙරටට බලපාන කරුණු සම්බන්ධයෙන් අවධානය යොමුකර තිබෙනවා.\nමේ අතර නව රජයේ දෙවන අමාත්‍ය මණ්ඩලය රැස්වීම මේ වනවිට ජනාධිපති කාර්යාලයේදී පැවැත්වෙන්නේ ජනාධිපති ගෝඨාභය රාජපක්ෂගේ ප්‍රධානත්වයෙන්. එහිදී නගර පවිත්‍රතාව සම්බන්ධයෙන් විශේෂ යෝජනාවක්ද සාකච්ඡාවට ලක් කිරිමට නියමිතයි.",
       "URL": "https://www.hirunews.lk/229547/බ්‍රිතාන්‍ය-කන්සර්වේටිව්-පක්ෂයෙන්-ලක්-රජය-කරුණු-විමසයි",
       "Category": "Local News",
       "Parent URL": "https://www.hirunews.lk/local-news.php?pageID=3018"
}