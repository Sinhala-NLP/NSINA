{
       "Source": "hirunews",
       "Timestamp": "Friday, 02 December 2016 - 7:15",
       "Headline": "ඇමරිකානු උප ජනපතිගෙන්, ජනපති මෛත්‍රීට ඇමතුමක්",
       "News Content": "ඇමරිකාවේ උප ජනාධිපති ධුරයට පත්ව සිටින මයික් පෙන්ස්, ජනාධිපති මෛත්‍රීපාල සිරිසේන වෙත ඊයේ (01 ) දුරකථන ඇමතුමක් ලබාදී තිබෙනවා.\nජනාධිපති මාධ්‍ය අංශය සදහන් කළේ එහිදී ඔවුන් ද්වීපාර්ශවික සබදතා පිළිබදව අදහස් හුවමාරුවක නිරත වූ බවයි.\nවිශේෂයෙන් නව ජනාධිපතිවරයා ලෙස තේරී පත්ව සිටින ඩොනල්ඩ් ට්‍රම්ප්ගේ පාලන සමය තුළ ඇමරිකාව සහ ශ්‍රී ලංකාව අතර, සබදතා ශක්තිමත් කරලීම පිළිබදවයි උප ජනාධිපති ධුරයට පත්ව සිටින මයික් පෙන්ස් කරුණු ඉදිරිපත් කර ඇත්තේ.\nශ්‍රී ලංකාවේ අනාගත සංවර්ධන කටයුතු උදෙසා ඇමරිකාවේ අඛන්ඩ සහය හිමිවන බව ඔහු එහිදී සදහන් කර තිබෙනවා.\nශ්‍රී ලංකාවට එරෙහිව එල්ල වී ඇති මානව හිමිකම් චෝදනාවලින් මුළුමනින්ම නිදහස් වීම සදහා ඇමරිකාවේ ජනාධිපති ධුරයට තේරී පත්වී සිටින ඩොනල්ඩ් ට්‍රම්ප්ගේ සහය අපේක්ෂා කරන බව ජනාධිපති මෛත්‍රීපාල සිරිසේන පසුගියදා ප්‍රකාශ කළා.\nඋප ජනාධිපතිවරයා ලෙස තේරී පත් වූ මයික් පෙන්ස් ඊයේ දුරකථන සංවාදයේදී ප්‍රකාශ කර ඇත්තේ ජනාධිපති මෛත්‍රීපාල සිරිසේන සහ ඩොනල්ඩ් ට්‍රම්ප් අතර, හමුවක් නුදුරේදීම සංවිධාන කිරීමට කටයුතු කළ හැකි බවයි.\nඒ සදහා ඇමරිකා එක්සත් ජනපදයේ සංචාරයක නිරත වන ලෙස ද උප ජනාධිපති මයික් පෙන්ස්, ජනාධිපති මෛත්‍රීපාල සිරිසේනට ආරාධනා කර තිබෙනවා.",
       "URL": "https://www.hirunews.lk/148760/ඇමරිකානු-උප-ජනපතිගෙන්-ජනපති-මෛත්‍රීට-ඇමතුමක්",
       "Category": "Local News",
       "Parent URL": "https://www.hirunews.lk/local-news.php?pageID=4771"
}