{
       "Source": "hirunews",
       "Timestamp": "Thursday, 13 May 2021 - 15:29",
       "Headline": "විදෙස් දුම්වැටි ජාවාරමක් හෙළිකර ගැනීමට ශ්‍රී ලංකා රේගුව සමත් වෙයි",
       "News Content": "ප්‍රතිඅපනයනය සඳහා බව පවසා එක්සත් අරාබි එමීර් රාජ්‍යයේ සිට ආනයනය කළ බහාලුම් 21 ක, රුපියල් බිලියන 9 කට අධික වටිනා විදෙස් දුම්වැටි මිලියන 200 ක් ඇතැයි ශ්‍රී ලංකා රේගුව ප්‍රකාශ කළා.\nරේගු මාධ්‍ය ප්‍රකාශක නියෝජ්‍ය රේගු අධ්‍යක්ෂ සුදත්ත සිල්වා පැවසුවේ අදාළ ජාවාරම්කරුවන් විසින් දැනටමත් මේ ආකාරයට සාවද්‍ය ලෙස බහාලුම් 12 ක් බෙල්ජියම, නෙදර්ලන්තය, ජර්මනිය, ප්‍රංශය, එක්සත් රාජධානිය සහ බංග්ලාදේශය යන රටවල් වෙත අපනයනය කළේයැයි ප්‍රකාශ කර ඇති බවයි.\nඒ සම්බන්ධයෙන් ශ්‍රී ලංකා රේගුව අදාළ රටවල ආනයනකරුවන්ගෙන් විමසීමේදී එම ආනයන ඔවුන් විසින් සිදුකර නොමැති බව ප්‍රකාශ කර තිබෙනවා.\nඒ අනුව, මෙය ජාත්‍යන්තර ජාවාරමක එක් පුරුකක් ද යන්න සොයා බැලීමට එම රටවල රේගු ආයතන සහ ජාත්‍යන්තර රේගු සංවිධානය සමඟ එක්ව විමර්ශන කිරීමට අපේක්ෂා කරන බවයි රේගු මාධ්‍ය ප්‍රකාශකවරයා වැඩිදුරටත් සඳහන් කළේ.",
       "URL": "https://www.hirunews.lk/271257/විදෙස්-දුම්වැටි-ජාවාරමක්-හෙළිකර-ගැනීමට-ශ්‍රී-ලංකා-රේගුව-සමත්-වෙයි",
       "Category": "Local News",
       "Parent URL": "https://www.hirunews.lk/local-news.php?pageID=1956"
}