{
       "Source": "hirunews",
       "Timestamp": "Thursday, 11 January 2018 - 12:38",
       "Headline": "තරුණයින් තිදෙනෙක් නිසා දැරියක් දැඩි සත්කාර ඒකකයේ",
       "News Content": "ගෙළ වැළලාගෙන සියදිවි හානිකරගැනීමට තැත් කළ වීරවිල - ගල්කැටිය - කෝන්වැලෑන ප්‍රදේශයේ පදිංචි 14 හැවිරිදි පාසල් දැරියක් හම්බන්තොට මහ රෝහලේ දැඩි සත්කාර ඒකකයේ මේ වනවිට ප්‍රතිකාර ලබනවා.\nඇය දෙබරවැව මූලික රෝහලට ඇතුළත් කිරීමෙන් පසු බරපතල තත්ත්වයේ පසුවීම හේතුවෙනුයි හම්බන්තොට මහ රෝහල වෙත මාරු කර යවා ඇත්තේ.\nමෙම දැරියව තරුණයින් තුන්දෙනෙකු අපහරණයට ලක් කර ඇති අතර, පසුව ලිපියක් ලියා තැබීමෙන් පසු මෙලෙස සියදිවි හානිකරගැනීමට තැත් කර ඇති බවයි පොලීසිය ප්‍රකාශ කළේ.\nඑම තරුණයින් තුන්දෙනාගෙන් එක් අයෙකු සමග මෙම දැරිය ප්‍රේම සබඳතාවක් පවත්වාගෙන ගොස් ඇති බවටද කරුණු අනාවරණ වී තිබෙනවා.\n18, 21 සහ 23 යන වයස්වල පසුවන තරුණයින් මේ වනවිට පොලීසිය මගින් අත්අඩංගුවට ගෙන ඇති අතර, ඔවුන් ඉදිරියේදී අධිකරණය වෙත ඉදිරිපත් කිරීමට නියමිත බවයි වීරවිල පොලීසිය සඳහන් කළේ.",
       "URL": "https://www.hirunews.lk/180761/තරුණයින්-තිදෙනෙක්-නිසා-දැරියක්-දැඩි-සත්කාර-ඒකකයේ",
       "Category": "Local News",
       "Parent URL": "https://www.hirunews.lk/local-news.php?pageID=4131"
}