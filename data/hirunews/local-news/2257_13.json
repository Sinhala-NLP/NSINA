{
       "Source": "hirunews",
       "Timestamp": "Wednesday, 23 December 2020 - 20:09",
       "Headline": "ප්‍රදේශ රැසකට තද වැසි - කලා වැවේ සහ රාජාංගණයේ වාන් දොරටු තවදුරටත් විවෘතයි (වීඩියෝ)",
       "News Content": "සබරගමුව, බස්නාහිර පළාත්වලට මෙන්ම ගාල්ල, මාතර සහ නුවරඑළිය දිස්ත්‍රික්කවලට මිලිමීටර 100 ට වැඩි වැසි අද (23) රාත්‍රියේ ඇතිවිය හැකි බව කාලගුණ විද්‍යා දෙපාර්තමේන්තුව ප්‍රකාශ කළා.\nහෙට (24) පෙරවරුව තෙක් මෙම ප්‍රදේශවලට ගිගුරුම් සහිත වැසි අපේක්ෂා කළ හැකි බැවින් එම ප්‍රදේශවල තාවකාලික තද සුළං ඇතිවිය හැකි බවයි එම දෙපාර්තමේන්තුව නිවේදනය කළේ.\nඅකුණු මගින් සිදුවන අනතුරු අවම කරගැනීමට අවශ්‍ය පියවර ගන්නා ලෙස ද කාලගුණ විද්‍යා දෙපාර්තමේන්තුව ජනතාවගෙන් ඉල්ලා සිටිනවා.\nඑමෙන්ම හදිසි තත්වයකදී ප්‍රාදේශීය ආපදා කළමනාකරණ මධ්‍යස්ථාන නිලධාරින්ගේ සහය ලබාගැනීමට කටයුතු කරන ලෙසයි එම දෙපාර්තමේන්තුව දැනුම් දෙන්නේ.\nමේ අතර පවතින වර්ෂාවත් සමඟ කලාවැවේ හදිසි වාන් දොරටු දෙක අඩි හය බැගින් විවෘත කර තිබෙනවා.\nඒ අනුව කලාවැව - අවුකන මාර්ගය, අවුකන විහාරස්ථානය අසළින් ජලයෙන් යටවීම නිසා ගමනාගමනයට බාධා එල්ල වී ඇති අතර, කලාවැවේ සමස්ත ජල ධාරිතාව අක්කර අඩි 87,401ක් ලෙස සටහන් වනවා.\nකලාවැව කාර්යභාර ඉංජිනේරු කාර්යාලය සඳහන් කළේ කලාවැව ආශ්‍රිත ප්‍රදේශවල සිටින ජනතාවට දැඩි අවධානයෙන් පසුවන ලෙසටයි.\nඑමෙන්ම රාජංගණය ජලාශයේද වාන් දොරටු විවෘත කර ඇති බවයි ආපදා කළමනාකරණ මධ්‍යස්ථානය සඳහන් කළේ.",
       "URL": "https://www.hirunews.lk/257787/ප්‍රදේශ-රැසකට-තද-වැසි-කලා-වැවේ-සහ-රාජාංගණයේ-වාන්-දොරටු-තවදුරටත්-විවෘතයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2257"
}