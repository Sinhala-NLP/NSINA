{
       "Source": "hirunews",
       "Timestamp": "Friday, 09 December 2022 - 13:01",
       "Headline": "සජිත් ප්‍රේමදාසට සහ රංජිත් මද්දුමබණ්ඩාරට කොළඹ දිසා අධිකරණය හමුවේ පෙනී සිටින්නැයි නොතීසි",
       "News Content": "සමගි ජනබලවේගයේ සභාපති සජිත් ප්‍රේමදාසට සහ මහලේකම් රංජිත් මද්දුමබණ්ඩාරට ලබන වසරේ ජනවාරි 25 වැනිදා කොළඹ දිසා අධිකරණය හමුවේ කරුණු දක්වන ලෙස අද (09) නොතීසි නිකුත් කෙරුණා.\nඒ, ඔවුන් විසින් එම තනතුරු දැරීම වැළැක්වීමේ අතුරු නියෝගයක් නිකුත් කරන ලෙස ඉල්ලා ගොනු කළ පැමිණිල්ලට අදාළවයි.\nරාජ්‍ය ඇමතිනී ඩයනා ගමගේ ඉදිරිපත් කළ පැමිණිල්ලක් සලකා බැලීමෙන් අනතුරුවයි කොළඹ දිසා විනිසුරු පූර්ණිමා පරණගම එම නියෝගය ලබා දුන්නේ.\nපෙත්සම්කාරිය කියා සිටින්නේ සමගි ජන බලවේගයේ ව්‍යවස්ථාවට අනුව පිටස්තර පක්ෂයක සාමාජිකත්වය දරන පුද්ගලයෙකුට සමගි ජන බලවේගයේ සාමාජිකත්වය දැරිය නොහැකි බවයි.\nඑහෙත් සජිත් ප්‍රේමදාස සහ රංජිත් මද්දුම බණ්ඩාර වෙනත් පක්ෂයක සාමාජිකයින් වශයෙන් කටයුතු කරන බවත්, තමන්ට එරෙහිව එක්සත් ජාතික පක්ෂය විසින් සිදුකළ විනය ක්‍රියාමාර්ගවලට එරෙහිව ඔවුන් විසින් අධිකරණය හමුවේ නඩු පවරා ඇති බවත් පැමිණිල්ලෙන් පෙන්වා දෙනවා.\nඒ අනුව සජිත් ප්‍රේමදාසට සහ රංජිත් මද්දුම බණ්ඩාරට සමගි ජනබලවේගයේ තනතුරුවල කටයුතු කිරීම වැළැක්වීමේ නියෝගයක් නිකුත් කරන ලෙසයි ඇය අධිකරණයෙන් ඉල්ලා ඇත්තේ.",
       "URL": "https://www.hirunews.lk/322280/සජිත්-ප්‍රේමදාසට-සහ-රංජිත්-මද්දුමබණ්ඩාරට-කොළඹ-දිසා-අධිකරණය-හමුවේ-පෙනී-සිටින්නැයි-නොතීසි",
       "Category": "Local News",
       "Parent URL": "https://www.hirunews.lk/local-news.php?pageID=678"
}