{
       "Source": "hirunews",
       "Timestamp": "Tuesday, 06 December 2022 - 21:40",
       "Headline": "2021 අවසන් වන විට බස්නාහිර පළාත් මාර්ග සංවර්ධන අධිකාරියේ අතිරික්ත සේවකයෝ පන්සීයකට වැඩිය ඉඳලා",
       "News Content": "2021 දෙසැම්බර් 31 වන විට බස්නාහිර පළාත් මාර්ග සංවර්ධන අධිකාරියේ අනුමත කාර්ය මණ්ඩලයේ සේවක සංඛ්‍යාව ඉක්මවමින් දෛනික වැටුප් පදනම යටතේ සහ කොන්ත්‍රාත් පදනම යටතේ සේවය කරන ලද සේවකයින් 556ක් සිටි බව අනාවරණය වී තිබෙනවා.\nඒ බස්නාහිර පළාත් මාර්ග සංවර්ධන අධිකාරියේ 2018,2019 සහ 2020 වර්ෂවල විගණකාධිපති වාර්තා හා වර්තමාන කාරයසාධනය පිළිබඳ පරීක්ෂාකිරීමට රජයේ ගිණුම් පිළිබඳ කාරක සභාව ඊයේ (05) පාර්ලිමේන්තුවේ දී රැස් වූ අවස්ථාවේ දී යි.\nඒ අනුව අදාල කාල සීමාව තුළ දී දෛනික වැටුප් පදනම යටතේ සේවකයින් 396ක් සහ කොන්ත්‍රාත් පදනම යටතේ සේවකයින් 160ක් බස්නාහිර පළාත් මාර්ග සංවර්ධන අධිකාරියේ සේවයේ නිරත වූ බව හෙළිදරව් වී තිබෙනවා.\nකෙසේ නමුත් කෝපා කමිටුව හමුවේ පෙනී සිටි නිලධාරීන් පෙන්වා දී ඇත්තේ මෙම සේවකයින් අත්‍යාවශ්‍ය සේවකයින් බවත්, මොවුන් ස්ථිර පදනම යටතේ බඳවා ගැනීමට අවස්ථා කිහිපයක ම උත්සාහ දැරූ නමුත් පවතින ආණ්ඩු වෙනස්වීම මත ප්‍රතිපත්ති වෙනස්වීම ඇතුළු කාරුණු කිහිපයක් නිසා එය කර ගැනීමට නොහැකි වූ බවයි.\nඑසේ ම අදාල සේවකයින් ව්‍යාපෘති මත පදනම්ව බඳවාගත් බවත් එම ව්‍යාපෘතිවල ලාබයෙන් ඔවුන්ට වැටුප් ගෙවීම සිදු කළ බවයි.\nකෙසේ නමුත් කෝප් කමිටුවේ අදහස වී ඇත්තේ, පසුගිය කාලසීමාව තුළ විශාල ව්‍යාපෘති ප්‍රමාණයක් පැවතිය ද වර්තමානයේ පවතින ඩොලර් අර්බුදය ඇතුළු කරුණු මත මාර්ග සංවර්ධන ව්‍යාපෘති අවම වී ඇති බැවින් මෙම සේවකයින් සියලු දෙනාම ස්ථිර පදනම මත සේවයට බඳවා ගත හොත් ඔවුන්ට වැටුප් ගෙවීමට සිදු වන්නේ මහා භාණ්ඩාගාරයේ මුදලින් බවයි.\nඑබැවින් අත්‍යාවශය ම සේවකයින් පමණක් ස්ථිර කිරීම පිළිබඳ සොයාබලා කටයුතු කරන ලෙසත් අතිරික්ත පිරිසක් සිටී නම් වන්දියක් ලබාදී හෝ ඔවුන් ඉවත් කිරීම පිළිබඳ සැලකිලිමත් වන ලෙසත් කෝපා කමිටුවේ නිර්දේශය වී තිබෙනවා.\nමේ අතර කෝපා කමිටුව අදාල නිලධාරින්ට දන්වා සිටියේ, අවශ්‍යතාවය අනුව මෙම සේවක සංක්‍යාව ප්‍රමුඛතා ලැයිස්තුවකට ඇතුළු වන සේ වාර්තාවක් මාස 3ක් ඇතුළත සකසා කෝපා කමිටුවට ලබා දෙන ලෙසයි.",
       "URL": "https://www.hirunews.lk/322119/2021-අවසන්-වන-විට-බස්නාහිර-පළාත්-මාර්ග-සංවර්ධන-අධිකාරියේ-අතිරික්ත-සේවකයෝ-පන්සීයකට-වැඩිය-ඉඳලා",
       "Category": "Local News",
       "Parent URL": "https://www.hirunews.lk/local-news.php?pageID=683"
}