{
       "Source": "hirunews",
       "Timestamp": "Wednesday, 16 August 2023 - 7:53",
       "Headline": "වට්ටුවාකල් පාලම දැඩි ලෙස අබලන්: වැස්සට පෙර හදා දෙන්න",
       "News Content": "මුලතිව් නගරයට පිවිසෙන වට්ටුවාකල් පාලම දැඩි ලෙස අබලන් වී ඇති නිසා වර්ෂා කාලයට පෙර එම පාලම අලුත්වැඩියා නොකළහොත් විශාල අනතුරුවලට මුහුණපෑමට සිදු විය හැකි බව මුලතිව් ස්වේච්ඡා සංවිධාන කිහිපයක් විසින් දිසාපතිවරයාට ඊයේ (15) දැනුම් දී තිබෙනවා.\nමෙම පාලම අබලන් වීම නිසා මාර්ගය විශාල ලෙස පටු වී ඇති අතර වාහන දෙකකට එම පාලම මතදී මාරු වීමට නොහැකි බව ද එම සංවිධාන ප්‍රකාශ කරනවා.\nපාලමේ දෙපස කිසිදු ආරක්ෂිත වැටක් නොමැති වීමෙන් පාරෙන් ඉවතට පනින වාහන නිතරම මුලතිව් කලපුවට ඇද වැටෙන බව ප්‍රකාශ කරන මුලතිව් ස්වේච්ඡා සංවිධාන නියෝජිතයෝ මෙවර වර්ෂාවත් සමඟම පාලමේ ඉතිරි කොටස ද කැඩී යාම නිසා මුලතිව් නගරයට ඇතුළු වීමට නොහැකි වන බව ද පෙන්වා දෙනවා.\nදිනකට මෙම පාලම මතින් වාහන 3000 කට වඩා ගමන් කරන අතර වසර විසි පහකින් එම පාලම අලුත්වැඩියා කොට නොමැති බව ද මුලතිව් ස්වේච්ඡා සංවිධාන නියෝජිතයෝ දිසාපතිවරයාට ප්‍රකාශ කර තිබෙනවා.\nමේ තත්ත්වයන් මත මෙම වර්ෂයේ මාස් කන්නයේ වර්ෂාවට පෙර මුලතිව් වටුවාකල් පාලම අලුත්වැඩියා කර දෙන ලෙස මුලතිව් ස්වේච්ඡා සංවිධාන නියෝජිතයෝ ඉල්ලීමක් කර ඇති බවයි වාර්තා වන්නේ.",
       "URL": "https://www.hirunews.lk/344962/වට්ටුවාකල්-පාලම-දැඩි-ලෙස-අබලන්-වැස්සට-පෙර-හදා-දෙන්න",
       "Category": "Local News",
       "Parent URL": "https://www.hirunews.lk/local-news.php?pageID=95"
}