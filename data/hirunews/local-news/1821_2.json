{
       "Source": "hirunews",
       "Timestamp": "Wednesday, 14 July 2021 - 13:18",
       "Headline": "ගඟේවාඩිය ගම්මානයේ ප්‍රධාන ජීවනෝපායට  අත්ව ඇති ඉරණම (වීඩියෝ)",
       "News Content": "පුත්තලම - එළුවන්කුලම - ගඟේවාඩිය ගම්මානයේ පවුල් 65කට ආසන්න පිරිසකගේ ප්‍රධාන ජීවනෝපාය ධීවර කර්මාන්තයයි.\nකොවිඩ් වසංගතයට පෙර ගඟේවාඩිය ගම්මානයට දෙස් විදෙස් සංචාරකයින්ගේ ආකර්ශනය නොඅඩුව ලැබී තිබුණේ වෙරළාසන්නයේ පැවති සුන්දර පරිසරයක පිහිටා තිබීම හේතුවෙන්.\nධීවර කර්මාන්තය සාර්ථකව කරගෙන ගිය මෙම ගම්වැසියන්ට මෑතක සිට කණ කොකා හඬන්නට පටන් ගෙන ඇත්තේ සිය ජීවනෝපාය මාර්ගයට බාධා මතුවීමත් සමඟයි.\nගගේවාඩිය ප්‍රදේශයෙන් කලාඔයේ ජලය මුහුදට ගලා බසින මෝයකට වැලි වලින් පිරීයාමත් සමඟ ඔවුන්ගේ ධීවර කර්මාන්තයට දැඩි බාධා එල්ල වී තිබෙනවා.\nමෝයකටේ ඇති වැලිපර හේතුවෙන් ඔරු, පාරු සහ බෝට්ටු දියඹේ යාත්‍රා කිරීමට නොහැකි බවයි ධීවරයින් පවසන්නේ.\nමම දැන් හිටගෙන ඉන්නේ. එතන දැන් අඟල් 3ක් විතර වෙනකම්ම සම්පුර්ණයෙන් වැලි තට්ටුවෙන් කට වැහිලා තියෙන්නේ. අපි අවශ්‍ය බලධාරීන්ගෙන් ඉල්ලා සිටින්නේ මේ වැලි ප්‍රයෝජනයක් වැඩකට ගන්න. මේ ගමේ අයට සහනයක් වෙන්න මේ සියලුම වැලි ටික ඉවත් කර ගන්න කියලා.\nඑතකොට තමයි මේ ගමේ මිනිස්සුන්ට ජීවනෝපාය හරියාකාරව කරගන්න, සංචාරක කර්මාන්තය හරියාකාරව කරගන්න ඒ මිනිස්සුන්ට බොහොම සහනයක් වෙන්නේ.\nතම ගම්බිම් වෙත කිසිඳු බලධාරියෙකුගේ නෙත් යොමු නොවීම පිළිබඳ ගම්මුන් තුළ ඇත්තේ මහත් කනගාටුවක්.\nගගේවාඩිය ප්‍රදේශයේ සංචාරක කර්මාන්තයට ද මේ හේතුවෙන් දැඩි බලපෑම් එල්ලව ඇති බව ගම්වාසීන් පවසනවා.\nගගේවාඩිය ගම්මානයේ ජනතාවගේ ජීවනෝපායට හරස් වී තිබෙන මෙම වැලිපරය රටේ සංවර්ධන කටයුත්තක් වෙනුවෙන් ප්‍රයෝජනයට ගෙන ධීවර කර්මාන්තය මෙන්ම සංචාරක කර්මාන්තය බාධාවකින් තොරව කරගෙන යාමට ස්ථිර විසඳුමක් ලබාදෙන තෙක් රතු මිනිත්තුව අවධානයෙන්.",
       "URL": "https://www.hirunews.lk/276947/ගඟේවාඩිය-ගම්මානයේ-ප්‍රධාන-ජීවනෝපායට-අත්ව-ඇති-ඉරණම-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1821"
}