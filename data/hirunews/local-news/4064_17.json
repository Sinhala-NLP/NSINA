{
       "Source": "hirunews",
       "Timestamp": "Sunday, 25 February 2018 - 13:22",
       "Headline": "අතුරුදන්වූවන් පිළිබඳ කාර්යාලයේ, කොමසාරිස් ලැයිස්තුවට ජනපති අනුමැතිය",
       "News Content": "අතුරුදන් වුවන් පිළිබඳ කාර්යාලය සඳහා ව්‍යවස්ථාදායක මණ්ඩලය මඟින් නිර්දේශ කළ කොමසාරිස්වරුන්ගේ නම් ලැයිස්තුවට ජනාධිපතිවරයාගේ අනුමැතිය හිමිවී ඇති බව කථානායක කරූ ජයසූරිය පවසනවා.\nහිරු ප්‍රවෘත්ති අංශය කළ විමසීමකදී කථානායකවරයා කියා සිටියේ ඒ සම්බන්ධයෙන් ව්‍යවස්ථාදායක මණ්ඩලය දැනුම්වත් කර ඇති බවයි.\nඅතුරුදන් වූවන් පිළිබඳ කාර්යාලයක් පිහිටුවීම සඳහා වූ කෙටුම්පත පාර්ලිමේන්තුවේදී සම්මත වූයේ මීට වසරකට පමණ පෙරයි.\nඑහෙත් ඒ සඳහා කොමසාරිස්වරුන් නම් කිරීම පිළිබඳ ඒකමතික භාවයක් නොමැතිවීම නිසා එය ක්‍රියාත්මක කිරීම මෙතෙක් පමා වුණා.\nව්‍යවස්ථාදායක මණ්ඩලය මගින් අයදුම්පත් කැඳවීමෙන් පසු නිර්දේශිත නම් 08 ක් ජනාධිපතිවරයා වෙත යවා තිබෙනවා.\nදැන් ඒ සඳහා අනුමැතිය හිමිවී ඇති බැවින් අතුරුදන් වූවන් පිළිබඳ කාර්යාලය ක්‍රියාත්මක කිරීමට හැකිවනු ඇති.\nඑක්සත් ජාතීන්ගේ මානව හිමිකම් මණ්ඩල සැසිවාරය ලබන සතියේ ආරම්භ වන අතර, ඒ සඳහා අතුරුදන්වූවන් පිළිබඳ කාර්යාලය පිහිටුවීමේ  ප්‍රගතිය වාර්තා කිරීමට රජය අපේක්ෂා කරන බව සඳහන්.",
       "URL": "https://www.hirunews.lk/184474/අතුරුදන්වූවන්-පිළිබඳ-කාර්යාලයේ-කොමසාරිස්-ලැයිස්තුවට-ජනපති-අනුමැතිය",
       "Category": "Local News",
       "Parent URL": "https://www.hirunews.lk/local-news.php?pageID=4064"
}