{
       "Source": "hirunews",
       "Timestamp": "Wednesday, 20 September 2023 - 8:51",
       "Headline": "සංවිධානාත්මක අපරාධ කරුවන්ට නවාතැන් දුන් බන්ධනාගාර සැරයන් අත්අඩංගුවට",
       "News Content": "සංවිධානාත්මක අපරාධ කරුවන්ට සැඟව සිටීමට නිවසක් ලබා දුන් බන්ධනාගාර සැරයන්වරයෙකු කොළඹ අපරාධ කොට්ඨාසය විසින් අත්අඩංගුවට ගෙන තිබෙනවා.\nමෙම බන්ධනාගාර සැරයන්වරයා ට අයත්  නාවල, රාජගිරිය ප්‍රදේශයේ පිහිටි තෙමහල් නිවසක් මෙලෙස සංවිධානාත්මක අපරාධ කරුවන්ට ලබා දී ඇති බව විමර්ශනවලදී හෙළිවී තිබෙනවා.\nපසුගිය ජූලි මස 14 වැනිදා ගලපිටමඩ පොලිස් වසමේ වෙඩිතබා පුද්ගලයෙකු ඝාතනය කිරීමේ සිදුවීමට අදාළව අත්අඩංගුවට ගත් චතුවා නමැති සැකකරුගෙන්  රඳවාගෙන ප්‍රශ්න කිරීමේදී මෙම නිවස සම්බන්ධයෙන් කරුණු හෙළිවී ඇති බව පොලිසිය පවසනවා.\nපසුගිය මැයි මස විසි වැනි දින බොරැල්ල ප්‍රදේශයේ දී වෙඩිතබා මනුෂ්‍ය  ඝාතනයක් සිදුකරන ලද සැකකරුවන්ද මෙම නිවසේ නවාතැන් ගෙන සිටි බවට තොරතුරු අනාවරණය වූ බව පොලීසිය වැඩිදුරටත් පවසනවා.\nමෙම නිවසේ තිබී කළු පැහැති  ගමන් බෑගයක් ,සැකකරුවන් පාවිච්චි කරන ලද ඇඳුම් සහ ජංගම දුරකථනයක්  සොයා ගැනීමට හැකි වූ බව පොලීසිය වැඩිදුරටත් අනාවරණය කරනවා.\nමෙම සම්බන්ධයෙන් කොළඹ අපරාධ කොට්ඨාසය ඉදිරි විමර්ශන සිදුකිරීමට නියමිත බව වාර්තා  වෙනවා.",
       "URL": "https://www.hirunews.lk/348821/සංවිධානාත්මක-අපරාධ-කරුවන්ට-නවාතැන්-දුන්-බන්ධනාගාර-සැරයන්-අත්අඩංගුවට",
       "Category": "Local News",
       "Parent URL": "https://www.hirunews.lk/local-news.php?pageID=19"
}