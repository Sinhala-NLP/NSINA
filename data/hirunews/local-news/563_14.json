{
       "Source": "hirunews",
       "Timestamp": "Thursday, 02 February 2023 - 10:49",
       "Headline": "රත්නපුරේ අවුරුදු පහට අඩු දරුවන් 1,336කට උග්‍ර මන්දපෝෂණය",
       "News Content": "රත්නපුර දිස්ත්‍රික්කය තුළ උග්‍ර මන්දපෝෂණයෙන් පෙළෙන වයස අවුරුදු පහට අඩු දරුවන් 1,336 දෙනෙකු වාර්තා වී ඇතැ යි රත්නපුර දිස්ත්‍රික් ලේකම් කාර්යාලයේ සැලසුම් අධ්‍යක්ෂ ඩබ්ලිව්.පී. සමන් තිලක රත්නපුර දිස්ත්‍රික් සම්බන්ධීකරණ කමිටුවේ දී පවසා තිබෙන බව අද (02) ජාතික පුවත්පතක් වාර්තා කළා.\nඒ අතරින් ආර්ථික අපහසුතා ඇති පවුල්වල දරුවන් 838 දෙනෙකු වාර්තා වෙන බවත්, එම දරුවන්ට ආහාර ලබා දීමට කැපකරු ක්‍රමයක් ද රත්නපුර දිස්ත්‍රික් ලේකම් කාර්යාලය විසින් හඳුන්වා දී ඇති බවත් දිස්ත්‍රික් සැලසුම් අධ්‍යක්ෂවරයා එහි දී සඳහන් කර තිබෙනවා.\nමේ අතර, මාසික ව රුපියල් පන්දහසක ආහාර ද්‍රව්‍ය ලබාදීම සඳහා හඳුන්වා දුන් මෙම කැපකරු ක්‍රමයට අනුව, මෙතෙක් දරුවන් 279 දෙනෙකුට කැපකරුවන් ලැබී නොමැති බව සඳහන් කරන ඔහු, එහි දී වැඩිදුරටත් පවසා ඇත්තේ, ඒ සඳහා පරිත්‍යාගශීලීන්ට දායකත්වය ලබාදිය හැකි බව යි.\nකෙසේ නමුත් මාස හයක් සඳහා ම දරුවන් 130 දෙනෙකුට ද මාස දෙකක් සඳහා දරුවන් 169 දෙනෙකුට ද මාසයක් සඳහා දරුවන් 279 දෙනෙකුට ද රුපියල් පන්දහසක ආහාර ලබා දීමට මේ වන විට අනුග්‍රහය ලැබී තිබෙන බව ඔහු එහි දී වැඩිදුරටත් සඳහන් කළා.\nඋඩවලව සහ ඇඹිලිපිටිය යන කොට්ඨාසවලින් උග්‍ර මන්දපෝෂණයෙන් පෙළෙන දරුවන් වැඩි පිරිසක් වාර්තා වී තිබෙන බව යි ඔහු රත්නපුර දිස්ත්‍රික් සම්බන්ධීකරණ කමිටුවේ දී පැවසුවේ.\nකැපකරුවන් නො ලැබුණු දරුවන් සඳහා මාසිකව රුපියල් පන්දහසක ආහාර ද්‍රව්‍ය ලබා දීමට කැමති පරිත්‍යාගශීලීන්ට රත්නපුර දිස්ත්‍රික් ලේකම් කාර්යාලයෙන් ඒ සඳහා විමසීම් කළ හැකි බවත් ඔහු එහි දී කියා සිටියා.",
       "URL": "https://www.hirunews.lk/326466/රත්නපුරේ-අවුරුදු-පහට-අඩු-දරුවන්-1336කට-උග්‍ර-මන්දපෝෂණය",
       "Category": "Local News",
       "Parent URL": "https://www.hirunews.lk/local-news.php?pageID=563"
}