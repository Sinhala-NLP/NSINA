{
       "Source": "hirunews",
       "Timestamp": "Thursday, 19 May 2022 - 17:14",
       "Headline": "රටින් පනින්න ගිය 40ක් නාවික හමුදා භාරයට",
       "News Content": "නීති විරෝධී ලෙස මෙරටින් සංක්‍රමණය වීමට උත්සහ කළ පිරිසක් මඩකළපුව මුහුදේදී සහ කලවංචිකුඩි වෙරළ ප්‍රදේශයේදී නාවික හමුදා භාරයට ගෙන තිබෙනවා.\nනාවික හමුදාව මඩකළපුවට ඔබ්බෙන් වූ මුහුදු ප්‍රදේශයේ සිදු කළ මුර සංචාරයකදී සහ මඩකළපුව, කලවංචිකුඩි වෙරළ ප්‍රදේශයේ 18 වන දින සිදුකළ විශේෂ සෝදිසි මෙහෙයුමකදීයි නීති විරෝධී ලෙස මුහුදු මාර්ග ඔස්සේ මෙරටින් විදෙස් රටකට සංක්‍රමණය වීමට උත්සහ කළ පුද්ගලයන් 40 දෙනෙකු මෙලෙස නාවික හමුදා භාරයට ගෙන ඇත්තේ.\nනැගෙනහිර නාවික විධානයට අනුයුක්ත ශ්‍රී ලංකා නාවික නෞකා රණරිසි නෞකාව සහ හතරවන වේග ප්‍රහාරක බලඝණයට අයත් P 4443 වේග ප්‍රහාරක යාත්‍රාව, මඩකළපුවට ඔබ්බෙන් වූ මුහුදු ප්‍රදේශයේ 2022 මැයි මස 18 වන දින මුර සංචාරයේ යෙදී සිටියදී සැකකටයුතු මෙරට බහුදින ධීවර යාත්‍රාවක් නිරික්‍ෂණය කර පරීක්‍ෂාවට ලක් කර තිබෙනවා.\nඑහිදී, එම බහුදින ධීවර යාත්‍රාවේ සිටි නීති විරෝධී ලෙස මුහුදු මාර්ග ඔස්සේ මෙරටින් විදෙස් රටකට සංක්‍රමණය වීමට උත්සාහ කල බවට සැක කෙරෙන ජාවාරම්කරුවන් දෙදෙනෙකු ඇතුළුව වයස අවුරුදු 12ත් 50ත් අතර වයසේ පසුවන පිරිමි පුද්ගලයන් 17ක්, එක් කාත්තාවක් සහ පිරිමි දරුවෙකු සමඟ එම බහුදින ධිවර යාත්‍රාව නාවික හමුදා භාරයට ගෙන ඇතැයි සඳහන්.\nනාවික හමුදා භාරයට ගත් බහුදින ධිවර යාත්‍රාවේ අබලන් තත්වය සහ මුහුදේ රළු ස්වභාවය මත P4443 වේග ප්‍රහාරක යාත්‍රාව මඟින් එම බහුදින ධිවර යාත්‍රාව ගොඩබිමට ඇදගෙන එමින් සිටියදී මුහුදු බත් වී ඇති අතර, නාවික හමුදා භාරයට ගත් නීති විරෝධි ලෙස සංක්‍රමණය වීමට උත්සහ කළ පිරිස සහ ජාවාරම් කරුවෙන් දෙදෙනා නිරුපද්‍රිතව ගොඩබිමට රැගෙන ඒමට කටයුතු කෙරුණා.\nනාවික හමුදා භාරයට ගත් බහුදින ධීවර යාත්‍රාව වෙත රැගෙන යාමට සුදානම්ව කලවංචිකුඩි ධර්මපුරම් සහ පුදුකුඩුඉරිප්පු වෙරළ ප්‍රදේශයේ ඩිංගි යාත්‍රා දෙකක රැඳී සිටි ජාවාරම්කරුවන් දෙදෙනෙකු ඇතුළුව වයස අවුරුදු 20ත් 44ත් අතර වයසේ පසුවන පිරිමි පුද්ගලයන් 17ක් සහ කාත්තාවන් 04 දෙනෙකු සමඟ එම ඩිංගි යාත්‍රා දෙක ද අත්අඩංගුවට ගැනුණා.\nනාවික හමුදා භාරයට ගත් නීති විරෝධී ලෙස සංක්‍රමණය වීමට උත්සාහ කළ බවට සැකකෙරෙන පිරිස ත්‍රිකුණාමලය, මඩකළපුව, යාපනය, කිලිනොච්චි සහ වව්නියාව යන ප්‍රදේශයන්හී පදිංචිකරුවන් බවටයි හඳුනාගෙන ඇත්තේ.\nඑමෙන්ම, කලවංචිකුඩි වෙරළ ප්‍රදේශයේදී අත්අඩංගුවට ගත් පිරිස ඉදිරි නීතිමය කටයුතු සඳහා කාත්තන්කුඩි පොලිස් ස්ථානය වෙත භාර දීමට කටයුතු කළ අතර, රණරිසි නෞකාව මඟින් නාවික හමුදා භාරයටගත් පිරිස ඉදිරි නීතිමය කටයුතු සඳහා ත්‍රිකුණාමලය වරාය පොලිසිය වෙත භාරදීමට නියමිතව තිබෙනවා.\nඉතා රළු මුහුදු ස්වභාවයක් හමුවේ මෙවැනි අබලන් තත්වයේ බහුදින ධිවර යාත්‍රා මඟින් නීති විරෝධී සහ අවධානම් සහගත ලෙස මෙරටින් සංක්‍රමණය වීමට උත්සහ කර ජාවාරම් කරුවන්ගේ කූට උපක්‍රම වලට හසුවී තම ජීවිත හා දේපල විනාශ කර ගැනීමෙන් වළකින ලෙසටයි නාවික හමුදාව මහජනතාව වෙත අවධාරණය කරනු ලබන්නේ.",
       "URL": "https://www.hirunews.lk/304752/රටින්-පනින්න-ගිය-40ක්-නාවික-හමුදා-භාරයට",
       "Category": "Local News",
       "Parent URL": "https://www.hirunews.lk/local-news.php?pageID=1158"
}