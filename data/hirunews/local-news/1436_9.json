{
       "Source": "hirunews",
       "Timestamp": "Monday, 10 January 2022 - 13:06",
       "Headline": "විදුලි කප්පාදුව ගැන ජනපති ප්‍රධානත්වයෙන් සාකච්ඡාවක්(වීඩියෝ)",
       "News Content": "විදුලි කප්පාදුව සම්බන්ධයෙන් අවසන් තීරණයක් ගැනීම පිළිබඳ විශේෂ සාකච්ජාවක් ජනාධිපති ගෝඨාභය රාජපක්ෂගේ ප්‍රධානත්වයෙන් මේ වනවිට ජනාධිපති කාර්යාලයේ පැවැත්වෙනවා.\nඊට විදුලිබල, බලශක්ති, සුනිත්‍ය බලශක්ති, ප්‍රවාහන ඇතුළු විෂය පථයන් කිහිපයකට සම්බන්ධ අමාත්‍යවරුන් මෙන්ම එම අමාත්‍යාංශ වල ලේකම්වරුන් සහ උසස් නිළධාරීන් ද එක්ව සිටින බවයි වාර්තා වන්නේ.\nමෙහිදී විදුලි සැපයුම සම්බන්ධයෙන් දැනට උද්ගතව ඇති අර්බුදකාරී තත්ත්වය පිළිබඳව පුළුල්ව සාකච්ජා කිරීමෙන් අනතුරුව එම තීරණ අද පස්වරුවේ පැවැත්වෙන අමාත්‍ය මණ්ඩල හමුවට ඉදිරිපත් කිරීමට නියමිතයි. විදුලි කප්පාදුවක් සිදු කරන්නේ නම් එය කොපමණ කාලසීමාවක් සඳහා ද, යන්න අමාත්‍ය මණ්ඩල හමුවෙන් පසු ප්‍රකාශයට පත් කිරීමට සැළසුම් කර තිබෙනවා.\nවිදුලිබල මණ්ඩලයේ උසස් නිලධාරියෙකු හිරු ප්‍රවෘත්ති අංශය කළ විමසීමකදී සඳහන් කළේ යම් හෙයකින් අද පැවත්වෙන සාකච්ජාවේදී ණය පදනම මත තවදුරටත් ඉන්ධන ලබාදීමට තෙල් සංස්ථාව එකඟ වුවහොත් අඛණ්ඩ විදුලි සැපයුම පිළිබඳ යම් සහතිකයක් ලබාදිය හැකි බවයි.\nකරුණු කිහිපයක් හේතුවෙන් විදුලි සැපයුම අඛන්ඩව පවත්වාගෙන යාම අර්බුදයක් බවට පත්වී තිබෙනවා. ඛනිජ තෙල් නීතිගත සංස්ථාව, විදුලි උත්පාදනය සඳහා අවශ්‍ය ඉන්ධන ණය පදනම මත තවදුරටත් විදුලිබල මණ්ඩලයට සැපයීම ප්‍රතික්ෂේප කර ඇති අතර ආදායම් අවම වීම හේතුවෙන් මුදල් පියවිය නොහැකි බව විදුලිබල මණ්ඩලයද දැනුම් දී තිබෙනවා.\nමෙම තත්ත්වය මත යුගදනවි, කැළණිතිස්ස සහ තවත් පෞද්ගලික බලගාරයක් ඇතුළුව බලාගාර කිහිපයක මෙගාවෙට් 200ට වැඩි විදුලි ධාරිතාවක් ජාතික විදුලිබල පද්ධතියට අහිමි වීමේ අවදානමක් මතුව තිබෙනවා.\nඑමෙන්ම ණයවර ලිපි නිකුත් කිරීම සඳහා ඩොලර් නිදහස් නොකිරීමෙන් නොරොච්චෝලේ තාප බලගාරයට අවශ්‍ය ගල් අගුරු ටෙන්ඩර් සඳහා සැපයුම්කරුවන් ඉදිරිපත් නොවීමෙන් ද උද්ගතව ඇත්තේ අර්බුදකාරි තත්ත්වයක්. නොරොච්චෝලෙ බලාගාරයෙන් ජාතික විදුලිබල පද්ධතියට සැපයෙන සමස්ත විදුලි ජනනය මෙගාවොට් 900ක් වන අතර දැනටමත් එහි යන්ත්‍රයක් අක්‍රීය කර ඇත්තේ අලුත්වැඩියා කටයුත්තක් හේතුවෙන්.\nපසුගිය කාලසීමාව තුළ පැවති අධික වර්ෂාපතනය හේතුවෙන් උපරිම මට්ටමක පැවති ජල විදුලි උත්පාදනයද දිනෙන් දින අවම මට්ටමකට පත් වෙමින් පැවතීම අඛණ්ඩ විදුලි සැපයුම අවිනිශ්චිත තත්ත්වයකට පවත්වීමට තවත් හේතුවක්.\nකෙසේ වෙතත් ශ්‍රී ලංකා පොදුජන පෙරමුණ, පක්ෂ කාර්යාලයේ අද පෙරවරුවේ පැවති මාධ්‍ය හමුවකට එක්වෙමින් විදුලිබල අමාත්‍ය ගාමිණී ලොකුගේ සඳහන් කළේ දැනට විදුලි කප්පාදුවක් සිදු කිරීමට තීරණයක් ගෙන නොමැති බවයි.\nමේ අතර අද පස්වරුවේ පැවැත්වෙන අමාත්‍ය මණ්ඩල හමුවට ඉන්ධන ආනයනය සඳහා ඩොලර් මිලියන 200ක් ලබාදෙන්නැයි බලශක්ති අමාත්‍ය උදය ගම්මන්පිල විසින් ඉල්ලීමක් කිරීමට නියමිතයි. ඉදිරි මාසයක කාලසිමාවක් සඳහා ඉන්ධන ආනයනයට ඩොලර් මිලියන 350ක් පමණ වැය වෙතැයි ඇස්තමේන්තු කර ඇති අතර ඛනිජ තෙල් නීතිගත සංස්ථාව සතුව ඇත්තේ ඩොලර් මිලියන 150ක ප්‍රමාණයක්.",
       "URL": "https://www.hirunews.lk/293546/විදුලි-කප්පාදුව-ගැන-ජනපති-ප්‍රධානත්වයෙන්-සාකච්ඡාවක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1436"
}