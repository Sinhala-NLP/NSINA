{
       "Source": "hirunews",
       "Timestamp": "Wednesday, 21 June 2017 - 13:08",
       "Headline": "ඩෙංගු මදුරු ඝනත්වය හය ගුණයකින් ඉහලට",
       "News Content": "පෙර වසරවලට සාපේක්ෂව ඩෙංගු මදුරු ඝණත්වය හය ගුණයකින් පමණ ඉහළ ගොස් ඇති බව කීට විද්‍යා නිලධාරින්ගේ සංගමය ප්‍රකාශ කළා.\nඑහි සභාපති නජිත් සුමනසේන සදහන් කළේ ඩෙංගු සීඝ්‍රයෙන් පැතිර යන දිස්ත්‍රික්ක ආශ්‍රිතව සිදුකළ නවතම සමීක්ෂණ ඔස්සේ මෙම තොරතුරු අනාවරණය වී ඇති බවයි.\nමේ අතර, ජාතික ඩෙංගු මර්දන ඒකකය පවසන්නේ ක්ෂණිකව ඩෙංගු මදුරුවන් බෝවන ස්ථාන පාලනය කිරීමට අවශ්‍ය පියවර ගැනීමට ප්‍රමාණවත් උත්සාහයක් නොගැනීම නිසා තවදුරටත් ඩෙංගු රෝගය පාලනය වීමක් පෙන්නුම් නොකෙරන බවයි.\nපවතින වැසි සහිත කාලගුණික තත්ත්වය ද ඩෙංගු රෝගය පැතිරයාම වේගවත් කිරීමට හේතුවක් වී තිබෙනවා.\nකෙසේ වෙතත්, හෙට සිට පළාත් කිහිපයකට පවතින වැසි තත්ත්වයේ වැඩිවීමක් අපේක්ෂා කරන බව කාලගුණ විද්‍යා දෙපාර්තමේන්තුව සදහන් කළා.\nඊට ඩෙංගු සීඝ්‍රයෙන් පැතිර යන දිස්ත්‍රික්ක ද ඇතුළත්.",
       "URL": "https://www.hirunews.lk/164079/ඩෙංගු-මදුරු-ඝනත්වය-හය-ගුණයකින්-ඉහලට",
       "Category": "Local News",
       "Parent URL": "https://www.hirunews.lk/local-news.php?pageID=4459"
}