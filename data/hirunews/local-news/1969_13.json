{
       "Source": "hirunews",
       "Timestamp": "Friday, 07 May 2021 - 16:55",
       "Headline": "කොරෝනා එන්නත ජනතාවට ලබාදීම සහ ගෙන්වීම වේගවත් කරන්නැයි ජනපතිගෙන් උපදෙස්",
       "News Content": "කොරෝනා එන්නත ජනතාවට ලබාදීම සහ ගෙන්වීම යන පියවර දෙකම වේගවත් කරන්නැයි ජනාධිපති ගෝඨාභය රාජපක්ෂ නිලධාරින්ට උපදෙස් ලබාදී තිබෙනවා.\nකෙටි කාලයක් තුල හැකි උපරිමයෙන් එන්නත් ලබාදීම කළ යුතු බවයි ජනාධිපතිවරයා අවධාරණය කර ඇත්තේ.\nදෛනිකව රැස්වන කොවිඩ් කමිටුව සමඟ අද පෙරවරුවේ ජනාධිපති කාර්යාලයේ පැවති සාකච්ඡාවේදී ජනාධිපතිවරයා මේ බව සඳහන් කළ බව ජනාධිපති මාධ්‍ය අංශය නිවේදනය කළා.\nරෝගය පැතිර යාමට බොහෝ සෙයින් පාදක වන බස්නාහිර පළාත කෙරෙහි විශේෂ අවධානය යොමු කිරීම වැදගත් වනවා.\nරුසියාවේ නිෂ්පාදිත “ස්පුට්නික්” (Sputnik) එන්නත ලබාදීම ඊයේ (06) සිට ආරම්භ කර ඇති අතර චීනයෙන් ලැබුණු “සයිනොෆාම්” එන්නත් ලක්ෂ 6ක් සෞඛ්‍ය අංශ සතුව පවතිනවා.\nචීනයෙන් ලැබුණු “සයිනොෆාම්” එන්නත් ලක්ෂ 6ක් සෞඛ්‍ය අංශ සතුව ඇති අතර රටවල් 51ක මිලියන 55කට අධික පිරිසකට “සයිනොෆාම්” එන්නත සාර්ථකව ලබාදී තිබෙනවා.\nඑම රටවල සෞඛ්‍ය බලධාරීන් සමඟ සාකච්ඡා කර එම එන්නත කඩිනමින් ලබාදීමට ඇති හැකියාව සොයා බලන ලෙසටයි ජනාධිපතිවරයා උපදෙස් දී ඇත්තේ.\nපළමු එන්නත ලබාගත් පිරිසට “ඇස්ට්‍රාසෙනිකා” එන්නතෙහි දෙවන මාත්‍රාව දීම සිදු කෙරෙමින් පවතිනවා.\n“ඇස්ට්‍රාසෙනිකා” එන්නත් අතිරික්තයක් ඇති රටවලින් එන්නත් ලබාගැනීමට අවශ්‍ය සාකච්ඡා මේ වන විටත් සිදු කර ඇති අතර ආසාදිතයන් හඳුනා ගත් ප්‍රදේශ වසා දමමින් සහ සීමා පනවමින් රෝගය පැතිර යාම වැළැක්වීමට උපරිම පියවර ගෙන ඇති බවයි නිලධාරීන් පෙන්වා දී ඇත්තේ.\nසියලු රෝහල්වල පහසුකම් අවශ්‍ය මට්ටමින් පවත්වාගෙන යාමට  පියවර ගෙන තිබෙනවා.\nරෝගය පැතිර යාම වැළැක්වීමට ගෙන ඇති පියවර සාර්ථක කර ගැනීමට ජනතාවගේ සහාය ද අත්‍යාවශ්‍ය බවයි මෙහිදී නිලධාරීන් සඳහන් කළේ.",
       "URL": "https://www.hirunews.lk/270718/කොරෝනා-එන්නත-ජනතාවට-ලබාදීම-සහ-ගෙන්වීම-වේගවත්-කරන්නැයි-ජනපතිගෙන්-උපදෙස්",
       "Category": "Local News",
       "Parent URL": "https://www.hirunews.lk/local-news.php?pageID=1969"
}