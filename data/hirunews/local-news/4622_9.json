{
       "Source": "hirunews",
       "Timestamp": "Thursday, 09 March 2017 - 20:08",
       "Headline": "ජල පිරිසිදුකාරකයක් අපිරිසිදු කරන හැටි හෙළිවෙයි",
       "News Content": "ජාතික ජල සම්පාදන හා ජලාපවහන මණ්ඩලය මගින් ආනයනය කරන ලද ජල පිරිසිදුකාරකයක් අපිරිසිදු කරනා ක්‍රියාවලියක් පිළිබඳ තොරතුරක් අපට රත්මලානෙන් වාර්තා වුණා.\nමේ පිළිබඳ හිරු සී.අයි.ඒ සිදුකළ ගවේෂණයක තොරතුරුයි මේ.\nඅප රටේ මහජනතාවගේ එදිනෙදා අවශ්‍යතා සඳහා පිරිසිදු ජලය ලබාදිමේ වගකීම මුළුමණින්ම පැවරී ඇත්තේ ජාතික ජල සම්පාදන හා ජලාපවහන මණ්ඩලයටයි.\nමෙම කාර්යය සඳහා ජල සම්පාදන මණ්ඩලය විවිධ ක්‍රමවේදයන් භාවිත කරනවා.\nගංඟා ඇළදොළ හරහා ලබාගන්නා ජලය පෙරහන්කරණය හරහා පිරිසිදු කරගැනීමෙන් අනතුරුව විවිධ රසායනික සංයෝග මගින් ජලයෙහි තත්ත්වය ඉහළ දමනවා.\nමේ අයුරින් ජලය පිරිසිදු කර ගැනීම සඳහා යොදන ප්‍රධාන පිරිසිදුකාරක අමුද්‍රව්‍යයක් වන්නේ ඇලුමිනියම් සල්ෆේඩ් නමැති රසායනික ද්‍රව්‍යයයි.\nමාස 4 කට පෙර පෞද්ගලික සමාගමක් හරහා ඉන්දියාවෙන් මෙරටට ගෙන්වූ එම රසායන ද්‍රව්‍ය තොගයක් ජල සම්පාදන මණ්ඩලයට අයත් රත්මලානේ පිහිටි ප්‍රධාන ගබඩාවේ තැන්පත් කෙරුණා.\nකෙසේ වෙතත් කල්ගත වීමත් සමග අදාළ රසායනික ද්‍රව්‍ය භාවිතයට ගත නොහැකි වන ලෙස කැටි ගැසී තිබෙනවා.\nමේ සම්බන්ධයෙන් ජල සම්පාදන මණ්ඩලය අදාළ සමාගමට කළ දැනුම්දීම අනුව ඔවුන් එම රසයායනිකය නැවත කුඩු කිරීමට ඉන්දියාවෙන් යන්ත්‍රයක් ආනයනය කරනවා.\nඑලෙස යන්ත්‍රයක් ආනයනය කෙරුණද හිරු සී.අයි.ඒ වෙත ලැබුණු රහසිගත තොරතුරකින් කියවුණේ අදාළ රසායනික ද්‍රව්‍ය තොගය පොළොව තැලීමට භාවිත කරන යන්ත්‍රයක් මගින් අවිධිමත් ලෙස කුඩු කරනා බවයි.",
       "URL": "https://www.hirunews.lk/156486/ජල-පිරිසිදුකාරකයක්-අපිරිසිදු-කරන-හැටි-හෙළිවෙයි",
       "Category": "Local News",
       "Parent URL": "https://www.hirunews.lk/local-news.php?pageID=4622"
}