{
       "Source": "hirunews",
       "Timestamp": "Tuesday, 22 May 2018 - 10:01",
       "Headline": "මුලතිව් තනි දළයා විදුලිසැර වැදී මරුට - හමුදා නිලධාරියෙකුත් අත්අඩංගුවට (ඡායාරූප)",
       "News Content": "මුලතිව් - පුදුකුඩිඉරිප්පු - තේරාවිල් ප්‍රදේශයේ එල්.ටී.ටී.ඊ. නායක වේලුපිල්ලේ ප්‍රභාකරන්ට අයත්ව පැවති පළතුරු වත්තක ඇද තිබූ අනවසර විදුලි රැහැනක පැටලී ඇතෙකු මියයාම සම්බන්ධයෙන් යුද හමුදා කපිතාන්වරයෙකු අත්අඩංගුවට ගෙන තිබෙනවා.\nවනජිවි නිලධාරින් විසින් මෙලෙස සිය භාරයට ගෙන ඇත්තේ අදාල වත්ත මේ වනවිට පාලනය කරන යුද හමුදා 683 බලසේනාංකයට අනුයුක්ත කපිතාන්වරයෙකු බවයි පොලීසිය සදහන් කළේ.\nතනි දළයා ලෙස හඳුන්වන මෙම ඇතා ඊයේ (21) පෙරවරුවේ මෙලෙස ජීවිතක්ෂයට පත්ව තිබූ අතර, පසුව වනජිවි නිලධාරින් විසින් පරීක්ෂණ ආරම්භ කරනු ලැබුවා.\nඅදාළ පළතුරු වත්තේ සිට ඒ ආසන්නයේ පිහිටි කෝවිල දක්වා ඇද තිබූ අනවසර විදුලි රැහැනක ගැටී ඇතා මියගොස් ඇති බවටයි පසුව හෙළි වුණේ.\nඅනතුරුව අදාළ කපිතාන්වරයා අත්අඩංගුවට ගත් අතර අධිකරණයට ඉදිරිපත් කිරීමෙන් පසු ඔහුව ඇප මත මුදා හැර තිබෙනවා.\nපශ්චාත් මරණ පරීක්ෂණය සිදුකිරීමෙන් පසු වයස 35 ක් පමණ වන මෙම ඇතාගේ අවසන් කටයුතු වනජිවි නිලධාරින් පොලීසිය සහ ප්‍රදේශවාසීන්ගේ සහය ඇතිව ඊයේ (21) පස්වරුවේ සිදුකෙරුණා.\nඇතාගේ දළ මේ වනවිට මුලතිව් වනජිවි කාර්යාලය භාරයේ පවතින බවයි පොලීසිය කියා සිටියේ.\nඡායාරූප - වව්නියාව, මාධව කුලසූරිය / රොමේෂ් මදුසංක",
       "URL": "https://www.hirunews.lk/191291/මුලතිව්-තනි-දළයා-විදුලිසැර-වැදී-මරුට-හමුදා-නිලධාරියෙකුත්-අත්අඩංගුවට-ඡායාරූප",
       "Category": "Local News",
       "Parent URL": "https://www.hirunews.lk/local-news.php?pageID=3933"
}