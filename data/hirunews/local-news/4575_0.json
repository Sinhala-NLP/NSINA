{
       "Source": "hirunews",
       "Timestamp": "Friday, 07 April 2017 - 8:06",
       "Headline": "බන්ධනාගාර බස් රථයට වෙඩි තැබීමේ සිද්ධියට තවත් අයෙක් අත්අඩංගුවට",
       "News Content": "කලුතර එතනමඩල ප්‍රදේශයේදී බන්ධනාගාර බස් රථයකට වෙඩි තැබීමේ සිද්ධියට අදාළව තවත් සැකකරුවෙකු අත්අඩංගුවට ගෙන තිබෙනවා.\nඔහු ප්‍රහාරයට පැමිණි වෑන් රථයට මග පෙන්වීම සඳහා යොදාගත් යතුරුපැදිය පැදවු පුද්ගලයා බවටයි අනාවරණ වී ඇත්තේ.\nසී සී ටී වී දර්ශණ මගින් ලබාගත් දත්තවලින් සහ වැඩිදුර විමර්ශණවලදී එම කරුණු හෙළිවී තිබෙනවා.\nකලුතර කොට්ඨාශ අපරාධ විමර්ශණ අංශය විසින් ඊයේ සැකකරු සහ යතුරුපැදිය අත්අඩංගුවට ගෙන ඇත්තේ බලපිටිය අධිකරණය අසලදීයි.\nඑම පුද්ගලයා වැඩිදුර විමර්ශණ සඳහා කලුතර උතුර පොලිසියට භාරදී තිබෙනවා.\nමෙම පුද්ගලයාගෙන් කළ ප්‍රශ්ණ කිරීම්වලදී හෙළිවී ඇත්තේ ඔහු හික්කඩුව ඇතුලු ප්‍රදේශ රැසකට හෙරොයින් මහා පරිමාණයෙන් බෙදා හැරීම / බරපතල තුවාල සිදු කිරීම් වැනි සිදුවීම්වලට සම්බන්ධ බවයි.\nඑම සිදුවීම්වලට අදාළව මෙම සැකකරු බන්ධනාගාර ගතව සිට ඇති අතර ඔහු ක්‍රියාකාරී පාතාල සාමාජිකයකු වන මදුෂ් නැමැත්තාගේ ප්‍රධාන ගෝලයකු බවට ද පොලිසිය හෙළිකර ගෙන තිබෙනවා.\nඔහු පන්නිපිටිය පැලැන්වත්ත ප්‍රදේශයේ සහ හික්කඩුව ප්‍රදේශවල පදිංචිව සිටින 29 හැවිරිදි පුද්ගලයෙක්.\nසැකකරුගෙන් තවදුරත් ප්‍රශ්න කිරීම් සිදුවන අතර ඔහු අද කලුතර මහේස්ත්‍රාත් අධිකරණයට ඉදිරිපත් කිරීමට නියමිතයි.\nපසුගිය පෙබරවාරි මස 27 වනදා කළුතර - එතනමඩම ප්‍රදේශයේදී බන්ධනාගාර බස් රථ දෙකකට එල්ල වූ වෙඩි ප්‍රහාරවලින් පාතාල නායක සමයං ඇතුළු 7 දෙනෙකු ජීවිතක්ෂයට පත්වුණා.",
       "URL": "https://www.hirunews.lk/158676/බන්ධනාගාර-බස්-රථයට-වෙඩි-තැබීමේ-සිද්ධියට-තවත්-අයෙක්-අත්අඩංගුවට",
       "Category": "Local News",
       "Parent URL": "https://www.hirunews.lk/local-news.php?pageID=4575"
}