{
       "Source": "hirunews",
       "Timestamp": "Thursday, 01 April 2021 - 7:16",
       "Headline": "අන්තවාදය වැපුරූ තවත් 4ක් අත්අඩංගුවට (වීඩියෝ)",
       "News Content": "සහරාන් හෂීම්ගේ අන්තවාදී ක්‍රියාකාරකම් වලට සම්බන්ධ වූ තවත් තවත් පුද්ගලයින් සිව් දෙනෙකු දිවයිනේ විවිධ ප්‍රදේශවලින් අත්අඩංගුවට ගැනීමට ත්‍රස්ත විමර්ශන කොට්ඨාසය ඊයේ සමත් වුණා.\nමේ අතරින් පුද්ගලයින් දෙදෙනෙකු අත්අඩංගුවට ගෙන ඇත්තේ වැල්ලම්පිටිය සහ තිහාරිය ප්‍රදේශවලින්.\nවැල්ලම්පිටිය ප්‍රදේශය අත්අඩංගුවට ගත් පුද්ගලයා තිස් එක් හැවිරිදි වියේ පසුවන අතර තිහාරියේ දී අත්අඩංගුවට ගත් පුද්ගලයා තිස් දෙහැවිරිදි වියේ පසු වන්නෙක්.\nඔවුන් අත්අඩංගුවට ගෙන ඇත්තේ සහරාන් හෂීම්ගේ අන්තවාදී දේශන අන්තර්ජාලය හරහා විකාශනය කිරීම සම්බන්ධයෙන්.\nමේ පුද්ගලයින් විසින් වන් උන් මා නමින් වට්ස්ඇප් කණ්ඩායමක් නිර්මාණය කර ඒ හරහා මෙම අන්තවාදී අදහස් සහ වීඩියෝ දර්ශන අන්තර්ජාලයට  මුදා හැර තිබෙනවා.\nමේ පුද්ගලයින් දෙදෙනා කටාර් රාජ්‍යයේ සිට මෙම අන්තවාදී දේශනා සහ වීඩියෝ දර්ශණ අන්තර්ජාලයට මුදාහැර ඇති අතර ශ්‍රී ලංකා පොලිසියේ ත්‍රස්ත විමර්ශන කොට්ඨාශය කටාර් රාජ්‍යයෙන් කළ ඉල්ලීමකට අනුව ඔවුන් පසුගිය නොවැම්බර් මස විසි දෙවැනිදා (22) එරටින් පිටුවහල් කර තිබෙනවා.\nසහරාන් හෂීම් විසින් පාස්කු ප්‍රහාරයට පෙර සිදු කරන ලද යාඥාව සහ අවසන් ඡායාරූපය අන්තර්ජාලයට මුදා හැර ඇත්තේ මේ දෙදෙනාගෙන් එක් අයකු බවටයි මේ වන විට සිදු කරන ලද පරීක්ෂණ වලදී හෙළි වී ඇත්තේ .\nමේ අනුව මොවුන්  ත්‍රස්තවාදය වැළැක්වීමේ පනත යටතේ තවදුරටත් රඳවා තබාගෙන ප්‍රශ්න කිරීමට නියමිතයි.\nඑමෙන්ම ත්‍රස්ත ක්‍රියා විමර්ශන කොට්ඨාසය මගින් ඊයේ දිනයේ දී මුතූර් ප්‍රදේශයේ පදිංචි තිස් හත් හැවිරිදි (37) හා තිස්තුන් හැවිරිදි (33) තවත් පුද්ගලයන් දෙදෙනෙකු අත්අඩංගුවට ගත්තා.\nමොවුන් අත්අඩංගුවට ගෙන ඇත්තේ 2018 වසරේ අවසන් භාගයේ දී මුතූර් ප්‍රදේශයේ අන්තවාදී මූලධර්මවාදී පන්ති පැවැත්වීමට අවශ්‍ය පහසුකම් සැපයීම යන චෝදනා යටතේයි.\n2018 වසරේ අවසන් භාගයේදී සහරාන් හෂීම්ගේ අනුගාමිකයන් විසින් උතුරු ප්‍රදේශයේ අපොස සාමාන්‍ය පෙළ විභාගය අවසන් කළ මුස්ලිම් දරුවන් සඳහා අන්තවාදී මූලධර්මවාදී පන්ති පැවැත්වූ බව වාර්තාවී තිබුණා.\nඅදාල පුද්ගලයින් දෙදෙනා මෙම පන්ති පැවැත්වීම සඳහා අවශ්‍ය පහසුකම් සලසා ඇති බවටයි වාර්තා වන්නේ.",
       "URL": "https://www.hirunews.lk/267165/අන්තවාදය-වැපුරූ-තවත්-4ක්-අත්අඩංගුවට-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2049"
}