{
       "Source": "hirunews",
       "Timestamp": "Wednesday, 01 December 2021 - 8:35",
       "Headline": "කල්‍යාණි රන් පිවිසුමට නව මාර්ග සැලැස්මක් (වීඩියෝ)",
       "News Content": "පසුගිය දා විවෘත කෙරුණු නව කැලණි පාලම ආශ්‍රිත මාර්ග සඳහා විධිමත් රථවාහන මාර්ග සැලැස්මක් හඳුන්වා දී තිබෙනවා.\nමාර්ග සංවර්ධන අධිකාරියේ අධ්‍යක්ෂ ජනරාල් එල්.වී.එස් වීරකෝන් කොළඹ ඊයේ පැවති මාධ්‍ය හමුවකදී කියා සිටියේ රියදුරන්ට මාර්ග හඳුනා ගැනීමට නොහැකි වීමෙන් ඇතිවන අපහසුතාවය සහ ඒ සමග ඇතිවන වාහන තදබදය අවම කර ගැනීම සඳහා මෙම මාර්ග සැලැස්ම හඳුන්වා දෙන බවයි.\nනව කැලණි පාලම හරහා ගමන් කිරීමට අවසර හිමි වන්නේ අධිවේගී මාර්ගවල ගමන් කිරීමට අවසර ඇති වාහන සඳහා පමණයි.\nඑමෙන්ම මෙහි වරාය පිවිසුම් මාර්ගයේ ඉඳිකිරීම් කටයුතු තවදුරටත් සිදු කිරීම හේතුවෙන් දැනට එම මාර්ගය හරහා ගමන් කිරීමට අවසර ලබා දී ඇත්තේ කොළඹ වරායට ඇතුලු වීමට බලපත්‍ර හිමි වාහන සඳහා පමණයි.\nකොලඹ දෙසට පැමිණෙන සෙසු වාහන වරාය පිවිසුම් මාර්ගයට ඇතුලු නොවී සිරිමාවෝ බණ්ඩාරනායක මාවතෙන් ගොස් වමට හෝ දකුණට හැරවිය යුතු වනවා.\nඑමෙන්ම වරායේ සිට පැමිණෙන කන්ටේනර් රථවලට නව කැලණි පාලම හරහා ගමන් කිරීමට අවසර හිමිවන්නේ නැහැ.\nඑම කන්ටේනර් රථ ඇතුලු නව කැළණි පාලමේ ගමන් කිරීමට අවසර නොමැති සෙසු සියලු වාහනවලට පාලමට පහලින් පිහිටි බේස්ලයින් මාර්ගය ඔස්සේ පැමිණ, පාලමට පිටතින් පිහිටි මංතීරුව ඔස්සේ ගමන් කල හැකියි.\nඑමෙන්ම අධි තාක්ෂණික කේබල් මත ඉදිකළ මෙරට ප්‍රථම ගුවන් පාලම වන කල්‍යාණි රන් පිවිසුම අවට මතුව ඇති මාර්ග තදබදය තවත් සති දෙකකින් පමණ අවසන් වනු ඇති බව මහාමාර්ග අමාත්‍යංශයේ ලේකම් ආර්.ඩබ්ලිව්.ආර් පේමසිරි එම මාධ්‍ය හමුවේදී ප්‍රකාශ කළා.",
       "URL": "https://www.hirunews.lk/289685/කල්‍යාණි-රන්-පිවිසුමට-නව-මාර්ග-සැලැස්මක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1525"
}