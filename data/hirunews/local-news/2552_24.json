{
       "Source": "hirunews",
       "Timestamp": "Wednesday, 29 July 2020 - 12:57",
       "Headline": "මීගමුව බන්ධනාගාරයේ ප්‍රධාන ජේලර්වරුන් දෙදෙනා අධිකරණයට භාර වෙයි",
       "News Content": "වරෙන්තු ලබා සිටි, මීගමුව බන්ධනාගාරයේ ප්‍රධාන ජේලර්වරුන් වන සරත් බණ්ඩාර සහ නිශාන්ත සේනාරත්න අද දහවල් මීගමුව මහේස්ත්‍රාත් අධිකරණය වෙත භාරවී තිබෙනවා.\nමීගමුව බන්ධනාගාරයේ රැඳවියෙකුට ශීතකරණයක් ඇතුළු පහසුකම් ලබාදීමේ චෝදනා මත මොවුන් සහ තවත් නිලධාරීන් තුන්දෙනෙකු අත්අඩංගුවට ගැනීමට පසුගිය 22 වනදා මීගමුව මහේස්ත්‍රාත් අධිකරණය වරෙන්තු නිකුත් කළා.\nඒ අනුව, එලෙස වරෙන්තු නිකුත් කරනු ලැබූ කාලිංග කළුඅග්ගල ද පසුගියදා අධිකරණයට භාර වූ අතර, පසුව නියෝග කෙරුණේ සැකකරු අද දිනය දක්වා රක්ෂිත බන්ධනාගාර ගත කිරීමටයි.\nසිද්ධිය සම්බන්ධයෙන් තමන්ව අත්අඩංගුවට ගැනීම වළක්වන නියෝගයක් ඉල්ලා මීගමුව බන්ධනාගාරයේ හිටපු අධිකාරි ප්‍රදීප් අනුරුද්ධ සම්පායෝ මේ වනවිට අභියාචනාධිකරණයේ පෙත්සමක් ගොනුකර තිබෙනවා.\nඑය ලබන මස 5 වනදා යළි විභාගයට ගැනීමට නියමිතයි.",
       "URL": "https://www.hirunews.lk/246662/මීගමුව-බන්ධනාගාරයේ-ප්‍රධාන-ජේලර්වරුන්-දෙදෙනා-අධිකරණයට-භාර-වෙයි",
       "Category": "Local News",
       "Parent URL": "https://www.hirunews.lk/local-news.php?pageID=2552"
}