{
       "Source": "hirunews",
       "Timestamp": "Saturday, 07 September 2019 - 7:21",
       "Headline": "ජනපති කොමිසම අගමැතිගෙන් ප්‍රකාශයක් අපේක්ෂාවෙන්",
       "News Content": "කෘෂිකර්ම අමාත්‍යාංශ ගොඩනැගිල්ලට අදාළ විමර්ශන සම්බන්ධයෙන් අග්‍රාමාත්‍ය රනිල් වික්‍රමසිංහගෙන් ප්‍රකාශයක් ලබා ගැනීම කෙරෙහි 2015 - 2018 වසර වල රාජ්‍ය ආයතනවල දූෂණ වංචා සෙවීමට පත් කළ ජනාධිපති විමර්ශන කොමිෂන් සභාවේ අවධානය යොමුවී තිබෙනවා.\nහිරු ප්‍රවෘත්ති අංශය කළ විමසීමකදී කොමිසමේ ප්‍රකාශකයෙකු සඳහන් කළේ විමර්ශනයේදී ලැබුණු සාක්ෂි මත පදනම්ව මෙම ප්‍රකාශය ලබා ගැනීමට බලාපොරොත්තු වන බවයි.\nමෙම සිද්ධිය සම්බන්ධයෙන් අග්‍රාමාත්‍ය ලේකම් සමන් ඒකනායකගෙන් කොමිසම ඊයේ පැය 5ක පමණ කාලයක් සාක්ෂි ලබා ගෙන තිබුණා.\nඑම සිද්ධියට අදාළව මීට පෙර ද ඔහු ජනාධිපති කොමිෂන් සභාව හමුවේ සාක්ෂි ලබා දුන් අතර, එහිදී අග්‍රාමාත්‍ය ලේකම්වරයා ප්‍රකාශ කර තිබුණේ පාර්ලිමේන්තු ආංශික අධීක්ෂණ කාරක සභා 17 ක් සඳහා කාර්යාල ඉඩකඩ ලබා ගැනීමට කෘෂිකර්ම අමාත්‍යාංශය පවත්වාගෙන ගිය ගොවිජන මන්දිර ගොඩනැගිල්ල ලබා ගැනීමට අවශ්‍ය වූ බවයි.\nමුල් අවස්ථාවේ කැබිනට් පත්‍රිකාවකින් සුහුරු පායේ ගොඩනැගිලි කිහිපයක් ලබා ගැනීමට අග්‍රාමාත්‍යවරයා යෝජනා කළ ද, පසුව එම තීරණය වෙනස් කර ඔහු දුමින්ද දිසානායක අමාත්‍යවරයාට ඩී.පී.ජේ. ගොඩනැගිල්ල ලබා ගැනීම උපදෙස් ලබාදී ඇති බව අමාත්‍යවරයාගේ කැබිනට් පත්‍රිකාවේ සඳහන් වන බව මෙහිදී කොමිසමේ නිලධාරින් පෙන්වා දී තිබෙනවා.\nඒ අනුව, ඔවුන් අග්‍රාමාත්‍ය ලේකම්වරයාගෙන් ප්‍රශ්න කර ඇත්තේ මෙම සිද්ධිය සම්බන්ධයෙන් අග්‍රාමාත්‍යවරයා මත දෙකක සිටීමෙන් ඔහුටද මෙම සිද්ධියේ වගකීමක් පවතින්නේ ද යන්නයි.\nඒ සම්බන්ධයෙන් අග්‍රාමාත්‍යවරයාගෙන් විමසා බැලිය යුතු බව අග්‍රාමාත්‍ය ලේකම් සමන් ඒකනායක ඊයේ කොමිසම හමුවේ ප්‍රකාශ කර තිබෙනවා.\nසිද්ධිය සම්බන්ධයෙන් හිටපු අමාත්‍ය පාර්ලිමේන්තු මන්ත්‍රී දුමින්ද දිසානායකගෙන් යළි ලබන 10 වනදා සාක්ෂි ලබා ගැනීමට නියමිත අතර, ඉන් පසු අග්‍රාමාත්‍යවරයාගෙන් ද ප්‍රකාශයක් ලබා ගැනීමටයි 2015 - 2018 වසර වල රාජ්‍ය ආයතනවල දූෂණ වංචා සෙවීමට පත් කළ ජනාධිපති විමර්ශන කොමිෂන් සභාව අපේක්ෂා කරන්නේ.",
       "URL": "https://www.hirunews.lk/223762/ජනපති-කොමිසම-අගමැතිගෙන්-ප්‍රකාශයක්-අපේක්ෂාවෙන්",
       "Category": "Local News",
       "Parent URL": "https://www.hirunews.lk/local-news.php?pageID=3159"
}