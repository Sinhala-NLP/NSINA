{
       "Source": "hirunews",
       "Timestamp": "Tuesday, 29 June 2021 - 8:27",
       "Headline": "ස්විස්ටර්ලන්තයෙන් අමෙරිකානු ඩොලර් මිලියන 04 ක වෛද්‍ය ආධාර තොගයක්",
       "News Content": "ශ්‍රී ලංකාවේ ස්විස්ටර්ලන්ත තානාපති ඩොමිනිස් ෆර්ග්ලර්, අග්‍රාමාත්‍ය මහින්ද රාජපක්ෂ හමුවී ඇමෙරිකානු ඩොලර් මිලියන 04 ක වෛද්‍ය ආධාර තොගයක් පිරිනමා තිබෙනවා.\nඅග්‍රාමාත්‍ය මාධ්‍ය ඒකකය සඳහන් කළේ ඊයේ අරලියගහ මන්දිරයේදී මෙම වෛද්‍ය ආධාර තොගය පිරිනමා ඇති බවයි.\nශ්‍රී ලංකාව ඇතුළු දකුණු ආසියාතික රටවලට ස්විස්ටර්ලන්ත රජය ලබාදෙන සහන සම්බන්ධයෙන් එරට විදේශ අමාත්‍ය ඉග්නේෂ්යෝ කැසිස් මීට පෙර ප්‍රකාශ කර තිබුණේ කොවිඩ් අභියෝගය ජය ගැනීමට අන්තර් ජාතික සහයෝගය අත්‍යවශ්‍ය බවයි.\nඑමෙන්ම, අදාළ පරිත්‍යාගය පිළිබඳව ස්විස්ටර්ලන්ත ජනතාවට සිය ස්තූතිය පළ කළ අග්‍රාමාත්‍ය මහින්ද රාජපක්ෂ, දෙරට අතර සහයෝගිතාව ශක්තිමත්ව අඛන්ඩව පවත්වාගෙන යාමේ වැදගත්කම පිළිබඳවද එහිදී සාකච්ඡා කර තිබෙනවා.\nශ්‍රී ලංකා - ස්විස්ටර්ලන්ත පාර්ලිමේන්තු මිත්‍රත්ව සංගමය නැවත සක්‍රීය කිරීමේ අවශ්‍යතාවය සහ අතීතයේදී දෙරටේ පාර්ලිමේන්තු මන්ත්‍රීවරුන් අතර පැවති සාර්ථක වැඩසටහන් පිළිබඳවද මෙහිදී අවධානය යොමුවූ බවයි අග්‍රාමාත්‍ය මාධ්‍ය ඒකකය සඳහන් කළේ.\nඉදිරියේදී සංචාරක ව්‍යාපාරය යළි පණගැන්වෙනු ඇති බවට පවතින ලෝක අපේක්ෂාව අනුව ශ්‍රී ලංකාවේ ආගන්තුක සත්කාර ක්ෂේත්‍රයේ ක්‍රියාකාරකම් හා සේවාවන් වැඩිදියුණු කිරීමට ස්විස්ටර්ලන්ත රජය සහය දක්වන බවද තානාපතිවරයා සිය විශ්වාසය පළ කර තිබෙනවා.",
       "URL": "https://www.hirunews.lk/275594/ස්විස්ටර්ලන්තයෙන්-අමෙරිකානු-ඩොලර්-මිලියන-04-ක-වෛද්‍ය-ආධාර-තොගයක්",
       "Category": "Local News",
       "Parent URL": "https://www.hirunews.lk/local-news.php?pageID=1853"
}