{
       "Source": "hirunews",
       "Timestamp": "Thursday, 28 April 2016 - 12:45",
       "Headline": "අත්අඩංගුවට ගත් තමිල් අරුසු පක්ෂ, තරුණ සංගමයේ ලේකම් මුදා හරී",
       "News Content": "ත්‍රස්ත විමර්ශන ඒකකය මගින් අත්අඩංගුවට ගත් මන්නාරම දිස්ත්‍රික් ඉලංගෙයි තමිල් අරුසු පක්ෂයේ තරුණ සංගමයේ ලේකම්වරයෙකු වන එස්.සිවකරන් නමැත්තා ප්‍රකාශයක් ලබා ගැනීමෙන් පසුව මුදා හැර තිබෙනවා.\nත්‍රස්තවාදය වැළැක්වීමේ පනත යටතේ අදාළ පුද්ගලයා ඊයේ (27) අත්අඩංගුවට ගත් බවයි එහි ප්‍රකාශකයෙකු හිරු ප්‍රවෘත්ති අංශයට සඳහන් කළේ.\nඑල්.ටී.ටී.ඊ සංවිධානය හා කටයුතු කළ විදෙස් සංවිධාන වල නියෝජිතයින් සමග සම්බන්ධතා පැවැත්වීම හේතුවෙනුයි මොහු අත්අඩංගුවට ගෙන ඇත්තේ.\nත්‍රස්ත විමර්ශන කොට්ඨාශය සදහන් කළේ පසුගිය දින කිහිපය පුරාවටම උතුරු ප්‍රදේශයෙන් පුද්ගලයින් කිහිපදෙනෙකු අත්අඩංගුවට ගනු ලැබුවේ විදෙස් සංවිධානවල පිරිස් සමග සබදතා පැවැත්වීම හේතුවෙන් බවයි.\nමේ අතර, යාපනය - කෝපායි ප්‍රදේශයේදී අත්අඩංගුවට ගත් එල්.ටී.ටී.ඊ සංවිධානයේ චාල්ස් ඇන්තනි බලකායේ ප්‍රධානියෙකු ලෙස කටයුතු කළ කනකපිල්ලේ සිවමූර්ති හෙවත් නගුලන් තවදුරටත් රදවාගෙන ප්‍රශ්න කිරීම් සිදුකරන බව ත්‍රස්ත විමර්ශන කොට්ඨාශය පවසනවා.\nඑමෙන්ම, යුද සමයේ එල්.ටී.ටී.ඊ සංවිධානයේ ප්‍රබල නායකයෙකුව සිටි රාම් නමැත්තා මීට දින කිහිපයකට පෙරදී ත්‍රස්ත විමර්ශන කොට්ඨාශය විසින් අත්අඩංගුවට ගනු ලැබුවා.\nඔහුගෙන් සිදුකළ ප්‍රශ්න කිරීම්වලදී හෙළි වූ තොරතුරු වලට අනුවයි නගුලන් නමැත්තා අත්අඩංගුවට ගෙන ඇත්තේ. නගුලන් පශ්චාත් යුද සමය තුළ පුනරුත්ථාපනය නොවූ අයෙකු බවට ද හඳුනාගෙන තිබෙනවා.\nත්‍රස්ත විමර්ශන කොට්ඨාශයට ලැබුණු තොරතුරු මත තවත් පුද්ගලයන් කිහිපදෙනෙකු ඉදිරියේදී අත්අඩංගුවට ගැනීමට නියමිත බවයි එහි ජ්‍යෙෂ්ඨ ප්‍රකාශකයෙකු හිරු ප්‍රවෘත්ති අංශයට සඳහන් කළේ.",
       "URL": "https://www.hirunews.lk/131943/අත්අඩංගුවට-ගත්-තමිල්-අරුසු-පක්ෂ-තරුණ-සංගමයේ-ලේකම්-මුදා-හරී",
       "Category": "Local News",
       "Parent URL": "https://www.hirunews.lk/local-news.php?pageID=5069"
}