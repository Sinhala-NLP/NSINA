{
       "Source": "hirunews",
       "Timestamp": "Thursday, 25 August 2022 - 19:32",
       "Headline": "ඩීසල් නැවක් ගොඩබෑම අරඹයි - අද රාත්‍රියේත් තවත් නැවක්",
       "News Content": "බැංකු නිෂ්කාෂණ කටයුතු හේතුවෙන් ගොඩබෑම පමා වූ සුපර් ඩීසල් නෞකාවේ ඉන්ධන ගොඩබෑමේ කටයුතු මේ වනවිට ආරම්භ වී ඇති බව විදුලිබල හා බලශක්ති අමාත්‍ය කංචන විජේසේකර පවසනවා.\nමීට අමතරව තවත් ඔටෝ ඩීසල් නෞකාවක් අද රාත්‍රියේ මෙරටට ලගාවන අතර එහි ගොඩබෑමේ කටයුතු හෙට ආරම්භ කෙරෙනවා.\nබෙදාහැරීම් මෙහෙයුම් වෙනුවෙන් ඛනිජතෙල් තොග ගබඩා පර්යන්තයේ මෙහෙයුම් අද රාත්‍රියේ අඛණ්ඩව ක්‍රියාත්මකයි.\nමේ අතර අනුමැතියකින් සහ මාර්ගෝපදේශවලට අනුකූල නොවන පරිදි ඉන්ධන ගබඩා ටැංකි පිහිටුවා ඇති ස්ථානවලට ලංකා ඛනිජතෙල් නීතිගත සංස්ථාව තෙල් බෙදාහැරීමක් සිදු නොකරන බවද විදුලිබල හා බලශක්ති අමාත්‍ය කංචන විජේසේකර ප්‍රකාශ කළා.\nමේ අතර ඛනිජ තෙල් පෞද්ගලික ටැංකි රථ හිමියන්ගේ සංගමයේ සම ලේකම් ශාන්ත සිල්වා සදහන් කළේ මුතුරාජවෙල පර්යන්තයෙන් ඉන්ධන නිකුත් කිරීම ඊයේ සිට තාවකාලිකව නතර කර ඇති බවයි.\nඩීසල් බෙදා හැරීම සීමා වීම නිසා පෞද්ගලික බස් රථ හිමියන් අද ප්‍රකාශ කළේ හෙට සිට සියයට 50කින් බස් රථ ධාවනය අඩුවනු ඇති බවයි.\nමේ අතර සංචාරක ක්ෂේත්‍රයේ ඉන්ධන අවශ්‍යතා සම්බන්ධයෙන් අද සංචාරක හා ඉඩම් කටයුතු අමාත්‍ය හරීන් ප්‍රනාන්දුගේ ප්‍රධානත්වයෙන් එම අමාත්‍යාංශයේදී සාකච්ඡාවක් පැවති අතර ඉන්ධන ලබා දීමේ ක්‍රමවේදය සහ එය ආරම්භ කරන දින පිළිබද එහිදී සාකච්ඡා කර තිබෙනවා.",
       "URL": "https://www.hirunews.lk/313728/ඩීසල්-නැවක්-ගොඩබෑම-අරඹයි-අද-රාත්‍රියේත්-තවත්-නැවක්",
       "Category": "Local News",
       "Parent URL": "https://www.hirunews.lk/local-news.php?pageID=914"
}