{
       "Source": "hirunews",
       "Timestamp": "Tuesday, 09 March 2021 - 8:07",
       "Headline": "අශෝක් අබේසිංහ අද සී.අයි.ඩී-යට",
       "News Content": "සමගි ජන බලවේගයේ පාර්ලිමේන්තු මන්ත්‍රී අශෝක් අබේසිංහ අද (09) පෙරවරුවේ අපරාධ පරීක්ෂණ දෙපාර්තමේන්තුවට පැමිණීමට නියමිතව තිබෙනවා.\nඒ, පාස්කු ප්‍රහාරය සම්බන්ධයෙන් ආන්දෝලනාත්මක ප්‍රකාශයක් සිදුකිරීම සම්බන්ධයෙන් කරුණු දැක්වීමටයි.\nඑම සිද්ධිය පිළිබඳව ශ්‍රී ලංකා පොදුජන පෙරමුණේ මන්ත්‍රීවරුන් 6 දෙනෙකු පසුගිය දා එම දෙපාර්තමේන්තුවට පැමිණිල්ලක් ඉදිරිපත් කළා.\nඒ අනුව මන්ත්‍රීවරයාට ඊයේ (08) දිනයේ ද අපරාධ පරීක්ෂණ දෙපාර්තමේන්තුවට පැමිණෙන ලෙසට දැනුම් දී තිබුණ ද ඔහු ඊයේ දිනයේ අපරාධ පරීක්ෂණ දෙපාර්තමේන්තුවට නොපැමිණි බවයි පොලිස් මාධ්‍ය ප්‍රකාශක, නියෝජ්‍ය පොලිස්පති අජිත් රෝහණ කියා සිටියේ.\nඒ අනුව ඔහුට අද දිනයේ එම දෙපාර්තමේන්තුව හමුවේ පෙනී සිටින ලෙසට දැනුම් දී තිබෙනවා.",
       "URL": "https://www.hirunews.lk/264768/අශෝක්-අබේසිංහ-අද-සී-අයි-ඩී-යට",
       "Category": "Local News",
       "Parent URL": "https://www.hirunews.lk/local-news.php?pageID=2101"
}