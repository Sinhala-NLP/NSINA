{
       "Source": "hirunews",
       "Timestamp": "Saturday, 11 December 2021 - 10:48",
       "Headline": "ආයෝජන මණ්ඩලයේ සභාපති යළි ඉල්ලා අස්වීමට සූදානම්",
       "News Content": "ආයෝජන මණ්ඩලයේ සභාපති සංජය මොහොට්ටාල නැවතත් සිය තනතුරෙන් ඉවත් වීම සඳහා ඉල්ලීමක් ඉදිරිපත් කර තිබෙනවා.\nඒ සඳහා මීට පෙර ඔහු කළ ඉල්ලීම ජනාධිපති ගෝඨාභය රාජපක්ෂ විසින් ප්‍රතික්ෂේප කරනු ලැබුවා.\nජනාධිපතිවරයා සමඟ මේ සතියේ පැවති සාකච්ඡාවක දී සභාපතිවරයා සිය ධුරයෙන් ඉවත් වීමේ බලාපොරොත්තුව ජනාධිපතිවරයා වෙත ඉදිරිපත් කළ බවයි ආයෝජන මණ්ඩලය නිවේදනයක් නිකුත් කරමින් සඳහන් කළේ.\nපශ්චාත් කොවිඩ් සමයේ ආර්ථික පරිවර්තනයකට දායක වීම සඳහා විදේශ ආයෝජන ප්‍රවර්ධන කටයුතු අඛණ්ඩ ව කරගෙන යාමට කළ ඉල්ලීම මෙන්ම තමන් ඇතුළු අධ්‍යක්ෂ මණ්ඩලය කෙරෙහි ඉහළ විශ්වාසයක් තැබීම පිළිබඳ ව කෘතඥ වන බවයි ආයෝජන මණ්ඩල සභාපතිවරයා සඳහන් කර ඇත්තේ.\nකෙසේ වෙතත්, සභාපතිවරයා තම රාජකාරිවලින් නිදහස් වීමට ඇති අභිලාෂය නැවත ඉදිරිපත් කළ බවත්, ආයෝජන ඉහළ නැංවීම සඳහා දැනට ක්‍රියාත්මක ප්‍රයත්නයන් අඛණ්ඩ ව කර ගෙන යාමට නව නායකත්වයක් පත් කරන ලෙස ඔහු ඉල්ලා සිටි බවත්, ආයෝජන මණ්ඩලය නිකුත් කළ නිවේදනයේ සඳහන්.",
       "URL": "https://www.hirunews.lk/290675/ආයෝජන-මණ්ඩලයේ-සභාපති-යළි-ඉල්ලා-අස්වීමට-සූදානම්",
       "Category": "Local News",
       "Parent URL": "https://www.hirunews.lk/local-news.php?pageID=1502"
}