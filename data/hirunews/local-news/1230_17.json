{
       "Source": "hirunews",
       "Timestamp": "Thursday, 14 April 2022 - 20:16",
       "Headline": "ශ්‍රී ලංකාවේ විදේශ ණය පියවීම් යළි සැකසීමට මූල්‍ය අරමුදලේ සහාය (වීඩියෝ)",
       "News Content": "පසුගිය කාලය තුළ විශාල වශයෙන් ණය ගැති වූ ශ්‍රී ලංකාවට සහ පාකිස්තානයට සහනයක් ලබාදීමට චීනය මැලිකමක් දක්වන බව බ්ලූම්බර්ග් ව්‍යාපාරික වෙබ් අඩවිය විචාරයක් ඉදිරිපත් කරමින් සඳහන් කළා.\nචීනය එලෙස ණය සහනයක් ලබාදීමට ඉදිරිපත් නොවීමට හේතු කිහිපයක් ද එමඟින් පැහැදිලි කර ඇති අතර, ඊට ඉන්දීය මාධ්‍යවලින් ප්‍රසිද්ධියක් ලබාදී තිබෙනවා.\nපසුගිය කාලය තුළ චීන රජය සතු බැංකු මගින් සංවර්ධනය වෙමින් පවතින රටවලට විශාල වශයෙන් ණය ලබාදීමට ඉදිරිපත් වූ අතර, එය ඇතැම් විට ජාත්‍යන්තර මූල්‍ය අරමුදලේ ණය අභිබවන බව ප්‍රසිද්ධ කරුණක්.\nචීනයේ මිතුරන් වන ශ්‍රී ලංකාව සහ පාකිස්තානය මේ වනවිට දැඩි ආර්ථික අර්බුදයකට ලක්ව සිටින අතර, ශ්‍රී ලංකාව චීනයෙන් ඩොලර් බිලියන 2.5 ක මූල්‍ය සහයක් අපේක්ෂා කරනවා.\nඑහිදී සහාය වන බවට ප්‍රතිඥා ලබා දුන්න ද ජනපති ෂී ජින්පින්ගේ නව සේද මාවත ව්‍යාපෘතිය නැවත සැකසීම සහ දෙරටේම සංකීර්ණ දේශපාලන වාතාවරණයන් චීනය විසින් දැඩි සැලකිල්ලට ගනු ලබන කරුණක්.\nඑමෙන්ම, තමන් ණය ලබාදුන් රටවලින් ඒවා නැවත ගෙවීමේ අවස්ථාවන් සීමිත වීම නිසා සිය විදේශීය ණය පිළිබඳව චීනය දැන් ඇගයීමක් කරන බව සඳහන්.\nඑමෙන්ම, නව කොරෝනා රැල්ලක් හේතුවෙන් ෂැංහයි සහ ෂෙන්ෂෙන් මූල්‍ය හා තාක්ෂණික කේන්ද්‍රයන් වසා දැමීම නිසා චීනය ද මේ වනවිට ආර්ථික ගැටළුවලට මුහුණ දෙනවා.\nදේශීය වැය ඉහළ යෑම හේතුවෙන් විදේශීය රටවලට අසීමිතව ණය නිකුත් කිරීම චීනය නවතා ඇති බවයි බ්ලූම්බර්ග් විශ්ලේෂණය මගින් පෙන්වා දෙන්නේ.\nඔවුන්ගේ 5.5% ක ආර්ථික වර්ධන ඉලක්කය සාක්ෂාත් කර ගැනීම දුෂ්කරවීම ද ඊට තවත් හේතුවක්.\nමේ අතර, විදේශ විනිමය සපයා ගැනීමේ අර්බුදය උග්‍ර වීමත් සමඟ ෆිච් රේටින්ස් ජාත්‍යන්තර විගණන ආයතනය මෙරට ණය ගෙවීමේ හැකියාව හෙවත් ක්‍රය ශක්තියේ වර්ගීකරණය තවදුරටත් පහත හෙලනු ලැබුවා.\nඒ, ජාත්‍යන්තර මූල්‍ය අරමුදල සමඟ එක්ව ණය ආපසු ගෙවීමේ වැඩපිළිවෙලක් සකසන තුරු විදේශ ණය පියවීම් ශ්‍රී ලංකාව විසින් අත්හිටුවීමත් සමඟයි.\nඒ අනුව ෆිච් රේටින්ග්ස් ආයතනය ශ්‍රී ලංකාවේ ණය වර්ගීකරණය සී ලෙස පහත හෙළා ඇත්තේ ණය පැහැර හැරීමට එක් මට්ටමක් ඉහළින්.\nඊට පෙර ස්ටෑන්ඩර්ඩ් ඇන්ඩ් පුවර් හෙවත් එස්. ඇන්ඩ් පී. විගණන ආයතනය මගින් ද මෙරට ණය ගෙවීමේ හැකියාව සී සී ලෙස පහත හෙළනු ලැබුවේ එහි තුන්වන පහළම මට්ටම ලෙසින්.\nඑන්.ඇන්ඩ් පී. විශ්ලේෂකයන් ප්‍රකාශ කළේ ජාත්‍යන්තර මූල්‍ය අරමුදල සමඟ එක්ව ශ්‍රී ලංකාවේ ණය ගෙවීම් ප්‍රතිව්‍යුහගත කිරීමේ ක්‍රියාවලිය සම්පූර්ණ කිරීම සඳහා මාස කිහිපයක් ගතවනු ඇති බවයි.\nඑමෙන්ම, විදේශ ණය ගෙවීම් තාවකාලිකව අත්හිටුවීමට ශ්‍රී ලංකාව ගෙන ඇති තීරණයේ විශේෂිත බලපෑම් සම්බන්ධයෙන් ඇගයීමක් සිදු කරන බව ජාත්‍යන්තර මූල්‍ය අරමුදල ප්‍රකාශ කළා.\nකෙසේ නමුත්, ණය හිමියන් සමඟ ගෙවීම් සැලසුමකට යෑම සම්බන්ධයෙන් තම සහාය පළ වන බවයි එමඟින් සඳහන් කළේ.\nශ්‍රී ලංකාවේ අයි.එම්.එෆ් දූත කණ්ඩායමේ ප්‍රධානී මසාහිරෝ නොසාකි කියා සිටියේ මෙරට මූල්‍ය ප්‍රයත්නයන් සහ සාර්ව ආර්ථික ප්‍රතිපත්ති සැකසුම් පමණක් ණය තිරසරභාවය ඇති කිරීමට ප්‍රමාණවත් නොවන බවයි.\nමේ නිසා ශ්‍රී ලංකාව ණය හිමියන් සමග සහයෝගිතා සංවාදයකට එළඹීමේ පියවරට මූල්‍ය අරමුදල සහය වන බව ඔහු කියා සිටියා.\nමේ අතර ශ්‍රී ලංකාවට තවත් ඩොලර් බිලියන 2 ක මූල්‍යාධාර ලබාදීමට ඉන්දියාව තීරණය කර තිබෙනවා.\nඑමෙන්ම මෙරට ආහාර සහ ඉන්ධන අවශ්‍යතා සඳහා සහය වීමට ද සූදානම් බවයි ඉන්දියාව සඳහන් කර ඇත්තේ.\nශ්‍රී ලංකාව ණය සේවාකරණය අත්හිටුවීම සැළකිල්ලට ගත යුතු කරුණක් වුවත්, මූල්‍ය හුවමාරු සහ මූල්‍ය සහයක් ලෙස තවත් ඩොලර් බිලියන 2 ක් ලබාදිය හැකි බව ඉන්දීය රජයේ ආරංචි මාර්ග සඳහන් කර තිබෙනවා.\nමේ අතර, ශ්‍රී ලංකාවේ අවිනිශ්චිත ආර්ථික වාතාවරණය සහ එමඟින් ජනතාවට එල්ලවී ඇති බලපෑම් පිළිබඳව ලෝක බැංකුව කණස්සල්ල පළ කළා.\nඑහි ශ්‍රී ලංකා අධ්‍යක්ෂ ෆාරිස් හඩාඩ් සර්වෝස් ප්‍රකාශ කළේ එහිදී මෙරට දුප්පත් සහ අවදානමට ලක්ව සිටින ගෘහස්ථයන් වෙත හදිසි ආධාර ලබාදීම සඳහා කටයුතු කරමින් සිටින බවයි.\nමේ අතර, ලබන 18 වනදා ජාත්‍යන්තර මූල්‍ය අරමුදල සමග සාකච්ඡා ආරම්භ කරන අතර, මෙරට ආර්ථිකය ප්‍රකෘතිමත් කිරීම සඳහා ඇමෙරිකානු ඩොලර් බිලියන 3 ත් 4ත් අතර බාහිර මූල්‍යාධාර අපේක්ෂා කරන බව මුදල් අමාත්‍ය අලී සබ්රි ප්‍රකාශ කළා.",
       "URL": "https://www.hirunews.lk/301963/ශ්‍රී-ලංකාවේ-විදේශ-ණය-පියවීම්-යළි-සැකසීමට-මූල්‍ය-අරමුදලේ-සහාය-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1230"
}