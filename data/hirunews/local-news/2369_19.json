{
       "Source": "hirunews",
       "Timestamp": "Sunday, 25 October 2020 - 15:23",
       "Headline": "සහරාන් ගැන තවත් හෙළිදරව්වක් (වීඩියෝ)",
       "News Content": "සහරාන් හෂීම් තම සංවිධානයෙන් නෙරපන ලද්දේ IS මතවාදය දැරීම නිසා බව ජාතික තවුහිද් ජමාත් සංවිධානයේ හිටපු සභාපතිවරයෙකු වන මවුලවි මොහොමඩ් යුසුෆ් මොහොමඩ් පවසනවා.\nදැනට රක්ෂිත බන්ධනාගාර ගත කර සිටින ඔහු පාස්කු ප්‍රහාරය සම්බන්ධයෙන් විමර්ශනය කරන ජනාධිපති  කොමිසම හමුවේ සාක්ෂි ලබාදෙමින් මේ බව සඳහන් කළා.\n2017 මාර්තු 10 වැනිදා කල්මුණේ අලියාර් හංදියේ ගැටුමින් පසු සහරාන් හෂීම් අතුරුදහන් වී සිටි අතර එතැන් පටන් ඔහුව කිසිලෙසකින්වත් තමන්ට සම්බන්ධ නොවුණු බව ජාතික තවුහිද් ජමාද් සංවිධානයේ හිටපු සභාපතිවරයෙකු වන මවුලවි මොහොමඩ් යුසුෆ් මොහොමඩ් තවුෆික් කොමිසම හමුවේ සාක්ෂි ලබාදෙමින් සඳහන් කළා.\nNTJ හිටපු සභාපති මවුලවි මොහොමඩ් යුසුෆ් - සහරාන් හෂීම් විසින් IS මතවාදය අනුමත කරමින් සිදුකරන ලද  ප්‍රකාශ සමාජ මාධ්‍ය ඔස්සේ සිය අනුගාමිකයන් අතර බෙදා ගෙන තිබුණා.ජනතාව  මේ සම්බන්ධයෙන් මට පැමිණිලි කළා.\nඒ සම්බන්ධයෙන් අපි සොයා බැලූවා. පසුව 2017 වසරේ දෙසැම්බර් මාසයේදී සහරාන් හෂිම්ව  අපේ සංවිධානයෙන් නෙරපුවා. ඒ පිළිබඳ සමාජ මාධ්‍ය ඔස්සේ දෙසැම්බර් 28 හෝ 29 වැනිදා  දැනුවත් කරලා තියෙනවා.2018 වසරේ ජනවාරි 01වැනිදා දිනකරන් සහ වීරකේසරී යන පුවත්පත් හරහාද දැන්වීමක් පළ කළා.\nරජයේ ජ්‍යෙෂ්ඨ අධිනීතිඥවරිය - ඔබ වැටුප් ලබන තැනැත්තෙක් ලෙස තවුහිද් ජමාද් සංවිධානයේ කටයුතු කළා?\nNTJ හිටපු සභාපතිවරයා -\nජාතික තවුහිද් ජමාත් සංවිධානයේ බැංකු ගිණුමක් පැවතියා. එම සංවිධනය විසින් සිදුකරන සමාජ සේවා කටයුතුවලට මෙන්ම තවුහිද් ජමාත් පල්ලිය ඉදිකිරිමේ කටයුතුද එම පරිත්‍යාග මත සිදුකෙරුණා.නමුත් අදාළ ගිණුම්වලට මුදල් පරිත්‍යාග ලැබුණු ආකාරය පිළිබඳව නම් දන්නේ නැහැ. නමුත් වියදම් සම්බන්ධයෙන් ගිණුම් පවතිනවා. ජාතික තවුහිද් ජමාත් සංවිධානයට ලොව පුර සිටින බැතිමතුන් විසින් එම ගිණුමට මුදල පරිත්‍යාග කරන්නට ඇති.සහරාන් හෂීම් IS ත්‍රස්තවාදය අනුමත කරන්නෙක් බව මුලින් දැන සිටියේ නම් මම මෙම සංවිධානයට එක් වන්නේ නැහැ. අනික ආරම්භයේදීම සහරාන් හෂීම් සම්බන්ධයෙන් අනාවරණය  වූයේ නම් ඔහුව එම සංවිධානයෙන් ඉවත් කරනවා.\nරජයේ ජ්‍යෙෂ්ඨ අධිනීතිඥවරිය -\nකෙසේවෙතත් තමන් සහරාන්  හෂීම්ගේ වීඩියෝ පට සමාජ  මාධ්‍ය හරහා හුවමාරු කර තිබෙනවා?\nNTJ හිටපු සභාපතිවරයා -\nමම එලෙස කළේ මම එකඟවන මතවාදයන් සම්බන්ධයෙන් පමණයි. අන්තවාදය හෝ IS මතවාදය අනුමතකරන කිසිවක් මම එලෙස හුවමාරු කර නැහැ. 2017 මාර්තු මාසයේ අලියාර් හංදියේ ගැටුමින් පසු අතුරුදහන් වූ සහරාන් හෂීම් අත්අඩංගුවට ගැනීම සඳහා වරෙන්තු නිකුත් කර තිබෙන පසුබිමක මෙම ප්‍රශ්නය විසඳා ගැනීමට ඔහුට පොලීසියට පැමිණ භාරවන ලෙස ඔහුගේ මවටද මම දැනුම් දුන්නා.ජාතික තවුහිද් ජමාත් සංවිධානය අන්තවාදයට තුඩු දෙන සංවිධානයක් නොවෙයි.  සහරාන් ත්‍රස්තවාදියෙක් වූණාට මංදිහා එලෙස බලන්න එපා.  අල්ලා දෙවියන්ගේ නාමයෙන් දිවුරනවා මම එවැන්නකට සහය දුන්නේ නැහැ.\nසභාපති විනිසුරුවරයා:\nඅප්‍රේල් 21 බෝම්බ ප්‍රහාරය සිදුවන විට ඔබ කොහෙද සිටියේ?\n(NTJ හිටපු සභාපතිවරයා) - මම පල්ලියේ හිටියේ‍\nසභාපති  විනිසුරුවරයා - සහරාන් අන්තිමට කතා කළේ කවදාද?\n(NTJ හිටපු සභාපතිවරයා) - අන්තිමට දුටුවේ අලියාර් හංදියේ ගැටුම දවසේ\nසභාපති  විනිසුරුවරයා  - සහරාන් මෙම ප්‍රහාරයට සම්බන්ධ බවට ඔබ දැනගත්තේ කවදාද?\n(NTJ හිටපු සභාපතිවරයා) - ප්‍රහාරයෙන් දවස් දෙකකට පස්සේ. මගේ නිවසට CID සහ TID අය ඇවිල්ලා සහාරන්ගේ හිස හඳුනාගන්න පුළුවන්ද කියල ඇහුවා. මම තමයි එය හඳුනාගත්තේ.\nසභාපති  විනිසුරුවරයා - බෝම්බය පිපිරුවට පස්සේ  තවුහිද් ජමාද් පල්ලියට පැමිණි බැතිමතුන් මොනවද කිව්වේ?\n(NTJ හිටපු සභාපතිවරයා) - ඇත්තටම මෙයාද ඒක කළේ කියලා ඒ අයට බයක් ඇති වුණා. සහාරන්ට අසභ්‍ය වචනයෙන් ඔවුන් බැණ වැදුණා. ඒවා මට මේ කොමිසම හමුවේ ප්‍රකාශ කරන්න බැහැ.\nසභාපති  විනිසුරුවරයා  - ඔබ කිව්වා ගිණුම්වලට මුදල ආපු විදිහක් දන්නේ නැහැ කියලා.?\n(NTJ හිටපු සභාපතිවරයා) - අපේ හැඟීමක් තිබෙනවා ඉස්ලාම් දහමේ දකුණු අතින් කරන උදව්වක් වම් අත දැනගන්න අවශ්‍ය නැහැ කියලා. ඒ නිසා ලොව පුර සිටින බැතිමතුන් මුදල් පරිත්‍යග කරන්න ඇති.\nසභාපති  විනිසුරුවරයා  - සහරාන් වැඩකරලා තිබෙන්නේත් දකුණු අත කරන දෙය වම අත දැනගන්නේ නැති විදිහටද?\n(NTJ හිටපු සභාපතිවරයා)  - එහෙම නැහැ.  සහරාන් ගැන මුල් අවස්ථාවේදීම දැනගත්තා නම් ඔහුව සංවිධානයෙන් ඉවත් කරනවා.",
       "URL": "https://www.hirunews.lk/253279/සහරාන්-ගැන-තවත්-හෙළිදරව්වක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2369"
}