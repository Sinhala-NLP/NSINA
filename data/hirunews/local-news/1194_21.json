{
       "Source": "hirunews",
       "Timestamp": "Tuesday, 03 May 2022 - 9:54",
       "Headline": "තායිලන්තයෙන් එන ගෑස් (වීඩියෝ)",
       "News Content": "මේ මස අවසානයේ සිට තායිලන්තයේ සියම් සමාගමෙන් මෙරටට අවශ්‍ය එල්.පී. ගෑස් ආනයනය සදහා කැබිනට් අනුමැතිය හිමිවී තිබෙනවා.\nඒ අනුව මෙරට ගෑස් අවශ්‍යතාවයෙන් සියයට 70ක් එම සමාගමෙන් ආනයනය කරනු ඇති.\nමීට පෙර ඕමාන සමාගමකින් මෙරටට ගෑස් ආනයනය කළ අතර ඔවුන් සමග ඇති කර ගත් ගිවිසුම මාර්තු මස 31 වන දායින් අවසන් වුණා.\nනව සමාගම සමග ඇති කරගෙන ඇති ගිවිසුමට අනුව වසරක කාලයක් සදහා ඔවුන් විසින් ගෑස් මෙටි්‍රක් ටොන් ලක්ෂ 3ක් සැපයීම සිදුකළ යුතුයි.\nමේ අතර, ඉන්දියානු අපනයන - ආනයන බැංකු සහය මත ලැබී ඇති ඇමරිකානු ඩොලර් මිලියන 200ක කෙටි කාලීන ණය පහසුකම යටතේ ඩීසල් සහ පෙට්‍රල් මිලදී ගැනීම සදහා ප්‍රසම්පාදනයන් 4ක මිල ගණන් කැදවා තිබෙනවා.\nවිශේෂ ස්ථාවර ප්‍රසම්පාදන කමිටුවේ නිර්දේශය මත එම ප්‍රසම්පාදනයන් ඉන්දියන් ඔයිල් සමාගම වෙත පිරිනැමීමට කැබිනට් අනුමැතිය හිමි වුණා.\nකෙසේ වෙතත් තවදුරටත් දිවයින පුරා ගෑස් සහ ඉන්ධන මිලදී ගැනීම සදහා ජනතාව දිගු පෝලිම්වල රැදී සිටිනවා.\nමේ අතර, නොරොච්චෝලේ තාප විදුලි බලාගාරයේ පළවන අදියරේ ජනන යන්ත්‍රයක් අද හදිසියේ අක්‍රිය වී තිබෙනවා.\nමේ හේතුවෙන් මෙරට ජාතික විදුලිබල පද්ධතියට අහිමි වන මෙගාවොට් ප්‍රමාණය 270ක්.\nකෙසේ වෙතත්, අද දිනයේදී රාමසාන් උත්සවය නිමිත්තෙන් විදුලි කප්පාදුවක් සිදුනොවන අතර හෙට සිට පැය 3යි විනාඩි 20ක කාලයක් විදුලිය කප්පාදු කිරීම සිදුකරන බවයි විදුලිබල මණ්ඩලය සදහන් කළේ.\nනොරොච්චෝලේ බලාගාරය අක්‍රිය වීම නිසා විදුලි කප්පාදුව දිගුවීමක් සිදු නොවන බවත් අක්‍රිය වූ ජනන යන්ත්‍රය දින 5ක් ඇතුළත යථා තත්ත්වයට පත් කිරීමට සැලසුම් කර ඇති බව විදුලිබල මණ්ඩලය ප්‍රකාශ කළා.",
       "URL": "https://www.hirunews.lk/303390/තායිලන්තයෙන්-එන-ගෑස්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1194"
}