{
       "Source": "hirunews",
       "Timestamp": "Tuesday, 27 November 2018 - 7:34",
       "Headline": "මාතර සිසු ඝාතනයේ අවසන් සැකකාර සිසුවාත් පොලිසියට භාරවෙයි",
       "News Content": "මාතර - ඇලවේල්ල පාර, ප්‍රදේශයේ උපකාරක පන්තියක් අසළදී තියුණු ආයුධයකින් පහරදී පාසල් සිසුවෙකු ඝාතනය කිරීමේ සිද්ධිය සම්බන්ධයෙන් චෝදනා එල්ල වූ තුන්වන සැකකාර සිසුවා මාතර කොට්ඨාශ බුද්ධි අංශය විසින් අත්අඩංගුවට ගෙන මාතර මුලස්ථාන පොලිසියේ අපරාධ අංශයට භාර දී තිබෙනවා.\nඔහු අද (27) අලුයම මාතර ප්‍රධාන බස් නැවතුම්පොළේ සිටියදීයි මෙලෙස අත්අඩංගුවට ගෙන ඇත්තේ.\nසැකකරු මාතර - වල්ගම ප්‍රදේශයේ පදිංචි 17 හැවිරිදි සුනුරු විමුක්ති ජයවීර නැමැති පාසල් සිසුවෙක්.\nමෙම සිසුවා ඝාතනය සඳහා පැමිණි යතුරුපැදිය පැදවූ තැනැත්තා බවට අනාවරණ වී තිබෙනවා.\nසිද්ධිය සම්බන්ධයෙන් අත්අඩංගුවට ගත් ප්‍රධාන සැකකාර ශිෂ්‍යයා ලබන මස 3 වන දා දක්වා රක්ෂිත බන්ධනාගාරගත කෙරුණා.\nඑමෙන්ම අනෙක් සිසුවා ද ඊයේ පොලීසියට භාර වූ අතර ඔහු රඳවාගෙන ප්‍රශ්න කෙරෙනවා.\nමියගිය රසිඳුගේ මව\n- මගේ දරුවා මරපු වේදනාව මට තුරන් කරන්න. උන්ට දඬුවම් දෙන්න. අනේ මට සාධාරණයක් ඉෂ්ට කරන්න. මගේ දරුවා මරපු උන්ට ඉක්මනටම දඩුවම් ලබාදෙන්න මගේ අසරණ දරුවා.\nමියගිය රසිඳුගේ පියා\n- මම මොනවා කියන්නද මගේ දරුවා නැති වුණා. ඒ වේදනාව මට දැනෙනවා. මගේ දරුවාට වෙච්චදේ තව දරුවෙකුට නොදී දැන් ඔය අවුරුදු 18 දී දරුවෙක් මරන්න තරම් හිත මේවානම් ඕකුන් පාතාලේ රජවරු වෙයි තව ඉදිරියේදී. මේ නීතියේ සරණ නැතිවුණොත්. මමනම් කියන්නේ නීතියෙන් ඔය දේ කරන්න නැත්නම් අවනීතිය අපේ අතේ ගෑවෙනවාට වඩා නීතියෙන් කරන්න කියලයි ඉල්ලා සිටින්නේ.",
       "URL": "https://www.hirunews.lk/204992/මාතර-සිසු-ඝාතනයේ-අවසන්-සැකකාර-සිසුවාත්-පොලිසියට-භාරවෙයි",
       "Category": "Local News",
       "Parent URL": "https://www.hirunews.lk/local-news.php?pageID=3632"
}