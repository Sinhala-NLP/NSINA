{
       "Source": "hirunews",
       "Timestamp": "Saturday, 20 May 2023 - 15:18",
       "Headline": "අධ්‍යාපන අමාත්‍යවරයාගේ උපදෙස් පරිදි විදුහල්පති පුරප්පාඩු පිරවීමට කඩිනම් පියවර",
       "News Content": "පාසල් පද්ධතියේ කාලීන තත්වය පිළිබඳ සලකා බැලෙන පුළුල් සාකච්ඡාවක් අද(20) දින අධ්‍යාපන අමාත්‍ය ආචාර්ය සුසිල් ප්‍රේමජයන්තගේ ප්‍රධානත්වයෙන් අදාළ සියලූ මාණ්ඩලික නිලධාරීන්ගේ සහභාගීත්වයෙන් අධ්‍යාපන අමාත්‍යාංශයේ දී පැවැත්වුණා.\nතවද මේ සඳහා අමාත්‍යාංශ නිලධාරීන් හා විභාග කොමසාරිස්වරයා පැමිණ සිටි අතර විද්‍යාපීඨ කොමසාරිස්වරයා සහ ප්‍රකාශන කොමසාරිස්වරයා ඇතුළු සියලූ ම පළාත් ප්‍රධාන ලේකම්වරුන්, පළාත් අධ්‍යාපන ලේකම්වරුන්, පළාත් අධ්‍යාපන අධ්‍යක්ෂවරුන් සහභාගී වී සිටියේ මාර්ගගත ක්‍රමවේදය ඔස්සේ යි.\nමෙම සාකච්ඡාවේ දී පාසල් පෙළපොත් හා නිල ඇඳුම් ඛෙදා දීම පිළිබඳ ව කරුණු සාකච්ඡා වූ අතර ඩෙංගු වසංගත තත්වය පාලනය කිරීමේ ක්‍රමවේදයන් සම්බන්ධයෙන් ද පුළුල් අවධානයක් යොමු කෙරුණු බවත්, ඒ අනුව 2023 මැයි මාසයේ 29 සිට ජූනි 08 දක්වා අ.පො.ස. සාමාන්‍ය පෙළ විභාගය පැවැත්වෙන විභාග මධ්‍යස්ථාන 3568ක් සහිත පාසල් පරිශ්‍රයන්හි මදුරු පාලන ධූමායන කටයුතු සිදු කිරීමට අධ්‍යාපන අමාත්‍යාංශයේ සෘජු මැදිහත්වීම මත සෞඛ්‍ය අංශ හා ඒකාබද්ධ ව කටයුතු කඩිනම් ව සිදු කිරීමට නියමිත යි.\nඑසේ ම පාසල් දිවා ආහාර වැඩසටහන ක්‍රියාත්මක කෙරෙන ආකාරය සම්බන්ධයෙන් ද මෙහි දී විමසා බැලුණු අතර ඉදිරියටත් එම පෝෂණ වැඩසටහන අඛණ්ඩ ව සිදු කරගෙන යන බව ප්‍රකාශ කළා.\nතවද මෙම සාකච්ඡාවේ දී මත් උවදුරට පාසල් දරුවන් ගොදුරු වීම වලක්වාගැනීමට මේ වන විටත් අනුගමනය කෙරෙන ක්‍රියාමාර්ග එලෙසින් ම ක්‍රියාවට නැංවීමටත් සිසු, ගුරු, දෙගුරු දැනුම්වත්කිරීම් තවදුරටත් පුළුල් කිරීමටත් අමාත්‍යවරයාගේ අවධානය යොමු වුණා.\nමෙම සාකච්ඡාවේ දී පුළුල්ව අවධානය යොමු කරනු ලැබුවේ විද්‍යාපීඨ පුහුණුව අවසන් කළ ශික්ෂණලාභීන් 7800කට ගුරුපත්වීම් ලබාදීම සම්බන්ධයෙන් ලබන ජූනි මස 15 දින සිට පාසල්වල ගුරු පුරප්පාඩු පිරවීමට අවශ්‍ය කටයුතු සම්බන්ධයෙනි.\nඑහි දී උපාධිධාරී ගුරුපත්වීම් හා විදුහල්පති පත්වීම් ලබා දීම සම්බන්ධයෙන් ද විදුහල්පති පුරප්පාඩු පිරවීම සඳහා ඉදිරියේදී පැවැත්වෙන සම්මුඛ පරීක්ෂණ කඩිනමින් අවසන් කර අදාල පත්වීම් ඉක්මනින් ලබා දෙන ලෙස අමාත්‍යවරයා අදාල නිලධාරීන් වෙත උපදෙස් ලබා දෙන ලදී.",
       "URL": "https://www.hirunews.lk/335729/අධ්‍යාපන-අමාත්‍යවරයාගේ-උපදෙස්-පරිදි-විදුහල්පති-පුරප්පාඩු-පිරවීමට-කඩිනම්-පියවර",
       "Category": "Local News",
       "Parent URL": "https://www.hirunews.lk/local-news.php?pageID=330"
}