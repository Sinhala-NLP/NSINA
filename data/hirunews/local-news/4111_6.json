{
       "Source": "hirunews",
       "Timestamp": "Wednesday, 24 January 2018 - 8:10",
       "Headline": "පේරාදෙණියේ සිසුන් 25 තෙක් රිමාන්ඩ්",
       "News Content": "පේරාදෙණිය විශ්වවිද්‍යාලයේ කළමනාකරණ පීඨයේ දෙවන වසරේ ඉගෙනුම ලබන සිසුන් දෙදෙනෙකුට අමානුෂික ලෙස පහරදීමේ සිද්ධිය සම්බන්ධයෙන් අත්අඩංගුවට ගැනුනු එම පීඨයේම සිසුන් 09 දෙනෙකු මෙම මස 25 වනදා දක්වා රක්ෂිත බන්ධනාගාර ගත කළා.\nඒ, ඔවුන් ඊයේ (23) මහනුවර ප්‍රධාන මහේස්ත්‍රාත් ගිහාන් ඉන්දික හමුවට ඉදිරිපත් කිරීමෙන් අනතුරුවයි.\nපසුගිය 15 වනදා එම විශ්වවිද්‍යාලයේ නවක වදයට එරෙහි සිසුන් පිරිසකට එයට පක්ෂපාතී සිසුන් පිරිසක් සිදුකළ පහරදීමක් හේතුවෙන් මෙම ගැටුම සිදුවූ බවයි පේරාදෙණිය පොලීසිය කියා සිටියේ.\nසිද්ධියෙන් තුවාල ලැබූ කළමනාකරණ පීඨයේ දෙවන වසරේ සිසුන් දෙදෙනා ප්‍රතිකාර ලබා පේරාදෙණිය රෝහලෙන් පිටව ගොස් තිබෙනවා.\nසිද්ධිය සම්බන්ධයෙන් සිසුන් පිරිසක් විසින් පටිගත කරන ලද වීඩියෝ දර්ශන යොදාගනිමින් තවදුරටත් පරීක්ෂණ සිදුකරන බවයි පොලීසිය කියා සිටියේ.",
       "URL": "https://www.hirunews.lk/181862/පේරාදෙණියේ-සිසුන්-25-තෙක්-රිමාන්ඩ්",
       "Category": "Local News",
       "Parent URL": "https://www.hirunews.lk/local-news.php?pageID=4111"
}