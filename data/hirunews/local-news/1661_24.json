{
       "Source": "hirunews",
       "Timestamp": "Wednesday, 29 September 2021 - 12:55",
       "Headline": "කොරෝනා වසංගතයේ දරුණුම අවධිය අවසන් වී ඇති බවට හෙළිදරව්වක් (වීඩියෝ)",
       "News Content": "කොරෝනා වසංගතයේ දරුණුම අවධිය අවසන් වී ඇතැයි අනුමාන කළ හැකි බව එක්සත් ජනපද පර්යේෂකයින් උපුටා දක්වමින් ශ්‍රී ජයවර්ධනපුර විශ්වවිද්‍යාලයේ ආසාත්මිකතා ප්‍රතිශක්ති විද්‍යාව සහ සෛල ජීව විද්‍යා ඒකකයේ අධ්‍යක්ෂ ආචාර්ය චන්දිම ජීවන්දර ප්‍රකාශ කළා.\nට්විටර් පණිවුඩයක් නිකුත් කරමින් ඔහු සදහන් කර ඇත්තේ එක්සත් ජනපදයේ රෝග පාලන හා වැළැක්වීමේ මධ්‍යස්ථාන වෙත උපදෙස් ලබාදෙන පර්යේෂකයන්ගේ එකතුවක් මගින් දක්වා ඇති දත්තවලට අනුව වසංගතයේ නරකම අදියර අවසන් වී ඇති බවට උපකල්පනය කළ හැකි බවයි.\nඉදිරි මාස 6 ඇතුළත වසංගතයේ ගමන් පථය ප්‍රක්ෂේපණය කිරීම සඳහා මෙම පර්යේෂකයන් විවිධ ගණිතමය ආකෘති 9ක් ඒකාබද්ධ කරගෙන තිබෙනවා.\nඔවුන් සිය ප්‍රතිඵල සැප්තැම්බර් 22 වන දා අන්තර්ජාලයෙන් ප්‍රකාශයට පත් කිරීමට කටයුතු කරනු ලැබුවා.\nමේ ඒ පිළිබදව අදහස් පළ කරන අදාළ අධ්‍යයනයට එක්වූ ඇමරිකාවේ පෙන් ප්‍රාන්තයේ ජීව විද්‍යා මහාචාර්ය කැත්‍රියානා ෂියා සදහන් කර ඇත්තේ එන්නත ලබා ගැනීමෙන් සෑම කෙනෙකුටම වසංගතය අවසන් කිරීමේ කාර්ය භාරයක් සිදුකළ හැකි බවයි.\n“පෞද්ගලික මට්ටමින් ඔබ සැම  එන්නත ලබා ගතහොත් ඔබට සහ ඔබේ දරුවාට ඇති අවදානම සැලකිය යුතු ලෙස අඩුවේ” යනුවෙන් සරලව ඇය, වසංගතය පාලනය කිරීමේ ජනතා වගකීම පෙන්වා දී ඇති බව, ආචාර්ය චන්දිම ජීවන්දර සිය ට්විටර් පණිවුඩයේ දක්වා තිබෙනවා.\nමෙරටින් මේ දක්වා සමස්ත කොරෝනා ආසාදිතයින් 515,524ක් වාර්තා වී ඇති අතර,  මරණ සංඛ්‍යාව ලෙස දැක්වෙන්නේ 12,786ක්.\nතවදුරටත් පුද්ගලයින් 46,651ක් රෝහල්ගතව සහ නිවෙස්වල ප්‍රතිකාර ලබන අතර සුවය ලැබූ සමස්ත කොරෝනා ආසාදිත සංඛ්‍යාව 456,087ක්.\nමේ අතර ශ්‍රී ලාංකිකයින් දිවයිනට පැමිණීමේ දී විදේශ අමාත්‍යාංශය හෝ සිවිල් ගුවන් සේවා අධිකාරියේ අනුමැතිය අවශ්‍ය නොවන බව සෞඛ්‍ය අමාත්‍යාංශය ප්‍රකාශ කළා.\nමෙරටට පැමිණෙන දෙස් විදෙස් ගුවන් මගීන් වෙනුවෙන් ඊයේ නිකුත් කළ නව මාර්ගෝපදේශවල අදාළ කරුණු ඇතුළත් බවයි සෞඛ්‍ය අමාත්‍යාංශය නිවේදනය කළේ.\nඑසේම පූර්ණ එන්නත්කරණයට ලක් වූ දෙස් විදෙස් සංචාරකයින් මෙරටට පැමිණීමේ දී කටයුතු කළ යුතු ආකාරය පිළිබඳවද පුළුල් ලෙස එම මාර්ගෝපදේශවල කරුණු  දක්වා තිබෙනවා.\nදැනට ක්‍රියාත්මක නිරෝධායන ඇදිරි නීතිය ලබන මස 1වන දා අලුයම 4 දක්වා ක්‍රියාත්මක අතර, යළි නිරෝධායන ඇදිරි නීතිය දීර්ඝ වීමක් සිදු නොවනු ඇති බවට වාර්තාවනවා.\nකෙසේ වෙතත් රට විවෘත කිරීමේ දී අනුගමනය කළ යුතු ක්‍රියාමාර්ග ඇතුළත් මාර්ගෝපදේශන මාලාවක් ශ්‍රී ලංකා වෛද්‍ය සංගමය විසින් රජයට භාරදී ඇති බව  එම සංගමයේ සභාපතිනි විශේෂඥ වෛද්‍ය පද්මා ගුණරත්න ප්‍රකාශ කළා.",
       "URL": "https://www.hirunews.lk/283546/කොරෝනා-වසංගතයේ-දරුණුම-අවධිය-අවසන්-වී-ඇති-බවට-හෙළිදරව්වක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1661"
}