{
       "Source": "hirunews",
       "Timestamp": "Saturday, 11 November 2017 - 13:00",
       "Headline": "සයිටම් විසඳුම් ක්‍රියාත්මක කිරීමේ ජනපති කමිටුව රැස්වේ - වෛද්‍ය පීඨ සිසුන්ගේ අවසන් තීරණය අද",
       "News Content": "මාළඹේ පෞද්ගලික වෛද්‍ය විද්‍යාලය සම්බන්ධයෙන් රජය ඉදිරිපත් කළ විසඳුම් ක්‍රියාත්මක කිරීමට සහ ඉදිරිපත් කර ඇති වෙනත් කරුණු සලකා බැලීමට ජනාධිපති මෛත්‍රීපාල සිරිසේන විසින් පත් කළ කමිටුව ඊයේ පාර්ලිමේන්තු පරිශ්‍රයේදී රැස්වී තිබෙනවා.\nඒ, එහි සභාපති නියෝජ්‍ය අමාත්‍ය ආචාර්ය හර්ෂ ද සිල්වාගේ ප්‍රධානත්වයෙන්.\nසෞඛ්‍ය, උසස් අධ්‍යාපන අමාත්‍යාංශවල ලේකම්වරුන්, වෛද්‍ය සභාවේ සභාපති, මහාචාර්ය කොල්වින් ගුණරත්න ඇතුළු කමිටුවට ඇතුළත් සියලු පාර්ශවයන් සහභාගි වූ බව සඳහන්.\nඑහිදී රජය විසින් ඉදිරිපත් කළ විසඳුම් සම්බන්ධයෙන් දීර්ඝ වශයෙන් සාකච්ඡා කළ බවයි වෛද්‍ය සභාවේ සභාපති මහාචාර්ය කොල්වින් ගුණරත්න හිරු ප්‍රවෘත්ති අංශයට කියා සිටියේ.\nඑමෙන්ම සයිටම් ආයතනය අහෝසි කළ බවට රජය ප්‍රකාශයට පත් කිරීමත් සමඟ වෛද්‍ය පීඨ ශිෂ්‍යයින් දේශන සඳහා සහභාගිවීම සම්බන්ධයෙන් වෛද්‍ය පීඨ පීඨාධිපතිවරුන් සමඟ අද සාකච්ඡාවක් පැවැත්වෙනවා.\nඑම සාකච්ඡාවෙන් අනතුරුව වෛද්‍ය පීඨ ශිෂ්‍යයින් දේශන සඳහා සහභාගි වීම පිළිබදව ප්‍රකාශයක් සිදුකරන බවයි වෛද්‍ය පීඨ ශිෂ්‍ය ක්‍රියාකාරී කමිටුවේ  කැදවුම්කරු රයන් ජයලත් කියා සිටියේ.",
       "URL": "https://www.hirunews.lk/175779/සයිටම්-විසඳුම්-ක්‍රියාත්මක-කිරීමේ-ජනපති-කමිටුව-රැස්වේ-වෛද්‍ය-පීඨ-සිසුන්ගේ-අවසන්-තීරණය-අද",
       "Category": "Local News",
       "Parent URL": "https://www.hirunews.lk/local-news.php?pageID=4224"
}