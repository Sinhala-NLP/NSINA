{
       "Source": "hirunews",
       "Timestamp": "Tuesday, 22 September 2020 - 7:42",
       "Headline": "බූවැලිකඩ ඛේදවාචකයෙන් මියගිය මව,පියා සහ බිළිදියගේ දේහයන් අසල්වාසී නිවසකට (ඡායාරූප - වීඩියෝ)",
       "News Content": "මහනුවර - බූවැලිකඩ සංඝමිත්තා මාවතේ පිහිටි මෙම ගොඩනැගිල්ල ඊට පහලින් තිබු තවත් නිවසක් සහ හෝටලයක් මතට කඩා වැටුනේ පෙරේදා අලුයම් කාලයේදියි.\nඑහිදි මාස එකහමාරක් පමණ වයසැති බිළිදියක් සහ ඇයගේ දෙමව්පියන් ජිවිතක්ෂයට පත්වුණා.\nඔවුන්ගේ දේහයන් පිළිබදව පශ්චාත් මරණ පරීක්ෂණය ඊයේ (21) සිදුකෙරුණේ මහනුවර ජාතික රෝහලේදියි.\nඒ අනුව ඔවුන්ගේ දේහයන් මේ වනවිට බූවැලිකඩ ප්‍රදේශයේම අසල්වාසී නිවසක තැන්පත් කර තිබෙනවා.\nඑකම පවුලේ තුන්දෙනෙකුට මරු කැඳවු මහනුවර - බූවැලිකඩ ප්‍රදේශයේ පිහිටි පස්මහල් ගොඩනැගිල්ල කඩා වැටීමේ සිද්ධිය සම්බන්ධයෙන් මේ වනවිට සමාජයේ දැඩි කතා බහක් ඇතිව තිබෙනවා.\nකිසියම් පාර්ශවයක් ඊට අදාළව සාපරාධී වරදක් සිදුකර ඇත්නම් ඔවුන්ට එරෙහිව උපරිම නිතීමය ක්‍රියාමාර්ග ගන්නා ලෙසයි ශ්‍රී ලංකා නීතිඥ සංගමය වැඩ බලන පොලිස්පතිවරයාගෙන් ඊයේ ඉල්ලා සිටියේ.\nමෙම කඩා වැටුනු ගොඩනැගිල්ල දොඩංවල නාථ දේවාලයේ හිටපු බස්නායක නිලමේවරයෙකු වන අනුර ලෙව්කේට අයත් වන අතර, ප්‍රදේශවාසීන් චෝදනා කළේ ගොඩනැගිල්ල හිමිකරු ඇතුලු පිරිස අනතුර සිදුවීමේ අවදානම පිළිබද දැනුවත්ව එදින අළුයම ඉන් පිටත්ව ගොස් ඇති බවටයි.\nකෙසේ වෙතත්, සිද්ධිය සම්බන්ධයෙන් විමර්ශණ සිදුකරන ප්‍රදේශය භාර උසස් පොලිස් නිලධාරියෙකු සදහන් කළේ සිද්ධිය සම්බන්ධයෙන් අංශ කිහිපයක් ඔස්සේ විමර්ශණ සිදුකරන බවයි.\nඒ සඳහා පරීක්ෂණ පැවැත්වීමට ප්‍රධාන පොලිස් පරීක්ෂකවරයෙකු යටතේ විශේෂ පොලිස් කණ්ඩායමක් ද යොදවා තිබෙනවා.",
       "URL": "https://www.hirunews.lk/250799/බූවැලිකඩ-ඛේදවාචකයෙන්-මියගිය-මවපියා-සහ-බිළිදියගේ-දේහයන්-අසල්වාසී-නිවසකට-ඡායාරූප-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2438"
}