{
       "Source": "hirunews",
       "Timestamp": "Wednesday, 04 November 2020 - 19:19",
       "Headline": "නාරාහේන්පිට, රත්මලාන සහ බොකුන්දර ආර්ථික මධ්‍යස්ථාන තොග වෙළඳාම සඳහා විවෘත වෙයි - හෙට සිට යළිත්, නිවසට බෙහෙත් (වීඩියෝ)",
       "News Content": "රජයේ රෝහල් සායනවලින් ප්‍රතිකාර ගන්නා, මසකට ප්‍රමාණවත් ඖෂධ තමන් සතුව නොමැති රෝගීන් වෙත තැපැල් සේවය සමඟ ඒකාබද්ධව නිවසටම ඖෂධ ලබාදීමේ වැඩපිළිවෙල හෙට සිට යළි ආරම්භ කෙරෙනවා.\nසෞඛ්‍ය සේවා අධ්‍යක්ෂ ජනරාල් වෛද්‍ය අසේල ගුණවර්ධන නිවේදනය කළේ රෝගීන් වෙත ඖෂධ ගෙනවිත් ලබාදීමට නම් රෝගියා පදිංචි ස්ථානයේ ලිපිනය සහ දුරකථන අංකය ලබාදීම අවශ්‍ය බවයි.\nතමන්ගේ සායනික පොත් සමඟ නිවැරදි ලිපිනය ලබාදී නොමැති නම්, අදාළ රෝහලට දුරකථන ඇමතුමක් ලබාදී තොරතුරු යාවත්කාලීන කළ යුතු වනවා.\nඑවිට තමන් අයත් රෝහලේ කාර්ය මණ්ඩලය අදාළ බෙහෙත් ඇසුරුම් සකස් කර තැපැල් කාර්යාලයට භාර දෙන අතර, ලිපි බෙදා හරින නිලධාරියා මගින් එය අදාළ රෝගියාගේ නිවසටම ගෙනවිත් භාර දෙනු ඇති බවයි සෞඛ්‍ය සේවා අධ්‍යක්ෂ ජනරාල්වරයා පැවසුවේ.\nරෝහල වෙත තොරතුරු සැපයීමේදී තම ප්‍රදේශයේ සිටින පවුල් සෞඛ්‍ය සේවා නිලධාරිනිය හා ග්‍රාම නිලධාරින්ගේ ද සහය ලබා ගැනීම සුදුසු බවත් සෞඛ්‍ය සේවා අධ්‍යක්ෂ ජනරාල් වෛද්‍ය අසේල ගුණවර්ධන සඳහන් කළා.\nමේ අතර, සෞඛ්‍ය සේවා අධ්‍යක්ෂ ජනරාල් විසින් සෞඛ්‍ය උපමානයන්ට යටත්ව ටෙලිනාට්‍ය රූගත කිරීම සඳහා අවසර ලබා දී තිබියදී සෞඛ්‍ය අංශ විසින් අදාල කටයුතුවලට බාධා එල්ල කරන බවට පවසමින් ශ්‍රී ලංකා විද්‍යුත් විදේශිකයන්ගේ සංගමය ජනමාධ්‍ය අමාත්‍ය කෙහෙළිය රඹුක්වැල්ල වෙත ලිපියක් යොමුකර තිබෙනවා.\nඑමගින් ඔවුන් සඳහන් කර ඇත්තේ දැනට විකාශනය වන ටෙලිනාට්‍ය රූගත කිරීම නතර කිරීමෙන් ඒ සඳහා ඍජුව දායක වී ඇති ශිල්පීන් 4500 කගේ පමණ රැකියා අහිමිවී ඇති බවයි.\nඑසේම, කොරෝනා ආසාදිතයෙකු වාර්තාවීමත් සමඟ තාවකාලිකව ඊයේ වසා දැමුණු බත්තරමුල්ල ඉසුරුපාය අධ්‍යාපන අමාත්‍යාංශ ගොඩනැගිල්ල හෙට (05) සිට යළි විවෘත කෙරෙනවා.\nඅධ්‍යාපන අමාත්‍යාංශයේ ලේකම් මහාචාර්ය කපිල පෙරේරා සඳහන් කළේ මේ වනවිට සෞඛ්‍ය නිලධාරීන්ගේ උපදෙස් අනුව සියලු විෂබීජහරණ කටයුතු අවසන් කර ඇති බවයි.\nමේ අතර, නාරාහේන්පිට, රත්මලාන සහ බොකුන්දර ආර්ථික මධ්‍යස්ථාන අද තොග වෙළඳාම සඳහා විවෘත කෙරුණා.\nඑම අවස්ථාවට අමාත්‍ය බන්දුල ගුණවර්ධන සහ බස්නාහිර පළාත් ජ්‍යෙෂ්ඨ නියෝජ්‍ය පොලිස්පති දේශබන්දු තෙන්නකෝන් ඇතුළු පිරිසක් එක්ව සිටි අතර, ඔවුන් එහි නිරීක්ෂණ චාරිකාවක ද නිරත වුණා.\nමේ අතර, කෘෂිකර්ම අමාත්‍ය මහින්දානන්ද අලුත්ගමගේ සහ රාජ්‍ය අමාත්‍ය ශෂීන්ද්‍ර රාජපක්ෂ ද අද නාරාහේන්පිට ආර්ථික මධ්‍යස්ථානයේ කටයුතු සොයා බැලීම සඳහා එක්ව තිබුණා.\nමේ අතර, කොරෝනා ව්‍යාප්තිය වැළැක්වීමේ පියවරක් වශයෙන් බස්නාහිර පළාත තුල මේ වනවිටත් තාවකාලිකව අත්හිටුවා ඇති වාහන ආදායම් බලපත්‍ර නිකුත් කිරීමේ කටයුතු නැවත දැනුම්දෙනතුරු තවදුරටත් අත්හිටුවා තිබෙනවා.\nරජයේ ප්‍රවෘත්ති දෙපාර්තමේන්තුව නිවේදනය කළේ එසේ වුවත්, ඔන්ලයින් ක්‍රමයට ආදායම් බලපත්‍ර ලබා ගත හැකි බවයි.\nඑසේම නුවරඑළිය මහාධිකරණය, දිසා අධිකරණය මෙන්ම, මහේස්ත්‍රාත් අධිකරණයේ සියලු නඩු කටයුතු ලබන 16 තෙක් තාවකාලිකව අත්හිටුවන්නැයි නුවරඑළිය නීතිඥ සංගමය විනිසුරුවරුන්ගෙන් අද ඉල්ලා තිබුණා.\nඑහි සභාපති ගාමිණී සේනානායක ප්‍රකාශ කළේ අධිකරණ සේවා කොමිෂන් සභාවේ උපදෙස් පරිදි ඉදිරි කටයුතු සිදුකරන බව විනිසුරුවරුන් දැනුම් දුන් බවයි.",
       "URL": "https://www.hirunews.lk/254015/නාරාහේන්පිට-රත්මලාන-සහ-බොකුන්දර-ආර්ථික-මධ්‍යස්ථාන-තොග-වෙළඳාම-සඳහා-විවෘත-වෙයි-හෙට-සිට-යළිත්-නිවසට-බෙහෙත්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2351"
}