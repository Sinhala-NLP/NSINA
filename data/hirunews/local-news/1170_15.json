{
       "Source": "hirunews",
       "Timestamp": "Saturday, 14 May 2022 - 7:21",
       "Headline": "ඇඳිරිනීතිය හෝරා කිහිපයකට ලිහිල් වෙයි - යළිත් පස්වරුවේ සිට බලාත්මකයි (වීඩියෝ)",
       "News Content": "රට පුරා පැනවූ ඇඳිරිනීතිය අද (14) පෙරවරු 06 ට තාවකාලිකව ලිහිල් කර තිබෙනවා.\nඒ අනුව රට තුළ් පැන නැගි හදිසි තත්ත්වය යටතේයි ජනාධිපතිවරයා විසින් ඇඳිරිනීතිය පනවනු ලැබුවේ.\nමහජන ආරක්ෂක ආඥාපනතේ 16 වන වගන්තිය යටතේ වූ නියමයන්ට අනුකූලව මුලු දිවයිනටම පනවා ඇති ඇඳිරිනීතිය යළි අද පස්වරු 06ට බලාත්මක වනු ඇති.\nඑය ප.ව. 6.00 සිට හෙට (15) පෙ.ව. 5.00 දක්වා බල පැවැත්වෙන බවයි ජනාධිපති මාධ්‍ය අංශය නිකුත් කළ නිවේදනයේ දැක්වෙන්නේ.\nඒ අනුව බලය දෙනු ලබන නිලධාරියෙකු විසින් ප්‍රදානය කරන ලද ලිඛිත අවසර පත්‍රයක අධිකාරය යටතේ මිස පොදු මාර්ගයක, දුම්රිය මාර්ගයක, පොදු උද්‍යානයක, පොදූ ක්‍රීඩා භූමියක හෝ වෙනත් පොදු භූමියක හෝ එම ප්‍රදේශවල මුහුදු වෙරළේ රැඳී සිටීමට කිසිවෙකුට අවසර හිමිවන්නේ නැහැ.\nමේ අතර, රට තුළ ඕනෑම ස්ථානයක මැර හෝ ප්‍රචණ්ඩ ක්‍රියාකාරී කණ්ඩායම් විසින් සිදු කරන නීතිය හා සාමය කඩවීම් සිද්ධීන් පිළිබඳව තොරතුරු දැනුම්දීම සඳහා ආරක්ෂක අමාත්‍යාංශය දුරකතන අංක කිහිපයක් ලබා දී තිබෙනවා.\nගෙවල් ගිනි තැබීම්, කොල්ලකෑම්, පහරදීම් සහ රාජ්‍ය හෝ පෞද්ගලික දේපළවලට හානි කිරීම වැනි සිද්ධීන් පිළිබඳව තොරතුරු දැනුම් දෙන ලෙසයි ආරක්ෂක අමාත්‍යාංශය ඉල්ලා සිටින්නේ.\nඒ අනුව ආරක්ෂක අමාත්‍යාංශයේ ක්ෂණික ඇමතුම්\nඅංක 076 73 93 977 හෝ 0112 44 11 46 ට හෝ මහජන ආරක්ෂක අමාත්‍යාංශයේ 118 දුරකතන අංකයට\nඒ පිළිබඳව තොරතුරු ලබාදිය හැකියි.\nමේ අතර දුරගමන් සේවා දුම්රිය කිහිපයක් අද යළි ධාවනයට එක් කරන බව දුම්රිය දෙපාර්තමේන්තුව පවසනවා.\nඑම දෙපාර්තමේන්තුව සඳහන් කළේ ගල්කිස්ස සහ කන්කසන්තුරේ, කොළඹ කොටුව සහ බදුල්ල මෙන්ම මරදාන සහ බෙලිඅත්ත අතර මෙලෙස දුම්රිය කිහිපයක් ධාවනය කරන බවයි.",
       "URL": "https://www.hirunews.lk/304291/ඇඳිරිනීතිය-හෝරා-කිහිපයකට-ලිහිල්-වෙයි-යළිත්-පස්වරුවේ-සිට-බලාත්මකයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1170"
}