{
       "Source": "hirunews",
       "Timestamp": "Wednesday, 24 November 2021 - 10:46",
       "Headline": "කොට්ටාවේ බවුසර් රථ අනතුර - අධිබලැති විදුලි කණුවක ගැටීමෙන් දැඩි හානි (වීඩියෝ)",
       "News Content": "කොට්ටාව - අතුරුගිරිය මාර්ගයේ අඟහරුවාදා පොළ ආසන්නයේදී සිමෙන්ති ප්‍රවාහනය කරන බවුසර් රථයක් මාර්ගයෙන් ඉවතට පැන ආරක්ෂිත තාප්ප දෙකක් හා අධිබලැති විදුලි කණුවක් කඩාගෙන ගොස් ඊයේ (23) රාත්‍රියේ අනතුරක් වී තිබෙනවා .\nබවුසර් රථය අධිබලැති විදුලි කණුවේ ගැටීමෙන් පසුව විදුලි කණුව හා විදුලි රැහැන් බවුසර් රථයේ ඉදිරිපස කොටස මතට වැටීමෙන් එම කොටසට විදුලිසැර වැදී සම්පූර්ණයෙන්ම ගිනිගෙන විනාශ වී ඇති බවයි අප වාර්තාකරු පැවසුවේ.\nගින්න නිවීම සඳහා කෝට්ටේ නගර සභාවේ ගිනි නිවන රථ දෙකක් කැඳවා ඇති අතර, එම අවස්ථාවේදී බවුසර් රථයේ ගමන් ගත් රියැදුරු සහ සහායකයා ඉන් පැන දිවි බේරාගෙන ඇති බවයි වාර්තා වන්නේ.\nපසුව විදුලිබල මණ්ඩලයේ සේවකයින් පැමිණ විදුලි කණුව හා රැහැන් ඉවත් කිරීමෙන් පසුව දොඹකරයක ආධාරයෙන් මාර්ගයෙන් ඉවතට පැන තිබූ බවුසර් රථය සහ ඉදිරිපස කොටස ඉන් ඉවත් කිරීමට පියවර ගෙන තිබෙනවා.\nමේ හේතුවෙන් ප්‍රදේශයේ විදුලි සැපයුම අඩාල වී තිබූ අතර, දුරකථන පද්ධතියට ද හානි සිදුව ඇති බවයි වාර්තා වන්නේ.\nසිද්ධිය සම්බන්ධයෙන් බවුසර් රථයේ රියැදුරු අත්අඩංගුවට ගෙන ඇති අතර, ඔහු හෝමාගම අධිකරණයට ඉදිරිපත් කිරීමට නියමිතයි.",
       "URL": "https://www.hirunews.lk/288997/කොට්ටාවේ-බවුසර්-රථ-අනතුර-අධිබලැති-විදුලි-කණුවක-ගැටීමෙන්-දැඩි-හානි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1541"
}