{
       "Source": "hirunews",
       "Timestamp": "Friday, 18 June 2021 - 17:17",
       "Headline": "රනිල්, මන්ත්‍රී ධුරයට පත් කිරීමේ ගැසට් නිවේදනය නිකුත් වෙයි",
       "News Content": "පසුගිය මහ මැතිවරණයේදී එක්සත් ජාතික පක්ෂට හිමි වූ ජාතික ලැයිස්තු මන්ත්‍රී ධුරය සඳහා එහි නායක හිටපු අග්‍රාමාත්‍ය රනිල් වික්‍රමසිංහ පත් කෙරෙන බව සඳහන් ගැසට් නිවේදනය මැතිවරණ කොමිෂන් සභාව විසින් අද නිකුත් කළා.\nඅද දහවල් මැතිවරණ කොමිසම රැස්වීමෙන් අනතුරුවයි ඔහුගේ නම ගැසට් කිරීම සඳහා රජයේ මුද්‍රණාලය වෙත යොමු කර තිබුණේ.\nඒ අනුව අදාළ ගැසට් නිවේදනය මැතිවරණ කොමිෂන් සභාව විසින් ඉදිරියේදී පාර්ලිමේන්තු මහලේකම්වරයා වෙත භාරදීමට නියමිතයි.\nඑක්සත් ජාතික පක්ෂ සභාපති හිටපු පාර්ලිමේන්තු මන්ත්‍රී වජිර අබේවර්ධන කියා සිටියේ හිටපු අග්‍රාමාත්‍ය රනිල් වික්‍රමසිංහ ලබන 23 වන දා මන්ත්‍රී ධුරයේ දිවුරුම් දීමට නියමිත බවයි.\nඑක්සත් ජාතික පක්ෂයට හිමිවී ඇති මන්ත්‍රි ධුරය සඳහා පක්ෂ නායක රනිල් වික්‍රමසිංහ නම් කළ යුතු බවට එම පක්ෂයේ කෘත්‍යාධිකාරී මණ්ඩලය පසුගියදා තීරණය කළා.\nඒ අනුව අදාළ නම පසුගිය බදාදා (16) පෙරවරුවේ මැතිවරණ කොමිසම් සභාව වෙත භාරදෙනු ලැබුවේ පක්ෂ මහ ලේකම් හිටපු පාර්ලිමේන්තු මන්ත්‍රී රංගේ බණ්ඩාර විසින්.\nමෙරට 16 වන පාර්ලිමේන්තුව සඳහා මහජන නියෝජිතයින් 225ක් තෝරා ගැනීම සඳහා 2020 අගෝස්තු 5 වන දින පැවති පාර්ලිමේන්තු මැතිවරණයේදී එක්සත් ජාතික පක්ෂයට කිසිදු ආසනයක් දිනා ගැනීමට හැකි වූයේ නැහැ.\nඑක්සත් ජාතික පක්ෂ ඉතිහාසයේ බරපතලම පරාජයට මුහුණ දුන් ඔවුන් හට හිමි වූයේ එක් ජාතික ලැයිස්තු මන්ත්‍රී ධුරයක් පමණයි.\nකෙසේ වෙතත් එම මන්ත්‍රී ධූරයත් මෙතෙක් පැවතියේ පුරප්පාඩුවයි.",
       "URL": "https://www.hirunews.lk/274659/රනිල්-මන්ත්‍රී-ධුරයට-පත්-කිරීමේ-ගැසට්-නිවේදනය-නිකුත්-වෙයි",
       "Category": "Local News",
       "Parent URL": "https://www.hirunews.lk/local-news.php?pageID=1876"
}