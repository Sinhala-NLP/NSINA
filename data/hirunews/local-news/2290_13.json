{
       "Source": "hirunews",
       "Timestamp": "Monday, 07 December 2020 - 10:35",
       "Headline": "වීරවිල බන්ධනාගාරයෙනුත් ආසාදිතයින් 74ක්",
       "News Content": "බන්ධනාගාරවලින් වාර්තාවන කොරෝනා ආසාදිතයින්ගේ සංඛ්‍යාව මේ වනවිට 2,200 ඉක්මවා තිබෙනවා. වීරවිල බන්ධනාගාරයේ රැදවියන් 74 දෙනෙකුට කොරෝනා ආසාදනය වී ඇති බවට තහවුරු වීමත් සමඟ බන්ධනාගාරවලින් වාර්තාවන මුළු කොරෝනා ආසාදිත සංඛ්‍යාව මේ වනවිට දැක්වෙන්නේ 2202 ක් ලෙසයි.\nඅලුතින් ආසාදිතයන් පස්දෙනෙකු හඳුනාගැනීමත් සමඟ අවිස්සාවේල්ල - සීතාවක අපනයන සැකසුම් කලාපයෙන් වාර්තාවන කොරෝනා ආසාදිතයන් සංඛ්‍යාව ද මේ වනවිට 76 දක්වා ඉහළ ගොස් තිබෙනවා. අවිස්සාවේල්ල මහජන සෞඛ්‍ය පරීක්ෂකවරයා සඳහන් කළේ අවිස්සාවේල්ල - පුවක්පිටිය, එගොඩගම, ප්‍රගතිපුර, කිරිවන්දල උතුර සහ උක්වත්ත ග්‍රාමසේවා වසම්වලින් ඊයේ දිනයේදී අලුතින් ආසාදිතයන් 28 දෙනෙකු හඳුනාගෙන ඇති බවයි.\nනාවලපිටිය - කැටඹුලාව තේ වතුයායේ මැද කොටසේ පදිංචි තරුණියකට කොරෝනා ආසාදනය වී තිබෙනවා. කොළඹ 12 ප්‍රදේශයේ රැකියාවක නිරත වන ඇය පසුගිය 28 වනදා නාවලපිටියේ පිහිටි තම නිවසට පැමිණිමෙන් පසු සිදුකළ පී.සී.ආර් පරික්ෂණයෙන් කොරෝනා ආසාදිතයෙකු බවට හඳුනාගෙන ඇති බව සඳහන්.\nමේ අතර ආසාදිතයන් හඳුනාගැනීම සඳහා සිදුකරන පී.සී.ආර්. පරීක්ෂණ සහ රැපිඞ් ඇන්ටිජන් පරීක්ෂණවලට යොමුකරන පුද්ගලයන් ලියාපදිංචි කිරීමට නව ජංගම දුරකථන යෙදවුමක් හඳුන්වා දී තිබෙනවා.\nමේ අතර කොරෝනා වෛරසයෙන් ආරක්ෂාවීම සඳහා පළඳින උපකරණ ඇතුලත් ඇඳුම් කට්ටල කිහිපයක් ගිරිතලේ ජලාශයට සම්බන්ධ වන ගිරිතලේ - බකමූණ ප්‍රධාන මාර්ගයේ දියබෙදුම පහේ කණුව ප්‍රදේශයේ ඇළ මාර්ගයක තිබී සොයාගෙන තිබෙනවා.",
       "URL": "https://www.hirunews.lk/256480/වීරවිල-බන්ධනාගාරයෙනුත්-ආසාදිතයින්-74ක්",
       "Category": "Local News",
       "Parent URL": "https://www.hirunews.lk/local-news.php?pageID=2290"
}