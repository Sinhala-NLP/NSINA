{
       "Source": "hirunews",
       "Timestamp": "Friday, 02 June 2017 - 10:47",
       "Headline": "අරන්තලාව ලේ විලක් කර වසර 30යි",
       "News Content": "1987 ජුනි මස 01 වන දින මහාවාපි විහාරස්ථානය සහ විද්‍යානන්ද මහ පිරිවෙණ කළබලකාරී දිනයක් වුනා. නායක හිමියන් ඇතුලූ හිමිවරුන් ධර්ම  ප්‍රචාරක කටයුත්තක් කිරිමට හෙට දිනයේ 02 යෑමට නියමිතවි තිබුනා.\nමෙම ගමන යාමට සූදානම් වන භික්‍ෂූන්වහන්සේලා වරින් වර පැමිණ නායක හිමියන් සමඟ කතා කර ඔවුන්ගේ අඩුපාඩු සකස් කරගත් අතර, හෑගොඩ නායක ඉන්ද්‍රසාර නාහිමියන්ටද මෙදින අවිවේකී දිනයක් වුනා.\nජුනි 02 වන දින උදේ මහනුවර බලා ගොස් එහිදී දළඳා මාළිගාව වැඳ පුදාගෙන පසුව කැළණි රජමහා විහාරයට ගොස් එදින රාත්‍රී් එහි ගත කර පසු දින කළුතර බෝධීන් වහන්සේ අසළින් පා ගමන ආරම්භ කිරීමට සැළසුම් කර තිබිණ.\nඑදින රාත්‍රී 8.00 ට පමණ මහාවාපිය මහා විහාරයේ සිට පැමිණී වෑන් රථයට විද්‍යානන්ද මහා පිරිවෙණ් සිටි සාමනේර හිමිවරු ගොඩ වුනේ හෙට දිනයේ මහනුවර දක්වා වැඩම කිරීමටය.\nඑදින රාත්‍රී කුඩා සාමනේර හිමිවරුන්ට නින්ද නැති රැයක් විය. තම සහෝදර හිමිවරුන් සමඟ හෙට ගමන පිළිබඳව විවිධ අදහස් පළ කලේය. පාන්දර 04.00 පමණ වන විට සියළුම හිමිවරුන් නැගිට විහාරස්ථානයේ සිටි ගිහි පිරිස සමඟ එක්ව උදේ දානය සහ දිවා දානය සූදානම් කර ගත්තේය. සියළු ආහාර පානාදිය සකසා පාර්සල් කර ගත්තේ අතරමගදී වැළදීම සඳහාය. හීල් දානය වැළඳීමට සැළසුම් කර තිබුනේ මහියංගනය දෙහිගොල්ල ප්‍රදේශයේ විහාරස්ථානයකදී ය.\nපැන් පහසු වී ගිලන්පස වළඳා මහනුවර බලා යන ගමනට එක් වන්නට සියළුම හිමිවරුන් සූදානම් විය. පාන්දර 5.30 පමණ වන  විට අම්පාර ලංගම ඩිපෝවට අයත් බස් රථය විහාරස්ථානය කරා පැමිණියේය. බස් රථය පැමිණීමත් සමඟම සාමනේර හිමිවරුන් තමන්ට හිමි බෑග් සහ අවශ්‍ය අනිකුත් දේ රැගෙන දුවගෙන ගොස් බස් රථයේ අසුන් ගත්තේ මෙම වන්දනා ගමන යාමේ දැඩි ආශාවකින් යුතුවය.\nසාමනේර හිමිවරු බස් රථයට වැඩම කරද්දී හෑගොඩ ශ්‍රී ඉන්ද්‍රසාර නාහිමියන් බෝ මළුව වෙත ගොස් මල් පහන් පූජා කර නැවත ලැඟුම් ගෙයි වෙත පැමිණියේය. තමන්ගේ ගමන් මල්ල සහ අතට ගතයුතු දේවල් ගත් නායක හිමියන් විහාරස්ථානයේ නැවතී සිටින හිමිවරුන් දෙදෙනෙකු වන මහියංගනයේ සෝමානන්ද හිමියන්ට සහ අම්පාරේ සිරිරතන හිමියන්ට කතා කොට  ර්‍ණඅපි එනතුරු පන්සලේ වැඩ බලාගන්නා ලෙසට උපදෙස් දුන්නේය. කවුරු හරි මා ගැන ඇහුවොත් මේ ගමන ගිය බව කියන ලෙසටද පැවසූ ඉන්ද්‍රසාර හිමියන් අවසන් වරට මහාවාපි විහාරස්ථානයෙන් පිටත් විය.\nනමුත් කෙදිනකවත් නැවත මෙම ස්ථානයට පැමිණෙන්නට නොහැකිවේ යැයි උන්වහන්සේ නොසිතන්නට ඇත. පසුව නායක හිමියන් බස් රථයට ගොඩ වුනේය. සංඝයා වහන්සේලාට වෙන් කර ඇති අසුන උන්වහන්සේට වෙන්කර තිබුනේය.\n\"දැන්  සියළු දේවල් හරි නේද ඩයිවර් මහත්තයෝ. තුණුරුවන්ගේ පිහිටයි කියලා අපි යමු”\nකියද්දි බස් රථයේ සිටි සියළු දෙනා සාධුකාර දුන්නේය.\nපාන්දර 6.00 ට පමණ සාධුකාර තබමින් නායක හිමියන් ඇතුළු පිරිස නුවර බලා යාමට පිටත් විය. බස් රථයේ භික්‍ෂූන් වහන්සේලා 45 නමක් වැඩ සිටි අතර, බස් රථයේ රියදුරු සමතපාල, කොන්දොස්තර ජිනදාස, ආවතේවකරු ඩබ්. ජයවර්ධන සහ කුඩා හිමිනමකගේ පියෙකු වන රත්නායක මහතාද විය.\nබස් රථය උහන, රජගලතැන්න හරහා කෙමින් කෙමෙන් ඉදිරියට ඇදේ. නායක හිමියන් ඉදිරිපස අසුනේ වැඩ සිටින අතර, කුඩා සාමනේර හිමිවරු මඟ දෙපස බලමින් සතුටින් බස් රථය තුළ වැඩ සිටී. අරන්තලාව ප්‍රදේශයට බස් රථය පැමිණෙන විට පෙ. ව. 7.00 ට ආසන්න විය. මඟ දෙපස ඇති තේක්ක කැලෑව දෙස නායක හිමියන්ද බලා සිටී. මෙම මාර්ගයේ ගමන් කිරීම අවධානම් බව උන්වහන්සේ දැන සිටියත්, තමන්ට කිසිදු කරදරයක් නොවේය යන විශ්වාසය උන්වහන්සේගේ හදවතේ තැන්පත් වී තිබුණි.\nමේ වන විට කිසිවකු නොදත් තවත් සිද්ධියක් ක්‍රියාත්මක වෙමින් තිබුනේය. හෑගොඩ ඉන්ද්‍රසාර හිමියන් ඇතුළු මහා සඝරුවන හිමිදිරි පාන්දර අරන්තලාව මාර්ගයේ ගමන් කරන බවට එල්. ටී. ටී. ඊ. සංවිධානයට තොරතුරු ලැබී තිබුණි. ඒ වන විටත් ඔවුන්ගේ ඔත්තු සේවා නැගෙනහිර පලාතේ ගම්මාන වල ක්‍රියාත්මක වෙමින් තිබූ බව කිසිවෙක් දැන සිටියේ නැත.\nඅරන්තලාව ප්‍රදේශයට පැමිණි ත්‍රස්තවාදීන් ප්‍රහාරය එල්ල කළ ස්ථානයේ අවට කැලෑවේ සැඟ වී සිටියේ තමන්ගේ ඉලක්කය කරා යාමේ අරමුණෙන්ය. මේ කිසිවක් නොදත් බස් රථයේ රියදුරු සමතපාල බස් රථය ඉදිරියටම ධාවනය කළේය.\nඅරන්තලාව ප්‍රදේශයෙන් බස් රථය ධාවනය කරන විට එක් වරම හමුදා ඇදුම් ඇදගත් පුද්ගලයෙක් බස් රථය නතර කරන ලෙස සංඥා කරන ලදි. ඒ අනුව බස් රථයේ රියදුරු වන සමථපාල මහතා තිරිංග තද කලේය. ඔහු සිතුවේ යුධ හමුදාව විසින් බස් රථය නතර කරන ලද බවකි. ඔවුන් සිටි තැනට ඉදිරියෙන් කොට දමා මාර්ගය හරස් කර තිබිණි.\nඑක්වරම සුදු උස අවිගත් ත්‍රස්තවාදීයෙක් බස් රථයට ගොඩ විය. බස් රථයට ගොඩ වී රථය පිටුපසට ගන්නා ලෙස රියදුරු සමතපාලට නියෝග කලේය. වෙන කළ හැකි දෙයක් නොතිබූ නිසා බස් රථයට පිටුපසට ගැනීමට රියදුරු සමතපාල කටයුතු කලේය. පසුව බස් රථය කැළැවට ධාවනය කරන ලෙසට අණ කලේය. රියදුරු මහතා දරුවන් 05 දෙනෙකුගේ පියෙකු වන අතර, තමන්ට සහ කුඩා හිමිවරුන්ට කිසිදු කරදරයක් නොකරන ලෙසට රියදුරු සමතපාල මහතා විසින් ත්‍රස්තවාදීන්ගෙන් ඉල්ලීමක් කලේය. එහෙත් සිත්පිත් නැති ත්‍රස්තවාදීන් ඔවුන්ගේ ඉල්ලීම ගණන් නොගෙන බස් රථය කැලෑවට ගෙන යන ලෙසට තර්ජනය කලේය. රියදුරු සමතපාල මහතාට වෙනත් කිසිදු ක්‍රියාමාර්ගයක් ගැනීමට නොහැකි විය. ත්‍රස්තවාදීන්ගේ අණට කීකරු වන්නට ඔහුට සිදු වූයේ ඔහුගේ හිසට එල්ල වී තිබුනු ටී. 56 ගිණි අවිය නිසාය. ගැහෙන හදවතින් යුතුව බස් රථය කැලෑව තුළට ධාවනය කලේය. කැලෑව දෙසට මීටර් 100ක්  පමණ බස් රථය ධාවනය කළ අතර, තවත් කැති, පොරෝ, තුවක්කු අවිගත් ත්‍රස්තවාදීන් පිරිසක් බස් රථය වට කලහ.\nඑහි නායකයා ලෙස සැළකෙන ත්‍රස්තවාදියා කඩුවක්ද රැගෙන බස් රථයට ගොඩ විය. හෑගොඩ නායක හිමියන් නැගිට මාව මැරුවට කමක් නැහැ. මගේ අහිංසක දරුවන් නම් මරන්න එපා” යැයි ත්‍රස්තවාදීන්ගෙන් ඉල්ලීමක් කලේය. ’උන්වහන්සේගේ හඬට අවනත නොවූ ත්‍රස්තවාදියා බස් රථය තුලට පැමිණ මනි මනි වොච් වොච් කියා බස් රථයේ ඇතුලේ සිටි අයට අත පෑවේය. බස් රථයේ සිටි නායක හිමියන් ඇතුළු අනෙක් කුඩා හිමිවරු තම අත තිබූ මුදල් ත්‍රස්තවාදීන් අතට පත් කලේය.\nමේ අතරතුර ප්‍රධාන මාර්ගයේදී බස් රථය නවත්වා එයට ගොඩවුනු ත්‍රස්තවාදියා නැවත වතාවක් බස් රථයට ගොඩ විය. ඔහුගේ අතේ ටී. 56 ගිණි අවියක් විය. එම ගිණි අවිය නැවතත් රියදුරු සමතපාල මහතාගේ හිසට එල්ල කලේය. කරකියාගත දෙයක් නොහැකි වූ සමතපාල මහතා ත්‍රස්තවාදියා ඉදිරියේ බැගෑපත් වන්නට පටන් ගත්තේය. මට වෙඩි තියන්න එපා. මම දරුවො 05 දෙනෙකුගේ තාත්තා කෙනෙක්. මම නැති වුනොත් ඒ කට්ටයට ජීවත් වෙන්න විදියක් නෑ. අනේ මාව මරන්න එපා යැයි රියදුරු සමතපාල මහතා හැඬූ කඳුලෙන් කීය. ඔහු කොතරම් බැගෑපත් වූවත්, ත්‍රස්තවාදින්ගේ හිත් ගලක් මෙන් විය. සුළු මොහොතකින් ත්‍රස්තවාදියා අත වූ ගිණි අවිය රියදුරු සමතපාල මහතාගේ හිසට එල්ල කලේය. එයින් උණ්ඩ කීපයක් නිකුත් වූ අතර, ඔහුගේ හිස දෙබෑ කරගෙන උණුඩ පිටව ගියේය. එක්වරම කපා දැමූ කෙසෙල් ගසක් මෙන් බස් රථයේ සුක්කානම මත අවසන් පණනළ ගුවනට මුහු කලේය.\nබස් රථයට ගොඩ වූ ත්‍රස්තවාදියා උස මහත කළුවන් වූ හැඩිදැඩි පුද්ගලයෙකි. ඔහුගේ මුහුණ දුටු විටද සාමනේට හිමිවරුන්ගේ සිතට ඇති වූයේ දැඩි බියකි. මුදල් එකතු කරගත් ත්‍රස්තවාදියා කඩුව අතට ගෙන මහානායක හිමියන් දෙස වියරුවෙන් බලා කඩුව ගෙන උන්වහන්සේගේ හිසට පහරක් එල්ල කලේය. එම පහර එල්ල කරන අවස්ථාවේදී කඩුව බස් රථයේ වහලයේ වැදීම නිසා එහි සැර බාල විය. හෑගොඩ ඉන්ද්‍රසාර හිමියන් අතක් ඉදිරියට දමා එය වැළැක්වීමට උත්සාහ කලත් ත්‍රස්තවාදියාගේ කඩු පහර උන්වහන්ගේ හිසට එල්ල විය. දෙවැනි කඩු පහර එල්ල වූයේ නායක හිමියන්ගේ බෙල්ලටය. කෙසෙල් ගසක් කපා දැමුවාක් මෙන් බස් රථයේ ආසනය උඩට උන්වහන්සේ ඇද වැටුනේය.\nකර කියාගත නොහැකි වූ සාමනේර හිමිවරුන් බස් රථය තුළ සිට මර ලතෝනි දෙන්නට විය. සමහර හිමිවරුන් තම අත තිබූ පාත්තරය ඔලූවේ දමාගෙන ආසනය යටට රිංගුවේය. පුංචි හිමිවරුන්ගේ මර ලතෝනියට අවනත නොවූ ත්‍රස්තවාදීන් දිගට හරහට වෙඩි තබමින් කපමින් කොටමින් ඉතා අමානුෂික ලෙස භික්‍ෂූන් වහන්සේලා ඝාතනය කරනු ලැබීය.\nත්‍රස්තවාදීන් මෙම ප්‍රහාරය එල්ල කරනවාත් සමඟම අරන්තලාවේ යමක් සිදුවන බවට ගම් වැසියන්ට ඒත්තු ගියේය. සමහර පිරිස් වෙඩි හඬ ඇසෙන දෙසට පැමිණියේය. ඒ අතර තුවක්කු අත තිබූ ග්‍රාමාරක්‍ෂකයින්ද විය. සමහරෙක් මේ පිළිබඳව අවට ඇති කඳවුර වලටද දැනුම් දෙනු ලැබීය. සුළු මොහොතකදී සිද්ධිය වූ ස්ථානයට යුධ හමුදාව සහ පොලීසිය ලඟා විය. ඒ වන විට බස් රථය තුළ ඇසුනේ මහා සංඝරත්නයේ කෙදිරිලි හඬ පමණකි. මහා සංඝරත්නයේ ඇෙඟන් ගලා ගිය රක්තවර්ණ රුධිරයෙන් අරන්තලා භූමිය නැහැවී ගියේය. බස් රථය තුළ එකම ලේ විලක් විය. ආරක්‍ෂක අංශ පළමුව ජීවත්ව සිටි හිමිවරුන් රෝහල් වෙත ගෙන යාමට කටයුතු කලේය. පසුව අපවත් වූ හිමිවරුන් රෝහල වෙත ගෙන ගියේය.\nමේ සිදුවීම වන අවස්ථාවේදී දිවි ගලවා ගත් හඟුරන්කෙත පුඤ්ඤසාර හිමියන් වයස අවුරුදු 15 ක හිමිනමකි. බස් රථයේ පිටුපස දකුණුපස ටයරය උඩ අසුනේ උන්වහන්සේ ගමන් කර තිබේ. උන්වහන්සේගේ දෙපස වැඩ සිටියේ වාවින්න ගුණවංශ හිමියන් සහ මාපාකඩ විපුලසාර හිමියන්ය. අරන්තලාවේදී බස් රථය එල්. ටී. ටී. ඊ. ත්‍රස්ථවාදීන් විසින් නවත්වා කැලෑව දෙසට රැගෙන යන විට පුඤ්ඤසාර හිමියන්ට තම මවුපියන් සිහිව නෙතින් කඳුළු කැට ගලාගෙන ගියේය. දැන් දැන් තමන්ට මරණය හිමිවන බව දැනගත් උන්වහන්සේ ගුණවංශ සහ විපුලසාර හිමියන්ට මැදිව හිස පහත් කරගෙන ගුලි විය. නායක හිමියන්ට ත්‍රස්තවාදියා ගැසූ කඩු පහරවල් කිහිපය හොඳින් දුටු පුඤ්ඤසාර හිමියන් තමන්ගේ ජීවිතයද අද අවසන් වන බව සිතා ගත්තේය.\nසුළු මොහොතකින් කඩු පහරවල් එල්ල වන්නට පටන් ගත්තේය. චිස් චිස් හඩින් කැපුම් පහරවල් වල ශබ්දය ඇසෙන විට පුඤ්ඤසාර හිමියන්ට තව තවත් හිතට බිය දැනුනේය.  දැන් දැන් තමන්ට කඩු පහරවල් වදී යැයි සිතමින් සිටියත් එසේ නොවීය.\nඑක්වරම බස් රථය පිට සිට එල්. ටී. ටී. ඊ. වෙඩි තියන්නට විය. ඉන් උණ්ඩ දෙකක් පුඤ්ඤසාර හිමියන්ට වැදුන අතර, උන්වහන්සේගේ කකුලක් පණ නැතුව යාන්නාක් සේ දැනුනේය. පුඤ්ඤසාර හිමියන් තවම දෙකට නැමී ඇස් දෙක පියාගෙනය. දැන් වෙඩි පහරවල් සහ ත්‍රස්තවාදීන්ගේ හඬ නෑසෙන නිසා උන්වහන්සේ ඇස් දෙක ඇර බැළුවේය.\nපුඤ්ඤසාර හිමියන්ගේ ඇඟ හීතල වී ගියේය. තමන්ගේ කකුල් දෙක මත ලේ සහ මස් කැබලි ගොඩක් තිබෙනු දුටු විට පුඤ්ඤසාර හිමියන්ගේ හිත සසල වී ගියේය. තමන්ගේ දෙපස සිටි ගුණවංශ සහ විපුලසාර හිමිවරුන්ගේ හිස් ත්‍රස්ථවාදී ප්‍රහාර වලින් දෙබෑ වී ගොස් තිබුණි. එම මොළ කැබලි සියල්ල පුඤ්ඤසාර හිමියන්ගේ ඔඩොක්කුවේය. මේ දසුනින් තවත් බිය වූ පුඤ්ඤසාර හිමියන් නැවතත් ඇස් පියා ගත්තේය.\nසුළු මොහොතකදී හාමුදුරුවනේ බය වෙන්න එපා. අපි හමුදාවෙන්. බස් එකෙන් බහින්න පුළුවන් නම් එළියට එන්න. යැයි පැවසීය. එම හඬත් සමඟ පුඤ්ඤසාර හිමියන්ගේ අවධානය එයට යොමු විය. එහෙත් සිංහලෙන් කතා කලේ ත්‍රස්තවාදීන් දැයි යන සැකය උන්වහන්සේගේ හිතට දැනුනු නිසා තවදුරටත් නිහඬව සිටීමට පුඤ්ඤසාර හිමියන් සිතට ගත්තේය. සුළු මොහොතකින් හමුදා භට පිරිස් බස් රථයට නැඟ තුවාල වූ හිමිවරුන් රෝහල වෙත ගෙන යන්නට කටයුතු කලේය. එම අවස්ථාවේදී හැඬූ කඳුලින් සිටි හඟුරන්කෙත පුඤ්ඤසාර හිමියන්ද අම්පාර මහ රෝහලට ඇතුලත් කලේය. මෙම සිද්ධියට මුහුණ දී දිවි ගලවාගත් ආදාඋල්පත පුඤ්ඤසාර හිමියන්ට අදත් ඇවිදීමට නොහැකිව මුළු ජීවිත කාලයම රෝද පිටුවක සිට ජීවිකාව ගෙන යාමට සිදුව ඇත.\nත්‍රස්තවාදීන් ප්‍රහාර එල්ල කරන  විට උන්වහන්සේ බස් රථයේ පිටුපස ආසනයක වැඩහිඳ ඇත. ත්‍රස්තවාදීන් ප්‍රහාර එල්ල කරන විට සාමනේර හිමිවරු කොපමණ කෑ මොර දුන්නද හිත පිත් නැති ත්‍රස්තවාදීන්ගේ සිත් තුල අනුකම්පාව අසලක වත් නොවීය.\n\"අනේ  මාමේ, එපා එපා” කියා අත් උස්සන විටද මෘර්ගයින්ගේ කඩු පහර සාමනේර හිමිවරුන්ගේ ගෙල හරහා වැදුනේ සිත්පිත් නැතුවය. බස් රථයේ පිටුපස සිටි අදාඋල්පත බුද්ධසාර හිමියන්ගේ කොන්ද හරහා වෙඩි පහරවල් කිහිපයක් ගිය අතර, උන්වහන්සේ එක්වරම සිහිසුන්ව වැටුනු අතර, සිහිය එන විට උන්වහන්සේ සිටියේ අම්පාර රෝහලේ ඇදක් මතය.\nසුසුම්නාවෙහි බරපතල තුවාල ලබා සිටි උන්වහන්සේ දින 06 ක් අම්පාර මහ රෝහලේ සිටි අතර, පසුව මහනුවර මහ රෝහලට ඇතුලත් කර එහිදි ශල්‍යකර්මයක් කර ඉන් අනතුරුව රාගම සහ කොළඹ ජාතික රෝහලෙන් වසර 06 ක කාලයක් නේවාසිකව ප්‍රතිකාර ලබාගෙන ඇත.\nඅද වෙන විටත් උන්වහන්සේ ගමන් කරන්නේ රෝද පුටුවෙන්ය\nදකුණු පලාතේ සසුන් දිවියට ඇතුළු හෑගොඩ ඉන්ද්‍රසාර නාහිමියන් ගාල්ල ප්‍රදේශයේ වැඩ වාසය කිරීමට විහාරස්ථාන තිබුනත්, අම්පාර දිස්ත්‍රික්කයේ ජනතාව කරන ලද ඉල්ලීමට උන්වහන්සේගේ සිත ඇදී ගියේය. පසුව උන්වහන්සේ අම්පාරට වැඩම කර සමණබැද්ද යන ස්ථානයේ තිබූ ගල් ගුහාවක් උන්වහන්සේගේ නවාතැන කරගනු ලැබීය.\nඋන්වහන්සේ නැවතීමට තෝරාගත් ස්ථානය අලි වග වළසුන්ගෙන් පිරුනු ස්ථානයක් වීම නිසා බොහෝ දායකයින් පිරිසක් නායක හිමියන්ට කරදයක් වේ යැයි යන බියෙන් පසුවිය. මේ තත්ත්වය පිළිබඳව රජයේ නිළධාරීන්ගෙන් එවකට අග්‍රාමාත්‍ය වූ එස්. ඩබ්. ආර්. ඞී. බණ්ඩාරනායක මහතා දැනුවත් කරනු ලැබීය. වරක් උහන ගුවන් හමුදා කදවුරට පැමිණි අග්‍රාමාත්‍ය එස්. ඩබ්. ආර්. ඞී. බණ්ඩාරනායක මහතා ඒ අවස්ථාවේදී නායක හිමියන් හමු වී මේ පිළිබඳව සාකච්ඡා කර අම්පාර මහ රෝහලට යාබඳ භූමියෙන් පිරිවෙනක් ආරම්භ කිරීමට උන්වහන්සේට ඉඩමක් ලබා දීමට කටයුතු කලේය. මෙම කාර්යය සඳහා හිටපු අග්‍රාමාත්‍යවරයා වූ විජයානන්ද දහනායක සහ අමාත්‍යවරයෙකු වන සී. පී. ද සිල්වා මහතා සම්බන්ධීකරණ කටයුතු කර ඇත.\nඉන් අනතුරුව 1956 වසරේ එළෑඹි සම්බුද්ධ ජයන්තිය නිමිතිකොට ගෙන 1956 වසරේ මැයි මසදී හෑගොඩ ඉන්ද්‍රසාර නාහිමියන් කුඩා පොල් අතු පැළක සංඝාවාසයක් ආරම්භ කලේය. නැගෙනහිර සංවර්ධනය වී ජනපද ආරම්භ වන විට ජනතාවගේ අවශ්‍යතවෙය තවත් වැඩි විය. කුළ දරුවන් සසුන්ගත කළත්, එම භික්‍ෂූන් වහන්සේලාට අධ්‍යාපන කටයුතු කිරීමට කොළඹ, නුවර, ගාල්ල, මාතර යන ප්‍රදේශ වලට යාමට සිදුවන නිසා අම්පාර දිස්ත්‍රික්කයේ පිරිවෙනක් ආරම්භ කිරීමට ඉන්ද්‍රසාර හිමියන් කටයුතු කලේය.\nඒ අනුව 1966 දී සාමනේර භික්‍ෂූන් වහන්සේලා 10 නමකගෙන් අම්පාර ශ්‍රී විද්‍යානන්ද පිරිවෙන ආරම්භ කරනු ලැබීය.\nමෙයට අමතරව අම්පාර දිස්ත්‍රික්කයේ වෙහෙර විහාර 40 කට වැඩි ප්‍රමාණයක් ආරම්භ කර දිගාමඩුල්ලේ බෞද්ධ ප්‍රබෝධයක් ඇති කලේය.\nවනගත වී තිබූ නීලගිරි සෑය ආරම්භ කිරීමටද කටයුතු කලේය. සිය ගණනක් හිමිවරුන් ශාසනයට ඇතුලත් කරමින් බෞද්ධ ශාසනය රැක ගැනීමට කටයුතු කළ උන්වහන්සේ 1970 වසරේදී පළමු වරට දිගාමඩුල්ල ඇසළ පෙරහැර ආරම්භ කලේය.\nනැගෙනහිර පළාතේ බෞද්ධ පුනර්ජීවණය වෙනුවෙන් කටයුතු කළ හෑගොඩ ශ්‍රී ඉන්ද්‍රසාර හිමියන් අවාසනාවන්ත ලෙස ත්‍රස්තවාදීන්ගේ ඉලක්කයක් බවට පත් විය.\nඋන්වහන්සේගේ ඇවෑමෙන් පසුව ප්‍රධාන ශිෂ්‍යයා ලෙස සිටි හිමියන් උපවැදි වූ අතර, ඉන්පසුව මෙහි සියළු වගකීම භාර ගැනීමට සිදු වූයේ විශ්ව විද්‍යාලයේ අධ්‍යාපනය ලබමින් සිටි කිරිඳිවැල සෝමරතන හිමියන්ටය. ඉතා භාරදුර කාර්යයක් වුවත්, අධිෂ්ඨාන පූර්වකව මෙම කාර්යය භාරගත් සෝමරතන හිමියන් හෑගොඩ ශ්‍රී ඉන්ද්‍රසාර නාහිමියන්ගේ සේවය දෙගුණ තෙගුණ කරමින් නැගෙනහිර බෞද්ධ ප්‍රබෝධය නඟා සිටුවීමට අදටත් කටයුතු කරමින් සිටී.\nහෑගොඩ ශ්‍රී ඉන්ද්‍රසාර හිමියන් අපවත් වීමෙන් පසුව සෑම වසරකදීම උන්වහන්සේ ඇතුළු හිමිවරුන් 31 නමක් සිහි කරමින් අනුස්මරණය කිරීම තුලින් තම ආදරණීය ගුරුවරයාට යුතුකම ඉටු කිරීමටද උන්වහන්සේ කටයුතු කර ඇත.\nඑදා භික්ෂුන් වහන්සේලා දිවිපිදු ස්ථානය  හැගොඩ ශ්‍රීි‍්‍ර ඉන්දාසාර නාහිමි ජ්‍යාතන්තර බෞද්ධ මධ්‍යස්ථායක් ලෙසට අද වෙන විට පර්වර්ථනය වි තිබෙිxඋන් වහන්සේලා ගමන් ගත් බස් රථයද අද මෙම ස්ථානයේ ස්මාරකයක් හැටියට තැන්පත් කර තිබේ.\nඋන් වහන්සේලා සිහි කිරිම සදහා ඉදිකරන ලද හැගොඩ ශ්‍රීි‍්‍ර ඉන්දාසාර අනුස්මරණ ශාලාව අද 02 ජනාධිපති මෛත්‍රිපාල මහතා අතින් විවෘත කිරිමටද සංවිධානය කර තිබෙි",
       "URL": "https://www.hirunews.lk/162658/අරන්තලාව-ලේ-විලක්-කර-වසර-30යි",
       "Category": "Local News",
       "Parent URL": "https://www.hirunews.lk/local-news.php?pageID=4488"
}