{
       "Source": "hirunews",
       "Timestamp": "Thursday, 23 December 2021 - 11:11",
       "Headline": "චීන පොහොර සමාගමට ගෙවීම් සිදු කරනවාද ?(වීඩියෝ)",
       "News Content": "බැක්ටීරියා ඇතුළු අහිතකර ජීවීන් අඩංගු පොහොර තොගයක් මෙරටට ගෙන ආ බව කියන චීන සමාගමට හා එහි දේශීය නියෝජිතවරයාට මුදල් ගෙවීම වළක්වාලමින් මහජන බැංකුව වෙත පනවා ඇති වාරණ නියෝගය  ඉවත් කරනවා ද නැතහොත්  දීර්ඝ කරනවා ද යන නියෝගය ලබන වසරේ ජනවාරි මස 06 වනදා ප්‍රකාශයට පත් කරන බව කොළඹ වාණිජ මහාධිකරණ විනිසුරු ප්‍රදීප් හෙට්ටිආරච්චි දැනුම් දුන්නා.\nදැනට පනවා තිබෙන වාරණ නියෝගය එදිනතෙක් දීර්ඝ කිරීමටයි විනිසුරුවරයා නියෝග කළේ.\nකොළඹ කොමර්ෂල් පොහොර සමාගම ඉදිරිපත් කළ පෙත්සමක් අද යළි කැදවීමෙන් අනතුරුව අධිකරණය මෙම නියෝගය කරනු ලැබුවා.\nපෙත්සම්කාර පොහොර සමාගම  මීට පෙර අධිකරණය හමුවේ කරුණු දක්වමින් රුපියල් බිලියනයකට වඩා වැඩි වටිනාකමකින් යුත් ජීවානුහරණය කළ කාබනික පොහොර ලංකාවට ගෙන්වීමේ ටෙන්ඩරය ලබා ගත් වගඋත්තරකාර චින්ඩා ඕ සිවින්ග් බයෝටෙක් ගෘප්‍ නමැති චීන සමාගම එම ටෙන්ඩරය ක්‍රියාත්මක කරමින් පොහොර තොගයක් ලංකාවට එවීමට පියවර ගත් බව දැනුම් දී තිබුණා.\nඒ අනුව ජීවානුහරණය කළ කාබනික පොහොර මෙරටට නැව්ගත කිරීමට අවශ්‍යව තිබූණ ද එම කාබනික පොහොර වල ක්ෂුද්‍ර ජීවීන් සිටින බව අදාළ සමාගම නැව් උපදෙස් පත්‍රිකාව මගින් පිළිගෙන ඇතැයි ඔවුන් අධිකරණය හමුවේ ප්‍රකාශ කළා.\nජාතික ශාක නිරෝධායන සේවය වෙත වගඋත්තරකාර චීන සමාගම විසින් යවා ඇති පොහොර නියදිය  පරීක්ෂා කිරීමේදී එහි ඇතැම් පොහොර කොටස් වල හානිකර බැක්ටීරියා ඇතුළු ජීවින් සිටින බව තහවුරු වී ඇතැයි ද සඳහන් කළ එම සමාගම් මෙම තත්ත්වය මත වගඋත්තරකාර චීන සමාගම ටෙන්ඩරයේ පිළිගෙන තිබූ කරුණු සම්පූර්ණ කොට නැතැයි චෝදනා කළා.\nඒ අනුව අදාළ චීන සමාගම වෙනුවෙන් නිකුත් කොට ඇති ණයවර ලිපියට අනුව කිසිදු මුදලක් එම සමාගමට, එහි දේශීය නියෝජිත ආයතනය වෙත හෝ මහජන බැංකුව වෙත ගෙවීම් හෝ ලබා ගැනීම වළක්වන වාරණ නියෝගයක් නිකුත් කරන්නැයි එම සමාගම් අධිකරණයෙන් ඉල්ලා තිබුණා.\nමෙහිදී වගඋත්තරකාර චීන පොහොර සමාගම වෙනුවෙන් පෙනී සිටි ජනාධිපති නීතිඥ නිහාල් ප්‍රනාන්දු අධිකරණයට දන්වා සිටියේ මෙම නඩුවේ කිසියම් සමථයක් ඇති වන්නේ නම් ඒ පිළිබඳව මෝසමක් මාර්ගයෙන් ඉදිරියේදී අධිකරණයට දැනුම් දෙන බවයි.\nමේ අතර, රජය මගින් ලබාදී ඇති දියර පොහොරවල පවතින දැඩි දුර්ගන්ධයත් සමඟ පරාක්‍රම සමුද්‍ර ව්‍යාපාරයේ ගොවීන් ද එම පොහොර ප්‍රතික්ෂේප කර තිබෙනවා.\nඑසේම, තවදුරටත් වගාවන් සඳහා අවශ්‍ය පොහොර නොලැබීම නිසා තමන් අසීරුතාවට පත්ව ඇති බවයි ගොවීන් පවසන්නේ.",
       "URL": "https://www.hirunews.lk/291899/චීන-පොහොර-සමාගමට-ගෙවීම්-සිදු-කරනවාද-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1475"
}