{
       "Source": "hirunews",
       "Timestamp": "Wednesday, 08 February 2023 - 18:57",
       "Headline": "සංචාරකයින් රැගත් ත්‍රීරෝද රථ රියදුරාට සද්දේ දැමූ ගාල්ලේ චණ්ඩින්ට වැඩ වරදී",
       "News Content": "ගාල්ල රිචර්ඩ් පතිරණ අනුස්මරණ පුස්තකාලය ඉදිරිපිට දී සංචාරකයින් යුවලක් රැගත් ත්‍රීරෝද රථ රියදුරෙකුට තර්ජනය කළ පුද්ගලයින් දෙදෙනෙකු අත්අඩංගුවට ගෙන අධිකරණයට ඉදිරිපත් කිරීමෙන් අනතුරුව ඔවුන් ලබන 21වන දා දක්වා රක්ෂිත බන්ධනාගාර ගත කරන ලෙස ගාල්ල මහේස්ත්‍රාත්වරයා නියෝග කර තිබෙනවා.\nසමාජ මාධ්‍ය ඔස්සේ බහුල ලෙස සංසරණය වූ අදාළ වීඩියෝවට සම්බන්ධ සිදුවීම හටගෙන ඇත්තේ ජනවාරි මස 03 වැනි දිනයි.\nමෙම සිදුවීමට මුහුණ දුන් විදේශීය විසින් අදාළ වීඩියෝ දර්ශන සමාජ මාධ්‍ය වෙත මුදා හැර තිබුණා.\nමේ සිද්ධිය සම්බන්ධයෙන් විමර්ශන සිදුකළ ගාල්ල පොලිස් ස්ථානයේ රථවාහාන අංශයේ නිලධාරීන් අදාළ ත්‍රීරෝද රථ රියදුරාට තර්ජනය කළ පුද්ගලයින් දෙදෙනා අද දින අත්අඩංගුවට ගෙන තිබෙනවා.\n29 හැවිරිදි ගාල්ල වක්වැල්ල පාරේ පදිංචි බණ්ඩාරගේ අසංක නුවන් සහ රුවන් චාමර යන දෙදෙනායි අද දින මෙලෙස අත්අඩංගුවට ගෙන අධිකරණයට ඉදිරිපත් කර ඇත්තේ.\nඅදාල සැකකරුවන් දෙදෙනා ගාල්ල රිචර්ඩ් පතිරණ අනුස්මරණ පුස්තකාලය ආශ්‍රිත ප්‍රදේශයේ සිටිනා කුලී ත්‍රිරෝද රථ පදවන්නන් දෙදෙනෙක්.",
       "URL": "https://www.hirunews.lk/326990/සංචාරකයින්-රැගත්-ත්‍රීරෝද-රථ-රියදුරාට-සද්දේ-දැමූ-ගාල්ලේ-චණ්ඩින්ට-වැඩ-වරදී",
       "Category": "Local News",
       "Parent URL": "https://www.hirunews.lk/local-news.php?pageID=548"
}