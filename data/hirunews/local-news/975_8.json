{
       "Source": "hirunews",
       "Timestamp": "Monday, 01 August 2022 - 12:57",
       "Headline": "සර්වපාක්ෂික ආණ්ඩුවක් ගැන විමල්ගෙන් ජනපතිට ලිපියක් (වීඩියෝ)",
       "News Content": "සර්වපාක්ෂික ආණ්ඩුවක් පිහිටුවීම සම්බන්ධයෙන් ජාතික නිදහස් පෙරමුණේ නායක පාර්ලිමේන්තු මන්ත්‍රි විමල් වීරවංශ, ජනාධිපති රනිල් වික්‍රමසිංහ වෙත ලිපියක් යොමුකර තිබෙනවා.\nඑමඟින් දක්වා ඇත්තේ සර්වපාක්ෂික සමුළුවක් කැඳවා අර්බුදය විසඳීමට අවශ්‍ය පොදු වැඩපිළිවෙලක් සහ එය ක්‍රියාත්මක කිරීම සඳහා මාර්ග සිතියමක් රටට ඉදිරිපත් කරන ලෙසයි.\nඑමෙන්ම අර්බුදය විසඳීම මුල් කරගනිමින් වහාම සර්වපාක්ෂික සමුළුවක් කැඳවිය යුතු බවයි ජාතික නිදහස් පෙරමුණ අවධාරණය කරන්නේ.\nව්‍යාජ අරගලකරුවන් හෙවත් අධිරාජ්‍යවාදී මෙහෙයුම් කුලීකරුවන් ලෙස ක්‍රියාකරන පිරිස් සතුව තිබෙන දේශපාලන අවිය නිෂ්ක්‍රිය කිරීමද වැදගත්.\nසර්වපාක්ෂික සමුළුවක් තුළින් දැනුම, උපායමාර්ගික ප්‍රවේශය සහ ඒ අනුව සකස් කරන ක්‍රමවේදයන් මගින් පොදු එකඟතාවක් රට හමුවේ ඉදිරිපත් කිරීම මගින් මහජන විශ්වාසය දිනාගැනීම වැදගත් බව පාර්ලිමේන්තු මන්ත්‍රී විමල් වීරවංශ ජනාධිපතිවරයා වෙත යොමුකළ ලිපියේ වැඩිදුරටත් සඳහන් වනවා.\nඑමෙන්ම පාර්ලිමේන්තු කාරක සභා පත් කිරීමද සර්ව පාක්ෂික අවම පොදු වැඩපිළිවෙලක කොටසක් මිස පරිභාහිර ක්‍රියාවලියක් නොවන බවද එමඟින් වැඩිදුරටත් සඳහන් කර තිබෙනවා.",
       "URL": "https://www.hirunews.lk/311569/සර්වපාක්ෂික-ආණ්ඩුවක්-ගැන-විමල්ගෙන්-ජනපතිට-ලිපියක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=975"
}