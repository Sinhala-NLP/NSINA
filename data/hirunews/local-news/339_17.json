{
       "Source": "hirunews",
       "Timestamp": "Tuesday, 16 May 2023 - 13:36",
       "Headline": "ජෙරම් දේවගැතිවරයාගේ ප්‍රකාශය කතෝලික සභාව හෙළා දකියි",
       "News Content": "බුදුදහමට නිගාවන ලෙස ජෙරම් ප්‍රනාන්දු නැමති දේවගැතිවරයා සිදුකළ ප්‍රකාශය හේතුවෙන් රටේ ආගමික සංහිදියාවට බලවත් තර්ජනයක් එල්ලවීමේ අවදානමක් මතුව ඇති බව කතෝලික සභාවේ මාධ්‍ය ප්‍රකාශක සිරිල් ගාමිණි පියතුමන් පවසනවා.\nකොළඹ අගරදගුරු නිල නිවසේ අද පැවති මාධ්‍ය හමුවකට එක්වෙමින් ඔහු සදහන් කළේ ජෙරම් ප්‍රනාන්දු නැමැත්තා කතෝලික පුජාප්‍රසාදිතුමකු හෝ කතෝලික සභාවට කිසිදු ලෙසකින් සම්බන්ධ අයෙකු නොවන බවයි.\nමේ අතර ජෙරම් ප්‍රනාන්දු සිදුකළ ප්‍රකාශය හෙළා දකින බවත් එය සම්පූර්ණයෙන්ම ප්‍රතික්ෂේප කරන බවත් කතෝලික සභාවේ මාධ්‍ය ප්‍රකාශක සිරිල් ගාමිණි පියතුමන් එහිදී වැඩිදුරටත් කියා සිටියා.\nමේ අතර , බුදුන් වහන්සේට අපහාස වන අයුරින් ප්‍රකාශයක් සිදුකල ජෙරම් ප්‍රනාන්දු දේවගැතිවරයාට එරෙහිව සර්ව පාක්ෂික අරගලකරුවන්ගේ සංගමය අද අපරාධ පරීක්ෂණ දෙපාර්තමේන්තුවට පැමිණිල්ලක් ඉදිරිපත් කළා.\nමේ අතර , ප්‍රචණ්ඩත්වය පැතිරවීම සදහා කුමන හෝ ක්‍රියාවක් සිදුකිරිමට ඇතැම් පිරිස් උත්සහ දරමින් සිටින බවට රජයට තොරතුරු ලැබි ඇති බව කැබිනට් ප්‍රකාශක අමාත්‍ය බන්දුල ගුණවර්ධන පවසනවා.\nඔහු මේ බව කියා සිටියේ රජයේ ප්‍රවෘත්ති දෙපාර්තමේන්තුවේ අද පැවති කැබිනට් තීරණ දැනුම් දීමේ මාධ්‍ය හමුවේදි මෙම දේවගැතිවරයා සම්බන්ධයෙන් මාධ්‍යවේදීන් නැඟු ප්‍රශ්නවලට පිළිතුරු ලෙසයි.",
       "URL": "https://www.hirunews.lk/335352/ජෙරම්-දේවගැතිවරයාගේ-ප්‍රකාශය-කතෝලික-සභාව-හෙළා-දකියි",
       "Category": "Local News",
       "Parent URL": "https://www.hirunews.lk/local-news.php?pageID=339"
}