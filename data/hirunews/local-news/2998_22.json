{
       "Source": "hirunews",
       "Timestamp": "Tuesday, 17 December 2019 - 7:35",
       "Headline": "ජනපතිගේ නම විකුණමින් වංචා කරන පුද්ගලයින් අල්ලන්න - පළාත් 9ට ජ්‍යෙෂ්ඨ නියෝජ්‍ය පොලිස්පතිවරු",
       "News Content": "ජනාධිපති ගෝඨාභය රාජපක්ෂගේ සම්බන්ධීකරණ ලේකම්වරුන් හා සමීප සම්බන්ධතාවයක් ඇති බවට හඳුන්වා ගනිමින් වංචාසහගත ලෙස පෙනී සිටින පුද්ගලයින් සම්බන්ධයෙන් තොරතුරක් ඇත්නම් වහා පොලීසිය දැනුවත් කරන ලෙසට ආරක්ෂක අමාත්‍යාංශය ජනතාවගෙන් ඉල්ලීමක් කරනවා.\nඒ සඳහා පළාත් 9ට වෙන් වෙන් වශයෙන් ජ්‍යෙෂ්ඨ නියෝජ්‍ය පොලිස්පතිවරුන් පත් කර ඇති බවයි එම අමාත්‍යාංශය සඳහන් කළේ.\nඒ අනුව බස්නාහිර පළාත සඳහා ජ්‍යෙෂ්ඨ නියෝජ්‍ය පොලිස්පති දේශබන්දු තෙන්නකෝන්, උතුර පළාත සඳහා ජ්‍යෙෂ්ඨ නියෝජ්‍ය පොලිස්පති රවී විජේගුණවර්ධන සහ මධ්‍යම පළාත සඳහා ජ්‍යෙෂ්ඨ නියෝජ්‍ය පොලිස්පති එස්.එම්. වික්‍රමසිංහ පත් කර තිබෙනවා.\nමීට අමතරව ජ්‍යෙෂ්ඨ නියෝජ්‍ය පොලිස්පති රොෂාන් ප්‍රනාන්දු දකුණු සහ සබරගමුව පළාත්වලටත් පත් කර ඇති බවයි ආරක්ෂක අමාත්‍යාංශය සඳහන් කළේ.\nඋතුරුමැද සහ වයඹ පළාතට ජ්‍යෙෂ්ඨ නියෝජ්‍ය පොලිස්පති නන්දන මුණසිංහත්, ඌව පළාත සඳහා ජ්‍යෙෂ්ඨ නියෝජ්‍ය පොලිස්පති ඩබ්ලිව්.එෆ්.යූ. ප්‍රනාන්දුත් පත් කර තිබෙනවා.\nජ්‍යෙෂ්ඨ නියෝජ්‍ය පොලිස්පති ලලිත් පතිනායක පත් කර ඇත්තේ නැගෙනහිර පළාත සඳහායි.\nජනාධිපතිවරයා සමඟ සබඳතා ඇති බවට අගවමින් කොළඹ නගරය තුළ එවැනි වංචා සිදුකරන පුද්ගලයින් සම්බන්ධයෙන් කොළඹ වංචා විමර්ශන අංශය දැනුවත් කළ හැකි බවයි ආරක්ෂක අමාත්‍යාංශය සඳහන් කළේ.\nමීට අමතරව කුමන හෝ ප්‍රදේශයක මෙවැනි වංචාවක් සිදුවන්නේ නම්, 119 පොලිස් හදිසි ඇමතුම් අංකය අමතා දැනුම් දීමේ හැකියාව ද පවතිනවා.",
       "URL": "https://www.hirunews.lk/230406/ජනපතිගේ-නම-විකුණමින්-වංචා-කරන-පුද්ගලයින්-අල්ලන්න-පළාත්-9ට-ජ්‍යෙෂ්ඨ-නියෝජ්‍ය-පොලිස්පතිවරු",
       "Category": "Local News",
       "Parent URL": "https://www.hirunews.lk/local-news.php?pageID=2998"
}