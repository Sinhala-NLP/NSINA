{
       "Source": "hirunews",
       "Timestamp": "Tuesday, 16 February 2021 - 11:08",
       "Headline": "වෛද්‍යවරයෙකුගේ ATM  කාඩ්පතකින් මුදල් වංචා කළ අයෙක් අල්ලයි",
       "News Content": "වෛද්‍යවරයෙකුගේ ATM කාඩ්පතකින් රුපියල් දසදහසක පමණ මුදලක් වංචාකළ පුද්ගලයෙකු ගාල්ල පොලිසිය විසින් අත්අඩංගුවට ගෙන තිබෙනවා.\nමෙලෙස අත්අඩංගුවට ගෙන ඇත්තේ බූස්ස, කැඳල ප්‍රදේශයේ පදිංචි සංචාරක මඟ පෙන්වන්නෙක් ලෙස කටයුතු කළ අයෙක්.\nඅදාල වෛද්‍යවරයා ගාල්ල නගරයේ බැංකු ශාඛාවකට පැමිණ එහි ATM යන්ත්‍රයෙන් මුදල් ලබා ගැනීමෙන් අනතුරුව කාඩ්පත එහි අමතකව ගොස් තිබෙනවා.\nපසුව ATM යන්ත්‍රය වෙත පැමිණි සැකකරු එහි තිබූ කාඩ්පත ගෙන ඉන් රුපියල් දසදහසක පමණ වටිනා මත්පැන්, ආහාර පාන සහ ශබ්ද විකාශන යන්ත්‍ර උපකරණ මිලදී ගෙන ඇති බවටයි අනාවරණය වී ඇත්තේ.\nතම කාඩ්පතින් භාණ්ඩ ලබාගත් බවට වෛද්‍යවරයාගේ ජංගම දුරකථනයට ලද කෙටි පණිවුඩ අනුව ඒ සම්බන්ධයෙන් ඔහු පොලිසියට පැමිණිල්ලක සිදුකර තිබෙනවා.\nඒ අනුව ක්‍රියාත්මක වූ පොලිසිය අදාල වෙළඳසැල්වලට ගොස් ආරක්ෂිත කැමරා පද්ධති පරික්ෂා කිරිමේදී තහවුරු කරගෙන ඇත්තේ වෛද්‍යවරයාගේ ATM කාඩ්පත භාවිත කරමින් භාණ්ඩ ලබාගත් පුද්ගලයා දිගු කොණ්ඩයක් සහිත අයෙකු බවටයි.\nසැකකරු සංචාරක මඟ පෙන්වන්නෙකු බවට සැකකළ පොලිසිය උණවටුන ප්‍රදේශයට ගොස් එවැනි පුද්ගලයෙකු පිළිබඳ කළ විමසීමකදී පොලිසිය පෙන්වූ ඡායාරූපයේ සිටි පුද්ගලයා කාන්තාවක් විසින් හඳුනාගැනීමෙන් පසු සැකකරු අත්අඩංගුවට ගෙන ඇති බවයි වාර්තා වුණේ .",
       "URL": "https://www.hirunews.lk/262741/වෛද්‍යවරයෙකුගේ-atm-කාඩ්පතකින්-මුදල්-වංචා-කළ-අයෙක්-අල්ලයි",
       "Category": "Local News",
       "Parent URL": "https://www.hirunews.lk/local-news.php?pageID=2143"
}