{
       "Source": "hirunews",
       "Timestamp": "Sunday, 18 April 2021 - 12:33",
       "Headline": "මුහුදුබඩ මාර්ගයේ දුම්රිය ධාවනයට බාධා (ඡායාරූප)",
       "News Content": "දුම්රියක් පීලි පැනීම හේතුවෙන් මුහුදුබඩ මාර්ගයේ දුම්රිය ධාවන කටයුතුවලට බාධා මතුවී තිබෙනවා.\nදුම්රිය පාලක මැදිරිය සඳහන් කළේ බෙලිඅත්තේ සිට පැමිණි දුම්රියක් ගාල්ල දුම්රිය ස්ථානය ආසන්නයේදී මෙලෙස පීලි පැනීමට ලක්ව ඇති බවයි.\nපීලි පැනීමට ලක්වූ දුම්රිය පීලිගත කිරීමේ කටයුතු මේවන විට ක්‍රියාත්මකයි.\nගාල්ල දුම්රිය ස්ථානයේ නිලධාරීන් විසින් පීලි පැනීමට ලක්වූ දුම්රියේ මගීන් කොළඹ සිට බෙලිඅත්ත දක්වා යාමට පැමිණි දුම්රියට නංවා එය කොළඹ බලා පිටත්කර යැවූ බවයි අප වාර්තාකරු කියාසිටියේ.\nඑසේම බෙලිඅත්තේ සිට පැමිණි දුම්රියකට කොළඹ සිට පැමිණි දුම්රියේ මගීන් නංවා එම දුම්රිය යළි බෙලිඅත්ත දෙසට ධාවනය කරවීමට කටයුතු කළ බවයි වාර්තාවන්නේ.\nදුම්රිය ප්‍රධාන පාලක මැදිරිය සඳහන් කළේ අලුත් අවුරුද්දට ගම්බිම් බලා ගිය ජනතාවට යළි කොළඹට පැමිණීමට යොදා තිබූ විශේෂ දුම්රියක් මෙලෙස පීලිපැනීමකට ලක්ව ඇති බවයි.",
       "URL": "https://www.hirunews.lk/268770/මුහුදුබඩ-මාර්ගයේ-දුම්රිය-ධාවනයට-බාධා-ඡායාරූප",
       "Category": "Local News",
       "Parent URL": "https://www.hirunews.lk/local-news.php?pageID=2013"
}