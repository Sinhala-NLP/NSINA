{
       "Source": "hirunews",
       "Timestamp": "Friday, 08 July 2022 - 19:13",
       "Headline": "මාගාල්ල පිරවුම්හලේදී ඝාතනය වුණේ ජයසිකුරු මෙහෙයුමේදී දිවිපිදූ රණවිරුවෙකුගේ පුතෙක් - සැකකරුවන් 7ක් අල්ලයි (වීඩියෝ)",
       "News Content": "ගාල්ල - මාගාල්ල ඉන්ධන පිරවුම්හලේ පෝලිමේ රැදී සිටි දෙපිරිසක් අතර ඇතිවූ ගැටුමෙන් තරුණයෙකු මියයාමේ සිද්ධිය සම්බන්ධයෙන් පුද්ගලයින් 7 දෙනෙකු අත්අඩංගුවට ගෙන තිබෙනවා.\nඊයේ රාත්‍රියේ ඉන්ධන මිලදී ගැනීමට පැමිණි බටදූව ප්‍රදේශයේ පුද්ගලයෙකු සිය මෝටර් රථය මිතුරෙකුගේ වෙළඳසැලක් ඉදිරිපිටින් පෝලිමට ඇතුලු කිරීමට උත්සහ කළ අවස්ථාවේදී පෝලිමේ පිටුපසින් සිටි පිරිසක් ඊට විරෝධය පළ කිරීමත් සමඟ මෙම ගැටුම හට ගෙන තිබුණා.\nසිද්ධියෙන් ජීවිතක්ෂයට පත්වුණේ හබරාදූව - යටගල ප්‍රදේශයේ පදිංචි 25 හැවිරිදි තරුණයෙක්.\nමෙම ඝාතනයට අදාළ ප්‍රධාන සැකකරුවන් දෙදෙනා ද අත්අඩංගුවට ගත් පිරිස අතර වනවා.\nඅවුරුදු 18ත් 51ත් අතර වයස්වල පසුවන සැකකරුවන් මාගාල්ල ප්‍රදේශයේම පදිංචිකරුවන් පිරිසක්. ඔවුන් හෙට ගාල්ල මහේස්ත්‍රාත් අධිකරණයට ඉදිරිපත් කිරීමට නියමිත අතර ගාල්ල වරාය පොලිසිය වැඩිදුර පරීක්ෂණ සිදුකරනවා.\nජිවිතක්ෂයට පත් වූ අචිර සාලින්ද නමැති මෙම තරුණයාගේ පියා රට වෙනුවෙන් දිවි පිදූ රණවිරුවෙකු වන අතර, ඔහු ජයසිකුරු මෙහෙයුමේදී මියගොස් තිබෙනවා. පියා මියයන විට මෙම තරුණයා අවුරුද්දක කුඩා දරුවෙක්.\nකුඩා කලදීම පියාගේ රැකවරණය අහිමිවූ අචිරගේ මව 2015 වසරේදී රිය අනතුරකින් ජිවිතක්ෂයට පත්ව තිබෙනවා.\nඅනතුරුව තම භාරයේ අධ්‍යාපනය හදාරණ ඔහු කොතලාවල විද්‍යාල පීඨයේ සිවිල් උපාධි අපේක්ෂකයෙකුව සිටියදීයි මෙම අවාසනාවන්ත සිද්ධියට මුහුණදුන් බවයි අචිරගේ මවගේ නැගණිය පැවසුවේ.",
       "URL": "https://www.hirunews.lk/309473/මාගාල්ල-පිරවුම්හලේදී-ඝාතනය-වුණේ-ජයසිකුරු-මෙහෙයුමේදී-දිවිපිදූ-රණවිරුවෙකුගේ-පුතෙක්-සැකකරුවන්-7ක්-අල්ලයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1036"
}