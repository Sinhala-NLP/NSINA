{
       "Source": "hirunews",
       "Timestamp": "Thursday, 06 August 2020 - 8:16",
       "Headline": "කොරෝනා ආසාදිත සංඛ්‍යාව 2,839 දක්වා ඉහළට",
       "News Content": "නව කොරෝනා ආසාදිතයන් පස්දෙනෙකු ඊයේ හඳුනාගැනීමත් සමඟ මෙරට මුළු කොරෝනා ආසාදිතයන් සංඛ්‍යාව 2,839 දක්වා ඉහළ ගියා.\nනව ආසාදිතයන් පස්දෙනා අතර එක්සත් අරාබි එමීර් රාජ්‍යයේ සිට පැමිණි දෙදෙනෙකු, චෙන්නායි සිට පැමිණි ශ්‍රී ලාංකිකයෙක්, කන්දකාඩු පුනරුත්ථාපන මධ්‍යස්ථානයේ රැඳවියෙකුගේ ආශ්‍රිතයෙකු සහ සේනපුර පුනරුත්ථාපන මධ්‍යස්ථානයේ රැඳවියෙකු සිටින බවයි රජයේ ප්‍රවෘත්ති දෙපාර්තමේන්තුව සඳහන් කළේ.\nඑමෙන්ම කොරෝනා ආසාදනය වූ තවත් 13 දෙනෙකු ඊයේ සුවය ලබා පිටව යාමත් සමඟ මෙරට සුවය ලැබූ කොරෝනා ආසාදිත සංඛ්‍යාව 2537 දක්වා ඉහළ ගියා.\nවසංගත රෝග විද්‍යා අංශය සඳහන් කළේ මේ වනවිට 291 දෙනෙකු වෛද්‍ය අධීක්ෂණය යටතේ තවදුරටත් රෝහල් ගතව ප්‍රතිකාර ලබන බවයි.\nලොව පුරා කොරෝනා  ආසාදිතයන් සංඛ්‍යාව මේ වනවිට එක්කෝටි 89 ලක්ෂ 56,626 දක්වා ඉහළ ගොස් ඇති අතර, මරණ සංඛ්‍යාව ද ඊයේ හත්ලක්ෂය ඉක්මවූවා.\nඑලෙස කොරෝනා මරණ හත්ලක්ෂ 10,038ක් මේ වනවිට වාර්තාවී ඇති අතර, සුවය ලැබූ සංඛ්‍යාව එක්කෝටි විසි එක්ලක්ෂ 41,748ක්.\nඇමරිකා එක්සත් ජනපදයෙන් ආසාදිතයන් 49 ලක්ෂ 73,000ක් සහ මරණ එක්ලක්ෂ 61,581ක් වාර්තාවන අතර, බ්‍රසීලයෙන් ආසාදිතයන් 28 ලක්ෂ 62,000ක් සහ මරණ 97,418 ක් වාර්තා වනවා.\nතුන්වෙනුව වැඩිම ආසාදිත සංඛ්‍යාවක් එනම් ආසාදිතයන් 19 ලක්ෂ 63,000 ක් ඉන්දියාවෙන් වාර්තාවන අතර, එරට කොරෝනා මරණ සංඛ්‍යාව ද මේ වනවිට 40,739 දක්වා ඉහළ ගොස් තිබෙනවා.\nඊයේ දිනයේදීත් ලොව වැඩිම නව කොරෝනා ආසාදිතයන් සංඛ්‍යාවක් එනම් ආසාදිතයන් 56,626 ක් වාර්තාවී ඇත්තේ ඉන්දියාවෙන්.",
       "URL": "https://www.hirunews.lk/247204/කොරෝනා-ආසාදිත-සංඛ්‍යාව-2839-දක්වා-ඉහළට",
       "Category": "Local News",
       "Parent URL": "https://www.hirunews.lk/local-news.php?pageID=2537"
}