{
       "Source": "hirunews",
       "Timestamp": "Friday, 17 June 2022 - 9:21",
       "Headline": "විදේශ මුදල් තොගයක් සමඟ සිව්දෙනෙකු අත්අඩංගුවට",
       "News Content": "රුපියල් එක්කෝටි අසු හය ලක්ෂ අනූ පන්දහසක මුදලක් සහ රුපියල් ලක්ෂ හතරක විදේශ මුදල් තොගයක් සමඟ සැකකරුවන් සිව්දෙනෙකු පොලිස් විශේෂ කාර්ය බලකාය විසින් පිටකොටුව ඇතුලු ප්‍රදේශ 3ක දී අත්අඩංගුවට ගෙන තිබෙනවා.\nඊයේ (16) පිටකොටුව - ටෙනෙට් වෙළඳ සංකීර්ණය, මාළිගාවත්ත නුරානියා මංසන්ධියේදී සහ කොළඹ 11 ප්‍රදේශවල රන් ආභරණ අලෙවිසැල් තුනක් පරීක්ෂාවට ලක් කිරීමේදී මෙම මුදල් තොගය සොයාගත් බවයි පොලිස් විශේෂ කාර්ය බලකාය සඳහන් කළේ.\nමෙම විදෙස් මුදල් තොගය අතර ඇමරිකන් ඩොලර් 100 යේ නෝට්ටු 9 ක් සහ ඉන්දීය රුපියල් දහයේ නෝට්ටු 16 ක්, කුවේට් ඩිනාර් නෝට්ටු හතක් ඇතුලු විදේශීය මුදල් වර්ග කිහිපයක් තිබූ බවයි පොලිසිය වැඩිදුරටත් කියා සිටියේ.\nවිදේශ මුදල් තොගය සමඟ අත්අඩංගුවට ගත් සැකකරුවන් වැල්ලවත්ත, මරදාන සහ අලුත්කඩේ ප්‍රදේශවල පදිංචිකරුවන්.",
       "URL": "https://www.hirunews.lk/307359/විදේශ-මුදල්-තොගයක්-සමඟ-සිව්දෙනෙකු-අත්අඩංගුවට",
       "Category": "Local News",
       "Parent URL": "https://www.hirunews.lk/local-news.php?pageID=1089"
}