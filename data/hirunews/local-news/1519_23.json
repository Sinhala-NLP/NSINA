{
       "Source": "hirunews",
       "Timestamp": "Friday, 03 December 2021 - 16:03",
       "Headline": "ලාංකේය දේශපාලනයේ ආසන්නතම සිදුවීම් හා ගෑස් ගැටලුව",
       "News Content": "* පුපුරන ගෑස්\nගෑස් පිපිරීමේ සිද්ධීන් දිවයිනේ විවිධ ප්‍රදේශවලින් වාර්තා වෙන අවස්ථාවක දී ලිට්‍රෝ සමාගම විසින් ගෑස් සැපයීම තාවකාලික ව නවතා දමන්නට තීරණය කළා.\nලිට්‍රෝ ගෑස් සමාගම හා ශ්‍රී ලංකා ප්‍රමිති ආයතනය ද මේ ගෑස් පිපිරීම් සම්බන්ධ විධිමත් පිළිතුරක් ලබා දීමට මේ දක්වා සමත් වී නැති අතර, මෙම පිපිරීම්වලට හේතුව ගෑස් සංයුතියේ සිදු වූ වෙනසක් බවට යි බොහෝ අය පවසන්නේ.\nඑමෙන් ම ලිට්‍රෝ සමාගම ද තමන් විසින් ගෑස් සංයුතියේ යම් වෙනසක් සිදු කළ බව සඳහන් කළා.\nදේශපාලඥයින් හා වගකිව යුතු අමාත්‍යවරුන් ද මෙම ගැටලුව සම්බන්ධ විවිධ අදහස් පළ කළත් ගෑස් අනතුරුවල නම් අඩුවක් පෙනෙන්නට නෑ.\nඇතැම් අඳබාල දේශපාලඥයින් පැවසුවේ, මෙම පිපිරීම්වලට ගෑස් ටැංකිය හෝ ගෑස් සංයුතිය බල පා නො මැති අතර මෙම පිපිරීම්වලට හේතු වී\nඇත්තේ, ගෑස් උඳුනේ ප්‍රමිතිය බවයි.\nගෑස් ගැටලුව දිනෙන් දින උත්සන්න වෙදිදී එම පිපිරීම් ගැන සොයා බැලීම සඳහා විශේෂ ජනපති විමර්ශන කමිටුවක් ද පත් කෙරුණා.\nගෙන් ගෙට ගොසින් ගෑස් ගැටලු විමසීම සඳහා මෙම කමිටුව පත් කළ බව යි සඳහන් වන්නේ.\nගෑස් හිඟයක් මෙන්ම ගෑස් මිල ද ඉහළ ගොස් ඇති වකවානුවක දී පෝලිමේ සිට ලබාගන්නා ගෑස් සිලින්ඩරය ද මහා විපතකට අත වනන බෝම්බයක් මෙන් වීම ඉතා ම කනගාටුදායක තත්ත්වයක්.\n* වසා දැමුණු සපුගස්කන්ද\nසපුගස්කන්ද තෙල් පිරිපහදුව වසා දැමුණේ, මීට සති කිහිපයකට ඉහතදියි.\nසපුගස්කන්ද වසා දැමීමත් සමඟ දිවයින පුරා ම තෙල් පිළිබද බියක් පැතිරුණු අතර, ඉන්ධනහල් තුළ දීර්ඝ පෝලිම් ඇති වුණා.\nනඩත්තු කටයුතු සඳහා සපුගස්කන්ද තෙල් පිරිපහදුව වසා දැමුණේ දින 50කට යි.\nසපුගස්කන්ද තෙල් පිරිපහදුව වසා දැමීම සාධාරණීකරණය කිරීමට බලශක්ති අමාත්‍ය උදය ගම්මන්පිල පැවසුවේ, මෙම අවස්ථාවේ දී පිරිපහදු කළ තෙල් ගෙන්වීම පිරිපහදු කරනවාට වඩා ලාභදායී බවයි.\n* චීන පොහොර නැව\nචීනයේ සිට මෙරට ආනයනය කළ පොහොර නැව තවමත් තම බහලුම් නිදහස් නො කර ශ්‍රී ලංකා මුහුදු සීමාවේ සැරිසරන බව කවුරුත් දන්නා රහසක්.\nබැක්ටීරියා ඇතුළු අහිතකර ජීවීන් අඩංගු මෙම පොහොර තොගය ආනයනය කර තිබුණේ චීන සමාගමකින්.\nකෘෂිකර්ම විශේෂඥයින් හා වියත් බුද්ධිමතුන් බොහෝ අය පැවසුවේ, මෙම පොහොර ඉතා ම අහිතකර බව හා දේශීය කෘෂිකර්මාන්තයට මේවා යොදා ගැනීම නුසුදුසු බවයි.\nමේ සම්බන්ධ ව දිගින් දිගට ම එල්ල වූ විරෝධතා හමුවේ පොහොර නැවේ බහාලුම් වරායට නිදහස් කිරීම පමා වූ අතර, අවසානයේ එම පොහොර භාර නො ගන්නා බවට රජය ප්‍රකාශයක් නිකුත් කළා.\nඑසේ තම බහලුම් කොළඹ වරායට නිදහස් කිරීමට නො හැකි වූ චීන පොහොර නැව, මෙම කාරණය සම්බන්ධයෙන් ශ්‍රී ලංකාවෙන් වන්දියක් ද ඉල්ලා සිටියා.\nකෙසේ වෙතත් මෙම ගැටලුව තවමත් නො විසඳී තිබෙන අතර, විධිමත් යාන්ත්‍රණයක් හා ප්‍රමිති‍යකින් තොර ව මෙම පොහොර ආනයනය කළේ කවු ද ? ඒවාට අනුමැතිය දුන්නේ කවු ද යන ගැටලු කිසිවක් ම මේ වෙන තුරුත් විසඳී නෑ.\n* ගෞතම් අදානිගේ මැදිහත් වීම\nඉන්දීය අංක එකේ ධනපති ගෞතම් අදානි ශ්‍රී ලංකාව කෙරෙහි වැඩි වැඩියෙන් මැදිහත් වන බවක් පෙනෙන්නට තිබෙනවා.\nකොළඹ වරාය නැගෙනහිර පර්‍යන්තයේ සංවර්ධන කටයුතු, නොබෝ දිනකින් අදානි සමාගමේ මූලිකත්වයෙන් ආරම්භ වනු ඇති.\nඅදානි යනු සිතා මතා හමාර කළ නො හැකි තරම් සුපිරි ධනවාදී බලවතෙකි.\nඔහු සතු ව ඇති සමාගම්, නිෂ්පාදන හා ඔහුගේ ව්‍යාපාර ජාලය අතිවිශාල එකක් බව නොරහසක්.\nඑවැනි අයෙකු සමඟ ගනුදෙනු කිරීමේ දී රාජ්‍ය දෙපොළ භාවිත කිරීමට යෑම මොන තරම් නම් අනුවණ කමක් දැ යි යන්න රජයට නො වැටහෙන්නේ මන් ද ?\nගෑස් පිපිරීම් හරහා ලිට්‍රෝ ගෑස් සමාගමේ කීර්තියට නාමයට ද බරපතළ හානියක් ඇති වී තිබෙන අතර, ලිට්‍රෝ ගෑස් සමාගමේ ව්‍යාපාරමය බලවත්කම අඩපණ වීමක් ද මේ දිනවල පෙනෙන්නට තිබෙනවා.\nඅදානිට ලංකාවට ම වුවත් ගෑස් දීමේ හැකියාවක් ඇත.\nලිට්‍රෝ කොටස් අදානි සතු වී ලිට්‍රෝ පාලනයත් ඉන්දියාව සතු වෙයි ද ?\nබැසිල් ඉන්දියාවට යන අතර, රෝහිත අබේගුණවර්ධන නැගෙනහිර ජැටිය වසර දෙකක් තුළ සංවර්ධනය වන බවක් පවසනවා.\nමෙම සිදුවීම් වෙන වෙන ම ගෙන විමසුව ද එහි ඇති මහා පොදු සාධකය කුමක් විය හැකි ද ?\nඑක් අතකින් ලෝක බලවතා වීමට මානන චීන ණය උගුළේ හුස්ම හිර වෙද්දී තවත් අතකින් අසල්වැසියාගේ අතැවැසියෙකු වීමට ද අපට සිදු වෙයි ද ?\nමේ වනවිටත් චීනයේ හා ඉන්දියාවේ රූකඩයක් ව ඇති ශ්‍රී ලංකා ප්‍රජාතාන්ත්‍රික සමාජවාදී ජනරජයේ ස්වාමීවරුන්ගේ ලැයිස්තුවට ඉදිරියට එක් වෙන්නේ කවු ද ?",
       "URL": "https://www.hirunews.lk/289932/ලාංකේය-දේශපාලනයේ-ආසන්නතම-සිදුවීම්-හා-ගෑස්-ගැටලුව",
       "Category": "Local News",
       "Parent URL": "https://www.hirunews.lk/local-news.php?pageID=1519"
}