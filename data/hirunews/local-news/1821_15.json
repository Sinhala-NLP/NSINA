{
       "Source": "hirunews",
       "Timestamp": "Wednesday, 14 July 2021 - 9:03",
       "Headline": "සිංගප්පූරු එක්ස් ප්‍රෙස් සමාගම අමෙරිකානු ඩොලර් මිලියන 3.6 මූලික වන්දියක් ගෙවයි",
       "News Content": "පසුගිය මැයි මාසයේදී කොළඹ වරාය ආසන්නයේදී ගිනි ගැනීමට ලක්වූ එක්ස් ප්‍රෙස් පර්ල් නෞකාවේ සිද්ධියෙන් සිදුවූ පරිසර හානිය හා ධීවරයින්ට සිදු වූ අලාභයට වන්දි ගෙවීම සඳහා  ශ්‍රී ලංකා රජය ඉල්ලුම් කළ මූලික වන්දියෙන් කොටසක් ගෙවීම්ට එක්ස් ප්‍රෙස් නෞකා භාණ්ඩ ප්‍රවාහන සමාගම එකඟ වී තිබෙනවා.\nඒ අනුව ඔවුන් ඇමරිකානු ඩොලර් මිලියන 3.6 ක මුදලක් මූලික ගෙවීම වශයෙන් සිදු කර ඇති බවයි වාර්තා වන්නේ.\nශ්‍රී ලංකාව මෙම නෞකාව ගිනි ගැනීමේ සිද්ධියෙන් සාගර කලාපය ඇතුලු පරිසරයට වූ හානිය සහ ධීවරයින්ට වූ හානිය ප්‍රතිපුර්ණය කරගැනීම සඳහා ශ්‍රී ලංකා රුපියල් මිලියන 700 වන්දි වශයෙන් ඉල්ලා සිටියා.\nමේ සම්බන්ධයෙන් අදහස් දක්වන එක්ස් ප්‍රෙස් නෞකා භාණ්ඩ ප්‍රවාහන සමාගම පවසා ඇත්තේ මෙම සිද්ධියෙන් සිදු වූ හානිය පිළිබඳව කෙරෙන තක්සේරුවකින් අනතුරුව ඒ සඳහා නීතියානුකූලව ගෙවීමට නියමිත සියලු ගෙවීම් සිදු කිරීමට සූදානම් බවයි.\nඑමෙන්ම මෙම සිදුවීම් හරහා උද්ගත වූ පරිසර හානි අවම කර ගැනීමටත් වෙරළ තීරය සහ සාගර කලාපය පිරිසිදු කිරීමටත් ලබාදෙන සිය සහාය තවදුරටත් අඛණ්ඩව ලබා දෙන බවත් ඔවුන් පවසා තිබෙනවා.\nමේ අතර ගිනි ගැනීමෙන් පසු මුහුදුබත් වූ නෞකාව සම්බන්ධයෙන් සිදු කෙරෙන නිරීක්ෂණ කටයුතු ද පැය 24 පුරා තවදුරටත් අඛණ්ඩව සිදුකරන බවත් නැවෙන් යම්කිසි තෙල් කාන්දුවක් සිදු වන්නේද යන්න පිළිබඳව නිරන්තර අවධානයෙන් සිය සමාගම සිටින බවත් ඔවුන් කළ නිවේදනයේ වැඩිදුරටත් සඳහන්.\nඑමෙන්ම මේ වන විට කොළඹ හෝටලයක රඳවා ඇති සිය නෞකාවේ කාර්ය මණ්ඩලය හැකි ඉක්මනින් ඔවුන්ගේ රටවලට යැවීම සම්බන්ධයෙන්යෙන් ශ්‍රී ලංකා බලධාරීන් සමග සමීපව කටයුතු කරන බවත් එක්ස් ප්‍රෙස් භාණ්ඩ ප්‍රවාහන සමාගම වැඩිදුරටත් පවසනවා.",
       "URL": "https://www.hirunews.lk/276920/සිංගප්පූරු-එක්ස්-ප්‍රෙස්-සමාගම-අමෙරිකානු-ඩොලර්-මිලියන-3-6-මූලික-වන්දියක්-ගෙවයි",
       "Category": "Local News",
       "Parent URL": "https://www.hirunews.lk/local-news.php?pageID=1821"
}