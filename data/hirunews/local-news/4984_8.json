{
       "Source": "hirunews",
       "Timestamp": "Thursday, 30 June 2016 - 18:17",
       "Headline": "ඉතිරි පළාත් පාලන ආයතන ගැන තීරණය අද ?",
       "News Content": "ඉතිරිව ඇති පළාත් පාලන ආයතන 23 විසුරුවනවා ද නැද්ද යන්න පිළිබදව තීන්දුව අද රාත්‍රීයේදී තීරණය කරන බව පළාත් පාලන හා පළාත් සභා අමාත්‍ය ෆයිසර් මුස්තාෆා ප්‍රකාශ කළා.\nජනාධිපති මෛත්‍රීපාල සිරිසේන සහ අග්‍රාමාත්‍ය රනිල් වික්‍රමසිංහගේ ප්‍රධානත්වයෙන් අද (30) රාත්‍රියේදී පැවැත්වෙන විශේෂ සාකච්ඡාවෙන් අනතුරුව මෙම තීන්දුව ගන්නා බවයි අමාත්‍යවරයා හිරු ප්‍රවෘත්ති අංශයට සදහන් කළේ.\nමහ නගර සභා, නගර සභා, ප්‍රාදේශීය සභා ඇතුළු සමස්ත පළාත් පාලන ආයතන 335න් 312 ක නිල කාලය 2015 වසරේ මාර්තු 31 වැනිදා අවසන් වුණා.\nඒ අනුව අදින් නිල කාලය අවසන්වන පළාත් පාලන ආයතන 23 ට මහ නගර සභා 17 ක් එක් නගර සභාවක් සහ ප්‍රාදේශීය සභා 5 ක් ඇතුළත්.\nඑම පළාත් පාලන ආයතන 23 නිල කාලය පසුගිය වසරේ ඔක්තෝබර් 31 වැනිදායින් අවසන්වීමට නියමිත වූ නමුත් ජනාධිපතිවරයා විසින් එය 2016 ජුනි 30 වැනිදා දක්වා දෙවරක් දීර්ඝ කරනු ලැබුවා.\nඒ අනුව මෙරට විශාලතම පළාත් පාලන ආයතනය ලෙස සැලකෙන කොළඹ මහ නගර සභාවේ නිලකාලය ද අදින් අවසන් වනවා.",
       "URL": "https://www.hirunews.lk/136879/ඉතිරි-පළාත්-පාලන-ආයතන-ගැන-තීරණය-අද",
       "Category": "Local News",
       "Parent URL": "https://www.hirunews.lk/local-news.php?pageID=4984"
}