{
       "Source": "hirunews",
       "Timestamp": "Thursday, 01 December 2022 - 21:33",
       "Headline": "ඒඩ්ස් ව්‍යාප්තිය හා පරීක්ෂණ සම්බන්ධයෙන් අනාවරණයක්",
       "News Content": "2021 වසරට සාපේක්ෂව 2022 වසරේ මේ දක්වා කාලය තුළ HIV ආසාදිතයින්ගේ කැපීපෙනෙන වර්ධනයක් පෙන්නුම් කරන බව ජාතික ලිංගාශ්‍රිත රෝග හා ඒඩ්ස් මර්දන වැඩසටහන පවසනවා.\nඒ අනුව 2022 වසරේ ගතවූ කාලය තුළ මෙරටින් HIV ආසාදිතයින් 479 දෙනෙකු හඳුනාගෙන තිබෙන අතර පසුගිය සමස්ත වර්ෂය පුරාවට ම මෙරටින් හඳුනාගෙන තිබු‍ණේ HIV ආසාදිතයින් 411ක් පමණක් වීම විශේෂත්වයක්.\nමේ අතර ජාතික ලිංගාශ්‍රිත රෝග හා ඒඩ්ස් මර්දන වැඩසටහන පෙන්වා දෙන්නේ වයස අවුරුදු 18ත් 30ත් අතර වයස් කාණ්ඩයේ පසුවන තරුණ පිරිස් අතර HIV ආසාදනය සහ සෙසු ලිංගාශ්‍රිත රෝගවල ව්‍යාප්තියේ වර්ධනයක් පෙන්නුම් කරන බවයි.\nමෙවැනි පසුබිමක වෛද්‍යවරු පෙන්වා දෙන්නේ HIV ව්‍යාප්තිය පාලනයට පරීක්ෂණ සහ ප්‍රතිකාර වෙත කඩිනමින් යොමුවීම අත්‍යවශ්‍ය බවය.\nකොළඹ 10, ද සේරම් පෙදෙසේ පිහිටි ජාතික ලිංගාශ්‍රිත රෝග හා ඒඩ්ස් මර්දන වැඩසටහනේ මධ්‍යම සායනය හරහා HIV ආසාදනය වී ඇත්දැයි තහවුරු කරගැනීමේ පරීක්ෂණ, ඒඩ්ස් රෝගී ප්‍රතිකාර, උපදේශන සේවා ඇතුළු සේවා රැසක් ජනතාවට නොමිලේ සපයන බවත් HIV ආසාදිතයින් හඳුනාගැනීමට සිදුකරන පරීක්ෂණ සහ සෙසු සේවා සැපයීම වෙනුවෙන් මාර්ගගත ක්‍රමය ඔස්සේ ද මේ වනවිට පහසුකම් සපයා තිබෙන බවත් ජාතික ලිංගාශ්‍රිත රෝග හා ඒඩ්ස් මර්දන වැඩසටහන පෙන්වා දෙනවා.\nකිසියම් අයෙක්ට HIV ආසාදිතයින් හඳුනාගැනීමට සිදුකරන පරීක්ෂණ සහ සෙසු සේවා සැපයීම වෙනුවෙන් මාර්ගගත ක්‍රමයට ලියාපදිංචි වීමට අවශ්‍යයයි නම් https://know4sure.lk/ යන මෙම සබැදිය ඔස්සේ පිවිසිය හැකියි.",
       "URL": "https://www.hirunews.lk/321754/ඒඩ්ස්-ව්‍යාප්තිය-හා-පරීක්ෂණ-සම්බන්ධයෙන්-අනාවරණයක්",
       "Category": "Local News",
       "Parent URL": "https://www.hirunews.lk/local-news.php?pageID=694"
}