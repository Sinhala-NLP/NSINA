{
       "Source": "hirunews",
       "Timestamp": "Wednesday, 23 March 2022 - 11:49",
       "Headline": "වෛද්‍ය සාෆිට හිඟ වැටුප් හා දීමනා ගෙවන්න, අධිකරණයට පොරොන්දුවක්",
       "News Content": "වඳ සැත්කම් කළේ යැයි අසත්‍ය චෝදනා මත අනිවාර්ය නිවාඩු යැවූ කුරුණෑගල ශික්ෂණ රෝහලේ වෛද්‍ය සෙයිගු ෂිහාබ්දීන් මොහොමඩ් සාෆි වැඩ තහනමට ලක්ව සිටි කාලය තුල ඔහුට හිමිවිය යුතු හිඟ වැටුප් හා දීමනා ගෙවීමට පියවර ගන්නා බව නීතිපතිවරයා අද අභියාචනාධිකරණයට දැනුම් දුන්නා.\nඒ, සෝභිත රාජකරුණා සහ ධම්මික ගනේපොල යන විනිසුරු මඩුල්ල හමුවේ වෛද්‍ය සාෆි විසින් ගොනුකළ රීට් පෙත්සම අද කැඳවූ අවස්ථාවේදීයි.\nඑහිදී රාජ්‍ය පරිපාලන අමාත්‍යාංශයේ ආයතන අධ්‍යක්ෂ ජනරාල්වරයා විසින් යොමුකර තිබූ ලිපියක් ද අධිකරණයට ඉදිරිපත් කරමින් අතිරේක සොලිසිටර් ජනරාල් සුමති ධර්මවර්ධන මෙම දැනුම්දීම සිදුකරනු ලැබුවා.\nඑමගින් අනාවරණ කර තිබුණේ සාෆි වැඩ තහනමකට ලක්ව සිටි කාලයේදී ඔහුට හිමිවිය යුතු මුලික වැටුප් දීමනා ගෙවීමට පියවර ගන්නා බවයි.\nතමන්ට අදාළ විනය පරීක්ෂණය කුරුණෑගල රෝහලේ අධ්‍යක්ෂ වෛද්‍ය චන්දන කැන්දගගමුව විසින් පැවැත්වීම සම්බන්ධයෙන් වෛද්‍ය සාෆි සිය නීතිඥවරුන් මාර්ගයෙන් විරෝධය පළ කර තිබුණ ද, ඊට විරුද්ධ වන බව ද අතිරේක සොලිසිටර් ජනරාල්වරයා අධිකරණයේදී දැනුම් දුන්නා.\nඉන් අනතුරුව පෙත්සම වැඩිදුර සලකා බැලීම මැයි මස 31 වනදා තෙක් කල් තැබීමටයි අභියාචනාධිකරන විනිසුරු මඩුල්ල නියෝග කළේ.\nමේ අතර, අසත්‍ය පැමිණිල්ලක් ඉදිරිපත් කර තමන්ව අපහසුතාවයට පත් කිරීම සම්බන්ධයෙන් පාර්ලිමේන්තු මන්ත්‍රීවරුන් වන මොහොමඩ් මුසම්මිල්, නිමල් පියතිස්ස සහ ගාමිණී වලේබොඩ යන අයගෙන් වන්දි අයකරදෙන නියෝගයක් නිකුත් කරන්නැයි ඉල්ලා බස්නාහිර පළාත් හිටපු ආණ්ඩුකාර අසාද් සාලි කරනු ලැබූ ඉල්ලීමක් කොළඹ මහාධිකරණය අද ප්‍රතික්ෂේප කළා.\nආගමික කණ්ඩායම් අතර එදිරිවාදිකම් උත්සන්න කිරීමට ක්‍රියා කළේ යැයි චෝදනා කරමින් අසාත් සාලිට එරෙහිව නීතිපතිවරයා විසින් ත්‍රස්තවාදය වැළැක්වීමේ පනත සහ එක්සත් ජාතීන්ගේ සිවිල් හා දේශපාලන අයිතිවාසිකම් සම්මුති පනත යටතේ කොළඹ මහාධිකරණය හමුවේ නඩු පවරා තිබුණා.\nදීර්ඝ නඩු විභාගයකින් පසුව කොළඹ මහාධිකරණ විනිසුරු අමල් රණරාජා විත්තිකරුට එරෙහිව පැමිණිල්ල විසින් එල්ල කර තිබූ චෝදනා සාධාරණ සැකයකින් තොරව ඔප්පු කිරීමට අසමත් වී ඇති හෙයින් අසාද් සාලිව නිදොස් කොට නිදහස් කිරීමට ද තීන්දු කළා.\nඉන් අනතුරුව අසත්‍ය පැමිණිල්ලක් ඉදිරිපත් කොට තමන්ව මාස 09කට අධික කාලයක් රක්ෂිත බන්ධනාගාරගත කොට නඩු පැවරීම තුළින් සිදු වූ අපහසුතාවය වෙනුවෙන් අදාල මන්ත්‍රීවරුන්ගෙන් වන්දි අයකර දෙන ලෙස ඉල්ලා අපරාධ නඩු විධාන සංග්‍රහයේ 17/2 වගන්තිය යටතේ අසාත් සාලි සිය නීතිඥවරයා මාර්ගයෙන් අධිකරණයට මෙම ඉල්ලීම කර තිබුණා.\nඑම ඉල්ලීම පිළිබඳ විභාගයක් පැවැත්වීමෙන් අනතුරුව අද සිය තීරණය ප්‍රකාශයට පත් කළ මහාධිකරණ විනිසුරු අමල් රණරාජා මෙම ඉල්ලීම ප්‍රතික්ෂේප කළා.",
       "URL": "https://www.hirunews.lk/300175/වෛද්‍ය-සාෆිට-හිඟ-වැටුප්-හා-දීමනා-ගෙවන්න-අධිකරණයට-පොරොන්දුවක්",
       "Category": "Local News",
       "Parent URL": "https://www.hirunews.lk/local-news.php?pageID=1276"
}