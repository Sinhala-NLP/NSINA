{
       "Source": "hirunews",
       "Timestamp": "Wednesday, 02 March 2022 - 13:31",
       "Headline": "සෞඛ්‍ය වර්ජනයෙන් රෝහල් කටයුතුවලට බාධා - ඔසුසල් අසළත් පෝලිම් (වීඩියෝ)",
       "News Content": "වැටුප් විෂමතා ඉවත් කිරීම ඇතුළු ඉල්ලීම් 07ක් මුල්කරගනිමින් සෞඛ්‍ය වෘත්තිය සමිති අද ආරම්භ කළ දෙදින වර්ජනය හේතුවෙන් දිවයිනේ රෝහල් රැසක සේවාවන් සහ රෝගීන් දැඩි අපහසුතාවයට පත්වුනා.\nපරිපුරක, අතුරු වෛද්‍ය ශ්‍රේණිවලට අයත් වෘත්තිකයින් මෙලෙස වර්ජනයේ නිරත වන අතර අධිකරණය විසින් පනවා ඇති වාරණ නියෝගය හේතුවෙන් රජයේ හෙද නිලධාරින්ගේ සංගමය ඊට සහභාගි වී නැහැ.\nපසුගිය 07 වනදා සිට දින 09ක් අඛණ්ඩ වර්ජනයක නිරත වු සෞඛ්‍ය වෘත්තීයවේදීන්ගේ සම්මේලනය සිය වර්ජන ක්‍රියාමාර්ගය අත්හිටවනු ලැබුවේ සෞඛ්‍ය අමාත්‍යවරයා ඇතුළු බලධාරීන් ඔවුන්ගේ ඉල්ලීම් සදහා විසදුම් ලබාදෙන බවට ලබාදුන් පොරොන්දුව මතයි.\nකෙසේ වෙතත්, සති දෙකක කාලයක් සෞඛ්‍ය බලධාරීන්ට ලබාදුන්නද සිය ඉල්ලීම් සම්බන්ධයෙන් සාධනිය විසදුම් නොලැබීම හේතුවෙන් දිවයින පුරා රෝහල්වල අද පෙරවරු 08 සිට දෙදින වර්ජනය සෞඛ්‍ය වෘත්තිය සමිති ආරම්භ කරනු ලැබුවා.\nමේ හේතුවෙන් රෝහල් වලට පැමිණි රෝගීන් දැඩි අපහසුතාවයට පත්වුනා.\nකෙසේ වෙතත්, පිළිකා රෝහල, ළමා රෝහල්, මාතෘ රෝහල්,මධ්‍යම ලේ බැංකුව ඇතුළු රෝහල් 09ක වර්ජනය සිදුනොකරන බවයි සෞඛ්‍ය වෘත්තීයවේදීන්ගේ සම්මේලනය සදහන් කළේ.\nවර්ජනයට එක්ව සිටින වෘත්තිය සමිති නියෝජිතයන් පිරිසක් ඊයේ රාති්‍රීයේ හිටපු ජනාධිපති මෛත්‍රීපාල සිරිසේන හමුවී සිය ඉල්ලීම් සම්බන්ධයෙන් සාකච්ඡාවක නිරත වුණා.",
       "URL": "https://www.hirunews.lk/298466/සෞඛ්‍ය-වර්ජනයෙන්-රෝහල්-කටයුතුවලට-බාධා-ඔසුසල්-අසළත්-පෝලිම්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1323"
}