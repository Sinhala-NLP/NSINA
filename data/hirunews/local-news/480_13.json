{
       "Source": "hirunews",
       "Timestamp": "Sunday, 12 March 2023 - 19:37",
       "Headline": "මාර්තු 15 සියලු පාසල් කටයුතු නවතීද ? - හෙට පළාත් 4 ක වෛද්‍යවරුන් වර්ජනයේ (වීඩියෝ)",
       "News Content": "ලබන 15 වනදා ගුරු- විදුහල්පති වර්ජනය ස්ථීරව පැවැත්වෙන බව ගුරු විදුහල්පති වෘත්තීය සමිති සන්ධානය පවසනවා.\nඒ අනුව දිවයින පුරා පාසල්වල සියලුම ගුරුවරු, විදුහල්පතිවරු, පිරිවෙන් ගුරුවරු, උපකෘත පාඨශාලා ගුරුවරු සහ ගුරු උපදේශකවරු එම වර්ජනයට එක්වන බවයි එම සන්ධානය ප්‍රකාශ කළේ.\nවැඩිකළ බදු සහ ඉහළ බැංකු පොලී අනුපාත ඇතුළු කරුණු මුල්කරගනිමින් මේ මස 15 වනදා වෘත්තීය සමිති රැසක් වර්ජන ක්‍රියාමාර්ගයකට අවතීරණ වනවා.\nජල සම්පාදන හා ජලාපවාහන වෘත්තීය සමිති ඒකාබද්ධ සන්ධානයේ සම කැඳවුම්කරු උපාලි රත්නායක කොළඹ අද කැඳවා තිබූ මාධ්‍ය හමුවකට එක්වෙමින් කියා සිටියේ ජල සැපයුම අඩාල නොවන පරිදි සිය වෘත්තීය සමිති ක්‍රියාමාර්ග දියත් කරන බවයි.\nඑමෙන්ම විදුලිබල මණ්ඩලයේ ඉංජිනේරු සංගමයේ උප සභාපති ධනුෂ්ක පරාක්‍රමසිංහ මාධ්‍ය හමුවක් පවත්වමින් කියා සිටියේ 15 වනදා ඔවුන්ද අසනීප නිවාඩු වාර්තාකරමින් වර්ජනයට සහාය පළකරන බවයි.\nවිශ්ව විද්‍යාල ආචාර්යවරුන්ගේ සමිති සම්මේලනයද පසුගිය 09 වනදා සිට අධ්‍යයන කටයුතුවලින් බැහැර වූ අතර අනෙකුත් වෘත්තීය සමිති සමඟ එක්ව හෙට සිට වෘත්තීය ක්‍රියාමාර්ග දැඩිකිරීමට තීරණය කර තිබෙනවා.\n15 වනදා ඒකාබද්ධ වර්ජනයට සමඟාමීව රජයේ වෛද්‍ය නිලධාරින්ගේ සංගමයද හෙට දිනයේ බස්නාහිර, දකුණ, මධ්‍යම, නැගෙනහිර යන පළාත්වල වර්ජනයක් ක්‍රියාත්මක කරන බව එම සංගමයේ ප්‍රධාන ලේකම් වෛද්‍ය හරිත අලුත්ගේ සඳහන් කළා.\nඑමෙන්ම බැංකු සේවකයින්ද හෙට සිට කලු ඇදුමෙන් සැරසී සේවයට වාර්තා කිරීමට තීරණය කර ඇති බවයි ලංකා බැංකු සේවක සංගමය කියා සිටියේ.",
       "URL": "https://www.hirunews.lk/329751/මාර්තු-15-සියලු-පාසල්-කටයුතු-නවතීද-හෙට-පළාත්-4-ක-වෛද්‍යවරුන්-වර්ජනයේ-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=480"
}