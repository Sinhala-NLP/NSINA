{
       "Source": "hirunews",
       "Timestamp": "Tuesday, 05 October 2021 - 17:30",
       "Headline": "පාසැල් 3000ක් ඔක්තෝබර් 21 ආරම්භ වේ (වීඩියෝ)",
       "News Content": "කොරෝනා ව්‍යාප්තිය හමුවේ වසා දැමුණු සිසුන් 200 ට අඩු පළාත් සභා යටතේ පාලනය වන පාසල්වල ප්‍රාථමික අංශ මේ මස 21 වැනිදා ආරම්භ කිරීමට තීරණය කළ බව අධ්‍යාපන අමාත්‍ය දිනේෂ් ගුණවර්ධන ප්‍රකාශ කළා.\nඅධ්‍යාපන අමාත්‍යාංශය සහ පළාත් ආණ්ඩුකාරවරු අතර පැවති සාකච්ඡාවල අවසන් එකඟතා අනුව මෙලෙස සිසුන් 200 ට අඩු පාසල් විවෘත කෙරෙන අතර, පළමු අදියර තුළ ආරම්භ කෙරෙන පාසල් සංඛ්‍යාව 3,000 ක්.\nකොරෝනා ආසාදනය වී සිටි තවත් 477 දෙනෙකු අද සුවය ලබා පිටව ගිය අතර, සුවය ලැබූ සමස්ත ආසාදිතයින් සංඛ්‍යාව 477,851 ක්.\nඑසේම, අද දිනයේදී තවත් කොරෝනා ආසාදිතයින් 563 දෙනෙකු මෙරටින් හඳුනාගත්තා.\nඒ සමඟ මෙරට සමස්ත ආසාදිතයින් සංඛ්‍යාව 521,781 ක්.\nමේ අතර, මෙරට රැදී සිටින විදේශිකයන්ගේ සියලුම වර්ගයේ වීසා වල වලංගු කාලය ඔක්තෝම්බර් 7 සිට නොවැම්බර් 6 දක්වා තවත් දින 30 කින් දීර්ඝ කර තිබෙනවා.\nඑසේම, විදෙස් ගමන් බලපත්‍ර ලබාගැනීම සඳහා පැමිණෙන සියලු අයදුම්කරුවන් සිය දෙපාර්තමේන්තුවේ වෙබ් අඩවිය ඔස්සේ දිනයක් සහ වේලාවක් වෙන් කර ගෙන පැමිණිය යුතු බව ආගමන විගමන දෙපාර්තමේන්තුව දැනුම් දුන්නා.",
       "URL": "https://www.hirunews.lk/284165/පාසැල්-3000ක්-ඔක්තෝබර්-21-ආරම්භ-වේ-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1648"
}