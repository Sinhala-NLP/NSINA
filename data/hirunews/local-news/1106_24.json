{
       "Source": "hirunews",
       "Timestamp": "Thursday, 09 June 2022 - 20:10",
       "Headline": "බලධාරින්ගේ දෙඅත් යට දැවෙන කැබිලිත්ත රක්ෂිතය (වීඩියෝ)",
       "News Content": "වත්තේගම, කැබිලිත්ත වන රක්ෂිතයට ගිනි තබා වනසමින් සංවිධානාත්මක ඉඩම් කොල්ලකරුවන් පිරිසක් වනාන්තර ඉඩම් අත්පත් කර ගැනීමේ මහා පරිමාණ ජාවාරමක නිරත වනවා.\nමේ හේතුවෙන් ඓතිහාසික කැබිලිත්ත දේවස්ථානය පිහිටි ප්‍රදේශයට ද දැඩි බලපෑම් එල්ල වෙමින් පවතිනවා.\nඅද (09) සී.අයි.ඒ.අනාවරණය ඒ පිළිබඳවයි.\nමොනරාගල දිස්ත්‍රික්කයේ සියඹලාණ්ඩුව ප්‍රාදේශීය ලේකම් බල ප්‍රදේශයට අයත් වන වත්තේගම , කැබිලිත්ත වන රක්ෂිතයට අක්කර 78,400 ක පමන වපසරියක් අයත් වනවා.\nමෙම රක්ෂිතය ස්ථාපිතව ඇත්තේ යාල හා කුමන යන ජාතික වනෝද්‍යානවල අතරමැදි පරිවාර වනාත්තර කලාපයේයි.\nජාතික වනෝද්‍යානවලට සංක්‍රමණය වන අලි ඇතුන් ඇතුළු වන සතුන්ගේ නිජ බිම් ඉඩම් කොල්ලකරුවන් ගිනි තබා වනසමින් මේ වනවිට තම ග්‍රහණයට නතු කර ගනිමින් පවතින්නේ අතිශය ශෝචනීය ලෙසයි.\nහම්බන්තොට, තිස්සමහාරාම, වීරකැටිය ආදී ප්‍රදේශවල දේශපාලනඥයින්ගේ ආධාරකරුවන් මෙම වන රක්ෂිතයේ නීති විරෝධී ගව ගාල් 150 ක් පමණ පවත්වා ගෙන යන බවයි හිරු සී.අයි.ඒ.කළ ගවේෂණයේදී හෙළිවුයේ.\nඉන් ද නොනැවතී තවත් ගව ගාල් ඉදිකිරීමට රක්ෂිතය තුල ඇති විශාල ගල් පර්වත අසල ඇති මහා වනස්පතීන්ට ගිනි තබා වනසමින් භූමිය වෙන්කර ගන්නා අයුරු ද දක්නට ලැබුනා.\nවත්තේගම, කැබිලිත්ත රක්ෂිතයේ සාම්ප්‍රදායික හේන් ගොවි තැන් කළ ගොවීන් වෙනුවෙන් බව පවසමින් වන සංරක්ෂණ දෙපාර්තමේන්තුව වන ඉඩම් අක්කර 25,000 ක් සියඹලාන්ඩුව ප්‍රාදේශීය ලේකම්වරයා වෙත 2021 වසරේදී නිදහස් කර තිබෙනවා.\nකෙසේ වෙතත්, රජයේ ඉඩම් ආඥා පනත අනුව එක් ගොවියෙකුට ලබා දිය හැක්කේ අක්කර 02 ක භූමි ප්‍රදේශයක් පමණයි.\nප්‍රාදේශීය ලේකම් කාර්යාලයේ දත්ත අනුව ගොවීන් 3,000 ක පමණ ප්‍රමාණයක් සඳහා නිදහස් කළ යුත්තේ වන ඉඩම් අක්කර 6,000 ක පමණ ප්‍රමාණයක්.\nඑහෙත් පුදුම සහගත කරුණ වන්නේ වන සංරක්ෂණ දෙපාර්තමේන්තුව වැඩිපුර ඉඩම් අක්කර 19,000 ක් පමණ වැඩිපුර නිදහස් කර තිබීමයි.\nමෙම සිතියම අනුව සුදු පැහැති රේඛාවෙන් දැක්වෙන්නේ වන සංක්ෂණ දෙපාර්තමේන්තුවෙන් ගොවීන්ට නිදහස් කිරීම සඳහා ලබාදුන් වන ඉඩම් අක්කර 25,000 ක භූමි ප්‍රදේශයයි.\nඑහෙත් මේ වනවිට ඉඩම් කොල්ලකරුවන් ඉන් ඔබ්බට ද වත්තේගම, කැබිලිත්තේ ඉඩම් අත්පත් කර ගැනීමට දින පතා අක්කර ගණනින් ගිනි තබා වනසා තිබෙනවා.\nමෙම විනාශය පසුගිය කාලයේ හිරු සී.අයි.ඒ.හරහා තොරතුරු වාර්තා කිරීමෙන් අනතුරුව නවතා දැමුනු විල්පත්තුව වන විනාශය මෙන් විසි ගුනයකටත් වඩා අධික බවයි අප කළ ගවේෂණයේදී හෙළිවුණේ.\nමෙම ඉඩම් කොල්ලය හේතුවෙන් මේ වනවිට ජාති ආගම් භේදයකින් තොරව ජනතාව එක්රැස් වන ඓතිහාසික කැබිලිත්ත පුද බිමට ද සෘජු බලපෑම් එල්ල වෙමින් පවතිනවා.\nමෙම වන සංහාරය තවදුරටත් සිදු කිරීමට ඉඩ ලබාදුනහොත් ඉඩම් කොල්ලකරුවන්ට කිලෝමීටර් 05 ක වන කලාපයක් ගිනි තබා වැනසීමෙන් ඓතිහාසික කැබිලිත්ත පුදබිම අසලටම ළංවීමට හැකියාව ලැබෙනවා.\nමෙම අනාවරණය හමුවේ හෝ කැබලිත්ත පුදබිමට වන හානිය වලකා ගැනීමට මෙරට බලධාරීන්ගේ දෑස් විවර වේද?\nහිරු සී.අයි.ඒ.ඉදිරියේදීත් ඒ පිළිබද අවධානයෙන්.",
       "URL": "https://www.hirunews.lk/306692/බලධාරින්ගේ-දෙඅත්-යට-දැවෙන-කැබිලිත්ත-රක්ෂිතය-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1106"
}