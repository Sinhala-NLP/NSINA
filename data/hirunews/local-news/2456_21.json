{
       "Source": "hirunews",
       "Timestamp": "Monday, 14 September 2020 - 7:42",
       "Headline": "බූස්සේ ආහාර වර්ජිත රැඳවියන් 14ට බසී",
       "News Content": "බූස්ස බන්ධනාගාරයේ ආහාර වර්ජනයේ නිරත රැඳවියන් සංඛ්‍යාව 14 දක්වා අඩුවී තිබෙනවා.\nකෙසේ වෙතත් සංවිධානාත්මක අපරාධ කල්ලි සාමාජිකයින් වන පොඩි ලැසී, කොස්ගොඩ තාරක, කංජිපානි ඉම්රාන් සහ වෙලේ සුදා පස්වන දිනටත් ආහාර වර්ජනයේ නිරතවන බවයි වාර්තාවන්නේ.\nඑමෙන්ම, මාතර කොටුවේ පිහිටි බන්ධනාගාරයේ තාප්පයට ඉහළින් කිසියම් පුද්ගලයෙකු ඊයේ (13) පාර්සලයක් විසි කිරීමට උත්සාහ කළ අවස්ථාවේදී එය දුටු බන්ධනාගාර නිලධාරියෙකු අහසට වෙඩි තබා තිබෙනවා.\nකෙසේ වෙතත්, එම අවස්ථාවේදී අදාළ පුද්ගලයා එම ස්ථානයෙන් පලාගොස් ඇති බවයි එහි ප්‍රකාශකයෙකු හිරු ප්‍රවෘත්ති අංශයට ප්‍රකාශ කළේ.\nමේ අතර, කළුතර උතුර පොලිස් සිරමැදිරියෙහි රඳවා සිටි සිරකරුවෙකු ගෙළ වැළලාගෙන සියදිවි හානිකරගෙන තිබෙනවා.\nඋග්ගල්ගොඩ ප්‍රදේශයේ පදිංචි 32 හැවිරිදි මෙම පුද්ගලයා හෙරොයින් චෝදනාවක් සම්බන්ධයෙන් ඊයේ (13) උදෑසන අත්අඩංගුවට ගෙන තිබුණා.\nඑමෙන්ම, බුලත්කොහුපිටිය - වරකාහේන ප්‍රදේශයේ නිවසක සඟවා තිබූ ගිනි අවියක් සමග පුද්ගලයෙකු ඊයේ (13) අත්අඩංගුවට ගෙන තිබෙනවා.",
       "URL": "https://www.hirunews.lk/250149/බූස්සේ-ආහාර-වර්ජිත-රැඳවියන්-14ට-බසී",
       "Category": "Local News",
       "Parent URL": "https://www.hirunews.lk/local-news.php?pageID=2456"
}