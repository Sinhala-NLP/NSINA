{
       "Source": "hirunews",
       "Timestamp": "Sunday, 06 February 2022 - 19:36",
       "Headline": "භාරත ගී රැජින ලතා මංගේෂ්කාර්ගේ අවසන් කටයුතු අගමැති මෝදිගේ ප්‍රධානත්වයෙන්  (වීඩියෝ)",
       "News Content": "ඉන්දීය මධුර ස්වරයේ රැජින ලෙස සැලකෙන ප්‍රවීන ගායිකා ලතා මංගේෂ්කාර්ගේ අවසන් කටයුතු අද පස්වරුවේ මුම්බායි නුවර චත්‍රපති ශිවාජි උද්‍යානයේදී සියලු රාජ්‍ය ගෞරව සහිතව සිදු කිරීමට නියමිතව තිබෙනවා.\nඒ සඳහා ඇයගේ දේහය රථ පෙරහරකින් ශිවාජි උද්‍යානය වෙත රැගෙන ආ අතර එම අවස්ථාවේදී මග දෙපස සිටි විශාල පිරිසක් ඇයට සිය අවසන් ගෞරව පළ කළා.\nදශක 7 ක කාලයක් රසික සිත් සතන් පිනවූ භාරතයේ ගීත කෝකිලාවියගේ අවසන් කටයුතු සඳහා ඉන්දීය අග්‍රාමාත්‍ය නරේන්ද්‍ර මෝදි ද සහභාගි වීමට නියමිතයි.\nඊට සහභාගි වීම සඳහා බොලිවුඩ් නළු නිළියන්, ගායක ගායිකාවන්, දේශපාලඥයින් ඇතුළු විශාල පිරිසක් මුම්බායි නුවර චත්‍රපති ශිවාජි උද්‍යානය වෙත පැමිණ සිටිනවා.\nඑමෙන්ම, ඇයට ගරු කිරීමක් ලෙස ජාතික කොඩිය අඩකුඹු කරන ලෙසයි ඉන්දීය රජය දැනුම් දී ඇත්තේ.\nකොංග්‍රස් පක්ෂ නායක රාහුල් ගාන්ධි ප්‍රකාශ කළේ ලතා මංගේෂ්කාර්ගේ ස්වර්ණමය ස්වරය අමරණීය වන අතර, එය ජනතා හදවත් තුල රැව් පිලිරැව් දෙනු ඇති බවයි.",
       "URL": "https://www.hirunews.lk/296332/භාරත-ගී-රැජින-ලතා-මංගේෂ්කාර්ගේ-අවසන්-කටයුතු-අගමැති-මෝදිගේ-ප්‍රධානත්වයෙන්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1372"
}