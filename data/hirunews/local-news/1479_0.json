{
       "Source": "hirunews",
       "Timestamp": "Tuesday, 21 December 2021 - 17:32",
       "Headline": "ලෝක වෙළෙඳපොලේ තෙල් මිල බසිද්දී, ලංකාවේ තෙල් මිල වැඩිවෙන්නේ ඇයි ? - පාඨලී අසයි (වීඩියෝ)",
       "News Content": "වත්මන් රජය විසින් තෙල් මිල ඉහළ නංවා ඇත්තේ, ලෝක වෙළෙඳපොලේ පවා මේ වනවිට තෙල් මිල පහළ බසිමින් පවතින විටක දී බව සමගි ජන බලවේගයේ පාර්ලිමේන්තු මන්ත්‍රී පාඨලී චම්පික රණවක පවසනවා.\nඅද (21) පැවති මාධ්‍ය හමුවකදී අදහස් දක්වමින් මන්ත්‍රීවරයා සඳහන් කළේ, විෂයභාර අමාත්‍යවරයාට මෙලෙස තෙල් මිල ඉහළ නැංවිය හැකි වන්නේ, මුදල් අමාත්‍යවරයාගේ උපදෙස් මත පමණක් බවයි.\nගෝලීය වසංගත තත්ත්වයක් හමුවේ වුව ද ලෝක වෙළෙඳපොළ තුළ, මෙලෙස තෙල් මිල අවම මිල ගණන් යටතේ පවතින්නේ, එක්සත් ජනපදය, චීනය සහ ඉන්දියාව විසින් සිය තෙල් සංචිතවලින් කොටසක් වෙළෙඳපොළට නිකුත් කිරීම නිසා බවයි හෙතෙම පෙන්වා දෙන්නේ.\nපවතින මිල ගණන් සහ පැවති මිල ගණන් සම්බන්ධයෙන් මෙහිදී අදහස් දැක්වූ මන්ත්‍රීවරයා කියා සිටියේ, නිල ඩොලරයක අගය රුපියල් 203ක් ලෙස ගෙන ගණනය කළහොත්, මෙරටට මෙම වසරේ දෙසැම්බර් මාසය තුළ දී පෙට්‍රල් 92 හා 95 ගෙනැවිත් ඇත්තේ, තෙල් බැරලයක් ඩොලර් 85කට බවයි.\nපසුගිය දෙසැම්බර් මස 15 වැනිදා වන විට පෙට්‍රල් ඩොලර් අගය 84.81 - 87.26 ත් අගයක පැවති අතර, එනම්, බැරලය සාමාන්‍යයෙන් අලෙවි වූයේ, රුපියල් 17,255කට බව ද හෙතෙම වැඩිදුරටත් පෙන්වා දෙනවා.\nමෙම ගණනය කිරීම් අනුව සාමාන්‍යයෙන් පෙට්‍රල් ලීටරයක මිල රු. 108ක අගයක් වන හෙයින් 92 පෙට්‍රල් ලීටරයකින් ලැබෙන ලාභය රුපියල් 69ක් සහ 95 පෙට්‍රල් ලීටරයකින් ලැබෙන ලාභය රුපියල් 99ක් බවයි මන්ත්‍රීවරයා සඳහන් කරන්නේ.\nමෙම තෙල් ප්‍රවාහනය සඳහා එකතු වන වියදම්, සංස්ථා වියදම්, අලෙවිකරුවන්ගේ වියදම් යනාදී සමස්ත සෙසු බරපැන දැරූ කළ වුව ද, තෙල් ලීටරයක් රුපියල් 10ක් ලෙස ගතහොත්, 92 සහ 95 යන පෙට්‍රල් ලීටර් සඳහා පිළිවෙළින් උපයන ලාභය රුපියල් 59ක් සහ 89ක් වන බවත් ඔහු අවධාරණය කරනවා.\nකෙසේ වෙතත් මෙලෙස ලාබ ලැබිය හැකි අවස්ථාවක දී එම මුදල් මෙරට ආණ්ඩුව විසින් බේබිලාට කාර් රේස් පැදීමට වියදම් ලෙස ලබාදෙන අතර, එම බරපැන ද ජනතාවට ගෙවීමට සිදුවී ඇති බවටයි මන්ත්‍රීවරයා චෝදනා කරන්නේ.\nතෙල් මිල ඉහළ නැංවීමේ යෝජනාව, මහ බැංකු අධිපති අජිත් නිවාඩ් කබ්‍රාල්ගේ යෝජනාවක් වන අතර, සංස්ථාව මගින් එම යෝජනාව ක්‍රියාත්මක කළ බවයි ඔහු පෙන්වා දෙන්නේ.\nශ්‍රී ලංකාවේ සිදු වූ විශාලතම ආයෝජනය ලෙස බිලියන 600ක නව තෙල් පිරිපහදුවක් ගැන ද, මන්නාරම් ද්‍රෝණියේ තෙල් ගවේෂණයෙන් සිදු කර රුපියල් බිලියන 47ක ඩොලර් ණය ගෙවීම් ගැන ද ආණ්ඩුව සිදු කළ සුරංගනා කතා මේ වනවිට වියැකී ගොස් ඇති අතර, තෙල් ඉතුරු කර ගැනීම වෙනුවෙන් ආණ්ඩුව ගත් මෙම තීන්දුව හුදෙක් ජනතාවට ලබා දුන් දඬුවමක් ලෙසින් තමන් දකින බවයි මන්ත්‍රීවරයා වැඩිදුරටත් පැවසුවේ.\nමෙලෙස තෙල් මිල ඉහළ යාම ඉතිහාසයේ පළමු වරට සිදු වූ සිදුවීමක් ලෙසින් ද මන්ත්‍රීවරයා විසින් අද පැවති මාධ්‍ය හමුවේදී අර්ථ දක්වනු ලැබුවා.",
       "URL": "https://www.hirunews.lk/291736/ලෝක-වෙළෙඳපොලේ-තෙල්-මිල-බසිද්දී-ලංකාවේ-තෙල්-මිල-වැඩිවෙන්නේ-ඇයි-පාඨලී-අසයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1479"
}