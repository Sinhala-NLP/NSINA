{
       "Source": "hirunews",
       "Timestamp": "Thursday, 11 May 2023 - 7:47",
       "Headline": "මන්නාරම් පාසල් අවට විශේෂ ආරක්ෂාවක් (වීඩියෝ)",
       "News Content": "පසුගිය දිනක වෑන් රථයකින් පැමිණි කිසියම් පිරිසක් ළමයින් දෙදෙනෙකුට ආහාර වර්ගයක් ලබා දී එම ළමයින් දෙදෙනා පැහැර ගැනීමට උත්සාහ ගෙන තිබෙන බවයි වාර්තා වන්නේ.\nඑම අවස්ථාවේ ළමයින් දෙදෙනා ඔවුන්ගෙන් මිදී කෑ ගැසීමත් සමඟ වෑන් රථය පලාගොස් තිබෙන බවයි පොලිසිය සඳහන් කළේ.\nමන්නාරම දිස්ත්‍රික්කයේ පාසල් ළමුන් පැහැර ගැනීමේ සංවිධානාත්මක උත්සාහයක් ඇති බවට ලද තොරතුරකට අනුව පාසල් අසළ සහ අවට මාර්ගවල විශේෂ ආරක්ෂාවක් යෙදවීමට පියවර ගෙන තිබෙනවා.\nවෑන් රථයකින් පැමිණි පිරිසක් පාසල් ළමුන් දෙදෙනෙකුට ආහාර වර්ගයක් දී ඔවුන් පැහැර ගැනීමට උත්සාහ දරා ඇති බවට වාර්තා වීමත් සමගයි මෙලෙස ආරක්ෂාව යෙදවීමට පියවර ගත් බව පොලිසිය සඳහන් කළා.\nමන්නාරම පොලිසිය සඳහන් කළේ පසුගිය සෙනසුරාදා දින ආගමික කටයුත්තක් සඳහා පල්ලියට යන අවස්ථාවේදී එක් සිසුවෙකු පැහැර ගැනීමේ උත්සාහයක් තිබූ බවට පොලිසියට පැමිණිල්ලක් ලැබුණු බවයි.\nඊට අමතරව පසුගිය සඳුදා, දිනයේදීද තවත් පැමිණිලි 2ක් වාර්තා වුණේ වෑන් රථයකින් පැමිණි පිරිසක් පාසල් සිසුන් දෙදෙනෙකුට කිසියම් ආහාරයක් ලබාදීමට උත්සාහ කළ අවස්ථාවේ අදාළ සිසුන්ගේ කෑගැසීම හේතුවෙන් වෑන් රථයේ පිරිස පළා ගිය බවටයි.\nකෙසේ වෙතත් අදාළ ප්‍ර දේශයේ සීසීටීවී කැමරා දර්ශන පරීක්ෂා කළද මෙවැනි සිද්ධියක් සම්බන්ධයෙන් තොරතුරු අනාවරණ වී නොමැති බවයි මන්නාරම පොලිසිය සදහන් කළේ.\nඑමෙන්ම අදාළ ප්‍රදේ්ශවලින් කිසිදු පැහැරගැනීමක් සිදුවී නොමැති බවද පොලීසිය තහවුරු කළා.\nකෙසේ වෙතත් මව්පියන් විසින් මන්නාරම පොලිස් ස්ථානයට සහ පාසල්වල විදුහල්පතිවරුන්ට කර තිබූ පැමිණිලි අනුව පොලිසිය පාසල් ළමුන්ට විශේෂ ආරක්ෂාවක් ලබා දීමට පියවර ගෙන තිබෙනවා.\nමේ අතර, මෙම පාසල් ළමුන් පැහැරගැනීමට තැත්කළ බව කියන සිද්ධිය සම්බන්ධයෙන් මන්නාරම දිස්ත්‍රික්කයේ ඇතැම් පිරිස් සමාජ මාධ්‍ය ඔස්සේ පතුරුවන තොරතුරු පිළිබඳවද පොලිස් විමර්ශන ආරම්භ කර තිබෙනවා.",
       "URL": "https://www.hirunews.lk/334848/මන්නාරම්-පාසල්-අවට-විශේෂ-ආරක්ෂාවක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=352"
}