{
       "Source": "hirunews",
       "Timestamp": "Sunday, 20 June 2021 - 19:44",
       "Headline": "මෝදර ධීවර උද්ඝෝෂණයක් අතරතුර උණුසුම් තත්ත්වයක් (වීඩියෝ)",
       "News Content": "කොළඹ - මෝදර - ලෙල්ලම ප්‍රදේශයේ ධීවරයින් පිරිසක් අද දහවල් කොළඹ - මෝදර ධීවර වරාය ආසන්නයේදී අද විරෝධතාවක් සංවිධාන කර තිබුණේ එක්ස්ප්‍රස් පර්ල් නෞකාවෙන් සිදුවූ විනාශය හේතුවෙන් සිය ආදායම් මාර්ගවලට දැඩි බලපෑම් එල්ල වී ඇති බව පවසමින්.\nඊට සහය දැක්වීමට පෙරටුගාමී සමාජවාදී පක්ෂයේ අධ්‍යාපන ලේකම් පුබුදු ජයගොඩ ඇතුළු පිරිසක් එම ස්ථානයට පැමිණීමත් සමඟ පොලීසිය සහ ඔවුන් අතර උණුසුම්කාරී තත්ත්වයක් ඇති වුණා.\nසංචරණ සීමා කඩ කරමින් එම ස්ථානයට පැමිණීම සම්බන්ධයෙන් පොලීසිය පුබුදු ජයගොඩගෙන් කරුණු විමසා ඔහුව අත්අඩංගුවට ගැනීමට උත්සාහ කළා.\nමේ අතර, නෞකාවේ ඇති වූ ගින්න සම්බන්ධයෙන් පාර්ලිමේන්තු තේරීම් කාරක සභාවක් පත් කළ යුතු බව සමගි ජන බලවේගයේ පාර්ලිමේන්තු මන්ත්‍රී මුජිබර් රහුමාන් ඉල්ලීමක් කළා. ඒ, අද විපක්ෂ නායක කාර්යාලයේ පැවති මාධ්‍ය හමුවකට එක්වෙමින්.",
       "URL": "https://www.hirunews.lk/274842/මෝදර-ධීවර-උද්ඝෝෂණයක්-අතරතුර-උණුසුම්-තත්ත්වයක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1871"
}