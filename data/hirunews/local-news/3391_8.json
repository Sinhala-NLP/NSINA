{
       "Source": "hirunews",
       "Timestamp": "Monday, 22 April 2019 - 7:57",
       "Headline": "සේවයට වාර්තා කරන්නැයි රාජ්‍ය සේවකයින්ට දැනුම්දීමක් - පක්ෂ නායක රැස්වීමකුත් අද",
       "News Content": "රාජ්‍ය සේවකයන් සඳහා අද දිනයේ නිවාඩු ලබාදී නොමැති බැවින් හැකි සියලූදෙනා කාර්යාලවලට වාර්තා කරන ලෙස ස්වදේශ කටයුතු අමාත්‍යාංශය ඉල්ලීමක් කරනවා.\nවිෂයභාර අමාත්‍ය වජිර අබේවර්ධන කියා සිටියේ රාජ්‍ය යාන්ත්‍රණය ක්‍රියාත්මක කරගැනීම සඳහා රාජ්‍ය සේවකයන් සේවයට වාර්තා කිරීම අත්‍යාවශ්‍ය බවයි.\nඒ අනුව දැනට ක්‍රියාත්මක වන ප්‍රවාහන සේවාවන් භාවිත කර රාජ්‍ය ආයතනවලට පැමිණෙන ලෙසයි අමාත්‍යවරයා ඉල්ලීමක් කළේ.\nමේ අතර අද පස්වරුවේ පක්ෂ නායක රැස්වීමක් පැවැත්වෙන බව පාර්ලිමේන්තු මහ ලේකම් ධම්මික දසනායක ප්‍රකාශ කළා.\nපවතින තත්ත්වය හමුවේ හදිසි පාර්ලිමේන්තු සැසියක් හෙට පැවැත්වෙන අතර, ඊට අදාළ කටයුතු සම්බන්ධයෙන් සාකච්ඡා කිරීම සඳහායි අද මෙම පක්ෂ නායක රැස්වීම කැඳවා ඇත්තේ.",
       "URL": "https://www.hirunews.lk/214930/සේවයට-වාර්තා-කරන්නැයි-රාජ්‍ය-සේවකයින්ට-දැනුම්දීමක්-පක්ෂ-නායක-රැස්වීමකුත්-අද",
       "Category": "Local News",
       "Parent URL": "https://www.hirunews.lk/local-news.php?pageID=3391"
}