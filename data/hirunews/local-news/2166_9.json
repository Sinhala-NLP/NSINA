{
       "Source": "hirunews",
       "Timestamp": "Saturday, 06 February 2021 - 7:26",
       "Headline": "කොළඹ - පුත්තලම ප්‍රධාන මාර්ගය මීගමුව - ගල්කන්ද හන්දියෙන් පැය 36කට වැසේ",
       "News Content": "මීගමුව - ගල්කන්ද හන්දිය දුම්රිය හරස් මාර්ගයේ සිදු කෙරෙන අලුත්වැඩියාවක් හේතුවෙන් කොළඹ - පුත්තලම ඒ තුන ප්‍රධාන මාර්ගය අද (06) උදෑසන හයේ සිට පැය 36 ක කාලයක් තාවකාලිකව වසා දැමීමට පොලීසිය පියවර ගනු ලැබුවා.\nඒ අනුව හෙට (07) පස්වරු හය දක්වා මෙම මාර්ගය වසා තැබෙන බවයි පොලිස් මූලස්ථානය නිවේදනය කළේ.\nඒ හේතුවෙන් ගමන් කළ හැකි විකල්ප මාර්ගද පොලීසිය ප්‍රකාශයට පත් කර තිබෙනවා.\nඒ අනුව හලාවත සිට කොළඹ දෙසට ධාවනය වන රථවාහන පරණ හලාවත පාර, කොප්පරා හන්දිය, තෙල්වත්ත හන්දිය, බාල්දිය හන්දිය ඔස්සේ පැමිණ මීගමුව නගරය හරහා අගරදගුරු නිකලස් මාක්ස් ප්‍රනාන්දු මාවත ඔස්සේ ගල්කන්ද හරහා කොළඹ දෙසට හා පෙරියමුල්ල හන්දියේ ආලෝක සංඥා අසලින් කොළඹ දෙසට ගමන් ගන්නා වාහන වම් පසට හරවා පාන්කඩ හන්දිය, පන්සල් හන්දිය, බෝලවලාන හන්දිය, කුරණ විස්ස කණුව හරහා කොළඹ දෙසට ධාවනය කළ හැකි බවයි පොලීසිය කියා සිටියේ.\nකොළඹ සිට හලාවත දෙසට ධාවනය වන රථවාහන ගල්කන්ද දුම්රිය හරස් මාර්ගයෙන් වමට හරවා අගරදගුරු නිකලස් මාකස් ප්‍රනාන්දු මාවත ඔස්සේ මීගමුව නගරයට පිවිස, තෙල්වත්ත හන්දිය, කොප්පරා හන්දිය, පරණ හලාවත පාර ඔස්සේ හලාවත දෙසට ධාවනය කළ හැකි වනවා.\nමේ අතර ගල්කන්ද දුම්රිය හරස් මාර්ගය මෙලෙස අලුත්වැඩියා කිරීම හේතුවෙන් පුත්තලම මාර්ගයේ දුම්රිය ධාවනය අද සහ හෙට දින දෙක තුළ කටුනායක දුම්රිය ස්ථානයට පමණක් සීමා කර ඇති බව දුම්රිය දෙපාර්තමේන්තුව සඳහන් කළා.",
       "URL": "https://www.hirunews.lk/261763/කොළඹ-පුත්තලම-ප්‍රධාන-මාර්ගය-මීගමුව-ගල්කන්ද-හන්දියෙන්-පැය-36කට-වැසේ",
       "Category": "Local News",
       "Parent URL": "https://www.hirunews.lk/local-news.php?pageID=2166"
}