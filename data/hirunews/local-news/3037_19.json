{
       "Source": "hirunews",
       "Timestamp": "Thursday, 21 November 2019 - 18:59",
       "Headline": "15ක ඇමති මණ්ඩලය දිවුරුම් දීම හෙට",
       "News Content": "පාර්ලිමේන්තුව නියෝජනය කරන පක්ෂ නායකයින්ගෙන් සැදුම්ලත් පාර්ලිමේන්තු කටයුතු පිළිබද කාරක සභාව කථානායක කරූ ජයසූරියගේ ප්‍රධානත්වයෙන් අද රැස්වුණා.\nනව අග්‍රාමාත්‍යවරයෙකු පත් වීමෙන් අනතුරුව, පාර්ලිමේන්තුවේ ඉදිරි කටයුතු පිළිබඳ මෙහිදී සාකච්ඡාවට භාජනය වී තිබෙනවා.\nවිශේෂයෙන් පාර්ලිමේන්තුවේ අසුන් පැනවීම, නව තනතුරු සම්බන්ධයෙන් මෙන්ම මීළග පාර්ලිමේන්තු සැසිය පිිළිබඳව මෙහිදි අවධානය යොමුකළ බවයි ඊට සහභාගි වීමෙන් අනතුරුව මාධ්‍ය වෙත අදහස් දක්වමින් පාර්ලිමේන්තු මන්ත්‍රී මහින්ද යාපා අබේවර්ධන කියා සිටියේ.\nඑමෙන්ම, මීළග පාර්ලිමේන්තු සැසිය, විපක්ෂ නායකවරයා පත් කර ගැනීමෙන් අනතුරුව, පැවැත්වෙන පක්ෂ නායක රැස්වීමකදී තීරණය කරනු ඇති බවයි පාර්ලිමේන්තු මන්ත්‍රී මනෝ ගනේෂන් හිරු ප්‍රවෘත්ති අංශය කළ විමසීමකදී කියා සිටියේ.\nමේ අතර, ශ්‍රී ලංකා පොදුජන පෙරමුණ ප්‍රමුඛ ඒකාබද්ධ විපක්ෂයේ පක්ෂ නායක හමුවක් අග්‍රාමාත්‍ය මහින්ද රාජපක්ෂගේ ප්‍රධානත්වයෙන් අද පෙරවරුවේ කොළඹ - විජේරාම මාවතේ පිහිටි විපක්ෂ නායකවරයාගේ නිල නිවසේදි පැවත්වුණා.\nඑහිදී නව අමාත්‍ය මණ්ඩලය සම්බන්ධයෙන් සාකච්ඡාවට බඳුන් වී තිබෙනවා.\nමෙවර අමාත්‍ය මණ්ඩලය 15 දෙනෙකුට සීමා වී ඇති අතර, ඔවුන් හෙට උදෑසන දිවුරුම්දීමටයි නියමිතව ඇත්තේ.\nමේ අතර, ජනාධිපතිවරණයෙන් පසු පළමුවරට ශ්‍රී ලංකා නිදහස් පක්ෂයේ මධ්‍යම කාරක සභාව පක්ෂ මූලස්ථානයේදී අද රාත්‍රියේ රැස්වීමට නියමිතයි.\nපක්ෂ සභාපති, හිටපු ජනාධිපති මෛත්‍රීපාල සිරිසේනගේ ප්‍රධානත්වයෙන් එම රැස්වීම පැවැත්වෙන බවයි නිදහස් පක්ෂයේ මාධ්‍ය ප්‍රකාශක පාර්ලිමේන්තු මන්ත්‍රී වීරකුමාර දිසානායක කියා සිටියේ.",
       "URL": "https://www.hirunews.lk/228702/15ක-ඇමති-මණ්ඩලය-දිවුරුම්-දීම-හෙට",
       "Category": "Local News",
       "Parent URL": "https://www.hirunews.lk/local-news.php?pageID=3037"
}