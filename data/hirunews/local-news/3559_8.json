{
       "Source": "hirunews",
       "Timestamp": "Saturday, 12 January 2019 - 14:21",
       "Headline": "යතුරුපැදි අනතුරකින් පොලිස් නිලධාරියෙකු මරුට (ඡායාරූප)",
       "News Content": "බුලත්සිංහල මීගහකුඹුර ප්‍රදේශයේ සිදුවූ යතුරුපැදි අනතුරකින් පොලිස් නිලධාරියෙකු ජීවිතක්ෂයට පත්වී තිබෙනවා.\nඊයේ රාත්‍රී සිදුවු අනතුරින් මියගොස් ඇත්තේ හොරණ පොලිසියේ රථ වාහන අංශයට අනුයුක්තව සේවය කළ 49 හැවිරිදි කොස්තාපල්වරයෙක්.\nඈගල්ඔය ප්‍රදේශයේ නිවසක පැවති උත්සවයකට සහභාගී වී ඉංගිරිය ප්‍රදේශයේ නිවස බලා යමින් සිටියදී මාර්ගයක් ප්‍රතිසංස්කරණය කරමින් පැවති ස්ථානයකදී යතුරුපැදිය මාර්ගයෙන් ඉවතට පැනීමෙන් අනතුර සිදුව තිබෙනවා.\nප්‍රදේශවාසියෙකු යතුරුපැදිය සහ මළ සිරුර දැක පොලිසිය දැනුවත් කිරීමෙන් අනතුරුවයි විමර්ශණ ආරම්භ වී ඇත්තේ.\nප්‍රදේශවාසීන් චෝදනා කරන්නේ මෙම මාර්ගය සංවර්ධනය කිරීමේදී සිදුවන අක්‍රමිකතා හමුවේ මෙම මරණය සිදුව ඇති බවයි.\nඔවුන් එම සංවර්ධන කටයුතුවලට විරෝධය දක්වමින් උද්ඝෝෂණයක ද නිරතවු බවයි අප වාර්තාකරු සඳහන් කළේ.\nබෝක්කුව ගලවා ඉවත් කර අලුතින් ඉදි කෙරෙන අතර එහි ඇති විකල්ප මාර්ගය යතුරුපැදිකරු නොදැකීම හේතුවෙන් අනතුර සිදුව ඇති බව බුලත්සිංහල පොලිසිය ප්‍රකාශකර තිබෙනවා.\nඡායාරූප - අගලවත්ත ධනුෂ්ක ලංකා නානායක්කාර",
       "URL": "https://www.hirunews.lk/208060/යතුරුපැදි-අනතුරකින්-පොලිස්-නිලධාරියෙකු-මරුට-ඡායාරූප",
       "Category": "Local News",
       "Parent URL": "https://www.hirunews.lk/local-news.php?pageID=3559"
}