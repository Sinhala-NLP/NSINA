{
       "Source": "hirunews",
       "Timestamp": "Friday, 02 March 2018 - 17:56",
       "Headline": "32 හැවිරිදි කාන්තාවක් දූෂණය කළ පුද්ගලයින් දෙදෙනෙකු කොටු කළ මෙහෙයුම",
       "News Content": "අම්බලන්ගොඩ, පොල්ගස්ඕවිට ප්‍රදේශයේ නිවසක රැඳී සිටි 32 හැවිරිදි කාන්තාවක් දූෂණය කර නිවසේ තිබූ මුදල් සහ රන් භාණ්ඩ කොල්ලකා පල ගිය සැකකරුවන් දෙදෙනෙක් අද (02) අත්අඩංගුවට ගෙන තිබෙනවා.\nපසුගිය 28 වන දින විදුලි බිල පරික්ෂා කිරීමට අවශ්‍යබව පවසමින් අදාල කාන්තාවගේ නිවසට පුද්ගලයින් දෙදෙනෙකු පැමිණ ඇති බව වාර්තා වනවා.\nඑහිදී ඇයගෙන් එක පුද්ගලයෙකු වතුර වීදුරුවක් ඉල්ලා ඇති අතර වතුර ගෙන ඒමට නිවස තුලට ගිය කාන්තාවට තියුණු ආයුධයක් පෙන්වා බියගන්වා අවස්ථා දෙකකදී ඇයව දූෂණයකර තිබෙනවා.\nපසුව නිවසේ තිබූ මුදල් සහ රන් භාණ්ඩ සොරාගෙන සැකකරුවන් දෙදෙනා පලාගොස් ඇති බවයි වාර්තා වන්නේ.\nසිද්ධියට මුහුණදුන් කාන්තාව පොලිසියට සිදුකළ පැමිණිල්ලකට අනුව කහතුඩුව, වෙනිවැල්කොළ ප්‍රදේශයේ සැඟව සිටියදී සැකකරුවන් දෙදෙනා අත්අඩංගුවට ගත් බවයි අප වාර්තාකරු පැවසුවේ.\nඅත්අඩංගුවට ගැනුණු සැකකරුවන් දෙදෙනා වයස අවුරුදු 29 සහ 30 යන වයස් සීමාවල පසුවන්නන් බව සඳහන්.\nවයස අවුරුදු 30 පසුවන සැකකරු නාරම්මල ප්‍රදේශයේ පදිංචි විවාහකයෙක් වන අතර ඔහු යුධ හමුදා විශේෂ කාර්ය බලකායෙන් පැන ආ අයෙක් බවයි වාර්තා වන්නේ.\nඅප වාර්තාකරු සඳහන් කළේ මොහු තවත් මෙවැනිම අපරාධ කිහිපයක් සම්බන්ධයෙන් චෝදනා ලැබූවෙක් බවයි.\nසෙසු සැකකරු කුලියාපිටිය ප්‍රදේශයේ පදිංචි යුධ හමුදාවෙන් ඉවත්වූ අයෙක් බව සඳහන්.\nවෙනිවැල්කොළ ප්‍රදේශයේ ස්ථානයක් කුලියට ගෙන මොවුන් රැඳී සිට ඇති අතර දෙදෙනාම අධික ලෙස මත්පැන් පානයට සහ සූදුවට ඇබ්බැහි වූවන් බවට කරුණු අනාවරණය වී තිබෙනවා.",
       "URL": "https://www.hirunews.lk/184951/32-හැවිරිදි-කාන්තාවක්-දූෂණය-කළ-පුද්ගලයින්-දෙදෙනෙකු-කොටු-මෙහෙයුම",
       "Category": "Local News",
       "Parent URL": "https://www.hirunews.lk/local-news.php?pageID=4055"
}