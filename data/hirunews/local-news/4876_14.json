{
       "Source": "hirunews",
       "Timestamp": "Friday, 16 September 2016 - 19:42",
       "Headline": "අධිබල විදුලි ධාරාවකින් විදුලි උපකරණවලට හානි",
       "News Content": "ජාතික විදුලි පද්ධතිය ඔස්සේ පැමිණි අධි බලැති විදුලි ධාරාවක් හේතුවෙන් ඇල්පිටිය පිටුවල ප්‍රදේශයේ නිවාස රැසක විදුලි උපකරණවලට හානි සිදු වූ පුවතක් වාර්තාවනවා.\nපසුව සිද්ධිය පරීක්ෂා කිරීමට පැමිණි ප්‍රදේශවාසීන් හා විදුලි බල මණ්ඩලයේ නිලධාරීන් අතර නොසන්සුන්කාරී තත්ත්වයක්ද හටගත්තා.\nඊයේ පස්වරුවේ විදුලි රැහැන් ඔස්සේ ආ අධිබලැති විදුලි ධාරාවක් හේතුවෙන් ඇල්පිටිය - පිටුවල - අම්බන උතුර ප්‍රදේශයේ නිවාස රැසක විදුලි උපකරණ පිළිස්සී තිබුණා.\nප්‍රදේශවාසීන් පවසන්නේ විදුලිය විසන්ධි වී නැවත විදුලිබලය ලැබුණු සැණින් නිවෙස්වල විදුලි උපකරණ පිළිස්සී ගිය බවයි.\nමෙම සිදුවීමත් සමඟ ප්‍රදේශයේ ජනතාව අතර යම් නොසන්සුන් තත්ත්වයක හට ගත් අතර විදුලිබල පද්ධතිය යථාතත්ත්වයට පත්කිරීම සඳහා පැමිණ තිබූ ලංකා විදුලිබල මණ්ඩලයට අයත් වාහන කිහිපයක් අවහිර කරමින් ඔවුන් සිය විරෝධතාවය පළ කළා.\nප්‍රදේශවාසීන් එහිදී ඉල්ලා සිටියේ තමන්ට වූ හානියට වන්දි ලබා දෙන ලෙසයි.",
       "URL": "https://www.hirunews.lk/143143/අධිබල-විදුලි-ධාරාවකින්-උපකරණවලට-හානි",
       "Category": "Local News",
       "Parent URL": "https://www.hirunews.lk/local-news.php?pageID=4876"
}