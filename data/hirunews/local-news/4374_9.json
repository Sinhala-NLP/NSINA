{
       "Source": "hirunews",
       "Timestamp": "Saturday, 12 August 2017 - 19:11",
       "Headline": "පිරිසිදු දේශපාලන ව්‍යාපාරයක් ගොඩනැගීමේ අභියෝගය ජයගන්නා බවට ජනපතිගෙන් ප්‍රකාශයක්",
       "News Content": "කුමන නින්දා අපහාස හා චෝදනා හමුවේ වුව ද පිරිසිදු දේශපාලන ව්‍යාපාරයක් ගොඩනැගීමේ අභියෝගය ජය ගන්නා බව ජනාධිපති මෛත්‍රීපාල සිරිසේන පවසනවා.\nමහවැලි එච් කලාපයේ ගොවි ජනතාවට ඉඩම් ඔප්පු 6200 ක් ප්‍රදානය කිරීම සදහා තලාව ක්‍රීඩාංගනයේ අද පැවති උත්සවයකට එක්වෙමින් ජනාධිපතිවරයා කියා සිටියේ රටට ආදරය කරන දේශපාලනඥයින් පිරිසක් බිහිකිරීමේ දුෂ්කර කටයුත්තට වත්මත් රජය උරදී සිටින බවයි.\nඉහළ සිට පහළට වංචාව, හොරකම සහ දුෂණය ගලාගිය රටක දේශපාලන සංස්කෘතිය එකවර වෙනස් කළ නොහැකි බවයි.\nනමුත් එම කටයුත්තට වත්මන් රජය උරදී සිටින බව සදහන් කළ ජනාධිපතිවරයා වැඩිදුරටත් පෙන්වා දුන්නේ රජය ප්‍රමුඛතාවය ලබාදී ඇත්තේ ගොවිජනතාවගේ ආර්ථිකය සවිමත් කර ඒ තුළින් ජාතික ආර්ථිකය ගොඩනැගීමේ කාර්ය සදහා බවයි.\nමෙම උත්සවයෙන් අනතුරුව එප්පාවල - සමූපාකාර සමිති පරිශ්‍රය වෙත ගිය ජනාධිපතිවරයා එහි සැපයුම් නිලධාරියෙකු ලෙස සේවය කළ අවධියේ තමන් සමග කටයුතු කළ සේවකයින් හමුවී සුහද කතාබහක නිරත වූ බවයි ජනාධිපති මාධ්‍ය ඒකකය සදහන් කළේ.",
       "URL": "https://www.hirunews.lk/168282/පිරිසිදු-දේශපාලන-ව්‍යාපාරයක්-ගොඩනැගීමේ-අභියෝගය-ජයගන්නා-බවට-ජනපතිගෙන්-ප්‍රකාශයක්",
       "Category": "Local News",
       "Parent URL": "https://www.hirunews.lk/local-news.php?pageID=4374"
}