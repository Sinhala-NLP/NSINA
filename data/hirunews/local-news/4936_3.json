{
       "Source": "hirunews",
       "Timestamp": "Friday, 05 August 2016 - 8:49",
       "Headline": "ගාල්ල කම්පා කල රිය අනතුර (ඡායාරූප)",
       "News Content": "ගාල්ල නගරය ආසන්නයේදී සිදුවු රිය අනතුරකින් ගැබිණි කාන්තාවක් මරණයට පත්වී තිබෙනවා.\nඊයේ රාත්‍රී 8.45 ට පමණ ගාල්ල සිට මාතර දක්වා ධාවනය වු බස් රථයක ත්‍රී රෝද රථයක් ගැටීමෙනුයි මෙම අනතුර සිදුව ඇත්තේ.\nමෙලෙස මරණයට පත්වී ඇත්තේ 25 හැවිරිදි කාන්තාවක්.\nගාල්ල කරන්දෙණිය ප්‍රදේශයේ පදිංචි ඇය දරු ප්‍රසුතිය සඳහා සිය සැමියා සමග රෝහලට යමින් සිටියදී මෙම අනතුර සිදුව තිබෙනවා.\nඅනතුරින් පසු සැමියා විසින් ඇය අනතුරට ලක්වු ත්‍රී රෝද රථයේම මහමෝදර රෝහලට රැගෙන ගොස් ඇති බවයි අප වාර්තාකරු සඳහන් කලේ.\nඒවන විටත් ඇය මරණයට පත්ව තිබීම හේතුවෙන් සිසේරියන් සැත්කමක් මාර්ගයෙන් බිළිඳාගේ ජීවිතය බේරා ගැනීමට වෛද්‍යවරුන් සමත්වී තිබෙනවා.\nමරණයට පත්වු කාන්තාවට වයස අවුරුදු 8 ක දියණියක් ද සිටින බව සඳහන්.\nඅනතුරට සම්බන්ධ බස් රථය නොනවත්වා පළාගොස් ඇති අතර එය සොයා ගාල්ල පොලිසිය විශේෂ මෙහෙයුමක් ආරම්භ කර තිබෙනවා.\nඡායාරූප - රත්ගම රොෂාන් පියතිලක",
       "URL": "https://www.hirunews.lk/139863/ගාල්ල-කම්පා-කල-රිය-අනතුර-ඡායාරූප",
       "Category": "Local News",
       "Parent URL": "https://www.hirunews.lk/local-news.php?pageID=4936"
}