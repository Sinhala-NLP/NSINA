{
       "Source": "hirunews",
       "Timestamp": "Tuesday, 30 May 2023 - 8:53",
       "Headline": "මහනුවර රෝහලේ ඇන්ජියෝග්‍රෑම් යන්ත්‍රය අක්‍රීය වීමෙන් රෝගී ජීවිත අනතුරේ",
       "News Content": "මහනුවර ජාතික රෝහලේ හෘද කැතීටරකරණ ඒකකයේ යන්ත්‍ර දෙකෙන් එකක් පූර්ණ ලෙස ක්‍රියා විරහිත වීමෙන් හෘද රෝගීන් සඳහා සිදුකරන පරීක්ෂණ මන්දගාමී වී ඇතැයි රජයේ විකිරණ විද්‍යා තාක්ෂණවේදීන්ගේ සංගමය පවසනවා.\nමෙම යන්ත්‍රය අක්‍රිය වී ඇත්තේ එම රෝහලේ හෘද රෝග ඒකකයේ රෝගීන් 8,024 දෙනෙකු පොරොත්තු ලේඛනයේ සිටින පසුබිමකයි.\nමෙරට රෝහල් 11 ක් සඳහා හෘද කැතීටරකරණ යන්ත්‍ර පවතින්නේ, 14 ක් වන අතර ඉන් මහනුවර ජාතික රෝහලේ ඇති හෘද කැතීටරකරණ ඒකකයේ යන්ත්‍ර දෙකෙන්\nඑකක් පසුගිය 06 වැනිදා සිට සම්පූර්ණයෙන්ම අක්‍රිය වී තිබෙනවා.\nරෝහල් අධ්‍යක්ෂ වෛද්‍ය ඉරේෂා ප්‍රනාන්දු මහත්මිය පැවසුවේ, වසර 17 ක් පැරණි හෘද කැතීටරකරණ යන්ත්‍රය මෙලෙස අක්‍රිය වූ බවයි.\nකෙසේ වෙතත්, මේ වනවිට සක්‍රිය මට්ටමේ පවතින්නේ මීට වසර 4 කට පෙර ස්ථාපනය කළ යන්ත්‍රය පමණක් බවයි රෝහල් අධ්‍යක්ෂවරිය පැවසුවේ.",
       "URL": "https://www.hirunews.lk/336563/මහනුවර-රෝහලේ-ඇන්ජියෝග්‍රෑම්-යන්ත්‍රය-අක්‍රීය-වීමෙන්-රෝගී-ජීවිත-අනතුරේ",
       "Category": "Local News",
       "Parent URL": "https://www.hirunews.lk/local-news.php?pageID=308"
}