{
       "Source": "hirunews",
       "Timestamp": "Friday, 06 August 2021 - 22:54",
       "Headline": "අර්බුදයක් ගැන මුදල් ඇමති කියයි (වීඩියෝ)",
       "News Content": "රටේ රාජ්‍ය ආදායමෙන් විශාල ප්‍රතිශතයක් රාජ්‍ය සේවයේ වැටුප් ගෙවීමට වැය කරන පසුබිමක අපනයන වියදම්ද ඉහළ යාම හේතුවෙන් දැඩි අර්බුදකාරී තත්ත්වයක් හටගෙන ඇතැයි මුදල් අමාත්‍ය බැසිල් රාජපක්ෂ මහතා පවසනවා.\nමෙරටදී නිෂ්පාදනය ඇරඹූ තවත් ඖෂධ 2ක් වෙළඳසැලට හඳුන්වාදීමේ උත්සවයකට එක්වෙමින් අමාත්‍යවරයා පැවසුවේ පවතින ගැටලුවලට ආනයන සීමාකිරීම තුළින් විසඳුම් සොයාගත යුතු බවයි.\nට්‍රැමඩෝල් සහ තයිරොක්සින් යන ඖෂධ මෙරට තුලදී නිෂ්පාදනය කිරීම රාජ්‍ය ඖෂධ නිෂ්පාදන සංස්ථාව මඟින් ආරම්භ කර තිබෙනවා.\nට්‍රැමඩොල් ඖෂධය වේදනා නාශකයක් ලෙස වෛද්‍ය අනුමැතිය මත ලබා දෙන අතර තයිරොක්සින් ඖෂධය තයිරෝයිඩ් ග්‍රන්ති හා සම්බන්ධ රෝගවලට භාවිත කරනවා.\nමෙරට ට්‍රැමඩොල් ඖෂධ අවශ්‍යතාව වසරකට මිලියන 9ක් වන අතර තයිරොක්සින් අවශ්‍යතාවයද මිලියන 100කට අධිකයි.\nඒ සඳහා වාර්ෂිකව රජය විශාල මුදලක් වැය කරනවා.\nඑම මුදල් ඉතිරි කරගත හැකිවන පරිදි මෙරටදී නිෂ්පාදනය කළ මෙම ඖෂධ මෙරට වෙළඳපොලට නිකුත් කිරීම අද මුදල් අමාත්‍ය බැසිල් රාජපක්ෂ මහතා හා රාජ්‍ය අමාත්‍ය මහාචාර්ය චන්න ජයසුමන යන මහත්වරුන්ගේ ප්‍රධානත්වයෙන් සිදුකෙරුණා.",
       "URL": "https://www.hirunews.lk/279058/අර්බුදයක්-ගැන-මුදල්-ඇමති-කියයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1770"
}