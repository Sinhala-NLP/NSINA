{
       "Source": "hirunews",
       "Timestamp": "Saturday, 27 February 2021 - 13:23",
       "Headline": "කොරෝනා එන්නත්කරණයේ ගැටලු රැසක් (වීඩියෝ)",
       "News Content": "කොරෝනා ආසාදිතව මියයන පුද්ගලයින්ගේ මෘතදේහ භූමදානය සහ ආදාහනය කිරීම සඳහා අවශ්‍ය නව මාර්ගෝපදේශ සකස් කිරීම සඳහා වන විශේෂඥ කමිටුව අද මධ්‍යහ්න දොලහට සෞඛ්‍ය අමාත්‍යාංශයේදී රැස්වීමට නියමිතව තිබුණා.\nඒ සඳහා සෞඛ්‍ය සේවා අධ්‍යක්ෂ ජනරාල්, විශේෂඥ වෛද්‍ය අසේල ගුණවර්ධන මෙන්ම කමිටුවේ සාමාජිකයින් තුන්දෙනෙකු එක්වීමට නියමිත බවයි වාර්තා වන්නේ.\nඑම සාකච්ඡාවේදී අවසන් තීරණයකට පැමිණිය හැකි වුවහොත් කොරෝනා මෘතදේහ භූමදානය කිරීමට අවශ්‍ය මාර්ගෝපදේශ ලබන සතිය මුලදී ප්‍රකාශයට පත්කෙරෙනු ඇති.\nකොරෝනා ආසාදිතව මියයන පුද්ගලයින්ගේ මෘතදේහ භූමදානය කිරීම සඳහා ඉඩ සලසන අතිවිශේෂ ගැසට් නිවේදනය පසුගියදා නිකුත් කෙරුණා.\nසෞඛ්‍ය ඇමතිනී, පවිත්‍රා වන්නිආරච්චිගේ අත්සනින් යුතුව නිකුත් කළ එම ගැසට් නිවේදනයට අනුව මෙතෙක් පැවති ගැසට් නිවේදන මගින් ක්‍රියාත්මක වූ නිරෝධායන නියෝග සංශෝධනයට ලක් කළා.\nකෙසේ වෙතත්, ශ්‍රී ලංකා මහජන සෞඛ්‍ය පරීක්ෂකවරුන්ගේ සංගමයේ සභාපති උපුල් රෝහණ කියා සිටියේ සෞඛ්‍ය සේවා අධ්‍යක්ෂ ජනරාල්වරයා විසින් කොරෝනා ආසාදිත මෘතදේහ භූමදානය කිරීමට ස්ථාන නිර්දේශ කරනතුරු එය ක්‍රියාවට නංවීමේ ගැටළු මතුව ඇති බවයි.\nමේ අතර, ගම්පහ දිස්ත්‍රික් මහජන සෞඛ්‍ය පරීක්ෂකවරුන්ගේ සංගමය යළිත් එන්නත්කරණ සේවාවල නිරතවීමට තීරණය කර තිබෙනවා.\nඔවුන් අද දිනයේ සිට ක්‍රියාත්මක වන පරිදි ගම්පහ දිස්ත්‍රික්කය තුළ එන්නත්කරණ සේවා වලින් ඉවත්වීමට තීරණය කර තිබුණේ එන්නත් ලබාදීම සඳහා යොදාගැනෙන මධ්‍යස්ථාන ප්‍රමාණය අඩු කිරීමට සහ එන්නත්කරණ වයස් කාණ්ඩ සම්බන්ධයෙන් නිසි මාර්ගෝපදේශ නොලැබීම හේතුවෙන්.\nකෙසේ වෙතත්, එම ගැටළුවලට විසඳුම් ලැබීමත් සමඟ මෙලෙස යළිත් එන්නත්කරණ සේවාවල නිරත වන බවයි ගම්පහ දිස්ත්‍රික් මහජන සෞඛ්‍ය පරීක්ෂකවරුන්ගේ සංගමයේ සභාපති සමින්ද සමරදිවාකර කියා සිටියේ.\nකොරෝනා එන්නත්කරණයේදී වයස අවුරුදු 30 ත්, 60 ත් අතර පිරිසටද එන්නත් ලබාදීමට තීරණය කිරීමත් සමඟ මේ වනවිට අවුරුදු 60 ට වැඩි පුද්ගලයින්ට එන්නත් ලබාදීමේදී ගැටළු මතුව ඇති බවට ශ්‍රී ලංකා මහජන සෞඛ්‍ය පරීක්ෂකවරුන්ගේ සංගමය චෝදනා කළා.\nකෙසේ වෙතත්, කොරෝනා මරණ අවම කර ගැනීමට සහ වෛරස ව්‍යාප්තිය පාලනය කර ගැනීමේ අරමුණින් වයස අවුරුදු 30 ට වැඩි පුද්ගලයින්ට කොරෝනා එන්නත් ලබාදෙන බවයි නියෝජ්‍ය සෞඛ්‍ය සේවා අධ්‍යක්ෂ ජනරාල් විශේෂඥ වෛද්‍ය හේමන්ත හේරත් කියා සිටියේ.\nකොරෝනා එන්නත්කරණ වැඩසටහනට අදාළව මේ වනවිට පුද්ගලයින් හාරලක්ෂ 6,633 දෙනෙකුට එන්නත් ලබාදී තිබෙනවා.\nඊයේ දිනයේදී එන්නත් ලබාදුන් පුද්ගලයින් සංඛ්‍යාව 13,164 ක්.\nමේ අතර, මෙරටින් ඊයේ වාර්තා වූ කොරෝනා ආසාදිතයින් 497 දෙනා අතරින් වැඩිම සංඛ්‍යාව වූ 151 දෙනෙකු කොළඹ දිස්ත්‍රික්කයෙන් වාර්තා වී තිබෙනවා.",
       "URL": "https://www.hirunews.lk/263820/කොරෝනා-එන්නත්කරණයේ-ගැටලු-රැසක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2122"
}