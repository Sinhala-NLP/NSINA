{
       "Source": "hirunews",
       "Timestamp": "Monday, 28 August 2017 - 12:08",
       "Headline": "Update -  බස්නාහිර උණුසුමෙන් සෙංකෝලයටත් හානි",
       "News Content": "20 වැනි ආණ්ඩුක්‍රම ව්‍යවස්ථා සංශෝධනය පිළිබඳ කෙටුම්පත බස්නාහිර පළාත් සභාවේ විවාදයට ගැනීමට සූදානම් වූ අවස්ථාවේ ඇතිවූ නොසන්සුන්කාරී තත්වයක් හේතුවෙන් සභාව උණුසුම් වුණා.\nමේ හේතුවෙන් සභාවේ කටයුතු අද (28) මද වේලාවකට අත්හිටුවීමට ද සිදු වුණා.\nප්‍රධාන ඇමතිවරයා කියා සිටියේ අද දින ඡන්ද විමසීම සිදු නොකර වෙනත් දිනයක මෙය යළි සලකා බැලිය හැකි බවයි.\nඊට එජාප මන්ත්‍රී කණ්ඩායම ද එකඟ වූ බව අරුණ දීපාල් මන්ත්‍රීවරයා ප්‍රකාශ කළා.\nඊට විරුද්ධ වූ ඒකාබද්ධ විපක්ෂයට සම්බන්ධ පළාත් සභා මන්ත්‍රීවරු විරෝධය පළ කරමින් සෙංකෝලය උදුරාගෙන තිබෙනවා.\nපසුව සෙංකෝලය උදුරා ගැනීමට එජාප මන්ත්‍රීන් උත්සහ දැරීමත් සමඟ එය කෑලිවලට ගැලවී ගිය අතර පසුව එය අලවා යළි සකසා නැවත සභාව රැස් වී තිබෙනවා.\nඑහි දී ප්‍රධාන අමාත්‍යවරයා ගෙන ආ යෝජනාවට ඡන්දය විමසූ අතර ඊට පක්ෂව ඡන්ද 51ක් ද විපක්ෂව ඡන්ද 41ක් ලැබී තිබෙනවා.\nඑයට පක්ෂව ඡන්දය ප්‍රකාශ කර ඇත්තේ එජාප, ශ්‍රීලනිප මෛත්‍රී පාර්ශවයයි.\nඒකාබද්ධ විපක්ෂය සහ ජනතා විමුක්ති පෙරමුණ විරුද්ධ වුණා.\nඑක්සත් ජාතික පක්ෂ මන්ත්‍රී ශ්‍රීනාත් පෙරේරා ඡන්දය දීමෙන් වැලකී සිටි බව සඳහන්.\nලබන 04 වනදා 20 වැනි ආණ්ඩුක්‍රම ව්‍යවස්ථා සංශෝධනය පිළිබඳ කෙටුම්පත ගැන බස්නාහිර පළාත් සභාවේ විවාදය හා ඡන්ද විමසීම පැවැත්වෙන බව එක්සත් ජාතික පක්ෂ මන්ත්‍රී නීතිඥ අරුණ දීපාල් කියා සිටියා.\nUpdate :- Monday, August 28, 2017 2.08 Pm\n---------------------------------------------------------\nබස්නාහිර පළාත් සභාව තුල මේ වන විට උණුසුම් තත්වයක් ඇතිව තිබෙනවා.\n20 වැනි ආණ්ඩුක්‍රම ව්‍යවස්ථා සංශෝධනය පිළිබඳ කෙටුම්පත අද (28) පළාත් සභාවේ විවාදයට ගැනීමට සූදානම් වූ අවස්ථාවේ මෙම තත්වය ඇතිවූ බවයි වාර්තා වන්නේ.",
       "URL": "https://www.hirunews.lk/169573/update-බස්නාහිර-උණුසුමෙන්-සෙංකෝලයටත්-හානි",
       "Category": "Local News",
       "Parent URL": "https://www.hirunews.lk/local-news.php?pageID=4350"
}