{
       "Source": "hirunews",
       "Timestamp": "Monday, 10 July 2023 - 20:14",
       "Headline": "මනම්පිටියේ බස් රථ අනතුරින් දිවි හැර ගිය සරසවි මිතුරන් දෙදෙනා (වීඩියෝ)",
       "News Content": "මනම්පිටියේ බස් රථ අනතුරින් නැගෙනහිර විශ්ව විද්‍යාලයේ එකම පීඨයේ, එකම වසරේ, එකම වයසේ මිතුරන් දෙදෙනෙකු දිවි අහිමි වුණා.\nඔවුන් මේ අවාසනාවන්ත ඉරණමට මුහුණ පෑවේ නිවාඩුව සඳහා සිය නිවෙස්වලට පැමිණ යළි සරසවියට යමින් සිටියදීයී.\nමනම්පිටියේ බස් රථ අනතුරින් දිවියට සමුදුන් පිරිස අතරට සිය අධ්‍යාපන ජීවිතයේ අවසන් මංකඩට පැමිණ සිටි 23 හැවිරිදි සමිත දිසානායකද අයත්.\nඔහු නැගෙනහිර විශ්වවිද්‍යාලයේ තාක්ෂණ පීඨයේ අවසන් වසරේ ඉගෙනුම ලැබූ සිසුවෙක්.\nසමිත මේ අවාසනාවන්ත ඉරණමට මුහුණ පෑවේ නිවාඩුව සඳහා දුම්මලසූරිය ප්‍රදේශයේ පිහිටි සිය නිවසට පැමිණ යළි සරසවියට යමින් සිටියදීයී.\nසහෝදරයින් දෙදෙනෙකුගෙන් යුත් පවුලේ බාලයා වූ සමිත ඉගෙනීමට මෙන්ම බාහිර ක්‍රියාකාරකම්වලටද දක්ෂතා දැක් වූ අයෙක්.\nනමුත් සමිතගේ දෑස් මෙවර නිවාඩුවේදී දැකගන්නේ තම ජීවිතයේ අවසන් වරට බවට පවුලේ කිසිවෙකුත් නොසිතන්නට ඇති.\nසමිතගේ සරසවි මිතුරා වූ 23 හැවිරිදි දමිත් සාගරත් මේ බස් රථ අනතුරින් සදහටම දෙනෙත් පියාගත්තා.\nඔහුත් නැගෙනහිර සරසවියේ තාක්ෂණ පීඨයේ දමිත් සමගම අවසන් වසරේ ඉගෙනුම ලැබූ අයෙක්.\nනිවාඩුවට ආනමඩුව මහඋස්වැව ප්‍රදේශයේ පිහිටි නිවසට පැමිණි ඔහුත් සරසවියට යෑමට බස් රථයට නැග තිබුණේ මිතුරා සමග එකම ඉරණමකට මුහුණ දෙන බව නොදැනයි.\nදමිත් සිය මිතුරා මෙන්ම පවුලේ බාලයායි.\nඑමෙන්ම මෙම බස්රථ අනතුරින් එරාවුර් ප්‍රදේශයේ පදිංචි තිදරු පියෙකු වූ 46 හැවිරිදි මොහොමඩ් ඉබ්‍රාහිම් මවුරුෆ් සහ එම ප්‍රදේශයේම පදිංචි 32 හැවිරිදි එක්දරු පියෙකු වන ජිනයිඩ් මෆාස් ඇතුළු 9 දෙනෙකුටද දිවි අහිමි වුණා.",
       "URL": "https://www.hirunews.lk/340763/මනම්පිටියේ-බස්-රථ-අනතුරින්-දිවි-හැර-ගිය-සරසවි-මිතුරන්-දෙදෙනා-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=195"
}