{
       "Source": "hirunews",
       "Timestamp": "Friday, 18 January 2019 - 12:40",
       "Headline": "විශාලම හෙරොයින් තොගය සමග ඇල්ලූ දෙදෙනාගෙන් - බංග්ලාදේශ නිලධාරින් ප්‍රශ්න කරයි",
       "News Content": "මෙරට ඉතිහාසයේ සොයා ගත් විශාලතම හෙරොයින් තොගය සමඟ අත්අඩංගුවට ගනු ලැබූ බංග්ලාදේශ ජාතිකයන් දෙදෙනාගෙන් බංග්ලාදේශ මත්ද්‍රව්‍ය පාලන දෙපාර්තමේන්තුවේ නිලධාරින් ඊයේ ප්‍රශ්න කර තිබෙනවා.\nඑම දෙපාර්තමේන්තුවේ නියෝජිතයන් 6 දෙනෙකු පෙරේදා රාත්‍රියේ දිවයිනට පැමිණියේ මෙරට සිදුකෙරෙන පරීක්ෂණවලට සහය වීම සදහායි.\nපොලිස් මත්ද්‍රව්‍ය කාර්යාංශයේ ජ්‍යෙෂ්ඨ නිලධාරියෙකු සදහන් කළේ එම කණ්ඩායම ඊට පෙර බංග්ලාදේශයේදී අදාළ සැකකරුවන්ගේ නිවෙස් වෙත ගොස් පරීක්ෂණ පවත්වා ඇති බවයි.\nඔවුන් අදාළ සැකකරුවන්ගෙන් ප්‍රශ්න කර ඇත්තේ කොළඹ රිමාන්ඞ් බන්ධනාගාරයේ රදවා සිටියදීයි.\nඑලෙස බංග්ලාදේශයේදී සහ මෙරටදී ඔවුන්ගෙන් ලද තොරතුරු බංග්ලාදේශ කණ්ඩායම විසින් මෙරට පොලිස් මත්ද්‍රව්‍ය කාර්යාංශයේ නිලධාරින් සමග අද උදෑසන හුවමාරු කරගෙන තිබෙනවා.\nඑමෙන්ම, එම කණ්ඩායමේ නියෝජිතයන් අද පස්වරු 3 ට පොලිස්පතිවරයා ද හමුවීමට නියමිතයි.\nඔවුන් ලබන 21 වනදා දක්වා දිවයිනේ රැදී සිටින බවයි පොලිස් මත්ද්‍රව්‍ය කාර්යාංශයේ ජ්‍යෙෂ්ඨ නිලධාරියෙකු හිරු ප්‍රවෘත්ති අංශයට ප්‍රකාශ කළේ.\nපසුගිය වසරේ දෙසැම්බර් 31 වන දා දෙහිවල ප්‍රදේශයෙන් රුපියල් මිලියන 3336කට ආසන්න වටිනාකමකින් යුත් මෙරට ඉතිහාසයේ විශාලතම හෙරොයින් තොගය වන කිලෝග්‍රෑම් 278 ක් සමගින් බංග්ලාදේශ ජාතිකයින් දෙදෙනෙකු අත්අඩංගුවට ගනු ලැබුවා.\nඑසේම රුපියල් මිලියන 75කට අධික කොකේන් කිලෝග්‍රෑම් 5කට අධික ප්‍රමාණයක් ද එම නිවස තුළ තිබී සොයා ගැනුණා.\nඑම බංග්ලාදේශ ජාතිකයන් දෙදෙනා රදවාගෙන ප්‍රශ්න කිරීමට අධිකරණය පොලිීසියට අවසර ලබා දුන්නා.\nමෙරට මත්ද්‍රව්‍ය බෙදා හැරීමේ මධ්‍යස්ථානය ලෙස සැලකුණු දෙහිවල - නිවසේ සිට අත්අඩංගුවට ගත් බංග්ලාදේශ ජාතිකයන් මෙහෙයවා ඇත්තේ බංග්ලාදේශ ජාතික කාන්තාවක විසින් බව දැන් අනාවරණ වී තිබෙනවා.\nමෙරට මත්ද්‍රව්‍ය බෙදා හැරීමේ ජාලයේ මහ මොළකාරිය ලෙස සැලකිය හැකි ඇය, අත්අඩංගුවට ගැනීම සඳහා දැන් පුළුල් මෙහෙයුමක් ක්‍රියාත්මක බව පොලිස් මත්ද්‍රව්‍ය නාශක කාර්යාංශයේ ජ්‍යෙෂ්ඨ නිලධාරියා වැඩිදුරටත් සඳහන් කළා.\nඒ සඳහා මේ වන විට අධිකරණයෙන් වරෙන්තුවක් ලබාගෙන ඇති අතර ජාත්‍යන්තර පොලීසිය වෙත දැනුම් දීමක් ද කර තිබෙනවා.\nදැන් දිවයිනට පැමිණ සිටින බංග්ලාදේශ මත්ද්‍රව්‍ය පාලන දෙපාර්තමේන්තුවේ නිලධාරින් ඇය පිළිබද බංග්ලාදේශයෙන් රැස් කර ගත් තොරතුරු පොලිස් මත්ද්‍රව්‍ය කාර්යාංශය වෙත ලබා දී ඇති බව එහි ජ්‍යෙෂ්ඨ නිලධාරියා කියා සිටියා.",
       "URL": "https://www.hirunews.lk/208478/විශාලම-හෙරොයින්-තොගය-සමග-ඇල්ලූ-දෙදෙනාගෙන්-බංග්ලාදේශ-නිලධාරින්-ප්‍රශ්න-කරයි",
       "Category": "Local News",
       "Parent URL": "https://www.hirunews.lk/local-news.php?pageID=3548"
}