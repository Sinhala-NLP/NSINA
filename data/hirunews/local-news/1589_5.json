{
       "Source": "hirunews",
       "Timestamp": "Tuesday, 02 November 2021 - 14:17",
       "Headline": "ක්‍රිකට් පරාජය නිසා විරාට් කෝලිගේ දියණියටත් තර්ජන",
       "News Content": "විස්සයි විස්ස ලෝක කුසලාන තරගාවලියේ සුපර් ලීග් වටයේදී පස මිතුරු පාකිස්තානය වෙතින් පරාජය ලැබූ ඉන්දීය පිළේ නායක විරාට් කෝලිගේ පවුලේ සාමාජිකයින්ට අන්තර්ජාලය ඔස්සේ තර්ජන එල්ල වන බව වාර්තා වනවා.\nඑහිදී ට්විටර් මාධ්‍ය ඔස්සේ කෝලිගේ මාස 9ක් වයසැති දියණියට ද එල්ල වූ තර්ජනයක් සම්බන්ධයෙන් දිල්ලි පොලිස් කොමිසම විමර්ශනයක් ආරම්භ කර ඇති බවයි ඉන්දීය මාධ්‍ය සඳහන් කළේ.\nදිල්ලි පොලීසියේ කාන්තාවන් පිළිබද අංශය මගින් අදාළ විමර්ශනය පවත්වන බව එහි සභාපතිනී ස්වාති මලිවාර් ප්‍රකාශ කළා.\nපාකිස්තානය වෙතින් විස්සයි විස්ස ලෝක කුසලාන තරගාවලියේදී ඉන්දියාව පරාජය ලැබීමත් සමග ඉන්දීය කණ්ඩායමේ එකම මුස්ලිම් සාමාජිකයා වූ මොහොමඩ් ෂමීට ද අන්තර්ජාලය ඔස්සේ මෙලෙස තර්ජන එල්ල වුණා.\nඑහිදී කෝලි ඔහු වෙනුවෙන් පෙනී සිටිමින් කියා සිටියේ ආත්ම ශක්තියක් නොමැති පුද්ගලයින් විසින් එලෙස ක්‍රීඩකයන් විචේනය කරන බවයි.\nකෙසේ නමුත් සුපර් ලීග් වටයේ දෙවන තරගයෙන් නවසීලන්තයට පරාජය වූ ඉන්දීය පිළට අවසන් පූර්ව වටය සඳහා සුදුසුකම් ලැබීමට පවතින්නේ දුරස්ථ අවස්ථාවක්.",
       "URL": "https://www.hirunews.lk/286796/ක්‍රිකට්-පරාජය-නිසා-විරාට්-කෝලිගේ-දියණියටත්-තර්ජන",
       "Category": "Local News",
       "Parent URL": "https://www.hirunews.lk/local-news.php?pageID=1589"
}