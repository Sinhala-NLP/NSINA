{
       "Source": "hirunews",
       "Timestamp": "Wednesday, 29 November 2017 - 7:52",
       "Headline": "ගල්ගමුවේ දළ පූට්ටුවාගේ සිරුරු කොටස් සෙවීමට කණ්ඩායම් 05ක් මෙහෙයුමේ",
       "News Content": "ගල්ගමුවේ දළ පූට්ටුවා මරා දමා සිරුර කැබලි කර වළ දමා ඇති ස්ථාන සෙවීමේ කටයුතු සඳහා කණ්ඩායම් 05ක් පත් කර ඇති බව තිරසර සංවර්ධන හා වනජීවි අමාත්‍ය ගාමිණී ජයවික්‍රම පෙරේරා ප්‍රකාශ කළා.\nපොලීසිය, පොලිස් විශේෂ කාර්ය බලකාය, සිවිල් ආරක්ෂක බලකාය සහ වනජීවි නිලධාරීන් මෙම මෙහෙයුමට එක්ව සිටිනවා.\nඇත් දළ ලබා ගැනීමේ අරමුණින් මරා දමන්නට ඇතැයි සැක කෙරෙන දළ පුට්ටුවාගේ සිරුර වළ දමා ඇති බවට සැක කෙරෙන පොල්පිතිගම - හේරත්ගම - ගලහිටියාව වැව ඉස්මත්තේ අලුතින් ඩෝසර් කර තිබූ ඉඩමක කැණීම් ඊයේ සිදුකළ ද කිසිදු හෝඩුවාවක් සොයා ගැනීමට නොහැකි වූ බවයි වනජීවි නිලධාරීන් සදහන් කළේ.\nසියඹලන්ගමුවේ ඇතාගේ මරණින් පසු ජනතාවගේ ආදරයට ලක්වූ ගල්ගමුවේ දළ පූට්ටුවා ආකර්ශනීය දළ යුගලයකින් සමන්විත ඇතෙකු බවට ජනප්‍රියයි.\nපසුගිය කාලයේ මෙම සද්ධන්තයා ගල්ගමුව, පුල්පිතිගම යන ප්‍රදේශ කේන්ද්‍ර කර ගනිමින් සැරි සරමින් සිටි බවත් එම සත්ත්වයාගේ එක් ඇසක පෙනීම සම්පූර්ණයෙන් අහිමිව ගොස් තිබුණා.\nඒ, දඩයක්කරුවන් විසින් වෙඩි තැබීමක් හේතුවෙන්.\nවයස අවුරුදු 44 ක් වන දළ පූට්ටුවා මීට මාසයකට පමණ පෙර මහකිරිල්ල සහ කුඩා කිවුලවැව ප්‍රදේශවල සැරිසරමින් සිටි බවට ද තොරතුරු අනාවරණ වුණා.\nදළ පූට්ටුවා, කිසියම් පිරිසක් දළ ලබා ගැනීමට මරා දමා ඇති බවට ප්‍රථම වරට තොරතුරු අනාවරණ වූයේ පසුගිය 23 වන දා දළ යුගලයක් අලෙවි කිරීමට සූදානම් වූ සැකකරුවන් දෙදෙනෙකු වලාන - දූෂණ මර්දන ඒකකය, පොල්පිතිගම - නිකවැව ප්‍රදේශයේ දී අත්අඩංගුවට ගැනීමත් සමගයි.\nගල්ගමුවේ දළපූට්ටුවා ජනතාව අතර දැඩි කතාබහකට ලක්වූයේ පසුගිය සමයේ කැකිරාව ප්‍රදේශයේ වාහන පෙළකට පහර දීම හේතුවෙන්.",
       "URL": "https://www.hirunews.lk/177169/ගල්ගමුවේ-දළ-පූට්ටුවාගේ-සිරුරු-කොටස්-සෙවීමට-කණ්ඩායම්-05ක්-මෙහෙයුමේ",
       "Category": "Local News",
       "Parent URL": "https://www.hirunews.lk/local-news.php?pageID=4196"
}