{
       "Source": "hirunews",
       "Timestamp": "Sunday, 01 October 2017 - 20:11",
       "Headline": "36 වන මානව හිමිකම් සැසිවාරයට සහභාගීවූ ගෝලීය ශ්‍රී ලාංකික සංසදයේ නියෝජිතයින් යළි මව් රට පැමිණෙයි",
       "News Content": "මානව හිමිකම් කොමසාරිස්වරයාගේ යෝජනාවට ශ්‍රී ලංකා රජය සම අනුග්‍රහය දැක්වීම හේතුවෙන් සෙසු රටවල් ජිනීවා මානව හිමිකම් කවුන්සිලයේදී මෙරටට සහය දැක්වීම ප්‍රතික්ෂේප කරන බව ගෝලීය ශ්‍රී ලාංකික සංසදය පවසනවා.\nඑහි නියෝජිතයින් මේ බව පැවසුවේ මානව හිමිකම් කවුන්සිලයේ සැසිවාරයට සහභාගී වී අද යළි දිවයිනට පැමිණි අවස්ථාවේදීයි.\nජිනීවා හි මානව හිමිකම් කවුන්සිලයේ 36 වන සැසිවාරය සඳහා ගෝලීය ශ්‍රී ලාංකික සංසදයේ නියෝජිතයින් රැසක් මෙවර ඉදිරිපත් වුණා.\nමෙම සැසිවාරයේදී ලංකාවට එරෙහිව තමිල්නාඩු දේශපාලනඥයින් ඇතුළුව බොහෝ පිරිසක් අදහස් පළ කළේ යුද ගැටුම් පැවති සමයේ ශ්‍රී ලංකාව තුළ යුද අපරාධ සිදුවූ බවට කරුණු ගෙනහැර දක්වමින්.\nකෙසේ වෙතත්, ගෝලීය ශ්‍රී ලාංකීය සංසදයේ නියෝජිතයින් මානව හිමිකම් කවුන්සිලයේදී එම මත සාවද්‍ය බවට සනාථ කරමින් අදහස් පළ කළා.\nමානව හිමිකම් සැසිවාරයට සහභාගී වූ රියර් අද්මිරාල් සරත් වීරසේකර, ආචාර්ය නාලක ගොඩහේවා සහ අනුරාධා යහම්පත් යන මහත්ම මහත්මින් අද දිවයිනට පැමිණියා.\nඑහිදී කටුනායක බණ්ඩාරනායක ජාත්‍යන්තර ගුවන්තොටුපලට රැස්වූ ශ්‍රී ලාංකිකයින් පිරිසක් ඔවුන් උණුසුම් ලෙස පිළිගත් අතර පසුව පිරිස මාධ්‍ය වෙත අදහස් පළ කළා.",
       "URL": "https://www.hirunews.lk/172326/36-වන-මානව-හිමිකම්-සැසිවාරයට-සහභාගීවූ-ගෝලීය-ශ්‍රී-ලාංකික-සංසදයේ-නියෝජිතයින්-යළි-මව්-රට-පැමිණෙයි",
       "Category": "Local News",
       "Parent URL": "https://www.hirunews.lk/local-news.php?pageID=4293"
}