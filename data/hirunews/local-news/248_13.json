{
       "Source": "hirunews",
       "Timestamp": "Wednesday, 21 June 2023 - 19:11",
       "Headline": "වලස්මුල්ල - යහල්මුල්ල ප්‍රදේශයේ දී සිදු වූ වෙඩි තැබීමකින් තිදෙනෙකුට තුවාලයි",
       "News Content": "වලස්මුල්ල - යහල්මුල්ල ප්‍රදේශයේ දී සිදු වූ වෙඩි තැබීමකින් තිදෙනෙකුට තුවාල සිදු වී ඇති බව පොලිසිය පවසනවා.\nඑම වෙඩිතැබීමෙන් තුවාල ලැබූවන් අතර කාන්තාවක් ද සිටින බවයි පොලිසිය වැඩිදුරටත් පැවසුවේ.\nසිද්ධියට සම්බන්ධ සැකකරු වන පොලිස් සැරයන්වරයාගේ නිවස අසලින් තුවාලකරුවන්ගේ නිවෙස්වලට ජලය සැපයීමට ජලනල එළිමට යාමේ දී ඇති වූ ආරවුලක් හේතුවෙන් බෝර 12 වර්ගයේ ගිනි අවියකින් මෙම වෙඩි තැබීම සිදුකර තිබෙනවා.\nබෙලිඅත්ත පොලිසියට අනුයුක්තව සේවය කරන මෙම පොලිස් සැරයන්වරයා අසනීප නිවාඩු මත නිවසේ සිට ඇති බවයි වාර්තා වන්නේ.\nවෙඩි තැබීමෙන් තුවාල ලැබූවන් වලස්මුල්ල රෝහලට ඇතුළත් කිරීමෙන් පසු වැඩිදුර ප්‍රතිකාර සඳහා මාතර මහ රෝහල වෙත මාරු කර යැවුණා.\nසිද්ධියට සම්බන්ධ සැකකරු මේ වනවිට ප්‍රදේශයෙන් පළාගොස් ඇති අතර ඔහු සොයා විමර්ශන ක්‍රියාත්මකයි.",
       "URL": "https://www.hirunews.lk/338642/වලස්මුල්ල-යහල්මුල්ල-ප්‍රදේශයේ-දී-සිදු-වූ-වෙඩි-තැබීමකින්-තිදෙනෙකුට-තුවාලයි",
       "Category": "Local News",
       "Parent URL": "https://www.hirunews.lk/local-news.php?pageID=248"
}