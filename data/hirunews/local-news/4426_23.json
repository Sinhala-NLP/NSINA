{
       "Source": "hirunews",
       "Timestamp": "Tuesday, 11 July 2017 - 19:38",
       "Headline": "නව දේශීය ආදායම් පනතින් බදු ක්‍රමය සරළ කරනවා - ඇමති මංගල",
       "News Content": "යෝජිත නව දේශීය ආදායම් පනත් කෙටුම්පතෙන් පසුගිය රජය ක්‍ෂේත්‍ර රැසකට අදාළව ලබාදී ඇති  බදු සහන ඉවත් කරන බව පාර්ලිමේන්තු මන්ත්‍රි බන්දුල ගුණවර්ධන ප්‍රකාශ කළා.\nඒ, කොළඹ අද පැවති මාධ්‍ය හමුවකට එක්වෙමින්. ඊට ගීත, නාට්‍ය, සිනමාව, කලාව, සංස්කෘතිය ඇතුලූ සියලූදේ යටත් කර ඇති බව සඳහන් කළ මන්ත්‍රීවරයා සියලූම පුණ්‍යායතන, පන්සල්, පල්ලි, කෝවිල්වල ආදායම්, දේපළ සහ වත්කම් මෙම බද්දට යටත් කර ඇති බව ද කියා සිටියා.\nඉතාමත් සූක්ෂම ලෙස  දේශීය ආදායම් දෙපාර්තමේන්තුව පෞද්ගලීකකරණය කිරීම සඳහා අවශ්‍ය වටපිටාව මෙම පනත තුළ ඇතුළත් ඇති බවයි මන්ත්‍රීවරයා තවදුරටත් ප්‍රකාශ කළේ.\nමේ අතර මුදල් සහ ජනමාධ්‍ය අමාත්‍ය මංගල සමරවීර ප්‍රකාශ කළේ යෝජිත නව දේශීය ආදායම් පනත මගින් ශ්‍රී ලංකාවේ බදුකරණය සරළ කරන බවයි.\nඑය ආයෝජකයන්ට මිත්‍රශීලී පනතක් වනු ඇතැයි අමාත්‍යවරයා සඳහන් කළේ දේශීය ආදායම් දෙපාර්තමේන්තුවේ වෘත්තිය සමිති සමග පැවති සාකච්ඡාවකදියි.\nපනත් කෙටුම්පත සම්බන්ධයෙන් ගැටළු ඇත්නම් ඊට සාධනිය ප්‍රතිචාර දැක්වීමට ද තමන් සුදානම් බව අමාත්‍යවරයා එහිදී ප්‍රකාශ කර තිබෙනවා.",
       "URL": "https://www.hirunews.lk/165643/නව-දේශීය-ආදායම්-පනතින්-බදු-ක්‍රමය-සරළ-කරනවා-ඇමති-මංගල",
       "Category": "Local News",
       "Parent URL": "https://www.hirunews.lk/local-news.php?pageID=4426"
}