{
       "Source": "hirunews",
       "Timestamp": "Wednesday, 09 March 2016 - 18:19",
       "Headline": "උඩුවේ ධම්මාලෝක හිමියන් රිමාන්ඩ්",
       "News Content": "බලපත්‍රයක් නොමැතිව අලි පැටවෙකු තබාගැනීමේ චෝදනාව මත අත්අඩංගුවට ගැනුනු  පූජ්‍ය උඩුවේ ධම්මාලෝක හිමියන් මේ මස 17 වනදා දක්වා රක්ෂිත බන්ධනාගාර ගත කිරීමට නියෝග කෙරුණා.\nඒ, උන්වහන්සේ අද පස්වරුවේ කොළඹ අතිරේක මහේස්ත්‍රාත් නිශාන්ත පීරිස් හමුවට ඉදිරිපත් කෙරුණු අවස්ථාවේදියි.\nපූජ්‍ය උඩුවේ ධම්මාලෝක හිමියන් රහස් පොලීසිය අද අත්අඩංගුවට ගත්තේ උන්වහන්සේ වැඩසිටින පොල්හේන්ගොඩ - ඇලන් මැතිනියාරාමයේදියි.\nමේ සම්බන්ධයෙන් නීතිපති දෙපාර්තමේන්තුව මීට පෙර අධිකරණයට දැනුම් දුන්නේ බලපත්‍රයක් නොමැති අලි පැටවෙකු ළඟ තබාගැනීම සම්බන්ධයෙන් උඩුවේ ධම්මාලෝක හිමියන් සැකකරුවෙකු ලෙස සැළකීමට සාක්ෂි පවතින බවයි.\nඅනතුරුව තමන් අත්අඩංගුවට ගැනීම වළක්වාලමින් නියෝගයක් නිකුත් කරන ලෙස ඉල්ලා පූජ්‍ය උඩුවේ ධම්මාලෝක හිමියන් ශ්‍රේෂ්ඨාධිකරණය හමුවේ මූලික අයිතිවාසිකම් කඩවීමේ පෙත්සමක් ගොනුකළා.\nමීට පෙර මාධ්‍ය වෙත අදහස් දැක්වූ පූජ්‍ය උඩුවේ ධම්මාලෝක හිමියන් සඳහන් කළේ තමන් හදාවඩා ගත්තේ නීතිවිරෝධී අලි පැටවෙකු නොව සිය විහාරස්ථානයේ දමාගිය අලි පැටවෙකු බවයි.\nඑලෙස දමාගිය අලි පැටවෙකු හදාවඩාගැනීම වරදක් නම් තමන් වහන්සේ අත්අඩංගුවට ගන්නා ලෙසද උන්වහන්සේ එහිදී ප්‍රකාශ කළා.\nමේ අතර රහස් පොලීසිය පූජ්‍ය උඩුවේ ධම්මාලෝක හිමියන් අත්අඩංගුවට ගැනීමෙන් පසු ජාතික නිදහස් පෙරමුණේ නායක විමල් වීරවංශ පාර්ලිමේන්තුවේදී ඒ පිළිබඳ ආණ්ඩුවෙන් ප්‍රශ්න කළා.\nඑහිදී සභානායක ලක්ෂ්මන් කිරිඇල්ල ප්‍රකාශ කළේ ඒ පිළිබඳ සොයා බලා පිළිතුරක් ලබාදෙන බවයි.",
       "URL": "https://www.hirunews.lk/128165/උඩුවේ-ධම්මාලෝක-හිමියන්-රිමාන්ඩ්",
       "Category": "Local News",
       "Parent URL": "https://www.hirunews.lk/local-news.php?pageID=5136"
}