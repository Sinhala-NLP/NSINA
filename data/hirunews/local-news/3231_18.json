{
       "Source": "hirunews",
       "Timestamp": "Wednesday, 24 July 2019 - 13:08",
       "Headline": "විජිතපුර බලකොටුවේ තවත් නටඹුන් විනාශයක්",
       "News Content": "කලාවැව ඉස්මත්තෙහි පිහිටා ඇති ඓතිහාසික විජිතපුර බලකොටුවට අයත් බව කියන පුරාවිද්‍යා වටිනාකමකින් යුත් භූමියක් කිසියම් පිරිසක් විසින් ඩෝසර් කර වගාවක් ආරම්භ කර ඇති බවට හිරු ප්‍රවෘත්ති අංශයට තොරතුරු වාර්තා වුණා.\nමේ සම්බන්ධයෙන් කැකිරාව රණජයපුර පොලිස් ස්ථානයට පැමිණිල්ලක් ද ලැබී ඇති අතර, එම ස්ථානයට ගිය හිරු වාර්තාකරුට දැක ගත හැකිවූයේ මෙම පුරාවිද්‍යා භූමිය එළිපෙහෙළි කරමින් වගාව සිදුකෙරෙන ආකාරයයි.\nවිජිතපුර බලකොටුවට අයත් බැලූම්ගල නමැති පුරාවිද්‍යා ස්ථානය ද යන්ත්‍ර සූත්‍ර දමා ගම්මානයක් ඉදිකිරීම සදහා එළිපෙහෙළි කිරීමේ තොරතුරු ද මීට පෙර හිරු ප්‍රවෘත්ති මගින් කරුණු අනාවරණ කළා.\nකෙසේ වෙතත්, අලූතින් එළිපෙහෙළි කරන ස්ථානයේ ඉපැරණි ගල් කණු ද දක්නට ලැබෙන බවයි කැකිරාව හිරු වාර්තාකරු සුදත් ඒකනායක කියා සිටියේ.\nමේ පිළිබදව හිරු ප්‍රවෘත්ති අංශය පුරාවිද්‍යා දෙපාර්තමේන්තුවෙන් ද විමසීමක් කළා. එහි ප්‍රකාශකයෙකු සදහන් කළේ පොලීසියට අමතරව, තම දෙපාර්තමේන්තුවෙන් ද මෙම සිදුවීම සම්බන්ධයෙන් විමර්ශනයක් ආරම්භ කර ඇති බවයි.\nමෙම ඩෝසර් කිරීම හරහා අදාළ භූමියෙහි තිබූ නටඹුන් රැසක් විනාශ වී ඇති බවට දැනට සිදුකරන ලද පරීක්ෂණවලින් හෙළිවී ඇති බව ද ඔහු සදහන් කළා.",
       "URL": "https://www.hirunews.lk/220922/විජිතපුර-බලකොටුවේ-තවත්-නටඹුන්-විනාශයක්",
       "Category": "Local News",
       "Parent URL": "https://www.hirunews.lk/local-news.php?pageID=3231"
}