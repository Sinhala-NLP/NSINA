{
       "Source": "hirunews",
       "Timestamp": "Friday, 18 February 2022 - 11:08",
       "Headline": "හේමසිරි ප්‍රනාන්දු සහ පූජිත් ජයසුන්දර නිදොස් කොට නිදහස් (වීඩියෝ)",
       "News Content": "පාස්කු ඉරිදා ත්‍රස්ත ප්‍රහාරය වළක්වා ගැනීමට කටයුතු නොකිරීම තුළින් රාජකාරිය පැහැර හැරීම සහ මිනී මැරීමට අදාළ සියලු අධි චෝදනාවලින් හිටපු ආරක්ෂක ලේකම් හේමසිරි ප්‍රනාන්දු සහ හිටපු පොලිස්පති පූජිත් ජයසුන්දර නිදොස් කොට නිදහස් කිරීම‍ට කොළඹ ත්‍රිපුද්ගල මහාධිකරණය අද නියම කළා.\nනීතිපතිවරයා විසින් ඔවුන් දෙදෙනාට එරෙහිව මෙම නඩුව පවරා තිබුණේ අධි චෝදනා 855 බැගින් ගොනුකරමින්.\nපාස්කු ඉරිදා ස්ථාන 7ක් ඉලක්ක කර එල්ල වූ මරාගෙන මැරෙන ත්‍රස්ත ප්‍රහාර මාලාවෙන් පුද්ගලයින් 268 දෙනෙකුට දිවි අහිමි වූ අතර 500 කට වැඩි සංඛ්‍යාවක් තුවාල ලැබුවා.\nජාතික තවුහිත් ජමාත් සංවිධානය විසින් කිතුණු දේවස්ථාන සහ හෝටල් ඉලක්ක කරගෙන මරාගෙන මැරෙන බෝම්බ ප්‍රහාර එල්ල කිරීමට සූදානම් වන බවට ප්‍රමාණවත්ල විශ්වාස කළ හැකි තොරතුරු ලැබී තිබියදීත් එය වළක්වා ගැනීමට පියවර නොගැනීම තුළින් සාපරාධී ලෙස රාජකාරිය පැහැර හැරීම සහ මිනීමැරීමේ චෝදනා යටතේ නීතිපතිවරයා විසින් හිටපු ආරක්ෂක ලේකම් හේමසිරි ප්‍රනාන්දු සහ හිටපු පොලිස්පති පූජිත් ජයසුන්දරට එරෙහිව අධි චෝදනා ගොනු කර තිබුණා.\nඊට අදාළ නඩුල තවදුරටත් විභාග කරනවාද, නැත්නම් ඔවුන් ඉන් නිදහස් කරනවාද යන තීන්දුව අද ප්‍රකාශයට පත් කිරීමට නියමිතව තිබූ අතර එම අවස්ථාවට සහභාගී වීම සඳහා හේමසිරි ප්‍රනාන්දු සහ පූජිත් ජයසුන්දර අධිකරණයට පැමිණියා.\nපෙරවරු 10.00ට පමණ නඩු විභාගය ආරම්භ වුණේ නාමල් බලල්ලේ, ආදිත්‍ය පටබැඳිගේ සහ මොහොමඩ් ඉර්ෂඩීන් යන ත්‍රිපුද්ගල විනිසුරු මඩුල්ල හමුවේයි.\nප්‍රථමයෙන් විභාගයට ගැණුණේ හිටපු ආරක්ෂක ලේකම් හේමසිරි ප්‍රනාන්දුට එරෙහිව එල්ල වී ඇති චෝදනායි.\nමෙහිදී සභාපති විනිසුරු නාමල් බලල්ලේ මහතා අධිකරණ හමුවේ සඳහන් කළේ, විත්තිකරුවෙකුට \"නොකර  හැරීමක්\" සම්බන්ධයෙන් චෝදනා එල්ල කරන අවස්ථාවක ඒ බව තහවුරු කිරීම සඳහා ඊට \"චේතනාවක්\" තිබූ බවද ඔප්පු කිරීම\nඅවශ්‍ය බවයි.\nඑහෙත් මෙම නඩුවේ දී විත්තිකරු යම් පැහැර හැරීමක් සිදුකර තිබුණේ නම් එය චේතනාන්විතව සිදු කර තිබූ බවට සාක්ෂි මගින් ඔප්පු කිරීමට පැමිණිල්ල අසමත් වූ බව ද විනිසුරුවරයා සඳහන් කළා.\nත්‍රිපුද්ගල විනිසුරු මඩුල්ලේ සාමාජිකල මොහොමඩ් ඉර්ෂඩීන් මහතා සිය තීන්දුව ප්‍රකාශයට පත් කරමින් පැවසුවේ \"නොකර හැරීම\" හේතුවෙන් මිනී මැරීම් සිදු කළ බවට විත්තිකරු වෙත එල්ල කර තිබූ චෝදනා සාධාරණ සැකයකින් තොරව ඔප්පු කිරීමට පැමිණිල්ල අසමත් වී ඇති බවයි.\nමහාධිකරණ විනිසුරු මොහොමඩ් ඉර්ෂඩීන් -\n\"\nමෙම නඩුවේ පළමුවන සාක්ෂිකාර රාජ්‍ය බුද්ධි සේවයේ හිටපු ප්‍රධානී නිලන්ත ජයවර්ධන විසින් අධිකරණය හමුවේ දුන් සාක්ෂිය මගින්, මෙම ප්‍රහාරය සම්බන්ධයෙන් ඔහුට ලැබී තිබූ තොරතුර නිශ්චිත බුද්ධි තොරතුරක් නොවූ බව පිළිගෙන තිබුණා. එම තොරතුරු 100% නිවැරදි බව පෙනී යන්නේ නැහැ. ප්‍රහාරය එල්ල වන වකවානුවේ රටේ පැවති දේශපාලන වාතාවරණය මත ඇතැම් පුද්ගලයින් බුද්ධි සමාලෝචන රැස්වීම්වලට කැඳවීම සම්බන්ධයෙන් ද විත්තිකාර ආරක්ෂක ලේකම්වරයා වෙත සීමා පනවා තිබු බව හිටපු ආරක්ෂක රාජ්‍ය අමාත්‍ය රුවන් විජයවර්ධන දුන් සාක්ෂියෙන් අනාවරණය වුණා. \"ජාතික බුද්ධි ප්‍රධානියාට\" නිසි බලතල නොතිබූ බව ද ඔහුගේ සාක්ෂියෙන් අනාවරණ වුණා. එම නිසා රාජ්‍ය බුද්ධි සේවයේ හිටපු ප්‍රධානියා විසින් විත්තිකාර ආරක්ෂක ලේකම්වරයාට මෙම ප්‍රහාරය සම්බන්ධයෙන් බුද්ධි තොරතුරක් ලබා දුන් බවට සාක්ෂි ඉදිරිපත් වී නැහැ\n”\nවැඩිදුරටත් කරුණු දක්වූ විනිසුරු ඉර්ෂඩීන් මහතා පැවසුවේ මෙම ප්‍රහාරය සම්බන්ධයෙන් නිශ්චිත බුද්ධි තොරතුරු සැපයීමට රාජ්‍ය බුද්ධි සේවය අසමත් වී ඇති බවයි.\nමහාධිකරණ විනිසුරු මොහොමඩ් ඉර්ෂඩීන් -\n\"\nමෙම ප්‍රහාරය සම්බන්ධයෙන් මුලින්ම 2019 අප්‍රේල් මස 4 වන දා විදේශයකින් තමන්ට තොරතුරක් ලැබුණු බව රාජ්‍ය බුද්ධි සේවයේ ප්‍රධානියා ප්‍රකාශ කළා. එම  තොරතුර බුද්ධි තොරතුරක් බවට පරිවර්ථනය කර ගැනීම සඳහා තමන් විසින් ගනු ලැබූ ක්‍රියාමාර්ග රාජ්‍ය බුද්ධි සේවයේ ප්‍රධානියා විසින් අධිකරණය හමුවේ පැහැදිළි කළේ නැහැග ඔහු සඳහන් කරන්නේ මෙම තොරතුර තමන්ට විදේශයකින් ලැබුණු බව පමණයි. රාජ්‍ය බුද්ධි සේවයේ ප්‍රධානියා විසින් විත්තිකාර ආරක්ෂක ලේකම්වරයා වෙත ලබාදුන් තොරතුර, යළි ආරක්ෂක ලේකම්වරයා විසින් අවශ්‍ය පියවර ගැනීම සඳහා පොලිස්පතිවරයා වෙත යොමුකර තිබෙනවා. එම නිසා විත්තිකාර හිටපු ආරක්ෂක ලේකම්වරයා \"නොකර හැරීමක්\" සිදු කළ බවට එල්ල කරන චෝදනාව ඔප්පු කිරීමට ප්‍රබල හා කාවදින සාක්ෂි ඉදිරිපත් වී නොමැති බව අපට පෙනී යනවා. මෙම නඩුව ගොනු කිරීමට පෙර ඒ පිළිබඳව දෙවරක් සිතා බලන්න තිබුණා\n\"\nඉන් අනතුරුව සිය තීන්දුව ප්‍රකාශයට පත් කළේ ත්‍රිපුද්ගල මහාධිකරණ විනිසුරු මඩුල්ලේ සාමාජික ආදිත්‍ය පටබැඳිගේ මහතායි.\nමහාධිකරණ විනිසුරු ආදිත්‍ය පටබැඳිගේ -\n\"\nමෙම නඩුවේ පළමු සාක්ෂිකරු වශයෙන් සාක්ෂි දුන් රාජ්‍ය බුද්ධි සේවයේ හිටපු ප්‍රධානියා සිය වගකීම පැහැර හැරල එය \"ජාතික බුද්ධි ප්‍රධානියා\" මත පැටවීමට කටයුතු කළ ආකාරයක් පෙනී යනවා. සිද්ධිය වූ වකවානුවේ රටේ පැවති දේශපාලන වාතාවරණය හා රජය තුළ පැවති අර්බුද පිළිබඳ, සාක්ෂි විභාගයේ දී කරුණු අනාවරණ වුණා. එම තත්වය හමුවේ තීරණ ගැනීම සම්බන්ධයෙන් විත්තිකාර හිටපු ආරක්ෂක ලේකම්වරයා අසරණ තත්ත්වයක පසුවූ බවත් පෙනී යනවා. පාස්කු ඉරුදින එල්ල වූ ත්‍රස්ත ප්‍රහාරය ඉතා සංවේදී කරුණක්. සංවේදී කරුණක් සම්බන්ධයෙන් නිසි විමර්ශනයකින් තොරව කවර හෝ පුද්ගලයකුට නඩු පැවරීම අනුමත කරන්න බැහැ. රාජ්‍ය නිලධාරීන්ට අපරාධ චෝදනා එල්ල කිරීමේ දී වඩා ප්‍රවේශම්කාරීවිය යුතුයි. දේශපාලන අධිකාරියක් පවතිද්දී, රාජ්‍ය නිලධාරීන්ට පමණක් මෙලෙස නඩු පැවරීම යුක්ති සහගත නැහැ. එම නිසා මෙම නඩුවේ පළමු සාක්ෂිකාර රාජ්‍ය බුද්ධි සේවයේ හිටපු ප්‍රධානියාගේ සාක්ෂිය මෙහෙය වීමෙන් පසුව අනාවරණය වූ කරුණු ඔස්සේ මෙම නඩුව තවදුරටත් පවත්වාගෙන යනවාද, නැද්ද, යන්න තීරණය කිරීමට පවා පැමිණිල්ලට හැකියාවක් තිබුණා. නඩුවේ විත්තිකරු අත්අඩංගුට ගැනීම පවා ගැටලු සහගතයි\n\"\nඒ අනුව දීර්ඝ නඩු විභාගයකින් අනතුරුව විත්ති වාචකය නොකැඳවාම විත්තිකාර හිටපු ආරක්ෂක ලේකම් හේමසිරි ප්‍රනාන්දු පාස්කු ප්‍රහාරයට අදාළ නඩුවෙන් නිදොස් කොට නිදහස් කිරීමට මහාධිකරණ ත්‍රිපුද්ගල විනිසුරු මඬුල්ල නියෝග කළා.\nඅනතුරුව විභාගයට ගැනුණේ හිටපු පොලිස්පති පූජිත් ජයසුන්දරට එරෙහි නඩුවයි.\nඑහිදී සිය තීන්දුව ප්‍රකාශයට පත් කරමින් විනිසුරු නාමල් බලල්ලේ මහතා පුවසුවේ ප්‍රහාරයක් එල්ල වන බවට තොරතුරු ලැබී තිබුණ ද එම ප්‍රහාරය එල්ල වන දිනය සහ ස්ථානය පිළිබඳව නිශ්චිත තොරතුරු ඉදිරිපත් කිරීමට රාජ්‍ය බුද්ධි සේවයේ\nප්‍රධානියා අසමත් ව තිබූ බවයි.\nමහාධිකරණ විනිසුරු නාමල් බලල්ලේ -\n\"\nපළමු සාක්ෂිකාර රාජ්‍ය බුද්ධි සේවයේ හිටපු ප්‍රධානියා සිය සාක්ෂිවලින් කොළඹ තදාසන්න ප්‍රදේශවල ස්ථාන අටකට ප්‍රහාර එල්ල වන බවට සඳහන් කර තිබුණා. එම තොරතුරු තුළින් \"පල්ලි වලට හෝ හෝටල් වලට\"  ප්‍රහාර එල්ල කරන බවට සඳහන් කර තිබුණත් එම ස්ථාන පිළිබඳව නිශ්චිතව සඳහන් කර තිබුණේ නැහැ. මෙවැනි තොරතුරක් සම්බන්ධයෙන් විත්තිකාර පොලිස්පතිවරයාට ප්‍රායෝගික පියවරක් ගැනීම අපහසුයි. මෙම බෝම්බ පිපිරීම් මාලාව කෙටි කාලයක් තුළ සිදුවී ඇති බව සාක්ෂි මගින් අනාවරණ වුණා. ඒ අනුව විත්තිකරුට ලැබුණු තොරතුරු මත එය වැළැක්වීමට ප්‍රමාණවත් කාලයක් තිබූ බව පෙනී යන්නේ නැහැ. එමෙන්ම ප්‍රහාරය සම්බන්ධයෙන් රාජ්‍ය බුද්ධි සේවය නිවැරදි තොරතුරු සැපයීමට අපොහොසත් වී තිබෙන බවත් සාක්ෂිවලින් පෙනී යනවා\n\"\nඅනතුරුව මහාධිකරණ විනිසුරු ආදිත්‍ය පටබැඳිගේ මහතා සිය තීන්දුව ප්‍රකාශට පත් කරමින් පැවසුවේ ප්‍රහාරයක් එල්ල වීමට නියමිත බවට රාජ්‍ය බුද්ධි සේවයේ හිටපු ප්‍රධානී නිලන්ත ජයවර්ධන ලබාදුන් තොරතුරු විත්තිකාර හිටපු පොලිස්පතිවරයා විසින් ඔහු යටතේ සිටි නිලධාරීන් වෙතල අවශ්‍ය පියවර ගැනීම සඳහා යොමු කර තිබූ බව සාක්ෂිවලින් අනාවරණ වූ බවයි.\nමහාධිකරණ විනිසුරු අදිත්‍ය පටබැඳිගේ -\n\"\nආරක්ෂක කරුණු සම්බන්ධයෙන් පළමු සාක්ෂිකාර, රාජ්‍ය බුද්ධි සේවයේ හිටපු ප්‍රධානියා විසින් රාජ්‍ය නායකයා දැනුවත් කළ බවත් සාක්ෂිවලින් අනාවරණය වුණා. රාජ්‍ය බුද්ධි සේවයේ ප්‍රධානියා ශ්‍රී ලංකා පොලිසියේ බුද්ධි සේවයේ ප්‍රධානියා නෙවෙයි ඔහු රජයේ බුද්ධි සේවයේ ප්‍රධානියායි. ප්‍රහාරය සම්බන්ධයෙන් ඔහුට ලැබුණු තොරතුර පිළිබඳව ඔහු විසින් යුද හමුදා බුද්ධි අංශය ඇතුළු ත්‍රිවිධ හමුදාව සමග සාකච්ඡා කර නැහැ. එවැනි තොරතුරු හුවමාරුවක් සිදු කිරීමට ඔහුට හැකියාව තිබුණා.  එසේ නොකිරීම ගැටලු සහගත තත්ත්වයක්. මෙම සිදුවීම් මාලාව හොඳින් දන්නා පුද්ගලයෙකු තමයි එවක හිටපු ආරක්ෂක ලේකම්වරයා. එහෙත් පැමිණිල්ල විසින් ඔහු සාක්ෂියට කැඳෙව්වේ නැහැ. හිටපු ආරක්ෂක ලේකම්වරයා සාක්ෂියට කැඳෙව්වොත් පැමිණිල්ලට අවාසිදායක හෝ විත්තියට වාසිදායක සාක්ෂියක් ඉදිරිපත් වීම හේතුවෙන් එය සිදුකර නොමැති බවයි පෙනී යන්නේ. සමස්ත සාක්ෂි විශ්ලේෂණය කිරීමේදී අදාළ මරාගෙන මැරෙන බෝම්බ ප්‍රහාර එල්ල කිරීම සඳහා ජාතික තව්හිද් ජමාත් සංවිධානයේ නායක සහරාන් හෂීම් ඇතුළු ඔහුගේ අනුගාමිකයින්ට විත්තිකාර හිටපු පොලිස්පතිවරයා විසින් ආධාර අනුබල දීමක් සිදු කර ඇති බවට ප්‍රබල සාක්ෂි ඉදිරිපත් කිරීමට පැමිණිල්ල අපොහොසත් වී තිබෙනවා\n”\nඒ අනුව විත්තිකාර හිටපු පොලිස්පතිවරයාද විත්තියේ සාක්ෂි කැඳවීමකින් තොරව නිදොස් කොට නිදහස් කරන බවයි ත්‍රිපුද්ගල විනිසුරු මඩුල්ල සඳහන් කළේ.\nනඩු තීන්දුව ප්‍රකාශයට පත් කිරීමෙන් අනතුරුව ත්‍රිපුද්ගල විනිසුරු මඩුල්ලේ සභාපති විනිසුරු නාමල් බලල්ලේ මහතා අධිකරණය හමුවේ යළි කරුණු දැක්වීමක් සිදුකළා\n\"\nමෙම නඩු වසර දෙකහමාරක් පමණ ඇදගෙන යාමට තිබූ නඩු දෙකක්. එහෙත් එය මාස හතක් වැනි කාලයක් තුළ අවසන් කිරීමට අපට හැකි වුණා. ඊට මාගේ සහෝදර විනිසුරුවරු දෙදෙනාත්, රජයේ නීතිඥවරු, විත්තියේ නීතිඥවරු සහ අධිකරණ කාර්ය මණ්ඩලය ලබාදුන් සහයට ස්තුතිය පළ කරනවා. යුක්තිය ඉටු කිරීමේ දී සියලු පාර්ශව සතුටු කරන්න බැහැ\n\"\nඅනතුරුව හිටපු පොලිස්පති පූජිත් ජයසුන්දර මහතා ද අධිකරණයෙන් පිටතට පැමිණියා.\n2019 වසරේ අප්‍රේල් 21 වැනි පාස්කු ඉරිදා කිතුණු දේවස්ථාන 3ක් සහ කොළඹ ප්‍රසිද්ධ හෝටල් 3ක් ඉලක්ක කරගනිමින් සිදු වූ මරාගෙන මැරෙන ත්‍රස්ත ප්‍රහාර මාලාවකින් පුද්ගලයින් 268 දෙනෙකුට දිවි අහිමි වූ අතර පුද්ගලයින් 500කට ආසන්න සංඛ්‍යාවක් තුවාල ලැබුවා.\nඑමෙන්ම දෙහිවල පිහිටි ලැගුම්හලක සහ දෙමටගොඩ ප්‍රදේශයේ නිවාස සංකීර්ණයක ද පිපිරීම් සිදු වූ අතර එහිදී පොලිස් නිලධාරීන් තිදෙනෙකු ද ජීවිතක්ෂයට පත්වුණා.\nපසුව අනාවරණ වුණේ ජාතික තව්හිත් ජමාත් නමැති අන්තවාදී සංවිධානයක් විසින් මෙම මරාගෙන මැරෙන බෝම්බ ප්‍රහාර මාලාව ක්‍රියාත්මක කළ බවයි.\nඑහි නායක බවට පැවසෙන සහරාන් හෂීම් ඇතුළු ත්‍රස්තයින් 8 දෙනෙකු ද මෙම ප්‍රහාර මාලාවෙන් මියගියා.\nඅනතුරුව සිදුකළවිමර්ශනවලදී අනාවරණ වුණේ, ප්‍රහාරයට පෙර ඒ සම්බන්ධයෙන් යම් යම් තොරතුරු ලැබී තිබූ බවයි.\nඒ අනුව තොරතුරු ලැබී තිබියදීත් එම ප්‍රහාර වලක්වාගැනීමට කටයුතු නොකිරීම තුළින් රාජකාරිය පැහැර හැරීම සහ මිනීමැරීමේ චෝදනා යටතේ එවක හිටපු පොලිස්පති පූජිත් ජයසුන්දරට සහ එවක හිටපු ආරක්ෂක ලේකම් හේමසිරි ප්‍රනාන්දුට එක් පුද්ගලයෙකුට නීතිපතිවරයා විසින් අධි චෝදනා 855 බැගින් ගොනු කළේ පසුගිය වසරේ ඔක්තෝබර් 01 වැනිදායි.\nනඩු විභාගය සඳහා සාක්ෂිකරුවන් 1,215 දෙනෙකු ද නම් කෙරුණා.\nඒ අනුව කොළඹ මහාධිකරණයේ'ත්‍රිපුද්ගල විනිසුරු මඬුල්ලක් ඉදිරියේ පසුගිය ජනවාරි මාසය තෙක් සාක්ෂි විමසීම සිදු කෙරුණු අතර හිටපු ආරක්ෂක ලේකම්වරයා සහ මිටපු පොලිස්පතිවරයා නිදොස් කොට නිදහස් කිරීමට අධිකරණය නියෝග කළේ එම සාක්ෂි විමසා බැලීමෙන් අනතුරුවයි.",
       "URL": "https://www.hirunews.lk/297334/හේමසිරි-ප්‍රනාන්දු-සහ-පූජිත්-ජයසුන්දර-නිදොස්-කොට-නිදහස්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1349"
}