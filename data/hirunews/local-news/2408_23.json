{
       "Source": "hirunews",
       "Timestamp": "Monday, 05 October 2020 - 19:47",
       "Headline": "මිනුවන්ගොඩ ඇඟලුම් කම්හලේ තවත් 5කට කොරෝනා - මුළු සංඛ්‍යාව 80 දක්වා ඉහළට (වීඩියෝ)",
       "News Content": "මිනුවන්ගොඩ ඇඟලුම් කර්මාන්ත ශාලාවෙන් කොවිඩ් 19 ආසාදිත තවත් සේවකන් පස් දෙනෙකු වාර්තා වීමත් සමඟ ඒ හා සම්බන්ධ පොකුර මේ වන විට 80 දක්වා වර්ධනය වී තිබෙනවා.\nඊයේ සිදුකල පී.සී.ආර් පරීක්ෂණවල ප්‍රතිඵල අද පෙරවරුවේ ප්‍රකාශයට පත්කළ අතර, එහිදී කර්මාන්ත ශාලාවේ සේවක සේවිකාවන් 69 දෙනෙකුට වෛරසය වැළදී ඇති බවට තහවුරු වුණා.\nඑමෙන්ම, අද පස්වරුවේ කුරුණෑගල රෝහලේ ප්‍රතිකාර ලබමින් සිටි කර්මාන්ත ශාලාවේ සේවිකාවන් දෙදෙනෙකුට, මොණරාගල සහ යාපනය ප්‍රදේශයේ පදිංචි කාන්තාවකට වෛරසය වැළදී ඇති බවටයි තහවුරු වුණේ.\nගම්පහ - දිවුලපිටිය - බෝමුගම්මන ප්‍රදේශයේ 39 හැවිරිදි ඇඟලු‍ම් කර්මාන්ත ශාලා සේවිකාවට කොවිඩ් 19 ආසාදිත බවට හඳුනා ගැණුනේ පෙරේදා දිනයේදීයි.\nඇය එදින රාත්‍රියේම ජාතික බෝවන රෝග විද්‍යායතනය වෙත යොමු කළ අතර පියා, සැමියා සහ දරුවන් සිව් දෙනා ගාල්ල - හබරාදූව පොලිස් නිරෝධායන මධ්‍යස්ථානය වෙත යොමු කරනු ලැබුවා.\nඑහිදී කළ පළමු පී.සී.ආර්. පරීක්ෂණවලින් 16 හැවිරිදි දියණියට කොවිඞ් ආසාදිත බවට ඊයේ තහවුරු වූ අතර, සෙසු සාමාජිකයන් 5 දෙනාට වෛරසය ආසාදනය වී නොමැති බවට අනාවරණ වී තිබෙනවා.\nඒ අනුව වෛරසය ආසාදනය වූ දැරියද ජාතික බෝවන රෝග විද්‍යායතනය වෙත යොමු කර පවුලේ සෙසු සාමාජිකයන් 5 දෙනා තවදුරටත් හබරාදූව පොලිස් නිරෝධායන මධ්‍යස්ථානයේ රඳවා සිටිනවා.\nජාතික බෝවන රෝග විද්‍යායතනයේ ප්‍රකාශකයෙකු සඳහන් කළේ කොවිඩ් ආසාදිත මව සහ දියණියගේ තත්ත්වය බරපතළ නොවන බවයි.\nවෛරසය ආසාදනය වූ ඇඟලු‍ම් සේවිකාව සේවය කරන මිනුවන්ගොඩ පෞද්ගලික කර්මාන්ත ශාලාවේ සමීප ආශ්‍රිතයන් 100 දෙනෙකුගේ පමණ පී.සී.ආර්. පරීක්ෂණ ඊයේ සිදුකළ අතර ඉන් 69 දෙනෙකුට වෛරසය ආසාදනය වී ඇති බවට අද පෙරවරුවේ තහවුරු වුණා.\nඑමෙන්ම කොරෝනා ආසාදිත බවට අද තහවුරු  වු 41 හැවිරිදි මොනරාගල මැදගම පදිංචි කාන්තාව කොරොනා අසාදිත බවට හදුනා ගැනුනේ ඇඟලුම් කර්මාන්ත ශාලාවේ නියුතුව සිටියදි නිවාඩු ලබා සිය නිවසට ගොස් සිටියදීයි.\nඅදාල කාන්තාව මැදගම පිහිටි රජයේ බැංකුවකට, සති පොල වෙත මෙන්ම මගී ප්‍රවාහන බස් වලින් ගමන් කර ඇති බවටයි අනාවරණය වී ඇත්තේ.\nප්‍රතිකාර සදහා මොණරාගල ජාතික රෝහලට ඇතුළත් කල ඇය වැඩිදුර ප්‍රතිකාර සදහා අයි.ඩි.එච් රෝහල වෙත මේ වන විට මාරු කර එවා තිබෙනවා.\nකුරුණෑගල මහ රෝහලෙන්ද කොරෝනා ආසාදනය වී ඇති බවට අද වාර්තා වූ ඇගලුම් කර්මාන්ත ශාලාවේ සේවිකාවන් දෙදෙනා එක් අයෙකු 48 හැවිරිදි කටුපොත - අලහිටියාව ප්‍රදේශයේ පදිංචි අයෙක්.\n39 හැවිරිදි අනෙක් කාන්තාව කුලියාපිටිය නාරම්මල පාර නක්කාවත්ත ප්‍රදේශයේ පදිංචිකාරිනියක් බවට හෙළි  වි තිබෙනවා. ඔවුන් දෙදෙනා ද වැඩිදුර ප්‍රතිකාර සඳහා අයි.ඩී.එච් රෝහල වෙත මාරු කෙරුණා.\nමේ අතර අද  පෙරවරුවේ සිට දහවල් දක්වා අදාළ කර්මාන්ත ශාලාවේ සේවක සේවිකාවන් 1280 දෙනෙකුගේ පමණ PCR පරීක්ෂණ සිදු කර තිබෙනවා.\nඒ, ගම්පහ සෞඛ්‍ය සේවා අධ්‍යක්ෂ කාර්යාලය සහ මිනුවන්ගොඩ සෞඛ්‍ය වෛද්‍ය නිළධාරි කාර්යාලයේ සැදුම්ලත් කණ්ඩායම් 20ක් මගින්.\nමේ අතර ඇඟළුම් සේවිකාවගේ ආශ්‍රිතයන් 48ක් හබරාදූව නිරෝධායන මධ්‍යස්ථානය වෙත යොමු කළ අතර ඉන් 23 දෙනෙකුගේ පී.සී.ආර්. පරීක්ෂණ අද සිදුකෙරුණා.\nඇඟලු‍ම් සේවිකාවගේ කොරෝනා ආසාදිත දියණිය ඉගෙනුම ලැබු පාසලේ 11 වැනි ශ්‍රේණියේ සිසු සිසුවියන් 41 දෙනෙකු, විදුහලේ විදුහල්පතිවරයා, ගුරුවරු සහ අන්‍යධ්‍යන කාර්ය මණ්ඩලයේ 57ක් අද පී.සී.ආර්. පරීක්ෂණවලට යොමු කර යොමු කෙරුණා.\nඉන් සිසුන් 41 දෙනා නිරෝධායනය සඳහා මීගමුව පෞද්ගලික හෝටලයක පවත්වාගෙන යන නිරෝධායන මධ්‍යස්ථානයක් වෙත රැගෙන ගිය බවයි ගම්පහ දිස්ත්‍රික් පරිපාලන මහජන සෞඛ්‍ය පරීක්ෂක එච්.පී. ගුණතිලක කියා සිටියේ.\nමේ අතර, සෞඛ්‍ය අමාත්‍යාංශය නිවේදනය කළේ අද දිනයේ කොරෝනා අසාදිත ඇගලුම් සේවිකාවගේ දියණියගේ ආශ්‍රිතයන් වන පාසල් සිසු සිසුවියන් ඇතුළු 2000කට ආසන්න පිරිසකගේ පී.සී.ආර්. පරීක්ෂණ සිදුකල බවයි.\nමීට අමතරව මිනුවන්ගොඩ සහ දිවුලපිටිය ප්‍රාදේශීය ලේකම් කොට්ඨාසයන්හි ආසාදිතයින්ගේ ආශ්‍රිතයින් 500කට ආසන්න පිරිසක් ස්වයං නිරෝධායනයට යොමු කිරීමට සෞඛ්‍ය බලධාරීන් පියවර ගෙන තිබෙනවා.\nකෙසේ වෙතත්, තවමත්  දිවුළපිටියේ ඇඟළුම් සේවිකාවට කොවිඩ්19 ආසාදනය වූ මුලාශ්‍රය මෙතෙක් නිශ්චිතව හඳුනාගැනීමට හැකිව නැහැ.\nමේ අතර කොවිඩ් 19 ව්‍යාප්තිය පාලනය කිරීම සඳහා ගත යුතු ඉදිරි ක්‍රියාමාර්ග පිළිබඳ විශේෂ සාකච්ඡාවක් සෞඛ්‍ය අමාත්‍ය පවිත්‍රා වන්නිආරච්චිගේ ප්‍රධානත්වයෙන් අද පැවැත්වුණු අතර එහිදී මිනුවන්ගොඩ රෝහල සහ ඉරණවිල කොවිඩ් ප්‍රතිකාර මධ්‍යස්ථානය ගම්පහ දිස්ත්‍රික්කයේ කොවිඩ්19 ආසාදිතයන්ට ප්‍රතිකාර කිරීම සඳහා යොදා ගැනීමට තීරණය කර තිබෙනවා.\nකොවිඩ්  ආසාදිත බවට සැක සහිත රෝගීන් ඇතුළත් කර පරීක්ෂා කිරීමට යොදාගැනීමට තීරණය කර ඇත්තේ ගම්පහ මහ රෝහලයි.\nමීට අමතරව ගම්පහ දිස්ත්‍රික්කයේ කර්මාන්ත ශාලාවල කාර්ය මණ්ඩල පී.සී.ආර්. පරීක්ෂණවලට යොමු කිරීමටද මෙම සාකච්ඡාවේදී තීරණය කළ බව සෞඛ්‍ය අමාත්‍යාංශය නිවේදනය කළා.\nකෙසේ වෙතත්, අද(05) පැවති මාධ්‍ය හමුවට එක්වෙමින් අදහස් දැක්වු රජයේ වෛද්‍ය නිලධාරීන්ගේ සංගමයේ සංස්කාරක වෛද්‍ය හරිත අලුත්ගේ කියා සිටියේ පවතින තත්ත්වය හමුවේ රෝගීන් හදුනා ගැනීමට සිදුකෙරෙන පරීක්ෂණ සංඛ්‍යාව ඉහල නැංවිය යුතු බවයි.",
       "URL": "https://www.hirunews.lk/251883/මිනුවන්ගොඩ-ඇඟලුම්-කම්හලේ-තවත්-5කට-කොරෝනා-මුළු-සංඛ්‍යාව-80-දක්වා-ඉහළට-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2408"
}