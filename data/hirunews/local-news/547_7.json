{
       "Source": "hirunews",
       "Timestamp": "Thursday, 09 February 2023 - 14:06",
       "Headline": "ෂේන් වෝන්ගේ අවසන් කැමැත්ත ප්‍රසිද්ධියට පත් කෙරේ",
       "News Content": "ෂේන් වෝන්ගේ අවසන් කැමැත්ත ප්‍රසිද්ධියට පත් කෙරේ\nපසුගිය මාර්තුවේ දී ආන්දෝලනාත්මක මරණයක් ගැන පුවතක් ලොවට මවමින් දිවියෙන් සමුගත් හිටපු සුපිරි ක්‍රීඩක ෂේන් වෝන්ගේ අවසන් කැමැත්ත නිල වශයෙන් ප්‍රකාශයට පත්කර ඇති බව 'හැරල්ඩ් සන්' සහ 'මිරර්' ඇතුළු ජාත්‍යන්තර මාධ්‍ය රැසක් ම වාර්තා කරනවා.\nඑම මාධ්‍ය වාර්තාවල දැක්වෙන ආකාරයට වෝන් ගේ අවසාන කැමැත්ත වී ඇත්තේ තම වත්කම් සිය ඥාතීන් අතරේ බෙදා දීමයි.\nඑහි දී වෝන්ට අයත් ඉඩම් වත්කම් දරුවන් තිදෙනා අතරේ බෙදා දීමට ඔහු සිය අවසන් කැමැත්තෙන් තීරණය කර ඇති අතර එලෙස සිය දරුවන් අතරේ බෙදී යන ඉඩම් වත්කම්වල වටිනාකම යූරෝ මිලියන 12ක් වනවා.\nමේ අතර එම මාධ්‍ය වාර්තා වැඩිදුරටත් වාර්තා කර ඇත්තේ, එම වත්කම් අතරින් සියයට 7.5ක ප්‍රමාණයක් සිය සහෝදරයා ඇතුලු ඥාතීන් තිදෙනෙකු වෙත පැවරීමට ද සිය අවසන් කැමැත්තේ සඳහන් කර ඇති බවයි.\nකෙසේ වෙතත් වෝන් ඔහුගේ හිටපු බිරිඳ වෙත සිය දේපළවලින් කිසිවක් පැවරීමට කටයුතු කර නැහැ.\nතව ද වෝන්ට සතු වූ BMW, Mercedes-Benz වර්ගයේ මෝටර් රථ මෙන් ම Yamaha වර්ගයේ යතුරු පැදියක් ද ඇතුළු ව සියලු ම රථවාහන ඔහුගේ පුත්‍රයා වෙත පවරාදීමට සිය අවසන් කැමැත්තේ සඳහන් කර ඇති අතර වෝන්ගේ පුද්ගලික ණය සහ සෙසු බැංකු ගිණුම්වල ඇති අතිවිශාල ධනය ද බෙදී යන ආකාරය සම්බන්ධයෙන් ඔහුගේ අවසන් කැමති පත්‍රයේ සඳහන් කර තිබෙන බව එම මාධ්‍ය වාර්තා වැඩිදුරටත් සඳහන් කරනවා.",
       "URL": "https://www.hirunews.lk/327035/ෂේන්-වෝන්ගේ-අවසන්-කැමැත්ත-ප්‍රසිද්ධියට-පත්-කෙරේ",
       "Category": "Local News",
       "Parent URL": "https://www.hirunews.lk/local-news.php?pageID=547"
}