{
       "Source": "hirunews",
       "Timestamp": "Friday, 25 September 2020 - 20:08",
       "Headline": "ඉන්දීය ධීවර ගැටළුව ගැන අගමැතිගෙන් ශ්‍රී ලංකා ධීවරයන්ට පොරොන්දුවක්",
       "News Content": "අනවසර ඉන්දීය ධීවර ගැටලුවලට ඉන්දීය අග්‍රාමාත්‍ය නරේන්ද්‍ර මෝදි සමග සාකච්ඡා කරන බව අග්‍රාමාත්‍ය මහින්ද රාජපක්ෂ පවසනවා.\nනිවේදනයක් නිකුත් කරමින් අග්‍රාමාත්‍යවරයා සඳහන් කළේ වීඩියෝ තාක්ෂණය ඔස්සේ අද දිනයේදී ඉන්දීය අග්‍රාමාත්‍යවරයා සමඟ සාකච්ඡා කරන බවයි.\nමෙම අතත්‍ය සමුළුව, අගමැති මෝදි සහ අසල්වැසි රටක නායකයෙකු සමඟ පැවැත්වෙන ඒ ආකාරයේ ප්‍රථම ද්විපාර්ශවික සමුළුව ලෙස ඉන්දීය මාධ්‍ය විසින් හඳුන්වනු ලැබුවා.\nඉන්දීය ධීවරයින් ට්‍රෝලර් යාත්‍රා මගින් අනවසරයෙන් ශ්‍රී ලංකා මුහුදු තීරයට ඇතුළු වී මසුන් මැරීම හේතුවෙන් මෙරට ධීවරයින් ගැටලු රැසකට මුහුණපා සිටිනවා.\nඒ සම්බන්ධයෙන් අග්‍රාමාත්‍ය මහින්ද රාජපක්ෂ සහ ධීවර නියෝජිතයින් අතර ඊයේ සාකච්ඡාවක් පැවැත්වුණා.\nඑහිදී තීරණය වී ඇත්තේ ඉන්දීය ධීවරයින් අනවසරයෙන් මෙරටට පැමිණීම සම්බන්ධයෙන් අද පැවැත්වෙන සමුළුවේදී ඉන්දීය අග්‍රාමාත්‍යවරයා දැනුවත් කිරීමටයි.\nඑමෙන්ම, ඊයේ අරලියගහ මන්දිරයේ පැවති සාකච්ඡාවේදී අග්‍රාමාත්‍යවරයා විසින් නාවික හමුදාවට උපදෙස් ලබාදී ඇත්තේ අනවසරයෙන් ඇතුළු වන ඉන්දීය ධීවරයින් අත්අඩංගුවට ගෙන නීතිය ක්‍රියාත්මක කිරීමේ වැඩපිළිවෙල අඛණ්ඩව ක්‍රියාත්මක කරන ලෙසටයි.\nඑමෙන්ම, කිලිනොච්චිය - ඉරණමඩු - වැව ආශ්‍රිතව නීත්‍යානුකූලව ධීවර රැකියාවේ නිරත ධීවරයින්ට සහනයක් ලෙස තහනම් පන්න ක්‍රමයට මසුන් මරණ පුද්ගලයින්ට එරෙහිව නීතිය ක්‍රියාත්මක කරන ලෙස ද අග්‍රාමාත්‍යවරයා උපදෙස් ලබාදී තිබෙනවා.",
       "URL": "https://www.hirunews.lk/251112/ඉන්දීය-ධීවර-ගැටළුව-ගැන-අගමැතිගෙන්-ශ්‍රී-ලංකා-ධීවරයන්ට-පොරොන්දුවක්",
       "Category": "Local News",
       "Parent URL": "https://www.hirunews.lk/local-news.php?pageID=2430"
}