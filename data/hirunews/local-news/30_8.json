{
       "Source": "hirunews",
       "Timestamp": "Thursday, 14 September 2023 - 16:09",
       "Headline": "මුලතිව්හි සිංහල ජනාවාස පිහිටුවීමට එරෙහිව විරෝධතාවක්",
       "News Content": "මුලතිව් නායාරූ කෝකිලායි ඇතුළු ප්‍රදේශ ගණනාවක බලහත්කාරයෙන් සිංහල ජනාවාස පිහිටුවීම වහාම නවතා දෙන ලෙස මුලතිව් ප්‍රාදේශීය දේශපාලනඥයෝ මුලතිව් දිසාපතිවරයාගෙන් 13 දා ඉල්ලීමක් කොට ඇති බව සඳහන් වෙනවා.\nමුලතිව් දිසාපතිවරයාව හමු වු මේ පිරිස පවසා ඇත්තේ බලහත්කාරයෙන් සිංහල ජනාවාස පිහිටුවීම සදහා මහවැලි නිලධාරීන් ආරක්ෂක අංශ හා දකුණේ සිංහල බෞද්ධ බලවේග කටයුතු කරගෙන යන බවයි.\nමීට මාස දෙකකට ඉහතදී පවුල් 168 ක් අළුතින් මේ ප්‍රදේශ වලට දකුණේ සිට රැගෙනවිත් වරින් වර පදිංචි කොට ඇති බවත් ඊට මුලතිව් ආරක්ෂක අංශ මැදිහත් වූ බවත් එම දේශපාලනඥයෝ දිසාපතිවරයාට ප්‍රකාශ කොට තිබෙනවා.\nඑම පිරිසට බලපත්‍ර මගින් ඉඩම් ලබා දී තිබීම බරපතල අසාධාරණයක් බව මේ පිරිස දිසාපතිවරයාට පවසා ඇති අතර නායාරූ කෝකිලායි ප්‍රදේශ වලට අනාදිමත් කාලයක සිට පැමිණ මසුන් මැරීමේ නිරත සංක්‍රමණික ධීවරයින් සම්බන්ධයෙන් හෝ ඔවුන්ගේ නිවාස ඉදි කිරීම සම්බන්ධයෙන් රජයෙන් සහන සැලසීම යන කරුණු ගැන කිසිදු විරුද්ධත්වයක් නොමැති බවද ඔහුන් ප්‍රකාශ කොට ඇත්තේ.\nබලහත්කාරයෙන් සිංහල ජනාවාස පිහිටුවීම නිසා මුලතිව් දිස්ත්‍රික්කයේ පාරම්පරිකව ධීවර කර්මාන්තයේ හා කෘෂිකර්මාන්තයේ නියැලී සිටින ජනතාවට විශාල අසාධාරණයක් වන බව එම දේශපාලනඥයෝ දිසාපතිවරයාට පෙන්වා දී තිබෙනවා.\nමුලතිව් ප්‍රාදේශීය දේශපාලනඥයෝ මුලතිව් දිසාපතිවරයාට ප්‍රකාශ කොට ඇත්තේ ජනාධිපතිවරයා ඇතුළු රජයේ වගකිව යුත්තන්ට මෙම කාරණය පැහැදිලි කොට මුලතිව් පාරම්පරික ජනතාවට සහනයක් ලබා දෙන ලෙසයි.",
       "URL": "https://www.hirunews.lk/348264/මුලතිව්හි-සිංහල-ජනාවාස-පිහිටුවීමට-එරෙහිව-විරෝධතාවක්",
       "Category": "Local News",
       "Parent URL": "https://www.hirunews.lk/local-news.php?pageID=30"
}