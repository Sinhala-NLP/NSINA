{
       "Source": "hirunews",
       "Timestamp": "Saturday, 26 February 2022 - 9:07",
       "Headline": "සටන් විරාමයකට සහ සාම සාකච්ඡාවලට යුක්රේන ජනපති සූදානමින්",
       "News Content": "වහාම රුසියාව සමඟ සටන් විරාමයකට සහ සාම සාකච්ඡා පැවැත්වීමට සූදානම් බව යුක්රේන ජනාධිපතිවරයා ප්‍රකාශ කර තිබෙනවා.\nයුක්රේන ජනාධිපති සෙලෙන්ස්කිගේ ප්‍රකාශකයෙකු මේ බව ප්‍රකාශ කර ඇති බවයි විදෙස් මාධ්‍ය වාර්තා කළේ.\nරුසියානු සහ යුක්රේන නිලධාරීන් මේ වන විට සාකච්ඡා පැවැත්විය යුතු වේලාවක් සහ ස්ථානයක් පිළිබඳව සාකච්ඡා කරමින් සිටින බව ද ඔහු පැවසුවා.\nඑමෙන්ම රුසියාව සමඟ සාකච්ඡා කිරීම තම රජය ප්‍රතික්ෂේප කළ බවට පළවන වාර්තා ද යුක්රේන ජනපතිගේ ප්‍රකාශකයා ප්‍රතික්ෂේප කරනවා.\nඔහු අවධාරණය කළේ, තමන්ගේ නිරන්තර ස්ථිරසාර මතය වන්නේ සාකච්ඡා මාර්ගයෙන් මෙම තත්ත්වය විසඳා ගැනීම සිදු කළ යුතුය යන්න බවයි.\nමේ අතර යුක්රේනයේ කිව් අගනුවර රුසියානු හමුදා විසින් ආක්‍රමණය කර ඒ ආසන්නයේ පිහිටි ගුවන්තොටුපලක බලය තහවුරු කර ගැනීමත් සමඟම පිපිරීම් හඬක් ඇසෙමින් පවතින බව විදෙස් මාධ්‍ය වාර්තා කරනවා.\nරුසියානු හමුදාව කිව් අගනුවර අසල පිහිටි ප්‍රධාන ගුවන්තොටුපොළෙහි පාලනය අත්පත්කර ගත් බව තම ආරක්ෂක අමාත්‍යාංශය ප්‍රකාශ කළ බවයි රුසියාවේ ප්‍රවෘත්ති අංශ වාර්තා කළේ.\nඒ සඳහා රුසියානු හෙලිකොප්ටර් 200ක් සහ ගොඩබෑමේ හමුදා බලකායක් යොදාගත් බව එහි දැක්වෙනවා.\nකිව් නගරය ගුවන් ප්‍රහාරයන්ට ද ලක්වෙමින් පවතින අතර, නගරවාසීන් රැකවරණය පතා මේ වනවිට භූගත දුම්රිය ස්ථානවලට එක් රොක්ව සිටිනවා.\nඊයේ උදෑසන නගරයට අඛණ්ඩ ගුවන් ප්‍රහාර එල්ල වූ අතර, එහි ප්‍රතිඵල ලෙස ඇතැම් මහල් නිවාසවල ජනේල පුපුරා ගොස්, වීදිවල දැවැන්ත ආවාට නිර්මාණය වී තිබෙනවා.\nනගරය ආරක්ෂා කර ගැනීම වෙනුවෙන් පෙට්‍රල් බෝම්බ නිපදවන ලෙසට යි යුක්රේන රජය සිය පුරවැසියන්ගෙන් ඉල්ලා සිටින්නේ.\nරුසියානු හමුදාවන්ට එරෙහිව සටන් කිරීම සඳහා ස්වේච්ඡා සේවකයන්ට මේ වනවිට ගිනි අවි 18,000ක් පමණ ලබා දී තිබෙනවා.\nමේ අතර රටේ නායකත්වය පෙරළා දමන ලෙසට ව්ලැද්මීර් පුටින් යුක්රේන හමුදා සෙබලුන්ට ප්‍රකාශ කර තිබෙනවා.\nකෙසේ වෙතත් යුක්රේන ජනාධිපතිවරයා අවධාරණය කළේ තමන්, කිව් නුවර හැර නො යන බවයි.\nමේ අතර යුරෝපා සංගමය රුසියානු ජනාධිපතිගේ සහ ඔහුගේ විදේශ අමාත්‍යවරයාගේ වත්කම් අත්හිටුවා ඇති අතර එක්සත් රාජධානිය ද එය අනුගමනය කරන බවට යි ප්‍රකාශ කර ඇත්තේ.\nමේ අතර දේශසීමා නොමැති වෛද්‍යවරු සංවිධානය යුක්රේනයේ සිය සේවා කටයුතු අත්හිටුවීමට තීරණයක් ගෙන තිබෙනවා.\nමෙම වෛද්‍ය සංවිධානය එහි ප්‍රංශ නාමය වන Medecins Sans Frontieres (MSF) ලෙසින් ද හඳුන්වනු ලබන අතර, බොහෝ විට යුද කලාපවල රැඳී සිටිනවා.\nකෙසේ වෙතත් උග්‍ර වන ගැටුම් හේතුවෙන් එහි මෙහෙයුම් නතර කිරීමට තමන්ට බලකෙරුණු බවයි ඔවුන් පවසන්නේ.\nමේ වන විට යුක්රේනයේ නවතම වාර්තාවන්ගේ දැක්වෙන්නේ රුසියානු හමුදාවන් කිව් අගනුවරට ඇතුළු වී එහි උතුරු දෙසින් පිහිටි ඔබොලොන් දිස්ත්‍රික්කය වටා කේන්ද්‍රගත ව සිටින බව යි.\nමෙම ප්‍රදේශය කිව් පාර්ලිමේන්තුවට සහ නගර මධ්‍යයේ සිට කිලෝමීටර 9ක් උතුරින් පිහිටා තිබෙනවා.\nයුක්රේන වේලාවෙන් පෙරවරු 10ට පමණ එරට, ආරක්ෂක අමාත්‍යාංශය ට්විටර් පණිවුඩයක් නිකුත් කරමින් කියා සිටියේ, සතුරු රුසියානු ක්‍රියාකාරීන් එම ප්‍රදේශයට පැමිණ සිටින බවයි.\nසාමූහිකව පෙළගැසී සතුරා සමග සටන් කිරීම සඳහා පෙට්‍රල් බෝම්බ සාදන ලෙසට ආරක්ෂක අමාත්‍යාංශය ප්‍රදේශවාසීන්ගෙන් ඉල්ලා තිබෙනවා.\nමේ අතර, ඔබොලොන්හි බොහෝදුරට හිස්ව ඇති මාර්ගවල සන්නද්ධ රථ ගමන් කරන ආකාරය දැක්වෙන වීඩියෝ කීපයක් අන්තර්ජාලයේ ද සැරිසරනවා.\nසිවිල් වැසියන් සහ හමුදා නිල ඇඳුමින් සැරසුණු පුද්ගලයින් අතර සටන් සිදුවන ආකාරය දැක්වෙන වීඩියෝ දර්ශන ද ඒ අතර වනවා.\nඑමෙන්ම පිළිකා රෝහලක් ද රුසියානු ප්‍රහාරවලට ලක්වන වීඩියෝ සමාජ මාධ්‍යයෙන් හුවමාරු වන බවයි විදෙස් මාධ්‍ය වාර්තා කළේ.\nලෝකයේ දරුණුතම න්‍යෂ්ටික ව්‍යසනය සිදු වූ යුක්රේනය චර්නොබිල් සංකීර්ණයේ පාලනය ද රුසියානුවන් විසින් අත්පත් කරගත් බවයි විදෙස් මාධ්‍ය වාර්තා කළේ.\nයුක්රේනයේ වෙනත් ප්‍රදේශවල සාමාන්‍ය වැසියන් විශාල පිරිසක්, ගැටුම් හේතුවෙන් සහ රුසියානු හමුදා තම ප්‍රදේශය වෙත පැමිණීම හේතුවෙන් පළා යමින් පසුවනවා.\nහංගේරියාව පවසන්නේ, සිය දේශසීමාව තුළ යුක්රේනය දෙස සිට කිලෝමීටර් පහක් පමණ දක්වා දිග මෝටර් රථ පෝලිමක් ඇති බවයි.\nමේ අතර කළු මුහුදේ දූපතක සිටි දේශසීමා ආරක්ෂකයින් 13 දෙනෙකු රුසියානු යුද නෞකාවකට යටත් වීම ප්‍රතික්ෂේප කිරීම හේතුවෙන් මරා දැමූ සිදුවීමක් ද වාර්තා වනවා.\nදශක ගණනාවකට පසු යුරෝපයේ ඇති වූ පළමු ප්‍රධාන ගොඩබිම් යුද්ධයට ජාත්‍යන්තර ප්‍රජාව ද මේ වන විට ප්‍රතිචාර දක්වමින් සිටිනවා.\nදෙවන ලෝක සංග්‍රාමයෙන් පසු යුරෝපයේ එක් රාජ්‍යයකට එරෙහි ව තවත් රාජ්‍යයක් සිදු කළ දරුණුම ප්‍රහාරය මෙය ලෙසට යි සැලකෙන්නේ.\n2022 චැම්පියන්ස් ලීග් පාපන්දු  අවසන් මහා තරගයේ සත්කාරකත්වය දැරූ රුසියාව, යුක්රේන ආක්‍රමණය කිරීම හේතුවෙන්, එම සත්කාරකත්වයෙන් ඉවත්කර තිබෙනවා.\nඑම තරග පැරිස් නුවරට ගෙන යාමට යි තීරණය කර ඇත්තේ.\nරුසියාව ද ෆෝමියුලා 1 තරගයෙන් ද ඉවත්කර තිබෙනවා.\nමේ අතර රුසියාව යුක්රේනය ආක්‍රමණයට එරෙහිව විරෝධතාවයේ නිරත වූ සිය ගණනක් අත්අඩංගුවට ගැනීම එක්සත් ජාතීන්ගේ සංවිධානය හෙළා දකිනවා.\nපුද්ගලයන් 1800ක් පමණ අත්අඩංගුවට ගෙන රඳවාගෙන සිටින බවයි වාර්තා වන්නේ.\nයුක්රේන ජනාධිපති වොලොදිමීර් සෙලෙන්ස්කි, බොරිස් ජොන්සන් සහ අනෙකුත් ලෝක නායකයින් සමග ඊයේ උදෑසන සාකච්ඡා පවත්වනු ලැබුවා.\nයුක්රේන හමුදාවන්ගේ නිර්භීතකම සම්බන්ධයෙන් එක්සත් රාජධානිය \"ඉතාමත්ම පැහැදී සිටින බව\" බ්‍රිතාන්‍ය අගමැති ප්‍රකාශ කළ අතර, නායකයින් දෙදෙනා රුසියාවට එරෙහි සම්බාධක පිළිබඳව සාකච්ඡා කළ බවයි විදෙස් මාධ්‍ය වාර්තා කළේ.\nමේ අතර යුක්රේන අභ්‍යන්තර කටයුතු අමාත්‍යාංශයේ නිලධාරියෙකු ප්‍රකාශ කළේ, රුසියානු ගුවන් යානයක් කියෙව්හි ඩානිට්ස්කි දිස්ත්‍රික්කයට ඉහළ අහසේ දී වෙඩිතබා බිම හෙලූ බව යි.\nනමුත් මෙම වාර්තාවන්හි සත්‍යතාව මෙතෙක් සනාථකර නැහැ.\nගැටුම් ඇරඹීමෙන් අනතුරුව, රුසියානු හමුදා විසින් උතුරුදිග යුක්රේනයේ, බෙලාරුසියානු දේශසීමාවට ආසන්නව, කියෙව් සිට කිලෝමීටර් 93ක් දුරින් පිහිටි පැරණි චර්නොබිල් න්‍යෂ්ටික සංකීර්ණයේ පාලනය ද අත්පත්කර ගෙන තිබෙනවා.\nඇමරිකා එක්සත් ජනපදය පවසන්නේ යුක්රේන සොල්දාදුවන් ප්‍රාණ ඇපකරුවන් ලෙස එහි රඳවාගෙන සිටින බවයි.\nරුසියානු හමුදා, යුක්රේන  සිවිල් වැසියන් සිටින ස්ථාන රැසක් ඉලක්කකර ගනිමින් ප්‍රහාර සිදු කරන බව යුක්රේනයේ අභ්‍යන්තර කටයුතු අමාත්‍යාංශයේ නිලධාරියෙකු ප්‍රකාශ කර තිබෙනවා.\n\"රුසියානුවන් කියනවා ඔවුන් සිවිල් ස්ථානයන්ට පහර දෙන්නේ නැහැ කියලා, නමුත් පසුගිය පැය 24 තුළ සිවිල් ස්ථාන 33කට ප්‍රහාර එල්ල වෙලා තියෙනවා,\" යනුවෙන් එම ප්‍රකාශකයා රොයිටර් පුවත් සේවයට කියා සිටියා.\nඊයේ සවස, යුක්රේන ජනාධිපතිවරයා විශේෂ ප්‍රකාශයක් සිදු කරමින් රට ආරක්ෂා කරන ජනතාවගේ උත්සාහයන්ට සිය ආචාරය පුද කළ අතර සෙබළුන්ගේ සහ සිවිල් වැසියන්ගේ නිර්භීතකමට උපහාර දක්වනු ලැබුවා.\nඊයේ ගැටුම් හමුවේ අවම වශයෙන් යුක්රේන ජාතිකයන් 137ක් පමණ මියගිය බව සඳහන්.\nයුක්රේනය අවි දැරිය හැකි සියලු ම පුරවැසියන්ගෙන් ඉල්ලා සිටියේ මව්බිම ආරක්ෂා කිරීමට එක්වන ලෙසට යි.\nඒ සඳහා වයස් සීමාවක් බල නො පානා බව හමුදා අණදෙන නිලධාරියාගේ ප්‍රකාශයේ සඳහන් වුණා.\nකෙසේ වෙතත්, ආරක්ෂක අමාත්‍ය අලෙක්සි රෙස්නිකොෆ්ගේ පසුව නිකුත් කළ ප්‍රකාශයකින් විස්තර කළේ, \"වයස් සීමාවක් නැතැ\"යි කීමෙන් අදහස් කළේ වයස අවුරුදු 60ට වැඩි පුද්ගලයින් හැඟවීම සඳහා බවයි.\nමේ අතර රුසියානු ජනාධිපති ව්ලැඩිමීර් පුටින් සහ විදේශ අමාත්‍ය සර්ජි ලැව්රොව්ට සම්බාධක පැනවීම සඳහා යුරෝපා සංගමයට සහ එක්සත් රාජධානියට සම්බන්ධ වීමට ඇමරිකා එක්සත් ජනපදය සැලසුම් කර තිබෙනවා.\nවිශේෂ නිවේදනයක් නිකුත් කරමිනුයි ධවල මන්දිරය මෙය හෙළිකර ඇත්තේ.\nසිකුරාදා දෛනික මාධ්‍ය සාකච්ඡාවේ දී වාර්තාකරුවන් හමුවේ අදහස් දක්වමින් ධවල මන්දිර මාධ්‍ය ලේකම් ජෙන් ප්සාකි පැවසුවේ යුරෝපීය මිතුරු රටවල තීරණයට අනුව එක්සත් ජනපදය රුසියානුවට එරෙහි සම්බාධක අනුමත කරන බවයි.\nඑහෙත් පුටින්ට සහ ලැව්රොව්ට එරෙහිව එක්සත් රාජධානිය සහ යුරෝපා සංගමය පනවා ඇති සම්බාධක මගින් වත්කම් කැටි කිරීමක් මිස සංචාරක තහනමක් සිදු නොවන බවයි ඇය පෙන්වා දෙන්නේ.\nඇමරිකා එක්සත් ජනපදය පනවන සම්බාධකවලට අනුව සංචාරක තහනමක් ද ඇතුළත් වනු ඇති බව මාධ්‍ය ප්‍රකාශිකාව කියාසිටියා.\nසම්බාධක පිළිබඳ වඩාත් නිශ්චිත තොරතුරු පසුව නිකුත් කරන බවයි ඇය සඳහන් කර ඇත්තේ.\nමේ අතර රුසියානු ජනාධිපති ව්ලැඩිමීර් පුටින් යුක්රේනය සමඟ සාකච්ඡා කිරීමට ඉදිරිපත් වීම \"සැබෑ රාජ්‍ය තාන්ත්‍රික සබඳතාවක් නොවන\" බව පවසමින් ඇමරිකා එක්සත් ජනපද රාජ්‍ය දෙපාර්තමේන්තුව එය ප්‍රතික්ෂේප කර තිබෙනවා.\nසිකුරාදා වොෂින්ටනයේ මාධ්‍යවේදීන් අමතමින් රාජ්‍ය දෙපාර්තමේන්තු ප්‍රකාශක නෙඩ් ප්‍රයිස් පැවසුවේ රාජ්‍ය තාන්ත්‍රික කටයුතු ගිනි අවි සමඟ සිදු විය නො හැකි බවයි.\nරාජ්‍ය තාන්ත්‍රික කටයුතු අනුව සාකච්ඡා සිදු වීමට නම් යුක්රේනයේ රුසියානු හමුදා ක්‍රියාමාර්ග නතර කළ යුතු අතර රුසියානු හමුදා ඉවත් කර ගත යුතු බව ද ඔහු කියා සිටියා.\nරාජ්‍ය තාන්ත්‍රික කටයුතු සාර්ථක කර ගැනීමට රුසියානු ජනාධිපති ව්ලැද්මීර් පුටින් කැමැත්තෙන් සිටින බවට එක්සත් ජනපදයට මෙතෙක් කිසිදු ආකාරයකින් හැඟී නො මැති බවයි නෙඩ් ප්‍රයිස් වැඩිදුරටත් පැවසුවේ.\nමේ අතර, යුක්රේනයේ කීව් අගනුවර අද අලුයම් කාලයේ නැවතත් පිපිරුම් හඬ ඇසුණු අතර, නගරය වටා දරුණු ගැටුම් ඇවිලී ඇති බව වාර්තා වනවා.\nනගර මධ්‍යයෙන්ද මෙලෙස දැවැන්ත පිපිරුම් වාර්තා වී ඇති අතර, කාලතුවක්කු හඬ සැතපුම් ගණනාවකට අසන්නට ලැබුණු බව විදෙස් වාර්තා සඳහන් කළා.\nජනාකීර්ණ නිවහන් සංකීර්ණ අසල මෙන්ම කීව් සත්වෝද්‍යානය අවට ද මෙලෙස ගැටුම් ඇවිලී තිබෙනවා.\nකීව් අගනුවර මෙලෙස දිසා කිහිපයකින් ප්‍රහාරවලට ලක්වන බව සඳහන්.\nනගරයට විදුලිය සැපයෙන බලාගාරය ද රුසියානු හමුදා ඉලක්කයක් වන අතර, නගරයේ වීථිවල ගිනිගෙන දැවෙන වාහන රැසක් දක්නට ලැබී තිබෙනවා.\nකෙසේ නමුත් කීව් හමුදා කඳවුරට එල්ල වූ රුසියානු හමුදා ප්‍රහාරය ව්‍යර්ථ කළ බවයි යුක්රේන හමුදාව සිය ෆේස් බුක් ගිණුමේ සඳහන් කර තිබුණේ.\nමේ අතර යුක්රේන ආක්‍රමණය හේතුවෙන් රුසියාවට පක්ෂපාතී ප්‍රවෘත්ති ආයතනවලට සිය සමාජ මාධ්‍යයේ වෙබ් පිටුවලට පිවිසීම සීමා කිරීමට ෆේස්බුක් ආයතනය පියවර ගෙන තිබෙනවා.",
       "URL": "https://www.hirunews.lk/298084/සටන්-විරාමයකට-සහ-සාම-සාකච්ඡාවලට-යුක්රේන-ජනපති-සූදානමින්",
       "Category": "Local News",
       "Parent URL": "https://www.hirunews.lk/local-news.php?pageID=1332"
}