{
       "Source": "hirunews",
       "Timestamp": "Wednesday, 26 October 2022 - 9:21",
       "Headline": "යාල වනෝද්‍යානයේදී නීතිවිරෝධීව හැසිරුණු පුද්ගලයින් 9 දෙනෙකු භාර වෙයි",
       "News Content": "පසුගියදා යාල වනෝද්‍යානය තුළ සතුන්ට හිංසාවන පරිදි නීතිවිරෝධීව හැසිරුණු පුද්ගලයින් 9 දෙනෙකු සහ ඔවුන් පැමිණි මෝටර් රථ 6ක් සමග භාරවී තිබෙනවා.\nඒ අනුව, එම සැකකරුවන් සහ අදාළ මෝටර් රථ අද පෙරවරුවේ තිස්සමහාරාම මහේස්ත්‍රාත් අධිකරණය වෙත ඉදිරිපත් කරන බවයි යාල වනෝද්‍යාන භාරකරු ප්‍රකාශ කළේ.\nමේ අතර මෙම සිද්ධිය සම්බන්ධයෙන් විමර්ශන අවසන් වන තෙක් යාල වනෝද්‍යානයේ මඟපෙන්වන්නන් හා නිලධාරීන් පිරිසකගේ ද වැඩ තහනම් කර තිබෙනවා.\nඒ, අදාළ සිද්ධිය පිළිබඳව විමර්ශනයක් පවත්වන ලෙස වනජීවී හා වන සම්පත් සංරක්ෂණ අමාත්‍ය මහින්ද අමරවීර මහතා අමාත්‍යාංශ ලේකම්වරියට ලබාදුන් උපදෙස් අනුවයි.\nකෙසේ වෙතත් පරිසරවේදීන් පෙන්වා දෙන්නේ සුළු නිලධාරීන් පිට වරද පටවා යාල වනෝද්‍යානය තුළ වූ සිදුවීම යට ගැසීමේ ක්‍රියාදාමයක් පවතින බවයි.\nසංවේදී පරිසර කලාපයක් සහිත යාල ජාතික වනෝද්‍යානය තුල වනසතුන්ට හිරිහැර වන ලෙස සුඛෝපභෝගී ජීප් රථ හා කැබ් රථවලින් නොහික්මුණු ලෙස හැසිරුණු මෙම පිරිස පිළිබඳ මේ වනවිට සමාජය තුල දැඩි කතාබහක් මතුවී තිබෙනවා.\nයාල වනෝද්‍යානයට යන ගමන අතරතුරද ඔවුන් මාර්ග නීති කඩ කර තිබුණේ අධිවේගී මාර්ගයේ වාහන නවතා රූගත කිරීමේ යෙදෙමින්.\nයාල වනෝද්‍යානයට ඇතුළු වූ ජීප් රථ ගණන 35ක් වන අතර ජීප් රථවල සිටි පුද්ගලයන් ගණන 80ක් පමණ වුණා.\nජීප් රථවල සිටි පිරිස සමග ඇතුළු වු මඟපෙන්වන්නන් ගණන 07ක් බවටයි අනාවරණ වී ඇත්තේ.\nඅප කළ සොයාබැලීමේදී මෙම ජීප් රථ අතරින් කිහිපයක් කුලියාපිටියල කුරුණෑගල, වස්කඩුව ආදී ප්‍රදේශවල පදිංචි පුද්ගලයන්ගේ නම්වලින් ලියාපදිංචි කර ඇති බව අනාවරණය වුණා.\nමේ අතර, වනෝද්‍යානය තුල නීති විරෝධී ලෙස හැසිරුනු මෙම පුද්ගලයන් සම්බන්ධයෙන් තිස්සමහාරාම අධිකරණයට මුලික කරුණු වාර්තා කළ බව යාල වනෝද්‍යාන භාරකරු මනෝජ් විද්‍යාරත්න මහතා ප්‍රකාශ කළා.\nමෙම පිරිසකගේ අනිසි ක්‍රියාකාරකම් පිළිබඳ මඟපෙන්වන්නන්, පාලනාධිකාරිය දැනුවත් කර පිරිස පාලනය කිරීමට අපහසු බැවින් නියමිත වේලාවට පෙර ඔවුන් උද්‍යානයෙන් පිටතට ගෙන ඒමට මඟපෙන්වන්නන් කටයුතු කළ බවද විද්‍යාරත්න\nමහතා ප්‍රකාශ කළා.\nකෙසේ වෙතත් මඟ පෙන්වන්න මගහැර ගිය එම පිරිස අතුරින් කොටසක් මෙලෙස නොමනා හැසිරීමක නිරතව ඇති බවයි ඔහු වැඩි දුරටත් සදහන් කළේ.\nමේ අතර සංවේදී පරිසර කලාපයක වන සතුන්ට හිංසාවන අයුරින් වාහන ධාවනය කරද්දී ඒ සම්බන්ධව කිසිදු මැදිහත්විමක් නොකළ මඟපෙන්වන්නන් හා අනෙකුත් නිලධාරීන් සම්බන්ධව ද විමර්ශනයක් ආරම්භ කරන ලෙස වනජීවී හා වන සම්පත්\nසංරක්ෂණ අමාත්‍ය මහින්ද අමරවීර මහතා අමාත්‍යාංශ ලේකම් චන්ද්‍රා හේරත් මහත්මියට උපදෙස් ලබාදී තිබෙනවා.\nඅමාත්‍යංශ ලේකම්වරිය ප්‍රකාශ කලේ ඒ අනුව අදාළ විමර්ශන අවසන් වනතෙක් සිද්ධියට සම්බන්ධ මඟපෙන්වන්න්ගේ හා නිලධාරීන්ගේ සේවය අත්හිටුවීමට පියවර ගත් බවයි.\nමේ අතර යාල ජාතික වනෝද්‍යානය තුළට ඇතුළු වී වන සතුන්ට හිරිහැරවන පරිදි මෙලෙස ක්‍රියා කළ පුද්ගලයන්ට වසර 3ක් යන තෙක් ශ්‍රී ලංකාවේ ජාතික වනෝද්‍යානයකට ඇතුලුවීමට නොහැකිවන පරිදි අසාදු ලේඛන ගත කිරීමටද පියවර\nගත් බව වනජීවි අධ්‍යක්ෂ ජනරාල් චන්දන සූරිය බණ්ඩාර මහතා පවසනවා.\nනිවේදනයක් නිකුත් කරමින් එම අමාත්‍යාංශයේ මාධ්‍ය ඒකකය පෙන්වා දෙන්නේ අද වන ජීවි හා වන සංරක්ෂණ අමාත්‍යාංශයේ ලේකම් චන්ද්‍රා හේරත් මහත්මියගේ ප්‍රධානවත්වයෙන් පැවති සාකච්ඡාවකදී මෙම තීරණය ගත් බවයි.\nමේ අතර පරිසරවේදීන් පෙන්වා දෙන්නේ වන සතුන්ට බාධා වන ලෙස හැසිරුනු මෙම පිරිසේ ක්‍රියාකලාපය යටගැසීමේ උත්සාහයක් ද මේ වනවිට ක්‍රියාත්මක වන බවයි.",
       "URL": "https://www.hirunews.lk/318843/යාල-වනෝද්‍යානයේදී-නීතිවිරෝධීව-හැසිරුණු-පුද්ගලයින්-9-දෙනෙකු-භාර-වෙයි",
       "Category": "Local News",
       "Parent URL": "https://www.hirunews.lk/local-news.php?pageID=778"
}