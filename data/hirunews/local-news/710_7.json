{
       "Source": "hirunews",
       "Timestamp": "Friday, 25 November 2022 - 10:16",
       "Headline": "හොර ස්ටිකර් ඇලවූ මත්පැන් බෝතල් ලක්ෂ ගණනක් වෙළෙඳපොලේ",
       "News Content": "මත්පැන් බෝතල්වල අලවා ඇති ආරක්ෂක ස්ටිකරය ව්‍යාජ ලෙස සකස් කිරීම සම්බන්ධයෙන් හෙළිදරව් කළ, විපක්ෂයේ පාර්ලිමේන්තු මන්ත්‍රී බුද්ධික පතිරණ මහතා ඊයේ (24) ප්‍රකාශ කළේ ව්‍යාජ ආරක්ෂිත ස්ටිකර් සහිත මත්පැන් බෝතල් ලක්ෂ ගණනක් මේ වන විටත් වෙළඳපොළ තුළ ඇති බවයි.\nවිපක්ෂ නායක කාර්යාලයේ ඊයේ පැවති ප්‍රවෘත්ති සාකච්ඡාවකට එක්වෙමින් මන්ත්‍රීවරයා කියා සිටියේ, මෙම වංචාකාරී ආරක්ෂක ස්ටිකර් මුද්‍රණය කිරීමේ ජාවාරම පිටුපස ඇතැම් මත්පැන් නිෂ්පාදකයින් සහ ඇතැම් ජ්‍යෙෂ්ඨ සුරාබදු නිලධාරීන් සිටින බවයි.\nඑහි දී මන්ත්‍රීවරයා වැඩිදුරටත් සඳහන් කළේ එම මත්පැන් බෝතල් මත අලවනු ලබන ස්ටිකර් ව්‍යාජ ඒවා වන බැවින්, ඒවා ස්කෑන් කිරීමට බැරිවන ආකාරයෙන් මත්පැන් බෝතල් මූඩි මත අලවන බවයි.\nඑබැවින් ව්‍යාජ මත්පැන් බෝතලයකින් නියම මත්පැන් බෝතලයක් හඳුනා ගැනීමට පාරිභෝගිකයන්ට ක්‍රමවේදයක් නැති බවත් මන්ත්‍රීවරයා ප්‍රකාශ කළා.\nමෙම වංචාව මගින් රටට හිමි විය යුතු විශාල බදු ආදායමක් නැති වී යන බව ද මන්ත්‍රීවරයා මාධ්‍ය සාකච්ඡාවේ දී කියා සිටියා.",
       "URL": "https://www.hirunews.lk/321230/හොර-ස්ටිකර්-ඇලවූ-මත්පැන්-බෝතල්-ලක්ෂ-ගණනක්-වෙළෙඳපොලේ",
       "Category": "Local News",
       "Parent URL": "https://www.hirunews.lk/local-news.php?pageID=710"
}