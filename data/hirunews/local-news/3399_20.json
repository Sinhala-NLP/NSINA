{
       "Source": "hirunews",
       "Timestamp": "Wednesday, 17 April 2019 - 7:19",
       "Headline": "ගෝඨාභයට එරෙහි නඩුවක් ඇමරිකානු අධිකරණය විවෘත කළ බවට වාර්තා",
       "News Content": "හිටපු ආරක්ෂක ලේකම් ගෝඨාභය රාජපක්ෂට එරෙහිව, මාධ්‍යවේදී ලසන්ත වික්‍රමතුංගගේ දියණිය විසින් ගොනුකළ පැමිණිල්ල ඇමරිකාවේ - කැලිෆෝනියා දිස්ත්‍රික් අධිකරණයක විවෘත කර ඇති බව යුක්තිය සහ වගවීම සදහා මධ්‍යස්ථානය උපුටා දක්වමින් බී.බී.සී. පුවත් සේවය වාර්තා කරනවා.\nයුක්තිය සහ වගවීම් සදහා මධ්‍යස්ථානය සදහන් කර ඇත්තේ කැලිෆෝනියා හි දිස්ත්‍රික් අධිකරණයක ෆෙඩරල් විනිසුරුවරයෙකු විසින් ඊයේ එම නඩුව විවෘත කර ඇති බවයි.\nලසන්ත වික්‍රමතුංගගේ දියණිය වෙනුවෙන් පෙනී සිටිමින් අදාළ නඩුව පවරා ඇත්තේ එම මධ්‍යස්ථානයයි.\nඅදාළ චෝදනා සම්බන්ධයෙන් සති 3 ක් ඇතුළත පිළිතුරු ලබාදීමට, ප්‍රතික්ෂේප කිරීමට සහ නඩුව ඉවත් කර ගැනීමට මෝසමක් ඉදිරිපත් කළ හැකි බව ද එම මධ්‍යස්ථානය පෙන්වා දී තිබෙනවා.\nඑසේ පිළිතුරු ලබාදීමක් සිදුනොකරන්නේ නම්, හිටපු ආරක්ෂක ලේකම්වරයාගේ සහභාගිත්වයෙන් තොරව නඩු විභාගය සිදුකරනු ඇති බවයි යුක්තිය සහ වගවීම සදහා වන මධ්‍යස්ථානය ප්‍රකාශ කරන්නේ.\nමේ අතර, හිටපු ආරක්ෂක ලේකම් ගෝඨාභය රාජපක්ෂට එරෙහිව කැලිෆෝනියාවේ අධිකරණයක ද දෙමළ තරුණයෙකු වද හිංසාවට ලක් කිරීමට අදාළව නඩුවක් ගොනුකර ඇති බව පසුගියදා වාර්තා වුණා.\nකෙසේ වෙතත්, ඇමරිකාවේ සිට දිවයිනට පැමිණි අවස්ථාවේ හිටපු ආරක්ෂක ලේකම් ගෝඨාභය රාජපක්ෂ සදහන් කළේ මෙම නඩු පැවරීම දේශපාලන අවශ්‍යතා මත සිදුවූවක් බවයි.\nමේ අතර ප්‍රජාතන්ත්‍රවාදී වාමාංශික පෙරමුණේ නායක පාර්ලිමේන්තු මන්ත්‍රී වාසුදේව නානායක්කාර සහ එම පක්ෂයේ නියෝජිතයන් පිරිසක් ඊයේ හිටපු ආරක්ෂක ලේකම් ගෝඨාභය රාජපක්ෂ හමුවුණා.\nඑහිදී තම පක්ෂයේ අදහස් හිටපු ආරක්ෂක ලේකම්වරයාට ලිඛිතව භාරදුන් බවත්, ඒ සම්බන්ධව ඔහුගේ ප්‍රතිචාරය බලාපොරොත්තු වන බවත් එම සාකච්ඡාව සම්බන්ධයෙන් අදහස් දක්වමින් පාර්ලිමේන්තු මන්ත්‍රී වාසුදේව නානායක්කාර හිරු ප්‍රවෘත්ති අංශයට කියා සිටියා.",
       "URL": "https://www.hirunews.lk/214604/ගෝඨාභයට-එරෙහි-නඩුවක්-ඇමරිකානු-අධිකරණය-විවෘත-කළ-බවට-වාර්තා",
       "Category": "Local News",
       "Parent URL": "https://www.hirunews.lk/local-news.php?pageID=3399"
}