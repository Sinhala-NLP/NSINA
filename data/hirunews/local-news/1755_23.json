{
       "Source": "hirunews",
       "Timestamp": "Saturday, 14 August 2021 - 7:09",
       "Headline": "පළාත් අතර සංචරණ සීමා දැඩිවෙයි (වීඩියෝ)",
       "News Content": "ඊයේ මධ්‍යම රාත්‍රියේ සිට පළාත් අතර සංචරණ සීමා දැඩි කිරීමට රජය විසින් පියවර ගනු ලැබුවා.\nඒ මේ වන විට දිවයින පුරා පාලනයකින් තොරව පැතිර යන කොවිඩ් වසංගතය තවදුරටත් ව්‍යාප්ත වීම පාලනය කිරීමේ අරමුණෙන්.\nමේ අනුව පළාත් සීමා මායිම් වල පොලිස් මුර කපොලු තර කෙරෙන අතර පොලිසියේ සහාය සඳහා යුද හමුදාව, ගුවන් හමුදාව සහ නාවික හමුදාවත් යෙදවීමට තීරණය කෙරුණා.\nනව නීතිරීති අනුව පළාත් අතර සංචරණය සිදුකර හැක්කේ අත්‍යවශ්‍ය සේවාවන්හි නිරත වන කාර්‍ය මණ්ඩලවලට පමණයි.\nකෙසේවෙතත් මෙම අත්‍යවශ්‍ය සේවා කාර්ය මණ්ඩල ද අවශ්‍යතාව අනුව පරීක්ෂාවට ලක් කිරීමට පොලීසියට උපදෙස් ලැබී තිබෙනවා.\nනව සංචරණ නීති තර කිරීමත් සමඟ පළාත් අතර පොදු ප්‍රවාහන සේවාවන් ක්‍රියාත්මක කිරීමට ද වාරණ පනවා ඇති බවයි පොලිස් මාධ්‍ය ප්‍රකාශක ජ්‍යෙෂ්ඨ නියෝජ්‍ය පොලිස්පති අජිත් රෝහණ කියා සිටියේ.\nමෙම නීතිරීති උල්ලංඝනය කරමින් පොදු ප්‍රවාහනයන්හි නිරතවන රියැදුරන් සහ කොන්දොස්තර වරුන්ට එරෙහිව දැඩිව නීතිය ක්‍රියාත්මක කරන බව පොලිස් මාධ්‍ය ප්‍රකාශකවරයා වැඩිදුරටත් කියා සිටියා.\nමේ අතර යුද හමුදාපති ජෙනරාල් ශවේන්ද්‍ර සිල්වා සඳහන් කළේ ඊයේ මධ්‍යම රාත්‍රියේ සිට පළාත් අතර සියලු පොදු ප්‍රවාහන සේවා ද සති දෙකක් යනතුරු මුළුමනින්ම නතර කෙරෙන බවයි.\nඑමෙන්ම, සැප්තැම්බර් 15 වැනිදායින් පසු පොදු ස්ථානවලට ඇතුළු වීමේදී වයස අවුරුදු 30 ට වැඩි පුද්ගලයින් එන්නත් ලබා ගත් කාඩ්පත පරීක්ෂා කිරීමට ද කටයුතු කෙරෙනවා.\nමීට අමතරව, දැනට ක්‍රියාත්මක වන සෞඛ්‍ය මාර්ගෝපදේශ ඉතා දැඩිව ක්‍රියාත්මක කරන බවයි යුද හමුදාපතිවරයා ඊයේ අවධාරණය කළේ.",
       "URL": "https://www.hirunews.lk/279644/පළාත්-අතර-සංචරණ-සීමා-දැඩිවෙයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1755"
}