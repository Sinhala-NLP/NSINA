{
       "Source": "hirunews",
       "Timestamp": "Monday, 01 May 2023 - 12:09",
       "Headline": "ප්‍රවීණ රංගන ශිල්පී ජී. ආර්. පෙරේරා අභාවප්‍රාප්ත වෙයි",
       "News Content": "ප්‍රවීණ රංගන ශිල්පී ජී. ආර්. පෙරේරා අද (01) අභාවප්‍රාප්ත වී තිබෙනවා.\nකලක් අසනීප තත්ත්වයකින් පෙළුණු ඔහු මිය යනවිට 84 වියේ පසු වුණා.\nගල්හේනගේ රත්නපාල පෙරේරා හෙවත් ජී. ආර්. පෙරේරා යනු ශ්‍රී ලංකා සිනමාවේ, වේදිකාවේ සහ රූපවාහිනියේ රඟපෑ විශිෂ්ට රංගධරයෙක්.\n1939 නොවැම්බර් මස 13 වැනිදා කිරුලපනදී උපත ලද ඔහු උපත ලබා තිබෙනවා.\n1961 වසරේදී ඔහුව කලා ක්ෂේත්‍රයට හඳුන්වා දුන්නේ ඔහුගේ සමීප මිතුරෙකු වූ සහ කීර්තිමත් නාට්‍යකරුවෙකු වන තිස්ස අබේසේකර විසින්.\nමෙරට විශිෂ්ට නාට්‍යකරුවෙක් වෙන සුගතපාල ද සිල්වාගේ ‘අපේ කට්ටිය’ නාට්‍ය කණ්ඩායමේ සාමාජිකයෙක් වුණු ඔහු එම කණ්ඩායම විසින් නිර්මාණය කරන ලද බෝඩිංකරයෝ වේදිකානාට්‍යයෙන් සිය කලා දිවිය ආරම්භ කර තිබෙනවා.\nපසුව සිනමා ක්ෂේත්‍රයට එන ඔහු වැලිකතර, කරුමක්කාරයෝ, ගිනි අවි සහ ගිනි කෙළි, අස්වැසුම ආදී සම්මානනීය සිනමා නිර්මාණ රැසකට රංගනයෙන් දායක වී තිබෙන අතර පසුව ටෙලිනාට්‍ය ක්ෂේත්‍රයට එන ඔහු දශක පහකට අධික කාලයක් රූපවාහිනී කතාමාලා 600කට අධික සංඛ්‍යාවක රඟපා තිබෙනවා.\nඔහුගේ පළමු ප්‍රධාන චරිත රංගනය පැමිණියේ ඔහුගේ වෘත්තීය ජීවිතයේ දෙවන චිත්‍රපටය වන මැණික් සඳරසාගර විසින් අධ්‍යක්ෂණය කරන ලද කළු දිය දහර චිත්‍රපටියෙනි.\nතිස්ස අබේසේකර අධ්‍යක්ෂණය කළ ‘‘තුන්කල් සිහිනය’’ ටෙලි කතාමාලාව ඔහුගේ මංගල රූපවාහිනී රංගනය වෙනවා.\nඑමෙන්ම \"දූ දරුවෝ\" කතා මාලාවේ \"මලකඩ බාස්\" චරිතය ඔහුගේ ටෙලිනාට්‍ය ජීවිතයේ හැරවුම් ලක්ෂ්‍යය වුණා.\nඑමෙන්ම ඔහු ඉන්දියානු, ඇමරිකානු සහ ජර්මානු චිත්‍රපට තුනක් ඇතුළත් විදේශීය චිත්‍රපට හයකට රංගනයෙන් දායක වී තිබෙනවා.",
       "URL": "https://www.hirunews.lk/333931/ප්‍රවීණ-රංගන-ශිල්පී-ජී-ආර්-පෙරේරා-අභාවප්‍රාප්ත-වෙයි",
       "Category": "Local News",
       "Parent URL": "https://www.hirunews.lk/local-news.php?pageID=377"
}