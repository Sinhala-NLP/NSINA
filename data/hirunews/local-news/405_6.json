{
       "Source": "hirunews",
       "Timestamp": "Wednesday, 19 April 2023 - 10:28",
       "Headline": "කිරිපිටි මිල යලි අඩු කිරීමට එකඟත්වයක් (වීඩියෝ)",
       "News Content": "ඉදිරියේ දී කිරිපිටි මිල තවදුරටත් පහත හෙළීමට මෙරට ප්‍රධාන කිරිපිටි ආනයන සමාගම් එකඟත්වය පළ කර තිබෙනවා.\nවෙළඳ අමාත්‍ය නලීන් ප්‍රනාන්දු සිය ෆේස්බුක ගිණුමේ සටහනක් තබමින් සඳහන් කළේ, එම සමාගම් වල නියෝජිතයින් සමඟ ඊයේ පැවති සාකච්ඡාවේ දී ඔවුන් මෙම එකඟතාවය පළ කළ බවයි.\nඒ අනුව, ඉදිරියේ දී ඒ සම්බන්ධයෙන් වාර්තාවක් අමාත්‍යාංශය වෙත ලැබීමට ද නියමිත බව වෙළඳ අමාත්‍යවරයා සඳහන් කළා.\nඇමෙරිකානු ඩොලරයට සාපේක්ෂව, රුපියල ශක්තිමත් වීමත් සමඟ පසුගිය මාසයේදී කිලෝග්‍රෑම් එකක ආනයනික කිරිපිටි පැකට්ටුවක මිල රුපියල් 200 කින් සහ ග්‍රෑම් 400 පැකට්ටුවක මිල රුපියල් 80 කින් අඩු කරනු ලැබුවා.\nඒ අනුව, මේ වනවිට ග්‍රෑම් 400යේ කිරි පිටි පැකැට්ටුවක මිල රුපියල් 1160ක් වන අතර කිලෝ ග්‍රෑම් එකක කිරිපිටි පැකැට්ටුවක් අලෙවි වන්නේ රුපියල් 2,895 කටයි.\nමේ අතර, තවත් භාණ්ඩ රැසක ආනයන සීමා ඉදිරියේදී ලිහිල් කරන බව මුදල් රාජ්‍ය අමාත්‍ය රංජිත් සියඹලාපිටිය ප්‍රකාශ කළා.\nරේගුවේ අපේක්ෂිත ආදායම් ඉලක්ක සපුරා ගැනීම මෙලෙස ආනයන සීමා ලිහිල් කිරීමට පිටුවහලක් වූ බවයි ඊයේ පැවති රැස්වීමකින් පසු මාධ්‍ය වෙත අදහස් දක්වමින් ඔහු කියා සිටියේ.",
       "URL": "https://www.hirunews.lk/332895/කිරිපිටි-මිල-යලි-අඩු-කිරීමට-එකඟත්වයක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=405"
}