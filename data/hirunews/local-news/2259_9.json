{
       "Source": "hirunews",
       "Timestamp": "Tuesday, 22 December 2020 - 19:57",
       "Headline": "ඇහැලියගොඩින් අදත් ආසාදිතයන් 27 ක්",
       "News Content": "ඇහැලියගොඩ ප්‍රදේශයෙන් අදත් ආසාදිතයන් 27 දෙනෙකු වාර්තා වී ඇති අතර එම ආසාදිතයන් අතර ඇහැලියගොඩ- මැණික් වෙළදපළේ මැණික් ව්‍යාපාරිකයෙකු සහ බදුවත්ත ප්‍රදේශයේ ලොතරැයි අලෙවි කරන කාන්තාවක් ද වනවා.\nමේ අතර කළුතර - කටුකුරුන්ද විශේෂ කාර්ය බලකා පුහුණු කඳවුරේ නිලධාරීන් 3 දෙනෙකුට කොරෝනා ආසාදනය වී ඇති බව අද වාර්තා වුණා.\nඑමෙන්ම අටළුගම ප්‍රදේශයේ කොරෝනා ආසාදිත පුද්ගලයන් රැගත් බස් රථයක සිටි පිරිසක් මාර්ගයට කෙළ ගැසීමේ සිද්ධිය සම්බන්ධයෙන් විමර්ශනයක් ආරම්භ කර තිබෙනවා.\nකෙසේ වෙතත්, මෙම සිද්ධිය පිළිබඳව මාධ්‍යයට තොරතුරු සැපයූ බණ්ඩාරගම හිරු මාධ්‍යවේදියාට නීතිඥවරයෙකු යැයි කියා ගන්නා අයෙකු තර්ජනාත්මකව බැන වැදී තිබෙනවා. ඒ සම්බන්ධයෙන් අප මාධ්‍යවේදියා පානදුර ජ්‍යෙෂ්ඨ  පොලිස් අධිකාරීවරයා වෙත පැමිණිල්ලක් ද ඉදිරිපත් කරනු ලැබුවා.\nඑමෙන්ම, බේරුවල ප්‍රාදේශීය සභාව අද උණුසුම් වුණේ කොරෝනා ආසාදිතව මිය යන මුස්ලිම් ජනතාවගේ දේහයන් ආදාහනය කිරීම සම්බන්ධයෙන් මුස්ලිම් මන්ත්‍රීවරුන්ගෙන් එල්ල වූ දැඩි විරෝධය හමුවේයි.",
       "URL": "https://www.hirunews.lk/257690/ඇහැලියගොඩින්-අදත්-ආසාදිතයන්-27-ක්",
       "Category": "Local News",
       "Parent URL": "https://www.hirunews.lk/local-news.php?pageID=2259"
}