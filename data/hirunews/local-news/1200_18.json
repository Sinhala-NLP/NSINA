{
       "Source": "hirunews",
       "Timestamp": "Saturday, 30 April 2022 - 13:43",
       "Headline": "සමගි ජනබලවේගයේ පා ගමන අද යක්කලින් ඇරඹේ (වීඩියෝ)",
       "News Content": "සමගි ජනබලවේගය මහනුවර සිට කොළඹ දක්වා ක්‍රියාත්මක කරන විරෝධතා පා ගමන අද (30) නැවතත් යක්කලින් ආරම්භ කෙරුණා.\nඒ, විපක්ෂ නායක සජිත් ප්‍රේමදාසගේ ප්‍රධානත්වයෙන්. පා ගමන අද පස්වරුවේ පෑලියගොඩට ළඟාවීමට නියමිතයි.\nමේ, පා ගමන යක්කල නගරයෙන් අද පෙරවරුවේ ආරම්භ වූ අවස්ථාවේදී විරෝධතාකරුවන් අමතමින් විපක්ෂ නායක සජිත් ප්‍රේමදාස අදහස් පළ කර තිබුණා.\nමේ අතර රට තුළ පවතින අර්බුදයට වහා විසඳුම් ලබාදෙන ලෙස ඉල්ලමින් ගාලු මුවදොර ජනාධිපති ලේකම් කාර්යාලය අසළ පැවැත්වෙන විරෝධතාව අද 22 වන දිනටත් ක්‍රියාත්මකයි.\nඊයේ රාත්‍රිය පුරා පැවති විරෝධතාවට ජාතික ධජ රැගෙන කලාකරුවන්, වෘත්තිකයන්, වෘත්තිය සමිති නියෝජිතයන්, ඇතුලු විවිධ පිරිස් පැමිණ සිටි බවයි අප වාර්තාකරු සඳහන් කළේ.\nඑහිදී අභිරූපන රංගන ඉදිරිපත් කරමින් පිරිසක් විරෝධතාවයේ නිරතවීම විශේෂත්වයක්.\nඑමෙන්ම විරෝධතා පාඨ සටහන් කරන ලද සරුංගල් ගාලු මුවදොරදී ගුවන් ගතකිරීම ද ඊයේ රාත්‍රියේ සිදු කෙරුණා.\nලොව සුප්‍රකට කාටූන් සහ සිනමා චරිතයක් වන ස්පයිඩර් මෑන්ගේ ඇඳුමින් සැරසුනු අයෙකු ඊයේ රාත්‍රියේ විරෝධතාවයට එක්ව සිටි අතර ඔහුට හිමිවුනේ දැඩි ආකර්ෂණ‍යක්.\nමඩකලපුව - දමිල කාන්තා සංවිධාන ද ඊයේ රාත්‍රියේ විරෝධතාවට එක්ව සිටි අතර, ඔවුන් දමිල බසින් සිදුකළ ප්‍රකාශ, සිංහල බසින් ඉදිරිපත් කිරීමට ද කටයුතු යොදා තිබුණා.\nමේ අතර කොල්ලුපිටිය - අරලියගහ මන්දිරය ඉදිරිපිට පැවැත්වෙන විරෝධතා සත්‍යග්‍රහය ද තවදුරටත් ක්‍රියාත්මකයි.\nඑම ස්ථානයේ පිරිත් ප්‍රචාරය කිරීම තවදුරටත් සිදු කෙරෙන අතර, විරෝධතාකරුවන් විසින් ප්‍රවීණ ගායන ශිල්පිනී නන්දා මාලනීගේ ගීත අද ප්‍රචාරය කිරීමට කටයුතු යොදා තිබුණා.",
       "URL": "https://www.hirunews.lk/303171/සමගි-ජනබලවේගයේ-පා-ගමන-අද-යක්කලින්-ඇරඹේ-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1200"
}