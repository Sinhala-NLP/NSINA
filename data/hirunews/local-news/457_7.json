{
       "Source": "hirunews",
       "Timestamp": "Friday, 24 March 2023 - 13:18",
       "Headline": "රාහුල් ගාන්ධි මන්ත්‍රී ධුරයක් දැරීමට සුදුසු නෑ! - කපිල් සිබාල්",
       "News Content": "ඉන්දීය විපක්ෂ නායක රාහුල් ගාන්ධිට වසර දෙකක සිර දඬුවම් නියමවීමත් සමඟ මන්ත්‍රී ධුරය දැරීමට නුසුදුස්සෙකු බවට පත්වන බව එරට නීති ප්‍රවීනයෙකු මෙන්ම නීතිය පිළිබඳ හිටපු අමාත්‍යවරයෙකු වන කපිල් සිබාල් ප්‍රකාශ කර තිබෙනවා.\nගුජරාට අධිකරණයකින් ඊයේ (23) ඔහුට වසර දෙකක සිර දඩුවම් නියම කෙරුණේ 2019 වසරේ මැතිවරණ රැළියක් අතරතුර, අග්‍රාමාත්‍ය නරේන්ද්‍ර මෝදිගේ වාසගම සම්බන්ධයෙන් සිදුකළ අපහසාත්මක ප්‍රකාශයක් මුල් කරගනිමින්.\nකෙසේ වෙතත් ඔහුට එම තීන්දුවට එරෙහිව අභියාචනයක් ඉදිරිපත් කිරීම සඳහා සිරදඩුවම දින 30කට අත්හිටුවා ඇති බව සඳහන්.\nකෙසේ වෙතත් කොංග්‍රස් පක්ෂයේ හිටපු සාමාජිකයෙකුද වන කපිල් සිබාල් ඉන්දීය මාධ්‍ය වෙත ප්‍රකාශ කළේ මන්ත්‍රී ධුරය දැරීම සඳහා සිර දඩුවම අත්හිටුවීම පමණක් ප්‍රමාණවත් නොවන බවයි.",
       "URL": "https://www.hirunews.lk/330797/රාහුල්-ගාන්ධි-මන්ත්‍රී-ධුරයක්-දැරීමට-සුදුසු-නෑ-කපිල්-සිබාල්",
       "Category": "Local News",
       "Parent URL": "https://www.hirunews.lk/local-news.php?pageID=457"
}