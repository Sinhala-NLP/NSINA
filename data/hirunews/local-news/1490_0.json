{
       "Source": "hirunews",
       "Timestamp": "Thursday, 16 December 2021 - 14:21",
       "Headline": "අභාවයට යන පහළ හපුවිද ලාක්ෂා කර්මාන්තය (වීඩියෝ)",
       "News Content": "විස්මිත නිර්මාණ බිහි කිරීමට උපන් හපන් පුද්ගලයින් රැසක් සිටින රටක් ලෙස ශ්‍රී ලංකාව ඈත අතීතයේ සිටම ප්‍රචලිතයි.\nඑහෙත් බලධාරීන්ගේ නිසි අවධානය හිමි නොවීමෙන් අර්බුදකාරී තත්ත්වයකට පත්ව ඇති මාතලේ රත්තොට පහළ හපුවිද ගම්මානයේ ජනතාව මුහුණ දෙන ගැටලුව පිළිබඳවයි මේ විමසා බැලීම..\nමේ මාතලේ - රත්තොට ප්‍රාදේශීය ලේකම් කොට්ඨාශයට අයත් ‘‘පහළ හපුවිද“ ගම්මානයයි.\nමෙහි බහුතරයකගේ ජීවනෝපාය බවට අත්යන්ත්‍ර කර්මාන්තය පත්ව තිබෙනවා.\nනිර්මාණකරණයේ උපන් හපන්කම් ඇති කලාකරුවන් වෙසෙන මෙම ගම්මානයෙන් ලාක්ෂා කර්මාන්තය, පිත්තල කර්මාන්තයේ මෙන්ම කැටයම් වර්ග යනාදි නිර්මාණවලට පණ පොවා ඇති අයුරුයි මේ.\nකෙසේවෙතත්, සිය නිර්මාණ සඳහා නිසි වටිනාකමක් නොමැතිවීම ඇතුලු කරුණු හේතුවෙන් පවුල් 300ක් - 400ක් පමණ  නිරත වූ මෙම කර්මාන්තයේ මේ වනවිට නියැලී සිටින්නේ පවුල් 30- 40ක් වැනි අඩු ප්‍රමාණයක්.\nතම කර්මාන්තය සඳහා අවශ්‍ය තඹ, ඇලුමිනියම්, පිත්තල මෙන්ම ඇසිඩ් වැනි අමුද්‍රව්‍ය තමන්ට ප්‍රමාණවත් ලෙස නොලැබීම ද මෙම කර්මාන්තයේ බිඳ වැටීමට තවත් ප්‍රධාන හේතුවක් බවට ඔවුන් මැසිවිල් නඟනවා.\nහස්ත කර්මාන්තය නඟාසිටුවීම වෙනුවෙන් රාජ්‍ය මට්ටමින් යම් යම් තීරණ ගත්ත ද එම තීරණ ක්‍රියාත්මක නොවන බවයි ඔවුන් පවසන්නේ.\nවෙළෙඳ ප්‍රදර්ශන සඳහා පමණක් තම නිර්මාණ ලබා ගත්ත ද තම කර්මාන්තය නගාසිටුවීම සඳහා ක්‍රමවත් වැඩපිළිවෙළක් නොමැති බව මෙම කර්මාන්තකරුවන්ගේ චෝදනාවයි.\nදේශීය අනන්‍යතාවය තහවුරු කෙරෙන හස්ත කර්මාන්තය මෙරටින් තුරන්වීමට ඉඩ නොදී රැක ගැනීමට කටයුතු කිරීම මෙරට බලධාරීන් සතු වගකීමක් නොවන්නේද?",
       "URL": "https://www.hirunews.lk/291231/අභාවයට-යන-පහළ-හපුවිද-ලාක්ෂා-කර්මාන්තය-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1490"
}