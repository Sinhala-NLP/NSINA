{
       "Source": "hirunews",
       "Timestamp": "Sunday, 18 September 2022 - 14:29",
       "Headline": "ඉන්ධන සැපයුම ගැන රුසියාව සමඟ විශේෂ සාකච්ඡාවක් අනිද්දා (වීඩියෝ)",
       "News Content": "මෙරටට ඉන්ධන සපයාගැනීම සම්බන්ධයෙන් රුසියානු බලශක්ති අමාත්‍යවරයා සහ මෙරට බලශක්ති අමාත්‍ය කංචන විජේසේකර අතර අනිද්දා (20) සූම් තාක්ෂණය ඔස්සේ විශේෂ සාකච්ඡාවක් පැවැත්වීමට නියමිතයි.\nඑම සාකච්ඡාවට ප්‍රවාහන අමාත්‍ය ආචාර්ය බන්දුල ගුණවර්ධන ද එක්වීමට නියමිත බවයි වාර්තාවන්නේ.\nමේ දක්වා ඉන්ධන සපයා ගැනීම සම්බන්ධයෙන් රුසියාව සමඟ සිදුකළ සාකච්ඡා ඉහළ සාධනීය මට්ටමක පවතිනවා. පසුගියදා ප්‍රවාහන අමාත්‍ය බන්දුල ගුණවර්ධන රුසියාවේ සංචාරයක නිරතවුණා.\nඑහිදී ඔහු එරට ප්‍රවාහන අමාත්‍යවරයාද මුණගැසුණු අතර, එහිදී ශ්‍රී ලංකාවේ ප්‍රවාහනය විධිමත් කිරීමට උපරිම සහාය ලබාදීම සඳහා එකඟතාව පළවී තිබුණා.\nප්‍රවාහන අමාත්‍ය ආචාර්ය බන්දුල ගුණවර්ධන, රුසියානු ප්‍රවාහන අමාත්‍යවරයාගෙන් ඉල්ලීමක් කර ඇත්තේ මෙරට දුම්රිය ප්‍රවාහනය විධිමත් කිරීමට නව දුම්රිය බලවේග කට්ටල කිහිපයක් ලබාදෙන ලෙසයි.\nඒ සඳහාද රුසියානු බලධාරීන් එකඟතාව පළ කර තිබෙනවා.\nමේ අතර රුසියානු ඒරොෆ්ලොට් ගුවන් සේවය යළි මොස්කව් සහ ශ්‍රී ලංකාව අතර ගුවන් ගමන් ආරම්භ කිරීමට එකඟතාව පළ කර ඇති බව පසුගිය සතියේ වාර්තාවුණා.",
       "URL": "https://www.hirunews.lk/315714/ඉන්ධන-සැපයුම-ගැන-රුසියාව-සමඟ-විශේෂ-සාකච්ඡාවක්-අනිද්දා-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=860"
}