{
       "Source": "hirunews",
       "Timestamp": "Thursday, 13 October 2022 - 20:41",
       "Headline": "නවක වදයට එරෙහිවීමේදී ගැටලු රැසක් - ප්‍රබල සිවිල් ව්‍යාපාරයක් ගොඩනඟන ලෙස විශ්ව විද්‍යාල 25ක උප කුලපතිවරුන් ඉල්ලයි",
       "News Content": "නවක වදය පිටුදැකීමේ ප්‍රයත්නයන් හීදි ගැටලු රැසකට මුහුණ දී සිටින බව රාජ්‍ය විශ්ව විද්‍යාල තුළ නවක වදය හා සම්බන්ධ සිදුවීම් පිළිබඳ උපකුලපතිවරුන්ගේ සහ අධ්‍යක්ෂවරුන්ගේ කමිටුව පවසනවා.\nරාජ්‍ය විශ්ව විද්‍යාල 25ක උපකුලපතිවරුන් සහ මණ්ඩපාධිපතිවරුන් ඒකාබද්ධ ප්‍රකාශයක් නිකුත් කරමිනුයි මේ බව සඳහන් කර ඇත්තේ.\nවිශ්ව විද්‍යාලවල අධ්‍යයන කටයුතු යළි ආරම්භ කිරීමත් සමඟ මෑත කාලීනව සිදුවී ඇති නවක වදය සහ ශිෂ්‍ය විනය විරෝධී සිදුවීම් සම්බන්ධයෙන් එමඟින් කණගාටුව පළකර ඇති අතර මෙරට අධ්‍යාපන ආයතනවල සියලු ආකාරයේ නවක වදය තරයේ හෙළා දකින බව ඔවුන් අවධාරණය කර තිබෙනවා.\nකායික , මානසික හෝ ලිංගික ආකාරවලට අමතරව සයිබර් නවක වදය හදුන්වාදීමද රාජ්‍ය විශ්ව විද්‍යාල තුළ නවක වදය හා සම්බන්ධ සිදුවීම් පිළිබඳ උපකුලපතිවරුන්ගේ සහ අධ්‍යක්ෂවරුන්ගේ කමිටුව විසින් හදුනාගෙන ඇති බවයි අදාළ ඒකාබද්ධ ප්‍රකාශයෙන් දක්වා ඇත්තේ.\nවිශ්ව විද්‍යාලවලට අලුතින් ඇතුළත්වන ශිෂ්‍යන් සහ ඔවුන්ගේ දෙමාපියන්, දේශපාලන අභිප්‍රායෙන් පෙළඹී සංවිධානාත්මක ශිෂ්‍ය අපරාධ කණ්ඩායම්වලට එරෙහිව නැගී සිටීමට දිරිගැන්වීම සඳහා නවක වදයට එරෙහිව සිවිල් සමාජය තුළ ප්‍රබල ව්‍යාපාරයක් අවශ්‍ය බව උපකුලපතිවරුන්ගේ සහ අධ්‍යක්ෂවරුන්ගේ කමිටුව වැඩිදුරටත් පෙන්වා දෙනවා.",
       "URL": "https://www.hirunews.lk/317790/නවක-වදයට-එරෙහිවීමේදී-ගැටලු-රැසක්-ප්‍රබල-සිවිල්-ව්‍යාපාරයක්-ගොඩනඟන-ලෙස-විශ්ව-විද්‍යාල-25ක-උප-කුලපතිවරුන්-ඉල්ලයි",
       "Category": "Local News",
       "Parent URL": "https://www.hirunews.lk/local-news.php?pageID=805"
}