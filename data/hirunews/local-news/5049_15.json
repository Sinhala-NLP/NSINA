{
       "Source": "hirunews",
       "Timestamp": "Thursday, 12 May 2016 - 13:04",
       "Headline": "පළාත් කිහිපයකට අද ගිගුරුම් සහිත වැසි",
       "News Content": "තද වැසි ඇතිවුවහොත් ඌව මධ්‍යම සහ උතුර මැද පළාත්වල නායයෑමේ අවදානමක් ඇතිවිය හැකිද යන්න පිළිබඳව අවධානයෙන් පසුවන බව ජාතික ගොඩනැගිලි පර්යේෂණ සංවිධානය පවසනවා.\nඑහි නායයෑම් අංශ ප්‍රධානී ආර් එම් එස් බණ්ඩාර හිරු ප්‍රවෘත්ති අංශය සිදුකළ විමසීමකදී කියා සිටියේ  මේ දක්වා නායයෑමේ අවදානමක් නිල වශයෙන් ප්‍රකාශයට පත් කර නොමැති බවයි.\nකෙසේ වෙතත් පස් කණ්ඩි කඩාවැටීමි සහ නායයෑම් පිළිබදව අවධානයෙන් පසුවන ලෙසද ඔහු ජනතාවගෙන් ඉල්ලීමක් කළා.\nකාලගුණ විද්‍යා දෙපාර්තමේන්තුව පවසන්නේ ඉදිරි පැය 24 තුළ දිවයිනේ බොහෝ ප්‍රදේශවලට මිලිමීටර 150 ඉක්මවූ තද වැසි ඇතිවිය හැකි බවයි.\nදිවයින ආසන්නයේ වායුගෝලයේ පවතින කැළඹිලි ස්වභාවය මෙම වැසි තත්වයට හේතුවයි.\nදිවයින සහ දිවයින වටා වන මුහුදු ප්‍රදේශවල අහස වළාකුලින් බරවී පවතින අතර වැසි සහිත කාලගුණික තත්වය තවදුරටත් වැඩිවන බවයි කාලගුණ විද්‍යා දෙපාර්තමේන්තුව සඳහන් කලේ.\nවිශේෂයෙන් වැසි ඇතිවන විට තද සුළං  සහ ප්‍රබල අකුනු ඇතිවීමේ අවදානමක්  පවතින බවයි කාර්යයේ නියුතු කාලගුණ විද්‍යාඥ මලින්ද මිල්ලන්ගොඩ ප්‍රකාශ කළේ.\nමේ අතර වැසි පවතින ප්‍රදේශවලට සුළු ජල ගැලීම් තත්ත්වයන් ඊයේ රාත්‍රියේ වාර්තා වුවද මේ වනවිට එම තත්ත්වයන් පහව ගොස් තිබෙන බව ආපදා කළමනාකරන මධ්‍යස්ථානය ප්‍රකාශ කළා.\nකිසිදු ප්‍රදේශයකින් මේ දක්වා විශේෂ ආපදා තත්ත්වයක් වාර්තාවී  නොමැති බවයි ඔවුන් සඳහන් කළේ.\nමහවැලි ජලාශවල සහ වාරිමාර්ග දෙපාර්තමේන්තුවට අයත් ජලාශවල ජල මට්ටමද වැසි සමඟ ක්‍රමානුකූලව ඉහළ යමින් පවතින බව එම ප්‍රදේශවල අප වාර්තාකරුවන් සඳහන් කළා.",
       "URL": "https://www.hirunews.lk/133041/පළාත්-කිහිපයකට-අද-ගිගුරුම්-සහිත-වැසි",
       "Category": "Local News",
       "Parent URL": "https://www.hirunews.lk/local-news.php?pageID=5049"
}