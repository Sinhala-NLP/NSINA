{
       "Source": "hirunews",
       "Timestamp": "Tuesday, 05 September 2017 - 19:32",
       "Headline": "මොරටුව වෙඩි තැබීම ගැන අංශ කිහිපයකින් පරීක්ෂණ",
       "News Content": "වැලිකඩ බන්ධනාගාරය තුළ ඇති වූ ගැටුමකින් රැඳවියන් 27 දෙනෙකු මිය ගිය සිද්ධියේ ප්‍රධාන සාක්ෂිකරු වන සුදේශ් නන්දිමාල් රැඳී සිටි නිවසට එල්ල වූ වෙඩි ප්‍රහාරය සම්බන්ධයෙන් අංශ කිහිපයක් ඔස්සේ පරීක්ෂණ සිදුකරන බව පොලිසිය පවසනවා.\nමොරටුව - ලූනාව - පුරන්අප්පු රජ මාවතේ පිහිටි ඔහුගේ සහෝදරියකගේ නිවසේ රැඳී සිටියදී යැතුරුපැදියකින් පැමිණි දෙදෙනෙකු ඊයේ රාත්‍රියේ මෙම වෙඩි තැබීම සිදුකර පළාගොස් තිබුණා.\nමේ අතර, කොළඹ අද පැවැති මාධ්‍ය හමුවකදී සුදේෂ් නන්දිමාල් ප්‍රකාශ කළේ තම ආරක්ෂාව තහවුරු කිරීම රජයේ වගකීමක් බවයි.\nමාධ්‍ය හමුවට ශ්‍රී ලංකා මානව හිමිකම් කේන්ද්‍රයේ විධායක අධ්‍යක්ෂ කීර්ති තෙන්නකෝන් ද එක්ව සිටියා.\nමෙම සිද්ධිය සම්බන්ධයෙන් අදහස් පළ කිරීම සඳහා සාධාරණ සමාජයක් සඳහා වූ ජනතා ව්‍යාපාරයේ සම කැදවුම්කරු සමන් රත්නප්‍රිය ද අම්බලන්ගොඩ දී අද මාධ්‍ය හමුවක් කැදවා තිබුණා.\nඔහු ප්‍රකාශ කළේ ආරක්ෂාව ඉල්ලා සිටීම සාක්ෂිකරුවන්ගේ කටයුත්තක් නොවන බවයි. ඔවුන් ආරක්ෂා කිරීම රජයේ වගකීමක් බව ද ඔහු සදහන් කළා.\n2012 වසරේ නොවැම්බර් 09 වන දා වැලිකඩ බන්ධනාගාරයේ ඇති වූ ගැටුමෙන් රැඳවියන් 27 දෙනෙකු මිය ගිය අතර, ඒ සම්බන්ධයෙන් සුදේශ් නන්දිමාල් අභියාචනාධිකරණය හමුවේ ඉදිරිපත් කළ පෙත්සමක් මේ මස 12 වනදා විභාගයට ගැනීමට නියමිතයි.\nඑමෙන්ම ඊයේ වින්දිතයන් සහ සාක්ෂිකරුවන් ආරක්ෂා කිරීමේ ඒකකයේදී ඔහුගෙන් පොලීසිය ප්‍රකාශයක්ද ලබාගත්තේ, තමන් ඝාතනය කිරීමේ උත්සාහයක් පවතින බවට ඔහු අපරාධ පරීක්ෂණ දෙපාර්තමේන්තුවට කළ පැමිණිල්ලකට අනුවයි.",
       "URL": "https://www.hirunews.lk/170220/මොරටුව-වෙඩි-තැබීම-ගැන-අංශ-කිහිපයකින්-පරීක්ෂණ",
       "Category": "Local News",
       "Parent URL": "https://www.hirunews.lk/local-news.php?pageID=4336"
}