{
       "Source": "hirunews",
       "Timestamp": "Saturday, 17 September 2022 - 9:19",
       "Headline": "පූගුඩි කන්නාගේ හා හරක් කටාගේ ගෝලයින් දෙදෙනෙකු අත්අඩංගුවට (ඡායාරූප)",
       "News Content": "සංවිධානාත්මක අපරාධ සහ මහා පරිමාණ මත්ද්‍රව්‍ය ජාවාරම්කරුවෙකු වන පූගුඩි කන්නාගේ ප්‍රධානතම ගෝලයෙකු හෙරොයින් සමඟ පොලිස් විශේෂ කාර්ය බලාකයේ නිලධාරීන් අත්අඩංගුවට ගෙන තිබෙනවා.\nඒ, කහතුඩුව - පොල්ගස්ඕවිට ප්‍රදේශයේ සිදුකළ විශේෂ වැටලීමකදියි.\nසැකකරු සතුව තිබූ 130,000කට අධික වටිනාකමකින් යුත් හෙරොයින් ග්‍රෑම් 13 ක්, රියදුරු බලපත්‍ර දෙකක්, ආදායම් බලපත්‍ර දෙකක් සහ ජංගම දුරකථන දෙකක් පොලිස් විශේෂ කාර්ය බලකා නිලධාරීන් භාරයට ගෙන තිබුණා.\nමේ අතර මත්ද්‍රව්‍ය ජාවාරම්කරුවෙකු වන නදුන් චින්තක වික්‍රමරත්න හෙවත් හරක් කටාගේ ගෝලයෙකු බෝකුන්දර ප්‍රදේශයේ දී ගල්කිස්ස අපරාධ විමර්ශන කාර්යාංශයේ නිලධාරීන් විසින් අත්අඩංගුවට ගෙන තිබෙනවා.\nමේ අතර විදේශීය රටක නිෂ්පාදිත ගිනි අවි දෙකක් සහ ජීව උණ්ඩ තොගයක් සමග පුද්ගලයෙකු විශේෂ කාර්‍ය බලකාය විසින් අත්අඩංගුවට ගෙන තිබෙනවා.\nඔහු සන්තකයේ තියුණු මන්නා පිහි ද තිබී ඇති බවයි වාර්තා වන්නේ.\nබටපොල - පොල්ලැව්ව ප්‍රදේශයේ දී මෙම වැටලීම සිදු කර ඇත්තේ ඊයේ රාත්‍රියේදියි.\nඅදාළ සැකකරුගේ නිවස පරීක්ෂා කිරීමේ දී ජීව උණ්ඩ 09ක්, අංක 12 වර්ගයේ ගිනි අවියක්, ටී56 අජීවී උණ්ඩ 02ක්, 38 වර්ගයේ අජීවී පිස්තෝල උණ්ඩයක් සොයාගැනුණා.\nමෙලෙස ගිනි අවි සහ අවිආයුධ කුමන හේතුවක් මත තබාගෙන සිටියේදැයි විමර්ශනයට සැකකරු නඩු භාණ්ඩ සමග බටපොල පොලිසියට භාර දී තිබෙනවා.\nඅත්අඩංගුවට ගත් සැකකරු 55 හැවිරිදි අයෙක්.",
       "URL": "https://www.hirunews.lk/315616/පූගුඩි-කන්නාගේ-හා-හරක්-කටාගේ-ගෝලයින්-දෙදෙනෙකු-අත්අඩංගුවට-ඡායාරූප",
       "Category": "Local News",
       "Parent URL": "https://www.hirunews.lk/local-news.php?pageID=862"
}