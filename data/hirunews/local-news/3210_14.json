{
       "Source": "hirunews",
       "Timestamp": "Wednesday, 07 August 2019 - 20:46",
       "Headline": "කිසිදා පාසලක් නොදුටු දරුවන්",
       "News Content": "ටැබ් පරිගණක හරහා ඉගෙනුම් සිදුකිරීමට පාසල් දරුවන් හුරු කරවීමට රජය සැලසුම් සකස් කරන මෙවන් යුගයක පාසලක් දැක හෝ නොමැති දරුවන් පිරිසක් අපට හමු වුණා.\nඒ තිස්සමහාරාම දිවුල්පල්ලම ප්‍රදේශයෙන්.\nතිස්සමහාරාම - දිවුල්පල්ලම කොඩිගහවැව් ඉස්මත්තේ ඇති මෙම පැල්පත මාපියන් සමග පිරිමි දරුවන් 06 දෙනෙකුට සෙවන සලසන ස්ථානයක්.\nවසර 15 ක් පුරා මෙම පවුල මෙහි ජීවිතය ගත කරන අතර ඔවුන් සියල්ලන් ජීවත් වන්නේ පියා මසුන් විකුණා හරි හම්බකරන සොච්චම් මුදලින්.\nවේලක් හැර වේලක් පැල්පතේ ආහාරයක් පිසෙන අතර එය රස බැලීම සදහා මේවනවිට පවුලේ දරුවන් 06 දෙනාගෙන් ඉතිරිව ඇත්තේ තිදෙනෙකු පමණයි.\nකිසිදු දිනක පාසලක් දැක හෝ නොමැති මෙම දරුවන්ගෙන් තිදෙනෙකු පසුගිය කාලයේ ප්‍රදේශයේ සිදුවු සුළු සොරකම් කිහිපයක් හේතුවෙන් මේ වනවිට පසුවන්නේ පරිවාස භාරයේයි.\nදැඩි ලෙස අබලන්ව පවතින පැල්පතේ බොහෝ තැන්වලින් අහස පෙනෙන අතර වැසි වැටෙන විට මොවුන් පත්වන්නේ දැඩි අපහසුතාවකටයි.\nකොඩිගහවැව් ඉස්මත්තේ දිනපතා දුව පැන ඇවිදින මෙම දරුවන්ගේ බාලයාට විලිවසාගැනීමට වස්ත්‍රයක් මිලදී ගැනීමට තම ආර්ථිකය ශක්තිමත් නොමැති බව ඔවුන්ගේ පියා පවසනවා.\nජනතාවගේ සුභ සිද්ධිය සදහා සංවර්ධන නිලධාරින්, ග්‍රාම නිලධාරීන්, සමෘද්ධි නිලධාරීන් ඇතුළු රාජ්‍ය නිලධාරීන් රැසක් ඕනෑම ප්‍රදේශයක ස්ථිපිතව සිටිය ද මෙම දරුවන් පිළිබදව ඔවුන්ගේ අවධානය යොමු නොවීම පුදුමයට කරුණක්.\nකිසිදු දිනක පාසලක් දැක නොමැති මෙම දරුවන් අනෙක් දරුවන් පාසල් යන දෙස බලා සෝසුසුම් හෙළන වාර අපමනයි.",
       "URL": "https://www.hirunews.lk/221766/කිසිදා-පාසලක්-නොදුටු-දරුවන්",
       "Category": "Local News",
       "Parent URL": "https://www.hirunews.lk/local-news.php?pageID=3210"
}