{
       "Source": "hirunews",
       "Timestamp": "Saturday, 28 November 2020 - 19:33",
       "Headline": "හිටපු ජනපති මෛත්‍රිගේ පෞද්ගලික ආරක්ෂක නිලධාරියා පාස්කු කොමිසමට",
       "News Content": "පාස්කු ත්‍රස්ත ප්‍රහාරයට පෙර රාජ්‍ය බුද්ධි සේවයේ හිටපු අධ්‍යක්ෂ නිලන්ත ජයවර්ධන ඒ වනවිට සිංගප්පූරුවේ රැඳී සිටි හිටපු ජනාධිපතිවරයා සම්බන්ධ කර ගැනිම සඳහා තමන්ගේ දුරකතනයට ඇමතුමක් ලබා ගත්තේ ද යන්න පිළිබඳව තමන්ට මතකයක් නොමැති බව හිටපු ජනාධිපතිවරයාගේ පෞද්ගලික ආරක්ෂක නිලධාරියා පවසනවා.\nඒ, පාස්කු ප්‍රහාරය සම්බන්ධයෙන් විමර්ශණය කරන ජනාධිපති කොමිසන් සභාව හමුවේ ඊයේ (27) සාක්ෂි ලබාදෙමින්.\nකෙසේ වෙතත් කොමිසමේ නිරීක්ෂණය වූයේ මෙම නිලධාරියා මීට පෙර ජනාධිපති කොමිසමේ පොලිස් ඒකකය හමුවේ ලබාදී ඇති ප්‍රකාශය සහ ඊයේ ලබාදුන් සාක්ෂිවල පරස්පරතා පවතින බවයි.\nහිටපු ජනාධිපති මෛත්‍රීපාල සිරිසේනගේ පෞද්ගලික ආරක්ෂක නිලධාරීවරයා ලෙස කටයුතු කරනු ලබන්නේ උප පොලිස් පරීක්ෂක ප්‍රියන්ත පුෂ්පකුමාරයි.\nමේ අතර  පොලිස් මාධ්‍ය ප්‍රකාශක නියෝජ්‍ය පොලිස්පති අජිත් රෝහණ පාස්කු ප්‍රහාරය සම්බන්ධයෙන් විමර්ශනය කෙරෙන ජනාධිපති කොමිසම හමුවේ අද (28) තුන්වන දිනටත් සාක්ෂි ලබා දීම සදහා පැමිණියා.\nඊයේ සාක්ෂි ලබාදෙමින් ඔහු කියා සිටියේ පසුගිය යහපාලන ආණ්ඩුව සමයේ සම්පාදිත ප්‍රතිත්‍රස්ත පනතට අදාළව විද්වත් කමිටුව ඉදිරිපත් කළ යෝජනා බොහොමයක් එය කෙටුම්පත් කිරීමේදි ඇතුළත් වී නොතිබු බවයි.\nඅදාල ප්‍රතිත්‍රස්ත පනත 2018 වසරේ සැප්තැම්බර් 17 වනදා ගැසට් පත්‍රයක් මගින් ප්‍රකාශයට පත් කර තිබු බවයි පොලිස් මාධ්‍ය ප්‍රකාශක නියෝජ්‍ය පොලිස්පති අජිත් රෝහණ කොමිසම හමුවේ සාක්ෂි ලබාදෙමින් වැඩිදුරටත් කියා සිටියේ.\nපොලිස් විශේෂ කාර්ය බලකායේ හිටපු අණදෙන නිලධාරි විශ්‍රාමික ජ්‍යෙෂ්ඨ නියෝජ්‍ය පොලිස්පති එම්.ආර්. ලතීෆ් සහ හිටපු ජාතික බුද්ධි ප්‍රධානි විශ්‍රාමික නියෝජ්‍ය පොලිස්පති සිසිර මෙන්ඩිස් ද අද (28) පාස්කු ප්‍රහාරය සම්බන්ධයෙන් විමර්ශනය කෙරෙන ජනාධිපති කොමිසම හමුවේ සාක්ෂි ලබා දීම සදහා පැමිණ තිබුණා.",
       "URL": "https://www.hirunews.lk/255830/හිටපු-ජනපති-මෛත්‍රිගේ-පෞද්ගලික-ආරක්ෂක-නිලධාරියා-පාස්කු-කොමිසමට",
       "Category": "Local News",
       "Parent URL": "https://www.hirunews.lk/local-news.php?pageID=2306"
}