{
       "Source": "hirunews",
       "Timestamp": "Wednesday, 15 June 2022 - 13:06",
       "Headline": "කුණු මාළු කන්ටේනර් වරායෙන් පැන්නුවා ද?",
       "News Content": "කොළඹ වරායේ ගබඩා කර තිබූ මනුෂ්‍ය පරිභෝජනයට නුසුදුසු මත්ස්‍ය බහාලුම් තොගයක් වරායෙන් පිටතට රැගෙන ගොස් ඇති බව කියන සිද්ධිය සම්බන්ධයෙන් පාරිභෝගික කටයුතු පිළිබඳ අධිකාරියේ අවධානය යොමුව තිබෙනවා.\nමේ සම්බන්ධයෙන් මාධ්‍ය මගින් ද තොරතුරු වාර්තා කර තිබූ අතර, ඒවායේ දැක්වුණේ විදෙස් රටකට අයත් නෞකාවක් කාර්මික දෝෂයකට ලක්වීම නිසා කොළඹ වරායට රැගෙනවිත් නැව අලුත්වැඩියා කර ඇති බවයි.\nඑහිදී නෞකාවේ මත්ස්‍ය බහාලුම් 98ක තිබූ මසුන් මිනිස් පරිභෝජනයට නුසුදුසු නිසා වරායේ ගබඩා කර තිබෙනවා.\nඉන් කන්ටේනර් 25ක් පමණ මෙලෙස වරායෙන් පිටතට රැගෙන ගොස් ඇති අතර, ඒවායේ තිබූ මසුන් සැමන් ටින් කිරීම හෝ කරවලට වේලීමේ සූදානමක් පවතින බවයි අදාළ මාධ්‍ය වාර්තාවල දැක්වුණේ.\nඉන්ධන මිල ඉහළ යාමත් සමග වෙලඳපොලේ කරවල සහ සැමන් වර්ගවල මිලද ඉහල ගොස් ඇති පසුබිමක මිනිස් පරිභෝජනයට නුසුදුසු මෙම මසුන් අලෙවිය සඳහා වෙළඳපොලට නිකුත් කළ හැකියි.\nඑබැවින් මේ සම්බන්ධයෙන් අප පාරිභෝගික අධිකාරියෙන් විමසීමක් කළ අතර, එහි උසස් නිලධාරියෙකු සඳහන් කළේ අදාළ මාධ්‍ය වාර්තා පිළිබඳව කඩිනමින් සොයා බලන බවයි.\nඑසේම, වරායට පැමිණෙන ආහාර රටතුලට නිදහස් කිරීමට පෙර පරීක්ෂා කිරීම් සිදුකරන සෞඛ්‍ය අමාත්‍යාංශයේ ආහාර පාලන ඒකකයෙන් ද හිරු ප්‍රවෘත්ති අංශය විමසීමක් කළා.\nඑහි උසස් නිලධාරියෙකු සඳහන් කළේ මෙවැනි තොරතුරක් තම ඒකකය වෙත වාර්තා වී නොමැති නමුත් ඒ පිළිබඳව වැඩිදුර සොයා බැලීම් සිදු කරන බවයි.",
       "URL": "https://www.hirunews.lk/307173/කුණු-මාළු-කන්ටේනර්-වරායෙන්-පැන්නුවා-ද",
       "Category": "Local News",
       "Parent URL": "https://www.hirunews.lk/local-news.php?pageID=1094"
}