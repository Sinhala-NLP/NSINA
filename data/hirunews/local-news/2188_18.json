{
       "Source": "hirunews",
       "Timestamp": "Tuesday, 26 January 2021 - 8:14",
       "Headline": "ඊයේ දිනයේ මෙරටින් අසාදිතයින් 737ක් - ඔක්ස්ෆර්ඩ් එන්නතේ පළමු තොගයත් 28 වනදා දිවයිනට",
       "News Content": "නව කොරෝනා ආසාදිතයින් 737 දෙනෙකු ඊයේ (25) හඳුනා ගැනීමත් සමඟ මෙරට සමස්ත කොරෝනා ආසාදිතයින් සංඛ්‍යාව 59,167 දක්වා ඉහළ ගියා.\nඒ අනුව, මිනුවන්ගොඩ බ්‍රැන්ඩික්ස්, පෑලියගොඩ මත්ස්‍ය වෙළඳසැල සහ බන්ධනාගාර ආශ්‍රිත කොරෝනා පොකුර 55,288 ක් වන බව රජයේ ප්‍රවෘත්ති දෙපාර්තමේන්තුව සඳහන් කළේ.\nදිවයිනේ රෝහල් කිහිපයක ආසාදිතයින් 8,543 දෙනෙකු තවදුරටත් ප්‍රතිකාර ලබනවා.\nඊයේ දිනයේදී තවත් ආසාදිතයින් 653 දෙනෙකු සුවය ලබා රෝහල්වලින් පිටත්ව යෑමත් සමඟ මෙරට සුවය ලැබූ සමස්ත කොරෝනා ආසාදිතයින්ගේ සංඛ්‍යාව 50,337 ක් දක්වා ඉහළ ගියා.\nතවත් කොරෝනා මරණ 04ක් වාර්තාවීමත් සමඟ මෙරට සමස්ත කොරෝනා මරණ සංඛ්‍යාව 287 දක්වා ඉහළ යනවා.\nරජයේ ප්‍රවෘත්ති දෙපාර්තමේන්තුව සඳහන් කළේ බේරුවල ප්‍රදේශයේ පදිංචි 49 හැවිරිදි කාන්තාවක්, මහරගම අපේක්ෂා රෝහලේ ප්‍රතිකාර ලබමින් සිටියදී කොවිඩ් නියුමෝනියා තත්ත්වය හේතුවෙන් ජීවිතක්ෂයට පත්ව ඇති බවයි.\nදැරණියගල ප්‍රදේශයේ පදිංචි 43 හැවිරිදි කාන්තාවක්ද කොවිඩ් නියුමෝනියාව වැළඳීමෙන් හෝමාගම මූලික රෝහලේ ප්‍රතිකාර ලබමින් සිටියදී ජීවිතක්ෂයට පත්වුණා.\nඑමෙන්ම, වරකාගොඩ ප්‍රදේශයේ පදිංචි 76 හැවිරිදි පුද්ගලයෙක් සහ කොළඹ 08 ප්‍රදේශයේ පදිංචි 71 හැවිරිදි පුද්ගලයෙක්ද හෝමාගම මූලික රෝහලේදී කොවිඩ් ආසාදනයත් සමඟ ඇති වූ සංකූලතා හේතුවෙන් ජීවිතක්ෂයට පත්ව තිබෙනවා.\nමේ අතර, වෛද්‍යවරුන් සහ හෙදියන් ඇතුළු කාර්ය මණ්ඩලයේ සේවකයින් රැසකට වෛරසය ආසාදනය වීම හේතුවෙන්, රෝහල් කටයුතු පවත්වාගෙන යාමේ ගැටලුවක් උද්ගත වී ඇති බවයි සමස්ත ලංකා හෙද සංගමයේ ප්‍රධාන ලේකම් එස්.බී. මැදිවත්ත කියා සිටියේ.\nඑමෙන්ම, රජයේ වෛද්‍ය නිලධාරින්ගේ සංගමය ද ඊයේ (25) පැවති මාධ්‍ය හමුවකදී කොරෝනා වෛරසය ආසාදනය වීමත් සමඟ සෞඛ්‍ය කාර්ය මණ්ඩලය මුහුණදී ඇති අර්බුදකාරි තත්ත්වය සම්බන්ධයෙන් අදහස් පළ කළා.\nඒ සම්බන්ධයෙන් අදහස් දැක්වූ රජයේ වෛද්‍ය නිලධාරීන්ගේ සංගමයේ සංස්කාරක වෛද්‍ය හරිත අලුත්ගේ කියා සිටියේ වෛද්‍යවරුන් සහ සෞඛ්‍ය කාර්ය මණ්ඩලයේ සාමාජිකයින්ද වෛරසයට ගොදුරුවීමෙන් සේවා පවත්වාගෙන යාම අර්බුදයකට ලක්විය හැකි බවයි.\nමේ අතර, නියමිත පරිදි ලබන 28 වනදා ඔක්ස්ෆර්ඩ් ඇස්ට්‍රා සෙනෙකා එන්නතෙහි පළමු තොගය ගෙන එන බව සෞඛ්‍ය නියෝජ්‍ය අධ්‍යක්ෂ ජනරාල් විශේෂඥ වෛද්‍ය හේමන්ත හේරත් ප්‍රකාශ කළා.\nමාධ්‍ය වෙත අදහස් දක්වමින් ඔහු කියා සිටියේ එන්නත ලැබුණු පසු දිනම සෞඛ්‍ය කාර්ය මණ්ඩල සඳහා එන්නත කිරිමේ කටයුතු විධිමත්ව සිදු කරන බවයි.\nමේ අතර, මහනුවර දිස්ත්‍රික් පාර්ලිමේන්තු මන්ත්‍රී වසන්ත යාපා බණ්ඩාරට කොරෝනා වෛරසය ආසාදනය වී ඇති බවට තහවුරු වීමත් සමඟ පාර්ලිමේන්තුව තුල සිදුකළ සී.සී.ටී.වී දර්ශන ඔස්සේ සමීප ආශ්‍රිතයන් ලෙස කිසිදු පුද්ගලයෙකු නම් කළ නොහැකි බව පාර්ලිමේන්තු වේත්‍රධාරීවරයා සඳහන් කළා.\nපසුගිය 19 වැනිදා සහ 21 වැනිදා මන්ත්‍රීවරයා පාර්ලිමේන්තුවට සුළු වේලාවක් සඳහා පැමිණ ඇති අතර, එහිදී ආශ්‍රය කළ මන්ත්‍රීවරුන් දෙදෙනෙකු පමණක් හඳුනාගෙන ඇති බවත්, ඔවුන්ට ඒ සම්බන්ධයෙන් දැනුම්දී ඇති බවත් ඔහු වැඩිදුරටත් කියා සිටියා.\nකෙසේ වෙතත්, පාර්ලිමේන්තු ගොඩනැගිල්ලේ අදාළ ස්ථාන විෂබීජහරණය කිරීමේ කටයුතු මේ වනවිට අවසන් කර ඇති අතර, ඊයේ දිනයේදී පාර්ලිමේන්තු මන්ත්‍රීවරුන් ඇතුළු කාර්ය මණ්ඩලයේ 190 දෙනෙකුට පී.සී.ආර්. පරීක්ෂණ සිදුකර තිබෙනවා.\nරාජ්‍ය අමාත්‍ය දයාසිරි ජයසේකරට වෛරසය ආසාදනය වීමත් සමඟ 1400 කට අධික පිරිසකට පාර්ලිමේන්තුව තුලදී පී.සී.ආර් පරීක්ෂණ සිදුකර ඇති බවයි පාර්ලිමේන්තු වේත්‍රධාරි නරේන්ද්‍ර ප්‍රනාන්දු සඳහන් කළේ.\nඑසේම, අලුත්ගම කළුවාමෝදර ප්‍රදේශයේ උත්සව ශාලාවක සේවකයින් 35 දෙනෙකුගෙන් 12 දෙනෙකුට වෛරසය අසාදනය වී ඇති බවට ඊයේ තහවුරු තිබෙනවා.\nපොලිසිය සඳහන් කළේ එහි එක් සේවකයෙකුට වෛරසය මීට පෙර අසාදනය වි තිබු බවයි.",
       "URL": "https://www.hirunews.lk/260728/ඊයේ-දිනයේ-මෙරටින්-අසාදිතයින්-737ක්-ඔක්ස්ෆර්ඩ්-එන්නතේ-පළමු-තොගයත්-28-වනදා-දිවයිනට",
       "Category": "Local News",
       "Parent URL": "https://www.hirunews.lk/local-news.php?pageID=2188"
}