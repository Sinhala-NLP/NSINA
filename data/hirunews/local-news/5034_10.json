{
       "Source": "hirunews",
       "Timestamp": "Tuesday, 24 May 2016 - 16:20",
       "Headline": "රාජපක්ෂ පදනමේ උප සභාපතිට ඇප,හිටපු ලේකම්ගේ ඇප කොන්දේසි ලිහිල්වේ",
       "News Content": "පොලිස් මූල්‍ය අපරාධ කොට්ඨාශය අත්අඩංගුවට ගත් ඞී.ඒ. රාජපක්ෂ පදනමේ උප සභාපතිවරයා වූ උපුල් දිසානායක ගම්පහ මහේස්ත්‍රාත් අධිකරණයට ඉදිරිපත් කිරීමෙන් පසු ඇප මත මුදාහැර තිබෙනවා.\nරුපියල් 50 000 ක මුදල් ඇපයක් සහ රුපියල් ලක්ෂ 5 බැගින් වූ ශරීර ඇප තුනක් මත ඔහු නිදහස් කරන ලෙසයි ගම්පහ මහේස්ත්‍රාත් කාවින්ද්‍යා නානායක්කාර නියෝග කර ඇත්තේ.\nමේ අතර ඇප කොන්දේසි සපුරාලීමට නොහැකි නිසා ඊයේ බන්ධනාගාරයට රැගෙන ගිය ආර්ථික සංවර්ධන අමාත්‍යාංශයේ හිටපු ලේකම් විලී ගමගේට සහ හිටපු බැංකු සභාපතිවරයෙකු වූ ආරියතිලක දහනායකට නියම කළ ඇප අද ලිහිල් කෙරුණා.\nඊයේ දිනයේ ඔවුන්ට රුපියල් ලක්ෂ 400 බැගින් වූ ශරීර ඇප දෙකක් ගම්පහ මහේස්ත්‍රාත් අධිකරණය නියම කළ අතර, එය සපුරාලීමට  නොහැකිවීම හේතුවෙනුයි ඔවුන්ට බන්ධනාගාර ගතවීමට සිදුවුණේ.\nඑම ඇපය ලිහිල් කර, එක් අයෙකු රුපියල් ලක්ෂ 5 බැගින් වූ ශරීර ඇප තුනක් මත මුදාහරින ලෙස අධිකරණය අද නියෝග කර තිබෙනවා.",
       "URL": "https://www.hirunews.lk/133919/රාජපක්ෂ-පදනමේ-උප-සභාපතිට-ඇපහිටපු-ලේකම්ගේ-ඇප-කොන්දේසි-ලිහිල්වේ",
       "Category": "Local News",
       "Parent URL": "https://www.hirunews.lk/local-news.php?pageID=5034"
}