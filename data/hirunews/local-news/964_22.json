{
       "Source": "hirunews",
       "Timestamp": "Thursday, 04 August 2022 - 21:37",
       "Headline": "ජයග්‍රහණයක් නොලබාම ශ්‍රී ලංකා කාන්තා ක්‍රිකට් කණ්ඩායම පොදු රද මඩුලු සංචාරය නිම කරයි",
       "News Content": "22 වැනි පොදුරාජ්‍ය මණ්ඩලීය ක්‍රීඩා උළෙලට එක්වූ ශ්‍රී ලංකා කාන්තා ක්‍රිකට් කණ්ඩායම දකුණු අප්‍රිකාව සමග අද බර්මින්හැම් හි එජ්බැස්ටන් පිටියේ පැවති තරගයෙන් දැවැන්ත පරාජයක් ලැබුවා.\nමේ අනුව ශ්‍රී ලංකා කණ්ඩායම මෙවර පොදු රාජ්‍ය මණ්ඩල ක්‍රීඩා උළෙල නිමා කළේ කිසිදු ජයග්‍රහණයකින් තොරවයි.\nමේ තරගයේ කාසියේ වාසිය දිනූ දකුණු අප්‍රිකානු නායක සුනේ ලූස් පළමුවෙන් පන්දුවට පහර දීමට ශ්‍රී ලංකාවට ආරාධනා කළා.\nඉතා දුර්වල ආරම්භයක් ලබා ගත් ශ්‍රී ලංකා කාන්තා ක්‍රිකට් කණ්ඩායම පළමු ඕවර 10 ඇතුළත කඩුලු 6 ක් දවී ලබා ගත්තේ ලකුණු 27 ක් පමණයි.\nනායක චමරි අතපත්තු ශ්‍රී ලංකා කණ්ඩායමේ වැඩිම ලකුණු ලාභිනිය වූ අතර ඇය ද රැස්කරගත්තේ ලකුණු 15 ක් පමණයි.\nශ්‍රී ලංකා කණ්ඩායමේ අනෙක් කිසිදු පිතිකරුවෙකුට ඉලක්කම් දෙකේ ලකුණු සංඛ්‍යාවකට ලඟාවීමට දකුණු අප්‍රිකානු පන්දු යවන්නන් ඉඩ දුන්නේ නැහැ.\nමේ අනුව ශ්‍රී ලංකා කණ්ඩායම පන්දුවාර 17.1කදී ලකුණු 46 කට සියළුම ක්‍රීඩිකාවන් දැවී ගියා.\nමේ ශ්‍රී ලංකා කාන්තා ක්‍රිකට් කණ්ඩායමක් 20-20 ඉතිහාසයේ ලබාගත් අඩුම ලකුණු සංඛ්‍යාවයි.\nදකුණු අප්‍රිකාව වෙනුවෙන් නඩිනේ ඩි ක්ලක් ලකුණු 7 ට ශ්‍රී ලංකා කණ්ඩායමේ කඩුලු 3 ක් දවා ගත් අතර මසබෙටා ක්ලාස් ශ්‍රී ලංකා කණ්ඩායමේ කඩුලු දෙකක් දවා ගත්තේ ලකුණු 7 ක් පමනක් ලබාදෙමින්.\nදකුණු අප්‍රිකානු කණ්ඩායමට ජයග්‍රහණයය සඳහා අවශ්‍ය වූ ලකුණු හතළිස් 47 අහස් කර ගැනීම සඳහා වැය වූයේ පන්දුවාර 6.1 ක් පමණයි.\nඒ අනුව ඔවුන් කඩුලු 10ක පහසු ජයක් හිමිකරගත්තා.\nමෙම පරාජයත් සමග ශ්‍රී ලංකා කාන්තා ක්‍රිකට් කණ්ඩායමේ පොදුරාජ්‍ය මණ්ඩලීය ක්‍රීඩා උළෙල සංචාරය නිමා වන අතර ශ්‍රී ලංකා කණ්ඩායම මෙම ක්‍රීඩා උළෙලේ එංගලන්ත කණ්ඩායම සමග පැවති තරගයෙන් කඩුලු 5 කින් පරාජය වූ අතර නවසීලන්තයට එරෙහි තරගය පරාජය වූයේ ලකුණු 45කින්.",
       "URL": "https://www.hirunews.lk/311916/ජයග්‍රහණයක්-නොලබාම-ශ්‍රී-ලංකා-කාන්තා-ක්‍රිකට්-කණ්ඩායම-පොදු-රද-මඩුලු-සංචාරය-නිම-කරයි",
       "Category": "Local News",
       "Parent URL": "https://www.hirunews.lk/local-news.php?pageID=964"
}