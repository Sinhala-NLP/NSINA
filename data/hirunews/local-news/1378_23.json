{
       "Source": "hirunews",
       "Timestamp": "Thursday, 03 February 2022 - 14:31",
       "Headline": "තාප බලාගාර යළි අවදානමක (වීඩියෝ)",
       "News Content": "තාප බලාගාර සතුව පවතින ඉන්ධන තොග අවම මට්ටමකට පැමිණීමත් සමඟ එම බලාගාරවල විදුලි නිෂ්පාදනය යළි අවධානම් මට්ටමකට පත්ව තිබෙනවා.\nමේ වන විටත් කැළණිතිස්ස බලාගාරයේ විදුලි ජනන කටයුතු නවතා දමා ඇත්තේ ඉන්ධන අවසන්වීම හේතුවෙන්.\nඒ සමග ජාතික විදුලිබල පද්ධතියට අහිමි වූ ධාරිතාව මෙගාවොට් 300ක්.\nකෙසේ වෙතත්, සපුගස්කන්ද දැවි තෙල් බලාගාරය තවදුරටත් අඛණ්ඩව ක්‍රියාත්මකයි.\nඅද (03) දිනය වන විට ක්‍රියාත්මක කිරීමට නියමිතව තිබූ කැළණිතිස්ස සොජිට්ස් පෞද්ගලික බලාගාරය ද මේ වන තුරුත් සිය ජනන කටයුතු ආරම්භ කර නැහැ.\nකෙසේ වෙතත්, අක්‍රීය වී තිබූ නොරොච්චෝලේ බලාගාරයේ මෙගාවොට් 300යේ ජනන යන්ත්‍රය යළි උපරිම ධාරිතාවයෙන් ක්‍රියාත්මක වෙමින් පවතින්නේ සමස්ත ධාරිතාව සපුරා ගැනීමේ අර්බුදයට අස්වැසිල්ලක් සපයමින්.\nමේ අතර, බලාගාරවලට අවශ්‍ය ඉන්ධන ලබාදීම සම්බන්ධයෙන් බලශක්ති අමාත්‍ය උදය ගම්මන්පිළ විශේෂ සාකච්ඡාවක් කැඳවා තිබෙනවා.\nඒ, තෙල් සංස්ථාවේ බලධාරීන් සමඟයි.\nඑම සාකච්ඡාවෙන් පසු තාප බලාගාරවලට ලබාදෙන ඉන්ධන තොග පිළිබදව අවසන් තීරණයකට එළඹෙනු ඇති.\nතාප බලාගාරවල තත්ත්වය මෙලෙස පවතිද්දී ජල විදුලි බලාගාරවල ජනන කටයුතුවලට දිනෙන් දින එල්ල වී ඇත්තේ දැඩි අභියෝගයක්.\nජල විදුලිය උත්පාදනය කරන සියලු බලාගාර ආශ්‍රිත ජලාශවල ජල මට්ටම ශීඝ්‍රයෙන් පහත බසිමින් පවතිනවා.\nලක්ෂපාන, රන්දෙනිගල, පොල්ගොල්ල, කොත්මලේ ඇතුළු සියළු ජල විදුලි බලාගාරවල ජල මට්ටම පසුගිය සතියට සාපේක්ෂව ශීඝ්‍රයෙන් පහත බැස ඇති බවයි වාර්තා වන්නේ.\nවාරිමාර්ග කටයුතු සහ පානීය ජල අවශ්‍යතාවන් සඳහා ජලය වෙන් කළ යුතු හෙයින් ජල විදුලි නිෂ්පාදනයට වෙන් කෙරෙන ජල ධාරිතාව දිනෙන් දිනම පත්ව ඇත්තේ දැඩි අභියෝගයකටයි.\nකෙසේ වෙතත්, විදුලි කප්පාදුවක් අවශ්‍ය නොවනු ඇති බව විදුලිබල අමාත්‍ය ගාමිණී ලොකුගේ ප්‍රකාශ කළා.\nඅද (03) පෙරවරුවේ පැවති මාධ්‍ය හමුවකට එක්වෙමින් ඔහු කියා සිටියේ මේ වන විට පවතින සියළු විදුලි උත්පාදන ක්‍රමවේදයන් උපයෝගී කර ගනිමින් අඛණ්ඩ සැපයුමක් ලබාදීමට උත්සාහ කරන බවයි.",
       "URL": "https://www.hirunews.lk/296058/තාප-බලාගාර-යළි-අවදානමක-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1378"
}