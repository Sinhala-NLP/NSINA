{
       "Source": "hirunews",
       "Timestamp": "Wednesday, 09 August 2023 - 20:01",
       "Headline": "වෙඩි තබා ගැබ්බර කෙනරක් ඝාතනය කෙරේ",
       "News Content": "පලුගස්වැව බෙල්ලන්කඩවල ප්‍රදේශයේ දී වෙඩි තබා ඝාතනය කරන ලද ගැබ්බර කෙනරකගේ සිරුරක් අද(09) වනජීවී පශු වෛද්‍යවරුන්ට හමු වී තිබෙනවා.\nගනේවල්පොළ වන සත්ව අඩවි ආරක්ෂක කාර්යාලය මගින් සිදු කළ දැනුම්දීමක් අනුව එහි පැමිණි අනුරාධපුර පණ්ඩුලගම වනජීවී පශු වෛද්‍ය ඒකකයේ වෛද්‍යවරුන් එම පශ්චාත් මරණ පරීක්ෂණය සිදුකර ඇති බවයි වාර්තා වන්නේ.\nවනජීවී නිලධාරීන් පවසන්නේ මෙලෙස වෙඩි තබා ඝාතනය කර ඇත්තේ වයස අවුරුදු 25ක පමණ වන ගැබ්බර කෙනරක් බවයි.\nඋස අඩි හත හමාරක් පමණ වන එම කෙනර පැටවා බිහිකිරීමට ආසන්නව සිටි කෙනරක් බවයි පශ්චාත් මරණ පරීක්ෂණයේදී හෙළී වී ඇත්තේ.\nමෙලෙස ඝාතනයට ලක්ව ඇත්තේ රත්මල්කන්ද හා රිටිගල යනාදී රක්ෂීතවල නිරන්තරයෙන් සැරිසැරු වන අලි රංචුවක සිටි කෙනරක බව වනජීවී නිලධාරීන් පවසනවා.\nඊයේ(08) කිසියම් පුද්ගලයකු විසින් මෙම කෙනරට වෙඩි තබා ඝාතනය කර ඇති බව මූලික විමර්ශනවල දී අනාවරණය වී තිබෙනවා.\nපශ්චාත් මරණ පරීක්ෂණයේදී තහවුරු වි ඇත්තේ මෙම සාහසික ඝාතනය සිදුකළ අපරාධකරු එම කෙනරගේ හිසට එල්ල කර ඇති වෙඩි පහරක් හේතුවෙන් එම කෙනරගේ හිස අභ්‍යන්තර ඉන්ද්‍රියන්ට හානියක් සිදුවීම හේතුවෙන් මරණයට පත්ව ඇති බව‍යි.\nපශ්චාත් මරණ පරීක්ෂණයේදී හමු වූ එම ගැබිණි කෙනරගේ කුස තුල වූ කළලය මාස 18ක් පමණ වන හොදින් වැඩුනු අංග සම්පූර්ණ කළලයක් බව වනජීවී නිලධාරීන් තහවුරු කර අති අතර එම කෙනෙර නුදුරේදීම එම පැටවා බිහි කිරීමට සිට ඇති බවයි තහවුරු වී ඇත්තේ.\nකෙසේ වෙතත්, මෙම ගැබ්බර කෙනරගේ ඝාතනයට සම්බන්ධ සැකකරුවන් අත්අඩංගුවට ගැනීම සඳහා මේ වනවිට පොලිස් විමර්ශන ආරම්භ කර ඇති අතර ගනේවල්පොළ වනසත්ව අඩවි ආරක්ෂක කාර්යාලය මගින් ඒ සම්බන්ධයෙන් වැඩිදුර විමර්ශන ආරම්භ කර තිබෙනවා.",
       "URL": "https://www.hirunews.lk/344251/වෙඩි-තබා-ගැබ්බර-කෙනරක්-ඝාතනය-කෙරේ",
       "Category": "Local News",
       "Parent URL": "https://www.hirunews.lk/local-news.php?pageID=110"
}