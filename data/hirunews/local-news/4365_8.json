{
       "Source": "hirunews",
       "Timestamp": "Friday, 18 August 2017 - 14:03",
       "Headline": "විජේදාසට එරෙහි විශ්වාසභංගයක් පැමිණියහොත් පරාජය කරන බව මුතුහෙට්ටිගම කියයි",
       "News Content": "අධිකරණ හා බුද්ධශාසන අමාත්‍ය විජේදාස රාජපක්ෂට එරෙහිව විශ්වාසභංගයක් ඉදිරිපත් වුවහොත් එය තුනෙන් දෙකක බහුතර ඡන්දයකින් පරාජය කිරීමට ශ්‍රී ලංකා නිදහස් පක්ෂය කටයුතු කරන බව වරාය හා නාවික කටයුතු නියෝජ්‍ය අමාත්‍ය නිශාන්ත මුතුහෙට්ටිගම පවසනවා.\nගාල්ල ප්‍රදේශයේ ඊයේ (17) පැවති උත්සවයකින් අනතුරුව මාධ්‍ය වෙත අදහස් දක්වමින් ඔහු කියා සිටියේ එක්සත් ජාතික පක්ෂයේ නවක මන්ත්‍රීවරුන්ට මෙම යෝජනාව ගෙන ඒමට ඉඩ ලබානොදෙන බවයි.\nමේ අතර, ඊයේ අනුරාධපුරයේ පැවති ජනහමුවකට එක්වු ජනතා විමුක්ති පෙරමුණේ නායක අනුර කුමාර දිසානායක වත්මන් ආණ්ඩුවේ ක්‍රියා කලාපය පිළිබඳව අදහස් පළ කරමින් කියා සිටියේ හවුල් ආණ්ඩුවේ අසාර්ථකභාවය සම්බන්ධයෙන් විශාල හඬක් රට තුළ මතුව ඇති බවයි.\nමේ අතර, තාජුඩීන් ඝාතන කරළියට ගෙන එමින් ආන්දෝලනාත්මක මහ බැංකු බැඳුම්කර වංචාව යට ගැසීමේ උත්සාහයක ආණ්ඩුව නිරත වන බව ජාතික නිදහස් පෙරමුණ පවසනවා.\nඑහි නායක, පාර්ලිමේන්තු මන්ත්‍රී විමල් වීරවංශ මේ බව කියා සිටියේ රත්නපුර ප්‍රදේශයේ ඊයේ පැවති ජනහමුවකට එක්වෙමින්.",
       "URL": "https://www.hirunews.lk/168759/විජේදාසට-එරෙහි-විශ්වාසභංගයක්-පැමිණියහොත්-පරාජය-කරන-බව-මුතුහෙට්ටිගම-කියයි",
       "Category": "Local News",
       "Parent URL": "https://www.hirunews.lk/local-news.php?pageID=4365"
}