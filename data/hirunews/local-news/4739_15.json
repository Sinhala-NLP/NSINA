{
       "Source": "hirunews",
       "Timestamp": "Saturday, 24 December 2016 - 18:13",
       "Headline": "රවිරාජ් ඝාතනයේ සැකකරුවන් නිදොස් කොට නිදහස්",
       "News Content": "වසර 10 කට පෙර සිදුවූ දෙමළ ජාතික සන්ධාන හිටපු පාර්ලිමේන්තු මන්ත්‍රී නඩරාජා රවිරාජ් ඝාතනයේ සැකකරුවන් පස්දෙනෙකු නිදොස් කොට නිදහස් කිරීමට කොළඹ මහාධිකරණය නියෝග කළා.\nඊයේ මධ්‍යම රාත්‍රියේදී මෙම තීන්දුව ප්‍රකාශයට පත් කෙරුණේ විශේෂ ජූරි සභාවේ ඒකමතික තීන්දුවට අනුවයි.\nදෙමළ ජාතික සන්ධාන යාපනය දිස්ත්‍රික් හිටපු පාර්ලිමේන්තු මන්ත්‍රී නඩරාජා රවිරාජ් සහ ඔහුගේ ආරක්ෂක නිලධාරියෙකුව සිටි පොලිස් සැරයන් ලක්ෂ්මන් ලොකුවැල්ල 2006 වසරේ නොවැම්බර් මස 10 වනදා වෙඩි තබා ඝාතනය කෙරුණේ නාරාහේන්පිට මාතා පාර ප්‍රදේශයේදියි.\nඝාතනය සම්බන්ධයෙන් නාවික හමුදා බුද්ධි අංශ නිලධාරීන් තුන්දෙනෙකු සහ කරුණා අම්මාන් පාර්ශවයේ සාමාජිකයන් ඇතුලු හත්දෙනෙකුට එරෙහිව චෝදනා එල්ලවුණා.\nමෙම නඩුවේ මූලික විමර්ශන කටයුතු සිදු කෙරුණේ ගිරිතලේ හමුදා කඳවුරෙන් කරුණා අම්මාන් පාර්ශවයට ලබාදුන් ගිනි අවියකින් මෙම ඝාතනය සිදුකර ඇති බවට වූ සැකයක් මතයි.\nඝාතනය සම්බන්ධ නඩුව අලුත්කඩේ මහේස්ත්‍රාත් අධිකරණයේදී විභාගයට ගැනුනු අතර පසුව එය කොළඹ මහාධිකරණයට යොමු කෙරුණා.\nඑහිදී මෙම නඩුව ලඝු නොවන නඩුවක් ලෙස විභාගයට ගැනුනු අතර හත්වන විත්තිකරු වන මුණසිංහ ආරච්චිලාගේ නිලන්ත සම්පත් මුණසිංහ නීතිපති උපදෙස් මත මුදාහැරීමට කොළඹ මහාධිකරණය නියෝග කළා.\nඅනතුරුව 2016 වසරේ සැප්තැම්බර් මස පළමුවනදා විත්තිකරුවන් හයදෙනෙකුට එරෙහිව චෝදනා පහක් යටතේ අධි චෝදනා ගොනු කිරීමට නීතිපතිවරයා පියවර ගත්තා.\nඒ අනුව මාස කිහිපයක් කොළඹ මහාධිකරණයේ විභාගයට ගත් අදාළ නඩුව පසුගිය නොවැම්බර් මස 22 වනදා සිට දිනපතා විභාගයට ගැනුනේ හත්දෙනෙකුගෙන් සමන්විත විශේෂ ජූරි සභාවක් ඉදිරියේයි.\nනඩුවට අදාළව 25 දෙනෙකුගෙන් සාක්ෂි සටහන් කර ගැනුනු අතර,පෙරේදා දිනයේ අවසන් සාක්ෂිය සටහන් කරගැනීම සිදුවුණා.\nඑහිදී රජයේ සාක්ෂිකරුවෙකුව සිටි ප්‍රීති විරාජ් මනම්පේරි නැමැත්තා මුදාහැරීමට අධිකරණය නියෝග කළා. නඩරාජා රවිරාජ් ඝාතන නඩුවේ අවසන් දිනය වූ ඊයේ (23) උදෑසන 9.30 ට පමණ නඩු කටයුතු ආරම්භ කෙරුණු අතර, තීන්දුව ප්‍රකාශයට පත් කෙරුණේ මධ්‍යම රාත්‍රී 12.15 ට පමණයි.\nඑහිදී විශේෂ ජූරි සභාවේ ඒකමතික තින්දුව සැලකිල්ලට ගනිමින් විත්තිකරුවන් පස්දෙනෙකු නිදොස් කොට නිදහස් කිරීමට කොළඹ මහාධිකරණ විනිසුරු මනිලාල් වෛද්‍යතිලක නියෝග කළා.\nමෙලෙස නිදහස ලැබුවේ නාවික හමුදා බුද්ධි අංශයේ සාමාජිකයන් වන ප්‍රසාද් චන්දන කුමාර, ගාමිණි සෙනෙවිරත්න, ප්‍රදීප් චමින්ද යන අය සහ කරුණා අම්මාන් පාර්ශවයේ සාමාජිකයන් වූ පලනසාමි සුරේෂ් සහ ශිවකාන්තන් විවේකානන්දන් නොහොත් චරන් යන අයයි.\nශිවකාන්තන් විවේකානන්දන් නැමති විත්තිකරු මේ වනවිට රටින් පලාගොස් සිටිනවා.\nඑක් විත්තිකරුවෙක් මේ වනවිට මියගොස් සිටින බැවින් ඔහු සඳහා මෙම තින්දුව අදාළ නොවන බවද මහාධිකරණ විනිසුරු මනිලාල් වෛද්‍යතිලක මෙහිදී සඳහන් කළා.\nමධ්‍යම රාත්‍රිය වනතුරු පැවති මෙම නඩු විභාගය මෙරට අධිකරණ ඉතිහාසයේ ජූරි සභාවක් හමුවේ දීර්ඝතම වේලාවක් පැවති නඩු විභාගය ලෙසද වාර්තාවනවා.\nනඩු විභාගයෙන් අනතුරුව අදහස් දැක්වූ විත්තිය වෙනුවෙන් පෙනී සිටි නීතීඥ අංජුල ප්‍රේමරත්න කියා සිටියේ අධිකරණ තීන්දුවට ගරු කරමින් එය පිළිගන්නා බවයි.\nනඩු විභාගය අවසන් වනවිට විත්තිකරුවන්ගේ ඥාතීන්ද අධිකරණ පරිශ්‍රයට පැමිණ සිටි අතර, නිදහස ලැබූ නාවික හමුදා බුද්ධි අංශ සාමාජිකයෙක් අදහස් පළ කරමින් කියා සිටියේ වසර දෙකකට පමණ පසු නිදහස් වීමට ලැබීම සම්බන්ධයෙන් සතුටු වන බවයි.",
       "URL": "https://www.hirunews.lk/150498/රවිරාජ්-ඝාතනයේ-සැකකරුවන්-නිදොස්-කොට-නිදහස්",
       "Category": "Local News",
       "Parent URL": "https://www.hirunews.lk/local-news.php?pageID=4739"
}