{
       "Source": "hirunews",
       "Timestamp": "Friday, 26 February 2021 - 13:47",
       "Headline": "ලොව පුරා කොරෝනා මරණ විසිපන් ලක්ෂය ඉක්මවයි (වීඩියෝ)",
       "News Content": "ලොවපුරා කොරෝනා මරණ සංඛ්‍යාව මේ වනවිට විසිපන් ලක්ෂය ඉක්මවා තිබෙනවා.\n2019 වසරේ දෙසැම්බර් මාසයේ කොරෝනා වසංගතය ආරම්භ වූ පටන් මේ දක්වා සිදුව ඇති සමස්ත මරණ සංඛ්‍යාව දැන් සටහන් වන්නේ විසිපන් ලක්ෂ 19,328 ක් ලෙසයි.\nඑමෙන්ම, ලොව පුරා කොරෝනා ආසාදිතයන් එකලොස් කෝටි තිස්පන්ලක්ෂ 50,000 කට වැඩි සංඛ්‍යාවක් ද, වාර්තා වී තිබෙනවා.\nකොරෝනා මරණ වලින් අඩක් පමණ රටවල් 5 කින් වාර්තා වීම විශේෂත්වයක්.\nඉන් වැඩිම මරණ සංඛ්‍යාවක් එනම්, පන්ලක්ෂ 20,785 ක් වාර්තා වී ඇත්තේ ඇමෙරිකා එක්සත් ජනපදයෙන්.\nබ්‍රසීලයෙන් දෙලක්ෂ 50,000 කට වැඩි කොරෝනා මරණ සංඛ්‍යාවක් වාර්තා වී ඇති අතර, මෙක්සිකෝවෙන් මරණ එක්ලක්ෂ 83,692 ක්, ඉන්දියාවෙන් මරණ එක්ලක්ෂ 56,000 ක් සහ බි්‍රතාන්‍යයෙන් මරණ එක්ලක්ෂ 22,070 ක් වාර්තා වී තිබෙනවා.\nමේ අතර, මැතිවරණ කොමිෂන් සභාව විසින් කොරෝනා එන්නත්කරණයට අදාළව මෙරට ඡන්දදායකයින්ගේ නාමලේඛණයක් මේ වනවිටත් සෞඛ්‍ය අමත්‍යාංශයට ලබාදීමට පියවර ගෙන තිබෙනවා.\nඒ අනුව කොට්ඨාශ මට්ටමින් ලියාපදිංචි ඡන්දදායකයින්ගේ ලිපින සහ වයස් කාණ්ඩවලට අදාළ තොරතුරු ලබාදුන් බවයි මැතිවරණ කොමිෂන් සභාවේ සභාපති, ජ්‍යෙෂ්ඨ නීතිඥ නිමල් පුංචිහේවා කියා සිටියේ.\nමෙරට තුළ එන්නත්කරණය ආරම්භ කිරීමට පෙර මෙලෙස අදාළ තොරතුරු සෞඛ්‍ය අමාත්‍යාංශය වෙත ලබාදුන් බවද සභාපතිවරයා ප්‍රකාශ කළා.\nමෙරට තුළ කොරෝනා එන්නත්කරණ වැඩසටහනට අදාළව මේ වනවිට පුද්ගලයින් තුන්ලක්ෂ 93,469 දෙනෙකුට එන්නත් ලබාදී ඇති අතර, ඊයේ දිනයේදී එන්නත් ලබාදුන් පුද්ගලයින් සංඛ්‍යාව 14,866 ක්.\nඑසේම, මෙරටට රැගෙන ආ දෙවැනි කොරෝනා එන්නත් තොගයේ සාම්පල පරීක්ෂා කිරීම සඳහා ඊයේ පස්වරුවේ බොරැල්ලේ පිහිටි වෛද්‍ය පර්යේෂණ ආයතනය වෙත රැගෙන ගියා.\nමේ අතර, ඊයේ දිනයේදී මෙරටින් හඳුනාගත් කොරෝනා ආසාදිතයින් 466 දෙනා අතරින් වැඩිම සංඛ්‍යාව වූ 164 දෙනෙකු කොළඹ දිස්ත්‍රික්කයෙන් හඳුනාගෙන තිබුණා.\nකොරෝනා ආසාදිත පුද්ගලයින්ගේ මරණ දෙකක් ඊයේ වාර්තාවීමත් සමඟ මෙරට සමස්ත කොරෝනා මරණ සංඛ්‍යාවද 459 දක්වා ඉහළ ගියා.\nමේ අතර, කොරෝනා ආසාදිතව මියයන පුද්ගලයින්ගේ මෘතදේහ භූමිදානය කිරීම සඳහා ඉඩ සලසන අතිවිශේෂ ගැසට් නිවේදනය ඊයේ රාත්‍රියේ නිකුත් කරනු ලැබුවා.\nසෞඛ්‍ය ඇමතිනි පවිත්‍රා වන්නිආරච්චිගේ අත්සනින් යුතුව නිකුත් කළ එම ගැසට් නිවේදනයට අනුව මෙතෙක් පැවති ගැසට් නිවේදන මගින් ක්‍රියාත්මක වූ නිරෝධායන නියෝග සංශෝධනයට ලක් කෙරෙනවා.\nරජය මගින් මෙලෙස කොරෝනා ආසාදිත වී මියයන පුද්ගලයන්ගේ මෘතදේහ භූමිදානය කිරීමට නිල වශයෙන් පියවර ගැනීම පසුගියදා මෙරට සංචාරයක නිරත වූ පාකිස්ථාන අග්‍රාමාත්‍ය ඉම්රාන් ඛාන්ගේ පැසසුමට ලක්වී තිබෙනවා.\nට්විටර් සටහනක් තබමින් ඔහු සඳහන් කලේ කොරෝනා මෘත දේහ භූමිදානය කිරීමට ඉඩ සලසමින් රජය නිල දැනුම්දීමක් සිදුකිරීම පිළිබඳ සතුටට පත්වන අතර, ඒ සම්බන්ධයෙන් ලක් රජයේ නායකත්වයට තුති පුද කරන බවයි.\nරජය මගින් කොරෝනා මෘත දේහ භූමිදානය කිරීමේ අති විශේෂ ගැසට් පත්‍රය නිකුත් කිරීමෙන් අනතුරුව ශ්‍රී ලංකාවේ ඇමෙරිකානු තානාපති ඇලයිනා ටෙප්ලිට්ස් ද එය ප්‍රසාදයට ලක් කිරීමේ ට්විටර් සටහනක් පළ කළා.\nඑහිදී ඇය සඳහන් කළේ දිගු පමාවකින් පසුව හෝ ගනු ලැබූ එම පියවර, කොරෝනාවෙන් මියයන පුද්ගලයන්ගේ පවුල් වල වේදනාව සමනය කිරීමට ඉවහල් වනු ඇති බවයි.\nමේ අතර, කපුගොඩ - ගිරිදර විහාරස්ථානයේදී මුව ආවරණ සහ දේශීය ඖෂධ ලබාදීමේ දන්සැලක් අද පැවැත්වුණා.",
       "URL": "https://www.hirunews.lk/263735/ලොව-පුරා-කොරෝනා-මරණ-විසිපන්-ලක්ෂය-ඉක්මවයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2123"
}