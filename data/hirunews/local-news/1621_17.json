{
       "Source": "hirunews",
       "Timestamp": "Monday, 18 October 2021 - 7:28",
       "Headline": "මාස පහක සිට කෝටි 100ක් සීනි වරායේ සිරවෙයි",
       "News Content": "මාස පහකට පෙර මෙරටට ගෙන් වූ රුපියල් කෝටි 100කට වැඩි වටිනාකමකින් යුත් සීනි තොගයක් වරායේ සිර වී ඇති බව ආනයනකරුවන් පවසනවා.\nකන්ටේනර් 300ක පමණ සීනි මෙටි්‍රක් ටොන් 7,000කට වැඩි ප්‍රමාණයක් මෙලෙස වරායේ ඇති බවයි සීනි ආනයනකරුවන්ගේ සංගමයේ උපසභාපති නිහාල් සෙනෙවිරත්න කියා සිටියේ.\nප්‍රමාද ගාස්තු ලෙස විශාල මුදලක් ගෙවීමට සිදුව තිබීම මෙම සීනි තොගය නිදහස් කිරීම ප්‍රමාදවීමට හේතු වී තිබෙනවා.\nආනයනකරුවන් පස් දෙනෙකු විසින් මීට මාස පහකට පමණ පෙර බහලුම් 400ක සීනි මෙටි්‍රක් ටොන් 12,000ක් පමණ මෙරටට ගෙන්වා තිබුණා.\nකෙසේ වෙතත් රජය මඟින් සීනි ආනයනය සීමා කිරීමට ගනු ලැබූ ප්‍රතිපත්තිමය තීරණය සහ ඩොලර් හිඟය හේතුවෙන් මෙම සීනි තොගය වරායෙන් නිදහස් කරගැනීම ප්‍රමාද වී තිබුණා.\nඒ පිළිබඳව සීනි ආනයනකරුවන් වෙළඳ අමාත්‍යාංශය සමඟ සාකච්ඡා කිරීමෙන් අනතුරුව එහි ප්‍රතිඵලයක් ලෙස මෙම සීනි තොගය සතොස අලෙවිසැල් ජාලය වෙත ලබාදීමට එකඟතාවකට පැමිණියා.\nඒ අනුවයි මීට සති කිහිපයකට පෙර සීනි මෙටි්‍රක් ටොන් 5,000ක් නිදහස් කර තිබුණේ.",
       "URL": "https://www.hirunews.lk/285309/මාස-පහක-සිට-කෝටි-100ක්-සීනි-වරායේ-සිරවෙයි",
       "Category": "Local News",
       "Parent URL": "https://www.hirunews.lk/local-news.php?pageID=1621"
}