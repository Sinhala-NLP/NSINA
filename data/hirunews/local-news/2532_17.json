{
       "Source": "hirunews",
       "Timestamp": "Saturday, 08 August 2020 - 12:52",
       "Headline": "විග්නේෂ්වරන් සහ ගජේන්ද්‍ර කුමාර්ට සුමන්දිරන්ගෙන් ඇරයුම්",
       "News Content": "සී.වී. විග්නේෂ්වරන් නියෝජනය කරන දෙමළ ජනතා ජාතික සන්ධානය සහ ගජේන්ද්‍ර කුමාර් පොන්නම්බලම් නියෝජනය කරන අකිල ඉලංගෙයි දෙමළ කොංග්‍රසය සමඟ එක්ව කටයුතු කිරීමට තම පක්ෂය කැමැත්ත පළ කරන බව දෙමළ ජාතික සන්ධානය පවසනවා.\nඑහි මාධ්‍ය ප්‍රකාශක එම්.ඒ. සුමන්දිරන් ඊයේ යාපනයේදී මාධ්‍ය හමුවක් පවත්වමින් මේ බව කියා සිටියා.\nපාර්ලිමේන්තුවට දෙමළ ජාතික සන්ධානයේ නියෝජිතයන් දසදෙනෙකු තේරී පත්ව තිබෙනවා.\nයාපනයෙන් සී.වී විග්නේෂ්වරන්, ගජේන්ද්‍ර කුමාර් පොන්නම්බලම් ඇතුලු තුන්දෙනෙකු තේරිලා ඉන්නවා.\nඔවුන් අප සමඟ හෝ අපි ඔවුන් සමඟ එක්ව කටයුතු කරන්න කැමතියි කියලා මම මේ වෙලාවේ ප්‍රකාශ කරනවා.\nමැතිවරණය අවසන් වුණත් අපිට තියෙන අභියෝග විශාලයි.\nඒ අභියෝග ජයගන්න ජනතාව ඔබ  ගැන විශ්වාසය තියලා ඡන්දය දීලා තියෙනවා.\nජනතාව ඔබට දුන්න තීන්දුව අපි පිළිගන්නවා. ඒ විදිහටම දෙමළ ජාතික සන්ධානයට ආසන 10 ක් දීලා ජනතාව දුන්න ප්‍රජාතන්ත්‍රවාදී තීන්දුව ඔබත් පිළිගනී කියලා අපි හිතනවා.\nඅපි දෙගොල්ලම එකතුවෙලා දෙමළ ජනතාවට එරෙහිව තියෙන අභියෝග ජයගැනීමට ඉදිරියට යන්න අපේ දොර විවෘත කර ඇති බව කියන්න කැමතියි.\nඒ සම්බන්ධයෙන් ඊයේ පැවති මාධ්‍ය හමුවකදී සී.වී. විග්නේෂ්වරන් මෙලෙස ප්‍රතිචාර දක්වා සිටියා.\nදෙමළ නියෝජිතයින් අතර සමගිය තියෙන්න ඕන කියන එක අනිවාර්යයි කියලා මම පිළිගන්නවා.\nපසුගිය කාලය දිහා බලද්දී සමහර අය ඒ සමගිය බිඳෙන විදිහටත් ප්‍රතිපත්තිමය වශයෙන් ඒ සමගියට එරෙහිව ක්‍රියාකරන විදිහත් අපි දැක්කා.\nඒ නිසා දේශපාලන උපක්‍රමයක් ලෙස මේ මත ප්‍රකාශ කළොත් එය අපිට පිළිගන්න බැහැ.\nජනතාව වෙනුවෙන් අපි මොනවා ද කරන්න යන්නෙ, කොහොමද කරන්නේ කියලා ඒ වෙනුවෙන් අපි එකතුවෙලා කටයුතු කරන්න අවශ්‍යය කියන මතය හදවතින් පැමිණිය යුතුයි.\nමේ දක්වා කාලය තුළ අපේ ප්‍රතිපත්ති වලට විරුද්ධව මත පළ කරපු අය තමයි ඔබ ඔය කියන පිරිස.\nඑයාලා හදිසියේම වෙනස් වෙයි කියලා අපිට හිතන්න බැහැ. නමුත් අපි තුළ ප්‍රතිපත්තිමය වශයෙන් සමගිය ඇති වෙන්න ඕන කියලා මමත් පිළිගන්නවා.",
       "URL": "https://www.hirunews.lk/247358/විග්නේෂ්වරන්-සහ-ගජේන්ද්‍ර-කුමාර්ට-සුමන්දිරන්ගෙන්-ඇරයුම්",
       "Category": "Local News",
       "Parent URL": "https://www.hirunews.lk/local-news.php?pageID=2532"
}