{
       "Source": "hirunews",
       "Timestamp": "Saturday, 26 December 2020 - 16:59",
       "Headline": "බස්නාහිර කොරෝනා ආසාදිතයින් 27,000 ඉක්මවයි - බස්නාහිරින් පිට වැඩිම රෝගීන් මහනුවරින් (වීඩියෝ)",
       "News Content": "බස්නාහිර පළාතෙන් මේ වනවිට කොරෝනා ආසාදිතයන් 27,569ක් වාර්තාවී ඇති බව වසංගත රෝග විද්‍යා අංශය පවසනවා.\nකොළඹ දිස්ත්‍රික්කයෙන් 16,656 දෙනෙකු, ගම්පහ දිස්ත්‍රික්කයෙන් 8,400 දෙනෙකු සහ කළුතර දිස්ත්‍රික්කයෙන් 2,713 ලෙස ආසාදිතයින් වාර්තාවන බවයි එම අංශය ප්‍රකාශ කළේ.\nමීට අමතරව බස්නාහිර පළාත හැරුණු කොට වැඩිම කොරෝනා ආසාදිත සංඛ්‍යාවක් දැනට වාර්තාවී ඇත්තේ මහනුවර දිස්ත්‍රික්කයෙන් වන අතර, එම සංඛ්‍යාව 1,160ක්.\nබස්නාහිර පළාතෙන් පිටව යන පුද්ගලයන් ඉලක්ක කර අදත් ස්ථාන 11කදී රැපිඩ් ඇන්ටින් පරීක්ෂණ සිදුකළා.\nපසුගිය 18 වන දා සිට මේ දක්වා සිදුකළ රැපිඞ් ඇන්ටිජන් පරීක්ෂණ වලින් ආසාදිතයින් 41 දෙනෙකු හඳුනාගෙන තිබෙනවා.\nබස්නාහිර පළාතෙන් මේ වනවිට කොරෝනා ආසාදිතයන් 27,569 ක් වාර්තාවී ඇති අතර, කොළඹ දිස්ත්‍රික්කයෙන් 16,656 දෙනෙකු, ගම්පහ දිස්ත්‍රික්කයෙන් 8,400 දෙනෙකු සහ කළුතර දිස්ත්‍රික්කයෙන් 2,713 දෙනෙකු වාර්තාවන බව වසංගත රෝග විද්‍යා අංශය ප්‍රකාශ කළා.\nබස්නාහිර පළාත හැරුණු කොට වැඩිම කොරෝනා ආසාදිත සංඛ්‍යාවක් සොයගෙන ඇත්තේ මහනුවර දිස්ත්‍රික්කයෙන් වන අතර, එම සංඛ්‍යාව 1,160ක්.\nකොළඹ නගරයෙන් දෛනිකව වාර්තා වූ කොරෝනා ආසාදිතයින්ගේ සංඛ්‍යාව මේ වන විට තුනෙන් එකක් පමණ අඩු වී ඇතැයි කොළඹ මහ නගර සභාවේ ප්‍රධාන වෛද්‍ය නිලධාරී වෛද්‍ය රුවන් විජේමුණි ප්‍රකාශ කළා.\nඔහු පෙන්වා දෙන්නේ මීට පෙර කොළඹ නගරයෙන් දෛනිකව ආසාදිතයින් 350 ඉක්මවා වාර්තා වුවද එය මේ වන විට 90ත්, 110ත් දක්වා අඩු වී ඇති බවයි.\nකෙසේ වෙතත්, ඊයේ දිනයේත් මෙරටින් වාර්තාවූ ආසාදිතයන් 551 දෙනාගෙන් 300 දෙනෙකුම වාර්තා වී තිබුණේ කොළඹ දිස්ත්‍රික්කයෙන්.\nබොරැල්ල ප්‍රදේශයෙන් ආසාදිතයින් 87 දෙනෙකු සහ කොම්පඤ්ඤවීදියෙන් ආසාදිතයින් 30 දෙනෙකුත් වාර්තාවී තිබෙනවා.\nමේ අතර, කොළඹ නගරයේ දැනට හුදෙකලා තත්ත්වයේ පවතින කාලිපුල්ලවත්ත, හල්ගහවත්ත, මරදාන සහ වෑකන්ද යන ප්‍රදේශවලින් ද මේ  වන විට ආසාදිතයින් වාර්තා වීම අඩු වී ඇති බැවින් එම ප්‍රදේශ ඉතා ඉක්මනින් හුදෙකලා බවින් නිදහස් කිරීමට හැකි වනු ඇති බව වෛද්‍ය රුවන් විජේමුණි කියා සිටියා.\nමේ අතර මීගමුව නගර සීමාවෙන් අද දිනයේදී කොරෝනා ආසාදිතයන් 12 දෙනෙකු අලුතින් හඳුනාගෙන ඇති බව ප්‍රදේශය භාර පරිපාලන මහජන සෞඛ්‍ය පරීක්ෂක වසන්ත සෝලංගආරච්චි පවසනවා.\nඉන් 10 දෙනෙකුම වාර්තාවී ඇත්තේ දැනට හුදකලා කර ඇති මීගමුව - තලාදූව ප්‍රදේශයේ පිහිටි මීගමුව මහ නගර සභාවේ කම්කරු නිවාසවලින්.",
       "URL": "https://www.hirunews.lk/258018/බස්නාහිර-කොරෝනා-ආසාදිතයින්-27000-ඉක්මවයි-බස්නාහිරින්-පිට-වැඩිම-රෝගීන්-මහනුවරින්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2252"
}