{
       "Source": "hirunews",
       "Timestamp": "Thursday, 12 April 2018 - 7:42",
       "Headline": "Update : කෝටි 2ක ග්ලයිෆොසෙට් ඔරුගොඩවත්තෙන් හමුවෙයි",
       "News Content": "ඔරුගොඩවත්තේ රේගු අංගනයේදී අද විවෘත කළ බහලුමේ තිබී රුපියල් කෝටි 2 කට අධික වටිනාකමකින් යුත් මෙරට තුළ භාවිතය තහනම් කර ඇති ග්ලයිෆොසේට් වල්නාශක තොගයක් සොයාගෙන තිබෙනවා.\nරේගු මාධ්‍ය ප්‍රකාශක සුනිල් ජයරත්න කියා සිටියේ ඉන්දියාවේ සිට ආනයනය කර තිබියදී පසුගිය අප්‍රේල් 7 වනදා මෙම කන්ටේනරය රේගු භාරයට ගෙන ඇති බවයි.\nඅදාළ ග්ලයිෆොසේට් තොගයේ බර කිලෝග්‍රෑම් 10800 ක් වන අතර, ආනයනකරු අත්අඩංගුවට ගැනීම සඳහා පරික්ෂණ ක්‍රියාත්මක බවයි ඔහු වැඩිදුරටත් සඳහන් කළේ.\nUpdate : Thursday, April 12, 2018 12.25\n----------------------------------------------\nවිදේශ රටක සිට මෙරටට රැගෙන ආ ග්ලයිෆොසේට් අඩංගු කන්ටේනරයක් රේගු භාරයට ගෙන තිබෙනවා.\nමීට දින 04 කට පෙර රේගු භාරයට ගනු ලැබූ මෙම කන්ටේනරයෙහි බැරල්වල අසුරා අදාළ වල්නාශකය ගෙනවිත් ඇති අතර, එය අද (12) විශේෂ රේගු පරීක්ෂාවකට ලක් කිරීමට නියමිතයි.\nරේගු මාධ්‍ය ප්‍රකාශක සුනිල් ජයරත්න ප්‍රකාශ කළේ අඩි 40 ක දිගින් යුත් එම කන්ටේනරය ඔරුගොඩවත්ත රේගු අංගනයේ පිහිටි භාණ්ඩ පරික්ෂා කරනු ලබන ස්ථානයේදි විවෘත කරන බවයි.\n2015 වසරේ සිට ශ්‍රී ලංකාවට ග්ලයිෆොසේට් ගෙන්වීම, බෙදාහැරිම සහ අලෙවි කිරීම සම්පූර්ණයෙන් තහනම් කෙරුණා.\nමේ අතර රජයේ වෛද්‍ය නිලධාරීන්ගේ සංගමයේ ලේකම් වෛද්‍ය හරිත අලුත්ගේ කොළඹ ඊයේ (11) මාධ්‍ය හමුවක් කැඳවමින් කියා සිටියේ ඩොලමයිට් ගෙන්වන මුවාවෙන් හඳුනා නොගත් තවත් නිල් පැහැති රසායනික වර්ගයක් ද සමඟ මෙම ග්ලයිෆොසේට් තොගය ගෙන්වා ඇති බවටයි.",
       "URL": "https://www.hirunews.lk/188210/update-කෝටි-2ක-ග්ලයිෆොසෙට්-ඔරුගොඩවත්තෙන්-හමුවෙයි",
       "Category": "Local News",
       "Parent URL": "https://www.hirunews.lk/local-news.php?pageID=3994"
}