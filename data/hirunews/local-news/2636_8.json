{
       "Source": "hirunews",
       "Timestamp": "Wednesday, 24 June 2020 - 12:59",
       "Headline": "නිලධාරින් අල්ලස් ගත්තේ දැයි සොයන්න මහබැංකුව අල්ලස් කොමිසමෙන් ඉල්ලයි",
       "News Content": "මහබැංකුවේ ජ්‍යෙෂ්ඨ නිලධාරින් පිරිසක් ලීසිං සහ මූල්‍ය සමාගම් වලින් මූල්‍ය හා වෙනත් වාසි ලබා ගත් බවට පළ වන වාර්තා සම්බන්ධයෙන් පරීක්ෂණයක් සිදුකරන ලෙස මහබැංකුව, අල්ලස් හෝ දූෂණ විමර්ශන කොමිසමෙන් ඉල්ලීමක් කර තිබෙනවා.\nමුද්‍රිත මාධ්‍ය හා අන්තර්ජාල මාධ්‍ය ඔස්සේ ජ්‍යෙෂ්ඨ නිලධාරින් 50 දෙනෙකු පමණ මෙලෙස විවිධ වාසි ලබා ගත් බවට පළ වූ වාර්තා සැලකිල්ලට ගනිමින් අදාළ ඉල්ලීම් සිදුකළ බවයි මහබැංකුවේ සන්නිවේදන දෙපාර්තමේන්තුව සඳහන් කළේ.\nමේ අතර, මූල්‍ය සහ ලීසිං සමාගම්වල සිදුවන්නාවූ අක්‍රමිකතා සහ නීතිවිරෝධී ක්‍රියාවන් සොයා බලා වාර්තා කිරීමට මහ බැංකුවේ අධිපති මහාචාර්ය ඩබ්ලිව්.ඩී. ලක්ෂ්මන් විසින් පත් කළ ත්‍රිපුද්ගල කමිටුව මහජන අදහස්, යෝජනා හා පැමිණිලි භාර ගැනීමට තීරණය කර තිබෙනවා.\nඒ අනුව, ලබන 30 වනදාට පෙර මහබැංකුවේ බැංකු නොවන මූල්‍ය ආයතන අධීක්ෂණ දෙපාර්තමේන්තුවට තැපැල් මගින් හෝ විද්‍යුත් තැපෑල මගින් දැනුම් දෙන ලෙසයි එම කමිටුවේ ප්‍රධානී ජනාධිපති නීති අධ්‍යක්ෂ ජනරාල් නීතිඥ හරිගුප්තා රෝහණධීර ප්‍රකාශ කළේ.\nමහ බැංකුවේ නීති අධ්‍යක්‍ෂ කේ.ජී.පී. සිරිකුමාර සහ බැංකු නොවන මූල්‍ය සමාගම් කළමනාකරණය කිරීමේ අංශයේ අධ්‍යක්‍ෂ ජේ.පී. ගම්ලත් මෙම කමිටුවේ සෙසු සාමාජිකයන්.\nකමිටු වාර්තාව දින 14ක් තුළ ලබාදිය යුතු අතර, මහ බැංකු අධිපතිවරයා විසින් කමිටුවට නියෝග කළේ බැංකු ක්‍ෂේත්‍රයේ සහ නීති ක්‍ෂේත්‍රයේ විශාරදයන් හා වෘත්තිකයන් සම්බන්ධ කර ගනිමින් වාර්තාව සකස් කරන ලෙසටයි.\nමේ අතර, මහබැංකුවේ මුදල් මණ්ඩලයේ පුරප්පාඩුව පවතින සාමාජිකයින් දෙදෙනා සඳහා ජනාධිපතිවරයා විසින් යොමුකර ඇති නාම යෝජනා සලකා බැලීමට ආණ්ඩුක්‍රම ව්‍යවස්ථා සභාව ද අද පස්වරුවේ රැස්වීමට නියමිතව තිබෙනවා.\nඒ හිටපු කතානායක කරූ ජයසූරියගේ ප්‍රධානත්වයෙන්.",
       "URL": "https://www.hirunews.lk/243823/නිලධාරින්-අල්ලස්-ගත්තේ-දැයි-සොයන්න-මහබැංකුව-අල්ලස්-කොමිසමෙන්-ඉල්ලයි",
       "Category": "Local News",
       "Parent URL": "https://www.hirunews.lk/local-news.php?pageID=2636"
}