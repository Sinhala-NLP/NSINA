{
       "Source": "hirunews",
       "Timestamp": "Friday, 05 August 2022 - 22:29",
       "Headline": "එංගලන්තයේදී පැහැරගත් බව කියූ ශ්‍රී ලාංකික තරුණිය හිරුට කතා කරයි (වීඩියෝ)",
       "News Content": "වසර 10කට පෙර එංගලන්තයේදී තම දියණිය පැහැරගත් බවට පසුගියදා ගාල්ල උණවටුන ප්‍රදේශයේ පියෙකු සිදුකළ ඉල්ලීමක් පිළිබඳ පුවතක් හිරු ප්‍රවෘත්ති ඔස්සේ අප වාර්තා කළා.\nකෙසේවෙතත් පැහැරගත් බවට පැවසූ එම තරුණිය පිළිබඳව අප වැඩිදුරටත් සිදුකළ පසු විපරමක ප්‍රතිඵලයක් ලෙස ඇය හිරු ප්‍රවෘත්ති වෙත විශේෂ හෙළිදරව්වක් සිදුකළා.\nතම දියණිය නිදහස් කරදෙන ලෙස ඉල්ලීමක්ල තරුණියකගේ ඡායා රූපය ද සහිතව ඉංග්‍රීසි සහ සිංහල භාෂාවෙන් කුඩා වෑන් රථයක සටහන් කර ගාල්ල ප්‍රදේශයේ ධාවනය වන මෙම රථය පිළිබඳ තොරතුරු අප පසුගියදා වාර්තා කළා.\nඅදාල ඡායාරූපයේ සිටින තරුණියගේ පියා වන සේනක සොයිසා මහතා විසින් මෙම රථය ධාවනය කරමින්, සිය දියණිය සොයාදෙන ලෙස දිනපතා පුළුල් ප්‍රචාරයක් සිදුකරනවා.\n2012 වසරේදී එවකට දස හැවිරිදි සිය දියණිය නැෂනල් ක්‍රයිම් ඒජන්සි නම් ත්‍රස්ත කල්ලියක් විසින් එංගලන්තයේදී පැහැරගත් බවත් ඇය නැවත තමන් වෙත ලැබීමට කටයුතු සලසා දෙන ලෙසත් ඔහු රජයෙන් ඉල්ලා සිටියා.\nකෙසේවෙතත් එම පුද්ගලයා පවසන කරුණු පිළිබඳ අප වැඩිදුරටත් සොයා බැලුවේ එංගලන්තයේ වෙසෙන අදාළ තරුණියගෙන් ද කරුණු විමසමින්.\nඑහිදී ඇය සඳහන් කළේ තමන් නිරුපද්‍රිතව සිය මව සමඟ එංගලන්තයේ කාලය ගත කරන බවයි.",
       "URL": "https://www.hirunews.lk/312021/එංගලන්තයේදී-පැහැරගත්-බව-කියූ-ශ්‍රී-ලාංකික-තරුණිය-හිරුට-කතා-කරයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=961"
}