{
       "Source": "hirunews",
       "Timestamp": "Saturday, 14 August 2021 - 18:42",
       "Headline": "මත්ද්‍රව්‍ය සහ අවි ජාවාරම් පිටුපස ක්‍රියාත්මක කොටි හිතවාදී සබඳතාවක් ඉන්දීය විමර්ශකයන් සොයා ගනී",
       "News Content": "ජාත්‍යන්තර මත්ද්‍රව්‍ය සහ අවි ජාවාරමට සම්බන්ධ සැකකරුවෙකු සොයා තමිල්නාඩුවේ සහ කේරළයේ අද සිදුකළ සෝදිසි මෙහෙයුමකදී එල්.ටී.ටී.ඊ සංවිධානයට සම්බන්ධ ග්‍රන්ථ කිහිපයක් සොයා ගැණුනු බව ඉන්දීය ජාතික විමර්ශන ඒජන්සිය ප්‍රකාශ කළා.\nඑහි ප්‍රකාශකයෙකු සඳහන් කළේ තමිල්නාඩුවේ චෙන්නායි සහ තිරිවල්ලූර් ප්‍රදේශවල මෙන්ම, කේරළයේ එරන්කුලම් ප්‍රදේශයේ එම සෝදිසි මෙහෙයුම ක්‍රියාත්මක කළ බවයි.\nහෙරොයින් තොගයක් සහ ගිනි අවි සමග කේරළ මුහුදේදී මාර්තු මාසයේදී අත්අඩංගුවට ගත් යාත්‍රාව සම්බන්ධයෙන් කල විමර්ශන වලට අදාළවයි මෙම සෝදිසි මෙහෙයුම සිදුකර ඇත්තේ.\nමෙම කල්ලිය ඉරානය සහ පාකිස්ථානයෙන් මත්ද්‍රව්‍ය මෙන්ම, ආයුධ රැගෙන ශ්‍රී ලංකාවට සැපයීමේ ජාවාරමක නිරත වී ඇති බවට මෙම විමර්ශනයේදී කරුණු අනාවරණය වුණා.\nඅද සිදුකළ මෙහෙයුමේදී ඉන්දියාවේ ද, තහනම් සංවිධානයක් වන එල්.ටී.ටී.ඊ සංවිධානයට සම්බන්ධ ලිපිලේඛන හා ග්‍රන්ථ මෙන්ම, ජංගම දුරකථන ඇතුළු ඩිජිටල් මෙවලම් රැසක් සහ ටැබ් පරිගණයක් ද අත්අඩංගුවට ගෙන තිබෙනවා.\nපසුගිය මාර්තු 18 වනදා කේරළයේ විලින්ජම් වෙරළට ඔබ්බෙන් වූ අරාබි මුහුදේ දී කිලෝග්‍රෑම් 300 ක හෙරොයින් තොගයක් සහ ඒ.කේ. 47 වර්ගයේ ගිනි අවි 5 ක් මෙන්ම, ජීව උණ්ඩ වට දහසක් සමග ශ්‍රී ලාංකිකයන් 6 දෙනෙකු අත්අඩංගුවට ගැණුනා.\nඔවුන්ට එරෙහිව පසුගිය අප්‍රේල් 5 වනදා කේරළයේ ත්‍රිවේන්ද්‍රම් හිදී නඩු පවරා තිබෙනවා.\nඉන්දීය ජාතික විමර්ශන ඒජන්සිය මගින් මෙම ජාවාරමට අදාළ විමර්ශනවලදී සුරේෂ් සහ සෞන්දර්රාජන් නමැති තවත් සැකකරුවන් දෙදෙනෙකු පසුගිය අගෝස්තු 2 වනදා අත්අඩංගුවට ගත්තා. ඔවුන්ගෙන් ලද තොරතුරු මතයි ස්ථාන 7 ක් අද පරීක්ෂා කර ඇත්තේ.",
       "URL": "https://www.hirunews.lk/279706/මත්ද්‍රව්‍ය-සහ-අවි-ජාවාරම්-පිටුපස-ක්‍රියාත්මක-කොටි-හිතවාදී-සබඳතාවක්-ඉන්දීය-විමර්ශකයන්-සොයා-ගනී",
       "Category": "Local News",
       "Parent URL": "https://www.hirunews.lk/local-news.php?pageID=1754"
}