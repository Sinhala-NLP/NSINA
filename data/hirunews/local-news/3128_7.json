{
       "Source": "hirunews",
       "Timestamp": "Thursday, 26 September 2019 - 13:10",
       "Headline": "නවගත්තේගමින් හමුවූ ඇතා විෂ ශරීර ගතකර ඝාතනය කර ඇතැයි හෙලිවේ",
       "News Content": "පුත්තලම - නවගත්තේගම - මොරගහවැව - කුරුදුවැටිය වැවේ විෂ ශරීර ගතව මියගොස් සිටි ඇතාගේ දළ යුගලයෙන් එක් දළක් කිසියම් අයෙකු කපාගෙන ගොස් තිබෙනවා.\nඒ අනුව එම දළය සහ එය කැපූ පුද්ගලයා අත්අඩංගුවට ගැනීම සඳහා විමර්ශණයක් ආරම්භ කර ඇති බවයි නවගත්තේගම පොලිසිය සඳහන් කළේ.\nඅවුරුදු 15ක් පමණ වයසැති අඩි 7ක් උසැති මෙම සත්වයා මීට දින කිහිපයකට පෙර මියගොස් සිටි අතර වනජීවි දෙපාර්තමේන්තුවේ අනුරාධපුර කලාපය භාර පශූ වෛද්‍ය චන්දන ජයසිංහ ඊයේ සිදුකළ පශ්චාත් මරණ පරීක්ෂණයේදී හෙලි වුණේ විෂ ශරීර ගත වී මෙම ඇතා මියගොස් ඇති බවයි.\nපළතුරක් හෝ වෙනත් ආහාරයක් සමඟ වස මිශ්‍ර කර කෑමට ලබාදී ඇති බවත් පසුව දැඩි ලෙස අසාධ්‍යව වැවට පැමිණ මෙම සත්වයා එහිදී මරණයට පත් වන්නට ඇති බවටයි වනජීවි නිලධාරීන් සැක පළ කරන්නේ.\nපසුව කිසියම් පුද්ගලයෙකු දළ යුගලයෙන් එක් දලක් කපාගෙන ගොස් තිබෙනවා.\nප්‍රදේශය භාර උසස් වනජීවි නිලධාරියෙකු කියා සිටියේ අනෙක් දළ ඇතාගේ සිරුරට යටවී පස් තුලට කිදා බැසීම නිසා කැපීමට නොහැකි වී ඇති බවයි.\nකපා රැගෙන ගිය දළය අඩි 2ක් පමණ දිගින් යුක්ත බව සිද්ධිය සම්බන්ධයෙන් විමර්ශණ සිදු කරන නවගත්තේගම පොලිසිය සඳහන් කළා.",
       "URL": "https://www.hirunews.lk/225043/නවගත්තේගමින්-හමුවූ-ඇතා-විෂ-ශරීර-ගතකර-ඝාතනය-කර-ඇතැයි-හෙලිවේ",
       "Category": "Local News",
       "Parent URL": "https://www.hirunews.lk/local-news.php?pageID=3128"
}