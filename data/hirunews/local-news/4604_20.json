{
       "Source": "hirunews",
       "Timestamp": "Monday, 20 March 2017 - 13:01",
       "Headline": "2017 ජාතික සම්මාන උළෙල අද පස්වරුවේ",
       "News Content": "විශිෂ්ඨ ශ්‍රී ලාංකිකයින් සම්මානයෙන් පුදනු ලබන 2017 ජාතික සම්මාන උළෙල ජනාධිපති මෛත්‍රීපාල සිරිසේනගේ ප්‍රධානත්වයෙන් කොළඹදී අද පස්වරුවේ පැවැත්වෙනවා.\nවසර 12 කට පසු පැවැත්වෙන මෙවර සම්මාන උළෙලේදී ශ්‍රී ලංකාව වෙනුවෙන් විශිෂ්ඨ සේවයක් කර ඇති මෙරට පුරවැසියන් 90 දෙනෙකුට ජනාධිපතිවරයා අතින් සම්මාන හිමිවන බවයි ජනාධිපති මාධ්‍ය ඒකකය සඳහන් කළේ.\nමෙහිදී ශ්‍රී ලාංකික පුරවැසියෙකුට හිමි කරගත හැකි ඉහළම සම්මානය වන ශ්‍රී ලංකාභිමානය සම්මානය අභාවප්‍රාප්ත, ආචාර්ය පණ්ඩිත් ඩබ්ලිව්.ඩී. අමරදේව සූරීන් වෙත පිරිනැමෙනු ඇති.\nඊට අමතරව දේශමාන්‍ය සම්මාන 10 ක්, දේශබන්දු සම්මාන 9 ක්, විද්‍යාජෝති සම්මාන 11ක්, කලාකීර්ති සම්මාන 22ක්, ශ්‍රී ලංකාශිඛාමනී සම්මාන 7ක්, විද්‍යානිධි සම්මාන 10ක් මෙහිදී පිරිනැමෙනවා.\nකලාශූරී සම්මාන 14ක්, ශ්‍රී ලංකාතිලක සම්මාන 2ක් සහ වීරප්‍රතාප සම්මාන 2 ක්ද ජනාධිපතිවරයා අතින් මෙහිදී පිරිනැමෙන බවයි රජයේ ප්‍රවෘත්ති දෙපාර්තමේන්තුව කියා සිටියේ.\nඑමෙන්ම මානව වර්ගයා උදෙසා සිදුකරන ලද විශිෂ්ඨ සේවය වෙනුවෙන් ශ්‍රී ලාංකිකයින් නොවන පුද්ගලයින්ට ප්‍රදානය කෙරෙන ශ්‍රී ලංකාරංජන සම්මාන දෙකක්ද මෙවර සම්මාන උළෙලේදී  පිරිනැමීමට සැළසුම් කර තිබෙනවා.",
       "URL": "https://www.hirunews.lk/157290/2017-ජාතික-සම්මාන-උළෙල-අද-පස්වරුවේ",
       "Category": "Local News",
       "Parent URL": "https://www.hirunews.lk/local-news.php?pageID=4604"
}