{
       "Source": "hirunews",
       "Timestamp": "Wednesday, 18 August 2021 - 10:46",
       "Headline": "බලපත්‍රලාභී බැංකුවලින් රුපියල 'අවප්‍රමාණය' කරන ලෙස ඉල්ලා නැහැ - ශ්‍රී ලංකා මහ බැංකුව (වීඩියෝ)",
       "News Content": "බලපත්‍රලාභී බැංකුවලට වහා ම බලපැවැත්වෙන පරිදි ශ්‍රී ලංකා රුපියල අවප්‍රමාණය කරන ලෙස නිල වශයෙන් දැනුම් දී ඇති ආකාරයේ පණිවිඩ හුවමාරු වන බවට ශ්‍රී ලංකා මහ බැංකුව නිරීක්ෂණය කර තිබෙනවා.\nකෙසේ වෙතත් එවැන්නක් සඳහා කිසිදු පදනමක් නොමැති බවත් විනිමය අනුපාතය තීරණය කිරීමේ දී මහ බැංකුව සිය ස්ථාවරයේ හෝ මෙහෙයුම් විධිවිධානයන්හි කිසිදු වෙනසක් සිදු කර නොමැති බවත් මහජනතාව වෙත මෙමගින් දැනුම් දෙනු ලබනවා.\nසමාජ හා සාම්ප්‍රදායික මාධ්‍ය හරහා සංසරණය වන අසත්‍ය හා නොමඟ යවනසුලු තොරතුරු මත රඳා නො සිටින ලෙස ද මහජනතාවට උපදෙස් දී තිබෙනවා.\nශ්‍රී ලංකා මහ බැංකුව විසින් නිකුත් කරන ඕනෑ ම නිල නිවේදනයක් අධිපතිවරයා , නියෝජ්‍ය අධිපතිවරයා හෝ ශ්‍රී ලංකා මහ බැංකුවෙහි වෙනත් ඕනෑ ම බලයලත් නිලධාරියෙකුගේ නම සහ තනතුරු මඟින් හදුනාගත හැකිවන පරිදි නිකුත් කෙරෙනු ලබනවා.",
       "URL": "https://www.hirunews.lk/280000/බලපත්‍රලාභී-බැංකුවලින්-රුපියල-අවප්‍රමාණය-කරන-ලෙස-ඉල්ලා-නැහැ-ශ්‍රී-ලංකා-මහ-බැංකුව-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1746"
}