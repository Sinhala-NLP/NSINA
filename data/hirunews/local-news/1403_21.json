{
       "Source": "hirunews",
       "Timestamp": "Monday, 24 January 2022 - 8:46",
       "Headline": "මිහිඳු මහා සෑයෙහි ප්‍රතිසංස්කරණ කටයුතු කඩිනම් කරන ලෙස ආරක්ෂක ලේකම්ගෙන් උපදෙස් (ඡායාරූප)",
       "News Content": "ආරක්ෂක ලේකම් සහ නැගෙනහිර පළාතේ පුරාවිද්‍යා උරුම කළමනාකරණ ජනාධිපති කාර්ය සාධක බලකායේ සභාපති විශ්‍රාමික ජෙනරාල් කමල් ගුණරත්න ඊයේ (23) අනුරාධපුර පූජනීය ස්ථාන කිහිපයක නිරීක්ෂණයක නිරත වුණා.\nඑම නිරීක්ෂණ චාරිකාවෙන් අනතුරුව ආරක්ෂක ලේකම්වරයා පැමිණියේ මිහින්තලා පුදබිමේ මිහිඳු සෑය වෙත යි.\nප්‍රතිසංස්කරණ කටයුතු සඳහා ශ්‍රී ලංකා නාවික හමුදාව වෙත පවරා ඇති මිහිඳු මහ සෑයෙහි ප්‍රගතිය නිරීක්ෂණය කිරීමටයි ආරක්ෂක ලේකම්වරයාගේ පැමිණීමේ මූලික අරමුණ වූයේ.\nඑහිදී ආරක්ෂක ලේකම්වරයා නාවික හමුදා ඉදිකිරීම්හි නිරත නිලධාරින්ට ප්‍රකාශ කළේ, මෙම කටයුතු කඩිනමින් අවසන් කිරීමට කටයුතු කරන ලෙසයි.\nමෙම ව්‍යාපෘතිය යටතේ මිහිඳු ලෙන්, බුද්ධ මන්දිරය ඇතුළු කොටස් ද ප්‍රතිසංස්කරණය කිරීමට නියමිතයි.",
       "URL": "https://www.hirunews.lk/294934/මිහිඳු-මහා-සෑයෙහි-ප්‍රතිසංස්කරණ-කටයුතු-කඩිනම්-කරන-ලෙස-ආරක්ෂක-ලේකම්ගෙන්-උපදෙස්-ඡායාරූප",
       "Category": "Local News",
       "Parent URL": "https://www.hirunews.lk/local-news.php?pageID=1403"
}