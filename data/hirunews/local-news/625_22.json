{
       "Source": "hirunews",
       "Timestamp": "Tuesday, 03 January 2023 - 17:41",
       "Headline": "රට අතහැර නොයන ලෙස විපක්ෂ නායකවරයා බුද්ධිමතුන්ගෙන් ඉල්ලයි",
       "News Content": "මේ වන විට රටේ බුද්ධි ගලනය ඉතා සීඝ්‍රයෙන් ඉහළ ගොස් ඇති බැවින් රට හැර යාමට සූදානම් බුද්ධිමතුන්ගෙන් රට අතහැර නොයන ලෙස විපක්ෂ නායක සජිත් ප්‍රේමදාස ඉල්ලා සිටිනවා.\nපවතින තත්ත්වයෙන් රට ගොඩ ගැනීමට නම් අන්ධකාරය තුළින් මතුවන රිදී රේඛාවක් මෙන් දක්ෂ, කඩිසර, ලක්ෂ 220ක් වූ ජනතාවගේ සාමූහිකත්වය වැදගත් බවයි විපක්ෂ නායකවරයා පවසන්නේ.\nවිපක්ෂ නායකවරයා මේ බව කියා සිටියේ අද (3) කොළොන්නාව මහාචාර්ය එදිරිවීර සරච්චන්ද්‍ර විද්‍යාලයේ දීයි.\nඒ, සක්වල වැඩසටහන යටතේ 57 වැනි බස් රථය බෙදා දීමේ අවස්ථාවට එක්වෙමින්.\nසක්වල වැඩසටහනෙන් සිදුවන වැදගත්ම අංගය වන්නේ රටේ අධ්‍යාපන ක්ෂේත්‍රය ශක්තිමත් කිරීම බව පැවසූ විපක්ෂ නායකවරයා වැඩිදුරටත් පැවසුවේ, අප රටේ ඇත්තේ යල්පැණ ගිය අධ්‍යාපනයක් බැවින් එය හඳුනා ගෙන අධ්‍යාපන ක්ෂේත්‍රයේ දැවැන්ත විප්ලවයක් සිදුකළ යුතු බවයි.",
       "URL": "https://www.hirunews.lk/324196/රට-අතහැර-නොයන-ලෙස-විපක්ෂ-නායකවරයා-බුද්ධිමතුන්ගෙන්-ඉල්ලයි",
       "Category": "Local News",
       "Parent URL": "https://www.hirunews.lk/local-news.php?pageID=625"
}