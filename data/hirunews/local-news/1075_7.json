{
       "Source": "hirunews",
       "Timestamp": "Wednesday, 22 June 2022 - 22:17",
       "Headline": "දැවි තෙල් තොගයකටත් මුදල් ගෙවයි (වීඩියෝ)",
       "News Content": "දැවි තෙල් තොගයක් සඳහා අමෙරිකානු ඩොලර් මිලියන 34ක මුදලක් ඊයේ දිනයේදී අදාළ සමාගම වෙත ගෙවූ බව ට්විටර් සටහනක් තබමින් බලශක්ති අමාත්‍ය කංචන විජේසේකර මහතා පවසනවා.\nඑම දැවි තෙල් තොගය ගොඩබෑමේ කටයුතු මේ වනවිට සිදුවන බවයි ට්විටර් සටහනේ වැඩිදුරටත් දැක්වෙන්නේ.\nමෙම දැවි තෙල් විදුලි උත්පාදන කටයුතු සහ කර්මාන්ත සඳහා ලබාදීමට නියමිතයි.\nඒ අනුව දැනට නඩත්තු කටයුත්තක් සඳහා නතර කර ඇති නොරොච්චෝලේ බලාගාරය යළි ජාතික පද්ධතියට එක් කරනතුරු පැය 2යි විනාඩි 30ක විදුලි කප්පාදුව වැඩි නොකර පවත්වාගෙන යා හැකි බවයි අමාත්‍යවරයා සඳහන් කරන්නේ.\nමේ අතර, යල කන්නය සඳහා ඉන්දීය රජය විසින් ලබාදුන් යූරියා පොහොර තොගය බෙදාහැරීම සඳහා කෘෂිකර්ම අමාත්‍ය මහින්ද අමරවීර මහතා විසින් ඉන්ධන ලීටර 125,000ක් ලබාදෙන ලෙස බලශක්ති අමාත්‍යාංශයෙන් ඉල්ලීමක් කර තිබෙනවා.\nමෙම යූරියා පොහොර තොගය ලබන 10 වැනිදා සිට 15 වැනිදා දක්වා දිවයින පුරා ලොරි රථ 2000ක් භාවිත කරමින් බෙදාහැරීමටයි සැලසුම් කර ඇත්තේ.",
       "URL": "https://www.hirunews.lk/307926/දැවි-තෙල්-තොගයකටත්-මුදල්-ගෙවයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1075"
}