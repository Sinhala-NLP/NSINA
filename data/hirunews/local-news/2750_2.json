{
       "Source": "hirunews",
       "Timestamp": "Wednesday, 06 May 2020 - 17:03",
       "Headline": "සිංගප්පූරුවේ සිටි තවත් ලාංකිකයන් 186ක් දිවයිනට (වීඩියෝ)",
       "News Content": "ශ්‍රී ලංකාවට පැමිණීමට නොහැකිව සිංගප්පූරුවේ රැඳී සිටි ශ්‍රී ලාංකිකයන් 186 දෙනෙකු අද පස්වරුවේ දිවයිනට පැමිණියා.\nශ්‍රී ලංකන් ගුවන් සේවයට අයත් යූ.එල්. 303 දරණ විශේෂ ගුවන් යානයෙන් කටුනායක ගුවන් තොටුපලට පැමිණි ඔවුන් නිරෝධායන මධ්‍යස්ථාන වෙත යොමු කිරීමට කටයුතු කළ බවයි ගුවන් තොටුපල හිරු වාර්තාකරු පැවසුවේ.\nඑමෙන්ම එංගලන්තයේ ලන්ඩන් නුවර සිටි ශ්‍රී ලාංකික සිසුන් 196 දෙනෙකුද අද අලූයම දිවයිනට පැමිණියා.\nමේ අතර මැතිවරණ කොමිසන් සභාවේ සභාපති මහින්ද දේශප්‍රියගේ පුත්‍රයාද අද අලූයම එංගලන්තයේ සිට පැමිණි ගුවන් යානයෙන් දිවයිනට පැමිණ තිබුණා.\nඒ පිළිබඳව සමාජ මාධ්‍ය ඔස්සේ විවිධ වාර්තා පළව තිබූ අතර, ඒ පිළිබඳව සිය ෆේස් බුක් පිටුවේ සටහනක් තබමින් මැතිවරණ කොමිසමේ සභාපති මහින්ද දේශප්‍රිය සඳහන් කළේ විදෙස් අධ්‍යාපනය ලැබූ තම  පුතු දිවයිනට ගෙන්වාගැනීම සඳහා සිය නිල තත්ත්වය භාවිත කර අයුතු බලපෑම් කළ බවට එල්ලවන චෝදනා ප්‍රතික්ෂේප කරන බවයි.",
       "URL": "https://www.hirunews.lk/240198/සිංගප්පූරුවේ-සිටි-තවත්-ලාංකිකයන්-186ක්-දිවයිනට-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2750"
}