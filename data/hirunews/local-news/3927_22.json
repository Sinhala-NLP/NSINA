{
       "Source": "hirunews",
       "Timestamp": "Friday, 25 May 2018 - 13:00",
       "Headline": "සැමියාගේ අතින් අවසන් ගමන් ගිය 'යමුනා'",
       "News Content": "දවුලගල පොලිස්‌ වසමට අයත් හලාදිවල ප්‍රදේශයේ දී සැමියා විසින් සිය බිරිඳවට පිහියකින් පහර දී අමානුෂික ලෙස ඝාතනය කළ පුවතක් වාර්තා වනවා.\nපවුල් ආරවුලක්‌ දුරදිග යාමෙන් පසුගිය 23 වනදා මෙම අපරාධය සිදුකර ඇති බවයි අප වාර්තාකරු සඳහන් කළේ.\nමෙලෙස ඝාතනයට ලක්ව ඇත්තේ ප්‍රීතිකා යමුනා නමැති 34 හැවිරිදි තිදරු මවක් බවයි වාර්තා වන්නේ.\nඝාතනය සිදුකිරීමෙන් අනතුරුව සැමියා විසින් සිය බිරිඳ ඝාතනය කිරීමට යොදාගත් ලේ සහිත පිහිය ද රැගෙන හෑපාන සුදර්ශනාරාම විහාරයේ ඇති පොලිස්‌ ජංගම මුරපොළට පැමිණ භාරවී තිබෙනවා.\nපිරිමි දරුවන් තිදෙනකුගේ මවක් මෙලෙස ඝාතනයට ලක්‌ව ඇති අතර ඇයගේ හත් හැවිරිදි සහ සිව් හැවිරිදි දරුවන් දෙදෙනා ඉදිරියේ සැමියා විසින් මෙම අපරාධය සිදුකර ඇති බවයි පොලිස් පරීක්ෂණ වලදී අනාවරණය වී ඇත්තේ.\nඝාතනයට ලක්වූ කාන්තාව සිය හත් හැවිරිදි දරුවා පාසලෙන් රැගෙන දහවල් නිවසට පැමිණි අවස්‌ථාවේ නිවසේ සිටි සැමියා සමඟ බහින් බස්‌ වීමක්‌ සිදුව ඇති බව සඳහන්.\nබහින්බස්‌ වීම දුරදිග යාම හේතුවෙන් සැමියා විසින් පිහියක් රැගෙන බිරිඳගේ අතට සහ හිසට දරුණු ලෙස පහර එල්ලකර තිබෙනවා.\nපොලිසියට භාරවූ 44 හැවිරිදි සැකකාර සැමියා අත්අඩංගුවට ගෙන ඊයේ (24) අධිකරණයට ඉදිරිපත් කළ බවයි වාර්තා වන්නේ.",
       "URL": "https://www.hirunews.lk/191533/සැමියාගේ-අතින්-අවසන්-ගමන්-ගිය-යමුනා",
       "Category": "Local News",
       "Parent URL": "https://www.hirunews.lk/local-news.php?pageID=3927"
}