{
       "Source": "hirunews",
       "Timestamp": "Monday, 18 September 2017 - 7:16",
       "Headline": "විදුලි සේවක වර්ජනය තවදුරටත්, තීරණාත්මක සාකච්ඡාවකටත් ඇරයුම්",
       "News Content": "විදුලිබල මණ්ඩලයේ ඉහළ පාලනාධිකාරිය වෙත වැටුප් ගෙවීමේදී බරපතල මූල්‍ය අක්‍රමිකතාවක් සිදුවන බව පවසමින් ක්‍රියාත්මක කරන විදුලි සේවකයන්ගේ වර්ජනය අද අඛණ්ඩව 06 වන දිනටත් ක්‍රියාත්මකයි.\nකෙසේ වෙතත් අද පස්වරුවේ කම්කරු, වෘත්තිය සමිති සබඳතා හා සබරගමුව සංවර්ධන අමාත්‍ය ඩබ්ලිව්.ඩී.ජේ. සෙනෙවිරත්න විසින් විදුලිබල වෘත්තිය සමිති සඳහා සාකච්ඡාවක් ලබාදී තිබෙනවා.\nපස්වරු 2.30 ට පැවැත්වෙන මෙම සාකච්ඡාවට විදුලිබල අමාත්‍ය රංජිත් සියඹලාපිටියද එක්වීමට නියමිතයි.\nනියෝජ්‍ය අමාත්‍ය අජිත් පී. පෙරේරා සඳහන් කළේ අද පස්වරුව වනවිට මෙම ගැටළුව විසඳීමට හැකිවනු ඇති බවයි.\nමේ අතර විදුලි සේවකයන් වර්ජනයේ යෙදුණු පසුගිය 14 සහ 15 යන දින දෙකේ වැටුප් සහිත නිවාඩු ලබාදීමට විෂයභාර අමාත්‍යවරයා විසින් උපදෙස් ලබාදී ඇති බව විදුලිබල හා පුනර්ජනනීය බලශක්ති අමාත්‍යාංශය ඊයේ නිවේදනය කළා.\nඒ අනුව අද දිනයේදී වර්ජනයේ නිරත සේවකයන් සේවයට වාර්තා කරනු ඇති බවට බලාපොරොත්තු වන බවයි අමාත්‍යාංශයේ මාධ්‍ය ප්‍රකාශක සුලක්ෂණ ජයවර්ධන කියා සිටියේ.\nමේ අතර විදුලි රැහැන්වල සහ ට්‍රාන්ෆෝමරවල ආරක්ෂාව වෙනුවෙන් පොලීසියේ සහය ලබාගැනීමට විදුලිබල හා බලශක්ති අමාත්‍යාංශය ඊයේ පියවර ගත්තා. ඒ, ප්‍රදේශ රැසකින් වාර්තාවූ ඇතැම් සිද්ධීන් පිළිබඳව සැළකිල්ලට ගනිමින්.\nලංකා විදුලි සේවක සංගමය ඊයේ ප්‍රකාශ කළේ ඉල්ලීම්වලට විසඳුම් ලබාදීමකින් තොරව කිසිදු අයුරකින් වර්ජනය නැවැත්වීමට සූදානම් නොමැති බවයි.\nඊයේ පැවති විදුලි සේවක හමුවකදී වර්ජනය සම්බන්ධයෙන් අදහස් දැක්වූ ලංකා විදුලිසේවක සංගමයේ ලේකම් රන්ජන් ජයලාල් කියා සිටියේ සිය ඉල්ලීම් ඉටුකරගන්නා තෙක් සටන අත් නොහරින බවයි.",
       "URL": "https://www.hirunews.lk/171163/විදුලි-සේවක-වර්ජනය-තවදුරටත්-තීරණාත්මක-සාකච්ඡාවකටත්-ඇරයුම්",
       "Category": "Local News",
       "Parent URL": "https://www.hirunews.lk/local-news.php?pageID=4317"
}