{
       "Source": "hirunews",
       "Timestamp": "Monday, 21 August 2023 - 8:24",
       "Headline": "අතවරයට ලක් වූ දැරියන් 106කගේ වෛද්‍ය වාර්තා ලැබී නැහැ: චූදිතයින් නිදැල්ලේ",
       "News Content": "පසුගිය වසර තුනක කාලය ඇතුළත ( 2020- 2022 ) කිළිනොච්චිය දිස්ත්‍රික්කය තුළ සිදුව ඇති දැරියන් 106 ක් දූෂණය කිරීමට සම්බන්ධ සිද්ධීන්වල වාර්තා අදාළ රෝහල්වලින් පොලිසියට හා අධිකරණයට නොලැබීම නිසා වැරදිකරුවන්ට එරෙහිව චෝදනා ගොනු කිරීමට නොහැකි වී ඇතැයි වාර්තා වෙනවා.\nපසුගිය දා පැවති කිළිනොච්චිය දිස්ත්‍රික් සංවර්ධන කමිටු රැස්වීමේදී මේ බව අනාවරණය වූ අතර මේ අන්දමට චූදිතයින් සම්බන්ධයෙන් හා දූෂණයට ලක් වූ දැරියන් පිළිබදව පොලිසිය හා අධිකරණය ඉල්ලා ඇති වාර්තා නොලැබීම විශාල ගැටලුසහගත තත්ත්වයක් බව ද ප්‍රශ්නය මතු කළ පිරිස පෙන්වා දුන්නා.\nඅධිකරණ වෛද්‍ය නිලධාරීන්ගේ ස්ථාන මාරුවීම් හා අනෙකුත් වෛද්‍යවරුන්ගේ ස්ථාන මාරුවීම් මේ ප්‍රශ්නයට බෙහෙවින් බලපා ඇති බව ද කිළිනොච්චියේ ප්‍රාදේශීය රෝහල්වල කාර්ය මණ්ඩලය ප්‍රමාණවත් නොවීම ද මෙම වෛද්‍ය වාර්තා ප්‍රමාදයට හේතුව බව මෙහිදී අදහස් දක්වමින් උතුරු පළාත් සෞඛ්‍ය සේවා අධ්‍යක්ෂ පී. සත්‍යමූර්ති පැවසුවා.\nනමුත්, තමන් මේ පිළිබදව පෞද්ගලිකවම සොයා බලා අගෝස්තු මස 31 වෙනිදාට පෙර එම වාර්තා අධිකරණවලට හා අදාළ පොලිසිවලට ලැබෙන්නට සලස්වන බවට ද ඔහු මෙහිදී පොරොන්දු වී තිබෙන බවයි වාර්තා වන්නේ.",
       "URL": "https://www.hirunews.lk/345546/අතවරයට-ලක්-වූ-දැරියන්-106කගේ-වෛද්‍ය-වාර්තා-ලැබී-නැහැ-චූදිතයින්-නිදැල්ලේ",
       "Category": "Local News",
       "Parent URL": "https://www.hirunews.lk/local-news.php?pageID=84"
}