{
       "Source": "hirunews",
       "Timestamp": "Wednesday, 16 February 2022 - 19:29",
       "Headline": "ධනුෂ්කොඩි වෙරළෙන් රොන් ඉරූ දහස් ගණන් සමනළුන් දිවයිනට - සිරිපා යන සමනලුන් අඩුවෙයි",
       "News Content": "කළු, සුදු සහ තද රතු පැහැති වර්ණයෙන් විචිත්‍රවත් “ක්‍රිම්සන් රෝස්” සමනළුන් දහස් ගණනක් ඉන්දියාවේ සිට දිවයිනට පැමිණීම සඳහා ගමන් ආරම්භ කර තිබෙනවා.\nදකුණු ඉන්දියාවේ රාමේෂ්වරම් හි ධනුෂ්කොඩි වෙරළේ සිට මෙලෙස සමනළුන් ශ්‍රී ලංකාවට ගමන් අරඹා ඇති බවයි ඉන්දීය මාධ්‍ය වාර්තා කළේ.\nශ්‍රී ලංකාවට පැමිණීමට පෙර ඉන්දියාවේ අවසාන නැවතුම වන ධනුෂ්කොඩි වෙරළේ මල්වල සමනළුන් තත්ත්පර තිහක පමණ කාලයක් හිඳ මල් පැණි බී මෙලෙස සිය ගමන ආරම්භ කරන බවටයි ඉන්දීය පරිසරවේදීන් නිරීක්ෂණය කර ඇත්තේ.\nධනුෂ්කොඩි සිට ශ්‍රී ලංකාවේ මන්නාරමට කිලෝමීටර් 25 ක පමණ දුරක් පවතිනවා.\nඒ අනුව ශ්‍රී ලංකාව සහ ඉන්දියාව අතර පවතින අවම දුරක් මෙලෙස “ක්‍රිම්සන් රෝස්” සමනළුන් සිය ගමන් මාර්ගය ලෙස තෝරා ගැනීමද විශේෂත්වයක්.\n2016 වසරේ සිට මෙලෙස ඉන්දියාවේ සිට සමනළුන් දිවයිනට පැමිණෙන බවට නිරීක්ෂණය කර ඇති තිබෙනවා.\nමෙරට සමනළුන් වර්ග 248 ක් පමණ ජීවත් වන අතර, ඉන් ශ්‍රී ලංකාවට ආවේණික සමනළුන් සංඛ්‍යාව 31 ක්.\nඒ අතරින් සමනළුන් වර්ග 60 ක් පමණ රට තුළ සංක්‍රමණය වනවා.\nමේ අතර, පරිසරවේදී රාජික ගමගේ කියා සිටියේ සාම්ප්‍රදායිකව ව්‍යවහරේ යෙදෙන ශ්‍රී පාදයේ යන සමනළුන් මෙවර දක්නට නොමැති බවයි.\nආක්‍රමණික ශාඛ හේතුවෙන් සමනළුන්ට අවශ්‍ය ධාරක ශාක මෙන්ම පරිසර පද්ධතිය විනාශ වී යෑම මීට හේතු වන්නට ඇති බවටයි ඔහු තවදුරටත් සඳහන් කළේ.",
       "URL": "https://www.hirunews.lk/297199/ධනුෂ්කොඩි-වෙරළෙන්-රොන්-ඉරූ-දහස්-ගණන්-සමනළුන්-දිවයිනට-සිරිපා-යන-සමනලුන්-අඩුවෙයි",
       "Category": "Local News",
       "Parent URL": "https://www.hirunews.lk/local-news.php?pageID=1352"
}