{
       "Source": "hirunews",
       "Timestamp": "Tuesday, 12 September 2023 - 7:50",
       "Headline": "එල්ලක්කල ලැගුම්හළකදී පහර කා රෝහල්ගතකර සිටි පෙම්වතිය මරුට",
       "News Content": "එල්ලක්කල ප්‍රදේශයේ හෝටලයකදී ඉකුත්දා (02) පෙම්වතාගේ ප්‍රහාරයට ලක්ව බරපතළ තුවාල ලබා වතුපිටිවල මූලික රෝහලේ සිහිසුන්ව සිටි පෙම්වතිය පෙරේදා (10) රාත්‍රියේ මිය ගිය බව නිට්ටඹුව පොලිසිය පවසනවා.\nමෙසේ මියගියේ කෘෂි විද්‍යා පිළිබඳ උපාධිධාරිනියක වූ කුරුණෑගල රිදීගම ප්‍රදේශයේ පදිංචි 29 හැවිරිදි තරුණියක්.\nපෙම්වතියට පහරදුන් පෙම්වතා රත්නපුර ප්‍රදේශයේ පදිංචි 28 හැවිරිදි තරුණයෙක් වන අතර, ඔහු අත්අඩංගුවට ගෙන අධිකරණයට ඉදිරිපත් කිරීමෙන් අනතුරුව රිමාන්ඩ් භාරයට පත් කර තිබෙනවා.\nපහරකෑමට ලක්වූ පෙම්වතිය වෙනත් තරුණයකු සමඟ ඇති කරගත් ප්‍රේම සම්බන්ධතාවක් මුල් කරගනිමින් මේ පහරදීම සිදුවී ඇති බවයි පොලිස් විමර්ශනවලදී හෙළි වී ඇත්තේ.\nඅත්තනගල්ල වැඩබලන මහේස්ත්‍රාත්වරයා ඊයේ පහරදීම කළ එල්ලක්කල ප්‍රදේශයේ පිහිටි හෝටලයේ ස්ථානීය මහේස්ත්‍රාත් පරීක්ෂණය කිරීමෙන් අනතුරුව වතුපිටිවල මූලික රෝහලේ මෘත ශරීරාගාරයේ තැන්පත් කර තිබූ තරුණියගේ මළ සිරුර පිළිබඳව මහේස්ත්‍රාත් පරීක්ෂණය සිදු කරනු ලැබුවා.\nමෘත දේහය සම්බන්ධව පශ්චාත් මරණ පරීක්ෂණය වතුපිටිවල මූලික රෝහලේදී සිදු කිරීමට නියමිතයි.",
       "URL": "https://www.hirunews.lk/347984/එල්ලක්කල-ලැගුම්හළකදී-පහර-කා-රෝහල්ගතකර-සිටි-පෙම්වතිය-මරුට",
       "Category": "Local News",
       "Parent URL": "https://www.hirunews.lk/local-news.php?pageID=36"
}