{
       "Source": "hirunews",
       "Timestamp": "Tuesday, 22 August 2017 - 16:48",
       "Headline": "ජනතාවගේ ආදායම එක හා සමාන විය යුතු බව අගමැති කියයි",
       "News Content": "රටවැසියන් එජාපයට, ශ්‍රීලනිපයට, ජවිපෙට, ද්‍රවිඩ සංවිධානයට හෝ මුස්ලිම් පක්ෂවලට ආදී විවිධ පක්ෂවලට අයිති වුවත් ඔවුන්ගේ ආදායම එක හා සමානව දියුණු විය යුතු බව අග්‍රාමාත්‍ය රනිල් වික්‍රමසිංහ කියා සිටියා.\nඒ, ඇල්පිටිය මහජන ක්‍රීඩාංගනයේ ඊයේ (21) පැවති ඉඩම් හිමිකම් ඔප්පු 4000ක් බෙදාදීමේ උත්සවයට සහභාගි වෙමින්.\nගයන්ත කරුණාතිලක ඇමතිවරයා ද ඊට එක්ව සිටියා.\nමෙහිදී අග්‍රාමාත්‍යවරයා මෙසේද සඳහන් කළා.\n\"සංවර්ධන උපායමාර්ගික ඇමතිතුමා සහ නියෝජ්‍ය ඇමතිතුමා මාර්ගයෙන්  තායි රජයේ විශාල සමාගමක අධිපතිවරයෙක් මා මුණ ගැසීමට පැමිණියා. ඔවුන් කළුතර ප්‍රදේශයේ වෙළඳ කලාපයක් ඇතිකිරීමට අක්කර 700 – 800 පමණ භූමියක් ඉල්ලා සිටිනවා. ආසියාවේ තිබෙන විශාලම කර්මාන්තශාලා එම ස්ථානයට රැගෙන ඒම ඔවුන්ගේ අරමුණයි. අප ඒ සදහා එකඟ වුණා. \"\n\"ඒ වගේම මීට මාසයකට පමණ පෙර හම්බන්තොට වරාය දියුණු කිරීමට චීන ශ්‍රී ලංකා හවුල් ව්‍යාපාරයක් අප ආරම්භ කළා. විශේෂයෙන්ම ප්‍රවාහන සහ සිවිල් ගුවන්සේවා ඇමතිතුමා මත්තල ගුවන්තොටුපල පිළිබද ගැටළුවත් මේ  වසර අවසන් වනවිට විසඳන බව පවසා තිබෙනවා. එසේ නම් අනාගතයේ නැව් එන හොද වරායක්, ගුවන් යානා එන හොද ගුවන්තොටුපලක් ඒ ප්‍රදේශයේ ඇති වෙනවා. \"\n\"මීට පෙර කළුතර සිට හම්බන්තොට දක්වා පැවතුනේ කෘෂිකාර්මික ආර්ථිකයක්. දකුණේ ජනතාවට ජීවත් වීම සදහා ඒ ආර්ථිකය දැන් ප්‍රමාණවත් මදි. දැන් විරැකියාව ඇතිවී තිබෙනවා. ඒවාට විසදුම් ලෙස සමහරුන් මැදපෙරදිග යනවා. සමහරුන් ත්‍රීරෝද රථ කර්මාන්තයට එකතු වෙනවා. තමන්ගේ ජීවිතය ඉදිරියට ගෙන යාමට හොද ආදායම් මාර්ගයක් ඔවුන් සියලූ දෙනාටම අවශ්‍යයි. \"\n\" තමන්ගේ ආර්ථිකමය, සමාජීය තත්වය දියුණු කරගෙන හොද නිවසක් ඉදිකර ගැනීමට සියලුම දෙනාට අවශ්‍යයි. රටේ සියලූ දෙනාට ඒ තත්වය උදාකර දීම අපට ඇති අභියෝගයයි. ඒ අභියෝගය අප භාරගෙන තිබෙනවා. \"\n\"මෛත්‍රීපාල සිරිසේන ජනාධිපතිතුමාගේ ප්‍රධානත්වයෙන් ප්‍රධාන පක්ෂ දෙක සමග එකතු වී අපි ජාතික ආණ්ඩුවක් ඇති කළේ මේ අභියෝගයන්ට මුහුණ දීමටයි. ගයන්ත කරුණාතිලක ඇමතිතුමා පැවසූ පරිදි යෝධ පිම්මක් පැනීමට අවශ්‍ය වාතාවරණය මෛත්‍රීපාල සිරිසේන ජනාධිපතිතුමා ප්‍රමුඛ ජාතික ආණ්ඩුවත් සමග අප නිර්මාණය කරගෙන තිබෙනවා.\"\n\"එදා ගමේදී එකිනෙකාට විරුද්ධ වූ පක්ෂ අද රටේ සංවර්ධනයට එක්වී තිබෙනවා. නමුත් මැතිවරණයක් පවත්වන විට වෙනම තරඟ කළත් රටේ සංවර්ධනය වෙනුවෙන් අත්‍යවශ්‍යව ඇති යෝධ පිම්ම පැනීමට අපි එකට එකතුවී තිබෙනවා. රටවැසියන් එජාපයට, ශ්‍රීලනිපයට, ජවිපෙට, ද්‍රවිඩ සංවිධානයට හෝ මුස්ලිම් පක්ෂවලට ආදී විවිධ පක්ෂවලට අයිති වුවත් ඔවුන්ගේ ආදායම එක හා සමානව දියුණු විය යුතුයි. අපට සිදු කිරීමට අවශ්‍ය වන්නේ ද එයයි. \"\n\"පසුගිය කාලයේ හම්බන්තොට වරායේ පාඩුව මකා ගැනීමට රුපියල් බිලියන 40ක් ගෙවීමට අපට සිදුවුණා. දැන් අපි එම වගකීමෙන් නිදහස්. අලූත් හවුල් ව්‍යාපාරය හරහා හම්බන්තොට වරාය සංවර්ධනය  කර නැව් ප්‍රවාහනය පුළුල් කරමින් වරායේ ආදායම දියුණු කරනවා. \"\n\"මේ සියලූ දේවල්වල වාසිය ලැබෙන්නේ ඔබේ සාක්කුවටයි. කර්මාන්ත ඇතිකිරීම හරහා තවත් කුඩා කර්මාන්තශාලා ඒ අවට ඇතිවෙනවා. මේ සියලූ කර්මාන්ත ශාලාවල ආපනශාලා පමණක් භාරගත්තත් ප්‍රදේශයේ ජනතාවට දියුණුවීම සදහා එය ප්‍රමාණවත් වේවි.  රටේ දියුණුව ඇතිකිරීමට නම් ඒ සදහා ඔබ දායක විය යුතුයි.  රැකියා අවස්ථා බිහි කරමින් රටට අනාගතයක් නිර්මාණය කළ යුතුයි. නැටුම් ගැයුම්, නක්ෂස්ත්‍ර, ආයුර්වේද ආදී සියළුම ක්ෂේත්‍රයන් හරහා ඔබට ආදායම් ඇතිකර ගත හැකියි. කුමන ආකාරයකින් හෝ ඔබේ සහ ඔබේ නිවසේ ආර්ථිකය දියුණු කර ගන්න. අපගේ බලාපොරොත්තුව එයයි.\"",
       "URL": "https://www.hirunews.lk/169087/ජනතාවගේ-ආදායම-එක-හා-සමාන-විය-යුතු-බව-අගමැති-කියයි",
       "Category": "Local News",
       "Parent URL": "https://www.hirunews.lk/local-news.php?pageID=4358"
}