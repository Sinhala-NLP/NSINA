{
       "Source": "hirunews",
       "Timestamp": "Wednesday, 16 March 2022 - 12:34",
       "Headline": "ඛනිජ තෙල් ප්‍රවාහන බවුසර් හිමියන්ගේ වැඩවර්ජනය අත්හිටුවයි (වීඩියෝ)",
       "News Content": "ඛනිජ තෙල් ප්‍රවාහන පෞද්ගලික ටැංකි රථ හිමියන්ගේ සංගමය විසින් දියත් කර තිබූ වැඩ වර්ජනය අත්හිටුවීමට තීරණය කර තිබෙනවා.\nඒ බලශක්ති අමාත්‍ය ගාමිණී ලොකුගේ සමඟ පැවැති සාකච්ඡාවකින් අනතුරුව යි.\nඩීසල් මිල වැඩිවීම සහ ඩොලරයේ රුපියල් අගය ඉහළ යාමත් සමග මතු වූ තත්ත්වය සැලකිල්ලට ගෙන 60% ක් ප්‍රවාහන ගාස්තු වැඩි කිරීමක් ඉල්ලමින් මෙම සංගමය විසින් ලංකා ඛනිජ තෙල් නීතිගත සංස්ථාවට ලිපියක් යොමු කළා.\nඑයට පිළිතුරු වශයෙන් ඛණිජ තෙල් සංස්ථාව කියා සිටියේ උපරිම වශයෙන් 17% ගාස්තු වැඩි කිරීමක් සිදුකළ හැකි බවයි.\nමෙම යෝජනාවට එකඟ නොවූ පෞද්ගලික ටැංකි රථ හිමියන්ගේ සංගමය ඊයේ (15) රාත්‍රියේ සිට ඛනිජ තෙල් ප්‍රවාහනයෙන් ඉවත් වුණා.\nඅද (16) පෙරවරුවේ බලශක්ති අමාත්‍යවරයා සමඟ පැවැති සාකච්ඡාවේදී ඩීසල් වැඩිවීමේ ප්‍රවාහන ගාස්තු සංශෝධනය වහාම සිදු කිරීමටත්, රුපියල අවප්‍රමාණය වීම හේතුවෙන් සිදුවන හානිය අප්‍රේල් 01 වන දින සිට ප්‍රතිපූර්ණය කිරීමටත් පොරොන්දු වී තිබෙනවා.\nමේ අනුව පෞද්ගලික ටැංකි රථ හිමියන්ගේ සංගමය විසින් දියත් කළ වැඩ වර්ජනය අත්හිටුවීමටයි ඔවුන් තීරණය කර ඇත්තේ.",
       "URL": "https://www.hirunews.lk/299617/ඛනිජ-තෙල්-ප්‍රවාහන-බවුසර්-හිමියන්ගේ-වැඩවර්ජනය-අත්හිටුවයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1290"
}