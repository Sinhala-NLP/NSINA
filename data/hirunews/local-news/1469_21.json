{
       "Source": "hirunews",
       "Timestamp": "Sunday, 26 December 2021 - 8:14",
       "Headline": "දැවැන්ත ඛේදවාචක නොසලකා හැරීමෙන් ලෝකයේ සංවේදී බව තුරන් වන බවට පාප් වහන්සේ අනතුරු අඟවයි",
       "News Content": "ලොව සිදුවෙමින් පවතින දැවැන්ත ඛේදවාචකයන් නොසළකා හැරීම තුළින් ලෝකය විසංවේදී තත්වයට පත්වෙමින් පවතින බව ශුද්ධෝත්තම ප්‍රැන්සිස් පාප්වහන්සේ අනතුරු ඇඟවීමක් කළා.\nසිය වාර්ෂික නත්තල් දින පණිවුඩය ප්‍රකාශයට පත් කරමින් පාප්වහන්සේ පෙන්වා දුන්නේ සිරියාව, යේමනය, සහ ඉරාකය මෙන්ම අප්‍රිකාවේ යුරෝපයේ සහ ආසියාවේ බොහෝ ප්‍රදේශවල පවතින ගැටුම් ලෝකය විසින් නොසළකා හරිමින් පවතින බවයි.\nගෝලීය වසංගතය හේතුවෙන්ද එම ගැටළුවලට ජාත්‍යන්තර මට්ටමේ මැදිහත්වීම් අවම වී තිබෙනවා.\nඋර්බි එට් ඕබි හෙවත් සියල්ලන්ටම යන අරුත් ඇති පාප්වහන්සේගේ නත්තල් පණිවුඩය ශ්‍රවණය කිරීම සඳහා වතිකානුවේ ශාන්ත පීතර චතුරශ්‍රයේ දහස් සංඛ්‍යාත කිතුනු බැතිමතුන් මුව ආවරණ පැළඳ සෞඛ්‍ය ආරක්ෂිත පිළිවෙත්වලට අනුව රැස්ව සිටියා.\nපාප්වහන්සේ සිය දේශනයෙන් පෙන්වා දුන්නේ ගැටුම් විසඳීමට වඩා ඉන් පලායාමේ ප්‍රවණතාව ඉහළ යමින් පවතින අතර, එක්ව ගැටළු විසඳීමට පවතින උත්සාහයන් ඉතා සීමිත බවයි.\nවිශේෂයෙන් සංකීර්ණ ගැටළු සංවාදයෙන් විසඳීමට උනන්දුවක් නොදක්වන බලවතුන් ඒ සඳහා කෙටි මාර්ග භාවිත කිරීම ඛේදනීය කරුණක් ලෙසයි පාප්වහන්සේ හැඳින්වූයේ. මේ නිසා ලොව පුරා ගැටුම්, අර්බුද සහ විසම්මුතීන් ඉහළ යමින් පවතින බව උන්වහන්සේ පෙන්වා දුන්නා.\nජේසු බිළිඳාණන්, දුප්පත්කම තුරුළු කරගෙන උපත ලැබූ අතර, දුප්පතුන් වෙනුවෙන් සේවය කිරීම අන් සියල්ලට වඩා වැදගත් වන බවයි ශුද්ධෝත්තම ප්‍රැන්සිස් පාප්වහන්සේ මෙම නත්තල් උදා දේව මෙහෙයේදී ප්‍රකාශ කළේ.\nඑයල සමාජ තත්ත්වය හෝ ජීවිතයේ සාර්ථකත්වය ලැබීමට වඩා ඉහළ තත්වයක් ලෙසයි පාප්වහන්සේ සඳහන් කළේ.\nනත්තල් උදා දේව මෙහෙය වතිකානුවේ ශාන්ත පීතර බැසිලිකා දෙව් මැදුරේදී 2,000ක පමණ පිරිසකගේ සහභාගීත්වයෙන් පැවැත්වුණේ සෞඛ්‍ය මාර්ගෝපදේශවලට අනුකූලවයි.\nකොවිඩ් වසංගත තත්ත්වය හේතුවෙන් බ්‍රිතාන්‍යයේ දෙවැනි එලිසබෙත් රැජිණ ද වින්ඩ්සර් මාලිගයේ රැඳී සිටීමට තීරණය කළේ සාම්ප්‍රදායික නත්තල් සැලසුම් අවලංගු කරමින්.\nලොව බටහිර කෙළවරේ පිහිටි අමෙරිකානු මහද්වීපයට අයත් රටවල්වලට මෙවරත් සුපුරුදු පරිදි නත්තල් උණුසුම විඳ ගැනීමට හැකිවුණේ සෙසු සියලු රටවල්වලින් පසුවයි.",
       "URL": "https://www.hirunews.lk/292146/දැවැන්ත-ඛේදවාචක-නොසලකා-හැරීමෙන්-ලෝකයේ-සංවේදී-බව-තුරන්-වන-බවට-පාප්-වහන්සේ-අනතුරු-අඟවයි",
       "Category": "Local News",
       "Parent URL": "https://www.hirunews.lk/local-news.php?pageID=1469"
}