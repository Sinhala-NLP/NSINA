{
       "Source": "hirunews",
       "Timestamp": "Sunday, 12 March 2023 - 7:57",
       "Headline": "දුම්රියෙන් සොයාගත් බිළිඳාගේ මව සහ පියා අද අධිකරණයට",
       "News Content": "මඩකලපුව බලා ධාවනය කිරීමට සූදානම්ව කොළඹ කොටුව දුම්රිය ස්ථානයේ නවතා තිබූ මීනගයා දුම්රියේ වැසිකිලියක දමාගොස් තිබියදී සොයා ගත් බිළිඳාගේ මව සහ පියා අද (11) අධිකරණයට ඉදිරිපත් කිරීමට නියමිතයි.\n26 හැවිරිදි පියා කොස්ලන්ද ප්‍රදේශයේදීත්, 25 හැවිරිදි මව බණ්ඩාරවෙල - නායබැද්ද ප්‍රදේශයේදීත් අත්අඩංගුවට ගත්තේ ඊයේ දිනයේදියි.\nඔවුන් විවාහ වී නොමැති අතර, කාන්තාව හපුතලේ - කොස්ලන්ද ප්‍රදේශයේ පදිංචි මෙම පුද්ගලයා සමග පැවැත්වූ ප්‍රේම සබඳතාවයේ ප්‍රතිඵලයක් ලෙස මෙම දරුවා උපත ලබා ඇති බවත්, විමර්ශනවලදී හෙළිව තිබෙනවා.\nතරුණිය ගැබ් ගැනීමත් සමග මීට මාස 4කට පමණ පෙරයි ඔවුන් කොළඹට පැමිණ ඇත්තේ.\nපෞද්ගලික විශ්වවිද්‍යාලයක ඉගෙනුම ලබමින් සිටින අතරතුර, දෙහිවල ප්‍රදේශයේ රැකියාවක නිරත වෙමින් මෙම තරුණයා, බිළිඳාගේ මව විවිධ ස්ථානවල රඳවාගෙන සිට ඇති බව විමර්ශනවල දී හෙළිව තිබෙනවා.\nපසුගිය 25 වනදා කොළඹ රෝහලක දී දරු ප්‍රසූතිය සිදුකර ඇති අතර, පසුව හෝටලයක රැදී සිටි සැකකාර මව බිලිඳා සිය පෙම්වතාට භාර දී බස් රථයකින් බණ්ඩාරවෙල බලා පිටත්ව ගොස් තිබුණා.\nඅනතුරුවයි දරුවා දුම්රිය වැසිකිලියේ දමා ගොස් තිබුණේ.",
       "URL": "https://www.hirunews.lk/329687/දුම්රියෙන්-සොයාගත්-බිළිඳාගේ-මව-සහ-පියා-අද-අධිකරණයට",
       "Category": "Local News",
       "Parent URL": "https://www.hirunews.lk/local-news.php?pageID=482"
}