{
       "Source": "hirunews",
       "Timestamp": "Saturday, 01 April 2023 - 20:36",
       "Headline": "ඩක්වත් ලුවිස් තීන්දුවෙන් පන්ජාබ්වරුන්ට ලකුණු 07ක ජයක්",
       "News Content": "ඉන්දීය ප්‍රීමියර් ලීග් තරගාවලියේ අද (01) පස්වරුවේ පැවති පන්ජාබ් කින්ග්ස් සහ කොල්කටා නයිට් රයිඩර්ස් අතර තරගයෙන් ලකුණු 07ක ජයක් ලැබීමට පන්ජාබ් කින්ග්ස් සමත් වුණා.\nමෙම ජයග්‍රහණය ඩක්වත් ලුවිස් න්‍යායය අනුව පන්ජාබ්වරුන්ට හිමිවූයේ තරගය අතරතුර ඇදහැලුණු වර්ෂාව හේතුවෙන්.\nතරගයේ කාසිය වාසිය දිනූ කොල්කටා කණ්ඩායමේ නායක ශ්‍රෙයාර් අයියර් තීරණය කළේ පළමුව පන්දු යැවීමටයි.\nඒ අනුව පිටියට පිවිසි පන්ජාබ්වරුන් පන්දුවාර 20 අවසානයේ කඩුලු 05ක් දැවී ලකුණු 191ක් ලබාගත්තේ ප්‍රතිවාදීන්ට ලකුණු 192ක දැවැන්ත ලකුණු පුවරුවක් තිළිණ කරමින්.\nඑහිදී විශිෂ්ට ඉනිමක් ක්‍රීඩා කළ භානුක රාජපක්ෂ පන්දු 32කට ලකුණු 50ක් ලබාගත්තා.\nශිකර් ධවාන් ලකුණු 40ක් සහ සෑම් කරන් නොදැවී ලකුණු 26ක් ලබාගත්තා.\nපිළිතුරු ඉනිම ක්‍රීඩා කිරීමට පිටියට පිවිසි කොල්කටා කණ්ඩායමේ පිතිකරුවන් යළිත් ක්‍රීඩාගාරය වෙත හරවා යැවීමට පන්ජාබ් පන්දු යවන්නන් සමත් වුණා.\nකොල්කටාව වෙනුවෙන් වැඩිම ලකුණු ලාභියා වූයේ ද ඇන්ඩෘ රසල් පමණයි. ඒ ලකුණු 35ක්.\nඅනෙක් කිසිදු ක්‍රීඩකයෙකුට හිතූ තරමට සාර්ථක වීමට ඉඩ ලැබුණේ නැහැ.\nතරගය අතරතුර වැස්ස ඇදහැලීම නිසාවෙන් පන්දුවාර 16කදී ලකුණු 154ක ඉලක්කයක් කොල්කටාවට හිමිවුව ද, ඩක්වත් ලුවිස් න්‍යායය මත පන්දුවාර 16 කෙළවර වන විට දී කොල්කටා ලකුණු පුවරුව දැක්වුණේ ලකුණු 146ක් ලෙසයි.\nඒ අනුව තරගයේ ජය පන්ජාබ් කින්ග්ස් කණ්ඩායමට හිමිවුණා.",
       "URL": "https://www.hirunews.lk/331481/ඩක්වත්-ලුවිස්-තීන්දුවෙන්-පන්ජාබ්වරුන්ට-ලකුණු-07ක-ජයක්",
       "Category": "Local News",
       "Parent URL": "https://www.hirunews.lk/local-news.php?pageID=440"
}