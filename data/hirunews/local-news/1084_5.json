{
       "Source": "hirunews",
       "Timestamp": "Sunday, 19 June 2022 - 10:15",
       "Headline": "බෝට්ටු ගමන වැරදුණු තවත් 41 ක් ඕස්ට්‍රේලියාවෙන් පිටුවහල්",
       "News Content": "නීතිවිරෝධී ලෙස බෝට්ටු මගින් ඔස්ට්‍රේලියාවට සංක්‍රමණය වීමට තැත් කළ ශ්‍රී ලාංකිකයන් 41 දෙනෙකු එරට වෙරළාරක්ෂක බළකායේ නිලධාරීන් පිරිසක් විසින් අත් අඩංගුවට ගෙන , ක්‍රිස්මස් දූපතේ රදවා තබා නැවතත් මෙරටට පිටුවහල් කර එවා තිබෙනවා.\nමොවුන් මීගමුව, මුලතිව්, හලාවත, උඩප්පුව, තොඩුවාව සහ මාරවිල යන ප්‍රදේශවල පදිංචිකරුවන් බව සඳහන්.\nමෙම පිරිසෙන් 35 දෙනෙකු වැඩිහිටියන් වූ අතර අනෙක් 06 දෙනා අවුරුදු 16 ට අඩු ළමුන් වනවා.\nමෙම ශ්‍රී ලාංකිකයන් ක්‍රිස්මස් දූපතේ සිට කටුනායක ගුවන් තොටුපළ වෙත එවා තිබූ අතර 100 කට අධික ඔස්ටේ්‍රලියානු ආරක්ෂක නිලධාරීන් පිරිසක් ද එම ගුවන් යානයෙන් කටුනායක ගුවන් තොටුපළ වෙත පැමිණ තිබුණා.\nමේ පිළිබඳව වැඩිදුර විමර්ශන කටයුතු සිදු කිරීම සදහා මෙම පිරිස කටුනායක ගුවන් තොටුපළ අපරාධ පරීක්ෂණ දෙපාර්තමේන්තු නිලධාරීන් වෙත භාර දීමට පියවර ගෙන තිබූණා.\nපසුව මෙම ශ්‍රී ලාංකිකයන් පිරිස ඊයේ රාත්‍රී මීගමුව අතිරේක මහේස්ත්‍රාත් මාලන් ජයසූරිය මහතා වෙත ඉදිරිපත් කළ අතර එහිදී මෙම ශ්‍රී ලාංකිකයන් අතර සිටි 37 දෙනෙකු ශරීර ඇප මත මුදා හැර තිබෙනවා.\nමෙම මුහුදු ගමන සංවිධාන කිරීමට ඍජුවම දායක වූ 04 දෙනෙකු රක්ෂිත බන්ධනාගාර ගත කිරීමටයි අධිකරණය නියෝග කර තිබුණේ.",
       "URL": "https://www.hirunews.lk/307545/බෝට්ටු-ගමන-වැරදුණු-තවත්-41-ක්-ඕස්ට්‍රේලියාවෙන්-පිටුවහල්",
       "Category": "Local News",
       "Parent URL": "https://www.hirunews.lk/local-news.php?pageID=1084"
}