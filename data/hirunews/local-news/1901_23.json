{
       "Source": "hirunews",
       "Timestamp": "Monday, 07 June 2021 - 10:16",
       "Headline": "ශ්‍රී ලංකා ආයෝජන සමුළුව ජනපති ප්‍රධානත්වයෙන් ඇරඹෙයි (වීඩියෝ)",
       "News Content": "2021 ශ්‍රී ලංකා ආයෝජන සමුළුව ජනාධිපති ගෝඨාභය රාජපක්ෂ විසින් අද ආරම්භ කරනු ලැබුවා.\nවීඩියෝ තාක්ෂණය ඔස්සේ පැවැත්වෙන මෙම තුන්දින සමුළුව සඳහා ලොව රටවල් 65 ක, 3,500 ක පමණ පිරිසක් සහභාගි වන අතර, එහිදී මෙරට ආයෝජන අවස්ථා 70 කට වැඩි සංඛ්‍යාවක් ඉදිරිපත් කිරීමට නියමිතයි.\nශ්‍රී ලංකා ආයෝජන සමුළුව සංවිධාන කර ඇත්තේ ආයෝජන මණ්ඩලය, ලංකා වානිජ මණ්ඩලය සහ කොළඹ කොටස් හුවමාරුව විසින්.\nශ්‍රී ලංකා ආයෝජන සමුළුවේ සමාරම්භක අවස්ථාවට එක්වෙමින් ජනාධිපති ගෝඨාභය රාජපක්ෂ ප්‍රකාශ කළේ මෙම සමුළුව ශ්‍රී ලංකාවට වැදගත් අවස්ථාවක දියත් කෙරෙන්නක් බවයි.\nදශක ගණනාවක් පුරා මෙරට ගොඩනගන ලද හැකියාවන් ආයෝජන අවස්ථාවන් ලෙස මෙමගින් ඉදිරිපත් කරන බවයි ජනාධිපතිවරයා කියා සිටියේ.\nමෙරට ආර්ථිකයේ සියලු අංශ නියෝජනය කරන ආයෝජන අවස්ථා ඊට අයත්.\nමෙරට වාර්ෂික ඒකපුද්ගල ආදායම වසර 2030 වනවිට ඇමෙරිකානු ඩොලර් 8000 දක්වා දෙගුණයකින් ඉහළ නැංවීම ලක් රජයේ අපේක්ෂාවයි.\nඒ සඳහා ආයෝජන ආකර්ශනය කර ගැනීමේ යටිතල පහසුකම්, දේශපාලන ස්ථාවරභාවය, ශක්තිමත් ආයතන මෙන්ම, හැකියාවන් සහිත ශ්‍රම බලකායක් මෙරට සිටින බවයි ජනාධිපතිවරයා අවධාරණය කළේ.\nපුනර්ජනනීය බලශක්ති ප්‍රභවයන්, මාර්ග පද්ධති ඇතුළු ව්‍යාපෘති තවදුරටත් ක්‍රියාත්මක වන අතර, මෙරට වරායන් ද විදේශීය ආයෝජන සඳහා අවස්ථාවන් රැසක් සපයන බව ජනාධිපති ගෝඨාභය රාජපක්ෂ ප්‍රකාශ කළා.\nශ්‍රී ලංකා ආයෝජන සමුළුව විදේශීය ආයෝජන ආකර්ශනය කිරීම සඳහා ආසියාවේ පැවැත්වෙන ප්‍රථම සහ විශාලතම අතත්‍ය සමුළුව ද වනු ඇති.",
       "URL": "https://www.hirunews.lk/273592/ශ්‍රී-ලංකා-ආයෝජන-සමුළුව-ජනපති-ප්‍රධානත්වයෙන්-ඇරඹෙයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1901"
}