{
       "Source": "hirunews",
       "Timestamp": "Sunday, 13 June 2021 - 19:36",
       "Headline": "කුමාර් සංගක්කාර සදාතනික ක්‍රීඩකයන් අතරට",
       "News Content": "ජාත්‍යන්තර ක්‍රිකට් කවුන්සිලයේ සදාතනික විශිෂ්ඨ ක්‍රීඩක ලැයිස්තුවට ශ්‍රී ලංකාවේ හිටපු සුපිරි ක්‍රිකට් ක්‍රීඩක කුමාර් සංගක්කාරද නම් කර තිබෙනවා.\nඒ අනුව අදාළ ක්‍රීඩක ලැයිස්තුවට එක්වු දෙවන ශ්‍රී ලාංකික ක්‍රීඩකයා ලෙස කුමාර් සංගක්කාර ඉතිහාස ගතවන අතර මීට පෙර හිටපු සුපිරි දඟ පන්දු යවන ක්‍රීඩක මුත්තයියා මුරලිදරන් එම ක්‍රිඩක ලැයිස්තුවට ඇතුලත් කෙරුණා.\nජාත්‍යන්තර ක්‍රිකට් සම්මේලනය විසින් මෙවර සදාතනික විශිෂ්ඨයින් අතරට ක්‍රීඩකයින් දස දෙනෙකු නම් කර තිබුණා.\nඒ, 1898 වසරේ ටෙස්ට් වරම් ලැබූ ඕස්ට්‍රේලියානු ක්‍රීඩක මොන්ටි නෝබල්, 1970 දශකයේ ක්‍රිකට් පිටිය වර්ණවත් කළ ඩෙස්මන් හේන්ස්, බොබ් විලිස් සහ අනූව දශකයේ කැපී පෙනුණු සිම්බාබ්වේ ක්‍රීඩක ඇන්ඩි ෆ්ලවර් ඇතුළු ක්‍රීඩකයින් සමඟින්.\n2015 වසරේ ක්‍රිකට් පිටියෙන් සමුගත් සංගක්කාර ටෙස්ට් තරඟ 134 කදී ලකුණු 12,400 ක් සහ එක්දින තරඟ 404 කදී ලකුණු 14,234 ක් රැස්කළා.\nසංගක්කාර ටෙස්ට් ශතක 38 ක් සහ එක්දින ශතක 25 ක් වාර්තා කිරීම විශේෂත්වයක්.\nඅඩුම ටෙස්ට් තරඟ සංඛ්‍යාවකින් ලකුණු 12,000 ක් රැස්කරගත් ක්‍රීඩකයා වන සංගක්කාර ටෙස්ට් පිටියේ 03 වන කඩුල්ල සඳහා මහේල ජයවර්ධන සමඟ ලකුණු 624 ක් රැස්කරගනිමින් ලෝක වාර්තාවක් පිහිටුවනු ලැබුවා.\nකඩුළු රකින්නෙකු ලෙස තරඟාවලියකදී වැඩිම ලකුණු සංඛ්‍යාවක් රැස්කරගත් ක්‍රීඩකයා මෙන්ම එක්දින තරඟවලදී ස්ටම්ප් කිරීමෙන් ක්‍රීඩකයින් වැඩිම සංඛ්‍යාවක් දවාලූ ක්‍රීඩකයා වන්නේද සංගක්කාරයි.",
       "URL": "https://www.hirunews.lk/274200/කුමාර්-සංගක්කාර-සදාතනික-ක්‍රීඩකයන්-අතරට",
       "Category": "Local News",
       "Parent URL": "https://www.hirunews.lk/local-news.php?pageID=1887"
}