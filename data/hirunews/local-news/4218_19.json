{
       "Source": "hirunews",
       "Timestamp": "Tuesday, 14 November 2017 - 18:59",
       "Headline": "ආරක්ෂක හමුදා සාමාජිකයින් වෙත ඉහළ ප්‍රතිලාභ රැසක්",
       "News Content": "ආරක්ෂක හමුදා සාමාජිකයින් වෙත ඉහළ ප්‍රතිලාභ රැසක් හිමිකර දීමට ජනාධිපති මෛත්‍රීපාල සිරිසේන මහතා තීරණය කර තිබෙනවා.\nඒ සඳහා කැබිනට් අනුමැතිය ලබා ගැනීමෙන් පසු අදාළ හිමිකම් හා ප්‍රතිලාභ කඩිනමින් ලබා දීමට නියමිත බව ජනාධිපති මාධ්‍ය අංශය නිකුත් කළ නිවේදනයේ සඳහන්.\nජනාධිපතිවරයාගේ උපදෙස් මත ලබාදීමට නියමිත හිමිකම් හා ප්‍රතිලාභ යටතේ ත්‍රස්තවාදී නොවන වෙනත් හේතුන් මත ක්‍රියාන්විත ප්‍රදේශයන්හිදී සහ ක්‍රියාන්විත නොවන ප්‍රදේශවල මෙහෙයුම් රාජකාරීවල යෙදී සිටියදී මියගිය සහ ආබාධිත වූ රණවිරුවන් සදහා ද මාසික වැටුප් සහ දීමනා ලබාදෙනු ඇති.\nආබාධිතව යුද හමුදා සේවය හැර ගිය රණවිරුවන්ගේ සේවා විශ්‍රාම වැටුප වයස අවුරුදු 55 දී 85‍% ලෙස සංශෝධනය වීමේදි දැනට අහිමි වී ඇති දුබලතා විශ්‍රාම වැටුප ද නැවත ලබාදීමට නියමිතයි.\nයුද්ධයේදී ආබාධිත තත්ත්වයට පත්ව සේවා කාලය අවුරුදු 10 හෝ 12 වඩා අඩු කාලයකින් විශ්‍රාම ගිය හෝ ඉවත්ව ගිය නිලධාරීන්ට සහ සෙසු නිලයන් හට, අහිමි වී ඇති විශ්‍රාම පාරිතෝෂිකය ලබාදෙනු ඇති බද ජනාධිපති මාධ්‍ය අංශය පවසනවා.\nස්වෙච්ඡා බලසේනාවේ සේවය කොට විශ්‍රාම ගොස් හෝ මියගොස් ඇති වැන්දඹු හා අනත්දරු විශ්‍රාම වැටුප් ක්‍රමයේ සාමාජිකත්වය ලබා ගැනීමට මනාපය පළ කිරීමට නොහැකි වූ විශ්‍රාමික සාමජිකයන්ගේ හා මියගිය සාමාජිකයන්ගේ ප්‍රතිලාභීන් හට නැවත සාමජිකත්වය ලබාදී ප්‍රතිලාභ හිමිකර ගැනීමට කටයුතු කිරීම ද අපේක්ෂිත ප්‍රතිලාභ අතර වනවා.\nයුද්ධයේදී ආබාධිත තත්ත්වයට පත්ව වසර 10 සහ 12ට අඩු සේවා කාලයකින් විශ්‍රාම ගොස් හෝ ඉවත්ව ගොස් ඇති නිලධාරින් හා සෙසු නිලයන් හට අහිමිව තිබූ සේවා විශ්‍රාම වැටුප් හිමිකම ලබා දී 2014.12.17 වැනි දින සිට බලපැවැත්වෙන පරිදි 2016 නොවැම්බර් මස 11 වැනිදා සිට ගෙවීම් සිදු කිරීමට අනුමැතිය ලබා දී තිබෙන බවද ජනාධිපති මාධ්‍ය අංශය පවසනවා.\nඔවුන් නිකුත් කළ නිවේදනයේ දැක්වෙන්නේ මියගිය රණවිරුවන්ගේ බිරින්දෑවරුන් සහ අබාධිතව වෛද්‍ය හේතූන් මත ඉවත්ව යන රණවිරුවන් හට වයස අවුරුදු 55 දී සියයට 85 ක් ලෙස සංශෝධනය කර ගෙවන විශ්‍රාම වැටුපට ඉතිරි 15‍% ක ප්‍රතිශතය රණවිරු සුරැකුම් දීමනාව ලෙස ප්‍රතිලාභියා මියයන තෙක්ම ගෙවීම මේ වසරේ ජනවාරි 1 වැනිදා සිට ක්‍රියාත්මක කිරීමට අනුමැතිය ලබාදී ඇති බවයි.\nඑමෙන්ම 2006-01- 01 දිනට පෙර විශ්‍රාම ගිය ත්‍රිවිධ හමුදා සාමාජිකයින්ගේ විශ්‍රාම වැටුප 6/2006 (IV) වැටුප් සංග්‍රහයට අනුව සංශෝධනය කර 2015-07- 01 දින සිට ක්‍රියාත්මක වන පරිදි වැඩි විශ්‍රාම වැටුපක් ලබාදීමට කටයුතු කර තිබෙන බවද අදාළ නිවේදනයේ වැඩිදුරටත් සඳහන්.",
       "URL": "https://www.hirunews.lk/176041/ආරක්ෂක-හමුදා-සාමාජිකයින්-වෙත-ඉහළ-ප්‍රතිලාභ-රැසක්",
       "Category": "Local News",
       "Parent URL": "https://www.hirunews.lk/local-news.php?pageID=4218"
}