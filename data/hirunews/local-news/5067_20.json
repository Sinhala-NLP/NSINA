{
       "Source": "hirunews",
       "Timestamp": "Friday, 29 April 2016 - 12:51",
       "Headline": "සීගිරියේ බඹරුන්ට දැළක්",
       "News Content": "සීගිරියේ බඹර වද බැඳ ඇති ප්‍රදේශය දැළකින් ආවරණය කිරීමට මධ්‍යම සංස්කෘතික අරමුදල තීරණය කර තිබෙනවා.\nසීගිරිය නැරඹීම සඳහා පැමිණෙන සංචාරකයින් නිරන්තරයෙන් බඹර ප්‍රහාරවලට ලක්වීම නිසා මෙම තීරණය ගත් බවයි එහි අධ්‍යක්‍ෂ ජනරාල් මහාචාර්ය ප්‍රිශාන්ත ගුණවර්ධන සඳහන් කළේ.\nඊයේ පස්වරුවේද සීගිරිය නැරඹීම සඳහා පැමිණි පාසල් සිසුන් පිරිසකට සහ විදෙස් සංචාරකයින්ට බඹර ප්‍රහාරයක් එල්ලවුණා.\nඑහිදී 10 දෙනෙකු සීගිරිය රෝහලට ඇතුළත් කෙරුණු අතර ජපන් ජාතිකයින් දෙදෙනෙකු සහ බංග්ලාදේශ භික්ෂුන් වහන්සේ නමක්ද ඊට ඇතුළත්.\nමෙලෙස සංචාරකයින් බඹර ප්‍රහාරවලට ලක්වීම නිසා බඹර වද ඉවත් කිරීමට මීට පෙර තීරණය කෙරුණා.\nකෙසේ වෙතත් පරිසර සංවිධාන දැක්වූ විරෝධතා මත එම තීරණය ඉවත් කර ගැනුනු බවයි මධ්‍යම සංස්කෘතික අරමුදලේ අධ්‍යක්‍ෂ ජනරාල් මහාචාර්ය ප්‍රිශාන්ත ගුණවර්ධන කියා සිටියේ.\nසමූහ වශයෙන් පැමිණෙන සංචාරකයින් සහ ඇතැම් පාසල් සිසු සිසුවියන් අධික ලෙස ශබ්ද නැගීම බඹරුන් ඇවිස්සීමට හේතුවක්.\nඒ සම්බන්ධයෙන්  මධ්‍යම සංස්කෘතික අරමුදලේ අධ්‍යක්‍ෂ ජනරාල්වරයා කරුණු පැහැදිළි  කරමින් කියා සිටියේ සාමූහික වශයෙන් සිංහ පාදයේ ඉහළට සීගිරිය නැරඹීම සඳහා යාමේදී ඝෝෂා නොකර ගමන් කිරීමෙන් මෙම තත්ත්වය මග හරවා ගත හැකි බවයි.",
       "URL": "https://www.hirunews.lk/132012/සීගිරියේ-බඹරුන්ට-දැළක්",
       "Category": "Local News",
       "Parent URL": "https://www.hirunews.lk/local-news.php?pageID=5067"
}