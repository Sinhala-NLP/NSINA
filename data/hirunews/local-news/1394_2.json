{
       "Source": "hirunews",
       "Timestamp": "Thursday, 27 January 2022 - 14:52",
       "Headline": "භානුක ඕස්ට්‍රේලියානු සංචාරය සඳහා තෝරා නොගත්තේ ඇයි ? ශ්‍රී ලංකා ක්‍රිකට් වෙතින් පැහැදිලි කිරීමක්",
       "News Content": "ලබන පෙබරවාරියේ පැවැත්වීම්ට නියමිත ඔස්ට්‍රෙලියානු සංචාරය සඳහා භානුක රාජපක්ෂ තෝරා නොගත්තේ මන්දැයි ශ්‍රී ලංකා ක්‍රිකට් ආයතනය පැහැදිළි කිරීමක් සිදුකර තිබෙනවා.\nමේ සම්බන්ධයෙන් අදහස් දක්වමින් ශ්‍රී ලංකා ක්‍රිකට් ආයතනයේ ජ්‍යෙෂ්ඨ නිලධාරියෙක් සඳහන් කළේ ශ්‍රී ලංකා කණ්ඩායමට ඇතුළත් වීම සඳහා සපුරාලිය යුතු ශාරීරික යෝග්‍යතා පරීක්ෂණය සඳහා තවමත් භානුක රාජපක්ෂ ඉදිරිපත් වී ඉන් සමත් ව නොතිබීම හේතුවෙන් ඔහු එම සංචාරය සඳහා සලකා නොබැලූ බවයි.\nකෙසේ වෙතත් ඕස්ට්‍රේලියානු තරග සංචාරයෙන් අනතුරුව ඉන්දියාවට එරෙහිව පැවැත්වෙන විස්සයි විස්ස තරගාවලියේ සංචිතයට පැමිණීම ඉලක්ක කර ගනිමින් ඔහු එම පරීක්ෂණයට මුහුණ දීමට නියමිතව ඇති බවත් අදාල ප්‍රකාශකයා ප්‍රකාශ කර සිටියා.\nඔස්ට්‍රේලියානු සංචාරයෙන් අනතුරුව ශ්‍රී ලංකා කණ්ඩායම් ඉන්දීය කණ්ඩායම සමඟ ටෙස්ට් තරග දෙකක් සහ පන්දුවාර 20 තරඟ තුනකට එක්වීමට නියමිතයි.\nපෙබරවාරි මස 25 වනදා ආරම්භ වන මෙම තරගාවලියේ පළමුව ටෙස්ට් තරග දෙක පැවැත්වෙන අතර ඉන් අනතුරුව පන්දුවාර විස්ස තරග 3ක් පැවැත්වීමටයි සැළසුම් කර ඇත්තේ.\nකෙසේ වෙතත් ශ්‍රී ලංකා ක්‍රිකට් ආයතනයේ ප්‍රධාන විධායක නිලධාරී ඈෂ්ලි ද සිල්වා සඳහන් කළේ, පන්දුවාර විස්ස තරග 3 පළමුව පවත්වා ඉන් පසු ටෙස්ට් තරග දෙක පැවැත්වීමට ඇති හැකියාව සම්බන්ධයෙන් සලකා බලන ලෙස ඉන්දීය ක්‍රිකට් පාලක මණ්ඩලයෙන් ඉල්ලීමක් කර ඇති බවයි.\nපන්දුවාර විස්ස තරගාවලියකට එක්වී ඔස්ට්‍රේලියාවේ සිට පැමිණෙන ශ්‍රී ලංකා ක්‍රිකට් ක්‍රීඩකයින්ට ඉන්දියාව සමඟ පන්දුවාර විස්ස තරඟාවලියට කෙලින්ම යාමට අවස්ථාව ලබා දීම සඳහා මෙලෙස තරග කාලසටහන සංශෝධනය කිරීමට ඉල්ලා සිටි බවයි ඔහු සඳහන් කළේ.\nඑම ඉල්ලීම සම්බන්ධයෙන් ඉන්දියාවෙන් යහපත් ප්‍රතිචාරයක් ලැබී ඇති බව පවසන ශ්‍රී ලංකා ක්‍රිකට් ආයතනය සඳහන් කලේ මේ සම්බන්ධයෙන් ඉන්දීය ක්‍රිකට් ආයතනය ඔවුන්ගේ අවසන් තීරණය ඉදිරියේදී ලබා දෙනු ඇති බවටයි.\nමෙම තරගාවලියේ ටෙස්ට් තරග දෙක බැංගලෝර් සහ මොහාලි හිදී පැවැත්වීමට නියමිත අතර T20 තරග ධර්මසාලා සහ ලක්නව්හිදී පැවැත්වීමට නියමිතයි.\nතරගාවලියේ මුල් කාලසසටහනට අනුව පෙබරවාරි 25 සිට මාර්තු 1 දක්වා පලමු ටෙස්ට් තරගයත්, මාර්තු 5වන දා සිට 9 දක්වා දෙවන ටෙස්ට් තරගයක් පැවැත්වීමට සැළලසුම් කර තිබෙනවා.\nදෙරට අතර පන්දුවාර 20 තරගාවලියේ පළමු තරගය මාර්තු 13 වැනිදා පැවැත්වෙන අතර, දෙවන තරගය පැවැත්වීමට සැලසුම් කර ඇත්තේ මාර්තු 15 වන දායි.\nමාර්තු 18 වනදා පැවැත්වෙන තෙවන සහ අවසන් පන්දුවාර 20 තරගාවලියෙන් පසු මෙම තරගාවලිය නිමාවනවා.",
       "URL": "https://www.hirunews.lk/295353/භානුක-ඕස්ට්‍රේලියානු-සංචාරය-සඳහා-තෝරා-නොගත්තේ-ඇයි-ශ්‍රී-ලංකා-ක්‍රිකට්-වෙතින්-පැහැදිලි-කිරීමක්",
       "Category": "Local News",
       "Parent URL": "https://www.hirunews.lk/local-news.php?pageID=1394"
}