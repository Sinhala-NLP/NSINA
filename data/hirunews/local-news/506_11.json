{
       "Source": "hirunews",
       "Timestamp": "Tuesday, 28 February 2023 - 19:30",
       "Headline": "පුංචි ඡන්දයට මුදල් නිදහස් කිරීමේ විපක්ෂ යෝජනාවට කථානායකවරයාගේ එකඟත්වය - හෙට පක්ෂ නායක රැස්වීමක් (වීඩියෝ)",
       "News Content": "2023 අයවැයෙන් මැතිවරණ පැවැත්වීම සදහා වෙන් කර ඇති මුදල් ප්‍රතිපාදන පළාත් පාලන ඡන්දයට පැවැත්වීමට නිදහස් කිරීමේ යෝජනාවක් පාර්ලිමේන්තුවට ඉදිරිපත් කිරීමට විපක්ෂ නායකවරයා කළ යෝජනාවට කථානායකවරයා එකඟ වී තිබෙනවා.\nවිපක්ෂ නායක සජිත් ප්‍රේමදාස ඇතුළු විපක්ෂ මන්ත්‍රී කණ්ඩායම් අද කථානායක මහින්ද යාපා අබේවර්ධන හමුවූ අවස්ථාවේදියි.\nඒ අනුව පළාත් පාලන ඡන්දය ඇතුළු කටයුතු සම්බන්ධයෙන් විශේෂ පක්ෂ නායක රැස්වීීමක් හෙට පැවැත්වීමටයි කතානායකවරයා තීරණය කර ඇත්තේ.\nකථානායක මහින්ද යාපා අබේවර්ධන ප්‍රකාශ කළේ පක්ෂ නායක රැස්වීමේදී ඉදිරි කටයුතු පිළිබඳ තීන්දු කළ හැකි බවයි.\nමේ අතර, පළාත් පාලන ඡන්ද විමසීම සම්බන්ධයෙන් සාකච්ඡා කිරීම සදහා ජාතික ජනබලවේගයේ නායක පාර්ලිමේන්තු මන්ත්‍රී අනුර කුමාර දිසානායක ඇතුලු එම පක්ෂයේ නියෝජිතයින් පිරිසක් ද අද මැතිවරණ කොමිෂන් සභාව වෙත පැමිණියා.\nමේ අතර, පළාත් පාලන ඡන්ද විමසීම පැවැත්විය යුතු බවට ඉන්දියාව හරහා ලක් රජයට බලපෑම් කරන බව ටෙලෝ සංවිධානයේ නායක පාර්ලිමේන්තු මන්ත්‍රී සෙල්වම් අඩෙයිකලනාදන් පවසනවා.\nවව්නියාවේ ඊයේ පැවති මාධ්‍ය හමුවකට එක්වෙමින් ඔහු මේ බව ප්‍රකාශ කර තිබුණා.",
       "URL": "https://www.hirunews.lk/328619/පුංචි-ඡන්දයට-මුදල්-නිදහස්-කිරීමේ-විපක්ෂ-යෝජනාවට-කථානායකවරයාගේ-එකඟත්වය-හෙට-පක්ෂ-නායක-රැස්වීමක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=506"
}