{
       "Source": "hirunews",
       "Timestamp": "Wednesday, 30 March 2016 - 7:55",
       "Headline": "ජනපති සභාව අමතද්දී විදුලිය ඇණහිටී",
       "News Content": "වයඹ පළාත් සෞඛ්‍ය සහ දේශීය වෛද්‍ය අමාත්‍යාංශයේ මෙහෙයවීමෙන් ඊයේ කුරුණෑගල පැවැති වයඹ පළාත් සෞඛ්‍ය සම්මාන උළෙලේ ප්‍රධාන ආරාධිතයා ලෙස සහභාගි වූ ජනාධිපති මෛත්‍රීපාල සිරිසේන සභාව අමතන අවස්ථාවේදී විදුලිය විසන්ධිවීමක් සිදුවුණා.\nජනාධිපතිවරයා සිය කතාව ආරම්භ කොට විනාඩි 10ක් පමණ ගතවද්දී ශ්‍රවණාගාරයේ විදුලිය විසන්ධි වූ අතර එම අවස්ථාවේදී එහි තිබූ විදුලි ජනන යන්ත්‍රය ක්‍රියා විරහිතවීම හේතුවෙන් පැය භාගයකට ආසන්න කාලයක් ශ්‍රවණාගාරය අඳුරේ පැවති බවයි වාර්තා වන්නේ.\nජනාධිපතිවරයා අතින් සමරු තිළිණ ප්‍රදානය කිරීම ද සිදුව ඇත්තේ විදුලි පන්දම් එළි ආධාරයෙන්.\nඉන් ස්වල්ප වේලාවකට පසුව විදුලිබලය යථා තත්ත්වයට පත්වූ බවයි වාර්තා වන්නේ.\nමීට පෙර ද මෙවැනිම ආකාරයට විදුලිය විසන්ධිවීම් හේතුවෙන් වයඹ පළාත් සභාවේ සභා වාර සහ පළාත් සභා ශ්‍රවනාගාරයේ පැවැති උත්සවවලට බාධා එල්ල වී තිබෙනවා.\nකෙසේ වෙතත්, මෙම උත්සවයේදී සභාව ඇමතූ ජනාධිපති මෛත්‍රීපාල සිරිසේන කියා සිටියේ අන්තර්ජාතික ජයග්‍රහණ ලබාගැනීම සඳහා සෞඛ්‍ය සේවය තවදුරටත් ශක්තිමත් කළ යුතු බවයි.",
       "URL": "https://www.hirunews.lk/129701/ජනපති-සභාව-අමතද්දී-විදුලිය-ඇණහිටී",
       "Category": "Local News",
       "Parent URL": "https://www.hirunews.lk/local-news.php?pageID=5110"
}