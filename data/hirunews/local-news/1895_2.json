{
       "Source": "hirunews",
       "Timestamp": "Thursday, 10 June 2021 - 8:23",
       "Headline": "මුහුදු කූඩැල්ලන් තොගයක් සමඟ සැකකරුවන් 45 ක් අත්අඩංගුවට",
       "News Content": "උතුරු සහ උතුරු මැද නාවික විධානයන්හි සිදුකළ සෝදිසි මෙහෙයුමකදී නීති විරෝධීව අල්ලන ලද මුහුදු කූඩැල්ලන් 4,040 ක් සමඟ සැකකරුවන් 45 දෙනෙකු නාවික හමුදා භාරයට ගෙන තිබෙනවා.\nසැකකරුවන් සමඟ කිමිදුම් උපකරණ තොගයක් ද සිය භාරයට ගනු ලැබූ බවයි නාවික හමුදාව සඳහන් කළේ.\nඋතුරු මැද නාවික විධානය, වලෙයිපාඩු මුහුදු ප්‍රදේශයේ සහ කිරන්චි ප්‍රදේශයේත්, උතුරු නාවික විධානය මඟින් වෙත්තලකේනි, නගර්කෝවිල් සහ පේදුරුතුඩුවට ඔබ්බෙන් වූ මුහුදු ප්‍ර‍දේශවල සිදුකළ මෙහෙයුම්වලදී මෙම සැකකරුවන් අත්අඩංගුවට ගෙන ඇති බව සඳහන්.\nසැකකරුවන් 23 ත් 57 ත් අතර වයස්වල පසුවන කල්පිටිය, වංකාලේ, වෙත්තලකේනි, මන්නාරම, පූනරීන්, නොරෝච්චෝලේ, අලියාවලෙයි, පල්ලවරායන්කට්ටු, කුමුලමුනයි, වෙරවිල් සහ මුල්ලියන් යන ප්‍රදේශයන්හි පදිංචිකරුවන්.\nඔවුන් ඉදිරි නීතිමය කටයුතු සඳහා කිළිනොච්චි සහ යාපනය ධීවර පරීක්‍ෂක කාර්යාල වෙත භාරදීමට කටයුතු කළ බවයි නාවික හමුදාව වැඩිදුරටත් සඳහන් කළේ.",
       "URL": "https://www.hirunews.lk/273885/මුහුදු-කූඩැල්ලන්-තොගයක්-සමඟ-සැකකරුවන්-45-ක්-අත්අඩංගුවට",
       "Category": "Local News",
       "Parent URL": "https://www.hirunews.lk/local-news.php?pageID=1895"
}