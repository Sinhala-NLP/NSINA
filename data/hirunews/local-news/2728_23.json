{
       "Source": "hirunews",
       "Timestamp": "Saturday, 16 May 2020 - 19:11",
       "Headline": "‘‘රට වෙනුවෙන් හිරු’’ සහන යාත්‍රා ක්‍රියාන්විතය අදත්",
       "News Content": "කොරෝනා වෛරසය ව්‍යාප්තවීමත් සමඟ දැඩි දුෂ්කරතා මැද, සරණක් අවැසිව සිටින අපේම ජනතාව වෙනුවෙන් ක්‍රියාත්මක ‘‘රට වෙනුවෙන් හිරු’’ සහන යාත්‍රා ක්‍රියාන්විතයට සමගාමීව පොදු ස්ථාන විෂබීජහරණය සහ ආරක්ෂිත ඇඳුම් හා උපකරණ බෙදාදීම් ඇතුළු වැඩසටහන් කිහිපයක් අදත් ක්‍රියාත්මක වුණා.\nහිරු සහන යාත්‍රා ක්‍රියාන්විතයට සමගාමීව හිරු මාධ්‍ය ජාලය ශ්‍රී ලංකා රතු කුරුස සමාජය හා එක්ව ක්‍රියාත්මක කරන පොදු ස්ථාන විෂබීජහරණය කිරීමේ වැඩසටහන් කොළඹ දිස්ත්‍රික්කය කේන්ද්‍ර කරගනිමින් ක්‍රියාත්මක වුණා.\nඒ අනුව කොළඹ දිස්ත්‍රික්කයේ කොල්ලූපිටිය පොලිස් ස්ථානය, බම්බලපිටිය පොලිස් ස්ථානය, සමූපකාර සංවර්ධන දෙපාර්තමේන්තුව සහ ආහාර කොමසාරිස් දෙපාර්තමේන්තුව විෂබීජහරණය කළා.\nමේ අතර, ‘‘රට වෙනුවෙන් හිරු’’ සහන යාත්‍රා ක්‍රියාන්විතයට සමගාමීව වතුපිටිවල මූලික රෝහලට අවශ්‍ය ආරක්ෂිත ඇඳුම් සහ උපකරණ අද පරිත්‍යාග කෙරුණා.",
       "URL": "https://www.hirunews.lk/240866/රට-වෙනුවෙන්-හිරු-සහන-යාත්‍රා-ක්‍රියාන්විතය-අදත්",
       "Category": "Local News",
       "Parent URL": "https://www.hirunews.lk/local-news.php?pageID=2728"
}