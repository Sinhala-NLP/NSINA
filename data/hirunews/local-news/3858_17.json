{
       "Source": "hirunews",
       "Timestamp": "Monday, 09 July 2018 - 6:39",
       "Headline": "යතුරුපැදි සොරකම් කළ අයෙක් මීගමුවේදී පොලිස් දැලේ",
       "News Content": "විවිධ ප්‍රදේශවලින් යතුරුපැදි සොරකම් කළ පුද්ගලයෙකු මීගමුව නීතිය බලාත්මක කිරීමේ පොලිස් ඒකකය විසින් ඊයේ (08) අත්අඩංගුවට ගෙන තිබෙනවා.\nමෙලෙස අත්අඩංගුවට ගැනුණු සැකකරු කටාන ප්‍රදේශයේ පදිංචිකරු එක්දරු පියෙක් බවයි අප වාර්තාකරු සඳහන් කළේ.\nසැකකරු වෘතියෙන් කාර්මික ශිල්පියෙක් වන අතර ඔහු සූදුවට ඇබ්බැහිව සිට ඇති බව සඳහන්.\nඅන්තර්ජාලය ඔස්සේ අලෙවි කිරීමට ඇති යතුරුපැදි මිලදී ගන්නා බව පවසමින් ඒවායේ හිමිකරුවන් රවටා සැකකරු විසින් එම යතරුපැදි සොරකම් කර ඇති බවයි වාර්තා වන්නේ.\nමෙලෙස සොරකම් කරන යතුරුපැදි හෝමාගම, මහරගම, තබ්බෝව, කෑගල්ල, මීරිගම වැනි ප්‍රදේශවලට අලෙවිකර තිබෙනවා.\nසූදු ක්‍රීඩාව සඳහා අවශ්‍ය මුදල් සොයාගැනීමට සැකකරු විසින් මෙලෙස යතුරුපැදි සොරකම් කර ඇති බවයි පොලිස් පරීක්ෂණ වලදී අනාවරණය වී ඇත්තේ.\nඅප වාර්තාකරු වැඩිදුරටත් සඳහන් කළේ සැකකරු අත්අඩංගුවට ගැනීමෙන් අනතුරුව ඔහු විසින් සොරකම් කරන යතුරුපැදි 10ක්ද පොලිස් භාරයට ගෙන ඇති බවයි.\nඅත්අඩංගුවට ගත් සැකකරු මීගමුව වැඩබලන මහේස්ත්‍රාත්වරයා හමුවට ඉදිරිපත් කළ බව සඳහන්.",
       "URL": "https://www.hirunews.lk/194794/යතුරුපැදි-සොරකම්-කළ-අයෙක්-මීගමුවේදී-පොලිස්-දැලේ",
       "Category": "Local News",
       "Parent URL": "https://www.hirunews.lk/local-news.php?pageID=3858"
}