{
       "Source": "hirunews",
       "Timestamp": "Sunday, 24 July 2022 - 17:35",
       "Headline": "දිනය නිමා වන විට ශ්‍රී ලංකා පළමු ඉනිම 6/315",
       "News Content": "සංචාරක පාකිස්ථාන කණ්ඩායම සහ ශ්‍රී ලංකා කණ්ඩායම අතර ගාල්ල අන්තර්ජාතික ක්‍රිකට් ක්‍රීඩාංගණයේ පැවැත්වෙන දෙවන හා අවසන් ටෙස්ට් තරගයේ පළමු දිනය නිමා වන විට පළමු ඉනිමට, ශ්‍රී ලංකා කණ්ඩායම කඩුළු 6ක් දැවී ලකුණු 315 ලබා සිටිනවා.\nතරගයේ කාසිය වාසිය දිනා ගත් ශ්‍රී ලංකා නායක දිමුත් කරුණාරත්න මුලින් ම පන්දුවට පහර දීමට තීරණය කළා.\nඒ අනුව පිටියට පිවිසි ශ්‍රී ලංකා ආරම්භක පිතිකරු යුවල වන දිමුත් කරුණාරත්න සහ ඕෂධ ප්‍රනාන්දු පළමු කඩුල්ල වෙනුවෙන් ලකුණු 92ක සබඳතාවක් ගොඩ නැගුවා.\nඑම සබඳතාව බිඳ වැටුණේ ලකුණු පනහක් ලබා සිටි ඕෂධ ප්‍රනාන්දු, මොහොමඩ් නවාස්ගේ පන්දුවක් හමුවේ මොහොමඩ් රිස්වාන් අතට උඩ පන්දුවක් ලබා දෙමින් දැවී යාමෙන්.\nඉන් අනතුරුව පිටියට පිවිසි කුසල් මෙන්ඩිස්ට වැඩි වේලාවක් කඩුල්ලේ රැඳී සිටින්නට හැකියාවක් ලැබුණේ නැහැ.\nඔහු අවාසනාවන්ත අයුරින් දුවද්දී දැවීයාමකට හසු වන විට ලබා සිටියේ ලකුණු 3ක් පමණි.\nඅනතුරුව පිටියට පිවිසියේ තම සිය වෙනි ටෙස්ට් තරගය ක්‍රීඩා කරන ඇන්ජලෝ මැතිව්ස්.\nඔහු හා එක්ව නායක දිමුත් කරුණාරත්නට ශක්තිමත් ඉනිමක් ශ්‍රී ලංකා ලකුණු පුවරුව වෙනුවෙන් ගොඩ නැගීමට හැකි වූයේ නැහැ.\nලකුණු 40ක් ලබා සිටිය දී නායක දිමුත් කරුණාරත්න දැවී ගියේ, ඔවුන් දෙදෙනාගේ සබඳතාව ලකුණු 24කට සීමා කරමින්.\nඅනතුරුව පිටියට පිවිසියේ දිනේෂ් චන්දිමාල්.\nචන්දිමාල් හා මැතිව්ස් එක්ව පාකිස්ථාන පන්දු යවන්නන් යම් පමණකට ඔවුන්ගේ ග්‍රහණයට නතු කර ගන්න සමත් වුණා.\nඒ අනුව ඔවුන් දෙදෙනා එක්ව වටිනා ලකුණු 75ක සබඳතාවක් ගොඩ නැගූ අතර ඇන්ජලෝ මැතිව්ස්ට තම සිය වෙනි තරගයේ දී අර්ධ ශතයකයක් වාර්තා කර ගැනීමට තිබූ අවස්ථාව මග හැරී ගියේ ලකුණු 8කින්.\nඅනතුරුව චන්දිමාල් හා එක් වූ ධනංජය ද සිල්වාටත් ශ්‍රී ලංකා ලකුණු පුවරුවට යම් අස්වැසිල්ලක් එක් කරන්නට හැකියාවක් ලැබුණේ ඔවුන් දෙදෙනා අතර ලකුණු 63ක සබඳතාවක් ශ්‍රී ලංකා ඉනිමට එකතු කරමින්.\nචන්දිමාල් දැවී යන විට ඔහු ලකුණු 80ක් ලබා සිටි අතර දිනය නිමා වන විට ඔහු ශ්‍රී ලංකා ඉනිම තුළ වැඩි ම ලකුණු ප්‍රමාණයක් රැස් කළ පිතිකරුවා ද වුණා.\nඉන් අනතුරුව ධනංජය ද සිල්වා ලකුණු 33ක් ලබා සිටිය දී නසීම් ශාගේ පන්දුවක් කෙලින් ම කඩුල්ලේ වැදී දැවී යාමය ලක් වුණා.\nඒ වන විට පිතිකරණයේ යෙදෙමින් සිටියේ ශ්‍රී ලංකා කණ්ඩායමේ කඩුළු රකින පිතිකරු නොරෝෂන් දික්වැල්ලයි.\nඔහු තම පිත්ත වේගයෙන් හසුරවමින් සිටි අතරතුරේ ඔහුගේ සහායට අනෙක් අන්තයට එක් වූ යේ අද දිනයේ ටෙස්ට් වරම් දිනාගත් දුනිත් වෙල්ලාගේ යි.\nදිනය නිමා වන විට ඔවුන් දෙදෙනා කඩුල්ලේ රැඳී සිටි අතර නිරෝෂන් දික්වැල්ල පන්දු 43ක දී වේගවත් ලකුණු 42ක් ලබා සිටිනවා.\nඔහුගේ ඉනිමට හතරේ පහර පහක් සහ එක් හයේ පහරක් ඇතුළත්.\nඅනෙක් අනතයේ කඩුල්ලේ රැඳී සිටින දුනිත් වෙල්ලාලගේ නොදැවී ලකුණු 6ක් ලබාගෙන සිටිනවා.\nපාකිස්ථාන කණ්ඩායම වෙනුවෙන් මොහොමඩ් නවාස් ලකුණු 71කට කඩුළු දෙකක් ලබා ගත් අතර, නසීම් ශා, නවුමන් අලී සහ යසීර් ෂා අතර ශ්‍රී ලංකා කණ්ඩායමේ එක් කඩුල්ල බැගින් බෙදී ගියා.\nහෙට තරගයේ දෙවැනි දිනයයි.රක පාකිස්ථාන කණ්ඩායම සහ ශ්‍රී ලංකා කණ්ඩායම අතර ගාල්ල අන්තර්ජාතික ක්‍රිකට් ක්‍රීඩාංගණයේ පැවැත්වෙන දෙවන හා අවසන් ටෙස්ට් තරගයේ පළමු දිනය නිමා වන විට පළමු ඉනිමට, ශ්‍රී ලංකා කණ්ඩායම කඩුළු 6ක්. දැවී ලකුණු 315 ලබා සිටිනවා.",
       "URL": "https://www.hirunews.lk/310851/දිනය-නිමා-වන-විට-ශ්‍රී-ලංකා-පළමු-ඉනිම-6-315",
       "Category": "Local News",
       "Parent URL": "https://www.hirunews.lk/local-news.php?pageID=996"
}