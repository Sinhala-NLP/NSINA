{
       "Source": "hirunews",
       "Timestamp": "Tuesday, 18 February 2020 - 13:55",
       "Headline": "යශෝධ රංගේබණ්ඩාරගේ රියදුරු බලපත්‍රය මාස 6 කට අත්හිටුවයි",
       "News Content": "හලාවත - බංගදෙණිය ප්‍රදේශයේදී බීමතින් රිය පදවා දේපළ හානි සිදුකිරීම හා පුද්ගලයෙකුට තුවාල සිදුකිරීමේ සිද්ධියට අදාළව පාර්ලිමේන්තු මන්ත්‍රී පාලිත රංගේ බණ්ඩාරගේ පුත් යශෝධ රංගේ බණ්ඩාරට රුපියල් 32,500ක දඩ මුදලක් නියම කිරීමට හලාවත දිසා විනිසුරු මංජුල රත්නායක නියෝග කර තිබෙනවා.\nඒ ඊට අදාළ නඩුව හලාවත මහේස්ත්‍රාත් අධිකරණයේ අද කැඳවූ අවස්ථාවේදීයි.\nඑහිදී දඩ මුදල නොගෙවන්නේ නම්, මාස 6 ක සිරදඬුවම් පැනවීමට මහේස්ත්‍රාත්වරයා නියෝග කරනු ලැබුවා.\nඑමෙන්ම, සැකකරුගේ රියදුරු බලපත්‍රය ද මාස 6 ක කාලයකට අත්හිටුවීමටයි මහේස්ත්‍රාත්වරයා මෙහිදී වැඩිදුරටත් නියෝග කළේ.\nරිය අනතුරෙන් අලාභ හානි සිදුවූ නිවස යළි අලූත්වැඩියා කටයුතු කර අධිකරණයට වාර්තා කරන ලෙසත්, රජයේ වාහනයකට අලාභ හානි සිදුකිරීමට අදාළව වෙනත් නඩුවක් ගොනුකරන ලෙසත්,  මහේස්ත්‍රාත්වරයා එහිදී නියෝග කරනු ලැබුවා.\nහලාවත - පුත්තලම ප්‍රධාන මාර්ගයේ බංගදෙනිය - කෝට්ටපිටිය මංසන්ධියේදී මෙම රිය අනතුර සිදුවූයේ පසුගිය වසරේ ජුනි 6 වනදායි.",
       "URL": "https://www.hirunews.lk/234704/යශෝධ-රංගේබණ්ඩාරගේ-රියදුරු-බලපත්‍රය-මාස-6-කට-අත්හිටුවයි",
       "Category": "Local News",
       "Parent URL": "https://www.hirunews.lk/local-news.php?pageID=2894"
}