{
       "Source": "hirunews",
       "Timestamp": "Thursday, 03 February 2022 - 18:47",
       "Headline": "ඇමරිකා ප්‍රහාරයකින් අයි එස් නායකයෙකු මරුට",
       "News Content": "අමරිකා ආරක්ෂක අංශ විසින් වයඹදිග සිරියාවේ සිදු කළ මෙහෙයුමකදී ISIS සන්නද්ධ ත්‍රස්ත කණ්ඩායමේ නායකයෙකු වන අබු ඉබ්‍රාහිම් අල් හෂිමි අල් කුරේෂි (Abu Ibrahim al-Hashimi al-Qurayshi) මියගොස් තිබෙනවා.\nඒ සිරියාවේ ඉඩ්ලිබ් නුවරට ආසන්න අට්මේ නම් ප්‍රදේශයේදී.\nජනාධිපති ජෝ බයිඩ්න් නිවේදනය කර ඇත්තේ නායක අබු බකර් අලි බැග්ඩාඩි (Abu Bakr al-Baghdadi) ඝාතනයෙන් අනතුරුව සිරියාවේ සිදුවූ විශාලතම මෙහෙයුම මෙය බවයි.\nISIS නායකයා ඝාතනය කළ එම මෙහෙයුම සිදු කෙරුණේ 2019 වසරේදීයි.\nඅයි.එස්. ත්‍රස්ත සංවිධානයේ නායකත්වය හෙබවූ අබු ඊබ්‍රහිම් අල් හෂිමි අල් කුරයිෂි හමුදා මෙහෙයුම අතරතුර සිය පවුලේ සාමාජිකයන් සමඟ සියදිවි හානි කරගෙන ඇති බවට ද ධවල මන්දිරය නිවේදනය කර තිබෙනවා.\nමෙම මෙහෙයුමෙන් ළමුන් 6 දෙනෙකු සහ කාන්තාවන් ද ඇතුලුව තවත් විශාල පිරිසක් මියගොස් තිබෙනවා.\nපෙන්ටගන වාර්තාවලට අනුව මෙමගින් ඇමරිකා ආරක්ෂක අංශවලට කිසිදු හානියක් සිදුවී නැහැ.\nඅමෙරිකානු ජනාධිපති ධුරයට ජෝ බයිඩ්න් පත්වීමෙන් පසු අන්තවාදයට එරෙහිව මෙහෙයුමක් ක්‍රියාත්මක කළ පළමු අවස්ථාව ද මෙය වනවා.\nසිරියානු මාධ්‍ය වාර්තා කරන්නේ මෙහිදී කුඩා දරුවන් 6 දෙනෙක් ඇතුළු පුද්ගලයින් 13 දෙනෙක් ජීවිතක්ෂයට පත්ව ඇති බවයි.",
       "URL": "https://www.hirunews.lk/296087/ඇමරිකා-ප්‍රහාරයකින්-අයි-එස්-නායකයෙකු-මරුට",
       "Category": "Local News",
       "Parent URL": "https://www.hirunews.lk/local-news.php?pageID=1377"
}