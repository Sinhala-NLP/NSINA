{
       "Source": "hirunews",
       "Timestamp": "Saturday, 14 March 2020 - 13:06",
       "Headline": "කොරෝනා ආසාදිත බවට සැකයෙන් 103ක් දිවයිනේ රෝහල්වල",
       "News Content": "කොවිඩ් නයින්ටීන් හෙවත් කොරෝනා වෛරසය ආසාදිත බවට සැක කරන පුද්ගලයින් 103 දෙනෙකු දිවයිනේ රෝහල් 15ක මේ වන විට ප්‍රතිකාර ලබන බව වසංගත රෝග විද්‍යා අංශය පවසනවා.\nඑමගින් අද උදෑසන නිකුත් කළ නවතම වාර්තාවේ දැක්වෙන්නේ ජාතික බෝවන රෝග විද්‍යා ආයතනය හෙවත් අයි.ඩී.එච්. රෝහලේ පුද්ගලයින් 35 දෙනෙකු වෛද්‍ය අධීක්ෂණය යටතේ පසුවන බවයි.\nකොරෝනා රෝගය ආසාදනය වූ බවට හඳුනා ගත් රෝගීන් 5 දෙනා ද අයි.ඩී.එච්. රෝහලේ තවදුරටත් ප්‍රතිකාර ලබනවා.\nමීට අමතරව කුරුණෑගල ශික්ෂණ රෝහලේ පුද්ගලයින් 16 දෙනෙකු සහ ගම්පහ රෝහලේ පුද්ගලයින් 13 දෙනෙකු ප්‍රතිකාර ලබන බවයි වසංගත රෝග විද්‍යා අංශය සඳහන් කළේ.\nමේ අතර, ශ්‍රී ලංකාවේ සංචාරයක් නිමවා රුසියාව බලා යාමට කටුනායක ගුවන් තොටුපළට පැමිණි පෝලන්ත ජාතිකයින් සිව් දෙනෙකු කොරෝනා වෛරසය වැලදී ඇති බවට සැකපිට අයි.ඩී.එච්. රෝහල වෙත අද යොමු කෙරුණා. එහිදී ඔවුන්ට මෙම වෛරසයේ මූලික රෝග ලක්ෂණ ඇති බැවින් අයි.ඩී,එච්. රෝහල වෙත රැගෙන යාමට කටයුතු කර ඇති බවයි කටුනායක ගුවන් තොටුපළේ වෛද්‍ය මධ්‍යස්ථානය සඳහන් කළේ.\nමෙම සිව් දෙනා ශ්‍රී ලංකාවේ සංචාරය සඳහා පැමිණ ඇත්තේ පසුගිය මස 26 වන දා වන අතර අද පෙරවරු 9ට යළි රුසියාවේ මොස්කව් නුවර බලා යන ඒරොෆ්ලොට් ගුවන් සේවයේ ඕ.එල්. 048 දරණ ගුවන් යානයෙන් ගුවන් ගතවීමට නියමිතව තිබූ බවයි හිරු ගුවන් තොටුපළ වාර්තාකරු සදහන් කළේ.\nමේ අතර අද පෙරවරුව වන විට දකුණු කොරියාව, ඉතාලිය සහ ඉරානය යන රටවලින් පැමිණි ශ්‍රී ලාංකික ගුවන් මගීන් 1631 දෙනෙකු නිරෝධායන මධ්‍යස්ථාන වෙත යොමු කර තිබෙනවා.\nමේ අතර, නිරෝධායන කටයුතු සඳහා කටුනායක සිට පොළොන්නරුව - කන්දකාඩු නිරෝධායන මධ්‍යස්ථානය වෙත මගීන් පිරිසක් රැගෙන ගිය බස් රථයක් යළි පැමිණෙන අතරතුර අනතුරට ලක්ව තිබෙනවා.\nඒ, කැකිරාව - ඇලගමුව ප්‍රදේශයේදීයි. කෙසේ වෙතත්, අනතුර සිදුවන අවස්ථාවේදී බස් රථයේ සිට ඇත්තේ රියදුරු පමණක් වන අතර, ඔහුට නින්ද යාම හේතුවෙන් මෙම අනතුර සිදුව ඇති බවයි පොලීසිය ප්‍රකාශ කළේ.\nඉන්දියාවට රැගෙන විත් නිරෝධායනය කළ ඩයමන්ඞ් ප්‍රින්සස් නෞකාවේ සේවය කළ ශ්‍රී ලාංකිකයින් දෙදෙනාට නව කොරෝනා වෛරසය ආසාදනය වී නොමැති බව තහවුරු වී තිබෙනවා.\nඒ අනුව ඔවුන් අද උදෑසන කටුනායක ජාත්‍යන්තර ගුවන් තොටුපළින් දිවයිනට පැමිණි බවයි වාර්තා වන්නේ.\nඉන්දියාවේ හමුදා වෛද්‍ය කඳවුරක රදවා නිරෝධායනයට ලක් කිරීමෙන් අනතුරුව ඔවුන් දෙදෙනාට කොරෝනා වෛරසය ආසාදනය වී නොමැති බව තහවුරු වීමෙන් පසු ඊයේ රාත්‍රී 10ට පමණ නවදිල්ලි නුවරින් පිටත් වූ ශ්‍රී ලන්කන් ගුවන් සේවයට අයත් යානයකින් මෙරටට පිටත් කර එවූ බවයි නවදිල්ලි නුවර ශ්‍රී ලංකා නියෝජ්‍ය මහකොමසාරිස් නිලූක කඳුරුගමුව සඳහන් කළේ බවයි.\nමේ අතර, ප්‍රංශය, ස්පාඤ්ඤ, ජර්මනිය, ස්විට්සර්ලන්තය, ඩෙන්මාර්කය, නෙදර්ලන්තය, ස්වීඩනය, ඔස්ට්‍රියාව යන රටවල සිට පැමිණෙන ගුවන් මගීන්ට මෙරටට පැමිණීම වළක්වාලමින් පනවා ඇති තහනම අද මධ්‍යම රාත්‍රියේ සිට ක්‍රියාත්මකයි.\nවැඩබලන ආරක්ෂක මාණ්ඩලික ප්‍රධානී, යුද හමුදාපති ලුතිනන් ජෙනරාල් ශවේන්ද්‍ර සිල්වා හිරු ප්‍රවෘත්ති අංශයට කියා සිටියේ මෙරටට පැමිණි පිරිස් නිරෝධායනය කිරීම හේතුවෙන් කොරෝනා වෛරසය ආසාදිත රෝගීන් දෙදෙනෙකු හඳුනා ගැනීමට හැකි වූ බවයි.",
       "URL": "https://www.hirunews.lk/236486/කොරෝනා-ආසාදිත-බවට-සැකයෙන්-103ක්-දිවයිනේ-රෝහල්වල",
       "Category": "Local News",
       "Parent URL": "https://www.hirunews.lk/local-news.php?pageID=2853"
}