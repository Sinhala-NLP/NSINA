{
       "Source": "hirunews",
       "Timestamp": "Sunday, 09 July 2023 - 17:15",
       "Headline": "පොලිස්පති සී. ඩි. වික්‍රමරත්නට මාස 03 ක සේවා දිගුවක්",
       "News Content": "ජනාධිපති රනිල් වික්‍රමසිංහ විසින් ආණ්ඩුක්‍රම ව්‍යවස්ථා සභාවේ අනුමැතියට යටත්ව තවත් මාස 03 කාලයක් සඳහා පොලිස්පතිවරයා ලෙස සී.ඩී.වික්‍රමරත්න පත්කර තිබෙනවා.\nඒ, පොලිස්පති ධුරය සම්බන්ධයෙන් ජනාධිපති රනිල් වික්‍රමසිංහ සහ මහජන ආරක්ෂක අමාත්‍ය ටිරාන් අලස් අතර අද පස්රුවේ පැවති විශේෂ සාකච්ඡාවකින් අනතුරුවයි.\n2020 වසරේ නොවැම්බර් මස 27 වනදා පොලිස්පති ධුරයට පත්වූ සී.ඩී වික්‍රමරත්න විශ්‍රාම යාමට නියමිතව තිබුණේ මාර්තු මස 26 වනදායි.\nකෙසේ වෙතත් එහිදී ඔහුට මාස තුනක සේවා දිගුවක් ජනාධිපතිවරයා විසින් ලබාදී තිබුණා.\nඑම සේවා දිගුව අවසන්වූයේ ඉකුත් ජුනි 26 වනදායි.\nඒ අනුව සති දෙකක කාලයක් පොලිස්පති ධුරය පුරප්පාඩුව පැවතියා.\nඑවන් පසුබිමකයි පොලිස්පති ධුරය සම්බන්ධයෙන් විශේෂ සාකච්ඡාවක් අද පස්වරුවේ ජනාධිපති රනිල් වික්‍රමසිංහ සහ මහජන ආරක්ෂක අමාත්‍ය ටිරාන් අලස් අතර පැවැත්වුණේ.\nජනාධිපතිවරයා මීට පෙර මහජන ආරක්ෂක අමාත්‍යවරයාට දැනුම් දී තිබුණේ පොලිස්පති ධුරය සඳහා පත්කරන්නේ කවුරුන්ද යන්න සම්බන්ධයෙන් තමන්ගේ අවසන් තීරණය අද සාකච්ඡාවේදී ලබාදෙන ලෙසයි.\nඒ අනුව හිටපු පොලිස්පති සී.ඩී.වික්‍රමරත්න මාස 03 ක කාලයක් සඳහා යළිත් පොලිස්පති ධුරයට පත්කිරීමට මහජන ආරක්ෂක අමාත්‍ය ටිරාන් අලස් නිර්දේශ කර තිබෙනවා.",
       "URL": "https://www.hirunews.lk/340618/පොලිස්පති-සී-ඩි-වික්‍රමරත්නට-මාස-03-ක-සේවා-දිගුවක්",
       "Category": "Local News",
       "Parent URL": "https://www.hirunews.lk/local-news.php?pageID=199"
}