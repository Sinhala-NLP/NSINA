{
       "Source": "hirunews",
       "Timestamp": "Sunday, 20 September 2020 - 22:43",
       "Headline": "විනය පරීක්ෂණයකින් හරීන් ඉවත් කරනවාද ? (වීඩියෝ)",
       "News Content": "හරීන් ප්‍රනාන්දු සිදුකළ ප්‍රකාශයට එරෙහිව පූජ්‍ය පක්ෂය සහ දේශපාලනඥයින් විවිධ අදහස් පළ කළා.\nසිංහල රාවය සංවිධානයේ පුජ්‍ය මාගල්කන්දේ සුදත්ත හිමි කියා සිටියේ ආගමික නායකයින්ට ගරහන කල්ලි කණ්ඩායම් සජිත් ප්‍රේමදාසගේ කණ්ඩායමේ  සිටින බවත් හරීන් ප්‍රනාන්දුගේ ප්‍රකාශය සම්බන්ධයෙන් ගන්නා වූ  ක්‍රියාමාර්ග කවරේද යන්න පිලිබඳ විපක්ෂ නායක සජිත් ප්‍රේමදාසගෙන් ප්‍රශ්න කරන බවයි.\nමේ අතර සමගි ජන බලවේගයේ පාර්ලිමේන්තු මන්ත්‍රී තිස්ස අත්තනායක කියා සිටියේ තම පක්ෂය තුළ සිටින කවර අයෙකු හෝ කවර පක්ෂයක සිටින අයෙකු විසින් හෝ කිසියම් ආගමකට නිගරු කරමින් කටුයුතු කිරීම අනුමත නොකළයුතු  ක්‍රියාවක් බවයි.\nඑහිදී වැඩිදුරත් අදහස් දක්වමින් ඔහු කියා සිටියේ ඉතිහාසයේ සිටම එහි පාඩම් එක්සත් ජාතික පක්ෂයට ලැබුණු බවයි.\nමේ අතර හරීන් ප්‍රනාන්දුගේ ප්‍රකාශය සම්බන්ධයෙන් විනය පරීක්ෂණයක් ක්‍රියාත්මක කරනවද නැත්ද යන්න පිලිබඳ විපක්ෂ නායක සජිත් ප්‍රේමදාසගෙන් ප්‍රශ්න කරන බව රාජ්‍ය අමාත්‍ය ෂෙහාන් සේමසිංහ මාධ්‍ය වෙත අදහස් ප්‍රකාශ කළා.\nහරීන් ප්‍රනාන්දු පාර්ලිමේන්තු මන්ත්‍රීවරයා කාදිනල් හිමිපාණන් පිළිබඳ කළ ප්‍රකාශය සම්බන්ධයෙන් පක්ෂ අභ්‍යයන්තරයේ සාකච්ඡා කරන බව සමගි ජන බලවේගයේ නායක විපක්ෂ නායක සජිත් ප්‍රේමදාස ප්‍රකාශ කළා.\nඔහු මේ බව සඳහන් කළේ මාතර ප්‍රදේශයේ කිතුණු දේවස්ථානයකට පැමිණීමෙන් අනතුරුව මාධ්‍ය යොමුකළ ප්‍රශ්නවලට පිළිතුරු ලබාදෙමින්.\nරාජ්‍ය අමාත්‍ය පියල් නිශාන්ත මාධ්‍ය වෙත අදහස් දක්වමින් ප්‍රකාශ කළේ  ආගමික නායකයින් විවේචනය කිරීම සම්බන්ධයෙන් පාර්ලිමේන්තු මන්ත්‍රී හරීන් ප්‍රනාන්දුට ද මංගල සමරවීරට අත්වූ ඉරණම අත් විය හැකි බවයි.",
       "URL": "https://www.hirunews.lk/250708/විනය-පරීක්ෂණයකින්-හරීන්-ඉවත්-කරනවාද-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2441"
}