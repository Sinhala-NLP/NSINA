{
       "Source": "hirunews",
       "Timestamp": "Sunday, 16 October 2022 - 7:42",
       "Headline": "ජල විදුලි නිෂ්පාදනය 60% දක්වා ඉහළට (වීඩියෝ)",
       "News Content": "ජාතික විදුලිබල පද්ධතියට මේ වනවිට ජල විදුලියෙන් 60% ක ධාරිතාවක් එක් කෙරෙන බව විදුලිබල මණ්ඩලය පවසනවා.\nමේ වනවිට විදුලි බලාගාර ආශ්‍රිත ජලාශවල ජල ධාරිතාවය 78% මට්ටමට ළඟා වී තිබෙනවා.\nඒ සමඟ ඊයේ සහ පෙරේදා දින දෙක තුළ ජල විදුලි උත්පාදනයෙන් ජාතික පද්ධතියට 60% ක ධාරිතාවක් එක් කර ඇති අතර, තාප, සුළං සහ විදුලි නිෂ්පාදනයෙන් ඉතිරි විදුලි අවශ්‍යතාවය සපුරාගෙන ඇති බවයි විදුලිබල මණ්ඩලයේ උසස් නිලධාරියෙකු සඳහන් කළේ.\nමේ අතර, නඩත්තු කටයුතු සඳහා පසුගිය ජුනි මාසයේදී අක්‍රීය කෙරුණු නොරොච්චෝලේ ලක් විජය ගල් අඟුරු බලාගාරයේ දෙවන ජනන යන්ත්‍රය එළැඹෙන සතියේදී ජාතික පද්ධතියට එක් කිරීමට ද නියමිතයි.\nඑමගින් මෙගාවොට් 300 ක ධාරිතාවක් ජාතික පද්ධතියට එක් කෙරෙනවා. නොරොච්චෝලේ බලාගාරය මෙගාවොට් 300 බැගින් උත්පාදනය කෙරෙන ජනන යන්ත්‍ර 03 කින් සමන්විතයි.\nමේ වනවිට ක්‍රියාත්මක ජනන යන්ත්‍ර දෙක මගින් මෙගාවොට් 600 ක් ජාතික පද්ධතියට එක් කෙරෙන අතර, නඩත්තු කටයුතු සිදු කෙරෙන දෙවන ජනන යන්ත්‍රයත් පද්ධතියට එක් කිරීමෙන් අනතුරුව බලාගාරය පූර්ණ ධාරිතාවයෙන් ක්‍රියාත්මක වනු ඇති.",
       "URL": "https://www.hirunews.lk/317990/ජල-විදුලි-නිෂ්පාදනය-60-දක්වා-ඉහළට-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=800"
}