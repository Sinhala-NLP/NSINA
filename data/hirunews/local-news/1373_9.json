{
       "Source": "hirunews",
       "Timestamp": "Sunday, 06 February 2022 - 8:14",
       "Headline": "විදේශ ඇමති අද ඉන්දියාවට",
       "News Content": "විදේශ කටයුතු අමාත්‍ය මහාචාර්ය ජී.එල්.පීරිස් අද (06) ඉන්දියාවේ දෙදින නිල සංචාරයක් අරඹනවා.\nවිදේශ අමාත්‍යාංශය ප්‍රකාශ කළේ මෙම සංචාරයේ දී ඔහු ඉන්දීය අග්‍රාමාත්‍යවරයා, ඇතුළු එරට රජයේ ජ්‍යෙෂ්ඨයින් රැසක් සමග සාකච්ඡා කිරීමට නියමිත බවයි.\nමේ අතර, තමිල්නාඩු ධීවරයින්ට කච්චතිව් මංගල්‍යයට සහභාගි වීමට අවසර ඉල්ලා දෙන ලෙස ප්‍රාන්ත මහ ඇමති එම්.කේ. ස්ටාලින් ඉන්දීය විදේශ අමාත්‍යවරයාගෙන් ලිඛිතව ඉල්ලා තිබෙනවා.\nපෙබරවාරි මාසයේ පැවැත්වෙන උත්සවය සඳහා තමිල්නාඩු ධීවරයින්ට සහභාගි වීමට අවශ්‍ය බව සඳහන් කර ඇති ඔහු විවිධ හේතු මත ඔවුන්ට එම අවස්ථාව අහිමිවීමේ අවදානමක් පවතින බවයි මධ්‍යම රජයට දන්වා ඇත්තේ.\nඒ සම්බන්ධයෙන් ලක් රජය සමඟ සාකච්ඡා කරන ලෙස ඔහු ඉල්ලා තිබෙනවා.\nකච්චතිව් පැමිණෙන බැතිමතුන්ගේ ගමන සඳහා නිරන්තරයෙන් තමිල්නාඩු රජය ආරක්ෂිත පහසුකම් සපයන බව ද මහ ඇමති ස්ටාලින් යොමු කළ ලිපියේ සඳහන් බවයි ඉන්දීය මාධ්‍ය වාර්තා කළේ.",
       "URL": "https://www.hirunews.lk/296279/විදේශ-ඇමති-අද-ඉන්දියාවට",
       "Category": "Local News",
       "Parent URL": "https://www.hirunews.lk/local-news.php?pageID=1373"
}