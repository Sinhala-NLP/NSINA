{
       "Source": "hirunews",
       "Timestamp": "Friday, 15 April 2022 - 7:11",
       "Headline": "ගමේ ගිය ජනතාවට කොළඹ එන්න ලංගම බස් අද සිට",
       "News Content": "සිංහල - දෙමළ අලුත් අවුරුද්ද වෙනුවෙන් ගම්බිම් බලා ගිය ජනතාවට යළි කොළඹ ඇතුළු ප්‍රධාන නගර වෙත පැමිණීම සඳහා විශේෂ දුර ගමන් සේවා බස් රථ අද සිට ධාවනයේ යොදවන බව ශ්‍රී ලංකා ගමනාගමන මණ්ඩලය පවසනවා.\nඑහි නියෝජ්‍ය සාමාන්‍යාධිකාරී පණ්ඩුක ස්වර්ණහංස හිරු ප්‍රවෘත්තී අංශයට කියා සිටියේ ඒ සඳහා අතිරේක ලංගම බස් රථ 200ක් පමණ අද දිනයේ යොදවා ඇති බවයි.\nකෙසේ වෙතත්, ලංකා පෞද්ගලික බස් හිමියන්ගේ සංගමය සඳහන් කළේ තම සංගමයට අයත් දිවයින පුරා පෞද්ගලික බස් රථ 18,000න් අද දිනයේ ධාවනය කිරීමට සැලසුම් කර ඇත්තේ බස් රථ 1,500ක් පමණක් බවයි.\nඩීසල් නො මැති වීම හේතුවෙන් බස් රථ ධාවනයට දැඩි බාධා එල්ල වී ඇති බව ලංකා පෞද්ගලික බස් හිමියන්ගේ සංගමයේ සභාපති ගැමුණු විජේරත්න වැඩිදුරටත් ප්‍රකාශ කළා.\nමේ අතර, දුම්රිය ධාවන කටයුතු ලබන 18 වන දා සිට සාමාන්‍ය තත්වයට පත් කරන බව දුම්රිය දෙපාර්තමේන්තුව පවසවා.\nඑහි නියෝජ්‍ය සාමාන්‍යාධිකාරි ගාමිණි සෙනවිරත්න හිරු ප්‍රවෘත්තී අංශයට කියා සිටියේ එතෙක් දුර ගමන් සේවා දුම්රිය පමණක් සාමාන්‍ය පරිදි ධාවනය කෙරෙන බවයි.\nලබන 18 වනදා දක්වා කාර්යාල දුම්රිය මගී අවශ්‍යතාවය පරිදි සීමිත වශයෙන් ධාවනය කෙරෙනු ඇති බව ඔහු ප්‍රකාශ කළා.",
       "URL": "https://www.hirunews.lk/301976/ගමේ-ගිය-ජනතාවට-කොළඹ-එන්න-ලංගම-බස්-අද-සිට",
       "Category": "Local News",
       "Parent URL": "https://www.hirunews.lk/local-news.php?pageID=1230"
}