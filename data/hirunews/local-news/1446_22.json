{
       "Source": "hirunews",
       "Timestamp": "Wednesday, 05 January 2022 - 17:40",
       "Headline": "සතොස ලාබෙන් කොටසක් මාධ්‍යයටත් හිමියි - බන්දුල",
       "News Content": "සත් වසරකට පසුව ලංකා සතොස ලාබ ලැබීමේ ගෞරවයෙන් කොටසක් සියලුම මාධ්‍ය ආයතනවලට ද හිමි විය යුතු බව වෙළෙ ඳ අමාත්‍ය ආචාර්ය බන්දුල ගුණවර්ධන පවසනවා.\nඅමාත්‍යවරයා මේ බව සඳහන් කළේ, ලංකා සතොස ආයතනය 2021 වසරේ දී ලාබ ලබන තත්ත්වයට පත් කරගත හැකි වූ ආකාරය පිළිබඳව අද (05) පැවති මාධ්‍ය හමුවේ අදහස් දක්වමින්.\n2015, 2016, 2017, 2018 හා 2019 යන වසරවල දී යහපාලන රජය විසින් ලංකා සතොස ආයතනයට අත් කර දී තිබුණේ රු. බිලියන 20ක අලාභයක් හා රු.බිලියන 8ක් වූ සැපයුම්කරුවන් සඳහා ගෙවිය යුතු මුදලක් ඇතුළුව රු.බිලියන 28ක ණය කන්දක් පමණක් බවයි වෙළෙඳ අමාත්‍යවරයා මෙහිදී අවධාරණය කළේ.\nමෙම රු.බිලියන 28ක ණයත් සමග තවදුරටත් අගාධයටම ඇදෙමින් පැවති ලංකා සතොස කිසිදු චකිතයින් තොරව තම්න් භාරගත් බව සඳහන් කළ අමාත්‍යවරයා පැවසුවේ, එය යළි සාමාන්‍යකරණයට ගැනීමට දැඩි පරිශ්‍රමයක් ගැනීමට සිදු වූ බවත් , ඒ සඳහා තමන් හට වෙළෙඳ අමාත්‍යාංශ ලේකම්තුමිය මෙන්ම කාර්ය මණ්ඩලයත්, ලංකා සතොස සභාපතිවරයා මෙන්ම ප්‍රධාන විධායක නිලධාරී රංජිත් ජී.රූබසිංහ සහ සමස්ත කාර්ය මණ්ඩලයෙත් අප්‍රතිහත ධෛර්යය හා කැපවීම මත මාස 16ක කාලයක් තුළ දී ලංකා සතොස මේ වනවිට ලාබ ලබන තත්ත්වයට පත් කර ගැනීමට හැකියාවක් ලැබුණු බව ද හෙතෙම වැඩිදුරටත් සඳහන් කළා.\nමෙලෙස ගොඩගත් සතොස ජාවාරම්කාර වෙළෙඳ ප්‍රතිපත්තීන් පවත්වාගෙන යන ඇතැම් පිරිස් වෙත මරු පහරක් වූ අතර, එය සිය නිලධාරින්ට ද දැඩි බලපෑම් ඇතැම් විට දී ගෙන දුන් බව සිහිපත් කළ අමාත්‍යවරයා පැවසුවේ, මෙම අර්බුදකාරී අවස්ථාවේ දී පවා රටේ සියලුම මාධ්‍ය ආයතන විසින් සතොසෙ පවතින අඩුපාඩු පෙන්වා දෙමින්, ඒවා අනාවරණය කරමින් තම අමාත්‍යාංශයට ලබාදුන් මනා සහයෝගය හේතුවෙන් මෙවැනි ලාබ අත්කර ගැනීමට හැකි වීම මත මෙම ජයග්‍රහණයේ කොටසක් සියලුම මාධ්‍ය වෙත ද හිමි විය යුතු බවයි.",
       "URL": "https://www.hirunews.lk/293116/සතොස-ලාබෙන්-කොටසක්-මාධ්‍යයටත්-හිමියි-බන්දුල",
       "Category": "Local News",
       "Parent URL": "https://www.hirunews.lk/local-news.php?pageID=1446"
}