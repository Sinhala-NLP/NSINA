{
       "Source": "hirunews",
       "Timestamp": "Wednesday, 21 June 2017 - 18:12",
       "Headline": "තරුණයෙකුගේ ගිණුමින් මුදල් වංචා කළ ඥාති සොයුරියක් අත්අඩංගුවට",
       "News Content": "ඥාති සහෝදරයෙකුගේ බැංකු කාඩ් පතක් යොදා ගනිමින් මුදල් වංචා කළ තරුණියක් පොලිස් අත්අඩංගුවට ගෙන තිබෙනවා.\nඅප වාර්තාකරු සඳහන් කළේ පිළියන්දල නිවුන්ගම මහල් නිවාසයක මෙම තරුණිය පදිංචිව සිට ඇති බවයි.\nඔවුන් පදිංචිව සිටි නිවසට පහළින් පිහිටි මහලක තරුණයා ජීවත්වී තිබෙනවා.\nඔහු තම බැංකු කාඩ්පත නිරන්තරයෙන් භාවිත නොකරන අතර එය නිවසේ තබා සේවයට යන බව සඳහන්.\nපසුගිය දිනක මුදල් අවශ්‍යතාවක් සඳහා සිය බැංකු කාඩ් පතින් මුදල් ලබාගැනීමට ගිය අවස්ථාවේදී සිය ගිණුමේ මුදල් නොමැති බව හෙළිවී තිබෙනවා.\nඑහිදී බැංකුවෙන් කළ විමසීමකදී ඔවුන් ප්‍රකාශකර ඇත්තේ අවස්ථා කිහිපයකදී ගිණුමේ තිබු මුදල් ආපසු ගෙන ඇති බවයි.\nඑහෙත් තමා එලෙස මුදල් ලබා නොගත් බවට ගිණුම හිමි තරුණයා ප්‍රකාශ කිරීම හේතුවෙන් ඒ ටී එම් යන්ත්‍රයේ සී සී ටී වී දර්ශණ පරීක්ෂා කර ඇති අතර එහිදීයි තරුණියක් මුදල් ලබාගන්නා ආකාරය අනාවරණ වී ඇත්තේ.\nඅනතුරුව පොලිසියට කළ පැමිණිල්ලකට අනුව සැකකාර තරුණිය අත්අඩංගුවට ගෙන තිබෙනවා.\nඅප වාර්තාකරු සඳහන් කළේ සැකකාරිය අවස්ථා කිහිපයකදී අදාළ තරුණයාගේ ගිණුමෙන් රුපියල් හත් ලක්ෂ දොලොස් දහසක මුදලක් ලබාගෙන ඇති බවයි.",
       "URL": "https://www.hirunews.lk/164102/තරුණයෙකුගේ-ගිණුමින්-මුදල්-වංචා-කළ-ඥාති-සොයුරියක්-අත්අඩංගුවට",
       "Category": "Local News",
       "Parent URL": "https://www.hirunews.lk/local-news.php?pageID=4458"
}