{
       "Source": "hirunews",
       "Timestamp": "Friday, 06 December 2019 - 7:59",
       "Headline": "යාන් ඔය පිටාර ගලා, අනුරාධපුරයේ ප්‍රදේශ රැසක් ජලයෙන් යටවෙයි",
       "News Content": "උතුරු - නැගෙනහිර, ඌව සහ මධ්‍යම යන පළාත්වල ප්‍රදේශ රැසකට අද දිනයේත් මිලිමීටර් 150ක පමණ තද වැසි ඇති විය හැකි බව කාලගුණ විද්‍යා දෙපාර්තමේන්තුව පවසනවා.\nඑම වැසි ඇති වන විට පැයට කිලෝමීටර් 50 ඉක්ම වූ තද සුළං සමඟ ප්‍රබල අකුණු ද ඇති විය හැකි බවයි එම දෙපාර්තමේන්තුව නිකුත් කළ නිවේදනයේ දැක්වෙන්නේ.\nමේ අතර, වාරිමාර්ග දෙපාර්තමේන්තුවට අයත් ජලාශ 75න් 28ක්ම වාන් දමමින් පවතිනවා.\nවාරිමාර්ග දෙපාර්තමේන්තුවේ ජල කළමනාකරණ අංශයේ අධ්‍යක්ෂිකා ජානකී මීගස්තැන්න සඳහන් කළේ වාන් දමන ජලාශවලින් එක්වන ජලය හේතුවෙන් මල්වතුඔය, දැදුරුඔය, කිරිඳිඔය, යාන් ඔය සහ මැණික් ගඟ අවට ජීවත් වන ජනතාව ජල මට්ටම් ඉහළ යාමෙන් ඇති විය හැකි ආපදා තත්ත්වයන් පිළිබද දැඩි අවදානයෙන් පසුවිය යුතු බවයි.\nදිස්ත්‍රික්ක 19 කට බලපා ඇති අයහපත් කාලගුණයෙන් පවුල් 9175 කට අයත් පුද්ගලයින් 30,838 කට වැඩි ප්‍රමාණයක් පීඩාවට පත්ව සිටිනවා.\nඊයේ දිනයේදී පැවති අධික වැසිත් සමඟ අනුරාධපුර දිස්ති්‍රක්කයේ යාන් ඔය පිටාර ගැලීම නිසා කහටගස්දිගිලිය, හොරොව්පතාන සහ ගලෙන්බිඳුණුවැව ප්‍රදේශ කිහිපයකට බලපෑම් එල්ල වුණා.\nඑමෙන්ම, මල්වතු ඔය පිටාර ගැලීමෙන්ද ප්‍රදේශ කිහිපයක් ජලයෙන් යට වී ඇති අතර, පීඩාවට පත් සියළුම ජනතාවට අවශ්‍ය පහසුකම් සලසා ඇති බවයි දිස්ත්‍රික්ක සම්බන්ධීකරණ කමිටු සභාපති, පාර්ලිමේන්තු මන්තී්‍ර වීරකුමාර දිසානායක හිරු ප්‍රවෘත්ති අංශයට සඳහන් කළේ.",
       "URL": "https://www.hirunews.lk/229656/යාන්-ඔය-පිටාර-ගලා-අනුරාධපුරයේ-ප්‍රදේශ-රැසක්-ජලයෙන්-යටවෙයි",
       "Category": "Local News",
       "Parent URL": "https://www.hirunews.lk/local-news.php?pageID=3016"
}