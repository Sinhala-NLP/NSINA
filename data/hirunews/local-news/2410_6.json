{
       "Source": "hirunews",
       "Timestamp": "Monday, 05 October 2020 - 11:04",
       "Headline": "දිවුලපිටිය ප්‍රදේශයේ ඊයේ සිදු කළ PCR පරීක්ෂණවලින් 69 දෙනෙකු කොරෝනා ආසාදිතයන් බවට තහවුරු වෙයි  (වීඩියෝ)",
       "News Content": "කොරෝනා වැළඳුනු බවට තහවුරු වූ ඇඟළුම් කර්මාන්තශාලා සේවිකාව ඇසුරු කළ සමීපතමයින් 69 දෙනෙකුට එම වෛරසය වැළඳී ඇතැයි හෙළි වී තිබෙනවා.\nඇය සමීපව ඇසුරු කළ ඇඟළුම් කර්මාන්තශාලාවේ පිරිසක් සහ තවත් පිරිසක් මෙලෙස කොරෝනා ආසාදිතයන් ලෙස හඳුනාගෙන ඇති බවයි කොවිඩ් 19 වැළැක්වීමේ ජාතික ක්‍රියාන්විත මධ්‍යස්ථානයේ ප්‍රධානී යුද හමුදාපති ලුතිනන් ජෙනරාල් ශවේන්ද්‍ර සිල්වා කියා සිටියේ.\nමේ අතර ඇය සේවය කරන මිනුවන්ගොඩ ප්‍රදේශයේ පිහිටි ඇඟළුම් කර්මාන්තශාලවේ සේවක සේවිකාවන් පී.සී.ආර්. පරීක්ෂණවලට ලක් කිරීම මේ වනවිට එම කර්මාන්තශාලාව තුළ සිදු කෙරෙනවා.\nගම්පහ - දිවුලපිටිය - බෝඹුගම්මන ප්‍රදේශයේ පදිංචි 39 හැවිරිදි ඇඟලුම් කර්මාන්තශාලා සේවිකාවකට කොරෝනා වෛරසය ආසාදනය වී ඇති බවට පෙරේදා හඳුනාගැනුනා.\nඒ, ඇය ස්වසන අපහසුතාවක් හේතුවෙන් ගම්පහ දිස්ත්‍රික් මහ රෝහලට ඇතුළත් කිරීමෙන් අනතුරුව සිදුකළ අහඹු පී.සී.ආර්. පරීක්ෂණයකදියි.\nපසුව ඇය ජාතික බෝවන රෝග විද්‍යායතනයට යොමු කෙරුණා.\nඑම කාන්තාවගේ සැමියා සහ දරුවන් සිව්දෙනා සහ ඇයගේ පියා නිරෝධායනය සඳහා ගාල්ල - හබරාදූව පොලිස් නිරෝධායන මධ්‍යස්ථානය වෙත යොමු කෙරුණු අතර, එහිදී සිදුකළ පී.සී.ආර්. පරික්ෂණවලදී තහවුරු වුණේ එම කාන්තාවගේ 16 හැවිරිදි දියණියටද කොරෝනා වෛරසය ආසාදනය වී ඇති බවටයි.\nඒ අනුව ඔවුන් දෙදෙනා මේ වනවිටත් විශේෂ ප්‍රතිකාරවලට යොමුකර ඇති අතර ඔවුන්ගේ තත්ත්වය බරපතල නොවන බව අයි.ඩී.එච්. රෝහලේ ආරංචි මාර්ග සඳහන් කළා.\nකෙසේ වෙතත් අදාළ කාන්තාවට වෛරසය ආසාදනය වූ මුලාශ්‍රයක් නිශ්චිතව මෙතෙක් හඳුනාගෙන නොමැති අතර, සෞඛ්‍ය ඇමතිනි පවිත්‍රා වන්නිආරච්චි සඳහන් කළේ කාන්තාවට වෛරසය ආසාදනය වූ මූලාශ්‍ර සෙවීමට බුද්ධි අංශයේ සහය මේ වනවිට ලබාගෙන ඇති බවයි.\nමේ අතර මිනුවන්ගොඩ, දිවුලපිටිය, වේයන්ගොඩ යන පොලිස් බල ප්‍රදේශවලට පනවා ඇති ඇඳිරි නීතිය උල්ලංඝනය කළ පුද්ගලයින් 10 දෙනෙකු අත්අඩංගුවට ගෙන තිබෙනවා.\nමේ අතර පවතින තත්වය හේතුවෙන් කොළඹ ඇතුලු ප්‍රධාන නගර රැසක රාජ්‍ය හා පෞද්ගලික ආයතනවල සේවකයින්ගේ පැමිණීම අද අවම මට්ටමක පැවති බව අප වාර්තාකරුවන් සඳහන් කළා.\nරජයේ ප්‍රවෘත්ති අධ්‍යක්‍ෂ ජනරාල් නාලක කළුවැව කියා සිටියේ රාජ්‍ය ආයතනවල කටයුතු පවත්වාගෙන යෑමේ අයිතිය එම ආයතන ප්‍රධානීන්ට පවරා ඇති බවයි.",
       "URL": "https://www.hirunews.lk/251840/දිවුලපිටිය-ප්‍රදේශයේ-ඊයේ-සිදු-කළ-pcr-පරීක්ෂණවලින්-69-දෙනෙකු-කොරෝනා-ආසාදිතයන්-බවට-තහවුරු-වෙයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2410"
}