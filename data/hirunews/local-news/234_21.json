{
       "Source": "hirunews",
       "Timestamp": "Monday, 26 June 2023 - 18:27",
       "Headline": "දේශීය ණය ප්‍රතිව්‍යුහගත කිරීම පිළිබඳ පාර්ලිමේන්තු විවාදයට දින නියම වෙයි",
       "News Content": "දේශීය ණය ප්‍රතිව්‍යුහගතකරණ වැඩසටහනට අදාළ යෝජනාව අනිද්දා කැබිනට් මණ්ඩලයට ඉදිරිපත් කිරීමෙන් පසු සති අන්තයේ පාර්ලිමේන්තුවේ විවාදයට ගන්නා බව ජනාධිපති රනිල් වික්‍රමසිංහ විදෙස් නාළිකාවක් සමග පැවති සම්මුඛ සාකච්ඡාවක දී සඳහන් කර තිබෙනවා.\nමුදල් රාජ්‍ය අමාත්‍ය රංජිත් සියඹලාපිටිය අද පැවසුවේ ඉදිරි දින 5 තුළ එම කටයුතු අවසන් කරන බවයි.\nමේ අතර දේශීය ණය ප්‍රතිව්‍යුහගතකරණයේ දී සේවක අර්ථසාධක සහ සේවක භාරකාර අරමුදල්වලින් රජය ලබාගත් ණය කප්පාදු කිරීම වැළැක්වීමේ නියෝගයක් නිකුත් කරන ලෙස ඉල්ලා මූලික අයිතිවාසිකම් පෙත්සමක්ද ශ්‍රේෂ්ඨාධිකරණය හමුවේ අද ගොනු කෙරුණා.\nලබන ජුනි 30 වනදා බැංකු සහ කොළඹ කොටස් වෙළෙඳපොල විශේෂ නිවාඩු දිනයක් ලෙස ප්‍රකාශයට පත් කර ඇත්තේ දේශීය ණය ප්‍රතිව්‍යුහගතකරණ වැඩපිළිවෙළට අදාළවයි.\nමහ බැංකු අධිපති ආචාර්ය නන්දලාල් වීරසිංහ මහතා පැවසුවේ එමගින් අන්තර්ජාල බැංකු කටයුතු සහ ATM, CDM ගනුදෙනුවලට බලපෑමක් සිදු නොවන බවයි.\nශ්‍රී ලංකාව විදේශීය සහ දේශීය වශයෙන් අමෙරිකානු ඩොලර් බිලියන 83ක් ලබා ගෙන ඇති අතර ඉන් ඩොලර් බිලියන 41 විදේශීය ණයයි.\nඅමෙරිකානු ඩොලර් බිලියන 42ක් දේශීය ණය ලෙස යොදාගෙන තිබෙනවා.\nමේ අතර දේශීය ණය ප්‍රතිව්‍යුහගතකරණ ක්‍රියාවලියේදී සේවක අර්ථසාධක සහ සේවක භාරකාර අරමුදල්වලට බලපෑමක් නොවන අයුරින් කටයුතු කිරීමට රජය විශේෂ අවධානයක් යොමු කළ යුතු බව ආර්ථික විශේෂඥයින් පෙන්වා දෙනවා.\nමේ අතර ණය ප්‍රතිව්‍යුහගතකරණය සහ යුරෝපා සංචාරයේ ප්‍රගතිය සම්බන්ධයෙන් මුදල් අමාත්‍යවරයා ලෙස ජනාධිපති රනිල් වික්‍රමසිංහ අද අමාත්‍ය මණ්ඩලය දැනුවත් කරන බව වාර්තා වනවා.\nදේශීය ණය ප්‍රතිව්‍යුහගතකරණයට අදාළ යෝජනාව එළැඹෙන සෙනසුරාදා පාර්ලිමේන්තුවට ඉදිරිපත් කිරීමට නියමිතයි.\nදේශීය ණය ප්‍රතිව්‍යුහගතකරණයේදී සේවක අර්ථසාධක සහ සේවක භාරකාර අරමුදල්වලින් රජය ලබාගත් ණය කප්පාදු කිරීම වැළැක්වීමේ නියෝගයක් නිකුත් කරන ලෙස ඉල්ලා අන්තර් සමාගම් සේවක සංගමයේ සභාපති වසන්ත සමරසිංහ ඇතුළු හය දෙනෙකු ශ්‍රේෂ්ඨාධිකරණය හමුවේ මූලික අයිතිවාසිකම් පෙත්සමක් අද ගොනු කළා.",
       "URL": "https://www.hirunews.lk/339161/දේශීය-ණය-ප්‍රතිව්‍යුහගත-කිරීම-පිළිබඳ-පාර්ලිමේන්තු-විවාදයට-දින-නියම-වෙයි",
       "Category": "Local News",
       "Parent URL": "https://www.hirunews.lk/local-news.php?pageID=234"
}