{
       "Source": "hirunews",
       "Timestamp": "Wednesday, 24 January 2018 - 20:03",
       "Headline": "නීති විරෝධී මසුන් ඇල්ලීම",
       "News Content": "එංජින් සහිත හෝ යාන්ත්‍රික ධීවර බෝට්ටු මගින් මුහුදු පතුලේ ඇදගෙන යනු ලබන දැල් භාවිතයෙන් සිදු කරන බොටම් ට්‍රෝලිං නමින් හැඳින්වෙන මසුන් මැරීම 2017 වසරේ අංක 11 දරන ධීවර සහ ජලජ සම්පත් සංශෝධන පනත මගින් තහනම් කෙරුණා.\nමෙම පන්න ක්‍රමය මගින් යකඩ තට්ටු දෙකක් භාවිත කර සාගර පතුල දැඩි ලෙස හෑරීමකට ලක්කිරීම හරහා මසුන් අල්ලා ගැනීම සිදුකරනවා.\nඉන් සිදුවන්නේ බිත්තර දැමීමට සූදානම් මසුන්ගේ වාසස්ථාන, කොරල් පර මෙන්ම කුඩා මත්ස්‍ය පැටවුන් ආදී සමස්ත මත්ස්‍ය සම්පතට හානි සිදුවීමයි.\nමෙම ක්‍රමය තහනමකට ලක් කෙරුණ ද කුදිරමලේ කන්ද, පූක්කුලම, බත්තලන්ගුණ්ඩුව, පල්ගහතුරේ ආශ්‍රිත කලපු තීරයේ  යාත්‍රා 20 ක් පමණ මේ වනවිටත් මසුන් ඇල්ලීම සිදුකරන බවට හිරු සී.අයි.ඒ වෙත තොරතුරු වාර්තා වුණා.\nඒ අනුව හිරු සී.අයි.ඒ. කණ්ඩායම නීති විරෝධී ආකාරයෙන් බොටම් ට්‍රෝලින් ක්‍රමයට මත්ස්‍යයන් ඇල්ලීම රූගත කිරීමට කල්පිටිය කලපුවෙන් ගමන් ආරම්භ කළා.\nඑහිදී දක්නට ලැබුණේ මුහුදු  පතුලේ නොව කල්පිටිය කලපුවේ ම නීති විරෝධීව බොටම් ට්‍රෝලිං ක්‍රමයට මසුන් ඇල්ලීම සිදුකරනා බවයි.\nසාගර පතුලේ ට්‍රෝලින් යෙදීමෙන් සිදුකරන විනාශයටත් වඩා කලපුව තුළ මෙම නීති විරෝධී ක්‍රියාව සිදුකිරීම හරහා ඉස්සන්, කකුළුවන්, බෝවීමට ඇති වාසස්ථාන මුළුමනින්ම විනාශ වන බව අමුතුවෙන් කිවයුතු කාරණවක් නොවේ.\nමෙම තහනම් පන්න ක්‍රමය හරහා විශාල වශයෙන් මත්ස්‍ය සම්පතට හානි වෙද්දී ඉන් වඩාත්ම අසිරුතාවට පත්ව ඇත්තේ සුළු පන්න ක්‍රම මගින් මසුන් ඇල්ලීමේ නිරතවන ධීවරයින්ටයි.\nඅනාගත මත්ස්‍ය සම්පත රැක ගැනීමට කල්පිටිය කලපුවේ සිදුවන මෙම නීති විරෝධී බොටම් ට්‍රෝලිං ක්‍රමය සිදුකරන්නන් වටලා නීතිය ක්‍රියාත්මක කිරීමේ කාලය එළඹ තිබෙනවා.",
       "URL": "https://www.hirunews.lk/181947/නීති-විරෝධී-මසුන්-ඇල්ලීම",
       "Category": "Local News",
       "Parent URL": "https://www.hirunews.lk/local-news.php?pageID=4109"
}