{
       "Source": "hirunews",
       "Timestamp": "Thursday, 02 March 2023 - 7:50",
       "Headline": "රජයේ ආයතනවලට පෞද්ගලික බැංකු ගිණුම් සඳහා අවසර",
       "News Content": "පෞද්ගලික බැංකුවල ගිණුම් ආරම්භ කිරීම සඳහා අවසර දීමට අමාත්‍යංශ, දෙපාර්තමේන්තු ඇතුළු රාජ්‍ය ව්‍යවස්ථාපිත මණ්ඩලවලට අවසර දීමට ඊයේ පැවති විශේෂ අමාත්‍ය මණ්ඩල රැස්වීමකදී තීරණය කෙරුණු බව ප්‍රවාහන මහාමාර්ග සහ ජනමාධ්‍ය අමාත්‍ය, කැබිනට් ප්‍රකාශක ආචාර්ය බන්දුල ගුණවර්ධන පවසනවා.\nජනාධිපති රනිල් වික්‍රමසිංහගේ ප්‍රධානත්වයෙන් පැවති මෙම විශේෂ අමාත්‍ය මණ්ඩල රැස්වීමේදී මුදල් අමාත්‍යාංශයේ අනුමැතියට යටත්ව ඉහත ගිණුම් පෞද්ගලික බැංකුවල ආරම්භ කිරීමට ඉඩදිය යුතු බවටත් තීරණය කෙරුණු බවයි අමාත්‍යවරයා සඳහන් කළේ.\nවර්ජනය නිසා රාජ්‍ය බැංකු හරහා ගනුදෙනු කිරීමට නොහැකි වුවහොත් ණයවර ලිපි නිකුත් කිරීම ඇතුළු මූල්‍ය කටයුතු සියල්ලක්ම අඩාල වීමට ඇති අවදානම සම්බන්ධයෙන් ද මෙහිදී දීර්ඝ වශයෙන් සාකච්ඡා කර තිබෙනවා.\nවර්ජනය හේතුවෙන් රාජ්‍ය බැංකුවල කටයුතු අඩාල වී බෙහෙත් සහ අත්‍යවශ්‍ය ද්‍රව්‍ය ගෙන්වා ගැනීමට ණයවර ලිපි විවෘත කිරීම කළ නොහැකි වන හෙයින් මුදල් අමාත්‍යාංශයේ අනුමැතියට යටත්ව පෞද්ගලික බැංකුවල ගිණුම් ආරම්භ කිරීමටයි අනුමැතිය හිමිව ඇත්තේ.\nමේ අතර, ආයෝජන තොරතුරු අවශ්‍ය ඕනෑම පාර්ශවයක් වෙත පහසුවෙන් හා කඩිනමින් ලබාගත හැකිවන පරිදි ඩිජිටල්කරණය කිරීමට ජනාධිපති රනිල් වික්‍රමසිංහ උපදෙස් ලබාදී තිබෙනවා.\nමෙරට ආයෝජන අවස්ථා දිරි ගැන්වීම සහ ප්‍රවර්ධනය එහි අරමුණ වන අතර ඒ තුළින් නව ආයෝජන අවස්ථා පහසුවෙන් හඳුනාගැනීමට ආයෝජකයින්ට අවස්ථාව උදාවන බවයි ජනාධිපතිවරයා පෙන්වා දුන්නේ.\nආයෝජන ප්‍රවර්ධනය සඳහා ඉදිරිපත් කර ඇති 2023 අයවැය යෝජනා ක්‍රියාත්මක කිරීම සහ ඉඩම් කාර්යක්ෂමව භාවිතය පිළිබඳ 2023 අයවැය යෝජනා ක්‍රියාත්මක කිරීමේ ප්‍රගතිය සමාලෝචනය සඳහා ජනාධිපති කාර්යාලයේ ඊයේ පැවති සාකච්ඡාවකදීයී ජනාධිපතිවරයා මෙම උපදෙස් ලබාදීම සිදුකරනු ලැබුවේ.\nරජයේ ආයතන හා දෙපාර්තමේන්තු සතුව භාවිතයට නොගෙන පවතින රජය සතු ඉඩම් ප්‍රමාණය කඩිනමින් හඳුනා ගැනීම සහ එම හඳුනාගත් ඉඩම් පිළිබඳව තොරතුරු ඇතුළත් දත්ත බැංකුවක් ස්ථාපිත කිරීමේ අවශ්‍යතාවයද ජනාධිපතිවරයා මෙහිදී පෙන්වා දුන්නා.\nහඳුනාගත් ඉඩම් කාර්යක්ෂමව භාවිතා කිරීම සඳහා ආර්ථිකමය වශයෙන් ඵලදායී ක්‍රමවත් වැඩපිළිවෙලක් සකස් කිරීමටත්, ඒ සම්බන්ධව අවශ්‍ය තීරණ ගැනීමට කමිටුවක් පත් කිරීමටත් ජනාධිපති රනිල් වික්‍රමසිංහ උපදෙස් ලබා දී තිබෙනවා.\nගොවිජන සංවර්ධන පනත හා කුඹුරු ඉඩම් පනත වර්තමානයට ගැලපෙන පරිදි සංශෝධනය කිරීමේ අවශ්‍යතාව ජනාධිපතිවරයා අවධාරණය කළා.\nඒ අනුව වගා කළ හැකි කුඹුරු ඉඩම් නැවත වගා කිරීමටත් අනෙකුත් කුඹුරු ඉඩම්වල වෙනත් භෝග වගාකීරීමට හැකි වන පරිදි අදාළ අණ පනත් සංශෝධනය කිරීමේ වැදගත්කමත් ජනාධිපතිවරයා පෙන්වා දී තිබෙනවා.\nමේ අතර, ඉන්දුනීසියා - ශ්‍රී ලංකා වෙළඳ කටයුතු පහසු කිරීම සඳහා ශ්‍රී ලංකාව සමඟ වරණීය වෙළඳ ගිවිසුමකට එළැඹීමට තීරණය කරනු ලැබුවා.\nඉන්දුනීසියානු ජනරජයේ තානාපති ඩිවී ගුස්ටිනා ටෝබිං අග්‍රාමාත්‍ය දිනේෂ් ගුණවර්ධන සමඟ පැවති සාකච්ඡාවකින් පසුවයි මෙම තීරණයට එළඹ ඇත්තේ.",
       "URL": "https://www.hirunews.lk/328732/රජයේ-ආයතනවලට-පෞද්ගලික-බැංකු-ගිණුම්-සඳහා-අවසර",
       "Category": "Local News",
       "Parent URL": "https://www.hirunews.lk/local-news.php?pageID=503"
}