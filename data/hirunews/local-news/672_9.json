{
       "Source": "hirunews",
       "Timestamp": "Monday, 12 December 2022 - 11:53",
       "Headline": "උතුරු නැගෙනහිර හදිසියේ මියගිය සතුන්ගේ සාම්පල පරීක්ෂාවට (වීඩියෝ)",
       "News Content": "පසුගිය දා උතුරු සහ නැගෙනහිර පළාත්වල මියගිය සතුන්ගෙන් ලබාගත් සාම්පල නිදර්ශක ගන්නෝරුව පශු වෛද්‍ය පර්යේෂණායතනයේ රසායනාගාර පරීක්ෂණ සඳහා යොමු කර ඇති බව කෘෂිකර්ම අමාත්‍යාංශය පවසනවා.\nඅමාත්‍යාංශය පවසන්නේ මියගිය සතුන් ගේ සාම්පල පරීක්ෂා කර මරණයට හේතුව තහවුරු කරන බවයි.\nදිවයිනේ උතුරු සහ නැගෙනහිර පළාත්වල බ්‍රහස්පතින්දා සිට ගවයන්, මී ගවයන් සහ එළුවන් 1,000 කට අධික සංඛ්‍යාවක් මිය ගොස් ඇති බව වාර්තා වුණා.\nහදිසියේ ඇති වූ සීත කාලගුණය හේතුවෙන් මෙම සතුන් මෙලෙස මිය ගොස් ඇති බවට වාර්තා වුව ද ඒ සඳහා වන නිශ්චිත හේතුව සොයා බැලීම සඳහායි පශු විශේෂඥයින් වැඩිදුර පරීක්ෂණ සිදු කරන්නේ.\nඋතුරු සහ නැගෙනහිර පළාත්වල පසුගිය දින කිහිපය තුළ ගවයන් 802 ක්, මී ගවයන් 34 ක් සහ එළුවන් 256 ක් මියගොස් තිබුණා.\nසත්ත්ව නිෂ්පාදන හා සෞඛ්‍ය දෙපාර්තමේන්තුවේ සංඛ්‍යා ලේඛනවලට අනුව උතුරු පළාතේ ගවයින් 358 ක් සහ එළුවන් 191 ක් මියගොස් ඇති අතර, නැගෙනහිර පළාතේ ගවයන් 444 ක්, මී ගවයන් 34 ක් සහ එළුවන් 65 ක් මියගොස් තිබෙනවා.\nපශු වෛද්‍ය විමර්ශන නිලධාරීන් පළමු අදියරේ දී නැගෙනහිර සහ උතුරු පළාත්වල දිස්ත්‍රික් පශු වෛද්‍ය පරීක්ෂණ මධ්‍යස්ථාන හරහා මූලික පරීක්ෂණ පැවැත්වූ අතර රටපුරා ඇති වූ අනපේක්ෂිත ශීත කාලගුණයෙන් ඇති වූ කම්පනයකින් මෙම සතුන් මිය යන්නට ඇතැයි ඔවුන් සැක කරනවා.\nකෘෂිකර්ම අමාත්‍යාංශයේ මෙහෙයවීම යටතේ සත්ව නිෂ්පාදන හා සෞඛ්‍ය දෙපාර්තමේන්තුව මෙම මරණ සම්බන්ධයෙන් රසායනාගාර පරීක්ෂණ ආරම්භ කිරීමට තීරණය කළේ ඉන් අනතුරුව‍යි.\nඒ අනුව, කිලිනොච්චිය, මුලතිව්, ත්‍රිකුණාමලය, මඩකලපුව සහ අම්පාර දිස්ත්‍රික්කවලින් මියගිය සත්ත්වයින් ගේ නිදර්ශක අද (12) දින සත්ව නිෂ්පාදන හා සෞඛ්‍ය දෙපාර්තමේන්තුවේ පේරාදෙණිය ප්‍රධාන කාර්යාලයේ පශු වෛද්‍යවරුන් සහ නිලධාරීන් කණ්ඩායමක් විසින් ලබා ගෙන තිබෙනවා.\nමෙම වර්ධනයත් සමඟ වහාම ක්‍රියාත්මක වන පරිදි දිස්ත්‍රික් මට්ටමින් සහ පළාත් මට්ටමින් හරක් මස් සහ එළුමස් ප්‍රවාහනය අත්හිටුවීමට ද ජනාධිපති රනිල් වික්‍රමසිංහ නියෝග කළේ හදිසියේ සිදු වූ මෙම සතුන් මියයාම සම්බන්ධයෙන් මහජන ආරක්ෂාව තහවුරු කිරීම සඳහායි.\nජනාධිපති මාධ්‍ය අංශය පැවසුවේ, ඒ සම්බන්ධයෙන් වන පර්යේෂණ කටයුතු නිසි පරිදි අවසන් කර වාර්තා නිකුත් කරන තුරු හරක් මස් සහ එළුමස් ප්‍රවාහනය අත්හිටුවන ලෙස ජනාධිපතිවරයා නියෝග කර ඇති බවයි.\nඑමෙන්ම ඒ සම්බන්ධයෙන් වගකීමෙන් කටයුතු කරන ලෙස අදාළ දිස්ත්‍රික් නිලධාරීන්ට සහ පොලිසියට ද උපදෙස් ලබා දී ඇති බවයි ජනාධිපති මාධ්‍ය අංශය පැවසුවේ.",
       "URL": "https://www.hirunews.lk/322492/උතුරු-නැගෙනහිර-හදිසියේ-මියගිය-සතුන්ගේ-සාම්පල-පරීක්ෂාවට-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=672"
}