{
       "Source": "hirunews",
       "Timestamp": "Monday, 10 May 2021 - 7:29",
       "Headline": "කොවිඩ්  නිසා මිනුවන්ගොඩ ප්‍රාදේශීය සභාව තාවකාලිකව වැසේ - ඊයේ දිනයේදී නව කොරෝනා ආසාදිත මරණ 15ක් (වීඩියෝ)",
       "News Content": "පළමු වරට මෙරට දෛනික කොරෝනා ආසාදිතයින් සංඛ්‍යාව ඊයේ (09) 2,500 සීමාව ඉක්මවනු ලැබූවා.\nඒ අනුව මෙරටින් වාර්තා වන සමස්ත කොරෝනා ආසාදිතයින් සංඛ්‍යාව එක් ලක්ෂ 25,000 සීමාව ඉක්මවීමද විශේෂත්වයක්.\nඊයේ (09) දිනයේදී මෙරටින් නව ආසාදිතයින් 2,672 ක් හඳුනා ගැනුනු අතර ඉන් 13 දෙනෙකු විදෙස් රටවල සිට පැමිණි පුද්ගලයන් බවයි වසංගත රෝග විද්‍යා අංශය සඳහන් කළේ.\nඑම ආසාදිතයින් ඇතුළුව මෙරටින් වාර්තා වූ කොරෝනා ආසාදිතයින් සංඛ්‍යාව එක් ලක්ෂ 25,906 ක් ලෙස ඒ අනුව ඉහළ ගියා.\nඑසේම, ඊයේ දිනයේදී නව කොරෝනා ආසාදිත මරණ 15ක් වාර්තා වූ අතර ඒ අනුව මෙරට සමස්ත කොරෝනා මරණ සංඛ්‍යාව දැක්වෙන්නේ 801 ක් ලෙසටයි.\nරජයේ ප්‍රවෘත්ති දෙපාර්තමේන්තුව නිවේදනය කළේ බණ්ඩාරගම, අම්පිටිය, ගණේමුල්ල, රාගම, කුලියාපිටිය, බිබිල, ගල්කිරියාගම, පස්සර, වස්කඩුව, නෑබොඩ, බෝඹුවල, නාවුත්තුඩුව, කොළඹ 07 සහ මඩොල්කැලේ පදිංචි පිරිසක් මෙලෙස ජීවිතක්ෂයට පත්ව ඇති බවයි.\nඉන් 13 දෙනෙකුම කොවිඩ් නියුමෝනියාවෙන් ජීවිතක්ෂයට පත්ව ඇති අතර, මියගිය පුද්ගලයින් වයස අවුරුදු 46 ත්, 86 ත් අතර වයස්වල පසුවනවා.\nමේ අතර, ඇමරිකානු ෆයිසර් කොරෝනා මර්ධන එන්නත් ලක්ෂ 09 ක් ජුලි මාසයේදී දිවයිනට රැගෙන ඒමට ගිවිසුම් ගත වී ඇති බව රාජ්‍ය ඖෂධ නීතිගත සංස්ථාවේ සභාපති වෛද්‍ය ප්‍රසන්න ගුණසේන ප්‍රකාශ කළා.\nඔහු කියා සිටියේ ඔක්තෝම්බර් මාසයේදී තවත් එන්නත් මිලියන 4 යි දශම 9 ක් ශ්‍රී ලංකාවට ලැබෙන බවයි.\nමේ අතර, මිනුවන්ගොඩ ප්‍රාදේශීය සභාව දින කිහිපය තාවකාලිකව වසා දමා තිබෙනවා.\nඒ එහි රියදුරෙකු සහ සේවකයෙකු කොරෝනා ආසාදිතයෙකු ලෙස තහවුරු වීම හේතුවෙන්.\nඒ අනුව මේ වන විට ප්‍රාදේශීය සභාවේ 23 දෙනෙකු නිරෝධායනයට යොමු කර තිබෙනවා.\nප්‍රදේශය භාර මහජන සෞඛ්‍ය පරීක්ෂකවරයා සඳහන් කළේ ඔවුන්ගේ කොරෝනා පරීක්ෂණවල වාර්තා ලැබීමෙන් පසු ප්‍රාදේශීය සභාව විවෘත කිරීම පිළිබද ඉදිරි තීරණ ගන්නා බවයි.\nමේ අතර, පවතින තත්වය හමුවේ ඖෂධ නිවසට ගෙන්වාදීමේ වැඩපිළිවලක් රාජ්‍ය ඖෂධ නීතිගත සංස්ථාව මගින් ආරම්භ කර තිබෙනවා.\nඊට අදාළ දුරකථන අංක කිහිපයක්ද ඔවුන් හදුන්වා දී ඇති අතර ඒ අනුව මහනුවර ප්‍රදේශය සඳහා 070 190 2737, පේරාදෙණිය සඳහා 070 190 2739 ඇමතිය හැකි බවයි රාජ්‍ය ඖෂධ නීතිගත සංස්ථාව සඳහන් කළේ.\nමීට අමතරව කුරුණෑගල සඳහා 070 17 18 318, කොළඹ 1 සඳහා 070 190 2740, කොළඹ 4 සඳහා 070 190 2741 මෙන්ම කොළඹ 7 සඳහා 070 190 2742 හඳුන්වා දී තිබෙනවා.\nගම්පහ දිස්ත්‍රික්කය සඳහා ඖෂධ ගෙන්වා ගැනීමට 070 190 2773 දුරකථන අංකය ඇමතිය හැකියි.\nඑමෙන්ම, ජාතික ප්‍රවාහන වෛද්‍ය ආයතනයේ ප්‍රධාන කාර්යාලය ඇතුළු සියලු ශාඛාවල සේවාවන් නැවත දැනුම් දෙනතුරු තාවකාලිකව නවතා දමා තිබෙනවා.\nඊ-චැනලින් සේවාව මගින් වේලාවන් වෙන් කර ගත් සේවා ලාභීන්හට නැවත සේවා ලබා ගැනීමට පැමිණිය යුතු දිනය හා වේලාව ඉදිරියේදී දැනුම් දෙන බවයි එහි සභාපති සචින්ද්‍ර ගමගේ කියා සිටියේ.\nමේ අතර, ගතවූ පැය 24 තුළ දිවයින පුරා සිදුකළ මෙහෙයුම්වලදී නිරෝධායන නීති උල්ලංඝනය කළ පුද්ගලයින් 351 දෙනෙකු අත්අඩංගුවට ගෙන ඇති බව පොලිස් මාධ්‍ය ප්‍රකාශක නියෝජ්‍ය පොලිස්පති අජිත් රෝහණ සඳහන් කළා.",
       "URL": "https://www.hirunews.lk/270917/කොවිඩ්-නිසා-මිනුවන්ගොඩ-ප්‍රාදේශීය-සභාව-තාවකාලිකව-වැසේ-ඊයේ-දිනයේදී-නව-කොරෝනා-ආසාදිත-මරණ-15ක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1964"
}