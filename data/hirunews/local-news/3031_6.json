{
       "Source": "hirunews",
       "Timestamp": "Tuesday, 26 November 2019 - 12:51",
       "Headline": "නව අමාත්‍ය මණ්ඩලයේ මංගල හමුව හෙට පැවැත්වෙනවා",
       "News Content": "නව රජයේ පළමු අමාත්‍ය මණ්ඩල හමුව හෙට\nජනාධිපති ගෝඨාභය රාජපක්ෂගේ ප්‍රධානත්වයෙන් පෙරවරු 10ට ජනාධිපති ලේකම් කාර්යාලයේදී එම හමුව පැවැත්වෙන බවයි අමාත්‍ය ඩලස් අලහප්පෙරුම හිරු ප්‍රවෘත්ති අංශයට සඳහන් කළේ.\nජනාධිපතිවරණයෙන් අනතුරුව හිටපු අග්‍රාමාත්‍ය රනිල් වික්‍රමසිංහ එම ධුරයෙන් ඉල්ලා අස්වීමත් සමඟ නව අමාත්‍ය මණ්ඩලයක් පත් කිරීමට ජනාධිපති ගෝඨාභය රාජපක්ෂ පියවර ගත්තා.\nඒ අනුවයි භාරකාර රජයේ 16 දෙනෙකුගෙන් යුත් නව අමාත්‍ය මණ්ඩලය පසුගිය බ්‍රහස්පතින්දා පත් කෙරුණේ.\nමේ අතර, රාජ්‍ය සහ නියෝජ්‍ය අමාත්‍යවරුන් දිවුරුම් දීම ද හෙට දිනයේදී අනිවාර්යෙන්ම සිදුකෙරෙන බව රජයේ ජ්‍යෙෂ්ඨ ප්‍රකාශකයෙකු සඳහන් කළා.\nරාජ්‍ය සහ නියෝජ්‍ය අමාත්‍යවරුන්ගේ සංයුතිය පිළිබද අවසන් තීරණයට අද දිනයේදී එළඹීමට නියමිත බවයි ඔහු වැඩිදුරටත් කියා සිටියේ.\nඑසේම නව අමාත්‍යවරුන් දිවුරුම්දීමෙන් අනතුරුව ඔවුන්ට අයත් අමාත්‍යාංශවල විෂය පථයන් ගැසට් කිරීම අද හෝ හෙට සිදුකිරීමට නියමිතයි.\nරජයේ මුද්‍රණාලයාධිපතිනි ගංගානි ලියනගේ කියා සිටියේ ඊට අදාළ තොරතුරු ජනාධිපති ලේකම් කාර්යාලයෙන් ලැබුණු පසු එම කටයුතු කඩිනමින් සිදුකිරීමට පියවර ගන්නා බවයි.\nශ්‍රී ලංකා පොදුජන පෙරමුණට සම්බන්ධ දේශපාලන පක්ෂවල නායකයින්ගේ හමුවක් අද පස්වරුවේ අග්‍රාමාත්‍යවරයාගේ ප්‍රධානත්වයෙන් පැවැත්වීමට නියමිතයි.\nඉදිරි දේශපාලන කටයුතු සම්බන්ධයෙන් මෙහිදී සාකච්ඡා කෙරෙන අතර, එම හමුව පස්වරු 5.30ට අග්‍රාමාත්‍ය මහින්ද රාජපක්ෂගේ කොළඹ විජේරාම මාවතේ පිහිටි නිළ නිවසේදී පැවැත්වෙනු ඇති.\nමේ අතර, මහවැලි, කෘෂිකර්ම වාරිමාර්ග, ග්‍රාමීය සංවර්ධන, අභ්‍යන්තර වෙළඳ, ආහාර සුරක්ෂිතාවය සහ පාරිභෝගික සුභසාධන අමාත්‍යවරයා ලෙස දිවුරුම් දුන් චමල් රාජපක්ෂ අද ආහාර සුරක්ෂිතාවය සහ පාරිභෝගික සුභසාධන අමාත්‍යාංශයේදී වැඩ භාරගත්තා.\nඑමෙන්ම, තොරතුරු හා සන්නිවේදන තාක්ෂණ අමාත්‍යවරයා ලෙස දිවුරුම් දුන් බන්දුල ගුණවර්ධන අද සිය අමාත්‍යාංශයේ වැඩ භාර ගත්තා. ඔහු ඊට පෙර උසස් අධ්‍යාපන තාක්ෂණ සහ නවෝත්පාදන අමාත්‍යවරයා ලෙස ද වැඩ භාර ගනු ලැබුවා.",
       "URL": "https://www.hirunews.lk/229011/නව-අමාත්‍ය-මණ්ඩලයේ-මංගල-හමුව-හෙට-පැවැත්වෙනවා",
       "Category": "Local News",
       "Parent URL": "https://www.hirunews.lk/local-news.php?pageID=3031"
}