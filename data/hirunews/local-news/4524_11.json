{
       "Source": "hirunews",
       "Timestamp": "Wednesday, 10 May 2017 - 8:27",
       "Headline": "අපේ ජාතික වංශ කතාව නව මානයකට - ජනපති",
       "News Content": "බුදුරජාණන් වහන්සේගේ පිරිනිවන් මංගල්‍යයත් සමඟ ඇරඹෙන අපේ ජාතික වංශ කතාව, මෙවර ජාත්‍යන්තර වෙසක් උළෙල ශ්‍රී ලංකාවේ පැවැත්වීම ඔස්සේ නව මානයකට දිශාගත වන බව ජනාධිපති මෛත්‍රීපාල සිරිසේන පවසනවා.\nඅදට යෙදෙන වෙසක් පොහොය වෙනුවෙන් පණිවුඩයක් නිකුත් කරමින් ඔහු කියා සිටියේ එකී අභිමානය සමඟ සියලු පටු සීමාවන් අභිබවමින් රටක් ලෙස ගෝලීය සංසදය තුළ වඩා සාඩම්බර නැගී සිටීමකට කැපවීම මෙම වෙසෙඟ් අධිෂ්ඨානය බවට පත් කර ගත යුතු බවයි.\nඑක්සත් ජාතීන්ගේ 14 වන ජාත්‍යන්තර වෙසක් උළෙලේ ප්‍රමුඛ භූමිකාව ශ්‍රී ලංකාවට පිරිනැමීම තුළ අප මෑත අවධියේ දිනා ගත් සියලු ජයග්‍රහණයන් ද පෙළ ගැසී සිටින බව ජනාධිපතිවරයා නිකුත් කළ වෙසක් දින පණිවුඩයේ සඳහන්.\nඑකී ජයග්‍රහණය උදෙසා සම්මාදන් වූ ශ්‍රී ලාංකීය සමස්ත ජනතාව යුගයක් වර්ණවත් කළ පිංවතුන් ලෙස ඉතිහාසයට එක් වනු ඇති.\nමෙවර වෙසක් දින සැමරුම ලක්වාසීන්ට උදාවන්නේ තවත් සුවිශේෂී වූ වැදගත්කමකින් යුතුව බව අග්‍රාමාත්‍ය රනිල් වික්‍රමසිංහ සිය වෙසක් දින පණිවුඩය මගින් පෙන්වා දෙනවා.\nමෛත්‍රිය පදනම වූ බුද්ධ ධර්මය නුවණින් දැන, ප්‍රඥා සම්පන්නව, ප්‍රායෝගිකව, ජීවිතයට බද්ද කරගනිමින් එහි දාර්ශනික හරය විශ්වීය වැදගත්කම වඩ වඩාත් ලෝකය වෙත ගෙන යන්නට අප පිළිවෙතින් පෙළ ගැසිය යුතු බවද එහි දැක්වෙනවා.\nසත් සිතින් ලොව දකින මෙත් සිතින් දිවි ගෙවන එක්සත් සමාජයක් ගොඩ නගන්නට කැපවිය යුතු බවයි අග්‍රාමාත්‍යවරයා සිය වෙසක් දින පණිවුඩය මගින් තවදුරටත් පෙන්වා දෙන්නේ.\nමේ අතර, හිටපු ජනාධිපති මහින්ද රාජපක්ෂ සිය වෙසක් දින පණිවුඩය මගින් පෙන්වා දෙන්නේ සියලු බෞද්ධයින් සිත් සතන් කරුණා මෛත්‍රීයෙන් පුරවා අවෛරීව කුසල් දහම් වැඩිය යුතු බවයි.\nබුදුන් වහන්සේ පෙන්වා දුන් ශාන්තිවාදී මඟ යමින් එයින් සැනසෙන බව අප ලෝකයාට පෙන්වා දිය යුතු බව ද එහි තවදුරටත් සඳහන්.",
       "URL": "https://www.hirunews.lk/160998/අපේ-ජාතික-වංශ-කතාව-නව-මානයකට-ජනපති",
       "Category": "Local News",
       "Parent URL": "https://www.hirunews.lk/local-news.php?pageID=4524"
}