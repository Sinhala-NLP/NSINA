{
       "Source": "hirunews",
       "Timestamp": "Monday, 21 February 2022 - 16:11",
       "Headline": "වන - අගල් ඉදිකිරීමේ ව්‍යාපෘතිය අත්හිටුවන්නැයි ඉල්ලා ශ්‍රේෂ්ඨාධිකරණයට පෙත්සමක්",
       "News Content": "අලි - මිනිස් ගැටුම වැළැක්වීම සඳහා උඩවලව ඇතුළු විවිධ ප්‍රදේශවල ක්‍රියාත්මක කිරීමට නියමිත අගල් ඉදිකිරීමේ ව්‍යාපෘතිය අත්හිටුවන නියෝගයක් නිකුත් කරන ලෙස ඉල්ලා ශ්‍රේෂ්ඨාධිකරණයට මූලික අයිතිවාසිකම් පෙත්සමක් ඉදිරිපත් වී තිබෙනවා.\nපරිසර යුක්ති කේන්ද්‍රය ඇතුළු පාර්ශව කිහිපයක් විසින් අදාළ පෙත්සම ඉදිරිපත් කර ඇති බවයි හිරු අධිකරණ වාර්තාකරු සදහන් කළේ.\nඑහි වගඋත්තරකරුවන් ලෙස වනජීවි රාජ්‍ය අමාත්‍ය විමලවීර දිසානායක, වනජීවි අධ්‍යක්ෂ ජනරාල් චන්දන සූරියබණ්ඩාර, මධ්‍යම පරිසර අධිකාරිය, භූ විද්‍යා හා පතල් කැණීම් කාර්යාංශය, පොලිස්පතිවරයා ඇතුළු 7 දෙනෙකු නම් කර තිබෙනවා.\nපෙත්සම්කරුවන් පෙන්වා දී ඇත්තේ අලි ඇතුන් අගල්වලට වැටී මරණයට පත්වීමට හෝ බරපතල තුවාල වීමට හැකියාවක් පවතින බවයි.\nඑමෙන්ම, අගල් ඉදිකිරීමේ ක්‍රියාවලිය හේතුවෙන් ජල චක්‍රයට ද හානි සිදුවී ගොවිතැන්වලට ද බලපෑම් සිදුවිය හැකි බව පෙත්සම්කරුවන් වැඩිදුරටත් පෙන්වා දෙනවා.",
       "URL": "https://www.hirunews.lk/297634/වන-අගල්-ඉදිකිරීමේ-ව්‍යාපෘතිය-අත්හිටුවන්නැයි-ඉල්ලා-ශ්‍රේෂ්ඨාධිකරණයට-පෙත්සමක්",
       "Category": "Local News",
       "Parent URL": "https://www.hirunews.lk/local-news.php?pageID=1342"
}