{
       "Source": "hirunews",
       "Timestamp": "Thursday, 16 June 2022 - 22:13",
       "Headline": "ශ්‍රී ලංකා රග්බි සංගමයේ හිටපු සභාපති රිස්ලි ඉල්ලියාස්ට ආසියානු රග්බි සම්මේලනයෙන් තහනමක්",
       "News Content": "ශ්‍රී ලංකා රග්බි සංගමයේ හිටපු සභාපති රිස්ලි ඉල්ලියාස් විසින් ආසියානු රග්බි ක්‍රීඩා සංග්‍රහය උල්ලංඝනය කිරීම හේතුවෙන් ඔහුට වාරණයක් පැනවීමට ආසියානු රග්බි විධායක කමිටුව තීරණය කර තිබෙනවා.\nඒ අනුව ආසියානු රග්බි බල ප්‍රදේශය තුළ සිදු කෙරෙන රග්බි ක්‍රීඩාව සම්බන්ධ කිසිදු ක්‍රියාකාරකමකට හෝ වගකීම් දැරීම ඔහුට නොහැකි වනු ඇති.\nශ්‍රී ලංකා හිටපු රග්බි සභාපතිවරයා සම්බන්ධයෙන් ආසියානු රග්බි සම්මේලනය විසින් විනය පරීක්ෂණයක් සිදුකරන බවත් ඉන් අනතුරුව ඔහු සම්බන්ධයෙන් ගත යුතු විනය ක්‍රියා ක්‍රියාමාර්ග ගන්නා බවත් සඳහන් කරමින් ආසියානු රග්බි සම්මේලනය විසින් ශ්‍රී ලංකා රග්බි සංගමය වෙත පසුගිය මැයි තිස් වැනිදා ලිපියක් යොමු කර තිබුණා.\nඑහිදී රිස්ලි ඉල්ලියාස් විසින් ආසියානු රග්බි සම්මේලන සභාපතිවරයාට තර්ජනය කිරීම සහ ආසියානු ඔලිම්පික් කමිටු සභාපතිවරයාට අපහාස වන අයුරින් කටයුතු කිරීම සම්බන්ධයෙන් සහ යම් යම් ප්‍රකාශන නිකුත් කිරීම සම්බන්ධයෙන් පරීක්ෂණයක් ක්‍රියාත්මක කෙරුණා.\nඅදාල රග්බි තහනම රිස්ලි ඉල්ලියාස් වෙත පනවා ඇත්තේ මෙම පරීක්ෂණවලින් අනතුරුවයි.",
       "URL": "https://www.hirunews.lk/307339/ශ්‍රී-ලංකා-රග්බි-සංගමයේ-හිටපු-සභාපති-රිස්ලි-ඉල්ලියාස්ට-ආසියානු-රග්බි-සම්මේලනයෙන්-තහනමක්",
       "Category": "Local News",
       "Parent URL": "https://www.hirunews.lk/local-news.php?pageID=1089"
}