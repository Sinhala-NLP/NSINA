{
       "Source": "hirunews",
       "Timestamp": "Wednesday, 16 March 2022 - 17:13",
       "Headline": "බුද්ධිමය දේපල සංශෝධන පනත් කෙටුම්පත අද සිට බලාත්මකයි",
       "News Content": "පසුගිය 8 වනදා පාර්ලිමේන්තුවේදී විවාදයට ගෙන සම්මත වූ බුද්ධිමය දේපල සංශෝධන පනත් කෙටුම්පතට කතානායක මහින්ද යාපා අබේවර්ධන අද අත්සන් කර තිබෙනවා.\n2022 අංක 8 දරණ බුද්ධිමය දේපල සංශෝධන පනත අද සිට බලාත්මක වනු ඇති.\nශ්‍රී ලංකාවේ ආර්ථිකයට වැදගත් දායකත්වයක් දැක්වූ භූගෝලීය දර්ශක ලෙස සිලෝන් සිනමන් වැනි නිෂ්පාදන එලෙසම ලියාපදිංචි කිරීමට නිෂ්චිත ක්‍රමවේදයක් මීට පෙර බුද්ධිමය දේපල පනතේ ඇතුළත්ව තිබුණේ නැහැ.\nඒවා මෙතෙක් ලියාපදිංචිය සිදුකර ඇත්තේ වෙළඳ ලකුණු විෂය යටතේයි. එහෙත් මේ අනුව සිලෝන් ටී හා සිලෝන් සිනමන් වැනි නිෂ්පාදන ඉදිරියේදී ශ්‍රී ලාංකික භූගෝලීය දර්ශක ලෙස ලියාපදිංචි කිරීමට හැකියාව ලැබෙනවා.\nඑමගින් මෙම නාමයන් යටතේ ව්‍යාජ අනුකරණ නැවැත්වීමට නීතිමය රාමුවක් ස්ථාපනය වීම සිදුවනු ඇති.",
       "URL": "https://www.hirunews.lk/299643/බුද්ධිමය-දේපල-සංශෝධන-පනත්-කෙටුම්පත-අද-සිට-බලාත්මකයි",
       "Category": "Local News",
       "Parent URL": "https://www.hirunews.lk/local-news.php?pageID=1289"
}