{
       "Source": "hirunews",
       "Timestamp": "Wednesday, 21 July 2021 - 13:34",
       "Headline": "වන රක්ෂිතයක පරිසර විනාශයක් (වීඩියෝ)",
       "News Content": "මහියංගනය - උල්හිටිය වන රක්ෂිතයේ යෝජිත වන අලි කොරිඩෝව තුළ ඉඩම් බලහත්කාරයෙන් අත්පත් කර ගැනීම හේතුවෙන් එම පරිසර පද්ධතිය විනාශවන බවට තොරතුරු වාර්තා වනවා.\nප්‍රදේශවාසීන් පෙන්වා දෙන්නේ දේශපාලනඥයෙකුගේ මැදිහත්වීම මත සිදුකරන මෙම ඉඩම් අත්පත් කරගැනීම හරහා ඉදිරියේදී අලි - මිනිස් ගැටුම් වර්ධනය වීමේ අවදානමක්ද මතුව ඇති බවයි.\nමහියංගනය - උල්හිටිය වන රක්ෂිතයේ යෝජිත වන අලි කොරිඩෝව තුළ ඉඩම් කොටස් 100කට අධික ප්‍රමාණයක් බලහත්කාරයෙන් අත්පත් කර ගනිමින් පිරිස් පදිංචිවෙමින් සිටින බවට තොරතුරු වාර්තා වනවා.\nප්‍රදේශවාසීන් පෙන්වාදෙන්නේ බදුල්ල දිස්ත්‍රික්කය නියෝජනය කරන දේශපාලනඥයෙකුගේ මැදිහත්වීම මත මෙම ඉඩම් අත්පත් කර ගනිමින් සිටින\nබවයි.\nමේ හරහා රක්ෂිත කොටසේ කැලෑ එළි පෙහෙලි කිරීම් ද සිදුවන අතර මේ වන විටත් ඇතැම් පුද්ගලයින් පැල්පත් නිවාස ඉදිකරමින් පවතින්නේ මේ ආකාරයෙන්.\nමේ හේතුවෙන් අලි වැට ඉදිකිරීමේ කටයුතුවලටද බාධා එල්ල වී ඇති අතර ඉඩම් පත්පත්කර ගැනීම හේතුවෙන් ඇහිරී ඇත්තේ වස්ගමුව සිට මාදුරුඔය වන රක්ෂිත ප්‍රදේශයෙට වන අලි ගමන් කරන මාර්ගයයි.\nමෙම තත්ත්වය මත ඉදිරියේදී මෙම ප්‍රදේශයේ අලි - මිනිස් ගැටුම් ඉහල යාමේ අවදානමක්ද පවතින බව ප්‍රදේශවාසීන් පෙන්වා දෙනවා.\nමේ අතර තලංගම රක්ෂිතය හරහා ඔරුගොඩවත්ත සිට අතුරුගිරිය දක්වා ඉදිකිරීමට යෝජිත අධිවේගී මාර්ගයක් හේතුවෙන් එම පරිසර පද්ධතිය විනාශ වන\nබව පවසමින් පූජ්‍ය පාහියන්ගල ආනන්ද සාගර හිමියන් කොළඹ පිහිටි එක්සත් ජාතීන්ගේ කාර්යාලයට ලිපියක් භාරදුන්නා.\nඋන්වහන්සේ පෙන්වා දෙන්නේ මෙම මාර්ගය ඉදිකිරීමට අදාලව පරිසර තත්ත්ව වාර්තාවක් හෝ ලබා ගැනීමට කටයුතු කර නොමැති බවයි.\nශ්‍රී ලංකාව රැම්සා තෙත්බිම් ජාත්‍යන්තර සම්මුතියට පවා අත්සන් තබා ඇති පසුබිමක මෙම තලංගම තෙත්බිම් කලාපය විනාශ කරමින් ඉදිකරන අධිවේගී\nමාර්ග ව්‍යාපෘතිය නවතා දැමීමට මැදිහත්වන ලෙසයි පූජ්‍ය පාහියන්ගල ආනන්ද සාගර හිමියන් එක්සත් ජාතීන්ගේ සංවිධානයෙන් ඉල්ලා සිටින්නේ.",
       "URL": "https://www.hirunews.lk/277600/වන-රක්ෂිතයක-පරිසර-විනාශයක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1805"
}