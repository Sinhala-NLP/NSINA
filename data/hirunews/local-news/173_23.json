{
       "Source": "hirunews",
       "Timestamp": "Tuesday, 18 July 2023 - 13:30",
       "Headline": "උතුරේ බෞද්ධ සිද්ධස්ථාන නිසා හින්දු ආගමික උරුමය අහිමි වෙන බව ආර්. සම්බන්ධන් ලෝක නායකයින්ට කියයි",
       "News Content": "උතුරේ බෞද්ධ සිද්ධස්ථාන ස්ථාපිත කොට ඒ අවට වෙසෙන දෙමළ ජනතාව පලවා හැරීමේ කුමන්ත්‍රණය සම්බන්ධයෙන් සාධාරණයක් ඉටුකිරීම සදහා ජාත්‍යන්තරය පෙනී සිටිය යුතු බව දෙමළ ජාතික සන්ධානයේ නායක ආර්. සම්බන්ධන් මන්ත්‍රීවරයා ලෝක නායකයින් වෙත 17 දා දැනුම් දී තිබෙනවා .\nලිපියක් මගින් මේ බව දැනුම් දී ඇති දෙමළ ජාතික සන්ධාන නායකයා පසුගියදා පොලීසීය යොදවා මුලතිව් කුරුන්දිමලේ වන්දනාමන කොට පොංගල් උත්සවයක් පැවැත්වීමට ගිය දෙමළ ජනතාව පලවා හැරීම තුළින් මේ බව ඉතා පැහැදිලිව පෙනෙන්නට ඇතැයි ද ඔහු සිය ලිපියයේ පෙන්වා දෙනවා.\nකුරුන්දි ප්‍රදේශයේ බෞද්ධ සිද්ධස්ථානයක් ඇති බව සත්‍ය නමුත් එහි ඊට පෙර සිට පැවත ගෙන එන හින්දු කෝවිලක්ද ඇති බව තේරුම් ගැනීමට සිංහල බෞද්ධ නායකයින් දැඩි අකැමැත්තක් දැක්වීම නිසා දෙමළ ජනතවට ඔවුන්ගේ නිජබිම තුළ බොහෝ දේ අහිමිවී යන තත්ත්වයක් උදා වී ඇති බව පෙන්වා දෙන සම්බන්ධන් මන්ත්‍රීවරයා ලෝක නායකයින්ගේ අවධානය මේ ප්‍රශ්නය කෙරෙහි යොමු විය යුතු බවද සදහන් කොට තිබෙනවා.\nමුලතිව් පමණක් නොව උතුරු පළාතේ ගල් කණු සහිත සෑම ප්‍රදේශයක්ම බෞද්ධා ගමට අයත් සිද්ධස්ථාන වශයෙන් නම් කිරීමටත් යුද හමුදාව හා දකුණේ සිංහල බෞද්ධ බලවේග යොදවා එම ස්ථාන සංවර්ධනය කරවීමටත් පියවර ගන්නා බව පවසන මන්ත්‍රීවරයා මේ නිසා දෙමළ ජනතාවට ඒ අවට ඉඩම් වලින් ඉවත්ව යාමට බලපෑම් කෙරෙන බවයි පෙන්වා දෙන්නේ.\nනමුත් උතුරේ බොහෝ ස්ථානවල ආගමික අයිතිය පිළිබදව විමසා බලන විට හින්දු ලබ්ධිකයින් සතුවද සිද්ධස්ථාන විශාල ප්‍රමාණයක් ඇති බව ලෝක ප්‍රජාව හා නායකයින් අවබෝධ කරගත යුතුව ඇති බවද සම්බන්ධන් මන්ත්‍රීවරයා ලෝක නායකයින් විසිදෙනෙකුට පමණ ලිපි යවමින් සඳහන් කරනවා.",
       "URL": "https://www.hirunews.lk/341627/උතුරේ-බෞද්ධ-සිද්ධස්ථාන-නිසා-හින්දු-ආගමික-උරුමය-අහිමි-වෙන-බව-ආර්-සම්බන්ධන්-ලෝක-නායකයින්ට-කියයි",
       "Category": "Local News",
       "Parent URL": "https://www.hirunews.lk/local-news.php?pageID=173"
}