{
       "Source": "hirunews",
       "Timestamp": "Sunday, 15 August 2021 - 13:30",
       "Headline": "මෙරට රංචු ප්‍රතිශක්තිකරණය සාර්ථකද? - ආචාර්ය චන්දිම ජීවන්දරගෙන් සටහනක්",
       "News Content": "ශ්‍රි ජයවර්ධනපුර විශ්ව විද්‍යාලයේ අසාත්මිකතා, ප්‍රතිශක්ති විද්‍යාව සහ සෛල ජීව විද්‍යා ඒකකයේ අධ්‍යක්ෂ ආචාර්ය චන්දිම ජීවන්දර ශ්‍රී ලංකාව රංචු ප්‍රතිශක්තිය කරා ළගා විය යුත්තේ කෙසේද යන්න පිළිබඳව සටහනක් ප්‍රකාශයට පත් කර තිබෙනවා.\nඑහි දැක්වෙන්නේ ලෝක සෞඛ්‍ය සංවිධානය කණ්ඩායම් ප්‍රතිශක්තිකරණය දිරි ගන්වන්නේ එන්නත්කරණය තුළින් බවයි.\nඑසේ නොමැතිව වෛරසයට සමාජය තුළ පැතිරීමට ඉඩ දීමෙන් සිදුවන්නේ අනවශ්‍ය රෝගීන් බිහිවීම සහ මරණ වැඩිවීම පමනක් බවයි ආචාර්‍ය ජීවන්දර සිය සටහනෙන් පෙන්වා දෙන්නේ.\nමිනිසුන් වෛරසයකට නිරාවරණය කරන අතර වාරයේ ‘රංචු ප්‍රතිශක්තිය’ කරා යාමට උත්සාහ කිරීම විද්‍යාත්මකව ගැටලුකාරී හා සදාචාර විරෝධී ක්‍රියාදාමයක් බව ඔහුගේ අදහසයි.\nරටක රංචු ප්‍රතිශක්තිය ඇති කිරීම සඳහා කොවිඩ් -19 මර්ධන එන්නත් ලබාදිය යුතු ජනගහන අනුපාතය පිලිබඳව ලෝක සෞඛ්‍ය සංවිධානයෙන් මේ දක්වා තොරතුරු එළි දැක් වී නැහැ.\nකෙසේ වෙතත් මේ වන විටත් ශ්‍රී ලංකාවේ පූර්ණ ප්‍රතිශක්තිකරණ අනුපාතය පවතින්නේ ප්‍රතිශක්තිකරණය ලබාදිය යුතු ජනගහනයෙන් 25%ටත් වඩා අඩු මට්ටමක බවයි ආචාර්‍ය ජීවන්දර පවසන්නේ.\nරංචු ප්‍රතිශක්තිය හෙවත් රැළේ ප්‍රතිශක්තිය යනු එන්නත්කරණය හරහා ප්‍රතිශක්තිය ලබා දෙන කණ්ඩායමක් විසින් ඇති කරගනු ලබන රෝගයට මුහුණ දීමේ හැකියාවයි.\nඑය එන්නත්කරණය සඳහා ඉලක්ක වන ජනගහන කොට්ඨාසයෙහි ප්‍රමාණය අනුව අඩු වැඩි වෙනවා.\nලොව බොහෝ රටවල් කෝවිඩ් 19 ප්‍රතිශක්තිකරණ එන්නත් මාත්‍රා ලබා දීමේදී වයස අවුරුදු 60 ට වැඩි ජනගහනය පළමුව ඉලක්ක කළේ මෙම රංචු ප්‍රතිශක්තිකරනය හෙවත් රැලේ ප්‍රතිශක්තිකරණ සංකල්පය මත පිහිටායි.\nමෙම රංචු ප්‍රතිශක්තිකරණ සංකල්පය වසංගත රෝග මර්දනය සඳහා වඩාත් හොඳින් භාවිත කළ හැකි සෞඛ්‍ය විද්‍යාත්මක ක්‍රමවේදයක් බව ලෝක සෞඛ්‍ය සංවිධානයේ පිලිගැනීමයි.\nමෙසේ ප්‍රතිශක්තිකරණය ලබාගන්නා රංචු හරහා සමාජයේ සමස්ත ප්‍රතිශක්තිකරණය සැලසෙන අතර ඉන් බෝවන රෝගයකින් සමස්ත සමාජයටම වක්‍රව ආරක්ෂාව සපයනවා.",
       "URL": "https://www.hirunews.lk/279757/මෙරට-රංචු-ප්‍රතිශක්තිකරණය-සාර්ථකද-ආචාර්ය-චන්දිම-ජීවන්දරගෙන්-සටහනක්",
       "Category": "Local News",
       "Parent URL": "https://www.hirunews.lk/local-news.php?pageID=1753"
}