{
       "Source": "hirunews",
       "Timestamp": "Wednesday, 21 June 2023 - 9:42",
       "Headline": "වරෙන්තුකරුවකු අල්ලන්න ගිය පොලිස් නිලධාරීන් සපා කාලා",
       "News Content": "වරෙන්තුකරුවකු අත්අඩංගුවට ගැනීමට ගිය අත්තනගල්ල පොලිසියේ නිලධාරීන් තිදෙනෙකු වරෙන්තුකරු විසින් සපා කා වතුපිටිවල රෝහලට ඇතුළත් කර තිබෙනවා.\nසපා කෑම නිසා පොලිස් සැරයන්වරයකුගේ අතක ඇඟිල්ලක් ද කැඩී ගොස් ඇති බව පොලිසිය පවසනවා.\nමෙම සිද්ධිය සිදු වී තිබෙන්නේ ඌරාපොළ බෝපැන්න ප්‍රදේශයේ වරෙන්තුකරුවකු අත්අඩංගුවට ගැනීමට යාමේදී ඔහුගේ නිවෙසේදීයි.\nවරෙන්තුකරු හිටපු හමුදා සෙබළකු බව ද පවසන පොලිසිය ඔහු අත්අඩංගුවට ගැනීමට යාමේදී ඔහු පොලිසියේ තිදෙනා සමඟ පොරබදා පොලිස් නිලධාරීන් සපා කෑ බව ද පවසනවා.\nපසුව වරෙන්තුකරු මෙල්ල කර ඔහුව අත්අඩංගුවට ගෙන තිබෙනවා.\nවැඩිදුර විමර්ශන අත්තනගල්ල පොලිසිය විසින් සිදු කරනු ලබනවා.",
       "URL": "https://www.hirunews.lk/338577/වරෙන්තුකරුවකු-අල්ලන්න-ගිය-පොලිස්-නිලධාරීන්-සපා-කාලා",
       "Category": "Local News",
       "Parent URL": "https://www.hirunews.lk/local-news.php?pageID=250"
}