{
       "Source": "hirunews",
       "Timestamp": "Tuesday, 23 August 2022 - 19:59",
       "Headline": "අයි.එම්.එෆ්. නියෝජිතයින් සමඟ තාක්ෂණික සාකච්ඡා හෙට (වීඩියෝ)",
       "News Content": "ජාත්‍යන්තර මූල්‍ය අරමුදලේ නියෝජිතයින් සමඟ හෙට පෙරවරුවේ තාක්ෂණික මට්ටමේ සාකච්ඡා ආරම්භ කරන බව මහ බැංකු අධිපති ආචාර්ය නන්දලාල් වීරසිංහ ප්‍රකාශ කළා.\nඑම නියෝජිත කණ්ඩායම අද දිවයිනට පැමිණීමට නියමිතයි.\nජාත්‍යන්තර මූල්‍ය අරමුදලේ ශ්‍රී ලංකාවේ ජ්‍යෙෂ්ඨ දූත මණ්ඩල ප්‍රධානී පීටර් බෲවර් සහ එහි ශ්‍රී ලංකාව සම්බන්ධව කටයුතු කරන මෙහෙයුම් ප්‍රධානී මසයිරෝ නොසාකි එම නියෝජිත කණ්ඩායමේ නායකත්වය දරනු ලබනවා.\nඔවුන් ලබන 31 වැනිදා දක්වා මෙරට රැදී සිටීමට නියමිතයි.\nපසුගිය ජුනි මාසයේදී ජාත්‍යන්තර මූල්‍ය අරමුදලේ නියෝජිත පිරිසක් මෙරට සංචාරයකද නිරත වුණා.\nහෙටින් ඇරඹෙන තාක්ෂණික මට්ටමේ සාකච්ජා සදහා ශ්‍රී ලංකාව නියෝජනය කරමින් මහ බැංකු අධිපතිවරයා ඇතුළු එහි නිලධාරීන් සහ මුදල් අමාත්‍යාංශයේ නිලධාරීන් කණ්ඩායමක් සහභාගිවන බවයි මහ බැංකු අධිපති ආචාර්ය නන්දලාල් වීරසිංහ සදහන් කළේ.\nබ්ලූම්බර්ග් වෙබ් අඩවිය සමඟින් සම්මුඛ සාකච්ඡාවකට එක්වෙමින් මහබැංකු අධිපති ආචාර්ය නන්දලාල් වීරසිංහ ප්‍රකාශ කර තිබුණේ ජාත්‍යන්තර මූල්‍ය අරමුදලෙන් අපේක්ෂිත ණය පහසුකම මේ වසර අවසන් වීමට ප්‍රථම ලබාගත හැකිවනු ඇති බවයි.\nරජයේ ප්‍රවෘත්ති දෙපාර්තමේන්තුවේ අද පැවති කැබිනට් තීරණ දැනුම් දීමේ මාධ්‍ය හමුවේදි ජාත්‍යන්තර මුල්‍ය අරමුදලේ සාකච්ජා පිළිබද සහ දේශීය ණය ප්‍රතිව්‍යුහගතකරණය කිරීම පිළිබද මාධ්‍යවේදියෙකු ප්‍රශ්ණ කරනු ලැබුවා.",
       "URL": "https://www.hirunews.lk/313559/අයි-එම්-එෆ්-නියෝජිතයින්-සමඟ-තාක්ෂණික-සාකච්ඡා-හෙට-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=919"
}