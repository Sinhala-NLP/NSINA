{
       "Source": "hirunews",
       "Timestamp": "Saturday, 25 July 2020 - 22:51",
       "Headline": "පුලස්තිනී මහේන්ද්‍රන් හෙවත් සාරා ජෙස්මින්ගේ මව පාස්කු කොමිසමට ලබාදුන් සාක්ෂිය (වීඩියෝ)",
       "News Content": "පාස්කු ප්‍රහාරයෙන් පසුව සයින්දමරුදු ප්‍රදේශයේ නිවසක සිදු වූ බෝම්බ පිපිරීමෙන් ජීවිතක්ෂයට පත් වූ පුද්ගයින්ගේ ඩී.එන්.ඒ වාර්තා සමඟ තමන්ගේ ඩී.එන්.ඒ. වාර්තා නොසැසඳුණු බව පුලස්තිනීගේ මව වන රාසරත්නම් කවිතා ජනාධිපති කොමිසමට අද අනාවරණ කළා.\nඇය වැඩිදුරටත් සඳහන් කළේ සිලෝන් තවුහිද් ජමාත් සංවිධානයේ අබ්දුල් රාසික් විසින් තම දියණිය බලහත්කාරයෙන් ඉස්ලාම් ආගමට හරවා කටුවපිටිය දේවස්ථානයේ මරාගෙන මැරෙන බෝම්බ ප්‍රහාරය එල්ල කළ හස්තූන් නම් පුද්ගලයාට විවාහ කර දුන් බවයි.\nපාස්කු ඉරිදා ත්‍රස්ත ප්‍රහාරය සම්බන්ධයෙන් විමර්ශනය කෙරෙන ජනාධිපති කොමිසම හමුවේ අද සාක්ෂි ලබාදීමට පැමිණ තිබුණේ කටුවපිටිය ශාන්ත සෙබස්තියන් දේවස්ථානයේ මරාගෙන මැරෙන බෝම්බ ප්‍රහාරය එල්ල කළ මොහොම්මුදු හස්තූන්ගේ බිරිඳ වන පුලස්තිනී මහේන්ද්‍රන් හෙවත් සාරා ජෙස්මින්ගේ මවවන වාසරත්නම් කවිතානම් තැනැත්තියයි.\n1996 වසරේ මඩකලපුව ප්‍රදේශයේ උපත ලැබූ තම වැඩිමහල් දියණියවන පුලස්තිනී මහේන්ද්‍රන් සාමාන්‍ය පෙළ විභාගය A 8 යි E 1 ක සාමාර්ථයක් ලබා උසස් පෙළ සඳහා ජීව විද්‍යා අංශය තෝරාගෙන කල්මුණේ ප්‍රදේශයේ උපකාරක පංතියකට සහභාගි වූ බව සාක්ෂි ලබාදීම ආරම්භ කරමින් ඇය සඳහන් කළා.\nඑම වකවානුවේ තමන් අබුඩාබිහි රැකියාවක නිරත වූ බව පෙන්වා දුන් පුලස්තිනීගේ මව 2015 වසරේ ජූලි 29 වැනිදා තම දියණිය උපකාරක පංතියකට ගොස් නැවත නිවසට නොපැමිණීම හේතුවෙන් ඒ සම්බන්ධයෙන් කලවංචිකුලම පොලිසියේ පැමිණිල්ලක් ගොනු කරන ලෙසට තම මවට දැන් වූ බව ඇය කියා සිටියා.\nපසුව තම සහෝදරයාට අබ්දුල් රාසික් නම් පුද්ගලයෙක් දුරකථනයෙන් අමතා යමක් ප්‍රකාශ කර තිබූ බවත් ඇය කොමිසම හමුවේ සාක්ෂි ලබාදෙමින් අනාවරණ කළා.\nරජයේ අතිරේක සොලිසිටර් ජනරාල්වරිය මෙහිදී ඇයගෙන් ඒ පිළිබඳව ප්‍රශ්න කළා.\nරජයේ අතිරේක සොලිසිටර් ජනරාල්වරිය - අබ්දුල් රාසික් නැමැත්තා ඔබේ සහෝදරයාට දුරකථනයෙන් අමතා ප්‍රකාශ කර තිබුණේ මොනවාද?\nරාසරත්නම් කවිතා - අබ්දුල් රාසික් කියන පුද්ගලයා භාරයේ පුලස්තිනී සිටින බව සහ ඇයව ඉස්ලාම් ආගමට පරිවර්තනය කර ඇති බව මගේ සහෝදරයාට ඔහු කියා තිබුණා. මම ඒ සිද්ධියෙන් බොහෝ කලබලයට පත්වුණා. ඒ නිසා මම පුළුවන් ඉක්මනින් ලංකාවට පැමිණියා. ඇවිත් අබ්දුල් රාසික් රැඳී සිටි තවුහිද් ජමාත් සංවිධානයේ මාලිගාවත්ත කාර්යාලයට ගියා. එම අවස්ථාවේදී මම දැක්කා පුලස්තිනී අබායා ඇඳුමකින් සැරසී සිටිනවා.\nරජයේ අතිරේක සොලිසිටර් ජනරාල්වරිය - එම අවස්ථාවේදී ඔබට පුලස්තිනී සමඟ කතා බහකිරීමට අවස්ථාව හිමි වුණාද?\nරාසරත්නම් කවිතා - ඔව් මට පැය 4ක පමණ කාලයක් ඇය සමඟ කතා බහ කිරීමට අවස්ථාව ලැබුණා. මම ඇයට යළි නිවසට යාමට කතා කළා. පුලස්තිනී ඊට කැමතිත් වුණා. නමුත් අපේ කතාබහ දෙස අබ්දුල් රාසික් සහ ඔහුගේ පුද්ගලයින් CCTV  කැමරා ඔස්සේ නිරීක්ෂණය කරමින් සිටියේ. ඔවුන් විටින් විට අපි කතා බහ කළ ස්ථානයට පැමිණියා. ඒ නිසා යළි නිවසට යාමට නොහැකි බව පුලස්තිනී මට කියා සිටියා.\nඅනතුරුව තමන් මාලිගාවත්ත පොලිස් ස්ථානයට ගොස් මේ සම්බන්ධයෙන් පැමිණිල්ලක් සිදුකළ බවත් අබ්දුල් රාසික් පුලස්තිනී සමඟ පොලිස් ස්ථානයට පැමිණි බව ඇය සාක්ෂි ලබාදෙමින් අනාවරණ කළා.\nරජයේ අතිරේක සොලිසිටර් ජනරාල්වරිය - පුලස්තිනී නැවත නිවසට යාමට ඔබ සමග පැමිණියාද?\nරාසරත්නම් කවිතා - ඔව් ඇය මා සමඟ එදින පැමිණියාග ඇය හැද සිටි අබාය ඇඳුමත් ඇය විසින්ම ඉවත්කර දැමුවාග හින්දු ආගමික කටයුතු වල පවා ඇය\nනිරත වුණා.\nරජයේ අතිරේක සොලිසිටර් ජනරාල්වරිය - අබ්දුල් රාසික් නැවත ඔබට දුරකතනයෙන් ඇමතුවාද?\nරාසරත්නම් කවිතා -ඔව් දින 15 අවසානයේ ඔහු මට දුරකතන ඇමතුමක් ගත්තාග අරන් මට කිව්වා ඔබට දුවව භාරදුන්නේ දින 15කට විතරයි කියලා. ඔහු නීතිමය ක්‍රියාමාර්ග ගන්නවා කියලත් කිව්වා. ඒ අවස්ථාවේදී මම අබ්දුල් රාසික්ට කිව්වා පුලස්තිනී හින්දු ආගමානුකූලව ඉන්නවා කියලා\nරජයේ අතිරේක සොලිසිටර් ජනරාල්වරිය -අබුදුල් රාසික් පුලස්තිනීට ඒ අවස්ථාවේ බලපෑම් කළාද?\nරාසරත්නම් කවිතා - ඔව් ඔහු තර්ජනය කළා. ඔහු කිව්වා අපි දන්නවා ළමයව මෙහෙට හරව ගන්න ක්‍රමය කියලා. 2015 වසරේ සැපැතැම්බර් 24 වැනිදා අසනීපයක් හේතුවෙන් තමන් පුලස්තිනී සමඟ රෝහලට ගිය අවස්ථාවේ ඇය එකවරම සොයා ගැනීමට නොහැකි වූ බවත් මේ සම්බන්ධයෙන් මඩකලපුව පොලිසියේ පැමිණිල්ලක් එදිනම ගොනු කළ බවත් සාක්ෂිකාරිය සඳහන් කළා. සිද්ධියෙන් පසුව දින අබ්දුල් රාසික් නැවතත් තමන්ට දුරකථන ඇමතුමක් ගෙනි‘දුව අපි ළඟ ඉන්නවාග ඇයව අපි විවාහ කරලා දුන්නා‘‘ යැයි පැවසූ බවත් ඉන් පසුදින තමන් යළි අබ්දුල් රාසික්ගේ කාර්යාලයට පැමිණි බවත් සාක්ෂිකාරිය පැවසුවා.\nරාසරත්නම් කවිතා - මම අබ්දුල් රාසික්ගේ කාර්යාලයට ගියාග මම දැක්කා පුලස්තිනි සමඟ හස්තූන් නැමති පුද්ගලයෙක්ව. ඔවුන් සමඟ අබ්දුල් රාසික් සහ\nතව දෙදෙනෙකුත් සිටියාග මගේ දුව පුලස්තිනී මහේන්ද්‍රන්, නමුත් ඇයගේ නමත් සාරා ජෙස්මින් ලෙස වෙනස් කර තිබුණා. මම මාලිගාවත්ත පොලිසියට අබ්දුල් රාසික්ගේ මෙම ක්‍රියාව පැමිණිලි කළා. පොලිසිය කිව්වේ මේක නිත්‍යනුකූල විවාහයක් නිසා කිසිවක් කිරීමට නොහැකියි කියලයි. පසුව අබ්දුල් රාසික් මට නැවත නිවසට යන්න කිව්වා. සාරාට සහ හස්තූන්ට ඔහු නිවසක් මෙන්ම මුදල් ලබාදෙනවා කියලත් කිව්වා.\nරජයේ අතිරේක සොලිසිටර් ජනරාල්වරිය - සාරා ජස්මින් කිසියම් දිනක ඔබට ඇමතුමක් ගෙන හස්තූන් සමඟ වාසය කළ නොහැකි බව පැවසුවාද?\nරාසරත්නම් කවිතා -ඔව් ඇය නිරන්තරයෙන්ම ඒ බව මට පැවසුවා. ඒ නිසාම මම ඇයව 2016 ජනවාරි 6 වැනිදා අබුඩාබි වෙත ගෙන්වා ගත්තා. පසුව මාස 4කට පසු ඇය නැවතත් ලංකාවට පැමිණියා.\nකොමිසම හමුවේ වැඩිදුරටත් සාක්ෂි ලබාදුන් පුලස්තිනී නොහොත් සාරා ජස්මින්ගේ මව කියා සිටියේ නැවත ලංකාවට තම දියණිය පැමිණි පසු හස්තූන් විසින් කාත්තන්කුඩි පොලිසියට සිදුකර තිබූ පැමිණිල්ලකට අනුව සාරා ජස්මින් සහ ඔහුගේ සැමියාවන හස්තූන් නැමැත්තා කාත්තන්කුඩියේ පදිංචි කර වූ බවයි.\nකොමිසම හමුවේ සාක්ෂි ලබා දෙන අවස්ථාවේදී සංවේදීව හඬ වැටුණු සාරා ජෙස්මින්ගේ මව පැවසුවේ 2019 පෙබරවාරි 19 වැනි දින සිය දියණිය තමන්ට දුරකථන ඇමතුමක් ලබා දී දින කිහිපයකට යළි ඇමතුම් නොගන්නා ලෙස පැවසූ බවයි. එම දිනයේ සිට අදවන තුරු සිය දියණියගේ කටහඬ හෝ රුව පවා තමන් නොදුටු බවයි හැඬු කඳුළින් ඇය කොමිසමට කියා සිටියේ.\nරාසරත්නම් කවිතා - මම පසුගිය වසරේ අප්‍රේල් 7 වැනිදා ලංකාවට පැමිණියා. මම නාරම්මල පොලිසියට මගේ දියණිය සොයා දෙන ලෙස පැමිණිලි කළා. ඉන් පසුව අපරාධ පරීක්ෂණ දෙපාර්තමේන්තුවේ නිලධාරියෙක් බව පැවසූ රොෂාන් කියලා පුද්ගලයෙක් මාව මුණ ගැසුණා. සාරා ජෙස්මින්ව සෑම තැනකම සොයන බවටත් මට කිව්වා. එම පුද්ගලයා සාරාව සොයන බවට අබ්දුල් රාසික්ට ආරංචි වීම නිසා අබ්දුල් රාසික්ගේ නිලධාරියෙක් ඔහු හමුවී සහරාන්ගේ බිරිඳ සමඟ සාරා ඉන්නවා කියලා ඔහු පැසවූ බව මට රොෂාන් නැමති නිලධාරියා කියා සිටියා.\nපසුගිය වසරේ අප්‍රේල් 21 මෙරට සිදු වූ පාස්කු ප්‍රහාරය සම්බන්ධයෙන් අත්අඩංගුවට ගැනීමට අත්‍යවශ්‍යවම සිටි පුද්ගලයින් අතර තම දියණියගේ ඡායාරූපයද තිබූ බවට මාධ්‍ය හරහා දුටු බවයි සාක්ෂි ලබාදෙමින් ඇය සඳහන් කළේ.\nඅනතුරුව මෙම වසරේ ජනවාරි 10 වැනිදා තමන් අම්පාර පොලිසියට කැඳවා 2019 අප්‍රේල් මස 26 වැනිදා සයින්දමරුදු නිවස තුළ සිදු වූ පිපිරීම් මාලාවෙන් පසු\nහමු වූ රත්‍රං ආභරණවල ඡායාරූප පෙන්වනු ලැබූවත් ඒ අතර තමන් විසින් දියණිය වෙත ලබාදුන් රන් ආභරණ නොතිබුණු බව සාක්ෂිකාරිය සදහන් කළා.\nඑහිදී රජයේ අතිරේක සොලිසිටර් ජනරාල්වරිය විමසා සිටියේ එම සිද්ධියෙන් පසු DNA පරීක්ෂණයක් සිදු කළේද යන්නයි.\nරාසරත්නම් කවිතා - DNA පරීක්ෂණයක් සිදු කළා. ඒ වුණත් සයින්දමරුදු නිවසේ මියගිය පුද්ගලයින්ගේ DNA වාර්තා සමඟ මගේ DNA වාර්තා සැසඳුණේ නැහැ.\nකෙසේ වෙතත් පාස්කු ප්‍රහාරය පිළිබඳ සිදුකරන විමර්ශනවලට අදාළව ප්‍රකාශ ලබාදීමට තමන් අපරාධ පරීක්ෂණ දෙපාර්තමේන්තුවට පැමිණි අවස්ථාවකදී සහරාන්ගේ බිරිඳ මුණ ගැසුණු බවත් සයින්දමරුදු නිවසට සාරා තමන් සමඟ පැමිණ සිටි බව සහරාන්ගේ බිරිඳ තමන්ට පැවසූ බවත් සාක්ෂිකාරිය සදහන් කළා.",
       "URL": "https://www.hirunews.lk/246396/පුලස්තිනී-මහේන්ද්‍රන්-හෙවත්-සාරා-ජෙස්මින්ගේ-මව-පාස්කු-කොමිසමට-ලබාදුන්-සාක්ෂිය-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2560"
}