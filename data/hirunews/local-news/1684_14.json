{
       "Source": "hirunews",
       "Timestamp": "Saturday, 18 September 2021 - 8:04",
       "Headline": "තොටළඟ 'අරුණ' නායකයාගේ ඝාතනයට හමුදාවේ තවත් 5ක් අත්අඩංගුවට",
       "News Content": "තොටළඟ අරුණ එල්ලේ කණ්ඩායමේ නායක අකිල සම්පත් ඝාතනය කිරීමේ සිද්ධිය සම්බන්ධයෙන් යුද හමුදා ගැමුණු හේවා බලකායේ මෝදර කදවුරට අනුයුක්ත තවත් හමුදා සාමාජිකයින් 5 දෙනෙකු පොලිසිය අත්අඩංගුවට ගෙන තිබෙනවා.\nඒ අනුව මෙම සිද්ධියට මේ දක්වා මියගිය පුද්ගලයාගේ බිරිඳ සහ යුද හමුදා සාමාජිකයින් 10 දෙනෙකු පොලිස් භාරයට ගෙන ඇති අතර, ඝාතනයට අනුබල දුන් බව කියන අදාළ හමුදා කදවුරේ අණ දෙන නිලධාරියා ද අත්අඩංගුවට ගැනීමට විමර්ශන සිදු කරන බවයි පොලිසිය සදහන් කළේ.\nපසුගිය අගෝස්තු මස 20 වැනි දා මෝදර කාකදූපතට නාදුනන මළ සිරුරක් ගොඩ ගසා තිබූ අතර, ඝාතනයට ලක් වූ ක්‍රීඩකයාගේ බිරිඳ වන මට්ටක්කුලිය - සමිට් පුර ග්‍රාම නිලධාරිනිය ද ඒ වෙනවිට තම ස්වාමි පුරුෂයා අතුරුදන් ව ඇති බවට පොලිසියට පැමිණිලි කර තිබුණා.\nපසු ව අනාවරණ වුණේ, හමු වූ මළ සිරුර මෙම කාන්තාවගේ සැමියා වෙන තොටළඟ - අරුණ එල්ලේ ක්‍රීඩා කණ්ඩායමේ නායක අකිල සම්පත්ගේ බවට යි.\nඒ අනුව සිද්ධිය සම්බන්ධයෙන් කොළඹ - උතුර කොට්ඨාශ අපරාධ විමර්ශන ඒකකය සහ කොළඹ - උතුර පොලිස් විශේෂ කාර්යාංශ ඒකකය විමර්ශනයක් ආරම්භ කළා.\nපසුව හෙළි වුණේ මියගිය එල්ලේ ක්‍රීඩකයාගේ බිරිඳ ගැමුණු හේවා බලකායේ මෝදර කඳවුරට අනුයුක්ත බුද්ධි නිලධාරියෙකු වෙන කෝප්‍රල්වරයෙකු සමඟ අනියම් සබදතාවක් පවත්වා ඇති බවයි.\nඒ අනුව අදාළ කාන්තාව මුලින් අත්අඩංගුවට ගැනුණු අතර එහි දී ඇය විසින්, අදාළ බුද්ධි නිලධාරියා ඇතුළු හමුදා සාමාජිකයින් පිරිසක් විසින් තම සැමියා ඝාතනය කළ බවට පාපොච්චාරණය කර තිබෙනවා.\nපසුගිය අගෝස්තු මස 16 වැනි දා යුද හමුදා රථයකින් මෙලෙස පැහැර ගැනුණු මිය ගිය එල්ලේ ක්‍රීඩකයාගේ සිරුර කළු ගල් පිර වූ බෑගයක ගැට ගසා මෙම හමුදා සාමාජිකයින් පෑලියගොඩ - කළු පාලමෙන් කැලණි ගඟට දමා තිබෙනවා.\nඝාතනයට පෙර කාන්තාව සමඟ අනියම් සබදතා පැවැත් වූ යුද හමුදා බුද්ධි නිලධාරියා ඔහු සේවය කරන හමුදා කදවුරේ අණ දෙන නිලධාරියා දැනුවත් කර ඇත්තේ, මත්කුඩු ජාවාරම්කරුවෙකු හමුදා නිලධාරීන් පිරිසක් ඝාතනය කිරීමට සූදානමින් සිටින බවට යි.\nඒ අනුව ඔහු ව ඝාතනය කිරීමට එම කදවුරේ අණ දෙන නිලධාරියා ද අනුබල දී ඇති බවට බුද්ධි නිලධාරියා අත්අඩංගුවට ගැනීමෙන් අනතුරු ව සිදු කළ ප්‍රශ්න කිරීම්වල දී හෙළි වුණා.\nකෙසේ වෙතත්, කොළඹ - උතුර කොට්ඨාශ අපරාධ විමර්ශන ඒකකයේ උසස් නිලධාරියෙකු කියා සිටියේ, සිද්ධිය සම්බන්ධයෙන් තවත් හමුදා නිලධාරින් පිරිසක් අත්අඩංගුවට ගැනීමට විමර්ශන සිදු කරන බවයි.",
       "URL": "https://www.hirunews.lk/282531/තොටළඟ-අරුණ-නායකයාගේ-ඝාතනයට-හමුදාවේ-තවත්-5ක්-අත්අඩංගුවට",
       "Category": "Local News",
       "Parent URL": "https://www.hirunews.lk/local-news.php?pageID=1684"
}