{
       "Source": "hirunews",
       "Timestamp": "Tuesday, 19 September 2023 - 18:35",
       "Headline": "මුඩුබිම් අක්කර 125ක් වනාන්තර බවට පත් කිරීමට පියවර ගනී",
       "News Content": "ශ්‍රී ලංකා ජාතික ඔලිම්පික් කමිටුව හා වන සංරක්ෂණ දෙපාර්තමේන්තුව එක්ව මුඩුබිම් අක්කර 125ක් වනාන්තර බවට පත් කිරීමේ අවබෝධතා ගිවිසුමකට එළැඹීම අද (19) සිදු වී තිබෙනවා.\nමෙලෙස ස්වභාවික පුණර්ජනනය වේගවත් කිරීම සඳහා අක්කර 125ක් (හෙක්ටයාර 50ක්) පමණ වනාන්තර ප්‍රතිස්ථාපනය කිරීමේ වැඩසටහනක් පුත්තලම දිස්ත්‍රික්කයේ වීරක්කොඩිචෝලේ රක්ෂිතයේදී ආරම්භ කර තිබෙන බවයි සඳහන් වන්නේ.\nමෙම අත්සන්තැබීම වනජීවී හා වන සම්පත් සංරක්ෂණ අමාත්‍යංශයේ ශ්‍රවණාගාරයේදී පැවැත්වූයේ වනජීවී හා වන සම්පත් සංරක්ෂණ අමාත්‍ය පවිත්‍රා වන්නිආරච්චි ප්‍රධානත්වයෙන් බවයි වාර්තා වන්නේ.\nඑහිදී දේශීය පැළ වර්ග 35 000ක් පමණ මෙම වර්ෂයේ නොවැම්බර් සහ දෙසැම්බර් මාසවලදී සිටුවීමට සැළසුම් කර ඇති අතර කුඹුක්, මී, කරඳ, ඇහැළ, දං, තිඹිරි, දිවුල්, මයිල, කොහොඹ, වීර, පලු ඇතුළු ශාක නැවත වගා කර තිබෙනවා.",
       "URL": "https://www.hirunews.lk/348785/මුඩුබිම්-අක්කර-125ක්-වනාන්තර-බවට-පත්-කිරීමට-පියවර-ගනී",
       "Category": "Local News",
       "Parent URL": "https://www.hirunews.lk/local-news.php?pageID=19"
}