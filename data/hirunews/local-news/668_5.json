{
       "Source": "hirunews",
       "Timestamp": "Wednesday, 14 December 2022 - 8:45",
       "Headline": "පාසල් ළමුන්ට මත්පෙති අලෙවි කළ පුද්ගලයකු අත් අඩංගුවට",
       "News Content": "පාසල් ළමුන්ට මත් පෙති අලෙවි කළ පුද්ගලයකු පොලිස් විශේෂ කාර්ය බලකාය මඟින් අත් අඩංගුවට ගෙන තිබෙනවා.\nඒ, ඊයේ (13) චීනවරාය පොලිස් වසමේ F40 ධාන්‍යගම, චීනවරාය, ලිපිනයේ දී සිදු කළ වැටලීමකින්.\nසැකකරු ත්‍රිකුණාමල ප්‍රදේශයේ පදිංචි වයස අවුරුදු 25ක පුද්ගලයෙක්.\nඅත් අඩංගුවට ගන්නා විට සැකකරු සන්තකයේ කිසිදු වෛද්‍ය නිර්දේශයකින් තොර ව PREGABALLIN මිලි ග්‍රෑම් 150 වර්ගයේ පෙති 250ක් (මත් පෙති) තිබුණු බව සඳහන්.\nවැඩිදුර විමර්ශනය කිරීමේ දී මෙම මත්ද්‍රව්‍ය ජාවාරම පාසල් ළමුන් ඉලක්ක කර ගනිමින් සිදු කර ඇති බව වාර්තා වනවා.\nවැඩිදුර විමර්ශන කටයුතු චීනවරාය පොලිසිය මඟින් මෙහෙයවනු ඇති.\nමේ අතර, හෙරොයින්, අයිස්, හෑස් යන විෂ මත්ද්‍රව්‍ය සහ මුදල් සමග පුද්ගලයින් දෙදෙනෙකු පොලිස් විශේෂ කාර්ය බලකාය භාරයට ගෙන තිබෙනවා.\nඅම්පාර විශේෂ කාර්ය බලකා කඳවුරේ නිලධාරීන්ට ලද තොරතුරකට අනුවයි පසුගිය 12 වැනිදා අම්පාර ඌරුමස් හන්දිය අසළ දී සහ බුද්ධංගල පොදු සුසාන භූමිය අසල දී වැටලීම් 02ක් සිදුකර තිබුණේ.\nඑහි දී හෙරොයින්, අයිස්, හෑෂ් යන විෂ මත්ද්‍රව්‍ය සන්තකයේ තබාගෙන සිටි අම්පාර ප්‍රදේශයේ පදිංචි වයස අවුරුදු 30ක් සහ 24ක් වන පුද්ගලයන් දෙදෙනෙකු පොලිස් විශේෂ කාර්ය බලකාය භාරයට ගෙන තිබෙනවා.\nමෙම සැකකරුවන් සන්තකයේ තිබී හෑෂ් ග්‍රෑම් 97යි මිලි ග්‍රෑම් 914ක්, හෙරෝයින් මිලි ග්‍රෑම් 5,651ක්, අයිස් මිලි ග්‍රෑම් 1,932 ක් සමග මත් ද්‍රව්‍ය ජාවාරමෙන් උපයා ගත් මුදල් රු. 55,000.00 සහ මෝටර් රථයක්, යතුරු පැදියක් ද පොලිස් විශේෂ කාර්ය බලකාය භාරයට ගෙන තිබුණා.\nසැකකරුවන් වැඩිදුර විමර්ශන කටයුතු සඳහා අම්පාර පොලිස් ස්ථානය වෙත භාර දී තිබෙනවා.",
       "URL": "https://www.hirunews.lk/322642/පාසල්-ළමුන්ට-මත්පෙති-අලෙවි-කළ-පුද්ගලයකු-අත්-අඩංගුවට",
       "Category": "Local News",
       "Parent URL": "https://www.hirunews.lk/local-news.php?pageID=668"
}