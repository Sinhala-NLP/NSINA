{
       "Source": "hirunews",
       "Timestamp": "Friday, 28 June 2019 - 7:45",
       "Headline": "ගම්මන්පිළ ජනාධිපති පරීක්ෂණ කොමිසමට",
       "News Content": "පාර්ලිමේන්තු මන්ත්‍රී උදය ගම්මන්පිලට 2015 - 2018 රාජ්‍ය ආයතනවල සිදුව ඇති දූෂණ අක්‍රමිකතා සම්බන්ධයෙන් සොයා බැලෙන ජනාධිපති පරීක්ෂණ කොමිෂන් සභාව හමුවේ පෙනී සිටින ලෙස සිතාසි නිකුත් කර තිබෙනවා.\nඒ, මඩකලපුව පෞද්ගලික විශ්වවිද්‍යාලය සම්බන්ධයෙන් ඔහු සතුව ඇති සාක්ෂි සහ තොරතුරු පිළිබදව ප්‍රකාශ ලබා ගැනීම සදහායි.\nලබන මස 11 වනදා එලෙස කොමිසම හමුවේ පෙනී සිටින ලෙස මන්ත්‍රීවරයාට දන්වා ඇති අතර, ලබන මස 4 වනදා එම කොමිෂන් සභාවේ පොලිස් ඒකකයට පැමිණ ප්‍රකාශ ලබාදෙන ලෙස නොතීසි නිකුත් කළ බවයි එහි ප්‍රකාශකයෙකු සදහන් කළේ.\nඊයේ දිනයේ ඒ සම්බන්ධයෙන් ජනාධිපති කොමිසම හමුවේ පූජ්‍ය තිනියාවල පාලිත හිමියන් සාක්ෂි ලබාදී තිබෙනවා.\nඑහිදී උන්වහන්සේ ප්‍රකාශ කර ඇත්තේ තමන් සිදුකළ පැමිණිල්ලට අදාළව වැඩිදුර තොරතුරු පාර්ලිමේන්තු මන්ත්‍රී උදය ගම්මන්පිල සතුව පවතින බවයි.\nඒ හේතුවෙන් මන්ත්‍රීවරයා කොමිසම හමුවට කැදවා ඔහුගෙන් ප්‍රකාශ ලබා ගන්නා ලෙස පූජ්‍ය තිනියාවල පාලිත හිමියන් ඉල්ලීමක් කර තිබෙනවා.\nඒ අනුවයි, ජනාධිපති පරීක්ෂණ කොමිසමෙන් පාර්ලිමේන්තු මන්ත්‍රී උදය ගම්මන්පිලට නොතීසි සහ සිතාසි නිකුත් කර ඇත්තේ.",
       "URL": "https://www.hirunews.lk/219248/ගම්මන්පිළ-ජනාධිපති-පරීක්ෂණ-කොමිසමට",
       "Category": "Local News",
       "Parent URL": "https://www.hirunews.lk/local-news.php?pageID=3277"
}