{
       "Source": "hirunews",
       "Timestamp": "Wednesday, 09 September 2020 - 6:49",
       "Headline": "අධික වැසි නිසා කොළඹ මාර්ග රැසක් ජලයෙන් යටවෙයි",
       "News Content": "ඊයේ රාත්‍රියේ සිට කොළඹ දිස්ත්‍රික්කයට ඇද හැලෙන වැසි හේතුවෙන් මාර්ග රැසක් ජලයෙන් යටව පවතිනවා.\nග්‍රෑන්ඩ්පාස්, වෝඩ් පෙදෙස, මාළිගාවත්ත, කොටහේන, බේස්ලයින් සහ කොළඹ විශ්වවිද්‍යාලය අසල මාර්ග වැසි හේතුවෙන් ජලයෙන් යටව පවතින බවයි පොලීසිය කියා සිටියේ.\nඑමෙන්ම ඇතැම් ප්‍රදේශවල ගස් කඩා වැටීම් ද වාර්තා වනවා.\nමේ අතර කාලගුණ විද්‍යා දෙපාර්තමේන්තුව සදහන් කළේ ඊයේ (08) පෙරවරු 8.30 සිට අද (09) අලුයම 4.30 දක්වා කාලය තුළ කොළඹ දිස්ත්‍රික්කයට මිලිමීටර් 121ක වර්ෂාපතනයක් ඇද හැලී ඇති බවයි.\nමට්ටක්කුලිය ප්‍රදේශයට මිලිමීටර් 104ක වර්ෂාපතනයක් ඇද හැලී තිබෙනවා.\nඊට අමතරව ගාල්ල දිස්ත්‍රික්කයේ උඩුගම ප්‍රදේශයට මිලිමීටර් 101ක වර්ෂාපතනයක් සහ ඇත්කඳුරට මිලිමීටර් 105ක මෙන්ම කහදූව ප්‍රදේශයට මිලිමීටර් 112ක වැසි පතිතව ඇති බවයි කාලගුණ විද්‍යා දෙපාර්තමේන්තුව සඳහන් කළේ.\nමේ අතර, දිවයින හරහා විශේෂයෙන් උතුර, උතුරුමැද සහ වයඹ පළාත්වලත් ත්‍රිකුණාමලය, හම්බන්තොට, මහනුවර සහ නුවරඑළිය දිස්ත්‍රික්කවලත් විටින් විට පැයට කිලෝමීටර් 50ක පමණ තද සුළං ඇති විය හැකියි.\nඑමෙන්ම, පුත්තලමේ සිට මන්නාරම හරහා කන්කසන්තුරේ දක්වා වෙරළට ඔබ්බෙන් වන මුහුදු ප්‍රදේශවල සුළගේ වේගය පැයට කිලෝමීටර් 60ත් 70ත් දක්වා වැඩි විය හැකි අතර, මාතර සිට හම්බන්තොට හරහා පොතුවිල් දක්වා වෙරළට ඔබ්බෙන් වන මුහුදු ප්‍රදේශවල සුළගේ වේගය පැයට කිලෝමීටර් 65 දක්වා වැඩි විය හැකි බව ද කාලගුණ විද්‍යා දෙපාර්තමේන්තුව සදහන් කළා.",
       "URL": "https://www.hirunews.lk/249759/අධික-වැසි-නිසා-කොළඹ-මාර්ග-රැසක්-ජලයෙන්-යටවෙයි",
       "Category": "Local News",
       "Parent URL": "https://www.hirunews.lk/local-news.php?pageID=2467"
}