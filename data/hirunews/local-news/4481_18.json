{
       "Source": "hirunews",
       "Timestamp": "Tuesday, 06 June 2017 - 19:02",
       "Headline": "කටාරය සමග ගැටළුවක් නැතැයි රජය කියයි",
       "News Content": "කටාර් රියාල් හුවමාරු කිරීම ශ්‍රී ලංකාවේ වානිජ බැංකු 4ක් මේ වන විට නවතා දමා ඇති බව රොයිටර් පුවත් සේවය වාර්තා කළා.\nමේ අතර මහ බැංකුව නිකුත් කළ විනිමය අනුපාතිකයන්ට අනුව කටාර් රියාල් 1ක් සදහා ගැනුම් මිල අද සටහන්ව තිබුණේ රුපියල් 39 ශත 09 ක් ලෙසයි.\nඊයේ රුපියල් 40කට ආසන්න අගයක පැවති කටාර් රියාල් 1ක මිල මේ අනුව අවප්‍රමාණය වී තිබෙනවා.\nකටාරය සමග පවතින සබදතා අත්හිටුවීමට සෞදි ආරාබි ඇතුඵ  රටවල් 5ක් ඊයේ තිරණය කිරීමත් සමග කොළඹ ප්‍රධාන පෙලේ පෞද්ගලික මුදල් හුවමාරු කිරිමෙ මධ්‍යස්ථාන ද කටාර් රියාල් භාර ගැනීමෙන් වැළකි සිටින බවයි බී බී සී පුවත් සේවය වාර්තා කළේ.\nකටාර් රියාල්  මුදලේ අගය  තවදුරටත් කඩාවැටීමක් සිදු වුවහොත් පාඩු සිදු විය හැකි බැවින් එම මුදල් භාර ගැනිමෙන් ඔවුන් වැළකි සිටින බව එහි දැක්වුණා.\nමේ අතර, අද පෙරවරුවේ කටාර් සිට මෙරටට පැමිනි ගුවන් මගීන්ද බණ්ඩාරනායක ජාත්‍යන්තර ගුවන් තොටුපලේදි රියාල් හුවමාරු කර ගැනීමට නොහැකිව දැඩි දුෂ්කරතාවයකට පත්ව සිටියා.\nගුවන් තොටුපලේ වාණිජ බැංකු කවුළු අසල ස්ථාපිත කර ඇති විනිමය පුවරුවල කටාර් රියාල් සදහා විනිමය අනුපාතිකය ප්‍රදර්ශනය කර තිබුණේ නැහැ.\nඑසේම කටාරයේ සිට අද පෙරවරුවේ පැමිණි මගියෙකු හිරු ප්‍රවෘත්ති අංශයට  ප්‍රකාශ කළේ ගුවන්තොටුපල තුල පිහිටි තිරු බදු සහිත සාප්පු සංකීර්ණයේ දි  ද කටාර් රියාල් භාර නොගත් බවයි.\nකෙසේ වෙතත් අද පෙරවරුවේ නිවේදනයක් නිකුත් කළ මහා බැංකුව කියා සිටියේ කටාර් රියාල් භාර නොගන්නා ලෙස අනෙකුත් බැංකුවලට දැනුම් දී ඇති බවට පළවන වාර්තා ප්‍රතික්ෂේප කරන බවයි.\nමෙම නිවේදනය නිකුත් කිරිමෙන් පසු  හිරු ගුවන්තොටුපල වාර්තාකරු ගුවන්තොටුපල පරිශ්‍රයේ පිහිටි රාජ්‍ය බැංකුවක් වෙත ගොස් පවතින තත්ත්වය පිළිබද කරුණු විමසුවා.\nසිය අනන්‍යතාවය හෙළි කිරිමට අකමැති වු නිලධාරියෙකු සදහන් කළේ පෙරවරු 10 .30ට පමණ කටාර් රියාල් සිමිත ප්‍රමාණයක් ශ්‍රි ලංකා රුපියල් සදහා හුවමාරු කිරිම ආරම්භ කළ බවයි.\nසෞදි ආරාබියට අමතරව ඊජිප්තුව, බහරේනය, එක්සත් ආරාබි එමීර් රාජ්‍යය , යේමනය සහ ලිබියාව කටාරය සමග රාජ්‍ය තාන්ත්‍රික සබදතා අත්හිටුවීමට තීරණය කළේ කටාරය ත්‍රස්තවාදයට සහය දෙන බවට චෝදනා කරමින්.\nඑම තීරණයෙන් පසු එමිරේට්ස්, එතිහාඞ්  ඇතුලූ ගල්ෆ් කලාපයේ ගුවන් සේවා රැසක් දෝහා වෙත ගුවන් ගමන් නතර කිරීමට පියවර ගත්තා.\nකටාර් ගුවන් සමාගමද සෞදි අරාබිය, ඊජිප්තුව ඇතුලූ රටවල් වෙත සිය ගුවන් ගමන් අත්හිටුවීමට පියවර ගත්තා.\nකෙසේ වෙතත් ශ්‍රී ලංකා ගුවන් සේවය කටාර් වෙත සිදුකරන ගුවන් ගමන් කිසිදු වෙනසක් සිදු නොකරන බව එහි මාධ්‍ය ප්‍රකාශක දීපාල් පෙරේරා සඳහන් කළා.\nගල්ෆ් කලාපයේ රටවල් කටාරය සමග රාජතාන්ත්‍රික සබඳතා අත්හිටුවීමට පියවර ගැනීම නිසා කටාරයේ වෙසෙන ශ්‍රී ලාංකිකයින් පිළිබඳව අප කරුණු විමසුවේ එරට ශ්‍රී ලංකා තානාපති ඒ.එස්.පී. ලියනගේගෙන්.\nමෙම තීරණයත් සමග කටාරයේ වෙසෙන එක්ලක්ෂ 50,000 කට ආසන්න ශ්‍රී  ලාංකිකයින් සම්බන්ධයෙන් කිසිදු බියක් ඇති කරගත නොගත යුතු බව තානාපතිවරයා ප්‍රකාශ කළා.\nඑසේම එරට වෙසෙන ශ්‍රී ලාංකිකයින් සම්බන්ධයෙන් ඥාතීන්ට කිසියම් තොරතුරක් දැනගැනීමට අවශ්‍ය නම් 00 974 55 56 49 36 දුරකථන අංකය ඔස්සේ පෞද්ගලිකවම තමන් අමතන ලෙසයි ඔහු කියා සිටියේ.\nකටාර් අර්බුදයෙන් ශ්‍රී ලාංකිකයින්ට කිසිදු ගැටළුවක් ඇති වී නොමැති බවයි රජය ප්‍රකාශ කළේ.",
       "URL": "https://www.hirunews.lk/162979/කටාරය-සමග-ගැටළුවක්-නැතැයි-රජය-කියයි",
       "Category": "Local News",
       "Parent URL": "https://www.hirunews.lk/local-news.php?pageID=4481"
}