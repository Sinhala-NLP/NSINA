{
       "Source": "hirunews",
       "Timestamp": "Thursday, 25 May 2023 - 10:22",
       "Headline": "පොලිස් නිලධාරියෙකුට පහර දුන් පිරිසක් අත්අඩංගුවට (වීඩියෝ)",
       "News Content": "රථ වාහන රාජකාරියේ යෙදී සිටි පොලිස් කොස්තාපල්වරයෙකුගේ රාජකාරියට බාධා කර පහරදීමේ සිද්ධියක් සම්බන්ධයෙන් කාන්තාවක් ඇතුළු දෙදෙනෙකු අත්අඩංගුවට ගෙන තිබෙනවා.\nපෑලියගොඩ ප්‍රදේශයේදී ඊයේ මෙම පහරදීම සිදුව ඇති අතර, අත්අඩංගුවට ගෙන ඇත්තේ කැළණිය - පට්ටිය ප්‍රදේශයේ පදිංචි 51 හැවිරිදි කාන්තාවක් සහ 22 හැවිරිදි වියේ පසුවූ පුද්ගලයින් දෙදෙනෙක්.\nඅදාළ පොලිස් කොස්තාපල්වරයා හිස්වැසුම් නොමැති පුද්ගලයෙකු යතුරුපැදියකින් රැගෙන යමින් සිටියදී එය නතර කර පරීක්ෂා කර තිබෙනවා.\nපසුව යතුරුපැදියෙන් පැමිණි එම පුද්ගලයින් දෙදෙනා සහ එම ස්ථානයට පැමිණි කාන්තාවක් අදාළ කොස්තාපල්වරයාගේ රාජකාරියට බාධා කරමින් පහරදී ඇති බවයි පොලීසිය සඳහන් කළේ.\nපහරකෑමෙන් තුවාල ලැබූ පොලිස් කොස්තාපල්වරයා කොළඹ ජාතික රෝහලට ඇතුළත් කර තිබෙනවා.",
       "URL": "https://www.hirunews.lk/336167/පොලිස්-නිලධාරියෙකුට-පහර-දුන්-පිරිසක්-අත්අඩංගුවට-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=318"
}