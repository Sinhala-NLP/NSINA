{
       "Source": "hirunews",
       "Timestamp": "Thursday, 21 April 2022 - 23:01",
       "Headline": "ඉන්ධන මිල හා ජීවන වියදම ඉහළ යෑමට ප්‍රදේශ රැසක විරෝධතා (වීඩියෝ)",
       "News Content": "ඉන්ධන මිල ඉහළ දැමීම හා ජීවන වියදම ඉහළ යෑමට විරෝධය පළ කරමින් ප්‍රදේශ රැසක විරෝධතා පැවැත්වුණා.\nහික්කඩුව තිරාණගම ප්‍රදේශයේදී ගාලු පාර අවහිර කරමින් ප්‍රදේශවාසීන් සිය විරෝධය පළ කළා.\nඑහිදී ගමනාගමනයට බාධා එල්ලවීම හේතුවෙන් පොලිසිය විකල්ප මාර්ග ඔස්සේ වාහන ගමන් කරවීමට කටයුතු කළා.\nපෙරේදා සිට හම්බන්තොට කුඩාවැල්ල ප්‍රදේශයේ සිදුකරන විරෝධතාව තවදුරටත් ක්‍රියාත්මකයි.\nප්‍රදේශය භාර සහකාර පොලිස් අධිකාරිවරයෙකු එම ස්ථානයට ගොස් සාකච්ඡාවක නිරත වූ අතර එහිදි සම්බන්ධ කරගත් ධීවර රාජ්‍ය අමාත්‍ය ඩී.වී. චානක මහතා දැනුම් දුන්නේ හෙට දිනයේ එම ස්ථානයට සාකච්ඡා සඳහා පැමිණෙන බවයි.\nකෙසේ වෙතත් අප වාර්තාකරු පැවසුවේ එම විරෝධතාව තවදුරටත් පැවැත්වෙන බවයි.\nඉහළ යන ජීවන වියදමට හා රජයට ඉල්ලා අස්වන ලෙස බලකරමින් බගවන්තලාව නගරයේද වෙළෙඳ සැල් වසා දමා උද්ඝෝෂණයක් පැවැත්වුණා.\nඊට එක් වූ වතු කම්කරුවන් පැවසුවේ තමන් ලබාගන්නා වැටුපෙන් ජීවත්වීමට නොහැකි තත්ත්වයකට පත්ව ඇති බවයි.\nමහියංගණය - පොළොන්නරුව ප්‍රධාන මාර්ගය ගිරාඳුරුකෝට්ටේ තෙල්දෙණියාය මංසන්ධියෙන් බස් රථ යොදා අවහිර කර විරෝධතාවක් පැවැත්වුණා.\nඑහිදී මාර්ගයේ ගමන් ගන්නා වාහනවලට බාධාවන ආකාරයට කටයුතු කිරීම හේතුවෙන් දෙපිරිස අතර උණුසුම් තත්ත්වයක්ද ඇති වුණා.\nමේ අතර, හිටපු අමාත්‍ය ජොන්ස්ටන් ප්‍රනාන්දු මහතාගේ කුරුණෑගල පිහිටි නිවස අසල ද පිරිසක් විරෝධතාවයේ නියැලුණා.",
       "URL": "https://www.hirunews.lk/302488/ඉන්ධන-මිල-හා-ජීවන-වියදම-ඉහළ-යෑමට-ප්‍රදේශ-රැසක-විරෝධතා-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1217"
}