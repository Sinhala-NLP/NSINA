{
       "Source": "hirunews",
       "Timestamp": "Monday, 18 September 2017 - 13:52",
       "Headline": "විදුලි වර්ජනය තවදුරටත් - තීරණාත්මක සාකච්ජා දෙකක් පස්වරුවේ",
       "News Content": "විදුලිබල සේවකයන් ආරම්භ කර ඇති වර්ජන ක්‍රියාමාර්ගය සම්බන්ධයෙන් තීරණාත්මක සාකච්ජා දෙකක් අද පැවැත්වෙනවා.\nඉන් එක් සාකච්ජාවක් අග්‍රාමාත්‍ය රනිල් වික්‍රමසිංහගේ ප්‍රධානත්වයෙන් පැවැත්වෙන අතර ඊට විදුලිබල හා පුනර්ජනනීය බලශක්ති අමාත්‍යවරයා, නියෝජ්‍ය අමාත්‍යවරයා සහ අමාත්‍යාංශ ලේකම් ඇතුළු විදුලිබල මණ්ඩල නිලධාරීන් එක්වීමට නියමිතයි.\nඑමෙන්ම පස්වරු 2.30 ට කම්කරු, වෘත්තිය සමිති සබඳතා හා සබරගමුව සංවර්ධන අමාත්‍ය ඩබ්ලිව්.ඩී.ජේ. සෙනෙවිරත්න, වර්ජනයට එක්ව සිටින විදුලිබල වෘත්තිය සමිති වෙත සාකච්ඡාවක්ද ලබාදී තිබෙනවා.\nවිදුලිබල මණ්ඩලයේ ඉහළ පාලනාධිකාරිය වෙත වැටුප් ගෙවීමේදී බරපතල මුල්‍ය අක්‍රමිකතාවක් සිදුවන බව පවසමින් විදුලි සේවකයන් ආරම්භ කළ වර්ජනය අද 06 වන දිනටත් ක්‍රියාත්මකයි.\nකෙසේ වෙතත් පසුගිය දින කිහිපයේ සිට මේ දක්වා දිවයිනේ විවිධ ප්‍රදේශවලින් විදුලිය විසන්ධිවීම් වාර්තා වුණා.\nකෙසේ වෙතත් තම ඉල්ලීම් වලට නිසි විසදුම් ලැබෙනතුරු මෙම වර්ජනය සිදු කරන බවයි විදුලි සේවක සංගමයේ ලේකම් රංජන් ජයලාල් කියා සිටියේ.\nඑමෙන්ම විදුලි සිවිල් හා යාන්ත්‍රික අධිකාරීවරුන් සහ අභ්‍යන්තර උසස්වීම් ලද විදුලි ඉංජිනේරුවරුන්ද ඒකාබද්ධ විදුලි සේවාව විධිමත්ව ස්ථාපිත කරන ලෙස ඉල්ලමින් අද මධ්‍යම රාත්‍රියේ සිට වර්ජනයක් ආරම්භ කිරීමට සැලසුම් කර තිබෙනවා.",
       "URL": "https://www.hirunews.lk/171203/විදුලි-වර්ජනය-තවදුරටත්-තීරණාත්මක-සාකච්ජා-දෙකක්-පස්වරුවේ",
       "Category": "Local News",
       "Parent URL": "https://www.hirunews.lk/local-news.php?pageID=4316"
}