{
       "Source": "hirunews",
       "Timestamp": "Tuesday, 12 September 2023 - 22:02",
       "Headline": "කෝටි 8 ක් වටිනා ප්‍රාඩෝ ජීප් රථයක් සමග කෝටිපති ව්‍යාපාරිකයෙකු අත්අඩංගුවට",
       "News Content": "වාහන ආනයනයට තහනමක් පනවා ඇති මොහොතක 2020 වසරේ ජපානයේ නිෂ්පාදනය කරන ලද කෝටි 8 ක් පමණ වටිනා ප්‍රාඩෝ වර්ගයේ ජීප් රථයක් සමග කෝටිපති ව්‍යාපාරිකයෙකු වලාන මධ්‍යම දූෂණ මර්දන ඒකකය මගින් කුරුණෑගල ප්‍රදේශයේදී අත්අඩංගුවට ගෙන තිබෙනවා.\nකොළඹ ප්‍රසිද්ධ වෛද්‍යවරයෙකු මෙම ජාවාරමේ මහ මොළකරු වන අතර, රේගු සහ මෝටර් රථ දෙපාර්තමේන්තුවේ දත්ත වෙනස් කර ව්‍යාජ ලේඛන සකසා අලෙවියට මෙම රථය අත්අඩංගුවට ගත් ව්‍යාපාරිකයාගේ නිවසේ සඟවා තිබියදියි පොලිස් භාරයට ගනු ලැබුවේ.\nමෙම ජාවාරමට කුරුණෑගල ප්‍රදේශයේම තවත් කෝටිපති ව්‍යාපාරිකයෙකු සම්බන්ධ වී ඇති බවට ද අනාවරණ වී තිබෙනවා.\nදත්ත වෙනස් කර රටට හිමිවිය යුතු බදු මුදල් කෝටි ගණනින් අහිමි කර ඇති බවට ජාතික විගණන කාර්යාලය නිකුත් කළ නවතම වාර්තාවක් උපුටා දක්වමින් හිරු ප්‍රවෘත්ති අංශය ඊයේ අනාවරණයක් සිදුකළා. එම අනාවරණය සිදුකර පැය විසි හතරක් ගතවීමට මත්තෙන් අදාළ වැටලීම සිදුකිරීම විශේෂත්වයක්.",
       "URL": "https://www.hirunews.lk/348086/කෝටි-8-ක්-වටිනා-ප්‍රාඩෝ-ජීප්-රථයක්-සමග-කෝටිපති-ව්‍යාපාරිකයෙකු-අත්අඩංගුවට",
       "Category": "Local News",
       "Parent URL": "https://www.hirunews.lk/local-news.php?pageID=34"
}