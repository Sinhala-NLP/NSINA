{
       "Source": "hirunews",
       "Timestamp": "Tuesday, 30 August 2022 - 18:19",
       "Headline": "අන්තරේට අදත් ජල සහ කඳුළු ගෑස් ප්‍රහාරයක් - 25 ක් අත්අඩංගුවට (වීඩියෝ)",
       "News Content": "අන්තර් විශ්වවිද්‍යාලයීය ශිෂ්‍ය බලමණ්ඩලය අද සංවිධාන කර තිබූ විරෝධතාවක් විසුරුවා හැරීමට පොලිසිය ජල සහ කඳුළු ගෑස් ප්‍රහාරයක් එල්ල කළා.\nමර්දනය නවතනු යන තේමාව යටතේ ඔවුන් මෙම විරෝධතා පා ගමන ආරම්භ කළ අතර, ඊට වෘත්තීය සමිති සහ බහුජන සංවිධාන කිහිපයක්ද එක්ව සිටියා.\nඒ හේතුවෙන් ටෙක්නිකල් මංසන්ධිය අවට දැඩි රථවාහන තදබදයක් හටගත්තා.\nවිරෝධතාව ආරම්භ වන අවස්ථාවේදී පොලිසිය ඔවුන්ට දැනුම්දුන්නේ පැය හයකට පෙර දැනුවත් නොකර විරෝධතාවක් කිරීම නීතිවිරෝධී බවයි.\nඑම අවස්ථාවේ උණුසුම් තත්වයක් මතුවුණා.\nඉන් අනතුරුව විරෝධතාකරුවන් මරදාන ඩීන්ස් පාර අවහිර කරමින් ඉදිරියට පැමිණ සෞඛ්‍ය අමාත්‍යාංශය ඉදිරිපිට මාර්ගයේ බිම වාඩිවී විරෝධතාවයේ නිරතවුණා.\nඉන් පසුවයි ඔවුන් විසුරුවා හැරීම සඳහා පොලිසිය ජල සහ කඳුළු ගෑස් ප්‍රහාරය එල්ල කරනු ලැබුවේ.\nඑහිදී විරෝධතාවයේ නිරතවූ විසි පස් දෙනෙකුද අත්අඩංගුවට ගත් බවයි පොලිසිය සඳහන් කළේ.",
       "URL": "https://www.hirunews.lk/314155/අන්තරේට-අදත්-ජල-සහ-කඳුළු-ගෑස්-ප්‍රහාරයක්-25-ක්-අත්අඩංගුවට-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=901"
}