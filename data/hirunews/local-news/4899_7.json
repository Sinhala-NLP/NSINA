{
       "Source": "hirunews",
       "Timestamp": "Wednesday, 31 August 2016 - 18:07",
       "Headline": "රණවිරු ස්මාරකය ඉවත් කිරීමට එරෙහිව කුරුණෑගල විරෝධයක්",
       "News Content": "කුරුණෑගල වෙළගෙදර ක්‍රීඩාංගණය ඉදිරිපිට පිහිටි රණවිරු ස්මාරකය ගලවා ඉවත් කිරීමට එරෙහිව අද එම ස්ථානයේදී විරෝධතාවක් පැවැත්වුණා.\nපාර්ලිමේන්තු මන්ත්‍රී සාලින්ද දිසානායක, මියගිය රණවිරුවන්ගේ පවුල්වල ඥාතීන් පිරිසක් සහ ආබාධිත රණවිරුවන් පිරිසක් ඊට එක්ව සිටියා.\nමේ අතර විරෝධතාකරුවන් හිටපු ජනාධිපති මහින්ද රාජපක්ෂ සහභාගි වූ ජන හමුවකටද එක්වූ අතර, එහිදී හිටපු ජනාධිපති මහින්ද රාජපක්ෂද මේ සම්බන්ධයෙන් අදහස් පළ කළා.\nඔහු කියා සිටියේ වත්මන් ආණ්ඩුව රණවිරුවන්ට සළකන ආකාරය කණගාටුදායක බවයි.\nශ්‍රී ලංකා නිදහස් පක්ෂ සම්මේලනය සම්බන්ධයෙන්ද මෙහිදී මාධ්‍යවේදීන් හිටපු ජනාධිපතිවරයාගෙන් කරුණු විමසුවා.\nඑහිදී ඔහු කියා සිටියේ තමන් ඊට සහභාගි නොවන බවයි.\nපක්ෂයේ ශක්තිමත් ප්‍රබලයන් ඉවත් කළහොත් ඔවුන් තරුණයන් නිසා නව බලවේගයකින් ඉදිරියට එනු ඇතැයි හිටපු ජනාධිපතිවරයා මෙහිදී සඳහන් කළා.",
       "URL": "https://www.hirunews.lk/141926/රණවිරු-ස්මාරකය-ඉවත්-කිරීමට-එරෙහිව-කුරුණෑගල-විරෝධයක්",
       "Category": "Local News",
       "Parent URL": "https://www.hirunews.lk/local-news.php?pageID=4899"
}