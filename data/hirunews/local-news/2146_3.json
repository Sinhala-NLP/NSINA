{
       "Source": "hirunews",
       "Timestamp": "Monday, 15 February 2021 - 13:06",
       "Headline": "අගමැති මෝදිගේ නෙළුම් මල, ශ්‍රී ලංකාවේ ස්ථාපිත කිරීමට සැරසේ - ඉන්දීය කොංග්‍රස් පක්ෂය දැඩි විරෝධය (වීඩියෝ)",
       "News Content": "ශ්‍රී ලංකාව තුළ ක්‍රියාකාරී දේශපාලනයට ප්‍රවේශවීමට අපේක්ෂා කරන බව ඉන්දීය අග්‍රාමාත්‍ය නරේන්ද්‍ර මෝදි නියෝජනය කරන භාරතීය ජනතා පක්ෂය පවසනවා.\nඑහි හිටපු සභාපති ඉන්දීය ස්වදේශ කටයුතු අමාත්‍ය අමිත් ෂා මේ බව සඳහන් කර ඇත්තේ භාරතීය ජනතා පක්ෂයේ අභ්‍යන්තර හමුවකදියි.\nකෙසේ වෙතත්, ඊයේ ත්‍රිපූර් ප්‍රාන්ත ප්‍රධාන අමාත්‍ය බිප්ලබ් ඩෙබ් මේ බව ප්‍රසිද්ධියේ ප්‍රකාශ කළා.\nඔහුගේ ප්‍රකාශය උපුටා දක්වමින් ඉන්දීය මාධ්‍ය වාර්තා කළේ ශ්‍රී ලංකාවේ මෙන්ම නේපාලය තුළ ද දේශපාලන කටයුතු ආරම්භ කිරීමට භාරතීය ජනතා පක්ෂය සූදානම් බවයි.\nසිය පක්ෂ ලකුණ වන නෙළුම් මල අසල්වැසි රටවල ද පිපෙනු ඇති බව ත්‍රිපූර් ප්‍රාන්ත ප්‍රධාන අමාත්‍යවරයා සඳහන් කළා.\nකෙසේ වෙතත්, භාරතීය ජනතා පක්ෂ ප්‍රධානීන්ගේ මෙම ප්‍රකාශවලට ඉන්දීය කොංග්‍රස් පක්ෂය දැඩි විරෝධය පළ කර තිබෙනවා.\nඑමගින් සදහන් කර ඇත්තේ ශ්‍රී ලංකාව හෝ නේපාලය වැනි ස්වෛරී රටවල පාලන තන්ත්‍රයට බලපෑම් කිරීමට භාරතීය ජනතා පක්ෂයට කිසිදු හැකියාවක් හෝ අයිතියක් නොමැති බවයි.\nවෙනත් රටක දේශපාලන පක්ෂයකට ශ්‍රී ලංකාව තුළ දේශපාලනයේ නිරත විය හැකි දැයි අප නීති විශාරදයෙකු මෙන්ම මානව හිමිකම් කොමිසමේ හිටපු කොමසාරිස්වරයෙකු වන මහාචාර්ය නීතිඥ ප්‍රතිභා මහානාමහේවාගෙන් විමසීමක් කළා.\nඔහු කියා සිටියේ එවැන්නක් සිදුකිරීමට නීතිමය හැකියාවක් නොමැති බවයි.",
       "URL": "https://www.hirunews.lk/262637/අගමැති-මෝදිගේ-නෙළුම්-මල-ශ්‍රී-ලංකාවේ-ස්ථාපිත-කිරීමට-සැරසේ-ඉන්දීය-කොංග්‍රස්-පක්ෂය-දැඩි-විරෝධය-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2146"
}