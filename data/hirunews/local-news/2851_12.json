{
       "Source": "hirunews",
       "Timestamp": "Sunday, 15 March 2020 - 18:29",
       "Headline": "කොරෝනා ආසාදිතයන් සංඛ්‍යාව 11 දක්වා ඉහළට - සැක සහිත තවත් 133 දෙනෙකු රෝහල් 14ක්",
       "News Content": "කොරෝනා වෛරසය ආසාදිත 11 වන ශ්‍රී ලාංකික රෝගියා ද තහවුරු කරගෙන ඇති බව සෞඛ්‍ය සේවා අධ්‍යක්ෂ ජනරාල් විශේෂඥ වෛද්‍ය අනිල් ජාසිංහ ප්‍රකාශ කළා.\n45 හැවිරිදි පිරිමි පුද්ගලයෙකු වන මොහු මීට පෙර රෝගය තහවුරු වූ ජර්මනියේ සංචාරය කර පැමිණි පුද්ගලයා සමග එම සංචාරයේ යෙදුණු අයෙකු බවයි ඔහු කියා සිටියේ.\nදැනට මෙම පුද්ගලයා අයි.ඞී.එච්. රෝහලේ ප්‍රතිකාර ලබනවා. වෛරසය ආසාදනය වූ බවට සැකකෙරෙන රෝගීන් 133 දෙනෙකු රෝහල් 14ක මේ වන විට ප්‍රතිකාර ලබනවා.\nවිදෙස්ගතව සිට මෙරටට පැමිණ කන්දකාඩු, මඩකලපුව සහ දියතලාව ඇතුළු නිරෝධායන මධ්‍යස්ථාන වලට යොමු කර ඇති පුද්ගලයින් සංඛ්‍යාව මේ වන විට 1715ක් වන අතර, ඉන් 14 දෙනෙකු සැකසහිත රෝගී තත්ත්වයන් හේතුවෙන් රෝහල් ගත කර තිබෙනවා.\nවැඩබලන ආරක්ෂක මාණ්ඩලික ප්‍රධානී, යුද හමුදාපති ලූතිනන් ජෙනරාල් ශවේන්ද්‍ර සිල්වා ප්‍රකාශ කළේ කොරෝනා වෛරසය ව්‍යාප්ත වීම වැළැක්වීමට ගත හැකි සියළු ක්‍රියාමාර්ග මේ වන විට ගෙන ඇති බවයි.\nරාජ්‍ය සහ පෞද්ගලික සියළු මාධ්‍ය ආයතන එක්ව අද පෙරවරුවේ විකාශය කෙරුණු කොරෝනා ඇත්ත සහ බොරුව සජීවි සංවාදයට එක්වෙමිනුයි ඔහු මේ බව කියා සිටියේ.\nඑම සංවාදයට එක්වෙමින් සෞඛ්‍ය සේවා අධ්‍යක්ෂ ජනරාල් විශේෂඥ වෛද්‍ය අනිල් ජාසිංහ කියා සිටියේ කොරෝනා ව්‍යාප්ත වී ඇති රටවල්වලින් මීට පෙර මෙරටට පැමිණි පුද්ගලයින් 4000ක් පමණ හඳුනාගෙන ඇති අතර ඔවුන් නිරන්තරයෙන් පසු විපරමකට ලක් කරන බවයි.\nඑම සංවාදයට එක්වූ සෞඛ්‍ය සේවා නියෝජ්‍ය අධ්‍යක්‍ෂ ජනරාල් පබා පලිහවඩන කියා සිටියේ කොරෝනා වෛරසය ආසාදිත වූ පුද්ගලයෙකු ආසන්න නිවසක ජීවත් වුව ද කිසිසේත් එම රෝගය බෝ නොවන බවයි.\nකොරෝනා වෛරසය පිළිබඳ ජනතාවට යම් විමසීමක් හෝ දැනුම් දීමක් සිදුකිරීමට අවශ්‍ය වන්නේ නම්, ඒ සඳහා 117 යන දුරකථන අංකයක් ද හඳුන්වා දී තිබෙනවා.\nඑය අද රාත්‍රී 8න් පසුව විවෘතව තැබෙන බවයි ජනාධිපති කාර්ය සාධක බලකාය සඳහන් කළේ.\nරට තුළ කොරෝනා වෛරසය ව්‍යාප්ත වීමේ අවදානම හේතුවෙන් මේ මස 18 වන දා සිට සතියක් පුරා දළදා මාළිගාවේ මඟුල් මඩුවේ දී රතන සූත්‍රය සඣයනා කිරීමට කටයුතු යොදා ඇති බවයි අස්ගිරි පාර්ශවයේ මහනායක අතිපූජ්‍ය වරකාගොඩ ශ්‍රී ඥානරතන හිමියන් මාධ්‍ය වෙත අදහස් දක්වමින් අද කියා සිටියේ.\nමුස්ලිම් දේවස්ථානවල ජුම්මා යාඥා මෙහෙයන් සහ දිනකට 5 වතාවක් සිදුකරන යාඥාවන් තාවකාලිකව නතර කරන ලෙස සමස්ත ලංකා ජමෙයිතුල් උලමා සංවිධානය මුස්ලිම් ප්‍රජාවගෙන් ඉල්ලීමක් කරනවා. මීට අමතරව මහජනයා එක් රැස්වන සියලූම ආකාරයේ රැස්වීම්, නතර කරන ලෙසයි ඔවුන් දැනුම් දුන්නේ. කොරෝනා ව්‍යාප්ත වීමේ අවදානම හේතුවෙන් කතෝලික දේවස්ථාන තුළ ඉරු දින සහ අනෙකුත් දිව්‍ය පූජා මේ මස අවසානය දක්වා නතර කරන ලෙස අගරදගුරු හිමිපාණන් ඊයේ ඉල්ලීමක් කළා.\nකොරෝනා වෛරසය රට තුළ ව්‍යාප්ත වීමේ අවදානම සැලකිල්ලට ගෙන ඉදිරි සති දෙකක කාලයක් සඳහා දේශීය වන්දනා ගමන්, සංචාර හා චාරිකාවන්හි නිරතවීමෙන් වළකින ලෙස බුද්ධශාසන, සංස්කෘතික හා ආගමික කටයුතු අමාත්‍යාංශය ජනතාවගෙන් ඉල්ලීමක් කළා.\nහෙට දිනය රජය සහ වෙළඳ නිවාඩුවක් ලෙස ප්‍රකාශයට පත් කිරීමත් සමඟ මහජනයා ගැවසෙන සියළුම ස්ථාන විෂබීජහරණයට ලක් කරන බවයි සම කැබිනට් ප්‍රකාශක, අමාත්‍ය බන්දුල ගුණවර්ධන අද පැවති මාධ්‍ය හමුවේදී කියා සිටියේ.\nමීගමුව රෝහලට ඇතුළත් කර ඇති කොරෝනා වෛරසය ආසාදිත වී ඇති බවට සැකකෙරෙන පුද්ගලයින්ට ප්‍රතිකාර කිරීම ප්‍රතික්ෂේප කළ වෛද්‍යවරයා සම්බන්ධයෙන් විමර්ශනයක් සිදුකිරීමට සෞඛ්‍ය අමාත්‍යාංශයේ නිලධාරීන් දෙදෙනෙකු එම රෝහලට යොමු කළ බව නියෝජ්‍ය සෞඛ්‍ය සේවා අධ්‍යක්ෂ ජනරාල් විශේෂඥ වෛද්‍ය අනිල් ජාසිංහ ප්‍රකාශ කළා.\nකොරෝනා ව්‍යාප්ත වීමේ අවදානම හේතුවෙන් යාපනය ජාත්‍යන්තර ගුවන් තොටුපළ සති දෙකක කාලයක් සඳහා තාවකාලිකව වසා දැමීමට සිවිල් ගුවන් සේවා අධිකාරිය තීරණය කර තිබෙනවා. එම අධිකාරිය සඳහන් කළේ බ්‍රිතාන්‍ය, බෙල්ජියම සහ නෝර්වේ සිට මෙරටට පැමිණෙන සියළු ගුවන් ගමන් හෙට සිට සති දෙකක කාලයක් සඳහා නතර කෙරෙන බවයි.\nගාල්ල වරායට නැව් සහ සංචාරක යාත්‍රාවලින් පැමිණෙන පිරිසට හෙට සිට වරායට ගොඩබැසීම තහනම් කර ඇති බව දකුණු පළාත් ආණ්ඩුකාර විලී ගමගේ ප්‍රකාශ කළේ. ඔහු මේ බව කියා සිටියේ ගාල්ලේ අද පැවති මාධ්‍ය හමුවකට එක්වෙමින්.\nමේ අතර, බ්‍රිතාන්‍ය, බෙල්ජියම සහ නෝර්වේ යන රටවල පිහිටි කොන්සියුලර් සේවා අද මධ්‍යම රාත්‍රියේ සිට සීමා කිරීමට විදෙස් සබඳතා අමාත්‍යාංශය තීරණය කර තිබෙනවා.\nමීට පෙර විදේශ සබඳතා අමාත්‍යාංශය නිවේදනය කළේ රටවල් 11ක කන්සියුලර් සේවා හෙට සිට සීමා කරන බවයි.\nඉතාලිය, ඉරානය, දකුණු කොරියාව, ප්‍රංශය, ස්පාඤ්ඤය, ජර්මනිය, ස්විට්සර්ලන්තය, ඩෙන්මාර්කය, නෙදර්ලන්තය, ස්වීඩනය සහ ඔස්ටි‍්‍රයාව මෙම රටවල් 11ට අයත්.\nඑමෙන්ම, බ්‍රිතාන්‍ය, බෙල්ජියම, නෝර්වේ, කටාර් සහ බහාරේන් හි සිට පැමිණෙන සියළු මගීන් නිරෝධයන සඳහා යොමු කිරීමට ගුවන් තොටුපළ පාලන අධිකාරිය තීරණය කර තිබෙනවා.\nමීට පෙර රටවල් 11කින් පැමිණෙන මගීන් නිරෝධායනට ලක් කිරීමට ගුවන් තොටුපළ බලධාරීන් පියවර ගත්තා.",
       "URL": "https://www.hirunews.lk/236562/කොරෝනා-ආසාදිතයන්-සංඛ්‍යාව-11-දක්වා-ඉහළට-සැක-සහිත-තවත්-133-දෙනෙකු-රෝහල්-14ක්",
       "Category": "Local News",
       "Parent URL": "https://www.hirunews.lk/local-news.php?pageID=2851"
}