{
       "Source": "hirunews",
       "Timestamp": "Saturday, 27 August 2022 - 17:26",
       "Headline": "පෝලිම් අඩු කිරීමට අතිරේක ඉන්ධන තොග බෙදා හැරෙයි (වීඩියෝ)",
       "News Content": "දැනට පවතින ඉන්ධන පෝලිම් අඩු කිරීම සදහා ඉදිරි දින 03 තුළ දිවයින පුරා අතිරේක ඉන්ධන තොග බෙදා හැරීමට පියවර ගන්නා බව විදුලිබල හා බලශක්ති අමාත්‍ය කංචන විජේසේකර ප්‍රකාශ කළා.\nට්විටර් සටහනක් තබමින් ඔහු කියා සිටියේ ගොඩබෑමේ ප්‍රමාදයන් සහ පිරවුම්හල් මගින් ගෙවීම් ප්‍රමාද වීම හේතුවෙන් මෙලෙස ඉන්ධන පෝලිම් නිර්මාණය වී ඇති බවයි.\nමේ අතර, ප්‍රමාණවත් ඉන්ධන තොග නොලැබීම හේතුවෙන් කොළඹ ඇතුළු ප්‍රදේශ රැසක ඉන්ධන පිරවුම්හල් ගණනාවක් වසා දමා ඇති අතර විවෘතව පවතින පිරවුම්හල් අසලද දිගු පෝලිම් දක්නට ලැබෙනවා.\nශ්‍රී ලංගම ඩිපෝ මගින් ඉන්ධන නිකුත් නොකිරීම නිසා ලබන සඳුදා සිට පාසල් බස් රථ සහ වෑන් රථ ධාවනය කළ නොහැකි තත්ත්වයක් උද්ගතව ඇති බව සමස්ත ලංකා පාසල් ළමුන් ප්‍රවාහන සංගමයේ ලේකම් සරත් චන්ද්‍රසිරි ප්‍රකාශ කළා.\nරජය විසින් ධීවරයින් සඳහා භූමිතෙල් සහනයක් ලබාදීමට කඩිනමින් පියවර ගත යුතු බවයි ලංකා පොදු ධීවර සම්මේලනයේ සභාපති රත්න ගමගේ කියා සිටියේ.\nකෙසේ වෙතත් ඩීසල් ප්‍රවාහන කටයුතු අද සිට යළි ආරම්භ කරන බව ඛනිජ තෙල් පොදු ප්‍රවාහන පෞද්ගලික ටැංකි රථ හිමියන්ගේ සංගමය සභාපති ශාන්ත සිල්වා සදහන් කළේ.",
       "URL": "https://www.hirunews.lk/313884/පෝලිම්-අඩු-කිරීමට-අතිරේක-ඉන්ධන-තොග-බෙදා-හැරෙයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=909"
}