{
       "Source": "hirunews",
       "Timestamp": "Sunday, 04 September 2016 - 13:15",
       "Headline": "යුද හමුදාවේ 625ක බල ඇණියක් - මාලි රාජ්‍යයේ සාම සාධක මෙහෙවරට",
       "News Content": "අප්‍රිකානු - මාලි රාජ්‍යයේ සාම සාධක මෙහෙයුම් සඳහා ශ්‍රී ලංකා යුද හමුදාවේ භට කණ්ඩයකට ඇරයුමක් ලැබී තිබෙනවා.\nඑක්සත් ජාතීන්ගේ සාම සාධක කටයුතු පිළිබඳ දෙපාර්තමේන්තුව මගින් සිදුකර ඇති එම ඉල්ලීමට සුබවාදී ප්‍රතිචාරයක් දැක්වීමට තීරණය කර ඇති බවයි ආරක්ෂක ලේකම් කරුණාසේන හෙට්ටිආරච්චි හිරු ප්‍රවෘත්ති අංශයට සඳහන් කළේ.\nඒ අනුව, 625 දෙනෙකුගෙන් යුත් යුද හමුදා භට කණ්ඩයක් මේ වසරේ දෙසැම්බරයේදී අප්‍රිකාවේ මාලි රාජ්‍යය වෙත යැවීමට නියමිත බව ඔහු සඳහන් කළා.\nශ්‍රී ලංකාවට මාලි - සාම සාධක මෙහෙයුම් සඳහා ඇරයුම් කර ඇත්තේ ජගත් සංවිධාන සාම සාධක මෙහෙයුම්වල නිරත කලාපීය රටවල් වන පාකිස්ථානය සහ බංග්ලාදේශය මගහරිමින් වීම විශේෂත්වයක්.\nඑවැනි ගැටුම් සහිත කලාපයක සාම සාධක මෙහෙයුම් සඳහා යොදා ගැනෙන්නේ පළපුරුදු හමුදා සෙබලුන්.\nජගත් සාමසාධක මෙහෙයුම් සඳහා ශ්‍රී ලංකාව මුලින්ම එක්වූයේ 1960 වසරේදීයි.\nකොංගෝ රාජ්‍යයේ සාම සාධක මෙහෙයුම්වලට ශ්‍රී ලංකාව එම වසරේදී එක්වූ අතර, 2004 වසරේ සිට හයිටියේ සහ 2010 වසරේ සිට ලෙබනනයේ සාම සාධක මෙහෙයුම්වල ශ්‍රී ලංකාව නිරත වී තිබෙනවා.\nමෑතකදී අප්‍රිකානු සුඩානයේ සාම සාධක මෙහෙයුම් සඳහා ශ්‍රී ලංකාව එක්වුණා.\nඅප්‍රිකානු මාලි රාජ්‍යයේ සාම සාධක මෙහෙයුම්වල විශේෂත්වය වන්නේ එය අප්‍රිකානු මහද්වීපයේ 8 වන විශාලතම රාජ්‍යය වීමයි.\nඑමෙන්ම, එහි ප්‍රධාන ඉස්ලාමීය අන්තවාදී සන්නද්ධ කල්ලි 5 ක් සටන් වැද සිටිනවා.\nශ්‍රී ලංකා යුද හමුදාවේ සහ පොලිසියේ 12,210 දෙනෙකු මේ වනවිට ජගත් සංවිධාන සාම සාධක මෙහෙයුම්වල නිරත වී ඇති අතර එම මෙහෙයුම්වලදී ශ්‍රී ලාංකික ආරක්ෂක හමුදා සාමාජිකයන් 5 දෙනෙකු ජීවිතක්ෂයට පත්වුණා.",
       "URL": "https://www.hirunews.lk/142212/යුද-හමුදාවේ-625ක-බල-ඇණියක්-මාලි-රාජ්‍යයේ-සාම-සාධක-මෙහෙවරට",
       "Category": "Local News",
       "Parent URL": "https://www.hirunews.lk/local-news.php?pageID=4894"
}