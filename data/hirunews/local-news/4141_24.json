{
       "Source": "hirunews",
       "Timestamp": "Thursday, 04 January 2018 - 18:53",
       "Headline": "විල්පත්තු සුරැකීමේ ජාතික ව්‍යාපාරය විරෝධතාවක",
       "News Content": "වන සංරක්ෂක ජනරාල්වරයාට ධුරයෙන් ඉවත් වන ලෙස බලකරමින් විල්පත්තුව සුරැකීමේ ජාතික ව්‍යාපාරය අද (04) එම දෙපාර්තමේන්තුව ඉදිරිපිට විරෝධතාවක නිරත වුණා.\nඔවුන් එහිදී ප්‍රකාශ කළේ විල්පත්තුව සම්බන්ධයෙන් විගණකාධිපතිවරයා පසුගියදා එළිදැක්වූ වාර්තාවට අනුව වන සංරක්ෂක ජනරාල්වරයාට එම ධුරය දැරිය නොහැකි බවයි.\nඋද්ඝෝෂණය අතරතුර විරෝධතාකරුවන් වන සංරක්ෂණ දෙපාර්තමේන්තුවට ඇතුළුවීමට උත්සාහ කිරීමේදී පොලිසිය ඊට බාධා සිදුකළා.\nකෙසේ වෙතත්, පසුව නියෝජිතයින් 05 දෙනෙකුට දෙපාර්තමේන්තුව වෙත ඇතුළුවීමට අවසරය හිමි වූ අතර, වන සංරක්ෂක ජනරාල් අනුර සතුරුසිංහ එහි නොසිටීම හේතුවෙන් එම නියෝජිතයින් හමුවී සාකච්ඡා කරනු ලැබුවේ දෙපාර්තමේන්තුවේ වන සංරක්ෂක මහින්ද සෙනෙවිරත්නයි.\nසාකච්ඡාවට විල්පත්තු සුරැකීමේ ජාතික ව්‍යාපාරයේ සභාපති පූජ්‍ය පාහියංගල ආනන්ද සාගර හිමියන් සහ පරිසරවේදී නයනක රංවැල්ල එක්වුණා.\nඑහිදී වන සංරක්ෂක මහින්ද සෙනෙවිරත්න සහ ඔවුන් අතර සංවාදයක්ද ඇතිවුණා.\nඅනතුරුව පිටතට පැමිණි විල්පත්තු සුරැකීමේ ජාතික ව්‍යාපාරයේ සභාපති, පූජ්‍ය පාහියංගල ආනන්ද සාගර හිමියන් චෝදනා කළේ වන සංරක්ෂණ දෙපාර්තමේන්තුවේ ඇතැම් නිලධාරීන් අමාත්‍ය රිෂාඩ් බදියුදීන්ට තොරතුරු ලබාදෙන බවයි.",
       "URL": "https://www.hirunews.lk/180179/විල්පත්තු-සුරැකීමේ-ජාතික-ව්‍යාපාරය-විරෝධතාවක",
       "Category": "Local News",
       "Parent URL": "https://www.hirunews.lk/local-news.php?pageID=4141"
}