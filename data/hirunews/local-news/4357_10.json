{
       "Source": "hirunews",
       "Timestamp": "Wednesday, 23 August 2017 - 14:57",
       "Headline": "රසායන විද්‍යා ප්‍රශ්න පත්‍ර ගැටළුවට උසස් පෙළ සිසුවෙකු අත්අඩංගුවේ",
       "News Content": "තාක්ෂණික මෙවලමක් ආධාරයෙන් උසස් පෙල විභාගයේ රසායන විද්‍යා ප්‍රශ්න පත්‍රය පිටකළ බවට සැකපිට උසස් පෙළ සිසුවෙකු අපරාධ පරීක්ෂණ දෙපාර්තමේන්තුව මගින් අත්අඩංගුවට ගෙන තිබෙනවා.\nඒ, ගම්පහදී රසායන විද්‍යා ප්‍රශ්න පත්‍රය සම්බන්ධයෙන් අත් පත්‍රිකාවක් බෙදාහැරීම පිළිබඳ සිදුකරන විමර්ශනවලට අදාළවයි.\nසිද්ධියට අදාළ අත්පත්‍රිකාව විභාගය පැවැත්වෙන අතරතුරදී මුද්‍රණය කර තිබූ අතර, සැකකාර සිසුවා විභාගය අතරතුර එය තාක්ෂනික මෙවලමක් ආධාරයෙන් පිටකර ඇති බවට සැක කෙරෙනවා.\nඋසස්‌ පෙළ රසායන විද්‍යාව  ප්‍රශ්න පත්‍රයේ ප්‍රශ්න තුනක්‌ මුද්‍රණය කර බෙදා හැරීමේ සිද්ධිය පිටුපස වෛද්‍යවරයකු සහ ඔහුගේ පුත්‍රයා සිටිනා බවට පොලිසිය ට ලැබුන තොරතුරක් මත ඒ බව තහවුරු කර ගැනීම සඳහා අපරාධ පරීක්ෂණ දෙපාර්තමේන්තුව වෙත විමර්ශන භාර දී ඇතැයි වාර්තා වුණා.\nපොලිසියට ලැබී ඇති තොරතුරුවල මුදල් ගනුදෙනුවක් පිළිබඳ ද සඳහන් වන බවයි වාර්තා වන්නේ.\nලැබී ඇති තොරතුරු අනුව අදාළ වෛද්‍යවරයා උපකාරක පංති ගුරුවරයාට පවසා ඇත්තේ තම පුත්‍රයාට ප්‍රශ්න පත්‍රයට පිළිතුරු ලබාදීමට උපකාර කරන ලෙසයි.\nඒ සඳහා රුපියල් දස ලක්‍ෂයක මුදලක්‌ ලබාදී ඇති බවද සඳහන්.\nඑම මුදල් ලබා ගත් උපකාරක පන්ති ගුරුවරයා උසස්‌ පෙළ විභාගයට පෙනී සිටි එම පුත්‍රයාට ප්‍රශ්න පත්‍රයට පිළිතුරු ලබාදීමට උපකාර\nකිරීමට එකඟ වී තිබෙනවා.\nඒ අනුවයි  පිළිතුරු ලබා ගැනීම සඳහා වෛද්‍යවරයාගේ පුත්‍රයා විභාගය ලියන අතරතුරේ ජංගම දුරකථනයක්‌ මාර්ගයෙන් අදාළ ප්‍රශ්න උපකාරක ගුරුවරයාගේ ජංගම දුරකථනයට එවා ඇත්තේ.\nඋපකාරක පංති ගුරුවරයා කර ඇත්තේ එම ශිෂ්‍යයාට අදාළ ප්‍රශ්නවලට පිළිතුරු ලබාදී පසුව එම ප්‍රශ්න තුන පත්‍රිකාවක මුද්‍රණය කිරීමයි.\nඅනතුරුව සුළු වෙලාවක් ඇතුලත ගම්පහ නගරයේ ප්‍රධාන පාසල් සහ උපකාරක පංති පැවැත්වෙන ස්‌ථානවල එම මුද්‍රණය කළ පත්‍රිකාව බෙදාහැර ඇති බවටයි පොලිසියට තොරතුරු ලැබී ඇත්තේ.\nවෛද්‍යවරයාගෙන්, උපකාරක පංති ගුරුවරයා  ලබාගත් බවට සැක කරන රු දස ලක්‍ෂයක මුදලින්, රුපියල් නව ලක්‍ෂ අනූ දහසක්‌ එම ගුරුවරයාගේ කඳානේ නිවසේ තිබී පොලිසිය සොයාගෙන ඇතැයි ද සඳහන්.",
       "URL": "https://www.hirunews.lk/169166/රසායන-විද්‍යා-ප්‍රශ්න-පත්‍ර-ගැටළුවට-උසස්-පෙළ-සිසුවෙකු-අත්අඩංගුවේ",
       "Category": "Local News",
       "Parent URL": "https://www.hirunews.lk/local-news.php?pageID=4357"
}