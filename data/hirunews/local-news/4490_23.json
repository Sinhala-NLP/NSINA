{
       "Source": "hirunews",
       "Timestamp": "Wednesday, 31 May 2017 - 14:18",
       "Headline": "අන්තරේ කැදවුම්කරු ඇතුළු 06කට අධිකරණයෙන් තරයේ අවවාද",
       "News Content": "අන්තර් විශ්වවිද්‍යාලයීය ශිෂ්‍ය බල මණ්ඩලයේ කැදවුම්කරු ලහිරු වීරසේකර ඇතුළු 06 දෙනෙකුට එරෙහිව කොළඹ ප්‍රධාන මහේස්ත්‍රාත් අධිකරණය නිකුත් කර තිබූ වරෙන්තුව අද (31) ආපසු කැදවනු ලැබුවා.\nඒ මොවුන් අද නීතීඥවරුන් මාර්ගයෙන් කොළඹ ප්‍රධාන මහෙස්ත්‍රාත් ලාල් රණසිංහ බණ්ඩාර හමුවේ පෙනී සිටි අවස්ථාවේදීයි.\nලහිරු වීරසේකර ඇතුළු 06 දෙනාට නිසි පරිදි අධිකරණය හමුවේ පෙනී නොසිටීම හේතුවෙන් වරෙන්තු නිකුත් කරනු ලැබුවේ පසුගිය 19 වැනිදායි.\nකෙසේ වෙතත්, නීතිඥවරුන් මාර්ගයෙන් අධිකරණ හමුවේ පෙනී සිටි මොවුන් රුපියල් 2500 බැගින් වූ  අමතර මුදල් ඇප මත මුදා හැර තිබෙනවා.\nඑමෙන්ම යලිත් වරක් අධිකරණය හමුවේ පෙනී නොසිටියහොත් ඇප ලබාදීමක් සිදු නොකරන බවට මොවුන්ට ප්‍රධාන මහෙස්ත්‍රාත්වරයා තරයේ අවවාද කර ඇති අතර මෙම නඩුව අගෝස්තු මස 25 වැනිදා යලි කැදවනු ඇති.\nඑමෙන්ම, පිරිසිදු පානීය ජලය ඉල්ලා රතු පස්වල ප්‍රදේශවාසීන් සිදුකළ මෙම උද්ඝෝෂණයට වෙඩි තැබීමේ සිද්ධියට අත්අඩංගුවට ගත් ඊට අණදුන් බ්‍රිගේඩියර්වරයා ඇතුළු 04 දෙනා ලබන මස 14 වනදා දක්වා යලි රක්ෂිත බන්ධනාගාර ගත කෙරුණා.\nඒ ඊට අදාල නඩුව ගම්පහ අතිරේක මහේස්ත්‍රාත් ලලිත් කන්නන්ගර හමුවේ අද කැදවූ අවස්ථාවේදීයි.\nඑහිදී රහස් පොලිසිය අධිකරණයට දැනුම් දුන්නේ මෙම සිද්ධිය සම්බන්ධයෙන් තවත් උසස් හමුදා නිලධාරීන් කිහිප දෙනෙකුගෙන් ප්‍රකාශ ලබාගනිමින් සිටින බවයි.\n2013 වසරේ අගෝස්තු මස 01 වනදා වැලිවේරිය නගරයේදී රතු පස්වල ප්‍රදේශවාසීන් මෙම උද්ඝෝෂණයට වෙඩි තැබීමේ සිද්ධියෙන් පාසල් සිසුවෙකු ඇතුළු පුද්ගලයන් තුන්දෙනෙකු මියගියා.\nමේ අතර, මාලඹේ පෞද්ගලික වෛද්‍ය විද්‍යාලය සම්බන්ධයෙන් අභියාචනාධිකරණය ලබාදුන් තීන්දුව බල රහිත කරන ලෙස ඉල්ලා ශ්‍රී ලංකා වෛද්‍ය සභාව ගොනු කළ පෙත්සම අගවිනිසුරු ප්‍රමුඛ ත්‍රි පුද්ගල විනිසුරු මඩුල්ලක් හමුවේ හෙට කැදවීමට නියමිතයි.\nමෙම පෙත්සම අද කැදවනු ලැබුවේ සිසිර ද ආබෲ, විජිත් මලල්ගොඩ සහ අනිල් ගුණරත්න යන ත්‍රි පුද්ගල ශ්‍රේෂ්ඨාධිකරණ විනිසුරු මඩුල්ල හමුවේයි.\nඑහිදී මීට පෙර මාලඹේ පෞද්ගලික වෛද්‍ය විද්‍යාලය සම්බන්ධයෙන් තීන්දුව ලබාදුන් එවකට අභියාචනාධිකරණ සභාපති විනිසුරු ලෙස කටයුතු කළ විජිත් මලල්ගොඩ මෙම නඩුවේ විනිසුරුවරයෙකු ලෙස කටයුතු කිරීම නිසාවෙන් එය අගවිනිසුරුවරයා ප්‍රමුඛ විනිසුරු මඩුල්ලක් හමුවේ විභාග කිරීමටයි තීරණය කර ඇත්තේ.\nවිජිත් මලල්ගොඩ විනිසුරුවරයා මේ වනවිට ශ්‍රේෂ්ඨාධිකරණ විනිසුරුවරයෙකු ලෙස පත්වීම් ලැබ තිබෙනවා.\nමාලඹේ පෞද්ගලික වෛද්‍ය විද්‍යාලය සම්බන්ධයෙන් අභියාචනාධිකරණය ලබාදුන් තීන්දුව බලරහිත කරන ලෙස ඉල්ලා වෛද්‍ය සභාව ශ්‍රේෂ්ඨාධිකරණය හමුවේ පෙත්සමක් ගොනු කරනු ලැබුවේ මාර්තු 13 වැනිදායි.\nඑහි වගඋත්තරකරුවන් ලෙස උසස් අධ්‍යාපන සහ මහාමාර්ග අමාත්‍ය ලක්ෂ්මන් කිරිඇල්ල ඇතුළු 06 දෙනෙකු නම් කර තිබෙනවා.\nමාලඹේ පෞද්ගලික වෛද්‍ය විද්‍යාලයේ උපාධිය නිම කරන සිසුන්ට වෛද්‍ය සභාවේ ලියාපදිංචියට නීත්‍යානුකූල අවසර හිමිවන බවට අභියාචනාධිකරණය තීන්දු කළේ පසුගිය ජනවාරි 31 වැනිදායි.",
       "URL": "https://www.hirunews.lk/162527/අන්තරේ-කැදවුම්කරු-ඇතුළු-06කට-අධිකරණයෙන්-තරයේ-අවවාද",
       "Category": "Local News",
       "Parent URL": "https://www.hirunews.lk/local-news.php?pageID=4490"
}