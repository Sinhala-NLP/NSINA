{
       "Source": "hirunews",
       "Timestamp": "Monday, 17 July 2023 - 17:15",
       "Headline": "කලවාන රෝහල් භූමියේ ගැටුමකින් අයෙක් මරුට (වීඩියෝ)",
       "News Content": "දෙපිරිසක් අතර ඇති වූ ගැටුමකදී තුවාලකරුවන් කලවාන රෝහලට රැගෙන ඒමෙන් පසු රෝහල් භූමියේදී යළි හටගත් ගැටුමකින් පුද්ගලයකු ජීවිතක්ෂයට පත්ව තිබෙනවා.\nපොලීසිය සඳහන් කළේ තියුණු ආයුධයකින් පහර දී මෙම ඝාතනය සිදුකර ඇති බවයි.\nමෙලෙස මියගොස් ඇත්තේ කලවාන දෙල්ගොඩ ජනපදයේ පදිංචි 42 හැවිරිදි පුද්ගලයෙක්.\nඑම පුද්ගලයා සහ ඔහුගේ හිතවතුන් දෙදෙනෙකු ඊයේ රාත්‍රියේ දෙල්ගොඩ ජනපදයේ වෙළඳසැලක් අසල මත්පැන් පානය කරමින් සිට තිබෙනවා.\nඑම අවස්ථාවේ ඝාතනය සිදු කළ සැකකරු සිය පියා සමඟ එම ස්ථානයෙන් ගමන් කරමින් සිටියදී මිය ගිය පුද්ගලයා ඔවුන්ට පහර දී ඇති බව සඳහන්.\nපහරකෑමට ලක් වූ ඔවුන් දෙදෙනා පසුව නිවෙස්වලට ගොස් ප්‍රතිකාර ගැනීමට කලවාන මූලික රෝහලට යමින් සිටියදී යලිත් වරක් එම දෙපාර්ශවය අතර ගැටුමක් හට ගෙන තිබෙනවා.\nඉන් දෙපාර්ශවයේම නියෝජිතයින් තුවාල ලබා ඇති අතර පසුව ඔවුන් කලවාන රෝහලට පැමිණ ඇත්තේ ප්‍රතිකාර ලබා ගැනීමේ අරමුණින්.\nඑහෙත් රෝහල් භූමියේද යලිත් වරක් ගැටුමක් හටගෙන ඇති අතර එම අවස්ථාවේදී තියුණු ආයුධයකින් මෙම පහර දීම සිදුව ඇති බවයි පොලීසිය සඳහන් කළේ.",
       "URL": "https://www.hirunews.lk/341529/කලවාන-රෝහල්-භූමියේ-ගැටුමකින්-අයෙක්-මරුට-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=176"
}