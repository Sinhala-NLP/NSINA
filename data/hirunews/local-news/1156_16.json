{
       "Source": "hirunews",
       "Timestamp": "Friday, 20 May 2022 - 10:45",
       "Headline": "ජන සංහාරයක් පිළිබඳ කැනඩා පාර්ලිමේන්තුවේ යෝජනාව ලංකාව ප්‍රතික්ෂේප කරයි",
       "News Content": "ශ්‍රී ලංකාවේ සිදු වූ බවට පැවසෙන දමිළ ජන සංහාරය සම්බන්ධයෙන් කැනේඩියානු පාර්ලිමේන්තුව තුළ යෝජනාවක් සම්මත කිරීම සහ මැයි 18 දමිළ ජන සංහාර සැමරුම් දිනය ලෙස හැඳින්වීම සම්බන්ධයෙන් මෙරට රජය සිය කනගාටුව පළ කර සිටිනවා.\nවිදේශ කටයුතු අමාත්‍යාංශය නිවේදනයක් නිකුත් කරමින් සඳහන් කළේ, කැනේඩියානු රජයේ නිල ස්ථාවරය වන \"ශ්‍රී ලංකාවේ ජන සංහාරයක් සිදු වූ බවට කිසිවක් අනාවරණය වී නොමැත\" යන්නට පටහැනිව, ශ්‍රී ලංකාව සම්බන්ධයෙන් ජන සංහාරය පිළිබඳ ව එම පාර්ලිමේන්තු යෝජනාව තුළ අඩංගු කරන ලද සාවද්‍ය චෝදනාව ශ්‍රී ලංකා රජය තරයේ ප්‍රතික්ෂේප කරන බවයි.\nඑල්.ටී.ටී.ඊ. ත්‍රස්තවාදය පරාජය කිරීම සඳහා සුදුසු ක්‍රියාමාර්ග ගන්නා අතරතුර ගැටුම් පැවති කලාපවල විසූ තම ජනතාව මුදාගැනීම සඳහා ශ්‍රී ලංකා රජය ක්‍රියාත්මක කළ මානුෂීය මෙහෙයුම ඇතුළුව ගැටුමේ අවසන් අදියරේ දී ශ්‍රී ලංකාවේ පැවති සැබෑ තත්ත්වය පිළිබඳව ශ්‍රී ලංකා රජය විසින් කැනේඩියානු රජය ඉහළම මට්ටමින් දැනුම්වත් කරන ලද බව මෙහිදී විදේශ කටයුතු අමාත්‍යාංශය සිය නිවේදනය මගින් ප්‍රකාශ කරනවා.\nවර්තමානය වන විට යුද ගැටුම අවසන්ව වසර 13 ක් ගත වී ඇති අතර, ශ්‍රී ලංකාව තම ප්‍රතිසන්ධාන ක්‍රියාවලියේ සැලකිය යුතු ප්‍රගතියක් ද ලබා ඇති බවත්, එම පසුබිමේදි එය අඛණ්ඩව ක්‍රියාත්මක වෙමින් පවතින කාලයක ඒ පිළිබඳව කැනේඩියානු රජය නිරන්තරයෙන් දැනුම්වත් කොට ඇති බව ද නිවේදනයේ වැඩිදුරටත් සඳහන්.\nජන සංහාරය යන යෙදුම සඳහා නිශ්චිත වූ නෛතික අර්ථ ඇති බවත්, එක්සත් ජාතීන්ගේ සංවිධානය හෝ එක්සත් ජාතීන්ගේ මානව හිමිකම් කවුන්සිලය ඇතුළු එහි කිසිදු අන්තර් රාජ්‍ය ආයතනයක් ශ්‍රී ලංකාවේ ගැටුම සම්බන්ධයෙන් එම යෙදුම කිසි විටෙක භාවිතා නොකළ බවත් ශ්‍රී ලංකා රජය යළිදු අවධාරණය කරනවා.\nමෙම යෙදුම ශ්‍රී ලංකාව සම්බන්ධයෙන් අත්තනෝමතික ලෙස සහ වැරදිසහගත ලෙස යොදනු ලබන්නේ ශ්‍රී ලංකාවේ අභිලාෂයන්ට හිතකර නොවන, ඩයස්පෝරාවේ සිටින දේශපාලනික අරමුණු සහිත ශ්‍රී ලංකාවට විරෝධී සුළුතරයක් විසින් පමණක් බවයි මෙරට විදේශ කටයුතු අමාත්‍යාංශය අවධාරණය කරන්නේ.\nඑම සම්පූර්ණ ලිපිය පහතින්",
       "URL": "https://www.hirunews.lk/304804/ජන-සංහාරයක්-පිළිබඳ-කැනඩා-පාර්ලිමේන්තුවේ-යෝජනාව-ලංකාව-ප්‍රතික්ෂේප-කරයි",
       "Category": "Local News",
       "Parent URL": "https://www.hirunews.lk/local-news.php?pageID=1156"
}