{
       "Source": "hirunews",
       "Timestamp": "Tuesday, 08 November 2022 - 13:47",
       "Headline": "මිල්ලණිය ළමා හිංසනය ගැන ළමාරක්ෂණ අධිකාරියේ විමර්ශන තවදුරටත් (වීඩියෝ)",
       "News Content": "හොරණ, මිල්ලනිය, ගුංගමුව කනිෂ්ඨ විද්‍යාලයේ 5 වැනි ශ්‍රේණිය ඉගෙනුම ලබන දරුවන් පිරිසක් වද හිංසනයට ලක් කිරීම සම්බන්ධයෙන් එම විද්‍යාලයේ විදුහල්පතිනිය, ගුරුවරිය සහ ඊට අදාළ පොලිස් නිලධාරීන් අද (08) ජාතික ළමා ආරක්ෂක අධිකාරිය වෙත කැඳවනු ලැබුවා.\nඒ, එම සිද්ධියට අදාළ වැඩිදුර විමර්ශන සඳහා යි.\nමේ අතර, මෙම සිද්ධිය සම්බන්ධයෙන් අද (08) පාර්ලිමේන්තුවේ දීත් අදහස් පළ වුණා.\nහොරණ, මිල්ලණිය, ගුංගමුව කනිෂ්ඨ විද්‍යාලයේ ගුරුවරියකගේ ගමන් බෑගයේ තිබූ මුදල් අස්ථානගතවීමක් සම්බන්ධයෙන් එහි 5 ශ්‍රේණියේ ඉගෙනුම ලබන වයස අවුරුදු 10ක් වන දරුවන් පිරිසකට පහර දීමේ සිද්ධියක් වාර්තා වුණේ, පසුගිය 2 වැනි දා යි.\nගුරුවරියකගේ බෑගයේ තිබූ මුදල් පසුම්බියක් සොරකම් කිරීම ඇතුළු චෝදනා කිහිපයක් එල්ල කරමින්, අදාළ විදුහල්පතිවරිය 5 ශ්‍රේණියේ ළමුන් 12 දෙනෙකු පුස්තකාල කාමරය තුළ රඳවාගෙන පහර දී පසු ව මිල්ලණිය පොලිසියේ නිලධාරීන් කණ්ඩායමක් පාසල වෙත කැඳවීමට ද පියවර ගෙන තිබූ බවයි වාර්තා වුණේ.\nජාතික ළමා ආරක්ෂක අධිකාරිය සිදු කළ මූලික විමර්ශනවල දී අනාවරණ වී ඇත්තේ, එහි දී පොලිස් නිලධාරීන්ද දරුවන්ට පහර දී කෘරත්වයට හා වද හිංසාවට\nලක්කර ඇති බවයි.\nමේ අතර, එම සිද්ධියට අදාළ ව ගුංගමුව කනිෂ්ඨ විද්‍යාලයේ විදුහල්පතිවරිය, ගුරුවරිය සහ ඊට සම්බන්ධ වූ බව පැවසෙන පොලිස් නිලධාරීන්ද ජාතික ළමා ආරක්ෂක අධිකාරියට කැඳවා තිබුණේ වැඩිදුර විමර්ශන සඳහා යි.\nසිද්ධිය සම්බන්ධයෙන් අධිකරණයට ද කරුණු වාර්තා කිරීමටටද නියමිත බවයි ජාතික ළමා ආරක්ෂක අධිකාරියේ සභාපති උදය කුමාර අමරසිංහ ප්‍රකාශ කළේ.",
       "URL": "https://www.hirunews.lk/319886/මිල්ලණිය-ළමා-හිංසනය-ගැන-ළමාරක්ෂණ-අධිකාරියේ-විමර්ශන-තවදුරටත්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=749"
}