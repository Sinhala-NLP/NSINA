{
       "Source": "hirunews",
       "Timestamp": "Wednesday, 26 October 2022 - 11:08",
       "Headline": "යාල වනෝද්‍යාන සිද්ධිය ගැන අපක්ෂපාතී පරීක්ෂණයක් සිදු කරන්නැ යි ජනපතිගෙන් උපදෙස් (වීඩියෝ)",
       "News Content": "යාල වනෝද්‍යානයේ සතුන්ට හිංසාවන අයුරින් හැසිරීමේ සිද්ධියට අදාළව අපක්ෂපාති පරීක්ෂණයක් සිදුකරන ලෙස ජනාධිපති රනිල් වික්‍රමසිංහ ආරක්ෂක අංශ වෙත උපදෙස් ලබා දී තිබෙනවා.\nමේ අතර, එම සිද්ධියට සම්බන්ධ පුද්ගලයින් 9 දෙනෙකු සහ ඔවුන් පැමිණි මෝටර් රථ 6ක් වනජිවි භාරයට ගෙන තිබෙනවා.\nඒ අනුව, එම පුද්ගලයින් සහ මෝටර් රථ අද දින තිස්සමහාරාම මහේස්ත්‍රාත් අධිකරණය වෙත ඉදිරිපත් කළ බව යි යාල වනෝද්‍යාන පාලක මනෝජ් විද්‍යාරත්න හිරු ප්‍රවෘත්ති අංශයට කියා සිටියේ.\nපසුගිය දා ඩිෆෙන්ඩර් ඇතුළු ජිප් රථ විශාල ප්‍රමාණයක් යාල වනෝද්‍යානයට ඇතුළු වී, සතුන්ට හිංසා වන අයුරින් නියමිත මාර්ගයෙන් පිටත ධාවනය කිරීමේ සිද්ධියක් හිරු ප්‍රවෘත්ති අංශය මගින් පසුගිය දා අනාවරණ කළා.\nමෙලෙස මෝටර් රථ 35ක් පමණ ඇතුලු වී ඇති බවත් වන සතුන්ට හිංසාවන පරිදි පැදවූ ඩිෆෙන්ඩර් වර්ගයේ ජීප් රථ හයක් සහ ඒවා පැදවු හා එහි සිටි පුද්ගලයන් සම්බන්ධයෙන් ඊයේ දිනයේදී ද වනජිවි දෙපාර්තමේන්තුව, අධිකරණයට කරුණු වාර්තා කර තිබුණා.\nමේ අතර, සිද්ධිය සම්බන්ධයෙන් ඉදිරි විමර්ශන සඳහා වනජිවි අමාත්‍යාංශයේ අතිරේක ලේකම්වරයෙකුගේ ප්‍රධානත්වයෙන්, ත්‍රිපුද්ගල කමිටුවක් ද පත්කර තිබෙනවා.\nවනෝද්‍යාන ආශ්‍රිතව කටයුතු කළ නිලධාරින් රාජකාරිමය වගකීම පැහැර හැරීම හා ඉහළ නිලධාරින් දැනුවත් කිරීමට පියවර නොගැනීම ආදි කරුණු විමර්ශන කටයුතු සඳහායි මෙම කමිටුව පත්කර ඇත්තේ.\nදැනට නිලධාරින් 07දෙනෙකුගේ සේවය තාවකාලිකව අත්හිටුවා තිබෙනවා.\nමේ සම්බන්ධයෙන් අද පැවති කැබිනට් තීරණ දැනුම් දීමේ මාධ්‍ය හමුවේදී හිරු මාධ්‍යවේදිනිය කැබිනට් ප්‍රකාශක, අමාත්‍ය බන්දුල ගුණවර්ධනගෙන් ප්‍රශ්න කළ අතර, ඔහු කියා සිටියේ අදාළ සිද්ධිය පිළිබඳව අපක්ෂපාති පරීක්ෂණයක් සිදුකරන ලෙස ජනාධිපතිවරයා ද ආරක්ෂක අංශ වෙත උපදෙස් ලබාදී ඇති බවයි.",
       "URL": "https://www.hirunews.lk/318854/යාල-වනෝද්‍යාන-සිද්ධිය-ගැන-අපක්ෂපාතී-පරීක්ෂණයක්-සිදු-කරන්නැ-යි-ජනපතිගෙන්-උපදෙස්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=778"
}