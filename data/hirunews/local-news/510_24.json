{
       "Source": "hirunews",
       "Timestamp": "Sunday, 26 February 2023 - 19:29",
       "Headline": "රත්නපුර ළමා නිවාසයක දැරියන් 11 ක් අපයෝජනය කළැයි පාලිකාවගේ සැමියා අත්අඩංගුවට",
       "News Content": "රත්නපුර - රක්වාන ප්‍රදේශයේ ළමා නිවාසයක දැරියන් 11 දෙනෙකු අපයෝජනයට ලක්කළ බව කියන සිද්ධියකට එහි පාලිකාවගේ සැමියා අත්අඩංගුවට ගෙන තිබෙනවා.\nමොහු 60 හැවිරිදි දෙදරු පියෙක්.\nළමා නිවාසයක සිටින දැරියන් අපයෝජනය වන බවට ගොඩකවෙල ප්‍රදේශයේ පුද්ගලයෙකු ලබාදුන් තොරතුරකට අනුවයි ඒ සම්බන්ධයෙන් විමර්ශනය කර මෙම පුද්ගලයා ඊයේ අත්අඩංගුවට ගෙන තිබුණේ.\nමෙම ළමා නිවාසය රාජ්‍ය නොවන සංවිධානයක් විසින් පවත්වාගෙන යනු ලබන අතර එහි ළමයින් 17 දෙනෙකු සිටිනවා.\nපොලිසිය ඔවුන්ගෙන් කරන ලද ප්‍රශ්නකිරීම්වලින් අනාවරණ වී ඇත්තේ දැරියන් 11 දෙනෙකු වරින්වර සැකකරු අපයෝජනයට ලක්කර ඇති බවටයි.\nඑමෙන්ම බරපතල ලෙස ලිංගික අපයෝජනයට ලක්වූ බව කියන දැරියක් ප්‍රතිකාර සඳහා කහවත්ත රෝහලටද ඇතුළත් කර තිබෙනවා.\nඅනෙක් දැරියන්ද පොලිසිය ප්‍රකාශ ගැනීමෙන් අනතුරුව වෛද්‍යවරයෙකු වෙත ඉදිරිපත් කිරීමට නියමිතයි.\nඅත්අඩංගුවට ගත් සැකකරු පැල්මඩුල්ල මහේස්ත්‍රාත්වරයා හමුවට අද ඉදිරිපත් කිරීමෙන් අනතුරුව මාර්තු මස 08 වනදා දක්වා රක්ෂිත බන්ධනාගාර ගතකෙරුණා.",
       "URL": "https://www.hirunews.lk/328414/රත්නපුර-ළමා-නිවාසයක-දැරියන්-11-ක්-අපයෝජනය-කළැයි-පාලිකාවගේ-සැමියා-අත්අඩංගුවට",
       "Category": "Local News",
       "Parent URL": "https://www.hirunews.lk/local-news.php?pageID=510"
}