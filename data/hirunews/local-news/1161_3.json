{
       "Source": "hirunews",
       "Timestamp": "Wednesday, 18 May 2022 - 13:31",
       "Headline": "අග්‍රාමාත්‍යවරයාගෙන් හරීන්ට සහ මනූෂට පිලිතුරු ලිපියක්",
       "News Content": "ලෝක බැංකුවෙන් ලැබුණු ඩොලර් මිලියන 160 ඉන්ධන සඳහා යොදා ගැනීමට හැකියාව ඇත්දැයි සොයා බලන බව අග්‍රාමාත්‍ය රනිල් වික්‍රමසිංහ අද පාර්ලිමේන්තුවට ප්‍රකාශ කළා.\nපසුගියදා ඇතිවූ ගැටුම් හේතුවෙන් පොදු සහ පෞද්ගලික දේපල වලට සිදුවූ අලාභය හානි පිළිබඳව සභාව කල් තැබීමේ විවාදය අද 2 වන දිනටත් පැවැත්වෙනවා.\nහිටපු අග්‍රාමාත්‍ය මහින්ද රාජපක්ෂ මෙන්ම පාර්ලිමේන්තු මන්ත්‍රී නාමල් රාජපක්ෂද අද දිනයේදී පාර්ලිමේන්තුව වෙත පැමිණ තිබුණා.\nමේ අතර, පාර්ලිමේන්තු මන්ත්‍රීවරුන් වන හරීන් ප්‍රනාන්දු සහ මනූෂ නානායක්කාර යොමු කළ ලිපියට අද අග්‍රාමාත්‍යවරයා පිළිතුරු ලිපියක් යොමු කර තිබෙනවා.\nමන්ත්‍රීවරුන් විසින් ජනාධිපති ගෝඨාභය රාජපක්ෂ ධූරයෙන් ඉවත් කිරීම පිළිබඳ කරනු ලැබූ කරුණු දැක්වීම සම්බන්ධයෙන් අග්‍රාමාත්‍යවරයා පිළිතුරු ලබාදී තිබුණා.\nඑහිදී අග්‍රාමාත්‍යවරයා කියා සිටියේ පක්ෂ නායකයින් සමග සාකච්ඡා කර ඉදිරි ක්‍රියාමාර්ග ගනු ලැබිය යුතු අතර බහුතරයේ තීරණය සමඟ තමාද එකඟ වන බවයි.\nඑමෙන්ම, 21 වන සංශෝධනය කඩිනමින් සම්මත කර ගැනීම තුලින් විධායක ජනාධිපතිධූරයේ බලතල සීමා කොට පාර්ලිමේන්තුවට වග කියන විධායකයක් නිර්මාණය කිරීමට අපේක්ෂා කරන බවද එම ලිපියේ දැක්වෙනවා.\nඑමෙන්ම ගාලු මුවදොර විරෝධතාවයට පහරදීම සම්බන්ධයෙන් සිදු කරන පරීක්ෂණ වල ප්‍රගතිය පිළිබඳව දෙසතියකට වරක් කතානායකවරයා වෙත වාර්තාවක් ලබා දෙන ලෙසට පොලිස්පතිවරයාට දැනුම් දී ඇති බවයි අග්‍රාමාත්‍යවරයා ප්‍රකාශ කළේ.",
       "URL": "https://www.hirunews.lk/304653/අග්‍රාමාත්‍යවරයාගෙන්-හරීන්ට-සහ-මනූෂට-පිලිතුරු-ලිපියක්",
       "Category": "Local News",
       "Parent URL": "https://www.hirunews.lk/local-news.php?pageID=1161"
}