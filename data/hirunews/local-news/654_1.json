{
       "Source": "hirunews",
       "Timestamp": "Tuesday, 20 December 2022 - 20:16",
       "Headline": "බෞද්ධ හා පාලි විශ්වවිද්‍යාලය ප්‍රතිව්‍යුහගත කිරීමේ සූදානමක්",
       "News Content": "හෝමාගම - පිටිපන පිහිටි ශ්‍රී ලංකා බෞද්ධ හා පාලි විශ්වවිද්‍යාලය ප්‍රතිව්‍යුහගත කිරීමකින් පසු ලබන වසරේ වෙසක් පෝයට පෙර විවෘත කරන බව උසස් අධ්‍යාපන රාජ්‍ය අමාත්‍ය ආචාර්ය සුරේන් රාඝවන් පවසනවා.\nකොළඹ අද (20) පැවති මාධ්‍ය හමුවකට එක්වෙමිනුයි ඔහු මේ බව සඳහන් කළේ.\nමේ අතර නවක වදය මර්දනය කිරීමේ අරමුණින් ඊයේ සිට නැවත දැනුම් දෙනතුරු බෞද්ධ හා පාලි විශ්වවිද්‍යාලය වසා දැමීමට එහි පාලනාධිකාරිය පසුගිය 15 වනදා තීරණය කරනු ලැබුවා.\nඑහි සියලුම සිසුන් ඊයේ පස්වරු හතරට පෙර එම විශ්වවිද්‍යාලයෙන් ඉවත් වී යා යුතු බවට පාලනාධිකාරිය දැනුම්දී තිබුණා.\nඒ අනුව අද පෙරවරුව වනවිට සිසුන් විශ්වවිද්‍යාල භූමියෙන් ඉවත්වී ඇති බවයි බෞද්ධ හා පාලි විශ්වවිද්‍යාලයේ උප කුලපති මහෝපාධ්‍ය මහාචාර්ය පූජ්‍ය නෙළුවේ සුමනවංශ හිමියන් සඳහන් කළේ.\nපසුව අද දහවල් විශ්වවිද්‍යාලය යළි විවෘත කිරීම පිළිබඳව සහ කළයුතු වෙනස්කම් සම්බන්ධයෙන් විශේෂ සාකච්ඡාවක් පැවත්වුණේ එහි ආචාර්ය මණ්ඩලය සහ විශ්වවිද්‍යාල පාලනාධිකාරිය එක්වයි.",
       "URL": "https://www.hirunews.lk/323148/බෞද්ධ-හා-පාලි-විශ්වවිද්‍යාලය-ප්‍රතිව්‍යුහගත-කිරීමේ-සූදානමක්",
       "Category": "Local News",
       "Parent URL": "https://www.hirunews.lk/local-news.php?pageID=654"
}