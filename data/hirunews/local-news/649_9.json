{
       "Source": "hirunews",
       "Timestamp": "Friday, 23 December 2022 - 7:39",
       "Headline": "නොරොච්චෝලේ එක් ජනන යන්ත්‍රයක් අක්‍රීය කරයි",
       "News Content": "නොරොච්චෝලේ ගල් අඟුරු බලාගාරයේ එක් ජනන යන්ත්‍රයක් ඊයේ (22) රාත්‍රියේ සිට අක්‍රීය කර තිබෙනවා.\nලංකා විදුලිබල මණ්ඩලය සඳහන් කළේ නඩත්තු කටයුත්තක් සඳහා මෙම ජනන යන්ත්‍රය අක්‍රීය කළ බවයි.\nකෙසේ වෙතත්, වාර්ෂික නඩත්තුව යෙදී තිබුණේ ලබන වසරේ මැයි මාසයට බවයි අප කළ සොයා බැලීමකදී අනාවරණ වුණේ.\nමෙය ගල් අඟුරු තොග කළමනාකරණය කිරීම සඳහා ගත් තීරණයක් බවයි වාර්තාවන්නේ.\nනොරොච්චෝලේ ගල් අඟුරු බලාගාරයෙන් ජාතික විදුලි පද්ධතියට මෙගාවොට් 900 ක් එක් කරනවා.\nඑය මෙරට දෛනික විදුලි සැපයුමෙන් 45% ක පමණ ප්‍රතිශතයක්.\nකෙසේ වෙතත්, මෙම ජනන යන්ත්‍රය අක්‍රීය වීමත් සමඟ ජාතික පද්ධතියට අහිමි වන ධාරිතාවය මෙගාවොට් 270 ක්.\nඑම අහිමි වන ධාරිතාවය ජල විදුලි බලාගාරවලින් සහ කැලණිතිස්ස බලාගාරයෙන් ලබා ගැනීමටයි සැලසුම් කර ඇත්තේ.\nඒ අනුව කැලණිතිස්ස බලාගාරයෙන් මෙගාවොට් 165 ක් ලබා ගැනීමට නියමිත අතර, සෙසු ධාරිතාව ජල විදුලියෙන් ලබාගනු ඇති.\nමේ අතර, ලංකා විදුලිබල මණ්ඩලය සඳහන් කළේ මෙම තත්ත්වය හමුවේ අද දිනයේ සැලසුම් කළ දෛනික විදුලි කප්පාදු කාලයේ වෙනසක් සිදු නොවන බවයි.\nමේ අතර, හෙට සහ නත්තල් දිනය මෙන්ම 26 වනදා විදුලි කප්පාදුවක් සිදුවන්නේ නැහැ. එමෙන්ම දෙසැම්බර් 31 සහ ජනවාරි 01 වනදා විදුලි කප්පාදුවක් සිදු නොකෙරෙන බවයි විදුලිබල හා බලශක්ති අමාත්‍ය කංචන විජේසේකර පසුගියදා ප්‍රකාශ කළේ.",
       "URL": "https://www.hirunews.lk/323339/නොරොච්චෝලේ-එක්-ජනන-යන්ත්‍රයක්-අක්‍රීය-කරයි",
       "Category": "Local News",
       "Parent URL": "https://www.hirunews.lk/local-news.php?pageID=649"
}