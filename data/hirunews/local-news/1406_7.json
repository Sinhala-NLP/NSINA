{
       "Source": "hirunews",
       "Timestamp": "Sunday, 23 January 2022 - 7:44",
       "Headline": "ඩොලර් හිඟය පොහොර ආනයනයටත් හරස් වෙයි",
       "News Content": "යූරියා ඇතුළු රසායනික පොහොර මෙට්‍රික් ටොන් 12,000 ත් 15,000 ත් අතර ප්‍රමාණයක් ඉදිරි සති කිහිපය තුළ මෙරටට ගෙන්වීමට නියමිත බව ජාතික පොහොර ලේකම් කාර්යාලය පවසනවා.\nඑහි නියෝජ්‍ය අධ්‍යක්ෂ කසුන් මහතන්තිල හිරු ප්‍රවෘත්ති අංශයට කියා සිටියේ රසායනික පොහොර ආනයන තහනම ඉවත් කිරීමෙන් පසු ගත වූ දින කිහිපය තුල යූරියා මෙට්‍රික් ටොන් 1, 500ක පමණ ප්‍රමාණයක් ආනයනය කර ඇති බවයි.\nඉතිරි රසායනික පොහොර තොග ගෙන්වීම සඳහා කළ ඇණවුම්වලට මේ වන විට අනුමැතිය ලැබී ඇති බව ඔහු ප්‍රකාශ කළා.\nඒ අනුව සෙසු රසායනික පොහොර තොග ඉදිරි සති කිහිපය තුළ කොටස් වශයෙන් නෞකා මගින් මෙරටට ගෙන්වීමට නියමිත බවයි ඔහු වැඩිදුරටත් කියා සිටියේ.\nඅදාළ රසායනික පොහොර තොග යුක්‍රේනය ඇතුළු යුරෝපා රටවලින් මෙන්ම සෞදි අරාබිය ඇතුළු මැද පෙරදිග රටවලින් මෙරටට ගෙන්වන බව ජාතික පොහොර ලේකම් කාර්යාලය ප්‍රකාශ කළා.\nකෙසේ වෙතත් ඩොලර් නොමැති වීම සහ ණයවර ලිපි නිකුත් නොකිරීමේ ගැටලු හේතුවෙන් ආනයනික රසායනික පොහොර තොග මෙරටට ගෙන්වීම ප්‍රමාද වී ඇති බව වාර්තා වනවා.",
       "URL": "https://www.hirunews.lk/294830/ඩොලර්-හිඟය-පොහොර-ආනයනයටත්-හරස්-වෙයි",
       "Category": "Local News",
       "Parent URL": "https://www.hirunews.lk/local-news.php?pageID=1406"
}