{
       "Source": "hirunews",
       "Timestamp": "Friday, 24 March 2023 - 8:39",
       "Headline": "බූරු මූණා පිටුපස විදේශයේ සිට මෙහෙය වන පාතාල අත් 06ක්",
       "News Content": "දින 90 ක් රඳවාගෙන ප්‍රශ්න කරන පාතාල වෙඩික්කරුවෙකු වන රවිඳු සංඛ ද සිල්වා හෙවත් බූරු මූණා සමඟ ඩුබායි හි රැඳී සිටින මෙරට මත්ද්‍රව්‍ය ජාවාරම්වලට සම්බන්ධ 06 දෙනෙකු සබඳතා පවත්වා ඇති බව විමර්ශනවල දී අනාවරණ වී තිබෙනවා.\nඔවුන් විසින් විවිධ කටයුතු සඳහා ඔහු මෙහෙයවා ඇති බවයි වාර්තා වන්නේ.\nමේ අතර, බූරු මූණා විදෙස් රටවල හෝ ශ්‍රී ලංකාවේ ක්‍රියාත්මක තවත් අපරාධ කල්ලි සමඟ සබඳතා පවත්වා ඇත්ද යන්න සම්බන්ධයෙන්ද මේ වනවිට විමර්ශන ක්‍රියාත්මකයි.\nවිදෙස්ගත ජාවාරම්කරුවන් ප්‍රමාද වන මත්ද්‍රව්‍ය මුදල් ලබා ගැනීම ඇතුළු විවිධ කටයුතු සඳහා පුද්ගලයන්ට තර්ජනය කිරීමට මෙන්ම බිය වැද්දවීම් සඳහාද බූරු මූණාගේ සහය ලබාගෙන තිබුණා.\nහංවැල්ලේ වෙළඳසැලක ව්‍යාපාරිකයෙකු ඝාතනය කිරීම සඳහා බූරු මූණා යොදාගත් ගිනි අවිය ද තවමත් සොයාගෙන නැහැ.\nඒ සම්බන්ධයෙන්ද තවදුරටත් බස්නාහිර දකුණ අපරාධ කොට්ඨාශය පරීක්ෂණ ක්‍රියාත්මක කරනවා.\nමේ අතර පාතාල සාමාජික බූරුමුනාට පැන යාමට ආධාර අනුබල දුන් සැකකරුවන් 8 දෙනෙකු මාර්තු 31 දක්වා යළි රිමාන්ඩ් කිරීමට අධිකරණය තීන්දු කර තිබෙනවා.",
       "URL": "https://www.hirunews.lk/330775/බූරු-මූණා-පිටුපස-විදේශයේ-සිට-මෙහෙය-වන-පාතාල-අත්-06ක්",
       "Category": "Local News",
       "Parent URL": "https://www.hirunews.lk/local-news.php?pageID=457"
}