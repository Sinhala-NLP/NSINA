{
       "Source": "hirunews",
       "Timestamp": "Thursday, 15 October 2020 - 19:57",
       "Headline": "නීතිපතිවරයා, CID ඩී.අයි.ජී. කැඳවයි (වීඩියෝ)",
       "News Content": "නීතිපති උපදෙස් සහ අධිකරණ නියෝග හෑල්ලුවට ලක් නොකර අප්‍රමාදව කටයුතු කරන ලෙස නීතිපති දප්පුල ද ලිවේරා අපරාධ පරීක්ෂණ දෙපාර්තමේන්තුවේ නියෝජ්‍ය පොලිස්පති ප්‍රසාද් රණවීරට උපදෙස් ලබාදී තිබෙනවා.\nඒ, පාර්ලිමේන්තු මන්ත්‍රී රිෂාඞ් බදියුදීන් අත්අඩංගුවට ගැනීම ප්‍රමාද වීම පිළිබඳව කරුණු විමසීම සඳහා අපරාධ පරීක්ෂණ දෙපාර්තමේන්තුවේ නියෝජ්‍ය පොලිස්පතිවරයා අද(15) දහවල් නීතිපති දෙපාර්තමේන්තුවට කැඳවූ අවස්ථාවේදීයි.\nනැවත පදිංචිකිරීමේ අමාත්‍යවරයාව සිටියදී පසුගිය ජනාධිපතිවරණය පැවති දිනයේ අවතැන් වූ ඡන්දදායකයින් මන්නාරම ප්‍රදේශයට ශ්‍රී ලංගම බස් රථවලින් ප්‍රවාහනය කිරීම තුළින් මහජන දේපළ සාපරාධී ලෙස අවභාවිතා කිරීම සහ මැතිවරණ නීති උල්ලංගණය කිරීමේ චෝදනා මත හිටපු පාර්ලිමේන්තු මන්ත්‍රීවරයා ඇතුළු තුන්දෙනෙකු අත්අඩංගුවට ගන්නා ලෙස නීතිපතිවරයා පොලිසියට නියෝග කළේ පෙරේදා දිනයේදීයි.\nමේ අතර, තමන් අත්අඩංගුවට ගැනීම වළක්වන ලෙස ඉල්ලා පාර්ලිමේන්තු මන්ත්‍රී රිෂාඩ් බදියුදීන් අභියාචනාධිකරණය හමුවේ රීට් පෙත්සමක් ගොනුකර තිබෙනවා.\nවැඩබලන පොලිස්පතිවරයා, අපරාධ පරීක්ෂණ දෙපාර්තමේන්තුවේ නියෝජ්‍ය පොලිස්පතිවරයා ඇතුළු එහි නිලධාරීන් 07 දෙනෙකු වගඋත්තකරුවන් ලෙස නම් කර ඇති අදාළ පෙත්සමෙන් ඔහු ඉල්ලා ඇත්තේ රජයේ මුදල් සාවද්‍ය ලෙස පරිහරණය කළ බවට එල්ල කර ඇති චෝදනාවල කිසිදු පදනමක් නොමැති බවයි.\nතමා අවතැන් වූ ඡන්දදායකයින් ප්‍රවාහනය කිරීම සිදුකරනු ලැබුවේ එවකට මුදල් අමාත්‍ය මංගල සමරවීරගේ අනුමැතිය යටතේ බවයි ඔහු සිය පෙත්සමෙන් අවධාරණය කර ඇත්තේ.",
       "URL": "https://www.hirunews.lk/252623/නීතිපතිවරයා-cid-ඩී-අයි-ජී-කැඳවයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2387"
}