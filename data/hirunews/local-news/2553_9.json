{
       "Source": "hirunews",
       "Timestamp": "Wednesday, 29 July 2020 - 8:27",
       "Headline": "පමුණුගම දී සුරාබදු නියාමකවරයෙකු අත්අඩංගුවට (වීඩියෝ)",
       "News Content": "පමුණුගම - නුගපෙ ප්‍රදේශයේදී මත්පැන් සහ එතනෝල් ස්ප්‍රීතු සමගින් සුරාබදු නියාමකවරයෙකු සහ තවත් පුද්ගලයෙකු පොලීසිය අත්අඩංගුවට ගෙන තිබෙනවා.\nඅද අලුයම සිදුකළ වැටලීමේදී මොවුන් නීතිවිරෝධී ලෙස මත්පැන් නිෂ්පාදනාගාරයකින් රැගෙන යමින් තිබූ එතනෝල් මිලිලීටර් 750 බෝතල් 5ක් සහ මිලිලීටර් 375 මත්පැන් බෝතල් 50ක්, සිය භාරයට ගත් බවයි පොලීසිය සඳහන් කළේ.\nඑහිදී අනාවරණ වූයේ අත්අඩංගුවට ගත් පුද්ගලයා දංකොටුව සුරාබදු කාර්යාලයට අනුයුක්තව සේවය කරන සුරාබදු නියාමවරයෙකු බවයි.\nමත්පැන් ළඟ තබා ගැනීම සහ ප්‍රවාහනය කිරීම යන චෝදනා ඔවුන්ට එල්ල වී ඇති අතර, සැකකරුවන් අද වැලිසර මහේස්ත්‍රාත් අධිකරණය වෙත ඉදිරිපත් කිරීමට නියමිතයි.\nමේ අතර, නිසි අධීක්ෂණ කටයුතු සිදු නොකිරීම යන චෝදනාව යටතේ නාත්තන්ඩිය ප්‍රදේශය භාර සුරාබදු අධිකාරිවරයා සහ පුත්තලම දිස්ත්‍රික් සහකාර සුරාබදු කොමසාරිස්වරයා වහාම ක්‍රියාත්මක වන පරිදි ස්ථානමාරු යවා තිබෙනවා.\nපසුගියදා පුත්තලම කලපුව ආසන්නයේදී අයිස් මත්ද්‍රව්‍ය ග්‍රෑම් 200 කට ආසන්න ප්‍රමාණයක් සමගින් සුරාබදු නිලධාරින් දෙදෙනෙකු ඇතුළු 8 දෙනෙකු පොලීසිය අත්අඩංගුවට ගෙන තිබුණා.\nපසුව සුරාබදු දෙපාර්තමේන්තුව ඔවුන්ගේ වැඩ තහනම් කිරීමටයි කටයුතු කර තිබුණේ.\nමේ අතර, මීගමුව බන්ධනාගාරයේ සිටින මත්ද්‍රව්‍ය ජාවාරම්කරුවෙකු විසින් මෙහෙයවූ මත්ද්‍රව්‍ය ජාවාරමක තොරතුරු අනාවරණ වී තිබෙනවා.\nඒ පුත්තලම පොලිස් කොට්ඨාශ විෂ මත්ද්‍රව්‍ය ඒකකය විසින් පුත්තලම ජේ.සී. පටුමග ප්‍රදේශයේදී හෙරොයින් ග්‍රෑම් 40 ක් සමඟින් සැකකරුවෙකු අත්අඩංගුවට ගැනීමත් සමඟයි.\nමීට අදාළව තවත් සැකකරුවන් කිහිපදෙනෙකු අත්අඩංගුවට ගැනීමට විමර්ශන සිදුකරන බව පොලීසිය කියා සිටියා.",
       "URL": "https://www.hirunews.lk/246644/පමුණුගම-දී-සුරාබදු-නියාමකවරයෙකු-අත්අඩංගුවට-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2553"
}