{
       "Source": "hirunews",
       "Timestamp": "Saturday, 13 May 2023 - 15:59",
       "Headline": "බන්ධනාගාර නියාමකවරයෙකුට සහ මවට පහරදුන් සිද්ධියක් ගැන විමර්ශන",
       "News Content": "කොළඹ නව මැගසින් බන්ධනාගාරයේ නිලධාරියෙකුගේ නිවසට බලහත්කාරයෙන් ඇතුළු වූ ආයුධ සන්නද්ධ පුද්ගලයින් තිදෙනෙකු එම නිලධාරියාට පහර දී තිබෙනවා.\nඒ, බන්ධනාගාරගත වූවන් හරහා ක්‍රියාත්මක වන මත්ද්‍රව්‍ය ජාවාරම් මැඩපැවැත්වීමට උත්සාහ නොකරන්නැයි තර්ජනය කරමින්.\nකොළඹ නව මැගසින් බන්ධනාගාරයේ සේවයේ නියුතු එම්.පී.එස්.එම්. මාරසිංහ නමැති නිලධාරියාගේ මිනුවන්ගොඩ ප්‍රදේශයේ පිහිටි පෞද්ගලික නිවසට බලහත්කාරයෙන් නාඳුනන පුද්ගලයින් තිදෙනෙකු ඇතුළු වී තිබුණේ ඊයේ (12) අලුයම් කාලයේදීය.\nඑම පුද්ගලයින් සිය අනන්‍යතාව හඳුනාගන නොහැකි වන අයුරින් ජැකට් සහ හිස් ආවරණ සහිතව එහි පැමිණ තිබුණු බවයි වාර්තා වන්නේ.\nඑහිදී අදාළ බන්ධනාගාර නිලධාරියා දෙසට ගිනිඅවි දිගුකර තර්ජනය කරමින් පහර දී තිබෙනවා.\nපසුව බන්ධනාගාර නිලධාරියාගේ මවට ද පහර දී ඇති එම පුද්ගලයින් ඔහුගේ සහෝදරියගේ ජංගම දුරකථනයද පොළොවේ ගසා කඩා දමා තිබුණා.\nඉන්පසු එම නිලධාරියාව දණ ගස්වා මාංචු දමා ඡායාරූප සහ වීඩියෝ දර්ශන ලබාගත් පුද්ගලයින් තිදෙනා පලා ගොස් තිබෙනවා.\nසිද්ධිය සම්බන්ධයෙන් අදාළ බන්ධනාගාර නියාමකවරයා මිනුවන්ගොඩ පොලිස් ස්ථානය වෙත පැමිණිල්ලක් සිදුකර ඇති බවයි වාර්තා වන්නේ.\nතුවාල ලැබූ බන්ධනාගාර නියාමකවරයා මිනුවන්ගොඩ රෝහලෙන් ගම්පහ දිස්ත්‍රික් මහ රෝහල වෙත වැඩිදුර ප්‍රතිකාර සඳහා යොමු කර තිබෙනවා.",
       "URL": "https://www.hirunews.lk/335074/බන්ධනාගාර-නියාමකවරයෙකුට-සහ-මවට-පහරදුන්-සිද්ධියක්-ගැන-විමර්ශන",
       "Category": "Local News",
       "Parent URL": "https://www.hirunews.lk/local-news.php?pageID=346"
}