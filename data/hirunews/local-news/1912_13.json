{
       "Source": "hirunews",
       "Timestamp": "Wednesday, 02 June 2021 - 10:40",
       "Headline": "ගතවූ පැය 24 තුළදී වැඩිම ආසාදිතයින් අලුත් අවුරුදු කොරෝනා පොකුරෙන්",
       "News Content": "ගතවූ පැය 24 තුළදී නව කොරෝනා ආසාදිතයින් 2,877 ක් හඳුනාගැනීමත් සමඟ මෙරට සමස්ත ආසාදිතයන් සංඛ්‍යාව 189,241 දක්වා ඉහළ ගියා.\nඊයේ වාර්තාවූ ආසාදිතයන්ගෙන් 2,845 ක් අලුත් අවුරුදු කොරෝනා පොකුරේ ආසාදිතයන් වන අතර, විදේශයන් හි සිට පැමිණි තිස් දෙදෙනෙකුද ආසාදිතයන් ලෙස හඳුනා ගැනුනා.\nඒ අනුව රෝහල් ගතව ආසාදිතයන් 34,343 දෙනෙකු ප්‍රතිකාර ලබන අතර, සුවය ලැබූ සංඛ්‍යාව එක්ලක්ෂ 53,371 ක්.\nමේ අතර මෙරටින් වාර්තාවන සමස්ත කොරෝනා මරණ සංඛ්‍යාව 1,500 සීමාව ඉක්මවා ගියා.\nරජයේ ප්‍රවෘත්ති දෙපාර්තමේන්තුව ප්‍රකාශ කළේ එම සංඛ්‍යාව 1,527 ක් බවයි.\nඊයේ දිනයේ කොරෝනා මරණ 43 ක් මෙරටින් වාර්තාවී ඇති අතර, ඊයේ දිනය තුළ පමණක් එක් මරණයක් සෞඛ්‍ය සේවා අධ්‍යක්ෂ ජනරාල්වරයා විසින් තහවුරු කර තිබෙනවා.\nඊට අමතරව මැයි විසිවනදා සිට මැයි 31 දක්වා කාලය තුළ මරණ 42 ක් වාර්තාවුණා.\nමැයි 30 වනදා පමණක් මරණ 15 ක් වාර්තාවී ඇති බවයි රජයේ ප්‍රවෘත්ති දෙපාර්තමේන්තුව සඳහන් කළේ.\nමෙම මරණ 43 න් 31 ක් පිරිමි පුද්ගලයින් වන අතර, කාන්තාවන් 12 දෙනෙකුද ඒ අතර වන බවයි රජයේ ප්‍රවෘත්ති දෙපාර්තමේන්තුව කියා සිටියේ.\nනිවසේදී මරණ හතක් වාර්තාවී ඇති අතර,  රෝහල් ගත කිරීමෙන් පසුව මියගිය සංඛ්‍යාව 36 ක්.\nඑමෙන්ම මහනුවර දී ස්පුට්නික් එන්නත ලබාදීමේදී එක් මාත්‍රාවක් පමණක් ලබාදීමට සුදුසු බවට කැබිනට් ප්‍රකාශක අමාත්‍ය කෙහෙලිය රඹුක්වැල්ල සිදුකළ ප්‍රකාශය පිළිබදව පාර්ලිමේන්තු මන්ත්‍රී රාජිත සේනාරත්න ඊයේ අදහස් පළ කළා.\nඒ, කොළඹ ඊයේ පැවති  මාධ්‍ය හමුවකට එක්වෙමින්.\nස්පුට්නික් එන්නත ලබාදීම පසුගියදා මහනුවර දී ආරම්භ කළ අතර එහිදී එන්නත ලබාගත් පුද්ගලයින්ට කැමැත්ත ප්‍රකාශ කිරීම සඳහා වෙනම පත්‍රිකාවක් ලබාදී තිබුණා.\nඑහි තිබූ මුද්‍රාවක දැක්වුණේ ස්පුට්නික් වී එන්නතේ පළමු මාත්‍රාව පමණක් වුවද ලබා ගැනීමට මම කැමැත්තෙමි යන්නයි.\nකැබිනට් ප්‍රකාශක අමාත්‍ය කෙහෙලිය රඹුක්වැල්ල අමාත්‍ය මණ්ඩල තීරණ දැනුම් දීමේ මාධ්‍ය හමුවට ඊයේ එක්වෙමින් ප්‍රකාශ කළේ සෞඛ්‍ය අමාත්‍යාංශය සහ විශේෂඥ කමිටුවේ අනුදැනුම සහිතව එය සිදුවූවක් බවයි.",
       "URL": "https://www.hirunews.lk/273147/ගතවූ-පැය-24-තුළදී-වැඩිම-ආසාදිතයින්-අලුත්-අවුරුදු-කොරෝනා-පොකුරෙන්",
       "Category": "Local News",
       "Parent URL": "https://www.hirunews.lk/local-news.php?pageID=1912"
}