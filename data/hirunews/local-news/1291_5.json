{
       "Source": "hirunews",
       "Timestamp": "Wednesday, 16 March 2022 - 7:29",
       "Headline": "පුටින්ගේ දැඩි තීන්දුවෙන් බයිඩ්න් කොණකට විසිවෙයි",
       "News Content": "රුසියානු ජනාධිපති ව්ලැඩ්මීර් පුටින් විසින් අමරිකානු ජනාධිපති ජෝ බයිඩ්න්, කැනේඩියානු අගමැති ජස්ටින් ටෲඩෝ සහ තවත් අමරිකාවේ ජ්‍යේෂ්ඨ නිලධාරින් රැසකට රුසියාවට පැමිණීම තහනම් කරමින් නිවේදනයක් නිකුත් කරනු ලැබුවා.\nරුසියාව විසින් තහනම් කරන ලද නාම ලැයිස්තුවට අමරිකාවේ ආරක්ෂක ලේකම් ලොයිඩ් ඔස්ටින්, බුද්ධි අංශ ප්‍රධානී විලියම් බර්න්ස් සහ ජාතික ආරක්ෂක උපදේශක ජේක් සුලිවන් ඇතුළත්.\nරුසියානු - යුක්‍රේන අර්බුදය හමුව මධ්‍යයේ රුසියානු නිලධාරීන්ට වොෂින්ටනය විසින් පනවන ලද සම්බාධකවලට ප්‍රතිචාර වශයෙනුයි මෙම තහනම් වීමට ඊයේ (15) දින අමරිකාව මුහුණ දුන්නේ.\nරුසියානු විදේශ අමාත්‍යාංශය ඊයේ දිනයේදී කැනේඩියානු අගමැතිවරයා ද සම්බාධක ලත් පුද්ගලයින්ගේ ලැයිස්තුවට එක් කළා.\nකෙසේවෙතත් රුසියානු විදේශ අමාත්‍යාංශය නිවේදනය කළේ, නිල සබඳතා පවත්වාගෙන යන බවත්, අවශ්‍ය නම් ලැයිස්තුවේ සිටින පුද්ගලයින් සමඟ ඉහළ මට්ටමේ සම්බන්ධතා ඇති කර ගැනීමට වග බලා ගන්නා බවයි.\nඑබැවින් මෙම පියවර ප්‍රධාන වශයෙන් සංකේතාත්මක බව පෙනී ගියා.\nතහනම් වූ ලැයිස්තුවේ සිටින අනෙකුත් අය අතර නියෝජ්‍ය ජාතික ආරක්ෂක උපදේශක දලීප් සිං, ජාත්‍යන්තර සංවර්ධන සඳහා එක්සත් ජනපද නියෝජිතායතනයේ ප්‍රධානී සමන්තා පවර්, නියෝජ්‍ය භාණ්ඩාගාර ලේකම් ඇඩේවාලේ ඇඩෙයෙමෝ සහ එක්සත් ජනපද අපනයන ආනයන බැංකු ප්‍රධානී රෙටා ජෝ ලුවිස් ද සිටිනවා.\nබයිඩ්න්ගේ පුත් හන්ටර් සහ හිටපු රාජ්‍ය ලේකම් සහ ඩිමොක්‍රටික් ජනාධිපති අපේක්ෂක හිලරි ක්ලින්ටන්ට ද රුසියාව\nසිය රටට ඇතුළුවීම තහනම් කළා.\n“රුසෝෆෝබික්” එක්සත් ජනපද නිලධාරීන්, හමුදා නිලධාරීන්, නීති සම්පාදකයින්, ව්‍යාපාරිකයන් සහ මාධ්‍ය ප්‍රධානීන්ට එරෙහිව අතිරේක සම්බාධක ඉක්මනින් ප්‍රකාශයට පත් කරන බව විදේශ අමාත්‍යාංශය අනතුරු ඇඟවූවා.\nමීට පෙර, එක්සත් ජනපද භාණ්ඩාගාර දෙපාර්තමේන්තුව රුසියානු පුද්ගලයින් හතරදෙනෙකුට සහ එක් ආයතනයකට එරෙහිව සම්බාධක ප්‍රකාශයට පත් කළේ, රහස් හෙළි කරන්නා වූ සර්ජි මැග්නිට්ස්කිගේ මරණය වටා සිදුවීම් වසන් කිරීමේ කාර්යභාරයක් ඉටු කළ බවට හෝ අයිතීන් වෙනුවෙන් පෙනී සිටින Oyub Titiev ට එරෙහි මානව හිමිකම් උල්ලංඝනය කිරීම්වලට සම්බන්ධ බවට චෝදනා කරමින්.\nභාණ්ඩාගාර ප්‍රකාශය බෙලරුස් ජනාධිපති ඇලෙක්සැන්ඩර් ලුකෂෙන්කෝ සහ ඔහුගේ බිරිඳට එරෙහිව සම්බාධක ද ​​පැනවූ අතර මොස්කව් සහ එහි සමීප සගයාට එල්ල කළේ දැඩි පීඩනයක් බවයි විදෙස් මාධ්‍ය වාර්තා සඳහන් කළේ.\n\"යුක්රේනයේ මානුෂීය කොරිඩෝවලට රුසියාව විසින් එල්ල කරන ප්‍රහාර අපි හෙළා දකින අතර යුක්රේනයට එරෙහි ප්‍රකෝප නොකළ සහ කුරිරු යුද්ධය නතර කරන ලෙස රුසියාවෙන් ඉල්ලා සිටිමු\" යනුවෙන් එක්සත් ජනපද භාණ්ඩාගාරයේ විදේශ වත්කම් පාලන කාර්යාලයේ ප්‍රධානී ඇන්ඩ්‍රියා ගකී නිවේදනයක් නිකුත් කරමින් කියා සිටි බවයි විදෙස් මාධ්‍ය වාර්තා කළේ.",
       "URL": "https://www.hirunews.lk/299595/පුටින්ගේ-දැඩි-තීන්දුවෙන්-බයිඩ්න්-කොණකට-විසිවෙයි",
       "Category": "Local News",
       "Parent URL": "https://www.hirunews.lk/local-news.php?pageID=1291"
}