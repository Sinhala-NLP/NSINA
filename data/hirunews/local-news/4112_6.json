{
       "Source": "hirunews",
       "Timestamp": "Tuesday, 23 January 2018 - 15:13",
       "Headline": "ශ්‍රී පාද රක්ෂිතයෙන් හමුවූ පා සටහන් ගැන පරීක්ෂණ ඇරඹෙයි (ඡායාරූප)",
       "News Content": "මස්කෙළිය ශ්‍රී පාද රක්ෂිතයේ ගල් තලාවකින් හමුවූ පා සටහන් සම්බන්ධයෙන් පුරාවිද්‍යා දෙපාර්තමේන්තුව පරීක්ෂණයක් ආරම්භ කර තිබෙනවා.\nඅප වාර්තාකරු සඳහන් කළේ පා සටහන් ඇති ස්ථානයට පැමිණි පුරාවිද්‍යා දෙපාර්තමේන්තුවේ මධ්‍යම කලාප භාර නිලධාරීන් එහි තොරතුරු ලබාගත් බවයි.\nමේ සම්බන්ධයෙන් පුලුල් විමර්ශණයක් සිදු කර නිගමනයකට පැමිණ වාර්තාවක් නිකුත් කරන බව ඔවුන් ප්‍රකාශකර තිබෙනවා.\nමෙම පා සටහන් මුලින්ම දැක තිබු වතු කම්කරුවන්ගෙන් ද පුරාවිද්‍යා නිලධාරීන් ප්‍රකාශ සටහන් කරගත් බව සඳහන්.\nපසුගිය 20 වනදායි වතු කම්කරුවන්ට මෙම පා සටහන් හමුවී තිබුනේ.\nඊට කම්කරුවන් පුද සත්කාර කරන අතර එය දැක ගැනීමට ද විශාල පිරිසක් දිනපතා එම වතුයායමට පැමිණෙන බවයි අප වාර්තාකරු කියාසිටියේ.\nමාවුස්සාකැලේ ජලාශයට ඉහළ ශ්‍රී පාද රක්ෂිතයට ආසන්නයේ විශාල ගල් තලාවක් මත පිහිටා ඇති මෙම පා සටහන්වලින් දකුණු පාදය පැහැදිළිව දිස්වන අතර වම් පාදයේ සටහන තරමක් මැකී ගොස් තිබෙනවා.\nඅඩි එක හමාරක පමණ දිගකින් යුත් මෙම පා සටහන් අගල් තුනක් පමණ ගල් තලාවේ ගිලා බැස ඇතැයි සඳහන්.\nඡායාරූප - හැටන් රංජිත් රාජපක්ෂ / මස්කෙළිය ගාමිණී බණ්ඩාර",
       "URL": "https://www.hirunews.lk/181820/ශ්‍රී-පාද-රක්ෂිතයෙන්-හමුවූ-පා-සටහන්-ගැන-පරීක්ෂණ-ඇරඹෙයි-ඡායාරූප",
       "Category": "Local News",
       "Parent URL": "https://www.hirunews.lk/local-news.php?pageID=4112"
}