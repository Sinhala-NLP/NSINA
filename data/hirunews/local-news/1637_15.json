{
       "Source": "hirunews",
       "Timestamp": "Sunday, 10 October 2021 - 15:04",
       "Headline": "වගාවන්ට කෘෂි රසායන හා පොහොර නොමැතිව ගොවීන් තවදුරටත් පීඩාවට (වීඩියෝ)",
       "News Content": "වස විසෙන් තොර වගා කටයුතු දියත් කිරීමේ අරමුණින් රජය ආරම්භ කළ ව්‍යාපෘතියට සමගාමීව ප්‍රදේශ රැසක කාබනික පොහොර නිෂ්පාදනය සහ වගාව සාර්ථක බව ගොවීන් පවසනවා.\nකෙසේවෙතත් වගාවන් සඳහා අවශ්‍ය කෘෂි රසායන ද්‍රව්‍ය හා පොහොර නොමැතිව ප්‍රදේශ කිහිපයක ගොවීන් තවදුරටත් පීඩාවට පත්ව සිටිනවා.\nපොළොන්නරුව මැදිරිගිරිය ප්‍රාදේශීය ලේකම් කොට්ඨාසයේ බිසෝබණ්ඩාර යාය 1බී ප්‍රදේශයේ යල කන්නයේ අතුරු භෝග ලෙස බඩඉරිගු හා වම්බටු වගා කළ ගොවීන් වගාවන් සඳහා අවශ්‍ය පොහොර නොමැතිව පත්ව ඇත්තේ දැඩි අසීරුතාවකටයි.\nගොවීන් 300ක් පමණ අක්කර 400ක සිදුකර ඇති වගාවෙන් 10%ක තරම්වත් අස්වැන්නක් ගැනීමට නොහැකි තත්ත්වයක් උද්ගතව ඇති බවයි ගොවීන් පෙන්වා දෙන්නේ.\nදැඩි ලෙස පීඩාවට පත් ගොවීන් තම වගාවන්ට ගිනි තබා විනාශ කිරීමට කටයුතු කර තිබෙනවා.\nඌව පරණගම මැතිවරණ කොට්ඨාශයේ මස්පන්න කෝරලයේ ගම්මාන රැසක ජනතාවගේ ප්‍රධාන ජීවනෝපාය වී ඇත්තේ ගම්මිරිස් වගාවයි.\nනමුත් ගම්මිරිස් වගාව සදහා අවශ්‍ය රසායනික පොහොර නොමැතිව දැඩි ලෙස අසරණව සිටින බව ඌව පරණගම ගම්මිරිස් වගාකරුවන් පවසනවා.\nමේ අතර කොග්ගල ගොවිජනසේවා බල ප්‍රදේශයට අයත් හඳුගොඩ පදිංචි කේ.පී උපාලි වින්දුල මහතා කාබනික දියර පොහොර පමණක් භාවිත කරමින් දෙමුහුන් වී වර්ග වගාකොට සාර්ථක අස්වැන්නක් ලබාගෙන තිබෙනවා.\nඋපාලි ගොවි මහතා විසින් අක්කරයක පමණ භූමි භාගයක සම්බා වී වගාකොට ඇති අතර නියර මත එළවළු වගාවද ඉතා සාර්ථකව සිදුකරගෙන යනවා.\nපොලොන්නරුව දිස්ත්‍රික්කයට අයත් හිඟුරක්ගොඩ හතරැස් කොටුව ප්‍රදේශයේ සිදුකරන වගා කටයුතු සඳහා අවශ්‍ය කාබනික දියර නිෂ්පාදන ව්‍යාපෘතියක් රජයේ උපදෙස් පරිදි පෞද්ගලික ව්‍යවසායකු විසින් මේ වනවිට ආරම්භ කර තිබෙනවා.\nමත්ස්‍යයින්ගේ ඉවතලන අපද්‍රව්‍ය සහ ගිනි සීරියාල වල් සූරියකාන්ත, කැප්පෙටියා හා පිදුරු ආදිය මෙම කාබනික දියර පොහොර නිෂ්පාදනය සදහා භාවිත කරන බවයි ඔහු පැවසුවේ.\nමේ අතර දෙහිවල සත්වෝද්‍යානයෙන් ඉවතලන පරිසර හිතකාමී අපද්‍රව්‍ය සහ සත්ව වසුරු යොදා ගනිමින් කාර්ය මණ්ඩලය පොහොර නිෂ්පාදන ව්‍යාපෘතියක් ආරම්භ කර තිබෙනවා.\nමෙලෙස නිෂ්පාදනය කෙරෙන පොහොර කොම්පෝස්ට් පොහොර හා කාබනික පොහොර වශයෙන් වර්ග දෙකක් යටතේ සහන මිලකට ජනතාව වෙත ලබාදීමට කටයුතු කර තිබෙනවා.",
       "URL": "https://www.hirunews.lk/284620/වගාවන්ට-කෘෂි-රසායන-හා-පොහොර-නොමැතිව-ගොවීන්-තවදුරටත්-පීඩාවට-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1637"
}