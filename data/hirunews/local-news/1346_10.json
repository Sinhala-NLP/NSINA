{
       "Source": "hirunews",
       "Timestamp": "Sunday, 20 February 2022 - 7:57",
       "Headline": "මාරක අනතුරු බිලිගත් සිව් පුද්ගල ජීවිත",
       "News Content": "ගත වූ පැය 24 තුළ දිවයිනේ විවිධ ප්‍රදේශවල සිදු වූ මාරක රිය අනතුරුවලින් පුද්ගලයින් සිව්දෙනෙකුට ජීවිත අහිමිව , තිදෙනකු බරපතළ තුවාල ලබා රෝහල්ගත කර ඇති බව පොලිස් මාධ්‍ය ප්‍රකාශක කාර්යාලය නිවේදනය කරනවා.\nඒ අනුව, කළුතර පොලිස් වසමේ කළුතර - හොරණ මාර්ගයේ උග්ගල්බඩ හන්දිය අසල දී කළුතර දෙස සිට හොරණ දෙසට ධාවනය වූ ලොරි රථයක් විරුද්ධ දෙසින් පැමිණි යතුරු පැදියක ගැටී අනතුරක් සිදු වුණා.\nඅනතුරෙන් බරපතළ තුවාල ලැබූ යතුරුපැදිකරු කළුතර රෝහලට ඇතුළත් කිරීමේදී ජීවිතක්ෂයට පත්ව ඇති බවයි වාර්තා වන්නේ.\nමෙලෙස මියගොස් ඇත්ත්ටේ කළුතර උතුර ප්‍රදේශයේ ම පදිංචි 57 හැවිරිදි අයෙක්.\nලොරි රථයේ සහ යතුරුපැදිකරුගේ අපරික්ෂාකාරී රිය ධාවනය අදාළ අනතුරට හේතුව වී තිබෙනවා.\nනාරම්මල පොලිස් වසමේ මීවැව - කලිපොල අතුරු මාර්ගයේ වෙන්දේසිවත්ත ප්‍රදේශයේ දී ඊයේ (19) රිය අනතුරක් සිදු ව එක් අයෙකු ජීවිතක්ෂයට පත් වුණා.\nකලිපොල දෙස සිට මීවැව දෙසට ධාවනය වූ යතුරු පැදියක් පැදිකරුට පාලනය කරගත නොහැකිව මාර්ගයෙන් ඉවතට පැන බෝක්කුවක ගැටී මෙම අනතුර සිදුව ඇති බවයි පොලීසිය පැවසුවේ.\nබරපතළ තුවාල ලැබූ 22 හැවිරිදි කලුගමුව ප්‍රදේශයේ පදිංචිකරු කුරුණෑගල රෝහලට ඇතුළත් කිරීමෙන් පසුව ජීවිතක්ෂයට පත්ව තිබෙනවා.\nමේ අතර, ඊයේ අලුයම පල්ලෙකැල්ලේ - මහනුවර , මහියංගනය - ලක්සෙන්පාය ප්‍රදේශයේ දී තවත් අනතුරක් සිදුව පුද්ගලයෙකුට දිවි අහිමි වුණා.\nමහියංගනය දෙස සිට මහනුවර දෙසට ධාවනය කළ වෑන් රථයක් විරුද්ධ දිසාවෙන් පැමිණි යතුරුපැදියක ගැටී අනතුරක් සිදු වුණා.\nඅනතුරින් තුවාල ලැබූ යතුරුපැදිකරු මහනුවර රෝහලට ඇතුළත් කිරීමේදී ජීවිතක්ෂයට පත්ව තිබෙනවා.\nමෙලෙස මියගොස් ඇත්තේ 54 හැවිරිදි මකුල්දෙණිය ප්‍රදේශයේ පදිංචි පොලිස් විශේෂ කාර් යය බලකායට අනුයුක්තව සේවය කළ පොලිස් සැරයන්වරයෙක්.\nඊයේ රාත්‍රී කාලයේ දී සිදු වූ තවත් අනතුරකින් පුද්ගලයෙකු ජීවිතක්ෂයට පත් වුණා.\nඇඹිලිපිටිය මාර්ගයේ නෝනාගම ප්‍රදේශයේ සිදු වූ කැබ් රථ අනතුරකින් පදිකයෙකු ජීවිතක්ෂයට පත්ව ඇති බවයි වාර්තා වන්නේ.\nනෝනාගම දෙස සිට ඇඹිලිපිටිය දෙසට අධික වේගයෙන් ධාවනය වූ කැබ් රථයක් මාර්ගයෙන් ඉවතට පැන මාර්ගයේ ගමන් කරමින් සිටි පදිකයෙකුගේ ගැටී මෙම අනතුර සිදු වුණා.\nඅනතුරින් බරපතළ තුවාල ලැබූ පදිකයා පදලංගල - චන්ද්‍රිකා වැව රෝහලට ඇතුළත් කිරීමේදී ජීවිතක්ෂයට පත්ව ඇති අතර, මෙලෙස මියගොස් ඇත්තේ 51 හැවිරිදි කරවිලයාය - තුංකම ප්‍රදේශයේ පදිංචිකරුවෙක්.\nමේ අතර, මීගමුව පොලිස් වසමේ කුරන - කැප්පිටිපොල මාවතේ දුම්රිය හරස් මාර්ගයේ දී අපරික්ෂාකාරී ලෙස දුම් රිය හරස් මාර්ගය හරහා ධාවනය කළ ත්‍රීරෝද රථයක් කටුනායක දෙස සිට පුත්තලම දෙසට ධාවනය කළ දුම් රියේ ගැටී අනතුරක් සිදු වුණා.\nඅනතුරින් බරපතළ තුවාල ලැබූ ත්‍රීරෝද රථයේ රියදුරු හා මගීන් දෙදෙනකු මේ වනවිට මීගමුව රෝහලේ ප්‍රතිකාර ලබනවා.\nමෙලෙස අනතුරින් තුවාල ලබා ඇත්තේ වයස අවුරුදු 39ත් 47ත් අතර වයස්වල පසුවන මීගමුව ප්‍රදේශයේ පදිංචිකරුවන්.\nසිද්ධිය සම්බන්ධයෙන් පුළුල් විමර්ශන ක්‍රියාත්මකයි.",
       "URL": "https://www.hirunews.lk/297479/මාරක-අනතුරු-බිලිගත්-සිව්-පුද්ගල-ජීවිත",
       "Category": "Local News",
       "Parent URL": "https://www.hirunews.lk/local-news.php?pageID=1346"
}