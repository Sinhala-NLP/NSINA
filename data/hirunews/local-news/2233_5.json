{
       "Source": "hirunews",
       "Timestamp": "Tuesday, 05 January 2021 - 7:38",
       "Headline": "මෙරට කොරෝනා ආසාදිතයන් 45,000 ඉක්මවයි",
       "News Content": "නව ආසාදිතයන් 468 දෙනෙකු ඊයේ (04) හඳුනාගැනීමත් සමඟ, මෙරට සමස්ත කොරෝනා ආසාදිතයින් සංඛ්‍යාව 45,000 ඉක්මවා ගියා.\nඑය දැක්වුණේ 45,252 ක් ලෙසයි.\nඊයේ හඳුනාගත් ආසාදිතයන්ගෙන් 451 දෙනෙකු පෑලියගොඩ පොකුරේ ආශ්‍රිතයන් වන අතර, තවත් 19 දෙනෙකු බන්ධනාගාර කොරෝනා පොකුරේ ආසාදිතයින් වනවා.\nපාකිස්ථානයේ සිට පැමිණි පුද්ගලයෙකුද කොරෝනා ආසාදිතයෙකු ලෙස ඊයේ (04) හඳුනාගැනුනා.\nආසාදිතයන් 7,210ක් තවදුරටත් රෝහල්ගතව ප්‍රතිකාර ලබන අතර, සුවය ලැබූ සංඛ්‍යාව 37,817 ක්.\nඑමෙන්ම නව මරණ දෙකක් සමඟ මෙරට සමස්ත කොරෝනා මරණ සංඛ්‍යාව 215ක් දක්වා ඉහළ ගියා.\nරත්නපුර ප්‍රදේශයේ පදිංචි 71 හැවිරිදි පුද්ගලයෙකු රත්නපුර ශික්ෂණ රෝහලේදී පසුගිය 02 වනදා මියගොස් ඇති බවයි රජයේ ප්‍රවෘත්ති දෙපාර්තමේන්තුව සඳහන් කළේ.\nකොරෝනා හේතුවෙන් ස්වසන පද්ධතියේ ඇතිවූ ආසාදනයක් සහ සංකූලවූ පෙනහළු රෝගී තත්වය මරණයට හේතුව ලෙස දක්වා තිබෙනවා.\nඑමෙන්ම එම ප්‍රදේශයේ පදිංචි 86 හැවිරිදි පිරිමි පුද්ගලයෙකුත් පසුගිය 01 වනදා නිවසේදී මියගොස් ඇති අතර, මරණයට හේතුව ලෙස දක්වා ඇත්තේ කොවිඩ් නියුමෝනියාව සහ අපස්මාරයයි.\nබස්නාහිර පළාතේ මත්ස්‍ය ලෑලි ආශ්‍රිතව සිදුකළ රැපිඩ් ඇන්ටිජන් පරීක්ෂණවලින් කොරෝනා රෝගීන් තුන්දෙනෙකු හඳුනාගෙන ඇති අතර, තවදුරටත් එවැනි අහඹු පරීක්ෂණ සිදුකිරීමට සෞඛ්‍ය අංශ කටයුතු කරන බවයි පොලිස් මාධ්‍ය ප්‍රකාශක නියෝජ්‍ය පොලිස්පති අජිත් රෝහණ සඳහන් කළේ.\nඑමෙන්ම මෙරට දෛනික පී.සී.ආර්. පරීක්ෂණ ධාරිතාව වන 14,000න් දස දහසක ප්‍රමාණයක් රජයේ ආයතනවලට අයත් රසායනාගාර තුළ සිදුකෙරෙන බව ප්‍රාථමික සෞඛ්‍ය සේවා බෝවන රෝග හා කොවිඩ් 19 පැතිරීම වැළැක්වීමේ රාජ්‍ය ඇමතිනි විශේෂඥ වෛද්‍ය සුදර්ශනී ප්‍රනාන්දුපුල්ලේ ප්‍රකාශ කළා.\nඇය මේ බව කියා සිටියේ කටුනායක බණ්ඩාරනායක ජාත්‍යන්තර ගුවන් තොටුපලේ පිහිටුවා ඇති රසායනාගාරය තුළ පී.සී.ආර්. පරීක්ෂණ ලක්ෂයේ සීමාව ඉක්මවා සිදුකිරීම පිළිබඳව එහි කාර්ය මණ්ඩලය ඇගයීමේ උත්සවයකට ඊයේ (04) එක්වීමෙන් අනතුරුව මාධ්‍ය වෙත අදහස් දක්වමින්.",
       "URL": "https://www.hirunews.lk/258820/මෙරට-කොරෝනා-ආසාදිතයන්-45000-ඉක්මවයි",
       "Category": "Local News",
       "Parent URL": "https://www.hirunews.lk/local-news.php?pageID=2233"
}