{
       "Source": "hirunews",
       "Timestamp": "Saturday, 18 March 2023 - 12:59",
       "Headline": "ගෝලීය ප්‍රතිචක්‍රීයකරණ දිනය අදයි",
       "News Content": "“ගෝලීය ප්‍රතිචක්‍රීයකරණ දිනය” අද (18) ට යෙදී තිබෙනවා.\nමෙවර ගෝලීය ප්‍රතිචක්‍රීයකරණ දිනයේ තේමාව වී ඇත්තේ \"නිර්මාණශීලී නවෝත්පාදනය\" යන්නයි.\nමෙහිදී ප්‍රධාන ලෙසින් ප්‍රතිචක්‍රීයකරණය පිළිබඳ නිර්මාණශිලිව සිතීම හා ඵලදායී ස්වරූපයෙන් සිදු කිරීම පිළිබඳ දැනුවත් බව ප්‍රවර්ධනයට අවධානය යොමු කිරීම මෙහි අරමුණුයි.\nඑහි දී නිර්මාණශීලිත්වය යන්න රාමුවකට කොටු නොවී කසළ බඳුනට යන ප්‍රතිචක්‍රීයකරණය කළ හැකි ද්‍රව්‍ය ප්‍රමාණයන් අවම කිරීම, නැවත භාවිතය මෙන්ම ප්‍රතිචක්‍රීයකරණයට පෙළඹවා ගැනීමත් මෙහි තවත් අරමුණුක් වනවා.\nමිනිසා දෛනිකව පෘතුවියේ ඇති සම්පත් බිලියන ගණනක් පරිභෝජනය කරන අතර ම පරිභෝජනයෙන් අනතුරුව අපද්‍රව්‍ය ලෙසින් විශාල ප්‍රමාණයක් පරිසරයට මුදා හරිනු ලබනවා.\nඑහි ප්‍රතිඵලයක් ලෙසින් වර්තමානය වන විට සම්පත් බොහොමයක් ක්ෂය වෙමින් පවතින අතර, මේ නිසා වැඩිවන දරිද්‍රතාවය, අවතැන් වූ ප්‍රජාවන් ගෙන් සංක්‍රමණ, රැකියා අහිමිවීම, අපද්‍රව්‍ය කඳු සහ ස්වභාවික වාසස්ථාන අතුරුදහන්වීම සමඟ මිනිසාට දැඩි පීඩාවක් සිදුකරයි.\nමෙයට එරෙහිව සටන් කිරීම සඳහා කල් පවත්නා වෙනස්කම් කිරීමට අපට හැකියාවක් ඇති අතරම ප්‍රතිචක්‍රීයකරණය එක්සත් ජාතීන්ගේ තිරසාර සංවර්ධන ඉලක්ක මේ වසර තුළ පිළිගෙන තිබීමත් සමඟ වඩාත් අවධානයට ලක් වන කරුණක් බවට පත්ව තිබෙනවා.\nප්ලාස්ටික්, යකඩ, ඇලු‍මිනියම්, කඩදාසි, වීදුරු සහ කාඩ්බෝඩ් ලොව ප්‍රතිචක්‍රීයකරණය කරන ද්‍රව්‍ය අතර වනවා.\nශ්‍රි ලංකාව තුළ ප්‍රතිචක්‍රීයකරණය කළ හැකි ප්ලාස්ටික් අපද්‍රව්‍ය ප්‍රමාණයෙන් ප්‍රතිචක්‍රීයකරණය කරන්නේ 4%ත් 11%ත් අතර ප්‍රමාණයක් බවයි පරිසර අමාත්‍යාංශය සදහන් කළේ.\nඅවම කිරීම, ප්‍රතිභාවිතය, සහ ප්‍රතිචක්‍රීකරණය යන සංකල්පය යොදා ගැනීම තුළින් ප්ලාස්ටික් අපද්‍රව්‍ය කළමනාකරණය වඩා සාර්ථකව සිදු කළහැකි බවයි පරිසර අමාත්‍යාංශයේ ලේකම් වෛද්‍ය අනිල් ජාසිංහ හිරු ප්‍රවෘත්ති අංශයට කියා සිටියේ.",
       "URL": "https://www.hirunews.lk/330253/ගෝලීය-ප්‍රතිචක්‍රීයකරණ-දිනය-අදයි",
       "Category": "Local News",
       "Parent URL": "https://www.hirunews.lk/local-news.php?pageID=469"
}