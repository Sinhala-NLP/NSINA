{
       "Source": "hirunews",
       "Timestamp": "Monday, 07 February 2022 - 18:04",
       "Headline": "ආයෝජන මණ්ඩලයට වැඩ බලන අධ්‍යක්ෂ ජනරාල්වරියක්",
       "News Content": "ශ්‍රී ලංකා ආයෝජන මණ්ඩලයේ වැඩ බලන අධ්‍යක්ෂ  ජනරාල්වරිය ලෙසට රේණුකා එම් වීරකෝන් මහත්මිය පත්කර තිබෙනවා.\nජනාධිපති ගෝඨාභය රාජපක්ෂ විසිනුයි මෙම පත් කිරීම සිදුකර ඇත්තේ.\nදාළ පත්වීම් ලිපිය ගුවන් සේවා හා ආයෝජන කලාප සංවර්ධන රාජ්‍ය අමාත්‍ය ඩී.වී. චානක විසින් නව අධ්‍යක්ෂ ජනරාල්වරිය වෙත  ලබා දිම අද (07) ගුවන් සේවා හා ආයෝජන කලාප සංවර්ධන අමාත්‍යාංශයේදි සිදු කෙරුණා.\nවීරකෝන් මහත්මිය වසර 27කට වැඩි කාලයක් ආයෝජන මණ්ඩලයේ සේවය කර ඇති අතර, ප්‍රධාන දෙපාර්තමේන්තු ගණනාවක ජ්‍යෙෂ්ඨ තනතුරු දරමින් සිය සේවය ආයතන වෙත ලබා දී තිබෙනවා.\nඅධ්‍යක්ෂ ජනරාල්වරිය වීමට පෙර ව්‍යාපෘති අධීක්ෂණ විධායක අධ්‍යක්ෂ ලෙසත්, ඊට පෙර ආයෝජන සහ ප්‍රවර්ධන විධායක අධ්‍යක්ෂ ලෙසත් ඇය කටයුතු කර තිබෙනවා.\nසභාපති ලේකම් කාර්යාලය, ව්‍යාපෘති ක්‍රියාත්මක කිරීම සහ ප්‍රාදේශීය සංවර්ධන සහ විශේෂ ව්‍යාපෘති වැනි ප්‍රධාන දෙපාර්තමේන්තු ගණනාවක ප්‍රධානියා ලෙස කටයුතු කර ඇති අතර, අධ්‍යක්ෂ මණ්ඩලයේ ලේකම් ලෙසද කටයුතු කර ඇති ඇයට අත්දැකීම් සම්භාරයක් පවතිනවා.\nවීරකෝන් මහත්මිය බීජිං හි පැවති යෝජිත ශ්‍රී ලංකා-චීන නිදහස් වෙළද ගිවිසුම්  හි දෙවන වටයේ සාකච්ඡා, වොෂින්ටනයේ එක්සත් ජනපද-ශ්‍රී ලංකා වෙළඳ සහ ආයෝජන ගිවිසුම යටතේ ඒකාබද්ධ කවුන්සිලය සහ බාහිර ආයෝජන ප්‍රවර්ධන මෙහෙයුම් ඇතුළු දේශීය හා ජාත්‍යන්තර සංසදවලදී ශ්‍රී ලංකා ආයෝජන මණ්ඩලය නියෝජනය කර තිබෙනවා.\nආයෝජකයින් මුහුණ දෙන ගැටළු විසඳීමට සහ ආයෝජන ව්‍යාපෘති කඩිනම් ක්‍රියාවට නැංවීමට කටයුතු කරන මෙහෙයුම් කමිටු, ප්‍රතිපත්ති කමිටු සහ අන්තර් නියෝජිතායතන කමිටුවල ද ඇය ක්‍රියාකාරී සාමාජිකාවක් වී සිටියා.\nවීරකෝන් මහත්මිය වෘත්තියෙන් නීතීඥවරියක් වන අතර වසර 30කට වැඩි පළපුරුද්දක් ඇති අතර කොළඹ ප්‍රමුඛ පෙළේ නීති ආයතනයක උපදේශක නීතිඥවරියක් ලෙසටයි සිය සේවා ජීවිතය ආරම්භ කළේ.\nඇය බලපත්‍රලාභී නොතාරිස්වරියක් සහ දිවුරුම් කොමසාරිස්වරියක් ද වනවා.\nඊට අමතරව ඇය ශ්‍රී ජයවර්ධනපුර විශ්වවිද්‍යාලයේ කළමනාකරණ පශ්චාත් උපාධි ආයතනයෙන් ව්‍යාපාර පරිපාලනය පිළිබඳ ශාස්ත්‍රපති උපාධියක් ද ලබා තිබෙනවා.",
       "URL": "https://www.hirunews.lk/296413/ආයෝජන-මණ්ඩලයට-වැඩ-බලන-අධ්‍යක්ෂ-ජනරාල්වරියක්",
       "Category": "Local News",
       "Parent URL": "https://www.hirunews.lk/local-news.php?pageID=1370"
}