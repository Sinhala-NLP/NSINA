{
       "Source": "hirunews",
       "Timestamp": "Saturday, 27 March 2021 - 13:09",
       "Headline": "නුවරඑළියේ අර්තාපල් ගොවීන් දුෂ්කරතාවක (වීඩියෝ)",
       "News Content": "අර්තාපල් වගාවට වැළදී ඇති හිටුමැරීමේ රෝගයක් හේතුවෙන් නුවරඑළිය ඇතුළු ප්‍රදේශ රැසක අල ගොවීන් දැඩි දුෂ්කරතාවකට පත්ව සිටිනවා.\nඔවුන් පෙන්වා දෙන්නේ මේ සම්බන්ධයෙන් බලධාරින්ගේ අවධානය මෙතෙක් යොමුවී නොමැති බවයි.\nනුවරඑළිය, මීපිලිමාන, කඳපොල, පළල්පතන, රත්නායකපතන, මන්ත්‍රීතැන්න, රාගල ඇතුළු ප්‍රදේශ රැසක ගොවීන් මෙවර මහ කන්නය සඳහා පසුගිය දෙසැම්බර් සහ ජනවාරි මාසවල අර්තාපල් වගාවේ නිරත වුණා.\nමෙවර ඔවුන් විදේශයන්හි සිට ආනයනය කර ඇති බීජ අර්තාපල් වගා කර ඇති අතර එම බීජ අර්තාපල් කිලෝ 50ක් රුපියල් 18,500ත් 22,500ත් අතර වන බවයි ගොවීන් පවසන්නේ.\nඅදාළ ගැටලුව සම්බන්ධයෙන් ප්‍රදේශයේ ගොවිජන සේවා දෙපාර්තමේන්තුව දැනුවත් කිරීමේදී එහි නිලධාරින් ගොවීන්ට පවසා ඇත්තේ අදාළ බීජ ආනයනය කළ ආයතනයෙන් ඒ පිළිබඳව කරුණු විමසන ලෙසටයි.\nඑමෙන්ම, තවත් ප්‍රදේශ කිහිපයක අර්තාපල් ගොවීන් දැඩි අසීරුතාවකට පත්ව සිටින්නේ අස්වැන්න සඳහා නිසි මිලක් නොමැතිවීම හේතුවෙන්.\nහාලිඇල, වැලිමඩ සහ බණ්ඩාරවෙල ආදී ප්‍රදේශවල අර්තාපල් අස්වැන්න නෙලීමේ කටයුතු මේ දිනවල ක්‍රියාත්මක වුවත්, ගොවීන් පෙන්වා දෙන්නේ ප්‍රමාණවත් මිලකට අස්වනු අලෙවි කරගත නොහැකි බවයි.\nමේ අතර, මාදුරුඔය දකුණු ඉවුර සංවර්ධනය යටතේ බඩඉරිඟු වගා කිරීම සඳහා ලබාදුන් ඉඩම්වලින් තමන්ට ඉවත්වන ලෙසට මහවැලි බළධාරින් විසින් දැනුම් දී ඇති බවට එම ගොවීන් පවසනවා.\nඔවුන් පෙන්වා දෙන්නේ සිය වගා භූමි උක් වගා කිරීම සඳහා සමාගම් වලට ලබාදීමට සූදානම් වීම හේතුවෙන් තමන් දැඩි අසීරුතාවට ඇති බවයි.",
       "URL": "https://www.hirunews.lk/266697/නුවරඑළියේ-අර්තාපල්-ගොවීන්-දුෂ්කරතාවක-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2060"
}