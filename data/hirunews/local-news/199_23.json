{
       "Source": "hirunews",
       "Timestamp": "Sunday, 09 July 2023 - 14:57",
       "Headline": "හින්දු කෝවිලක පිං කැටය සහ රන් ආභරණ සොරාගනී",
       "News Content": "නුවරඑළිය පොලිස් වසමට අයත් මාගස්තොට ශ්‍රී කරුමාරි අම්මන් කෝවිලේ පිං කැටය සහ රන් ආභරණ ඊයේ (08) දින රාත්‍රියේ කිසියම් පිරිසක් සොරකම් කර ඇති බව නුවරඑලිය පොලිසිය පවසනවා.\nපසුගිය වසරේ එම කෝවිලේ වාර්ෂික උත්සවය නිමවීමත් සමගම කෝවිලේ පිං කැටය සහ ආභරණ කොල්ල කෑමේ සිදුවීමක් වාර්තා වී තිබුණු අතර, මෙම වර්ෂයේද වාර්ෂික උත්සවය නිම වී දින කිහිපයකට පසු රාත්‍රියේ කොවිලේ ප්‍රධාන දොරටුව සහ පිටුපස දොරටුව කඩා පිං කැටය සහ රන් ආභරණ කොල්ලකා ඇති බව එම කොවිලේ භාරකාර මණ්ඩලය පවසන බවයි අප වාර්තාකරු පවසන්නේ.\nකෝවිල් භාරකාර මණ්ඩලය විසින් සිද්ධිය සම්බන්ධව නුවරඑළිය පොලිස් ස්ථානයට පැමිණිල්ලක් සිදු කිරීමෙන් අනතුරුව නුවරඑළිය පොලීසියේ අපරාධ විමර්ශන අංශය සහ නිළ සුනඛ අංශය කෝවිල් භූමිය අවට ප්‍රදේශය සෝදිසි මෙහෙයුමක් අද උදෑසන සිදුකර තිබෙනවා.\nඅප කල විමසීමකදී පොලිසිය පැවසුවේ සොරා ගනු ලැබූ පිං කැටය කෝවිල අසල තේ කැළයට විසිකර තිබියදී සොයාගත් බවත් පිං කැටයේ හා කෝවිල තුළ තිබූ ඇඟිලි සළකුණු සටහන් කර ගත් බවත්, ඒ ඔස්සේ ඉදිරි විමර්ෂණ කටයුතු සිදු කිරීමට නියමිත බවත් ය.",
       "URL": "https://www.hirunews.lk/340589/හින්දු-කෝවිලක-පිං-කැටය-සහ-රන්-ආභරණ-සොරාගනී",
       "Category": "Local News",
       "Parent URL": "https://www.hirunews.lk/local-news.php?pageID=199"
}