{
       "Source": "hirunews",
       "Timestamp": "Tuesday, 26 January 2021 - 13:08",
       "Headline": "සූරියවැව - වල්සපුගල සත්‍යග්‍රහයට දින 9යි (වීඩියෝ)",
       "News Content": "යෝජිත වනඅලි කළමනාකරණ රක්ෂිතය නම් කර ගැසට් කිරීම කඩිනම් කරන ලෙස ඉල්ලා වළව වම් ඉවුර ඒකාබද්ධ ගොවි සංවිධානය ඇතුළු ගොවි සංවිධාන කිහිපයක් එක්ව සූරියවැව - වල්සපුගල ප්‍රදේශයේ ආරම්භ කළ අඛන්ඩ සත්‍යග්‍රහයට අදට දින 09ක් ගතවනවා.\nපසුගිය 18 වනදා ඔවුන් මෙම සත්‍යග්‍රහය ආරම්භ කළේ වනඅලි තර්ජන හේතුවෙන් ප්‍රදේශයේ ජනතාව දිගින් දිගටම පීඩා විඳින බවට චෝදනා කරමින්.\nපසුව, 20 වනදා ඔවුන් මාරාන්තික උපවාසයක් ආරම්භ කළ ද එය 23 වනදා අවසන් කරනු ලැබුවේ අදාළ ගැටලුවට මසක් ඇතුළත විසඳුම් ලබාදෙන බවට අමාත්‍ය චමල් රාජපක්ෂ වූ පොරොන්දුව මතයි.\nවිපක්ෂ නායක, සජිත් ප්‍රේමදාස ද සත්‍යග්‍රහය පැවැත්වෙන ස්ථානයට ඊයේ පැමිණියා.\nඑහිදී සත්‍යග්‍රහයේ නිරත ජනතාව ප්‍රකාශ කළේ අදාළ ගැටලුව පසුගිය යහපාලන ආණ්ඩුව සමයේදී ද පැවති නමුත් කිසිවෙකුගේ අවධානය යොමු නොවූ බවයි.",
       "URL": "https://www.hirunews.lk/260756/සූරියවැව-වල්සපුගල-සත්‍යග්‍රහයට-දින-9යි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2188"
}