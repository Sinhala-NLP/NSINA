{
       "Source": "hirunews",
       "Timestamp": "Wednesday, 05 January 2022 - 14:43",
       "Headline": "ලබන සඳුදා සිට පාසැල් පවත්වන ආකාරයේ වෙනසක් (වීඩියෝ)",
       "News Content": "ලබන සඳුදා සිට දිවයිනේ සියලු පාසල්වල පළමු වසරේ සිට 13 වැනි වසර දක්වා අධ්‍යාපන කටයුතු සාමාන්‍ය ක්‍රමවේදය යටතේ පවත්වාගෙන යාමට සෞඛ්‍ය සේවා අධ්‍යක්ෂ ජනරාල් වෛද්‍ය අසේල ගුණවර්ධන විසින් අධ්‍යාපන ලේකම්වරයා වෙත උපදෙස් ලබා දී තිබෙනවා.\nරට පුරා පැතිර ගිය කොවිඩ් 19 වසංගත තත්ත්වය හේතුවෙන් මෙතෙක් පාසැල් පැවැත්වුණේ, කොවිඩ් 19 නව සාමාන්‍යකරණ තත්ත්වයන් යටතේ යි.\nඒ අනුව පන්ති කාමරවල පහසුකම් ලබාදිය යුතු ශිෂ්‍ය ශිෂ්‍යාවන් සම්බන්ධයෙන් සීමාවන් පැනවී තිබුණා.\nමේ හේතුවෙන් සිසු දරු දැරියන් විශාල සංඛ්‍යාවක් අධ්‍යාපනය ලබන බොහෝ පාසැල් පවත්වනු ලැබුවේ, කණ්ඩායම් ක්‍රමයට යි.\nනව තත්ත්වයන් යටතේ ලබන සඳුදා සිට එම සියලු සීමාවන් අහෝසි වනු ඇති.\nකෙසේ වෙතත්, කොවිඩ් 19 සඳහා වන මූලික සෞඛ්‍ය මාර්ගෝපදේශයන් වන මුහුණු ආවරණ පැළඳීම , නිරන්තරයෙන් දෑත් පිරිසිදු කර ගැනීම, හැකි සෑම අවස්ථාවක දී ම දුරස්ථභාවය රඳවා ගැනීම ආදී කරුණුවලට තවදුරටත් දැඩිව අනුගත විය යුතු බවටයි සෞඛ්‍ය සේවා අධ්‍යක්ෂ ජනරාල්වරයා පවසන්නේ.",
       "URL": "https://www.hirunews.lk/293096/ලබන-සඳුදා-සිට-පාසැල්-පවත්වන-ආකාරයේ-වෙනසක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1447"
}