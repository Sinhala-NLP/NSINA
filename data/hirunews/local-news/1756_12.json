{
       "Source": "hirunews",
       "Timestamp": "Friday, 13 August 2021 - 16:45",
       "Headline": "අද මධ්‍යම රාත්‍රියේ සිට පළාත් සංචරණයට දැඩි සීමා - පොදු ප්‍රවාහනයත් නවතී (වීඩියෝ)",
       "News Content": "අද මධ්‍යම රාත්‍රියේ සිට පළාත් අතර පොදු ප්‍රවාහනය මුළුමනින්ම නතර කරන බව යුද හමුදාපති ජෙනරාල් ශවේන්ද්‍ර සිල්වා පවසනවා.\nඔහු සඳහන් කළේ සැප්තැම්බර් 15 වැනිදායින් පසු මහජනතාවට එන්නත්කරණ කාඩ්පත නොමැතිව පොදු ස්ථානවලට ඇතුළු වීම සම්පූර්ණයෙන්ම තහනම් වන බවයි.\nමීට අමතරව, දැනට ක්‍රියාත්මක වන සෞඛ්‍ය මාර්ගෝපදේශ ඉතා දැඩිව ක්‍රියාත්මක කරන බව යුද හමුදාපතිවරයා අවධාරණය කළා.\nපළාත් අතර ගමන් කිරීමට අවසර හිමියන්නේ සෞඛ්‍ය, වරාය, ගුවන්තොටුපල ඇතුලු අත්‍යවශ්‍ය සේවාවල සහ කෘෂි කර්මාන්ත සේවාවන්වල නිරතවන මෙන්ම ආයෝජන මණ්ඩලය විසින් අනුමත ඇඟලුම් කම්හල්වල රැකියාවල නිරත පිරිස්වලට පමණයි.\nරාජ්‍ය සහ පෞද්ගලික යන අංශ දෙකෙහිම කාර්ය මණ්ඩලය සේවයට කැඳවීමේදී අවශ්‍යතාව අනුව අදාළ පළාතෙන් පිට පදිංචි සේවකයන් කැඳවීමේ බලය ආයතන ප්‍රධානියාට පැවරෙනවා.\nපෞද්ගලික ව්‍යාපාරික ආයතනවල කාර්ය මණ්ඩලය සේවයට කැඳවිය යුත්තේ සෞඛ්‍ය මාර්ගෝපදේශවලට අනුගතව සේවා ස්ථානයේ ඉඩ ප්‍රමාණය ද සැලකිල්ලට ගනිමින්.\nකොවිඩ් මර්දන එන්නත් මාත්‍රා දෙකම ලබාගත් බවට සහතිකයක් නොමැතිව පොදු ස්ථානවලට පිවිසීමට සැප්තැම්බර් මස 15 වනදාට පසු කිසිවෙකුටත් අවසර නොලැබෙන බවයි හමුදාපතිවරයා අවධාරණය කළේ.\nමේ අතර පවතින කොරෝනා වසංගත තත්ත්වය හමුවේ සම්පූර්ණයෙන්ම රට වසා දැමීමේ තීරණයක් ගෙන නොමැති බවයි රාජ්‍ය අමාත්‍ය මහාචාර්ය චන්න ජයසුමන ප්‍රකාශ කළේ.\nඔහු මේ බව සඳහන් කළේ කොරෝනා මර්දන කාර්ය සාධක බලකාය ඇතුළු පාර්ශව කිහිපයක් ජනාධිපති ගෝඨාභය රාජපක්ෂ සමඟ පැවැත්වූ සාකච්ඡාවෙන් අනතුරුව මාධ්‍ය වෙත අදහස් දක්වමින්.\nකෙසේවෙතත් ඉදිරියේදී සංචරණ සීමා දැඩි කිරීමක් සිදුවනු ඇතැයි ද ඔහු සඳහන් කළා.\nමේ අතර, වයස අවුරුදු 60 ට වැඩි සහ බෝ නොවන රෝගවලින් දීර්ඝ කාලීනව පීඩා විඳින අය කෙරෙහි විශේෂ අවධානය යොමු කරන්නැයි ජනාධිපති ගෝඨාභය රාජපක්ෂ සෞඛ්‍ය බලධාරින්ට දැනුම්දී තිබෙනවා.\nඒ කොවිඩ් මර්දන විශේෂ කමිටුව සමග අද පෙරවරුවේ ජනාධිපති කාර්යාලයේ පැවති හමුවේදීයි.\nගත වූ දින කිහිපය තුල සිදුව ඇති මරණ පිළිබඳ කළ විමර්ශනයන්ට අනුව ඉන් වැඩි දෙනෙකු බස්නාහිර පළාතට අයත් වන අතර, ඔවුන්ගෙන් ඉහළ ප්‍රතිශතයක් අවුරුදු 60ට වැඩි, එන්නත් ලබා නොගත් හා බෝ නොවන රෝග වලින් පෙලෙන අය බව හඳුනාගෙන තිබෙනවා.\nජනාධිපති මාධ්‍ය අංශය සඳහන් කළේ එම නිසා වයස අවුරුදු 60 ට වැඩි සහ බෝ නොවන රෝග වලින් දීර්ඝ කාලීනව පෙලෙන අය කෙරෙහි අවධානය යොමුකර විශේෂ වැඩපිළිවෙලක් සැකසීමේ අවශ්‍යතාව ජනාධිපතිවරයා මෙහිදී අවධාරණය කළ බවයි.\nජනතා ඒකරාශිවීම් වළක්වා ගැනීම, විශේෂ අවශ්‍යතාවක් හා රාජකාරි සඳහා කැඳවා නැති සියලුදෙනා නිවෙස්වල රැදී සිටීම මෙන්ම, සෞඛ්‍ය උපදෙස් පිළිපදිමින් රෝගය පැතිර යාම වැළැක්වීමට සහය වීම ජනතාවගේ යුතුකම හා වගකීම බව වෛද්‍යවරුන් මෙහිදී අවධාරණය කර තිබෙනවා.",
       "URL": "https://www.hirunews.lk/279616/අද-මධ්‍යම-රාත්‍රියේ-සිට-පළාත්-සංචරණයට-දැඩි-සීමා-පොදු-ප්‍රවාහනයත්-නවතී-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1756"
}