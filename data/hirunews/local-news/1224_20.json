{
       "Source": "hirunews",
       "Timestamp": "Monday, 18 April 2022 - 9:17",
       "Headline": "මානව හිමිකම අදත් ගෝ ගෝඨා ගමට යයි (වීඩියෝ)",
       "News Content": "ශ්‍රී ලංකා මානව හිමිකම් කොමිසන් සභාවේ නිලධාරීන් කණ්ඩායමක් ගාලු මුවදොර පැවැත්වෙන විරෝධතා භූමියේ නිරීක්ෂණ චාරිකාවක නිරතව තිබෙනවා.\nඑහි විමර්ශන අධ්‍යක්ෂවරිය ඇතුලු හතරදෙනෙකුගෙන් සමන්විත කණ්ඩායමක් ඊයේ (17) එම නිරීක්ෂණයට එක්ව ඇති බවයි එම කොමිසම සඳහන් කළේ.\nනීතිවිරෝධී විසුරුවා හැරීම් සිදුකළ හැකි බවට ශ්‍රී ලංකා මානව හිමිකම් කොමිසන් සභාවට ලැබී ඇති පැමිණිලි සැළකිල්ලට ගනිමින් එම නිරීක්ෂණය සිදුකර තිබෙනවා.\nමෙම විරෝධතාව අද (18) දහවන දිනටත් ක්‍රියාත්මක අතර, ඊට සහාය පළ කරමින් දෙමළ ජාතික සන්ධානය සහ යාපනයේ දෙමළ දේශපාලඥයන් යාපනය - ෆාම් වෙරළ තීරයේදී ඊයේ රාත්‍රියේ විරෝධතාවක් ආරම්භ කළා.\nඑම විරෝධතාවට දෙමළ ජාතික සන්ධනයේ මාධ්‍ය ප්‍රකාශක පාර්ලිමේන්තු මන්ත්‍රී එම්.ඒ. සුමන්දිරන් ඇතුලු පිරිසක් එක්ව සිටි බවයි අප වාර්තාකරු සඳහන් කළේ.\nඑමෙන්ම යාපනය විශ්වවිද්‍යාලයේ සිසුන් පිරිසක් ද ඊට එක්ව සිටි අතර, ගිනිබෝල සහ පන්දම් රැගෙන එහිදී ඔවුන් උද්ඝෝෂණයේ නිරතව තිබෙනවා.\nමේ අතර විශ්වවිද්‍යාල ආචාර්යවරුන්ගේ සමිති සම්මේලනයද හෙට අධ්‍යයන කටයුතුවලින් ඉවත් වී වර්ජනයක් දියත් කිරීමට සැලසුම් කර තිබෙනවා.\nඑමෙන්ම ඊට සමගාමීව සෑම විශ්වවිද්‍යාලයකම ආචාර්ය සංගම් නියෝජනය කරමින් විශ්වවිද්‍යාල ආචාර්යවරු හෙට (19) පස්වරු එකට කොළඹ විශ්වවිද්‍යාලයේ සිට ගාලු මුවදොර පිටිය දක්වා විරෝධතා පා ගමනක් ද සංවිිධාන කර තිබෙනවා.",
       "URL": "https://www.hirunews.lk/302192/මානව-හිමිකම-අදත්-ගෝ-ගෝඨා-ගමට-යයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1224"
}