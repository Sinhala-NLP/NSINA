{
       "Source": "hirunews",
       "Timestamp": "Monday, 13 July 2020 - 14:07",
       "Headline": "වයඹ ඇල ව්‍යාපෘතිය නිසා අලුත්වැව ප්‍රදේශයේ මාර්ග රැසකට හානී (වීඩියෝ)",
       "News Content": "වෑමැඩිල්ල වැව හරහා වයඹ පළාතට ජලය රැගෙන යාමට ඉදිකෙරමින් පවතින වයඹ ඇල ව්‍යාපෘතිය නිසා තම ගම්මානයේ මාර්ග රැසක්\nඅබලන්ව ඇති බවට ගලේවෙල අලුත්වැව ප්‍රදේශවාසීන් චෝදනා කරනවා.\nඔවුන් පවසන්නේ මේ සම්බන්ධයෙන් බලධාරීන් දැනුවත් කළත් මෙතක් විසඳුමක් ලැබී නොමැති බවයි.\nවෑමැඩිල්ල වැව හරහා වයඹ පළාතට ජලය ගෙන යාම වෙනුවෙන් වයඹ ඇල ව්‍යාපෘතියේ ඉදිකිරීම් කටයුතු මේ දිනවල සිදුවනවා.\nඑම ඉදිකිරීම් සිදු කිරීමේදී අලුත්වැව ප්‍රදේශයේ මහා මාර්ග පද්ධතියට දැඩි හානි සිදුව ඇති බවට ප්‍රදේශවාසීන් චෝදනා කරනවා.\nඔවුන් පෙන්වා දෙන්නේ මාර්ග මඩවලින් පිරී පැවතීම හේතුවෙන් වැසි දිනවලදී  පයින්වත් ගමන් කිරීමට නොහැකි තත්ත්වයක් උද්ගතව ඇති බවයි.\nලොරි රථ ධාවනය කිරීම හේතුවෙන් ප්‍රදේශයේ විදුලි රැහැන් කණුවලට සහ දුරකතන රැහැන් කණුවලටද හානි සිදුව ඇති බවට ඔවුන් චෝදනා කරනවා.\nඉදිකිරීම් කොන්ත්‍රාත්කරුවන් ඔවුන්ට සිතැඟි ලෙස සිදු කරන මෙවැනි ක්‍රියා පිළිබඳ බළධාරීන් දැනුම්වත් කළත් ඔවුන් කිසි අවධානයක් යොමු කර නැහැ.\nකොන්ත්‍රාත්කරුවන් මෙම ව්‍යාපෘතිය හරහා සිදු කරන අක්‍රමිකතා රැසක් පිළිබඳවද ප්‍රදේශවාසීන් අනාවරණයක් සිදු කළා.\nඑම ස්ථානයට පැමිණි මහවැලි නිලධාරීන් සඳහන් කලේ වගකිව යුත්තන්ට විරුද්ධව නීතිමය පියවර ගැනීමට කටයුතු කරන බවයි.",
       "URL": "https://www.hirunews.lk/245390/වයඹ-ඇල-ව්‍යාපෘතිය-නිසා-අලුත්වැව-ප්‍රදේශයේ-මාර්ග-රැසකට-හානී-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2589"
}