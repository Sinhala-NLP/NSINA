{
       "Source": "hirunews",
       "Timestamp": "Tuesday, 27 December 2022 - 20:21",
       "Headline": "ජනවාරියේ සිට අනිවාර්‍යෙන් ම ඉහළ යන ලයිට් බිල (වීඩියෝ)",
       "News Content": "ජනවාරි මාසයේදී ස්ථිරවම විදුලි ගාස්තු ඉහළ දමන බව විදුලිබල හා බලශක්ති අමාත්‍ය කංචන විජේසේකර අද (27) ප්‍රකාශ කළා.\nඊට අදාළ යෝජනාව ලබන මස 2 වනදා කැබිනට් මණ්ඩලයට ඉදිරිපත් කරන අතර නව ගාස්තුව ජනවාරි මාසයේ බිලට එක් කිරීමට අපේක්ෂා කරන බවයි කොළඹ පැවති මාධ්‍ය හමුවකට එක්වෙමින් අමාත්‍යවරයා කියා සිටියේ.\nමේ අතර, කර්මාන්තශාලාවලට සහ අඩු ආදායම්ලාභීන්ට නව ගාස්තු සංශෝධනයෙන් සහනයක් ලබාදීමට අමාත්‍යාංශයේ අවධානය යොමුව තිබෙනවා.\nමෙම මාධ්‍ය හමුවට එක්වූ විදුලිබල මණ්ඩලයේ සාමාන්‍යාධිකාරි රොහාන් සෙනෙවිරත්න කියා සිටියේ සියයට 60 ත් 65 ත් අතර අගයකින් විදුලි ගාස්තුව ඉහළ යනු ඇති බවයි.\nඑසේම, විදුලිබල අමාත්‍යාංශයේ ගල් අඟුරු මාෆියාවක් පවතින බවට ආචාර්ය පූජ්‍ය ඕමල්පේ සෝභිත හිමියන් එල්ල කළ චෝදනාව සම්බන්ධයෙන් ද අමාත්‍ය කංචන විජේසේකර අදහස් පළ කළා.\nමේ අතර, ගල් අඟුරු සංචිත අවසන් වුවහොත් දිනකට පැය 08 ක විදුලි කප්පාදුවක් සිදුකිරීමට සිදුවන බව විදුලි ඉංජිනේරුවන්ගේ සංගමය පවසනවා.\nඑම සංගමයේ සභාපති නිහාල් වීරරත්න මේ බව කියා සිටියේ කොළඹ අද කැඳවා තිබූ මාධ්‍ය හමුවකට එක්වෙමින්.\nමේ අතර, පවතින ගල් අඟුරු තොග නොරොච්චෝලේ බලාගාරයේ දැනට ක්‍රියාත්මක ජනන යන්ත්‍ර දෙක සඳහා ජනවාරි මස 8 වනදා දක්වා ප්‍රමාණවත් බව ලංකා විදුලිබල මණ්ඩලයේ සාමාන්‍යාධිකාරි රොහාන් සෙනෙවිරත්න මෙහිදී කියා සිටියා.\nඑසේම, ජනවාරි 5,9 සහ 16 යන දිනවල නෞකා 3 ක් ඇතුළු නෞකා 6 ක් ජනවාරි මාසයේ දිවයිනට ළගා වීමට නියමිත බවයි මෙම මාධ්‍ය හමුවේදී ප්‍රකාශ කෙරුණේ.\nඑසේම, ගල් අඟුරු ටෙන්ඩරය ශ්‍රී ලාංකික සැපයුම්කරුවෙකු ද සහිත ඉන්දුනීසියානු සමාගමකට ලබාදීමට තීරණය කළ බව ද අමාත්‍ය කංචන විජේසේකර මෙහිදී කියා සිටියා.",
       "URL": "https://www.hirunews.lk/323697/ජනවාරියේ-සිට-අනිවාර්‍යෙන්-ම-ඉහළ-යන-ලයිට්-බිල-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=639"
}