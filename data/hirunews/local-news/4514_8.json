{
       "Source": "hirunews",
       "Timestamp": "Wednesday, 17 May 2017 - 7:49",
       "Headline": "විදුලි පාරිභෝගිකයන්ට තෝරාගැනීමට ගාස්තු ක්‍රමයක්",
       "News Content": "ලංකා විදුලිබල මණ්ඩලය සහ ලංකා විදුලි පුද්ගලික සමාගම ගෘහස්ථ විදුලි පරිභෝජකයන් සඳහා ඔවුන්ගේ විදුලි පාරිභෝගික රටාව වෙනස් කළ හැකි කාල පාදක ගාස්තු ක්‍රමයක් තෝරාගැනීමට අවස්ථාව ලබාදී තිබෙනවා.\nලංකා විදුලි බල මණ්ඩලය ඉදිරිපත් කළ යෝජනාවකට අනුව මහජන උපයෝගීතා කොමිෂන් සභාව විසින් මෙය ක්‍රියාත්මක කිරීමටයි අනුමැතිය ලබාදී ඇත්තේ.\nඒ අනුව විදුලි පාරිභෝගිකයාගේ විදුලිය භාවිතා කිරීමේ කාලවේලාව අනුව රාත්‍රී 10.30 සිට උදෑසන 5.30 දක්වා ඒකකයක මිල රුපියල් 13 ක් වනවා.\nඋදෑසන 5.30 සිට සවස 6.30 දක්වා ඒකකයක මිල සඳහන් කර ඇත්තේ රුපියල් 25 ක් ලෙසයි.\nසවස 6.30 සිට රාත්‍රි 10.30 දක්වා ඒකකයක මිල රුපියල් 54 ක් ලෙස සඳහන් කර තිබෙනවා.\nමෙම විදුලි ගාස්තු ක්‍රමය හඳුන්වා දීම තුළින් පාරිභෝගිකයින්ට ගාස්තු වැඩිකිරීමක් අපේක්ෂා නොකරන බවයි විදුලිබල අමාත්‍යාංශය සඳහන් කළේ.\nවැඩිම විදුලි ඉල්ලුම පවතින පස්වරු 6.30 සිට රාත්‍රි 10.30 දක්වා කාලය තුළ විදුලි පාරිභෝජනය අවම කරගැනීම මෙම නව ක්‍රමයේ අරමුණ වනවා.\nඑමෙන්ම මෙම කිසිදු ක්‍රමවේදයකට අනුගතවීම පාරිභෝගිකයන්ට අනිවාර්ය නොවන අතර මෙම ගාස්තු ක්‍රමය පාරිභෝගිකයා කැමතිනම් පමණක් තෝරාගත හැකි බවයි විදුලිබල හා පුනර්ජනනීය බලශක්ති අමාත්‍යාංශය නිවේදනය කළේ.",
       "URL": "https://www.hirunews.lk/161496/විදුලි-පාරිභෝගිකයන්ට-තෝරාගැනීමට-ගාස්තු-ක්‍රමයක්",
       "Category": "Local News",
       "Parent URL": "https://www.hirunews.lk/local-news.php?pageID=4514"
}