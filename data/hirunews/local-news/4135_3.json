{
       "Source": "hirunews",
       "Timestamp": "Tuesday, 09 January 2018 - 10:45",
       "Headline": "මාගම්පුර වරායේ මාරාන්තික උපවාසයක් (ඡායාරූප)",
       "News Content": "තමන් වරාය අධිකාරියට අනුයුක්ත කර ගන්නා ලෙස ඉල්ලමින් හම්බන්තොට - මාගම්පුර වරායෙන් ඉවත් කල සේවකයින් පිරිසක් මේ වන විට එම වරායේ ප්‍රධාන දොරටුව අභියස මාරාන්තික උපවාසයක් ආරම්භ කර තිබෙනවා.\nපසුගිය වසරේ නොවැම්බර් මස සිට තම දරුවන්ගේ සේවය ස්ථීර කරන ලෙස ඉල්ලමින් මාගම්පුර වරාය සේවකයින්ගේ දෙමව්පියන් පිරිසක් වරාය ප්‍රධාන දොරටුව ඉදිරිපිට සත්‍යග්‍රහයක් ආරම්භ කළ අතර ඊට මේ වනවිට දින 50ක් සම්පූර්ණ වනවා.\nකෙසේ වෙතත් තවදුරටත් මෙම ගැටළුවට විසදුම් ලබා දීමට බලධාරීන් අපොහොසත් වීම හේතුවෙන් සේවකයන් 10 දෙනෙකු මෙලෙස මාරාන්තික උපවාසයක් ආරම්භ කර ඇති බවයි මාගම්පුර වරාය සේවක සංගමයේ සම කැදවුම්කරු බුද්ධික ප්‍රසාද් සඳහන් කලේ.\nමේ සම්බන්ධයෙන් අප කම්කරු දෙපාර්තමේන්තුවේ කොමසාරිස් ජනරාල් ඒ. විමලවීරගෙන් විමසීමක් කළා.\nඑහිදී කොමසාරිස් ජනරාල්වරයා කියා සිටියේ මෙම ගැටළුව කම්කරු දෙපාර්තමේන්තුවේ බේරුම්කරණයට යොමු කර ඇති බවයි. ඉන් ලැබෙන විසඳුම ක්‍රියාත්මක කිරීම සඳහා තම දෙපාර්තමේන්තුව බැදී සිටින බව ද ඔහු වැඩිදුරටත් සඳහන් කළා.\nමාගම්පුර වරායේ කළමණාකරණ පෞද්ගලික සමාගමේ සභාපතිවරයාගේ අස්සනින් යුතුව නිකුත් කර තිබු චක්‍රලේඛයක් මගින් එහි සිය`ඵම සේවකයින්ට සේවයට වාර්තා නොකරන ලෙස දැනුම් දි තිබුණේ පසුගිය නොවැම්බර් 30වනදා යි.\nඒ අනුව වරාය සේවකයින් දින කිහිපයක් වරායේ ගොඩනැගිල්ලක් තුළ උපවාසයක නිරත වුණා.\nපසුව වරාය ලිපි ලේඛන සහ යතුරු ඉහළ කළමනාකාරිත්වයට භාර දිමෙන් අනතුරුව ඔවුන් ඉන් පිටව ගියේ හම්බන්තොට අධිකරණය ලබාදුන් නියෝගයකට අනුවයි.\nසේවයෙන් ඉවත් කළ හම්බන්තොට මාගම්පුර වරාය සේවකයින් පසුගිය මස 21 වන දා ජනාධිපති ලේකම් කාර්යාල ඉදිරිපිට ද විරෝධතාවක නිරත වුණා.\n(ඡායාරූප - අජිත් පුෂ්පකුමාර )",
       "URL": "https://www.hirunews.lk/180559/මාගම්පුර-වරායේ-මාරාන්තික-උපවාසයක්-ඡායාරූප",
       "Category": "Local News",
       "Parent URL": "https://www.hirunews.lk/local-news.php?pageID=4135"
}