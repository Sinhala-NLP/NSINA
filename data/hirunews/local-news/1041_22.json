{
       "Source": "hirunews",
       "Timestamp": "Wednesday, 06 July 2022 - 20:34",
       "Headline": "සංචාරක ව්‍යාපාරයේ නිරත වූවන්ට විශේෂ ඉන්ධන කූපන්",
       "News Content": "ඉන්ධන අර්බුදය මධ්‍යයේ සංචාරක කර්මාන්තය ප්‍රවර්ධනය කිරීමට සංචාරක අමාත්‍යංශය, ලංකා ගමනාගමන මණ්ඩලයේත්, ශ්‍රී ලංකා යුධ හමුදාවේත් සහය ඇතිව නව වැඩපිළිවෙලක් ක්‍රියාත්මක කර තිබෙනවා.\nසංචාරක අමාත්‍යංශයේ ලියාපදිංචි රියදුරන්ට, ලබාදී ඇති ක්ෂණික දුරකථන අංක වෙත ඇමතුමක් ලබාදී ඔවුන්ගේ ගමන් විස්තරය ලබා දීමෙන් පසු, අවශ්‍ය ඉන්ධන ලබා දෙන බවයි සංචාරක හා ඉඩම් අමාත්‍ය හරීන් ප්‍රනාන්දු ප්‍රකාශ කළේ.\nදැනට ලැබී ඇති ඇමතුම් තුන්දහසකින්, දහසක පමණ රියදුරන්ට ඉන්ධන ලබා දීමට කටයුතු කර තිබෙනවා.\nශ්‍රී ලංකා සංචාරක සංවර්ධන අධිකාරියේ කාර්යාලයට පැමිණ අදාළ තොරතුරු ලබා දී ඔවුන්ට අවශ්‍ය එම කූපනය ලබා ගැනීමට ද හැකියාව පවතින අතර තම සංචාරක හැඳුනුම්පත පමණක් ලබා දීමෙන් ඉන්ධන නිකුත් කිරීමක් සිදු වන්නේ නැහැ.\nපසුගිය මාසයට වඩා මේ මාසයේ සංචාරකයින්ගේ ආගමනයේ 8.8%ක වැඩිවීමක් දක්නට ලැබෙනවා.\nඅර්බුදය මධ්‍යයේ වුවත් සංචාරකයින් පැමිණෙමින් සිටින අතර එළැඹෙන අගෝස්තු මාසයේ නල්ලුර් කෝවිලේ තිබෙන උත්සවයට ඉන්දියාව, ප්‍රංශය, එංගලන්තය වැනි රටවලින් බැතිමතුන් විශාල සංඛ්‍යාවක් පැමිණෙනු ඇති බවටයි බලාපොරොත්තු වන්නේ.\nඑමෙන්ම ශීත සෘතුව වන දෙසැම්බර් වන විටත් සංචාරකයන්ගේ පැමිණීම වැඩි වනු ඇතැයි අපේක්ෂිතයි.\nඉඩම් අමාත්‍යංශය මගින් බෝග වගා සඳහා ඉඩම් විශාල ප්‍රමාණයක් ලබා දීමට කටයුතු කරමින් පවතිනවා.\nඅග්‍රාමාත්‍යවරයාගේ ප්‍රධානත්වයෙන් බලපත්‍ර තිබූ ඉඩම් සඳහා සින්නක්කර ඔප්පු ලබා දීම ඉදිරියේදී සිදු කිරීමට නියමිත අතර එය ක්‍රියාත්මක කිරීමට අවශ්‍ය නෛතික කටයුතු දැනටමත් අග්‍රාමාත්‍ය කාර්යාලය විසින් සකස් කරමින් පවතිනවා.\nඉඩම් ලබා දීමේ දී, විශේෂ ව්‍යාපෘති වන භෝග වගා, හෝටල් ව්‍යාපෘති, ආයෝජනය සම්බන්ධ ව්‍යාපෘති සඳහා විශේෂ අවධානයක් යොමු කෙරෙනු ඇති.",
       "URL": "https://www.hirunews.lk/309263/සංචාරක-ව්‍යාපාරයේ-නිරත-වූවන්ට-විශේෂ-ඉන්ධන-කූපන්",
       "Category": "Local News",
       "Parent URL": "https://www.hirunews.lk/local-news.php?pageID=1041"
}