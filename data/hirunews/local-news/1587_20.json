{
       "Source": "hirunews",
       "Timestamp": "Wednesday, 03 November 2021 - 8:51",
       "Headline": "රත්නපුර හිටපු ජ්‍යේෂ්ඨ නියෝජ්‍ය පොලිස්පතිවරයාගේ කෙරුවාව මෙන්න",
       "News Content": "රත්නපුර කිරිඇල්ල මාර්ගයේදී පුද්ගලයකුට පහර දීමේ සිද්ධියක් සම්බන්ධයෙන් දැනටමත් දඬුවම් ස්ථාන මාරුවීමක් පමණක් ලබා සිටින ජ්‍යෙෂ්ඨ නියෝජ්‍ය පොලිස්පති රන්මල් කොඩිතුවක්කු විසින් අදාළ පුද්ගලයාට පොලිස් ස්ථානයක් තුල දී වධහිංසා පැමිණවීම සහ ලිංගික අපයෝජනය කළ බවට ලිපියක් ජනාධිපතිවරයා වෙත ඉදිරිපත් කර තිබෙනවා.\nමෙම ලිපිය ජනාධිපතිවරයා වෙත යොමු කර ඇත්තේ, නියෝජ්‍ය පොලිස්පතිවරයාගේ පහරදීම්ට ලක් වූ පුද්ගලයා වෙනුවෙන් පෙනී සිටින නිලකන්දන් සහ නීලකන්දන් යන නීති සමාගම විසින්.\nඑම ලිපිය මගින් අදාල නීති සමාගම ජනාධිපතිවරයාට දන්වා ඇත්තේ, සිද්ධිය සම්බන්ධයෙන් අපක්ෂපාතී පරීක්ෂණයක් පවත්වා නිසි පියවර ගෙන තම සේවාදායකයාට සාධාරණය ඉටු කර දෙන ලෙසයි.\nසබරගමුව පලාත භාර ජ්‍යෙෂ්ඨ නියෝජ්‍ය පොලිස්පති රන්මල් කොඩිතුවක්කු යම් පුද්ගලයෙකුට මහ මගදී පහරදෙන අයුරු සමාජ මාධ්‍ය ඔස්සේ හුවමාරු වූ වීඩියෝ දර්ශනවල සටහන්ව තිබුණා.\nමෙම සිද්ධියට අදාලව ජ්‍යෙෂ්ඨ නියෝජ්‍ය පොලිස්පතිවරයා වෛද්‍ය සේවා සහ සුබසාධන කොට්ඨාශයේ ජ්‍යෙෂ්ඨ නියෝජ්‍ය පොලිස්පතිවරයා ලෙස ස්ථාන මාරු කිරීමක් පමනක් කර තිබුනේ මෙම සිදුවීමට දඬුවම් වශයෙනුයි.\nකෙසේ වෙතත්, නීලකන්දන් සහ නීලකන්දන් නීති සමාගම ජනාධිපතිවරයා වෙත යොමු කරන ලද ලිපියේ සඳහන් වන්නේ, ඔවුන්ගේ සේවාදායකයා මහමග ඇති වූ මෙම සිදුවීමෙන් අනතුරුව අත්අඩංගුවට ගෙන කිරිඇල්ල පොලිස් ස්ථානය වෙත ගෙන ගොස් එහි කාමරයක් තුළදී දරුණු වධ හිංසාවන්ට ලක් කර ඇති බවයි.\nඑහි දී සිය සේවා සේවාදායකයා නිරුවත් කර කාමරය තුළ දණ ගැසීමට බල කර ඇති බවත් ජනාධිපතිවරයා වෙත යොමුකර ඇති ලිපියේ සඳහන්.\nජ්‍යේෂ්ඨ නියෝජ්‍ය පොලිස්පතිවරයා නිලධාරීන් තිදෙනකු ඉදිරියේ සිය සේවාදායකයාට පහර දීමෙන් අනතුරුව ඔහු නිරුවතින් සිටි ඡායාරූප ගෙන සමාජ මාධ්‍ය ඔස්සේ ප්‍රචාරය කර ඔහුට නින්දා\nඅපහාස කරන බවට තර්ජනය කර ඇති බව ද නීලකන්දන් සහ නීලකන්දන් නීති සමාගම ජනාධිපතිවරයා වෙත යොමු කරන ලද ලිපියේ සඳහන්.\nඑම ලිපියේ තවදුරටත් දක්වා ඇත්තේ, මෙම සිදුවීම් සියල්ල සිදුවන අතර වාරයේ ජ්‍යෙෂ්ඨ නියෝජ්‍ය පොලිස්පති රන්මල් කොඩිතුවක්කුගේ මුවින් මත්පැන් ගඳ වහනය වූ බවට සිය සේවාදායකයා චෝදනා කරන බවටයි.\nඑමෙන්ම පොලිස් නිලධාරින් විසින් බලහත්කාරයෙන් ලබා ගත් ඔහුගේ ජංගම දුරකතනය ද ඔහුට ලබාදී ඇත්තේ පැය ගණනාවකට පසුව බව අදාල නීතිඥ සමාගම මෙම ලිපිය හරහා ජනාධිපතිවරයාට පෙන්වා දෙනවා.\nකෙසේ වෙතත් මෙම සිද්ධියෙන් අනතුරුව සිය සේවාදායකයා කිරිඇල්ල ග්‍රාමීය රෝහලට ඉදිරිපත් කර එම වෛද්‍ය වෛද්‍යවරයාට බලපෑම් සිදු කර පොලිසිය තුළදී පහරදීමක් සිදුව නොමැති බවට වාර්තාවක් ද සකස් කර ඇති බවටත් මෙම ලිපියේ සඳහන්.\nමෙම සිද්ධියත් සමඟ තමන්ගේ සේවාදායකයා සහ ඔහුගේ පවුලේ අය බරපතළ මරණ බියකින් පසුවන බව අදාළ ලිපියේ වැඩිදුරටත් සඳහන් අතර පිටු 6කින් සමන්විත ජනාධිපතිවරයා වෙත යොමු කළ සම්පූර්ණ ලිපිය පහතින්.",
       "URL": "https://www.hirunews.lk/286853/රත්නපුර-හිටපු-ජ්‍යේෂ්ඨ-නියෝජ්‍ය-පොලිස්පතිවරයාගේ-කෙරුවාව-මෙන්න",
       "Category": "Local News",
       "Parent URL": "https://www.hirunews.lk/local-news.php?pageID=1587"
}