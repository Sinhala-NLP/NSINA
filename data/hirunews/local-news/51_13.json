{
       "Source": "hirunews",
       "Timestamp": "Tuesday, 05 September 2023 - 9:11",
       "Headline": "ඇමැති කෙහෙළියට එරෙහි විශ්වාසභංග යෝජනාව හෙට පාර්ලිමේන්තුවේදී විවාදයට",
       "News Content": "සෞඛ්‍ය අමාත්‍ය කෙහෙළිය රඹුක්වැල්ලට එරෙහිව විශ්වාසභංග යෝජනාව ඇතුළු තවත් පනත් කෙටුම්පත් කිහිපයක් විවාදයට ගැනීම සඳහා පාර්ලිමේන්තුව අද රැස්වෙනවා.\nආයුර්වේද සංශෝධන පනත් කෙටුම්පත දෙවන වර කියවීමේ විවාදය අද (05) පැවැත්වීමට නියමිතයි.\nඑමෙන්ම පෞද්ගලික මන්ත්‍රී පනත් කෙටුම්පත ඇතුළු තවත් පනත් කෙටුම්පත් කිහිපයක් අද දෙවන වර කියවීම සිදු කෙරෙනවා.\nසෞඛ්‍ය අමාත්‍ය කෙහෙළිය රඹුක්වැල්ලට එරෙහිව විපක්ෂය ඉදිරිපත් කර ඇති විශ්වාසභංග යෝජනාව හෙට, අනිද්දා සහ 8 වන දා විවාදයට ගැනීමට නියමිතයි.\nඒ අනුව ඊට අදාළ ඡන්ද විමසීම මේ මස 8 වනදා පස්වරුවේ පැවැත්වෙනු ඇති.\nමේ අතර, සෞඛ්‍ය අමාත්‍ය කෙහෙළිය රඹුක්වැල්ලට එරෙහිව විපක්ෂය ඉදිරිපත් කර ඇති විශ්වාසභංග යෝජනාවට පක්ෂව ඡන්දය ලබා දෙන බව පිවිතුරු හෙළ උරුමයේ නායක පාර්ලිමේන්තු මන්ත්‍රී උදය ගම්මන්පිල පවසනවා.\nඒ, කොළඹ ඊයේ පැවති මාධ්‍ය හමුවකට එක්වෙමින්.\nඑමෙන්ම සෞඛ්‍ය අමාත්‍යවරයාට විරෝධය පළ කරමින් ගාල්ල කරාපිටිය ශික්ෂණ රෝහල ඉදිරිපිට ඊයේ මහජන පෙත්සමක් අත්සන් කරනු ලැබුවා.\nසමගි ජනබලවේග ඊයේ කැඳවා තිබූ මාධ්‍ය හමුවකදී පාර්ලිමේන්තු මන්ත්‍රී කාවින්ද ජයවර්ධන මෙම විශ්වාසභංග යෝජනාව සම්බන්ධයෙන් මෙලෙස අදහස් පළ කළා.\nමේ අතර, ප්‍රජාතන්ත්‍රවාදී වාමාංශික පෙරමුණේ නායක පාර්ලිමේන්තු මන්ත්‍රී වාසුදේව නානායක්කාර ද ඊයේ මාධ්‍ය වෙත අදහස් දක්වමින් කියා සිටියේ සෞඛ්‍ය අමාත්‍යවරයාට එරෙහි විශ්වාසභංග යෝජනාවට පක්ෂව ඡන්දය ලබා දෙන බවයි.",
       "URL": "https://www.hirunews.lk/347194/ඇමැති-කෙහෙළියට-එරෙහි-විශ්වාසභංග-යෝජනාව-හෙට-පාර්ලිමේන්තුවේදී-විවාදයට",
       "Category": "Local News",
       "Parent URL": "https://www.hirunews.lk/local-news.php?pageID=51"
}