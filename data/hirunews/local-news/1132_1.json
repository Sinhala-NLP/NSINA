{
       "Source": "hirunews",
       "Timestamp": "Monday, 30 May 2022 - 17:12",
       "Headline": "විකිණීම උත්තරයක් නෙවෙයි - සමන්ත විද්‍යාරත්න (වීඩියෝ)",
       "News Content": "එයාර් ලංකා සමාගම පාඩු ලැබීමත් ඊට විසඳුමක් ලෙස එය විකුණා දැමීමත් කිසිසේත් ම නිවැරැදි දෙයක් නො වන බව ජාතික ජන බලවේගයේ හිටපු පළාත් සභා මන්ත්‍රී සමන්ත විද්‍යාරත්න පවසනවා.\nඒ ඊයේ (29) පැවති මාධ්‍ය හමුවක දී.\nමෙසේ පාඩු ලැබීම යන තර්කය මුල් කරගෙන සියලු ආයතන විකුණා දැමීමට ගියහොත් විදුලි බල මණ්ඩලය, ඛනිජ තෙල් සංස්ථාව, ජාතික ජල හා ජලාපවාහන මණ්ඩලය, දුම් රිය දෙපාර්තමේන්තුව ආදියත් විකුණා දැමීමට සිදු වන බව යි සමන්ත විද්‍යාරත්න අවධාරණය කරන්නේ.\nමෙසේ විකුණා දැමුවහොත් ලංකාව නමැති ශරීරය පමණක් ඉතිරි වී දරුවන්ටත් රටේ අනාගතයටත් කිසිවක් ඉතිරි නො වනු ඇති බව ඔහු සඳහන් කරනවා.\nඑයාර් ලංකා සමාගම විකුණා දැමීමෙන් පසු, එය මිල දී ගන්නා පුද්ගලයාට ඉන් ලාභ ලැබිය හැකි නම්, එවැන්නක් අපට සිදු කළ නො හැක්කේ මන් දැ යි යන ප්‍රශ්නය සමන්ත විද්‍යාරත්න අසා සිටිනවා.\nමෙසේ රාජ්‍ය ආයතන කඩා වැටීමට ප්‍රධාන ම හේතුව ලෙස සම්න්ත විද්‍යාරත්න දක්වන්නේ, පාලකයා තුල ඇති දූෂිත ක්‍රියාවලිය යි.\nපාඩු වීම යන තර්කය මත විකුණා දමනව නම්, පළමුව විකුණා දැමිය යුත්තේ, පාර්ලිමේන්තුව බව යි සමන්ත විද්‍යාරත්න පවසන්නේ.\nඊට අමතර ව අරලියගහ මන්දිරයත් ජනාධිපති මන්දිරයත් විකිණීම ලාභදායි බව ඔහු සඳහන් කරනවා.\nපාඩු වන විට ආයතන විකිණීම ප්‍රතිපත්තිය කරගත් ආණ්ඩුවක් නො ව, පාඩු ලබන ආයතන ලාභ ලබන ආයතන බවට පත් කරන ප්‍රතිපත්තියක් සහිත ආණ්ඩුවක් පත් කර ගත යුතු බව යි සමන්ත විද්‍යාරත්න අවසාන වශයෙන් පවසන්නේ.\nඒ සඳහා සුදුසු ම දේශපාලන කඳවුර ජාතික ජන බලවේගය බවත් ඔහු අවධාරණය කරනවා.",
       "URL": "https://www.hirunews.lk/305723/විකිණීම-උත්තරයක්-නෙවෙයි-සමන්ත-විද්‍යාරත්න-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1132"
}