{
       "Source": "hirunews",
       "Timestamp": "Thursday, 09 February 2023 - 12:48",
       "Headline": "ජනපතිගේ ප්‍රතිපත්ති විවාදයට සජබ නැහැ (වීඩියෝ)",
       "News Content": "9 වන පාර්ලිමේන්තුවේ සිව්වැනි සභාවාරය ආරම්භ කරමින් ජනාධිපති රනිල් වික්‍රමසිංහ ඊයේ (08) ඉදිරිපත් කළ ආණ්ඩුවේ ප්‍රතිපත්ති ප්‍රකාශයට අදාළ කල් තැබීමේ දෙදින විවාදය මේ වනවිට ආරම්භ කර තිබෙනවා.\nකෙසේ වෙතත් එම විවාදය වර්ජනය කරමින් සමගි ජනබලවේගය මන්ත්‍රීවරුන් පාර්ලිමේන්තුවේ රැදී සිටියේ නැහැ.\nමේ අතර, නව සභාවාරයේ පළමු තේරීම්කාරක සභා රැස්වීම ද අද දහවල් 12ට පැවැත්වීමට නියමිත බවයි කතානායක මහින්ද යාපා අබේවර්ධන සභාවට දැනුම් දුන්නා.\nඑමෙන්ම, සුබසාධන ප්‍රතිලාභ හා පනත් යටතේ නියෝග සඳහා සභාවේ අනුමැතිය ද හිමිවුණා.\nශ්‍රේෂ්ඨාධිකරණය හමුවේ අභියෝගයට ලක් කරනු ලැබූ නැව් නියෝජිතයන්, නැව් ගොඩ ගෙනියන්නන්, යාත්‍රාකරුවන් නොවන පොදු ප්‍රවාහකය සහ කන්ටේනර් මෙහෙයුම්කරුවන්ට බලපත්‍ර ලබාදීමේ සංශෝධන නමැති පනත් කෙටුම්පතේ තීරණය තමන්ට ලැබී ඇති බව කතානායකවරයා සභාවට දැනුම් දුන්නා.\nඒ අනුව, මෙම පනත් කෙටුම්පතේ ඇතැම් වගන්ති පාර්ලිමේන්තුවේ විශේෂ බහුතරයකින් සම්මත කළ යුතු බවට ශ්‍රේෂ්ඨාධිකරණ දැනුම්දී තිබෙනවා.\nමේ අතර, ආණ්ඩුක්‍රම ව්‍යවස්ථාව සභාව අද පෙවරවරු 11 ට රැස්වුණා.\nපෙරේදා දිනයේදි සභාව තුන්වන වරට රැස්වු අතර එහිදි අධිකරණ සේවා කොමිෂන් සභාවේ සමාජිකයින් දෙදෙනෙකු පත් කිරීමටයි අනුමැතිය හිමිවුණේ.\nකොමිෂන් සභාවල සමාජිකයින් පත් කිරීම සදහා අයදුම්පත් කැදවීම මීට පෙර තීරණය කල පරිදි ලබන 15 වනදා අවසන් වනවා.",
       "URL": "https://www.hirunews.lk/327027/ජනපතිගේ-ප්‍රතිපත්ති-විවාදයට-සජබ-නැහැ-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=547"
}