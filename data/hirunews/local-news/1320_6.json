{
       "Source": "hirunews",
       "Timestamp": "Thursday, 03 March 2022 - 21:18",
       "Headline": "තවමත් ඉන්ධන පෝලිම් - ගෑස් සමාගම් මිල සංශෝධනයක් ඉල්ලයි (වීඩියෝ)",
       "News Content": "ඩීසල් මෙට්‍රික් ටොන් 28,300 ක් රැගත් නෞකාවක් හෙට දිනයේදී දිවයිනට පැමිණීමට නියමිතව තිබෙනවා.\nඑසේම, මේ වනවිට ඩීසල් මෙටි්‍රක් ටොන් 37,300 ක් රැගත් නෞකාවක ඩීසල් තොග මුතුරාජවෙල තෙල් ගබඩා පර්යන්තයට බෑමේ කටයුතු සිදුවන අතර, ඒ සමඟ දිවයිනේ පවතින ඩීසල් හිඟය නිමාවට පත්වනු ඇති බව බලශක්ති අමාත්‍යාංශය ප්‍රකාශ කළා.\nකෙසේ වෙතත්, අද (03) දිනයේදීත් දිවයිනේ ප්‍රදේශ රැසක ඉන්ධන පිරවුම්හල් අසල දිගු පෝලිම් දක්නට ලැබුණා.\nඑසේම, ඇතැම් ඉන්ධන පිරවුම්හල් වසා දමා තිබූ අතර, ඉන්ධන ලැබෙනු ඇතැයි අපේක්ෂාවෙන් පිරවුම්හල් අසල වාහන ගාල් කරමින් ජනතාව රැඳී සිටින ආකාරයද දක්නට ලැබුණු බවයි හිරු වාර්තාකරුවන් සඳහන් කළේ.\nපිරවුම්හල් අසල පවතින රථ වාහන තදබදය හා බොහෝ වේලා පෝලිම්වල රැඳීසිටීම හේතුවෙන් විවිධ ස්ථානවල නොසන්සුන්කාරී තත්ත්වයන් උද්ගතව ඇති අතර ඇතැම් පිරවුම්හල් අසල විරෝධතා ද දක්නට ලැබුණා.\nඑසේම, ඉන්ධන නොමැතිව රැඳී සිටින අතරතුර හාලිඇල ප්‍රදේශයේ පිරවුම්හලකට පැමිණි ඉන්ධන බවුසරයක් ජනතාව විසින් හරසරින් පිළිගනු ලැබූ අතර, වස්කඩුව ප්‍රදේශයේ අලු‍යම් කාලයේ සිට ඉන්ධන පෝලිමේ සිටි රියදුරන්ට ප්‍රදේශවාසීන් පිරිසක් කිරිබත් හා සිසිල් බීම දන්සැලක් සංවිධාන කර තිබුණා.\nඑසේම, ඉන්ධන ඉල්ලා අනුරාධපුරය පිරවුම්හලක සේවකයකුට පුද්ගලයින් දෙදෙනෙකු පහර දී තිබූ සිද්ධියක් ද වාර්තා වුණා.\nඉන්ධන හිඟය හේතුවෙන් තවදුරටත් ප්‍රදේශ රැසක ජනතාව දැඩි පීඩාවකට පත්ව සිටිනවා.\nමේ අතර, ගොවි ජනතාව සිය අස්වනු නෙලා ගැනීම සඳහා අවශ්‍ය යන්ත්‍ර සූත්‍රවලට අවශ්‍ය ඉන්ධන නොමැතිවීම හේතුවෙන් දැඩි අපහසුතාවයකට පත්ව තිබෙනවා.\nඩීසල් හිඟය හේතුවෙන් රත්නපුර ප්‍රදේශයේ පතල් කර්මාන්තය ද දැඩි අර්බුදයකට පත්ව ඇතැයි එම කර්මාන්තයේ නිරත පිරිස් පවසනවා.\nමේ අතර ලෝක වෙළෙඳපොළේ බ්‍රෙන්ට් බොරතෙල් බැරලයක මිල මේ වනවිට අමෙරිකානු ඩොලර් 117ක් දක්වා ඉහළ ගොස් තිබෙනවා.\nඒ පවතින රුසියානු - යුක්රේන අර්බුදය හමුවේයි.\nමේ අතර, ඩොලර් අර්බුදය උග්‍රවීමේ ප්‍රතිඵලයක් ලෙස යළිත් වරක් රට තුළ ගෑස් හිඟයක් මතුව තිබෙනවා.\nඒ අනුව, ලිට්රෝ සමාගම ආනයනය කළ ගෑස් නෞකා තුනක් ගොඩබෑමට නොහැකි වී ඇත්තේ ණයවර ලිපි නිකුත් නොකිරීම හේතුවෙන්.\nලාෆ් ගෑස් සමාගමේ බෙදාහැරීමේ කටයුතුද මේ වනවිට මුළුමනින්ම නවතා ඇති අතර එහි සභාපති ඩබ්ලිව්.කේ.එච්. වෑගපිටිය සඳහන් කළේ ඉදිරියේදී දැඩි ගෑස් අර්බුදයකට මුහුණ දීමට සිදුවනු ඇති බවයි.\nඑසේම, මිල සංශෝධනයක් සිදුකිරීමට සිදුවනු ඇති බව ද ඔහු ප්‍රකාශ කළා.\nගෑස් හිඟයත් සමඟ ද පීඩාවට පත්ව සිටින්නේ ප්‍රදේශ රැසක පාරිභෝගික ජනතාවයි.",
       "URL": "https://www.hirunews.lk/298590/තවමත්-ඉන්ධන-පෝලිම්-ගෑස්-සමාගම්-මිල-සංශෝධනයක්-ඉල්ලයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1320"
}