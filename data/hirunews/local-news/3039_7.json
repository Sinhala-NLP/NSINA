{
       "Source": "hirunews",
       "Timestamp": "Wednesday, 20 November 2019 - 18:54",
       "Headline": "විපතට පත්ව තිබූ රට කඩිනමින් ගොඩනගන්න - මහ නාහිමිවරුන් ජනපතිගෙන් ඉල්ලයි",
       "News Content": "නව ජනාධිපති ගෝඨාභය රාජපක්ෂ අද පෙරවරුවේ ශ්‍රී දළදා සමිඳුන් වැඳ පුදාගෙන ආශිර්වාද ලබාගත්තා.\nඒ, රාජ්‍ය නායකත්වයට පත්වීමෙන් අනතුරුව දළදා සමිඳුන්ගේ ආශිර්වාද ලබාගැනීමේ සාම්ප්‍රදායික චාරිත්‍රයට අනුවයි.\nපෙරවරු 10.20 ට පමණ මහනුවර ශ්‍රී දළදා මාළිගාව වෙත පැමිණි ජනාධිපති ගෝඨාභය රාජපක්ෂ පිළිගනු ලැබුවේ මහනුවර නගරාධිපති කේසර සේනානායක විසින්.\nඑහිදී ජනාධිපතිවරයා දැකබලාගැනීමට විශාල පිරිසක් එම ස්ථානයට එක්රැස්වී සිටියා.\nරතු පළස මතින්  ශ්‍රී දළදා මාළිගාවේ ප්‍රධාන වාහල්කඩ අභියසට පැමිණි ජනාධිපතිවරයා, දියවඩන නිලමේ ප්‍රදීප් නිලංග දෑල සහ සතර මහා දේවාලවල නිලමේවරුන් විසින් සම්ප්‍රදායානුකූලව පිළිගනු ලැබුවා.\nදියවඩන නිලමේවරයා විසින් ජනාධිපති ගෝඨාභය රාජපක්ෂ දළදා සමිඳුන් වැඩ සිටින මාලය වෙත කැඳවාගෙන යනු ලැබුවේ ඉන් අනතුරුවයි.\nදළදා සමිඳුන් වැඳ පුදාගෙන පිටතට පැමිණි ජනාධිපතිවරයා එම ස්ථානයේ රැස්ව සිටි ජනතාව අතරට ගොස් ඔවුන් සමඟ සුහද පිළිසඳරක යෙදීමටද අමතක කළේ නැහැ.\nඅනතුරුව ජනාධිපතිවරයා දළදා මැදුරේ අමුත්තන්ගේ සමරු පොතේ සටහනක් තැබුවා.\nමෙහිදි ජනාධිපතිවරයා වෙත දියවඩන නිලමේ ප්‍රදීප් නිලංග දෑල විසින් සමරු තිළිණයක්ද පිළිගන්වනු ලැබුවා.\nඅනතුරුව ප්‍රථමයෙන් ජනාධිපති ගෝඨාභය රාජපක්ෂ මහනුවර - මල්වතු මහා විහාරයට පැමිණියා.\nඑහිදී මහා සංඝ රත්නය ජනාධිපති ගෝඨාභය රාජපක්ෂට සෙත් පිරිත් සජ්ජායනා කරමින් ආශිර්වාද කළා.\nඑහිදී මල්වතු පාර්ශවයේ අනුනායක අතිපූජ්‍ය නියංගොඩ විජිතසිරි හිමියන් අනුශාසනාවක් සිදුකරනු ලැබුවා.\nඉන් අනතුරුව ජනාධිපති ගෝඨාභය රාජපක්ෂ අස්ගිරි මහා විහාරය වෙත පැමිණ මහා විහාර මංගල උපෝසථාගාරයට ද පැමිණි අතර, අස්ගිරි පාර්ශවයේ මහනායක අතිපූජ්‍ය වරකාගොඩ ශ්‍රී ඤාණරතන නාහිමියන් බැහැදැක ආශිර්වාද ලබාගත්තා.\nඅනතුරුව ජනාධිපති ගෝඨාභය රාජපක්ෂ, මැණික්හින්න - හූරිකඩුව - ශ්‍රී විද්‍යා සාගර පිරිවෙණට පැමිණ රාමඤ්ඤ නිකායේ මහානායක අතිපූජ්‍ය නාපානේ පේමසිරි නාහිමියන්ගෙන් ආශිර්වාද ලබාගත්තා.\nපසුව ජනාධිපතිවරයා ගැටඹේ ශ්‍රී රාජෝපවනාරාමයට ගොස් රාමඤ්ඤ නිකායේ ජ්‍යෙෂ්ඨ කාරක සංඝ සභික පූජ්‍ය කැප්පෙටියාගොඩ සිරිවිමල නාහිමියන් බැහැදැක ආශිර්වාද ලබාගෙන තිබෙනවා.",
       "URL": "https://www.hirunews.lk/228644/විපතට-පත්ව-තිබූ-රට-කඩිනමින්-ගොඩනගන්න-මහ-නාහිමිවරුන්-ජනපතිගෙන්-ඉල්ලයි",
       "Category": "Local News",
       "Parent URL": "https://www.hirunews.lk/local-news.php?pageID=3039"
}