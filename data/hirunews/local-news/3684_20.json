{
       "Source": "hirunews",
       "Timestamp": "Wednesday, 24 October 2018 - 7:15",
       "Headline": "වීරකැටියේදී දෙදරු පියෙකුට වෙඩි (ඡායාරූප)",
       "News Content": "වීරකැටිය, හකුරුවෙල, මකුළුදෙනිය ප්‍රදේශයේදී ඊයේ මධ්‍යම රාත්‍රියේ සිදුකළ වෙඩි තැබීමකින් පුද්ගලයෙකු ජීවිතක්ෂයට පත්ව තිබෙනවා.\nවෙඩි වැදීමෙන් මියගොස් ඇත්තේ හකුරුවෙල ප්‍රදේශයේ පදිංචිව සිටි 39 වැනි වියේ පසුවූ දෙදරු පියෙක්.\nපුද්ගලයින් දෙදෙනෙකු පැමිණ මෙම වෙඩි තැබීම සිදුකර ඇති අතර පැවති පැරණි ආරවුලක් මත මෙම ඝාතනය සිදුකර ඇති අතර සිද්ධිය සම්බන්ධයෙන් මකුළදෙනිය ප්‍රදේශයේ පදිංචි අවුරුදු 43ක පුද්ගලයෙකු අත්අඩංගුවට ගෙන ඇති බව සඳහන්.\nතවත් පුද්ගලයෙකු ප්‍රදේශය අතහැර පළා ගොස් ඇති බවයි පොලීසිය සඳහන් කළේ.\nමකුළුදෙනිය ප්‍රදේශයේ පැවති අවමංගල්‍ය නිවසකට ගොස් නැවත නිවස බලා යාමට සිය යතුරුපැදිය නවතා තිබූ ස්ථානයට යමින් සිටියදී අදාල පුද්ගලයා මෙලෙස වෙඩි ප්‍රහාරයට ලක්ව ඇති බවයි පොලිස් පරීක්ෂණ වලදී අනාවරණය වී ඇත්තේ.\nවෙඩි වැදීමෙන් තුවාල ලැබූ පුද්ගලයා තංගල්ල මූලික රෝහලට ඇතුළත් කිරීමේදී මියගොස් ඇති අතර මෘත ශරීරය මේ වනවිට තංගල්ල මූලික රෝහලේ තැන් පත් කර තිබෙනවා.\nසිද්ධිය සම්බන්ධයෙන් වැඩිදුර විමර්ශන වීරකැටිය පොලීසිය මඟින් සිදුකරනු ලබනවා.\nමේ අතර නාවලපිටිය - දොළොස්බාගේ - පෙනිලන් ජනපදය ප්‍රදේශයේදී පුද්ගලයෙකුට අවස්ථා දෙකකදී තියුණු ආයුධයකින් පහරදී ඝාතනය කර තිබෙනවා.\nනාවලපිටිය - දෙළොස්බාගේ - පෙනිලන් ජනපදයේ වෙළෙඳසැලකදී ඊයේ පස්වරුවේ එහි හිමිකරු සහ තවත් පුද්ගලයෙකු අතර ඇතිවූ බහින්බස්වීමක් දුරදිග යාමෙන් අනතුරුව අදාළ පුද්ගලයා වෙළෙඳසැල් හිමිකරුට තියුණු ආයුධයකින් පහරදි තිබෙනවා.\nආරවුල බේරීමට පැමිණි වෙළෙඳසැල් හිමියාගේ බිරිඳටද අදාළ පුද්ගලයා එහිදී තියුණු ආයුධයෙන් පහරදී ඇති අතර, සැකකරු එම ස්ථානයෙන් පලාගොස් තිබුණේ ආසන්නයේ නවතා තිබූ යතුරුපැදියක්ද පැහැර ගනිමින්.\nපසුව කැපුම් තුවාල ලැබූ වෙළෙඳසැල් හිමියා ත්‍රිරෝද රථයකින් රෝහලට රැගෙන යමින් සිටි අවස්ථාවේදීද සැකකරු යතුරුපැදියෙන් පැමිණ ත්‍රිරෝද රථය හරස් කොට යළිත්වරක් තුවාලකරුට තියුණු ආයුධයකින් පහරදී මෙම ඝාතනය සිදුකර තිබෙනවා.\nඑම අවස්ථාවේ ත්‍රිරෝද රථයේ ගමන්ගත් වෙළෙඳසැල් හිමියාගේ දරු දෙදෙනෙකු හා තවත් පුද්ගලයෙකු පලාගොස් දිවි බේරාගෙන ඇති අතර, පොලිසිය පැවසුවේ සැකකරු තුවාලකරු සිටි ත්‍රිරෝද රථය ඒ අසළ ප්‍රපාතයකට පෙරලා දමා ඇති බවයි.\nමෙලෙස මියගියේ දොළොස්බාගයේ පෙනිලන් ජනපදයේ පදිංචි එස්.ජී. දායාරත්න නම් 62 හැවිරිදි තිදරු පියෙක්.\nසිද්ධියෙන් තුවාල ලැබූ ඔහුගේ බිරිඳ මේවන විට පොලිස් ආරක්ෂාව යටතේ නාවලපිටිය දිස්ත්‍රික් මහ රෝහලේ ප්‍රතිකාර ලබනවා.\nපොලිසිය පැවසුවේ මීට මාස කිහිපයකට පෙර අදාළ වෙළෙඳසැල කොල්ලකෑමේ සිද්ධියක් සම්බන්ධයෙන් අත්අඩංගුවට ගෙන ඇප මත මුදාහැර සිටි 22 හැවිරිදි පුද්ගලයෙකු විසින් මෙම ඝාතනය සිදුකර ඇති බවයි.\nසිද්ධියෙන් පසු පලාගිය සැකකරු දෙළොස්බාගේ ප්‍රදේශයේ නිවසකට පැණ 53 හැවිරිදි කාන්තාවක් ද දූෂණය කර ඇති බව පොලිසිය පවසනවා.\nසැකකරු සොයා ඊයේ රාත්‍රියේ මෙහෙයුමක් දියත් කෙරුණු අතර, අද අලුයම් කාලයේ ඔහු අත්අඩංගුවට ගෙන තිබුණේ බෙරවිල ප්‍රදේශයේ නිවසක සැඟව සිටියදී.\nඡායාරූප - හම්බන්තොට, රාහුල් සමන්ත",
       "URL": "https://www.hirunews.lk/202802/වීරකැටියේදී-දෙදරු-පියෙකුට-වෙඩි-ඡායාරූප",
       "Category": "Local News",
       "Parent URL": "https://www.hirunews.lk/local-news.php?pageID=3684"
}