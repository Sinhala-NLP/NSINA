{
       "Source": "hirunews",
       "Timestamp": "Sunday, 08 October 2017 - 19:20",
       "Headline": "හම්බන්තොට දී පොලීසියෙන් පහරකෑ තරුණයා මාතර රෝහලට මාරු කරයි - මානව හිමිකම් කොමිසමෙනුත් පරික්ෂණයක්",
       "News Content": "ඒකාබද්ධ විපක්ෂය හම්බන්තොට සංවිධාන කර තිබූ විරෝධතාවය අතරතුරදී උසස් පොලිස් නිලධාරියෙකු, තරුණයෙකුට පහරදීමේ සිද්ධිය සම්බන්ධයෙන් ශ්‍රී ලංකා මානව හිමිකම් කොමිසම පරීක්ෂණයක් ආරම්භ කර තිබෙනවා.\nඑම කොමිසමේ පර්යේෂණ අංශයේ නිළධාරියෙකු හිරු ප්‍රවෘත්ති අංශයට සඳහන් කළේ සමාජජාලා වෙබ් අඩවිවල මෙම පහරදීමට අදාල දර්ශන සහ විද්‍යුත් මාධ්‍යවල විකාශය වූ දර්ශන උපයෝගි කරගනිමින් එම පරීක්ෂණය සිදුකරන බවයි.\nමීට අමතරව විරෝධතාවයේදි ඇතිවූ සිද්ධීන් සහ පොලිසිය පහරදුන් බවට එල්ල වන චෝදනා සම්බන්ධයෙන් පරික්ෂණ තුනක් ආරම්භ කර ඇති බවද පොලිස් මුලස්ථානය සදහන් කළා.\nතරුණයෙකුට පහරදීමේ සිද්ධිය සම්බන්ධයෙන් නියෝජ්‍ය පොලිස්පතිවරයෙකු යටතේ පරීක්ෂණ ක්‍රියාත්මක වන බවයි පොලිස් මාධ්‍ය ප්‍රකාශ පොලිස් අධිකාරි රුවන් ගුණසේකර කියා සිටියේ.\nමෙම සිද්ධිය පිළිබඳව පොලිස්පතිවරයාගෙන් වාර්තාවක් කැදවා ඇති බවයි පොලිස් කොමිසම ඊයේ ප්‍රකාශ කලේ්.\nමත්තල ජාත්‍යන්තර ගුවන් තොටුපල දිර්ඝ කාලීන බදු පදනම යටතේ ඉන්දියානු සමාගමකට ලබාදීමට එරෙහිව ඒකාබද්ධ විපක්ෂය පසුගිය සිකුරාදා හම්බන්තොටදී විරෝධතාවයක් සංවිධානය කර තිබුනා.\nවිරෝධතාවය අතරතුර කලහකාරී ලෙස හැසිරුණු 28 දෙනෙකු අත්අඩංගුවට ගත් අතර ඔවුන් මේ වන විට රක්ෂිත බන්ධනාගාරගතවයි පසුවන්නේ.\nකෙසේ වෙතත්, එම විරෝධතාවය අතරතුර දී අත්අඩංගුවට ගත් තරුණයෙකුට සහකාර පොලිස් අධිකාරී තුෂාර දළුවත්ත, පහර දෙන ආකාරය දැක්වෙන වීඩියෝ දර්ශනයක් ද එදින මාධ්‍ය මගින් විකාශය කරනු ලැබුවා.\nඑමෙන්ම පොලිස් නිළධාරියාගෙන් පහරකෑමට ලක්ව හම්බන්තොට රෝහලේ ප්‍රතිකාර ලබමින් සිටි තරුණයා වැඩිදුර ප්‍රතිකාර සඳහා මාතර රෝහලට මාරුකර යවා තිබෙනවා.\nබන්ධනාගාර මාධ්‍ය ප්‍රකාශක තුෂාර උපුල්දෙනිය සඳහන් කලේ බන්ධනාගාර නිලධාරීන්ගේ ආරක්ෂාව යටතේ ඔහු ප්‍රතිකාර ලබන බවයි.",
       "URL": "https://www.hirunews.lk/172932/හම්බන්තොට-දී-පොලීසියෙන්-පහරකෑ-තරුණයා-මාතර-රෝහලට-මාරු-කරයි-මානව-හිමිකම්-කොමිසමෙනුත්-පරික්ෂණයක්",
       "Category": "Local News",
       "Parent URL": "https://www.hirunews.lk/local-news.php?pageID=4282"
}