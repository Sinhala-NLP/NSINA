{
       "Source": "hirunews",
       "Timestamp": "Wednesday, 01 June 2022 - 13:28",
       "Headline": "සපුගස්කන්ද නිෂ්පාදන ක්‍රියාවලිය යළි ඇරඹේ - විදුලි කප්පාදුව හෙට සිට යළිත්",
       "News Content": "සපුගස්කන්ද තෙල් පිරිපහදුවේ නිෂ්පාදන ක්‍රියාවලිය අද සිට ආරම්භ කර තිබෙනවා.\nඑහි උසස් නිලධාරියෙකු සඳහන් කළේ තාක්ෂණික දෝෂයක් හේතුවෙන් මතුව තිබූ ගැටලුව ද මේ වනවිට විසඳා ඇති බවයි.\nඒ අනුව, නිෂ්පාදන ක්‍රියාවලියේ පළමු නිෂ්පාදනය ලෙස දැවිතෙල් නිපදවෙනවා. මේ අතර, ඩීසල් ලබා ගැනීම සඳහා ඇතැම් ඉන්ධනහල්වල පෝලිම් තවදුරටත් දක්නට ලැබෙනවා.\nමේ අතර, ගෑස් ලබා ගැනීම සඳහා ද අද දිනයේ දිවයිනේ බොහෝ ප්‍රදේශවල ජනතාව පෝලිම්වල සිටිනු ආකාරයක් දක්නට ලැබුණා.\nඅද උදෑසන හෝමාගම ගෑස් අලෙවි මධ්‍යස්ථානයක් අසල උණුසුම් තත්ත්වයක් හට ගත්තේ ටෝකන් බෙදා දීමේදී අක්‍රමිකතාවක් සිදුව ඇති බවට චෝදනා කරමින්.\nදින 6 කට පසු මෙම මධ්‍යස්ථානයට ගෑස් ලැබී තිබූ අතර, සිලින්ඩර 600 ක් අලෙවි කිරීමෙන් අනතුරුව ටෝකන් ලබාදී ඇති බවටයි ජනතාව චෝදනා කළේ.\nඑහිදී පෝලිමේ සිටි පිරිසට ටෝකන් 65 ක් පමණක් නිකුත් කොට ටෝකන් අවසන් යැයි පවසා එහි සිටි පිරිස පිටත් කර හැර ඇති අතර, අද උදෑසන යළිත් ටෝකන් 300 ක් පමණ නිකුත් කරනු දක්නට ලැබුණු බව හිරු වාර්තාකරු සඳහන් කළා.\nමේ අතර හෙට සිට යළි පැය දෙකක කාලයක් විදුලි කප්පාදුව සිදුකරන බව මහජන උපයෝගිතා කොමිසම ප්‍රකාශ කළා.",
       "URL": "https://www.hirunews.lk/305887/සපුගස්කන්ද-නිෂ්පාදන-ක්‍රියාවලිය-යළි-ඇරඹේ-විදුලි-කප්පාදුව-හෙට-සිට-යළිත්",
       "Category": "Local News",
       "Parent URL": "https://www.hirunews.lk/local-news.php?pageID=1127"
}