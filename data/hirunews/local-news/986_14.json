{
       "Source": "hirunews",
       "Timestamp": "Thursday, 28 July 2022 - 13:03",
       "Headline": "දින දෙකක දී වෙඩි තැබීම්වලින් 05 දෙනෙකු මරුට (වීඩියෝ)",
       "News Content": "ගත වූ දින දෙක තුළ සිදු වූ වෙඩි තැබීම්වලින් පුද්ගලයින් 5 දෙනෙකු මියගොස් තවත් 4 දෙනෙකු තුවාල ලබා තිබෙනවා.\nආසන්න ම වෙඩි තැබීම ඊයේ (27) රාත්‍රියේ රත්මලාන සිල්වා මාවත ප්‍රදේශයෙන් වාර්තා වූ අතර එහි දී ආයුධ සන්නද්ධ ව නිවසට ඇතුළු වූ දෙදෙනෙකු ත්‍රිරෝද රථ රියදුරෙකු ඝාතනය කර පලා ගොස් තිබුණා.\n30 හැවිරිදි චරිත් උමයංග සිල්වා නමැති දෙදරු පියෙකු වන මොහු රැකියාව නිම කර නිවසට පැමිණි අවස්ථාවේ කිසියම් පිරිසක් දොරට තට්ටු කර තිබෙනවා.\nඑහි දී දොර විවෘත කරනවාත් සමඟ සැකකරුවන් දෙදෙනා වෙඩි තැබීම සිදු කර පලා ගොස් තිබෙනවා.\nවෙඩි වැදුණු පුද්ගලයා දකුණු කොළඹ ශික්ෂණ රෝහලට ඇතුළත් කිරීමෙන් පසුව යි මියගොස් ඇත්තේ.\nකවුරුන් විසින් කුමන හේතුවක් මත මෙම වෙඩි තැබීම සිදු කළේ ද යන්න පිළිබඳ මෙතෙක් තොරතුරු අනාවරණ වී නැහැ.\nඑමෙන්ම, තවත් වෙඩි තැබීමක් අම්බලංගොඩ - ගලගොඩ ප්‍රදේශයෙන් ඊයේ රාත්‍රියේ වාර්තා වූ අතර එහි දී පුද්ගලයන් දෙදෙනෙකු ජිවිතක්ෂයට පත් වී තවත් අයෙකු තුවාල ලැබුවා.\nඅවමංගල්‍ය නිවසක මෙම වෙඩි තැබීම සිදු වූ අතර එහි දී නිවසට පැමිණි පුද්ගලයෙකු සහ එහි හිමිකරු ජිවිතක්ෂයට පත්වුණා.\nටී - 56 ගිනි අවියකින් මෙම වෙඩි තැබීම සිදු කර ඇති බවයි පොලීසිය සඳහන් කළේ.\nපෙරේදා අම්බලංගොඩ - ඌරාවත්ත මංසන්ධියේ සිදුවූ වෙඩි තැබීමකින් වසන්ත ද සොයිසා නමැති පුද්ගලයෙකු ජිවිතක්ෂයට පත්වුණා.\nපොලීසිය සැක පළ කරන්නේ, මෙම වෙඩි තැබීම සහ ඊයේ සිදු වූ වෙඩි තැබීම අතර සම්බන්ධයක් පවතින බවයි.\nජිවිතක්ෂයට පත්වූ වසන්ත ද සොයිසා නමැත්තාගේ පාර්ශවයෙන් ඊයේ අවමංගල්‍ය නිවසේ සිදු වූ වෙඩි තැබීම සිදු කර ඇති බවට පොලීසිය සැක කරනවා.\nඑමෙන්ම, ගම්පහ මහාධිකරණය ඉදිරිපිටදී ද ඊයේ දහවල් සිදු වූ වෙඩි තැබීමෙන් බරපතළ තුවාල ලබා රෝහල්ගත කර සිටි සමන් රෝහිත පෙරේරා නොහොත් පස්පොඩ්ඩා නමැත්තා ද ජිවිතක්ෂයට පත්වුණා.\nතුවාල ලැබූ තිදෙනෙකු තවදුරටත් ගම්පහ මහ රෝහලේ ප්‍රතිකාර ලබනවා.\nඝාතන සිද්ධියකට අදාළ නඩුවකට ගම්පහ අධිකරණයේ පෙනී සිටීමෙන් අනතුරුව, සමන් රෝහිත පෙරේරා හෙවත් පස් පොඩ්ඩා නමැත්තා තවත් 5 දෙනෙකු සමග කැබ් රථයකින් එම ස්ථානයෙන් පිටව යන අවස්ථාවේදී මෙම වෙඩි තැබීම සිදු කර තිබුණා.\nමෝටර් රථයකින් පැමිණි පිරිසක් මෙම වෙඩි තැබීම සිදුකර පලාගොස් තිබූ අතර, මෙය විදේශ රටක රැදී සිටින අපරාධ කල්ලි සාමාජිකයෙකු වන ගනේමුල්ල සංජීව නමැති පාතාල කල්ලි නායකයා විසින් මෙහෙයවා ඇති බවයි පොලීසිය සඳහන් කළේ.",
       "URL": "https://www.hirunews.lk/311173/දින-දෙකක-දී-වෙඩි-තැබීම්වලින්-05-දෙනෙකු-මරුට-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=986"
}