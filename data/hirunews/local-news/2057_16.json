{
       "Source": "hirunews",
       "Timestamp": "Sunday, 28 March 2021 - 13:58",
       "Headline": "සූවස් ඇළේ නැව නිසා ලෝක වෙළඳපොලේ තෙල් මිල ඉහළට (වීඩියෝ)",
       "News Content": "සූවස් ඇළ හරහා ඉන්ධන ප්‍රවාහනය නතරවීමත් සමඟ ලෝක වෙළඳපොලේ බොර තෙල් මිල ඉහළ යාමක් දක්නට ලැබෙනවා.\nඒ අනුව බ්‍රෙන්ට් වර්ගයේ බොරතෙල් බැරලයක මිල ඩොලර් 64 යි ශත 57 දක්වා ඉහළ ගොස් ඇති අතර, ඇමරිකානු ඩබ්ලිව්. ටී. අයි. තෙල් බැරලයක මිල ඩොලර් 61 කට ආසන්නයි.\nමේ අතර සූවස් ඇළේ සිරවී ඇති බහාලු‍ම් ප්‍රවාහන නෞකාව ශ්‍රී ලංකාව පසුකර යාමේදී කොළඹ වරායට  පැමිණ පිටත්ව යාමට නියමිතව තිබූ බව විදෙස් මාධ්‍ය වාර්තා සඳහන් කර තිබුණා.\nඒ පිළිබඳව අප  ශ්‍රී ලංකා වරාය අධිකාරියේ සභාපති ජෙනරාල් දයා රත්නායකගෙන් විමසීමක් කළා.\nඑහිදී ඔහු කියා සිටියේ අදාළ නෞකාව ශ්‍රී ලංකාවට පැමිණීමට නියමිතව තිබුණද එම කාලසීමාව තුළ නෞකාව ශ්‍රී ලංකාවට පැමිණ නොතිබූ බවයි.\nඑසේම සූවස් ඇළේ සිරවී ඇති එම නෞකාව තවමත් මුදාගෙන නැහැ. මේ හේතුවෙන් එම ගමන් මාර්ගයේ නෞකා 320කට අධික සංඛ්‍යාවක් මේවන විට සිරවී තිබෙනවා.\nඑලෙස සිරවී ඇති නෞකා බහුතරයක සත්ත්වයින්ද ප්‍රවාහනය කරන අතර, නෞකාව මුදාගැනීමට දීර්ඝ කාලයක් ගතවුවහොත් එම සත්ත්වයින් මියයාමේ අවදානමක් ද මේවන විට උද්ගතව තිබෙනවා.\nආසියාවත් යුරෝපයත් යාකෙරෙන කෙටිම නෞකා ගමන් මාර්ගය වන සූවස් ඇළේ බහාලු‍ම් 20000ක් රැගත් එවර් ගිවන් නෞකාව අනතුරට පත්වී අදවන විට දින 6ක් ගතවනවා.\nඇළ මාර්ගය හරහා සිරවී තිබෙන නෞකාව මුදාගැනීමේ මෙහෙයුම් සඳහා මේවන විට ජපාන සහ නෙදර්ලන්ත විශ්ලේෂකයින් ද එක්ව සිටිනවා.\nඑසේම මේවන විට සූවස් ඇළ හරහා යාත්‍රා කිරීමට නියමිතව තිබූ ඇතැම් නෞකා අප්‍රිකානු මහද්වීපය පසුකර යුරෝපයට යාත්‍රා කිරීමට කටයුතු කර ඇති බවයි වාර්තාවන්නේ.\nනෞකාව නැවත නිවැරදි දිශානතියට යොමු කිරීමටනම් නෞකාවේ බර අඩුකරගත යුතු වන අතර, ඒ සඳහා නෞකාවේ බහාලු‍ම් හෝ නෞකාව සිරවී තිබෙන ස්ථානයේ වැලි ඉවත්කළ යුතුයි.\nමේවන විට විශේලේෂකයින් නෞකාව තිබෙන ස්ථානයෙන් මීටර් 18ක් ගැඹුරට කැනීම් සිදුකර තිබෙනවා. ඒ අනුව ඉවත්කර ඇති වැලි ප්‍රමාණය ටොන් 20,000ක්.\nනිවැරදි දිශානතියට නෞකාව යොමු කිරීමට එහි රඳවා තිබුණු ටොන් 9000කට අධික ජලයද ඉවත් කෙරුණා.\nනමුත් තවමත් නෞකාව ස්ථානගත කිරීමට බලධාරීන්ට හැකියාව ලැබී නැහැ.\nසූවස් ඇළේ කළමනාකාරිත්වය භාර සභාපතිවරයා නෞකාව මුදාගැනීමේ මෙහෙයුම් සම්බන්ධයෙන් ඊයේ විශේෂ නිවේදනයක් නිකුත් කළා.",
       "URL": "https://www.hirunews.lk/266794/සූවස්-ඇළේ-නැව-නිසා-ලෝක-වෙළඳපොලේ-තෙල්-මිල-ඉහළට-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2057"
}