{
       "Source": "hirunews",
       "Timestamp": "Sunday, 08 May 2022 - 8:16",
       "Headline": "සජබ සහ ස්වාධීන වූ පක්ෂ එකොළහ අද නීතීඥ සංගමය හමුව (වීඩියෝ)",
       "News Content": "සමගි ජනබලවේගය සහ ශ්‍රී ලංකා නිදහස් පක්ෂය ප්‍රමුඛ ආණ්ඩුවෙන් ඉවත්ව ස්වාධීනව කටයුතු කරන පක්ෂ 11, අද (08) ශ්‍රී ලංකා නීතිඥ සංගමය හමුවී සාකච්ඡා කිරීමට නියමිතව තිබෙනවා.\nපවතින අර්බුදයට විසඳුම් ලෙස ශ්‍රී ලංකා නීතිඥ සංගමය විසින් ඉදිරිපත් කරන ලද යෝජනා මාලාව සහ සමගි ජනබලවේගය ඉදිරිපත් කළ යෝජනා මාලාව සම්බන්ධයෙන් අද (08) පෙරවරුවේ ඔවුන් දෙපාර්ශ්වය හමු වී සාකච්ඡා කිරීමට නියමිතව ඇති බවයි වාර්තා වන්නේ.\nඅනතුරුව ස්වාධීන වූ පක්ෂ 11 නියෝජිතයින්ද ශ්‍රී ලංකා නීතිඥ සංගමයේ නියෝජිතයින් හමුවී සාකච්ඡා කිරීමට නියමිතයි.\nඑහිදී අන්තර්වාර පාලන ආණ්ඩුවක් නිර්මාණය කිරීම සම්බන්ධයෙන් පවතින යෝජනා සම්බන්ධයෙන් සාකච්ඡා කෙරෙනු ඇති.\nඊට අමතරව ස්වාධීන වූ පක්ෂ 11 නියෝජිතයින් අද දිනයේදී සමගි ජන බලවේගය, ජාතික ජන බලවේගය සහ දෙමළ ජාතික සන්ධානයේ නියෝජිතයින් සමඟ ද පවතින අර්බුදයට විසඳුමක් ලෙස අන්තර්වාර පාලන ආණ්ඩුවක් සෑදීම පිළිබඳව සාකච්ඡා කිරීමට නියමිතව තිබෙනවා.\nමේ අතර, ශ්‍රී ලංකා නීතිඥ සංගමය විසින් ඉදිරිපත් කරන ලද යෝජනා මාලාව මත පදනම්ව වත්මන් අර්බුදය විසඳිම සඳහා වූ ජාතික වැඩපිලිවෙලක් සඳහා සහාය ලබාදීමට සමගි ජනබලවේගය ප්‍රමුඛ සමගි ජන සන්ධානය ඊයේ තීරණය කළා.\nඑම යෝජනාවට තමන්ගේද අනුමැතිය පවතින බවයි පාර්ලිමේන්තු මන්ත්‍රී ඩිලාන් පෙරේරා කියා සිටියේ.\nමේ අතර, අග්‍රාමාත්‍ය මහින්ද රාජපක්ෂ, හෙට (09) පෙරවරුවේ විශේෂ ප්‍රකාශයක් සිදුකර බොහෝ දුරට සිය ධුරයෙන් ඉල්ලා අස්වීමට නියමිත බවයි රජයේ අභ්‍යන්තර ආරංචි මාර්ග හිරු ප්‍රවෘත්ති අංශයට අනාවරණ කළේ.",
       "URL": "https://www.hirunews.lk/303807/සජබ-සහ-ස්වාධීන-වූ-පක්ෂ-එකොළහ-අද-නීතීඥ-සංගමය-හමුව-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1184"
}