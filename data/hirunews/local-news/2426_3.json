{
       "Source": "hirunews",
       "Timestamp": "Sunday, 27 September 2020 - 20:00",
       "Headline": "''රත්ගම විදුර\"ට අයත් ටී -56 උණ්ඩ 39ක් දේවිනිගොඩ වෙරළෙන් හමුවෙයි (ඡායාරූප)",
       "News Content": "සංවිධානාත්මක අපරාධ කල්ලි සාමාජිකයෙකු ලෙස සැලකෙන රත්ගම විදුර නමැත්තාට අයත් බව කියන ටී - 56 ගිනි අවි සඳහා යොදන උණ්ඩ තොගයක් පොලිස් විශේෂ කාර්ය බලකාය මගින් ඊයේ සොයා ගෙන තිබෙනවා.\nඒ රත්ගම - දේවිනිගොඩ ප්‍රදේශයේ නිවසක් පිටුපස මුහුදු වෙරළේ සඟවා තිබියදීයි.\nටී - 56 උණ්ඩ 39 ක් මෙලෙස ප්ලාස්ටික් නලයක බහා තිබියදී පොලීසිය සොයාගත්තා.\nපසුගිය 11 වනදාද රත්ගම විදුර නැමැත්තාගේ කල්ලියේ සාමාජිකයෙකු ටී 56 ගිනි අවි දෙකක් සමඟ හික්කඩුව කුමාරකන්ද ප්‍රදේශයේදි පොලිස් විශේෂ කාර්ය බලකාය අත්අඩංගුවට ගනු ලැබුවා.\nඑමෙන්ම තෙලිකඩ - මාබොටුවන නිවසක පැවති සාදයක් අතරතුරදී මත්ද්‍රව්‍ය සමගින් අත්අඩංගුවට ගෙන අධිකරණයට ඉදිරිපත් කෙරුණු 9 දෙනා එක් අයෙකුට රුපියල් ලක්ෂය බැගින් වූ ශරීර ඇප මත මුදා හැරීමට බද්දේගම මහේස්ත්‍රාත් අධිකරණය ඊයේ නියෝග කළා.\nසැකකරුවන් සතුව තිබී රුපියල් පන්ලක්ෂයකට අධික කේරළ ගංජා සහ මත් පෙති සොයා ගත් බවයි පොලීසිය සඳහන් කළේ. අත්අඩංගුවට ගත් සැකකරුවන් මහරගම, බොරලැස්ගමුව, මහනුවර සහ මාවනැල්ල යන ප්‍රදේශවල පදිංචිකරුවන්.\nමේ අතර, යාපනය නගරයේදී ධනුරොක් කල්ලියේ නායකයා වන ධනුෂ් නමැත්තාට පහරදීමේ සිද්ධිය සම්බන්ධයෙන් 4 දෙනෙකු අත්අඩංගුවට ගෙන තිබෙනවා. ධනුෂ් නමැත්තාට පෙරුමාල් හින්දු කෝවිල අසලදී මෝටර් රථයකින් පැමිණි පහරදී තිබුණේ පෙරේදා දිනයේයි.",
       "URL": "https://www.hirunews.lk/251252/රත්ගම-විදුර-ට-අයත්-ටී-56-උණ්ඩ-39ක්-දේවිනිගොඩ-වෙරළෙන්-හමුවෙයි-ඡායාරූප",
       "Category": "Local News",
       "Parent URL": "https://www.hirunews.lk/local-news.php?pageID=2426"
}