{
       "Source": "hirunews",
       "Timestamp": "Saturday, 30 July 2022 - 13:33",
       "Headline": "අගෝස්තු 01 වැනිදා සිට 05 වැනිදා තෙක් පාසල් පැවැත්වෙන්නේ පෙර පරිදියි (වීඩියෝ)",
       "News Content": "එළඹෙන අගෝස්තු මස 01 වැනි දින සිට දිවයිනේ සියලුම රජයේ හා රජයේ අනුමත පාසල් පෙර සතියේ පැවැත්වූ ආකාරයටම පැවැත්වීමට අධ්‍යාපන අමාත්‍යාංශය තීරණය කර තිබෙනවා.\nඒ අනුව අද (30) අධ්‍යාපන අමාත්‍ය නීතිඥ සුසිල් ප්‍රේම්ජයන්ත් සමග අධ්‍යාපන - පාසල් බලධාරින් සූම් තාක්ෂණය ඔස්සේ පැවැත්වූ රැස්වීමකදියි මේ බව තීරණය කෙරුණේ.\nපළාත් අධ්‍යාපන ලේකම්වරුන්, පළාත් අධ්‍යාපන අධ්‍යක්ෂවරුන්, කලාප අධ්‍යාපන අධ්‍යක්ෂවරුන්, කොට්ඨාස භාර නියෝජ්‍ය/සහකාර අධ්‍යාපන අධ්‍යක්ෂවරුන් සහ සියලුම විදුහල්පතිවරුන් හට පෙර පැවරූ බලය ප්‍රකාරව පාසල්වල අධ්‍යාපන පරිපාලන කටයුතු සිදු කළ හැකි වනවා.\nපාසල් සතියකට දින 03ක් පමණක් පැවැත්වෙන අතර, සඳුදා, අඟහරුවාදා හා බ්‍රහස්පතින්දා ඒ දින වනවා.\nසෙසු දිනයන්හිදී නිවෙස්ගත මාර්ග අධ්‍යයනයට දරුවන් යොමු කරන ලෙසට ද දැනුම්දී තිබෙනවා.\nඑමෙන්ම පාසල් පැමිණීමට ප්‍රවාහන අපහසුතා නොමැති පාසල්වල විදුහල්පතිවරුන්ගේ සහ ගුරුවරුන්ගේ එකඟතාව හා කලාප අධ්‍යාපන අධ්‍යක්ෂගේ අනුමැතිය මත බදාදා හා සිකුරාදා දිනවල ද පාසල් පැවැත්වීම කළ හැකියි.\nදරුවන්ට හා ගුරුවරුන්ට පහසු පරිදි නම්‍යශීලී කාලසටහනක් සැකසිය යුතු අතර, පළාත් ප්‍රවාහන අධිකාරිය පාසල් සේවය සඳහා වෙන් වූ පෞද්ගලික බස් රථ පාසල් සිසුන් ප්‍රවාහනයට යොදවන බව ද අධ්‍යාපන අමාත්‍යාංශය නිවේදනය කළා.",
       "URL": "https://www.hirunews.lk/311402/අගෝස්තු-01-වැනිදා-සිට-05-වැනිදා-තෙක්-පාසල්-පැවැත්වෙන්නේ-පෙර-පරිදියි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=980"
}