{
       "Source": "hirunews",
       "Timestamp": "Tuesday, 19 September 2017 - 13:14",
       "Headline": "විස්ස ව්‍යවස්ථාවට පටහැනියි - තුනෙන් දෙක සමග ජනමත විචාරණයකුත් අවශ්‍ය බව ශ්‍රේෂ්ඨාධිකරණය කියයි",
       "News Content": "20 වන සංශෝධන පනත් කෙටුම්පත ආණ්ඩුක්‍රම ව්‍යවස්ථාට අනුකුල නොවන බවට ශ්‍රේෂ්ඨාධිකරණය තීරණය කර ඇති බව කථානායක කරු ජයසුරිය අද පාර්ලිමේන්තුවට දැනුම් දුන්නා.\nකෙටුම්පතේ ඇතැම් වගන්ති ආණ්ඩුක්‍රම ව්‍යවස්ථාවට අනුකුල නොවන බැවින් එය පාර්ලිමේන්තුවේ තුනෙන් දෙකක බහුතරයකින් සහ ජනමත විචාරණයකින් සම්මත විය යුතු බවට ශ්‍රේෂ්ඨාධිකරණය දැනුම් දී ඇති බවයි කථානායකවරයා එහිදී ප්‍රකාශ කළේ.\nඒ අනුව ශ්‍රේෂ්ඨාධිකරණයේ මතය වී ඇත්තේ පාර්ලිමේන්තුවට ඉදිරිපත් කෙරුණු විසිවන ආණ්ඩුක්‍රම ව්‍යවස්ථා සංශෝධන පනත් කෙටුම්පතේ වගන්ති ජනතා පරමාධිත්‍ය ක්‍රියාත්මක කිරිමට අදාල තුන්වන සහ හතරවන ව්‍යවස්ථා සහ තවත් ව්‍යවස්ථා කිහිපයක් සමග නොගැලපෙන බවයි.\nනව පනත් කෙටුම්පතේ දෙවන වගන්තිය වන්නේ පළාත් සභා ජන්ද විමසීම එකම දිනයක පැවැත්විය යුතු බව සහ සියලූ පළාත් සභා විසුරුවා හරින දිනය පාර්ලිමේන්තුව විසින් නිශ්චය කරනු ලැබිය යුතු බවයි.\nඑසේම නිශ්චිත දිනයට පෙර අවසන් වන පළාත් සභාවක නිල කාලය යම් නිශ්චිත දිනයක් තෙක් දීර්ඝ කිරීම සහ එම දිනය ඉක්මවමින් ක්‍රියාත්මක වන පළාත් සභාවක නිල කාලය අදාළ නිශ්චිත දිනයේදි අවසන් කිරීම පිළිබඳව තුන්වන වගන්තියේ දැක්වෙනවා.\nයම් හේතුවක් නිසා පලාත් සභාවක් විසුරුවා හැරි විට එම පලාත් සභාවේ බලතල නිශ්චිත දිනය තෙක් පාර්ලිමේන්තුව විසින් ක්‍රියාත්මක කරනු ලැබිය යුතු බව පනත් කෙටුම් පතේ සිව්වන වගන්තියයි.\nකථානායකවරයා අද පාර්ලිමේන්තුවට දැනුම් දුන් ශ්‍රේෂ්ඨාධිකරණ මතයට අනුව එම වගන්ති 03 ම ආණ්ඩු ක්‍රම ව්‍යවස්ථාවට අනුකුල වන්නේ නැහැ.\nමේ අතර විසිවන සංශෝධන පනත් කෙටුම්පත ආණ්ඩුක්‍රම ව්‍යවස්ථාට අනුකුල නොවන බවට වු ශ්‍රේෂ්ඨාධිකරණයේ තීරණය කථානායකවරයා පාර්ලිමේන්තුවට දැනුම් දිමත් සමග ප්‍රදේශ කිහිපයක ජනතාව ඊට සතුට පලකරමින් රතිඤ්ඤ දල්වා තිබෙනවා.\nඅම්පාර, මාතර, ඇඹිලිපිටිය සහ හම්බන්තොට ආදි ප්‍රදේශවල ජනතාව එලෙස සතුට පළ කළ බවයි හිරු වාර්තාකරුවන් කියා සිටියේ.\nමේ අතර ඒකාබද්ධ විපක්ෂය නියෝජනය කරන මන්ත්‍රීවරුන් පිරිසක් අද පස්වරුවේ මැතිවරණ කොමිසමේ සභාපති මහින්ද දේශප්‍රිය මුණ ගැසී තිබුණා.",
       "URL": "https://www.hirunews.lk/171294/විස්ස-ව්‍යවස්ථාවට-පටහැනියි-තුනෙන්-දෙක-සමග-ජනමත-විචාරණයකුත්-අවශ්‍ය-බව-ශ්‍රේෂ්ඨාධිකරණය-කියයි",
       "Category": "Local News",
       "Parent URL": "https://www.hirunews.lk/local-news.php?pageID=4314"
}