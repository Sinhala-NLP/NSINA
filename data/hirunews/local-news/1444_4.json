{
       "Source": "hirunews",
       "Timestamp": "Thursday, 06 January 2022 - 19:00",
       "Headline": "ඉතිහාසය අලුත් කළ ගංජා වැටලීම (ඡායාරූප)",
       "News Content": "කුමන රක්ෂිතයේ රහසිගතව සූක්ෂම අයුරින් පවත්වාගෙන ගිය ගංජා හේනක් වටලා ගංජා කිලෝ 5788ක ප්‍රමාණයක් අත්අඩංගුවට ගැනීමට පොලිස් විශේෂ කාර්ය බලකාය පියවර ගෙන තිබෙනවා.\nසියඹලාණ්ඩුව, ලාහුගල, පොතුවිල් සහ ශාස්ත්‍රවේලි යන කඳවුරුවල නිලධාරීන් ඒකාබද්ධවයි පසුගිය දෙසැම්බර් 31 වනදා සිට අද (06) දක්වා රක්ෂිතය තුල මෙම වැටලීම් සිදුකර ඇත්තේ.\nශ්‍රී ලංකා ගුවන් හමුදාවේ බුද්ධි තොරතුරකට අනුව එම වැටලීම සිදුකර තිබෙනවා.\nකුමන රක්ෂිතයේ ඝණ වනය මැද අක්කර 4ක පමණ භූමි ප්‍රදේශයක ඉතා සරුවට වැවී තිබූ ගංජා හේන විශේෂ කාර්ය බලකාය විසින් දින 7ක පමණ අතිශය දුෂ්කර ගමකින් අනතුරුවයි වටලා ඇත්තේ.\nගුවන් හමුදාව විසින් මෙහිදී පොලිස් විශේෂ කාර්ය බලකාය වෙත විශාල දායකත්වයක් ලබාදී ඇති අතර අත්අඩංගුවට ගැනුණු ගංජා තොගය ඉතිහාසයේ පළමු වරට ගුවනින් රැගෙන ඒම විශේෂත්වයක්.\nගුවන් ගමන් වාර 6කින් අදාළ ගංජා කිලෝමීටර් 17ක පමණ දුරක් ගෙවා ශාස්ත්‍රවේලි ප්‍රදේශයට රැගෙන විත් තිබෙනවා.\nඅනතුරුව පොතුවිල් මහේස්ත්‍රාත් අධිකරණය විසින් ලබාදුන් නියෝගයක් මත එම ගංජා තොගය නාවින්න ශ්‍රී ලංකා ආයුර්වේද සංස්ථාව වෙත ඖෂධ නිශ්පාදනය සඳහා ලබාදී තිබෙනවා.\nපොලිස් විශේෂ කාර්ය බලකාය සඳහන් කළේ පසුගිය 2021 වසරේදී අවස්ථා 6කදී මෙලෙස ආයුර්වේද සංස්ථාව වෙත ඖෂධ නිශ්පාදන ක්‍රියාවලිය සඳහා අධිකරණ නියෝග මත ගංජා කිලෝග්‍රෑම් 3666යි ග්‍රෑම් 300ක ප්‍රමාණයක් ලබාදී ඇති බවයි.",
       "URL": "https://www.hirunews.lk/293221/ඉතිහාසය-අලුත්-කළ-ගංජා-වැටලීම-ඡායාරූප",
       "Category": "Local News",
       "Parent URL": "https://www.hirunews.lk/local-news.php?pageID=1444"
}