{
       "Source": "hirunews",
       "Timestamp": "Monday, 20 June 2016 - 11:24",
       "Headline": "UPDATE:අධිචෝදනා ලැබූ උඩුවේ ධම්මාලෝක හිමියන්ට ඇප - විදෙස් ගමනුත් තහනම්",
       "News Content": "බලපත්‍ර නොමැතිව අලි පැටවෙකු ළඟ තබාගැනීම සම්බන්ධයෙන් අධි චෝදනා ගොනු කර තිබූ පූජ්‍ය උඩුවේ ධම්මාලෝක හිමියන් ඇප මත මුදාහැරීමට මහාධිකරණ විනිසුරු නිශ්ශංක බන්දුල කරුණාරත්න අද නියෝග කළා.\nමීට පෙර මෙම සිද්ධියට මහේස්ත්‍රාත් අධිකරණය විසින් විත්තිකාර හිිමියන්ට නියම කර තිබූ ශරීර ඇප තුනට අමතරව අද දිනයේ තවත් රුපියල් ලක්ෂ 100 බැගින් වූ ශරීර ඇප දෙකක් මතයි මෙම මුදාහැරීම සිදුකර ඇත්තේ.\nබලපත්‍ර නොමැතිව අලි පැටවෙකු ළඟ තබාගැනීමේ සිද්ධියට චෝදනා එල්ලවූ පූජ්‍ය උඩුවේ ධම්මාලෝක හිමියන් රුපියල් ලක්ෂ 60  බැගින් වූ ශරීර ඇප තුනක් මත මුදාහැරීමට මීට පෙර නියෝග කර තිබුණා.\nඇපකරුවන් ලබන මස 4 වනදාට පෙර ඉදිරිපත් කරන ලෙසයි මහාධිකරණ විනිසුරුවරයා නියෝග කළේ.\nඅද පෙරවරුවේ නඩුව කැදවූ අවස්ථාවේදී පූජ්‍ය උඩුවේ ධම්මාලෝක හිමියන්ට අධිචෝදනා භාරදීම සිදු කෙරුණු අතර වන සංරක්ෂණ සහ වෘක්ෂලතා ආඥා පනත යටතේ චෝදනා කියවා දීම සිදු කෙරුණු බවයි හිරු අධිකරණ වාර්තාකරු කියා සිටියේ.\nඊට අමතරව  ධම්මාලෝක හිමියන්ට විදෙස් ගමන් තහනම් කළ මහාධිකරණ විනිසුරුවරයා ගුවන් ගමන් බලපත්‍රය අධිකරණයට භාරදෙන ලෙසද දැනුම්දුන්නා.\nඑමෙන්ම අගෝස්තු මස 2 වනදා සහ 3 වනදා විශේෂ මහාධිකරණ නඩුවක් ලෙස මෙය විභාග කිරීමටයි විනිසුරුවරයා නියෝග කළේ.\nකිරුලපන - පොල්හේන්ගොඩ ඇලන් මැතිණියාරාමයේදී බලපත්‍ර නොමැතිව රදවා ගෙන සිටි අලි පැටවෙකු වනජීවි නිලධාරීන් සොයාගත්තේ පසුගිය ජනවාරි මස 28 වැනිදායි.\nපසුව එම සිද්ධියට පූජ්‍ය උඩුවේ ධම්මාලෝක හිමියන් මාර්තු මස 09 වැනිදා අත්අඩංගුවට ගෙන පසුව ඇප මත මුදාහරිනු ලැබුවා.\nමෙම සිද්ධියට අදාළව ධම්මාලෝක හිමියන්ට මහේස්ත්‍රාත් අධිකරණයේ පනවා තිබූ නඩුව අවසන් කිරිමට අතිරේක මහේස්ත්‍රාත් නිශාන්ත පිරිස් පසුව  නියෝග කළා.\nඒ විත්තිකාර ධම්මාලෝක හිමියන්ට එරෙහිව නීතිපතිවරයා විසින් මහාධිකරණය හමුවේ අධිචෝදනා ගොනු කර තිබීම හේතුවෙන්.\nමෙම අධිචෝදනාවලට අදාළව අද දිනයේ මහාධිකරණය හමුවේ පෙනීසිටින ලෙසද මෙම හිමියන්ට සිතාසි නිකුත් කර තිබුණා.",
       "URL": "https://www.hirunews.lk/135997/updateඅධිචෝදනා-ලැබූ-උඩුවේ-ධම්මාලෝක-හිමියන්ට-ඇප-විදෙස්-ගමනුත්-තහනම්",
       "Category": "Local News",
       "Parent URL": "https://www.hirunews.lk/local-news.php?pageID=4998"
}