{
       "Source": "hirunews",
       "Timestamp": "Monday, 15 May 2017 - 13:53",
       "Headline": "බැඳුම්කර කොමිසමට රහසිගත ලේඛනයක් - හිටපු මහබැංකු අධිපතිත් එළියට",
       "News Content": "මහ බැංකුවේ ප්‍රශ්නගත බැඳුම්කර සිද්ධිය සම්බන්ධයෙන් විමර්ශනය කරන ජනාධිපති කොමිසමට අද රහස්‍ය ලේඛනයක් ඉදිරිපත් කෙරුණා.\nඒ, හිටපු මහබැංකු අධිපතිවරයා වෙනුවෙන් පෙනී සිටින නීතිඥයන් විසින්.\nරජයේ සුරැකුම්පත් නිකුත් කිරීමේ ක්‍රමවේදය පිළිබද අන්තර් ජාතික මූල්‍ය අරමුදල හා ලෝක බැංකුව එක්ව සිදුකළ තාක්ෂණික ඇගයීම් වාර්තාවයි මෙලෙස ඉදිරිපත් කර ඇත්තේ.\nකෙසේ නමුත් එය මහබැංකුව මෙතෙක් මහජනතාවට නිකුත් නොකළ රහස්‍ය වාර්තාවක් බවයි අද දිනයේ සාක්ෂි විභාගයට එක්වූ මහබැංකුවේ නියෝජ්‍ය අධිපතිවරයෙකු වන ආචාර්ය නන්දලාල් වීරසිංහ ප්‍රකාශ කළේ.\nකෙසේ නමුත්, එම අවස්ථාවේදී එහි රැදී සිටි හිටපු මහබැංකු අධිපති අර්ජුන මහේන්ද්‍රන් ඇතුළු පිටස්තර පුද්ගලයින් මෙන්ම එම අවස්ථාව ආවරණය කිරීම සඳහා පැමිණි මාධ්‍යවේදීන් ද එම ස්ථානයෙන් ඉවත් කෙරුණා.\nකොමිසමේ කටයුතු විනාඩි 10කට කල් තැබීමෙන් අනතුරුව යළි සාක්ෂි විමසන අවස්ථාවේදී ආවරණ කටයුතු සඳහා මාධ්‍යවේදීන් යළි ඇතුළු කර ගැනීමට පියවර ගෙන තිබෙනවා.",
       "URL": "https://www.hirunews.lk/161386/බැඳුම්කර-කොමිසමට-රහසිගත-ලේඛනයක්-හිටපු-මහබැංකු-අධිපතිත්-එළියට",
       "Category": "Local News",
       "Parent URL": "https://www.hirunews.lk/local-news.php?pageID=4516"
}