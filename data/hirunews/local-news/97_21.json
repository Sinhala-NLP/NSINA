{
       "Source": "hirunews",
       "Timestamp": "Tuesday, 15 August 2023 - 7:30",
       "Headline": "නිධන් හෑරූ ආර්ථික සංවර්ධන නිලධාරි සහ බැංකු නිලධාරියෙකු අත්අඩංගුවට",
       "News Content": "හක්මන ප්‍රදේශයේ නිධන් හාරමින් සිටි ආර්ථික සංවර්ධන නිලධාරියෙකු සහ බැංකු සේවකයෙකු ඇතුළු තවත් සැකකරුවන් හත්දෙනෙකු සහ ඒ සදහා යොදාගත් සහ උපකරණ තොගයක් සමග ඊයේ (14) අත්අඩංගුවට ගත් බව හක්මන පොලීසිය පවසනවා.\nහක්මණ, නරවැල්පිට උතුර ප්‍රදේශයේ ස්ථානයක කිසියම් පිරිසක් විසින් නිධන් හාරමින් සිටින බවට හක්මණ පොලිසියට ලද තොරතුරක් මත වැටලීමක් සිදුකොට තිබෙනවා.\nඑහිදී සැකකරුවන් හත්දෙනෙකු සහ අලවංගු දෙකක්, උදළු දෙකක්, තාච්චි සහ පුද පූජා සදහා භාවිතා කරන පලතුරු, සුවද කුඩු හා පිරිත් නූල් ඇතුළු භාණ්ඩ සහ ද්‍රව්‍ය විශාල ප්‍රමාණයක් අත්අඩංගුවට ගත් බව පොලීසිය පවසනවා.\nපොලිසිය විසින් අත්අඩංගුවට ගත් සැකකරුවන් අතර එම ප්‍රදේශයේ පදිංචි ආර්ථික සංවර්ධන නිලධාරියෙකු සහ හක්මන ප්‍රදේශයේ ග්‍රාමීය බැංකුවක සේවය කරන ක්ෂේත්‍ර නිලධාරියෙකු ඇතුළු පිරිසක්ද සිටින බවයි අප වාර්තාකරු පවසන්නේ.\nඅත්අඩංගුවට ගෙන ඇති සැකකරුවන් පිළිබඳ විමර්ශනවලින් අනතුරුව දෙයියන්දර අධිකරණය වෙත ඉදිරිපත් කිරීමට නියමිතයි.",
       "URL": "https://www.hirunews.lk/344855/නිධන්-හෑරූ-ආර්ථික-සංවර්ධන-නිලධාරි-සහ-බැංකු-නිලධාරියෙකු-අත්අඩංගුවට",
       "Category": "Local News",
       "Parent URL": "https://www.hirunews.lk/local-news.php?pageID=97"
}