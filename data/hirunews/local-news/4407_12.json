{
       "Source": "hirunews",
       "Timestamp": "Sunday, 23 July 2017 - 19:02",
       "Headline": "සියලූම විනිසුරුවරුන්ගේ ආරක්ෂාවට පියවර ගන්නැයි ජනපතිගෙන් පොලිස්පතිට උපදෙස්",
       "News Content": "යාපනය මහාධිකරණ විනිසුරු එම්. ඉලංචේලියන් මෝටර් රථයකින් ගමන් කරමින් සිටියදී එල්ලවූ වෙඩි ප්‍රහාරයත් සමග විනිසුරුවරුන්ගේ ආරක්ෂාව වෙනුවෙන් විශේෂ වැඩපිළිවෙලක් ක්‍රියාවට නංවන ලෙස ජනාධිපති මෛත්‍රිපාල සිරිසේන පොලිස්පතිවරයාට උපදෙස් ලබාදී තිබෙනවා.\nඑමෙන්ම විශේෂ පොලිස් කණ්ඩායම් යොදවා මෙම සිදුවීම පිළිබඳ පුළුල් පරීක්ෂණයක් වහාම සිදුකරන ලෙසයි ජනාධිපතිවරයා දැනුම්දී ඇත්තේ.\nයාපනය මහාධිකරණ විනිසුරු එම් ඉලන්චේලියන් මෝටර්  රථයකින් ගමන් කරමින් සිටියදී එල්ලවූ වෙඩි ප්‍රහාරය ජනාධිපති මෛත්‍රීපාල සිරිසේන හෙළා දැක තිබෙනවා.\nඑම වෙඩි තැබීමෙන් ජීවිතක්ෂයට පත්වූ පොලිස් සැරයන් සරත් ප්‍රේමචන්ද්‍රගේ අභාවය පිළිබඳව ජනාධිපතිවරයා සිය බලවත් කණගාටුව පළ කරන බවයි ජනාධිපති මාධ්‍ය ඒකකය නිකුත් කළ නිවේදනයක දැක්වෙන්නේ.\nසිය ජීවිතය බේරාගැනීමට දිවි දුන් පොලිස් නිලධාරියාගේ පශ්චාත් මරණ පරීක්ෂණය සිදුවූ අවස්ථාවේදී එම ස්ථානයට පැමිණි යාපනය මහාධිකරණ විනිසුරු එම්. ඉලංචේලියන්, මියගිය නිලධාරියාගේ බිරිඳට ආචාර කර හඩා වැළපෙමින් සිය ශෝකය පළ කර තිබෙනවා.\nයාපනය නල්ලූර් ප්‍රදේශයේදී සිදුවූ වෙඩි තැබීමෙන් මියගිය 57 හැවිරිදි පොලිස් සැරයන් සරත් ප්‍රේමචන්ද්‍රගේ පශ්චාත් මරණ පරීක්ෂණ කටයුතු අද උදෑසන යාපනය රෝහලේදී සිදු කෙරුණු අතර, එම අවස්ථාවට ඔහුගේ බිරිඳද සහභාගිවී සිටියා.\nඑමෙන්ම වෙඩි තැබීමෙන් තුවාල ලබා රෝහල්ගතව සිටින අනෙක් පොලිස් නිලධාරියාගේ සුවදුක් බැලීමටද යාපනය මහාධිකරණ විනිසුරුවරයා ගොස් තිබුණා.\nවිද්‍යා ඝාතන නඩුවේ විනිසුරුවරයෙකු වූ මානික්කවාසගම් ඉලංචේලියන්ගේ රථයට ආරක්ෂාව සපයමින් පිටුපසින් ගමන් කළ යතුරුපැදියට වෙඩි ප්‍රහාරයක් එල්ලවී තිබුණේ ඊයේ පස්වරුවේයි.\nයාපනය ශික්ෂණ රෝහලේ ප්‍රතිකාර ලබමින් සිටි මෙම පොලිස් සැරයන්වරයා අද අලූයම මියගිය අතර, පශ්චාත් මරණ පරීක්ෂණයේදී අනාවරණ වූයේ උදර ප්‍රදේශයට වෙඩි ප්‍රහාරයක් එල්ලවීමෙන් අභ්‍යන්තර රුධිර වහනයක් සිදුවී මෙම මරණය සිදුව ඇති බවටයි.\nසිද්ධිය සම්බන්ධයෙන් පුද්ගලයන් දෙදෙනෙකු මේ වන විට අත්අඩංගුවට ගෙන ඇති බවයි පොලීසිය සඳහන් කළේ.\nමෙලෙස අත්අඩංගුවට ගෙන ඇත්තේ වෙඩි තැබීමේ සිද්ධියට සම්බන්ධ ප්‍රධාන සැකකරුගේ වැඩිමහල් සොහොයුරා සහ තවත් පුද්ගලයෙකුයි.\nවෙඩි තැබීම සදහා භාවිත කළ පිස්තෝලය සිද්ධිය වූ ස්ථානයේ තිබී සොයා ගත් අතර, සැකකරුවන් පැමිණි බවට සැක කෙරෙන යතුරුපැදියක් ද  එම ස්ථානයේ තිබී හමුවුණා.\nඑමෙන්ම තමන් ඉලක්ක කරගනිමින් මෙම වෙඩි ප්‍රහාරය එල්ල කර ඇති බවට යාපනය මහාධිකරණ විනිසුරුවරයා ප්‍රකාශ කළත්, පොලිස් මූලස්ථානයේ අද පැවති මාධ්‍ය හමුවකට එක්වෙමින් පොලිස් මාධ්‍ය ප්‍රකාශක, පොලිස් අධිකාරී රුවන් ගුණසේකර කියා සිටියේ මෙම වෙඩි ප්‍රහාරය අනපේක්ෂිත සිදුවීමක් බවයි.\nමේ අතර මල්වතු පාර්ශවයේ අනුනායක පූජ්‍ය දිඹුල්කුඹුරේ විමලධම්ම හිමියන් ද මෙම වෙඩි තැබීමේ සිද්ධිය සම්බන්ධයෙන් අදහස් පළ කරමින් කියා සිටියේ මෙම ක්‍රියාව තරයේ හෙළා දකින බවයි.\nඑමෙන්ම නල්ලූර් හිදී ඊයේ සිදුවූ වෙඩි තැබීමට විරෝධය පළ කරමින් උතුර පළාතේ සියලූම පෞද්ගලික බස් රථ හෙට දිනයේදී වර්ජනයක් ආරම්භ කිරීමටද තීරණය කර තිබෙනවා.",
       "URL": "https://www.hirunews.lk/166582/සියලූම-විනිසුරුවරුන්ගේ-ආරක්ෂාවට-පියවර-ගන්නැයි-ජනපතිගෙන්-පොලිස්පතිට-උපදෙස්",
       "Category": "Local News",
       "Parent URL": "https://www.hirunews.lk/local-news.php?pageID=4407"
}