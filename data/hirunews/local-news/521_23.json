{
       "Source": "hirunews",
       "Timestamp": "Tuesday, 21 February 2023 - 18:58",
       "Headline": "වංචා සහගත ලෙස ශුක්‍රාණු දන් දුන් ඔස්ට්‍රෙලියානුවෙකුට වැඩ වරදින ලකුණු",
       "News Content": "ව්‍යාජ අනන්‍යතාවන් හතරක් භාවිත කරමින් ඔස්ට්‍රෙලියාවේ ශුක්‍රාණු පරිත්‍යාගශීලියෙකු විසින් දරුවන් 60කට අධික සංඛ්‍යාවකට උපත දුන් බව සඳහන්වන පුවතක් ඉන්ඩිපෙන්ඩන්ට් සඟරාව වාර්තා කරනවා.\nඉන්ඩිපෙන්ඩන්ට් සඟරාවේ වාර්තාවට ඌණ පූර්ණ සපයමින් NDTV පුවත් සේවය වාර්තා කරන්නේ අදාල තැනැත්තා විසින් ව්‍යාජ අනන්‍යතා භාවිත කරමින් සිදු කරන ලද මෙම වංචාව හෙළිදරව් වී ඇත්තේ ඔස්ට්‍රෙලියානු සමරිසි ප්‍රජාවේ සාමාජිකයන් කිහිපදෙනෙකු තමන් දෙමාපියන් වීමේ සතුට සැමරීම සඳහා පැවැත් වූ උත්සවයක දී එක ම හැඩරුව සහිත දරුවන් කිහිප දෙනෙකු ම දක්නට ලැබීමේ සිද්ධියක් අදාලව ලද පැමිණිල්ලක් විභාග කිරීමෙන් අනතුරුව බවයි.\nඅදාල දෙමාපියන්ට මතු වූ මෙම සැකය ගැන ඔවුන් විසින් ශුක්‍රාණු ලබා ගත් බැංකු වෙත පැමිණිල්ලක් කර ඇති අතර එහි දී අදාල තැනැත්තා ව්‍යාජ අනන්‍යතා භාවිත කරමින් මෙලෙස ශුක්‍රාණු ලබා දී ඇති බවත් එම දරුවන්ගේ දෙමාපියන්ගෙන් විශාල තෑගිභෝග ලබාගෙන ඇති බවත් හෙළිදරව් වී තිබෙනවා.\nමෙම වංචාව සම්බන්ධයෙන් fertility first නැමති ශුක්‍රාණු බැංකුවේ වෛද්‍ය ඈන් ක්ලාක් නිවුස් ක්‍රොප් පුවත් සේවයට පවසා ඇත්තේ, අදාල තැනැත්තා තම ආයතනය වෙත පැමිණ ඇත්තේ එක් වරක් පමණක් බවයි.\nකෙසේ නමුත් ඔස්ට්‍රෙලියාවේ පවතින මානව පටක පනත මගින් වෙනත් පුද්ගලයෙකුගේ අවයව හෝ පටක විකිණීම හෝ හුවමාරු කිරීම හෝ වරදක් වන අතර ඒවා පරිත්‍යාග කිරීමේ දී මුදලක් හෝ ත්‍යාග ලබා ගැනීමත් තහනම් කර තිබෙනවා.\nඒ අනුව NDTV මාධ්‍ය වාර්තා වැඩිදුරත් සඳහන් කරන්නේ, මේ සඳහා වැරදිකරුවකු වන අයෙකුට උපරිම වසර 15ක සිර දඬුවමක් හිමි වන බවයි.\nකෙසේ නමුත් මේ පුවත වාර්තා වීමත් සමඟ මෙලෙස ශුක්‍රාණු බැංකුවලින් ශුක්‍රාණු ලබාගත් දෙමාපියන් විසින් ඕස්ට්‍රෙලියාව පුරා IVF සායන හා සම්බන්ධ වීමට උත්සහ දරමින් සිටින බවයි එම මාධ්‍ය වාර්තා සඳහන් කරන්නේ.",
       "URL": "https://www.hirunews.lk/327966/වංචා-සහගත-ලෙස-ශුක්‍රාණු-දන්-දුන්-ඔස්ට්‍රෙලියානුවෙකුට-වැඩ-වරදින-ලකුණු",
       "Category": "Local News",
       "Parent URL": "https://www.hirunews.lk/local-news.php?pageID=521"
}