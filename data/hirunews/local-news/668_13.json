{
       "Source": "hirunews",
       "Timestamp": "Wednesday, 14 December 2022 - 7:12",
       "Headline": "ආහාර සුරක්ෂිතතාව ඇති කිරීම සඳහා ජාතික ප්‍රතිපත්තියක්",
       "News Content": "ආහාර සුරක්ෂිතතාව ඇති කිරීම සඳහා ජාතික ප්‍රතිපත්තියක් ගෙන එන බව ජනාධිපති රනිල් වික්‍රමසිංහ පවසනවා.\nආහාර සුරක්ෂිතතාව හා පෝෂණය පිළිබඳ ඒකාබද්ධ යාන්ත්‍රණ කමිටු නියෝජිතයන් දැනුවත් කිරීම වෙනුවෙන් අරලියගහ මන්දිරයේ ඊයේ (13) පැවති සාකච්ඡාවට එක්වෙමින් ජනාධිපතිවරයා කියා සිටියේ ඒ සඳහා ඉදිරියේ දී නව නීති හඳුන්වාදීමටද බලාපොරොත්තු වන බව යි.\nඊට අදාළ පනත් කෙටුම්පත පාර්ලිමේන්තුවට ඉදිරිපත් කිරීමට සැලසුම් කර ඇති බව ද ජනාධිපතිවරයා සඳහන් කළා.\nආහාර සුරක්ෂිතතාව සහ ජනතාවගේ පෝෂණ තත්ත්වය තහවුරු කිරීමේ දී නිවැරදි දත්ත ලබා ගැනීමේ අවශ්‍යතාවය සම්බන්ධයෙන්ද ජනාධිපතිවරයා මෙහි දී පැහැදිලි කළා.\nමෙම වැඩසටහන සාර්ථක කර ගැනීම සඳහා ජාතික මට්ටමේ සිට ප්‍රාදේශීය ලේකම්, ග්‍රාම නිලධාරි දක්වා සියලු‍ දෙනාගේ දායකත්වය අවශ්‍ය බව ජනාධිපතිවරයා අවධාරණය කළ අතර, එහි දී රාජ්‍ය අංශයට පමණක් නොව පෞද්ගලික අංශයට ද විශාල කාර්යභාරයක් පැවරී ඇති බව පෙන්වා දුන්නා.\nමෙරට කෘෂිකර්මාන්තය නඟා සිටුවීම සඳහා දිගුකාලීන වැඩපිළිවෙළක් අවශ්‍ය බව ද මෙහි දී ජනාධිපතිවරයා සඳහන් කළ බවයි ජනාධිපති මාධ්‍ය අංශය නිවේදනය කළේ.\nකෘෂි නවීකරණ වැඩසටහන පිළිබඳ මේ වන විටත් රජය අවධානය යොමු කර ඇති බවත් ජනාධිපති රනිල් වික්‍රමසිංහ වැඩිදුරටත් මෙහි දී කියා සිටියා.\nමෙහි දී අදහස් දැක්වූ අග්‍රාමාත්‍ය දිනේෂ් ගුණවර්ධන පෙන්වා දුන්නේ, රට තුළ ආහාර සුරක්ෂිතතාව තහවුරු කිරීමත් සමඟ විදේශ විනිමය ද ඉතිරි කර ගත හැකි බවයි.\nමේ අතර, බලය බෙදීම සම්බන්ධයෙන් සාධනීය සාකච්ඡාවක් ජනාධිපතිවරයා සමඟ ඊයේ පැවති බව දෙමළ ජනතා ජාතික සන්ධානයේ නායක පාර්ලිමේන්තු මන්ත්‍රී සී.වී. විග්නේෂ්වරන් ප්‍රකාශ කළා.\nජනාධිපති රනිල් වික්‍රමසිංහගේ ප්‍රධානත්වයෙන් ජනාධිපති කාර්යාලයේදී සර්ව පාක්ෂික සමුළුව පැවැත්වුණේ ජාතික ගැටළු සම්බන්ධයේ විසඳුම් සෙවීමට අදාළවයි.\nමෙම සමුළුවට අග්‍රාමාත්‍ය දිනේෂ් ගුණවර්ධන, කථානායක මහින්ද යාපා අබේවර්ධන, විපක්ෂ නායක සජිත් ප්‍රේමදාස ඇතුලු පාර්ලිමේන්තුව නියෝජනය කරන දේශපාලන පක්ෂ නායකයින් එක්ව සිටියා.\nකෙසේ වෙතත් ජාතික ජනබලවේගයේ නායක පාර්ලිමේන්තු මන්ත්‍රී අනුර කුමාර දිසානායක හෝ එම පක්ෂයේ කිසිවෙකු මෙම සමුළුවට සහභාගි වී සිටියේ නැහැ.",
       "URL": "https://www.hirunews.lk/322634/ආහාර-සුරක්ෂිතතාව-ඇති-කිරීම-සඳහා-ජාතික-ප්‍රතිපත්තියක්",
       "Category": "Local News",
       "Parent URL": "https://www.hirunews.lk/local-news.php?pageID=668"
}