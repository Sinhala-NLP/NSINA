{
       "Source": "hirunews",
       "Timestamp": "Saturday, 02 April 2022 - 20:03",
       "Headline": "සඳුදා උදෑසන 6 තෙක් දිවයිනටම ඇඳිරි නීතිය දැන් ක්‍රියාත්මකයි - හෙට බස් සහ දුම්රිය නැහැ (වීඩියෝ)",
       "News Content": "අද පස්වරු 6 සිට සඳුදා පෙරවරු 6 දක්වා දිවයින පුරා පනවන ලද ඇඳිරි නීතිය මේ වන විට ක්‍රියාත්මකයි.\nරජයේ ප්‍රවෘත්තී දෙපාර්තමේන්තුව සඳහන් කලේ මහජන ආඥා පනතේ ජනාධිපතිවරයාට පැවරී ඇති බලතල අනුව මෙම ඇඳිරි නීතිය පනවා ඇති බවයි.\nඇඳිරි නීතිය නිවේදනය කිරීමත් සමඟ ප්‍රදේශ රැසක ජනතාව භාණ්ඩ මිලදී ගැනීම සඳහා වෙළඳසැල් වෙත විශාල ලෙස එක්රැස්වූ බවයි හිරු වාර්තාකරුවන් සඳහන් කළේ.\nකෙසේ වෙතත් ඇඳිරි නීතිය පනවා තිබුනද ප්‍රධාන නගර වල සිට ගම්මාන වෙත මගීන් ප්‍රවාහනය කිරීම සඳහා ශ්‍රී ලංගම බස් රථ අද අවසන් ගමන් වාරය දක්වා ධාවනය කිරීමට උපදෙස් ලබා දිී ඇති බව ප්‍රවාහන අමාත්‍ය දිලුම් අමුණුගම ප්‍රකාශ කළා.\nඅමාත්‍යවරයා හිරු ප්‍රවෘත්තී අංශයට කියා සිටියේ හෙට දිනයේ කිසිදු බස් රථයක් ධාවනය නොවෙන බවයි.\nඑමෙන්ම සියලු පෞද්ගලික බස් රථ ධාවන කටයුතු අද රාත්‍රී 7 න් පසුව අත්හිටුවන බව ලංකා පෞද්ගලික බස් හිමියන්ගේ සංගමයේ සභාපතී ගැමුණු විජේරත්න කියා සිටියා.\nදුම්රිය දෙපාර්තමේන්තුව සඳහන් කලේ රාත්‍රිී තැපැල් දුම්රිය හැර අද දිනට නියමිත සියලු දුම්රිය අද මධ්‍යම රාත්‍රිය දක්වා සාමාන්‍ය පරිදි ධාවනය කෙරෙන බවයි.\nකෙසේ වෙතත් හෙට දිනයේ කිසිදු මගී ප්‍රවාහන දුම්රියක් ධාවනය නොවන බව එම දෙපාර්තමේන්තුව ප්‍රකාශ කළා.\nමේ අතර සිවිල් ගුවන් සේවා අධිකාරියේ සභාපති කියා සිටියේ ඇඳිරිනීති කාල සීමාව තුල විදේශ ගත වන පුද්ගලයන්ට ගුවන් ගමන් බලපත්‍රය ඇඳිරි නීති බලපත්‍රයක් ලෙස භාවිතා කළ හැකි බවයි.\nඑමෙන්ම, විදේශයන්හි සිට මෙරටට පැමිණෙන පුද්ගලයන්ට ගුවන් ටිකට්පත ලබා දීමෙන් පසු ලබා දෙන බලපත්‍රය භාවිතා කරමින් ඇඳිරි නීති කාලයේදී නිවෙස් වෙත ගමන් කිරීමට හැකි වනවා.",
       "URL": "https://www.hirunews.lk/301045/සඳුදා-උදෑසන-6-තෙක්-දිවයිනටම-ඇඳිරි-නීතිය-දැන්-ක්‍රියාත්මකයි-හෙට-බස්-සහ-දුම්රිය-නැහැ-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1254"
}