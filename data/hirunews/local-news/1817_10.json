{
       "Source": "hirunews",
       "Timestamp": "Friday, 16 July 2021 - 12:38",
       "Headline": "පස්වන දිනටත් ගුරුවරුන් අද වර්ජනයේ (වීඩියෝ)",
       "News Content": "ලංකා ගුරු සේවා සංගමය ඇතුළු ගුරු සංගම් 14 කට අයත් ගුරුවරුන් ආරම්භ කළ ඔන්ලයින් ඉගැන්වීම් කටයුතුවලින් ඉවත් වීමේ වෘත්තීය ක්‍රියාමාර්ගය අද පස්වන දිනටත් ක්‍රියාත්මකයි.\nගුරු වෘත්තීය සමිති නායකයින් බලහත්කාරයෙන් නිරෝධායනය කිරීමට එරෙහිව සහ තවත් ඉල්ලීම් කිහිපයක් මුල් කර ගනිමින් මෙම වැඩ වර්ජනය ආරම්භ කෙරුණා.\nකොතලාවල ආරක්ෂක විශ්වවිද්‍යාල පනත් කෙටුම්පතට එරෙහි විරෝධතාවයේදී නිරෝධායන නීති කඩකල බවට චෝදනා කරමින් ලංකා ගුරු සංගමයේ ලේකම් ජෝශප් ස්ටාලින් ඇතුළු පිරිසක් පසුගිය 8 වනදා අත්අඩංගුවට ගෙන ඇප මත මුදා හැරීමෙන් පසු, පොලීසිය විසින් නිරෝධායනයට යොමු කෙරුණා.\nඑලෙස නිරෝධානයට යොමුකළ වෘත්තීය සමිති සාමාජිකයින් පිරිස තවමත් එම මධ්‍යස්ථානවල රඳවා සිටින අතර ඔවුන්ගේ සුවදුක් විමසීම සඳහා ලංකා ගුරු සංගමයේ සාමාජිකයන් පිරිසක් අද මුලතිව් ගුවන් හමුදා කඳවුර වෙත පැමිණියා.\nමේ අතර, මෙම ගැටලුව සහ ගුරුවරුන්ගේ වැටුප් වැඩි කිරීම ඇතුළු ඉල්ලීම් කිහිපයක් මුල් කර ගනිමින් සංවිධාන කෙරුණු උද්ඝෝෂනයක් අද ජනාධිපති ලේකම් කාර්යාලය ඉදිරිපිට පැවැත්වුණා. එමෙන්ම, පොළොන්නරුව, නුවරඑළිය, කුරුණෑගල, ගාල්ල යන දිස්ත්‍රික්කවල ද විරෝධතා අද පැවැත්වුණා.",
       "URL": "https://www.hirunews.lk/277113/පස්වන-දිනටත්-ගුරුවරුන්-අද-වර්ජනයේ-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1817"
}