{
       "Source": "hirunews",
       "Timestamp": "Thursday, 30 January 2020 - 6:09",
       "Headline": "කොරෝනා මරණ 170 දක්වා ඉහළට - ලොව පුරා ආසාදිතයන් 7805 ක්",
       "News Content": "මාරාන්තික නව කොරෝනා වෛරසය හේතුවෙන් මේ වනවිට චීනයේ පුද්ගලයින් 170 දෙනෙකු මියගොස් ආසාදිතයන් 7711 දෙනෙකු වාර්තාවන බව විදෙස් වාර්තා සඳහන් කළා.\nඑම වාර්තා තවදුරටත් සඳහන් කළේ කොරෝනා වෛරසය ආසාදිතයන් චීනය ඇතුලූ රටවල් විස්සකින් වාර්තාවන අතර, එය සංඛ්‍යාත්මකව 7805 ක් බවයි.\nචීනයට අමතරව, තායිලන්තයෙන් වෛරස ආසාදිතයන් 14 දෙනකු, සිංගප්පූරුවෙන් 10 දෙනෙකු, හොංකොං සහ තායිවානය වැනි රටවලින් වෛරස ආසාදිතයන් 8 දෙනෙකු බැගින් වාර්තාවනවා.\nඑමෙන්ම පවතින තත්ත්වය හමුවේ ලෝක සෞඛ්‍ය සංවිධානයේ විශේෂ රැස්වීමක් අද පැවැත්වෙනවා.\nඑහිදී මාරාන්තික කොරෝනා වෛරසය පැතිර යාමේ තත්ත්වය සැළකිල්ලට ගෙන ලොව පුරා හදිසි තත්ත්වයක් ප්‍රකාශයට පත් කරන්නේද නැද්ද යන්න සම්බන්ධයෙන් සාකච්ඡා කෙරෙනු ඇති.\nකොරෝනා වෛරසය පැතිර යාමත් සමඟ මේ වසරේ පළමු කාර්තුවේ චීනයේ ආර්ථික වර්ධනය 5% දක්වා හෝ ඊටත් වඩා පහතට වැටෙනු ඇති බව එරට ආර්ථික විශ්ලේෂකයින් පෙන්වා දුන්නා.\nඔවුන් පුරෝකථනය කර ඇත්තේ කොරෝනා වෛරසයේ බලපෑම පෙබරවාරි මස මැද භාගය වනවිට උපරිම තත්ත්වයට පත්වනු ඇති බවටයි.\nමාර්තු අවසානය පමණ වනවිට එහි බලපෑම අවසන් වනු ඇති බවටද විශ්වාසය පළවනවා.\nමේ අතර ලොව ප්‍රකට අලිබබා සමාගමේ නිර්මාතෘ සහ චීනයේ ධනවත්ම මිනිසා ලෙස සැළකෙන ජැක් මා ඇමරිකන් ඩොලර් මිලියන 14.4 ක මුදලක් කොරෝනා වෛරසය මැඩලීම සඳහා ප්‍රතිජීවකයක් සොයාගැනීමට ලබාදෙන බවට ප්‍රකාශ කර තිබෙනවා.",
       "URL": "https://www.hirunews.lk/233346/කොරෝනා-මරණ-170-දක්වා-ඉහළට-ලොව-පුරා-ආසාදිතයන්-7805-ක්",
       "Category": "Local News",
       "Parent URL": "https://www.hirunews.lk/local-news.php?pageID=2927"
}