{
       "Source": "hirunews",
       "Timestamp": "Friday, 21 May 2021 - 18:06",
       "Headline": "වැලිගම සිද්ධියට අත්අඩංගුවට ගත් පොලිස් නිලධාරීන් රිමාන්ඩ්",
       "News Content": "වැලිගම නගරයේදී පුද්ගලයකු බරපතළ තුවාල ලබා ජීවිතක්ෂයට පත්වීම සම්බන්ධයෙන් අත්අඩංගුවට ගත් පොලිස් නිලධාරීන් දෙදෙනා ලබන 28 වනදා දක්වා රක්ෂිත බන්ධනාගාර ගතකර තිබෙනවා.\nමාතර මහේස්ත්‍රාත් අධිකරණයයි අද මෙම නියෝගය ලබාදුන්නේ.\nරාජකාරී පැහැර හැරීමේ චෝදනා යටතේයි මාතර කොට්ඨාශ අපරාධ විමර්ශන ඒකකය විසින් ඊයේ (20) රාත්‍රියේ මෙම නිලධාරීන් අත්අඩංගුවට ගෙන තිබුණේ.\nපසුගිය 17 වනදා වැලිගම බස් නැවතුම්පොළට ආසන්නයේදී මිදිගම ප්‍රදේශයේ පදිංචි පුද්ගලයකු බරපතළ තුවාල ලබා ජීවිතක්ෂයට පත්ව තිබුණා.\nඥාතීන් චෝදනා කළේ මෙම මරණය සම්බන්ධයෙන් තමන්ට පොලිසිය පිළිබඳව සැකයක් පවතින බවයි.\nසිද්ධිය සම්බන්ධයෙන් ආපනශාලාවක සේවයේ නියුතු පුද්ගලයෙක් ද මේ වනවිට අත්අඩංගුවට ගෙන තිබෙනවා.\nමෙම සිද්ධියට අදාලව බස් රථයේ රියදුරු සහ කොන්දොස්තරවරයාද පොලිසිය විසින් අත්අඩංගුවට ගෙන ඇති බවයි සඳහන් වන්නේ.\nසිද්ධිය සම්බන්ධයෙන් වැඩිදුර විමර්ශන ක්‍රියාත්මකයි.",
       "URL": "https://www.hirunews.lk/272058/වැලිගම-සිද්ධියට-අත්අඩංගුවට-ගත්-පොලිස්-නිලධාරීන්-රිමාන්ඩ්",
       "Category": "Local News",
       "Parent URL": "https://www.hirunews.lk/local-news.php?pageID=1938"
}