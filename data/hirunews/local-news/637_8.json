{
       "Source": "hirunews",
       "Timestamp": "Thursday, 29 December 2022 - 7:39",
       "Headline": "ගොවි ගිණුම්වලටම අද බැර වෙන මුදල්",
       "News Content": "ආසියානු සංවර්ධන බැංකුව විසින් මෙරට සියලු‍ම ගොවීන්ට ලබාදීම සඳහා පිරිනමන ලද රුපියල් බිලියන 08ක මුදල ගොවි ගිණුම්වලටම බැර කිරීම අද (29) දිනයේ දී නිල වශයෙන් සිදු කිරීමට නියමිත යි.\nමෙවර මහ කන්නයේදී වී වගා කරන භූමි ප්‍රමාණය හෙක්ටයාර් ලක්ෂ 08ක් වන අතර, මේ වනවිටත් වගා කටයුතු ආරම්භ කර ඇති හා අවසන් කර ඇති කුඹුරු බිම් ප්‍රමාණය හෙක්ටයාර් 760,000 ඉක්මවා තිබෙනවා.\nඑම කුඹුරු ප්‍රමාණය අයත් ගොවි පවුල් සංඛ්‍යාව මිලියන 1.2ක් වන අතර පසුගිය මහ කන්නයේදී සිදු වූ අස්වනු හානිය සැළකිල්ලට ගනිමින් ජනාධිපතිවරයාගේ ඉල්ලීම පරිදි ආසියානු සංවර්ධන බැංකුව විසින් රුපියල් බිලියන 08ක මුදලක් මෙරටට ලබා දුන්නා.\nඒ අනුව එම මුදල් කුඹුරු හෙක්ටයාර් 01ක් ඇති ගොවීන් සඳහා රුපියල් 10,000ක් සහ කුඹුරු හෙක්ටයාර් 02ක් ඇති ගොවීන්ට රුපියල් 20,000ක් වශයෙන් ගොවි ගිණුම්වලටම බැර කරන ලෙස කෘෂිකර්ම අමාත්‍ය මහින්ද අමරවීර ගොවිජන සංවර්ධන දෙපාර්තමේන්තුවට උපදෙස් ලබා දී තිබෙනවා.\nමෙම මුදල් ගොවි ගිණුම්වලට නිල වශයෙන් බැර කිරීම කෘෂිකර්ම අමාත්‍ය මහින්ද අමරවීරගේ ප්‍රධානත්වයෙන් අද පෙරවරු 10.00ට කෘෂිකර්ම අමාත්‍යාංශයේ දී සිදු කිරීමට නියමිත යි.",
       "URL": "https://www.hirunews.lk/323789/ගොවි-ගිණුම්වලටම-අද-බැර-වෙන-මුදල්",
       "Category": "Local News",
       "Parent URL": "https://www.hirunews.lk/local-news.php?pageID=637"
}