{
       "Source": "hirunews",
       "Timestamp": "Saturday, 10 February 2018 - 21:01",
       "Headline": "අනුරාධපුර දිස්ත්‍රික්කයේ ඡන්ද ගණනය කිරීම අවසන්",
       "News Content": "අනුරාධපුර දිස්ත්‍රික්කයේ ඡන්ද ගණනය කිරීමේ කටයුතු මේ වනවිට අවසන් වී තිබෙනවා.\nදිස්ත්‍රික් ලේකම් ආර්.එම්. වන්නිනායක හිරු ප්‍රවෘත්ති අංශයට සඳහන් කළේ අද මධ්‍යම රාත්‍රියට පෙර ප්‍රතිඵල නිකුත් කිරීමේ හැකියාව පවතින බවයි.\nමේ අතර කළුතර දිස්ත්‍රික් ලේකම් යූ.ඩී.සී. ජයලාල් හිරු ප්‍රවෘත්ති අංශයට සඳහන් කළේ ඡන්දය ගණනය කිරීමේ කටයුතු අවසන් අදියරයේ පවතින බවයි.\nපළාත්පාලන ආයතන ඡන්ද විමසීමට අදාළව ඡන්දය ගණනය කිරීමේ කටයුතු  මේ වනවිට යුහුසුළුව සිදු කෙරෙනවා.\nහම්බන්තොට දිස්ත්‍රික්කයේ ඡන්ද ගණනය කිරීමේ කටයුතු සියයට 50 කින් පමණ අවසන් වී ඇති බවට තොරතුරු ලැබී ඇති බවයි  හම්බන්තොට දිස්ත්‍රික් තේරීම් භාර නිලධාරී ඩබ්ලිව්.එච්. කරුණාරත්න කියා සිටියේ.\nපළාත් පාලන ආයතන 340 ක් සඳහා සභිකයින් 8325 ක් තෝරා ගැනීමට අද පෙරවරු 07 ට ආරම්භ වූ ඡන්ද විමසීම පස්වරු 04 ට අවසන් වුණා.\nමේ වනවිට ඡන්ද මධ්‍යස්ථානවල ගණන් කිරීමේ කටයුතු ආරම්භ වී ඇති බවයි දිස්ත්‍රික් තේරීම් භාර නිලධාරීන් සඳහන් කළේ.\nමෙවර ඡන්ද මධ්‍යස්ථාන තුළම ඡන්දය ගණන් කිරීම සිදුකිරීම විශේෂත්වයක්.\nදිවයින පුරා ඡන්ද මධ්‍යස්ථාන 13,374 කදී ඡන්ද විමසීම සිදුකෙරුණු අතර, ඡන්දය ප්‍රකාශ කිරීම සඳහා සුදුසුකම් ලබාසිටි ඡන්දදායකයින්ගේ සංඛ්‍යාව එක්කෝටි 57 ලක්ෂ 8,066 ක්.\nමහ නගර සභා 24 ක්, නගර සභා 41 ක් සහ ප්‍රාදේශීය සභා 275 ක් සඳහා සභිකයින් තෝරා ගැනීම සිදුකෙරෙන අතර, දේශපාලන පක්ෂ 43 කින් සහ ස්වාධීන කණ්ඩායම් 222 කින් අපේක්ෂකයින් 57,095 ක් ඒ සඳහා ඉදිරිපත්ව සිටියා.\nකොළඹ දිස්ත්‍රික්කයේ ඡන්දය ප්‍රකාශ කිරීම ප්‍රශස්ත මට්ටමක පැවති බව දිස්ත්‍රික් ලේකම් සුනිල් කන්නන්ගර ප්‍රකාශ කළා.\nකළුතර දිස්ත්‍රික්කයේ ඡන්දය ප්‍රකාශ කිරීමේ ප්‍රතිශතය සියයට 75 ක අගයක් ගන්නා බව දිස්ත්‍රික් තේරීම් භාර නිලධාරී යූ.ඩී.සී. ජයලාල් කියා සිටියා.\nමාතර දිස්ත්‍රික්කයේ ඡන්දය ප්‍රකාශ කිරීමේ ප්‍රතිශතයද සියයට 70 ඉක්මවා තිබෙනවා.\nහම්බන්තොට දිස්ත්‍රික්කයේ ඡන්ද මධ්‍යස්ථාන තුළ ඡන්දය ගණන් කිරීමේ කටයුතු ආරම්භ කර  ඇති බව දිස්ත්‍රික් තේරීම් භාර නිලධාරී ඩබ්ලිව්.එච්. කරුණාරත්න කියා සිටියා.\nමාතලේ දිස්ත්‍රික්කයේ ඡන්දය ප්‍රකාශ කිරීමේ ප්‍රතිශතය සියයට 80 ක මට්ටමක පැවති බවයි දිස්ත්‍රික් තේරීම් භාර නිලධාරී ඩී.පී.ජී. කුමාරසිරි සඳහන් කළේ.\nඅනුරාධපුර දිස්ත්‍රික්කයේ ඡන්ද විමසීම ඉතා සාමකාමීව සිදු කෙරුණු බවයි දිස්ත්‍රික් තේරීම් භාර නිලධාරිවරයා හිරු ප්‍රවෘත්ති අංශයට සඳහන් කළේ.\nමොණරාගල දිස්ත්‍රික්කයේ ඡන්දය ප්‍රකාශ කිරීමේ ප්‍රතිශතය සියයට 75 ක මට්ටමේ පැවති බවයි දිස්ත්‍රික් තේරීම් භාර නිලධාරී පී. කුලසූරිය කියා සිටියේ.\nකෑගල්ල දිස්ත්‍රික්කයේ ඡන්ද විමසීම ඉතා සාමකාමීව සිදුවී තිබෙනවා.\nරත්නපුර දිස්ත්‍රික්කයේ ඡන්දය ප්‍රකාශ කිරීමේ ප්‍රතිශතය සියයට 75 ක මට්ටමක පැවති බවයි දිස්ත්‍රික් තේරීම් භාර නිලධාරිනි මාලිනී ලොකුපෝතාගම කියා සිටියේ.\nකුරුණෑගල දිස්ත්‍රික්කයේ ඡන්ද මධ්‍යස්ථාන තුළද ඡන්දය ගණන් කිරීම මේ වනවිට ආරම්භ වී තිබෙනවා.\nඅම්පාර දිස්ත්‍රික්කයේ ඡන්දය ප්‍රකාශ කිරීමේ ප්‍රතිශතය සියයට 70 ක අගයක් ගන්නා බව දිස්ත්‍රික් තේරීම් භාර නිලධාරී තුසිත පී. වනිගසිංහ කියා සිටියා.\nගාල්ල දිස්ත්‍රික්කයේ ද ඡන්දය ප්‍රකාශ කිරීම නිමාවීමෙන් පසු ඡන්ද ගණන් කිරීම ආරම්භ වී ඇති බවයි දිස්ත්‍රික් තේරීම් භාර නිලධාරී එස්.ටී. කොඩිකාර කියා සිටියේ.\nපොළොන්නරුව දිස්ත්‍රික්කයේ ඡන්දය ප්‍රකාශ කිරීම සියයට 75 ක අගයක් ගත් බව දිස්ත්‍රික් තේරීම් භාර නිලධාරී රංජිත් ආරියරත්න සඳහන් කළා.\nබදුල්ල දිස්ත්‍රික්කයේ ඡන්දය ප්‍රකාශ කිරීමේ ප්‍රතිශතය සියයට 65 ක්.\nමන්නාරම දිස්ත්‍රික්කයේ ඡන්දය භාවිත කිරීම ද සාමකාමී අයුරින් සිදුවූ බවයි වාර්තාවන්නේ.\nනුවරඑළිය දිස්ත්‍රික් තේරීම් භාර නිලධාරී එම්.බී.ආර්. පුෂ්පකුමාර කියා සිටියේ ඡන්දය ගණනය කිරීමේ කටයුතු ආරම්භ කර ඇති බවයි.",
       "URL": "https://www.hirunews.lk/183376/අනුරාධපුර-දිස්ත්‍රික්කයේ-ඡන්ද-ගණනය-කිරීම-අවසන්",
       "Category": "Local News",
       "Parent URL": "https://www.hirunews.lk/local-news.php?pageID=4085"
}