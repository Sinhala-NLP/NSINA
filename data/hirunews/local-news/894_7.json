{
       "Source": "hirunews",
       "Timestamp": "Saturday, 03 September 2022 - 14:14",
       "Headline": "පරිභෝජනයට නුසුදුසු මත්ස්‍ය තොගයක් සැමන් කළ කූඨ ජාවාරම (වීඩියෝ)",
       "News Content": "මිනිස් පරිභෝජනයට නුසුදුසු මත්ස්‍යයින් තොගයක් ජනතාව වෙත මුදාහැරීමේ කූට ජාවාරමක් ක්‍රියාත්මක වනවා.\nදියර පොහොර සඳහා බව පවසමින් වරායෙන් මුදාගන්නා මෙම මත්ස්‍ය ජාවාරමේ සුල මුල සොයාගන්නට හිරු සී.අයි.ඒ. සමත් වුණා.\nමීට මාස ගණනකට පෙර මසුන් අඩංගු බහාලුම් 98 කට අධික ප්‍රමාණයක් රැගත් විදෙස් රටකට අයත් නෞකාවක් කොළඹ වරායට රැගෙනවිත් තිබුනේ කාර්මික දෝෂයකට ලක්වීම හේතුවෙන්.\nඑහිදී අදාල බහාලුම්වල තිබු මසුන් මිනිස් පරිභෝජනයට නුසුදුසු වූ බැවින් අදාළ බහාලුම් වරායේ ගබඩා කිරීමටයි කටයුතු කර තිබුණේ.\nසැමන් ව්‍යාපාරයක් පවත්වාගෙන යන මෙරට පුද්ගලයෙකු අදාල නැව් සමාගමෙන් මෙම බහාලුම්වල අඩංගු මසුන් මිලදී ගැනීමට කටයුතු කර තිබුනේ අදාල මසුන්ගෙන් දියර පොහොර සාදන බව පවසමින්.\nකෙසේ වෙතත් පාරිභෝජනයට නුසුදුසු මසුන් යළි සැමන් හා කරවල සඳහා යොදා ගන්නා බවට මතු වු සැකයක් මත පෑලියගොඩ මධ්‍යම මත්ස්‍ය වෙළඳ සංකීර්ණයේ ලේකම් ජයන්ත කුරේ මහතා අපරාධ පරීක්ෂණ දෙපාර්තමේන්තුවට ඒ පිළිබඳව පැමිණිල්ලක් ද ඉදිරිපත් කර තිබුණා.\nපසුගියදා මිනිස් පාරිභෝජනයට නුසුදුසු මත්ස්‍ය කිලෝ 30,000 කට අධික තොගයක් මීගමුව හා සීදුව ප්‍රදේශයෙන් සොයා ගැනුනේ ඒ අතරතුරයි.\nමේ අතර පුත්තලම මදුරන්කුලිය ප්‍රදේශයේදී රේගු නිලධාරීන්ගේ ද අධීක්ෂණය යටතේ මිනිස් පරිභෝජනයට නුසුදුසු මත්ස්‍ය තොගයක් දියර පොහොර\nනිෂ්පාදනයට යොදා ගන්නා බවට හිරු සී.අයි.ඒ.වෙත තොරතුරු හෙළි වුණා.\nඅප රහසිගතව කළ සොයාබැලීමේදී හෙළිවුයේ එලෙස බහාලුම් රථවලින් ඉවතට ගන්නා මිනිස් පාරිභෝජනයට නුසුදුසු ඇතැම් මසුන් තොග වෙනත් ලොරි රථවලින් එම ස්ථානයෙන් පිටත් කර හරින බවයි.\nඅප මේ පිළිබඳව අදාල ස්ථානයේ අධීක්ෂණයේ සිටි රේගු නිලධාරියාගෙන් ප්‍රශ්න කිරීමේදී ඔහු ප්‍රකාශ කළේ කිසිසේත් මෙම ස්ථානයෙන් දියර පොහොර නිෂ්පාදනයට හැරුණු විට මසුන් අඩංගු ලොරි රථ පිටත් කර හැරීමක් නොකරන බවයි.\nකෙසේ වෙතත් මෙම ස්ථානයෙන් පටවාගත් මසුන් තොග රැගෙනයද්දී හිරු සී.අයි.ඒ.ලබාදුන් තොරතුරු මත කොච්චිකඩේ පොලිසියේ නිලධාරීන් කොච්චිකඩේ තෝප්පුව පාලම අසලදී අදාල රථ නවතා පරීක්ෂා කර තිබෙනවා.\nඅදාල ලොරි රථයේ පමණක් මිනිස් පරිභෝජනයට නුසුදුසු මත්ස්‍ය කිලෝග්‍රෑම් 5670 ක් ගබඩා කර තිබියදී පොලිසිය භාරයට ගැනුනා.\nපොලිස් ප්‍රශ්න කිරීම්වලදී හෙළිව ඇත්තේ පාරිභෝජනයට නුසුදුසු මෙම මත්ස්‍ය තොගය කිලෝවක් රුපියල් 600 බැගින් මිලදී ගෙන මීගමුව ප්‍රදේශයට රැගෙන විත් ඇති බවයි.\nමේ අතර අදාල පුවත සොයාබැලීමට ගිය හිරු සී.අයි.ඒ.කණ්ඩායමේ සාමාජිකයෙකු ඇමතූ දියර පොහොර නිෂ්පාදන ආයතනයේ අයෙක් දුරකථන ඇමතුමක් ලබාදුන්නේ ප්‍රශ්නය යට ගැසීමේ අපේක්ෂාවෙන්.\nමං ඔතනට ඇවිල්ලා යන්නද කමක් නැද්ද විනාඩියකට ඇයි ?\nමං බැලුවෙ ඔයාව හම්බවෙලා සපෝට් එකක් දීලා ඕක කථාකරගන්න කියල ..\nමිනිස් පාරිභෝජනයට නුසුදුසු මත්ස්‍යයින් යළි සමාජය වෙත මුදාහැරීමේ මේ කූට ජාවාරම යට ගැසීමට ඇතැම් රාජ්‍ය නිලධාරීන් මෙන් අප සුදානම් නොමැති බව රට හමුවේ අප අවධාරණයෙන් යුතුව ප්‍රකාශ කරනවා.\nඑසේම රේගු නිලධාරීන් ඉදිරියේම සිදුවන මෙම ජාවාරමට රටේ නීතිය ක්‍රියාත්මක කරනා බලධාරීන් ඉදිරියේදී කටයුතු කරන්නේ කෙසේදැයි රට හමුවේ හෙළි කිරීමටත් හිරු සී.අයි.ඒ. පසුබට වන්නේ නැහැ.",
       "URL": "https://www.hirunews.lk/314446/පරිභෝජනයට-නුසුදුසු-මත්ස්‍ය-තොගයක්-සැමන්-කළ-කූඨ-ජාවාරම-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=894"
}