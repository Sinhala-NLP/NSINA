{
       "Source": "hirunews",
       "Timestamp": "Wednesday, 14 July 2021 - 12:44",
       "Headline": "සී - ෂෙල්ස් දිවයිනෙන් ශ්‍රී ලාංකික ධීවරයින්ට අනතුරු ඇගවීමක්",
       "News Content": "නීතිවිරෝධී ලෙස මසුන් මැරීම සඳහා සිය මුහුදු තීරයට ඇතුළු වන ශ්‍රී ලාංකික ධීවර යාත්‍රා විනාශ කිරීම පිළිබඳව අවධානය යොමුවී ඇති බව සී - ෂෙල්ස් දිවයින පවසනවා.\nඑරට ධීවර අධිකාරිය ප්‍රකාශ කළේ පසුගිය වසරේදී ශ්‍රී ලාංකික ධීවර යාත්‍රා 6 ක් සී - ෂෙල්ස් මුහුදු තීරයේදී අත්අඩංගුවට ගනු ලැබූ බවයි.\nඉන් දෙකකට අධිකරණය මගින් දඩුවම් පැනවූ අතර එකක් නිදහස් කෙරුණා. ප්‍රමාණවත් සාක්ෂි නොමැති නිසා තවත් යාත්‍රා 3 ක් තවදුරටත් අධිකරණය භාරයේ පවතිනවා.\nඑම යාත්‍රා තුනටම එරෙහිව අධිකරණ ක්‍රියාමාර්ග ක්‍රියාත්මක වන අතර, එක් යාත්‍රාවක කපිතාන්වරයාට නීතිවිරෝධී මසුන් මැරීම පිළිබඳ චෝදනා ගොනුකර අවසන්.\nකෙසේ නමුත්, දේශීය හා ජාත්‍යන්තර තොරතුරු අනුව තවත් නීතිවිරෝධී යාත්‍රා සිය මුහුදු තීරයට ඇතුළු වීමේ ප්‍රවණතාවක් පවතින බවයි එරට රජයේ ඉහළ පෙලේ නිලධාරියෙකු ප්‍රකාශ කළේ.\nමෙම ගැටලුව හේතුවෙන් මිතුරු රටවල් සමග සබඳතාවට ද බලපෑමක් සිදුවනවා. මේ නිසා ගැටලුවට ද්වීපාර්ශවික විසඳුම් අපේක්ෂා කෙරෙන අතර, එලෙස නීතිවිරෝධී ලෙස ඇතුළු වන ධීවර යාත්‍රා විනාශ කිරීම පිළිබඳව අවධානය යොමුවී ඇතැයි සී - ෂෙල්ස් හි ශ්‍රී ලංකා මහකොමසාරිස්වරයාට දැනුම් දුන් බවයි ඔහු කියා සිටියේ.\nඒ සඳහා නීතියේ අඩුලුහුඩුකම් සපුරාලන රෙගුලාසි යාවත්කාලීන කිරීමට පියවර ගන්නා බව ද සී - ෂෙල්ස් ජාතික සභාවේ නියෝජිත ෆිල් ඇරිසෝල් සඳහන් කළා.",
       "URL": "https://www.hirunews.lk/276938/සී-ෂෙල්ස්-දිවයිනෙන්-ශ්‍රී-ලාංකික-ධීවරයින්ට-අනතුරු-ඇගවීමක්",
       "Category": "Local News",
       "Parent URL": "https://www.hirunews.lk/local-news.php?pageID=1821"
}