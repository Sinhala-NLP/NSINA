{
       "Source": "hirunews",
       "Timestamp": "Wednesday, 07 June 2023 - 8:23",
       "Headline": "පාර්ලිමේන්තු මන්ත්‍රී ගජේන්ද්‍රකුමාර් පොන්නම්බලම් අත්අඩංගුවට (වීඩියෝ)",
       "News Content": "දෙමළ ජාතික ජනතා පෙරමුණේ නායක, පාර්ලිමේන්තු මන්ත්‍රී ගජේන්ද්‍රකුමාර් පොන්නම්බලම් මහතා අද පෙරවරුවේ අත්අඩංගුවට ගත්තා.\nකිලිනොච්චි ජයපුරම් පොලිසියේ මූලස්ථාන පොලිස් පරීක්ෂකවරයා ඇතුළු නිලධාරීන් පිරිසක් මන්ත්‍රීවරයා අත්අඩංගුවට ගත්තේ, කොළඹ පිහිටි ඔහුගේ නිවසේදීයි.\nඅත්අඩංගුවට ගත්, මන්ත්‍රීවරයා මේ වන විට කිලිනොච්චි මහේස්ත්‍රාත් අධිකරණයට ඉදිරිපත් කිරීම සඳහා රැගෙන යන බවයි වාර්තා වන්නේ.\nදෙමළ ජාතික ජනතා පෙරමුණේ නායක, පාර්ලිමේන්තු මන්ත්‍රී ගජේන්ද්‍රකුමාර් පොන්නම්බලම් මහතා යාපනය, වඩමාරච්චි නැගෙනහිර ප්‍රදේශයේ ජන හමුවකට සහභාගී වූ අවස්ථාවකදී බුද්ධි අංශ නිලධාරීන් දෙදෙනෙකු සමඟ උණුසුම් තත්ත්වයක් ඇති වූයේ පසුගිය 02 වැනිදා යි.\nඑහිදී මන්ත්‍රීවරයා සහ ඊට යාබදව පැවති සාමාන්‍ය පෙළ විභාග මධ්‍යස්ථානයේ ආරක්ෂාවට යොදවා සිටි පොලිස් නිලධාරියෙකු අතරද බහින්බස්වීමක් ඇති කර ගත්තා.\nමෙම සිදුවීම සම්බන්ධයෙන් මරදන්කේනි පොලිසිය කිලිනොච්චි මහේස්ත්‍රාත් අධිකරණයට කරුණු වාර්තා කරමින් දැනුම් දුන්නේ ගජේන්ද්‍රකුමාර් පොන්නම්බලම් මන්ත්‍රීවරයා පොලිස් නිලධාරීන්ගේ රාජකාරියට බාධාවන අයුරින් ක්‍රියා කර ඇති බවයි.\nපොලිසිය කළ ඉල්ලීමකට අනුව කිලිනොච්චි මහේස්ත්‍රාත් අධිකරණය ගජේන්ද්‍රකුමාර් පොන්නම්බලම් මන්ත්‍රීවරයාට එරෙහිව විදෙස් ගමන් තහනමක්ද පනවනු ලැබුවා.\nඅද පෙරවරුවේ, කිලිනොච්චි ජයපුරම් පොලිසියේ මූලස්ථාන පොලිස් පරීක්ෂකවරයා ඇතුළු නිලධාරීන් පිරිසක්, කොල්ලුපිටිය පොලිසියේ නිලධාරීන් පිරිසක්ද සමග මන්ත්‍රීවරයාගේ කොල්ලුපිටියේ පිහිටි නිවසට පැමිණියේ ඔහු අත්අඩංගුවට ගැනීම සඳහායි.\nඑහිදී ගජේන්ද්‍රකුමාර් තම අදහස් දැක්වුවා.\n''මට කතානායක කියලා තියනවා, මාව පාර්ලිමේන්තුවට ගෙනියන්න.මං ගිහිල්ලා පාර්ලිමේන්තුවට මගේ වැඩ කරන්න කාටවත් තහනම් කරන්න බැහැ.. හරි.. මං පාර්ලිමේන්තු වරප්‍රසාද ප්‍රශ්නයක් ඇති කරන්න, අද උදේට කරන්න ඕනා. පාර්ලිමේන්තුවට ඕගොල්ලෝ මාව ගෙනියන්න, පාර්ලිමේන්තුවේ වරප්‍රසාද ප්‍රශ්නය ඇති කරලා ඉවර වුණාට පස්සේ ප්‍රකාශයක් සටහන් කරගන්න ඕනා නම්, එච්චර අවසරයක් තියනවා නම්, එච්චර හදිස්සියක් තියනවා නම්.. ඊයේ මට දුන්නා ලිඛිතව රෑ 8.30ට ඕගොල්ලන්ගේ පොලිසියම කිව්වා, හෙට 8 වෙනිදා උදේ 10ට මරදන්කේනි පොලිසියට ඇවිල්ලා ප්‍රකාශයක් දෙන්න කියලා. මම ඕඅයිසීත් පෙරේදා කතා කරනකොට එයා කිව්වා පාර්ලිමේන්තු ඔක්කොම ඉවර කරලා එන එක එයාට ප්‍රශ්නයක් නැහැ කියලා. ඊයේ රෑ 8.30ට එහෙම දීලා අද දැන් ඔයා 6.30ට මෙහේ එනවා ප්‍රකාශය අදම ගන්න ඕනා කියලා. ''\nමෙහිදී මන්ත්‍රීවරයා කතානායකවරයාට යැයි පවසමින් දුරකතන ඇමතුමක්ද ලබා ගත් බවද වාර්තා වී තිබෙනවා.",
       "URL": "https://www.hirunews.lk/337234/පාර්ලිමේන්තු-මන්ත්‍රී-ගජේන්ද්‍රකුමාර්-පොන්නම්බලම්-අත්අඩංගුවට-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=289"
}