{
       "Source": "hirunews",
       "Timestamp": "Wednesday, 02 February 2022 - 16:04",
       "Headline": "update: වෛද්‍ය පීඨ සිසුන්ට පහරදීමේ සිද්ධියට අත්අඩංගුවට ගත් 6 දෙනාගෙන් 5ක් රිමාන්ඩ් (වීඩියෝ)",
       "News Content": "රාගම වෛද්‍ය පීඨයේ ශිෂ්‍ය නේවාසිකාගාර භුමියට පිටතින් පැමිණි කණ්ඩායමක් සිදුකළ පහරදීමේ සිද්ධිය සම්බන්ධයෙන් පොලිස් කණ්ඩායම් 2 ක් පුළුල් විමර්ශනයක් ආරම්භ කර තිබෙනවා.\nසිද්ධියට අදාළව අත්අඩංගුවට ගත් 6 දෙනාගෙන් 5 දෙනෙකු හෙට දිනය දක්වා රක්ෂිත බන්ධනාගාර ගත කෙරුණා.\nමෙම සිද්ධියට විධිමත් පරීක්ෂණයක් සිදුකරන ලෙස මහජන ආරක්ෂක අමාත්‍ය සරත් වීරසේකර පොලිස්පතිවරයාට නියෝග කළා. ඒ අනුවයි පොලිස් කණ්ඩායම් දෙකක් විමර්ශන සිදුකරන්නේ.\nමේ අතර, අදාළ සිද්ධියට තමන් සම්බන්ධ බවට විධිමත් පරීක්ෂණයකින් ඔප්පු වුවහොත් අමාත්‍ය ධුරයෙන් ඉවත් වීමට කටයුතු කරන බව රාජ්‍ය අමාත්‍ය අරුන්දික ප්‍රනාන්දු මාධ්‍ය වෙත අදහස් දක්වමින් ප්‍රකාශ කළා.\nසිද්ධියට අදාළව මේ වනවිට මීගමුව රෝහලේ ප්‍රතිකාර ලබන වෛද්‍ය සිසුවෙකු ඇතුළුව 6 දෙනෙකු අත්අඩංගුවට ගෙන ඇති බවයි පොලීසිය සඳහන් කළේ. පසුව, සිසුවා හැර අනෙකුත් සැකකරුවන් අධිකරණයට ඉදිරිපත් කළ අතර, ඔහු හෙට දිනය දක්වා රක්ෂිත බන්ධනාගාර ගත කෙරුණා.\nරාගම වෛද්‍ය පීඨයේ ශිෂ්‍ය නේවාසිකාගාර භුමියට පිටතින් පැමිණි කණ්ඩායමක් ඊයේ රාත්‍රියේ සිදුකළ මෙම පහරදීමෙන් වෛද්‍ය සිසුන් 4 දෙනෙකු තුවාල ලබා රෝහල් ගත කළා. මෝටර් රථ දෙකකින් පුද්ගලයින් 15 දෙනෙකු පමණ එහි පැමිණ ඇති බවටයි වාර්තා වන්නේ.\nපහරදිමෙන් තුවාල ලැබු සිසුන් 04 දෙනාගෙන් තුන්දෙනෙකු රාගම ශික්ෂණ රෝහලේ ප්‍රතිකාර ලබන අතර, එක් සිසුවෙකු මීගමුව මහ රෝහලට ප්‍රතිකාර සඳහා ඇතුළත්ව තිබුණා.\nපහරදීම සඳහා එම පිරිස පැමිණි එක් මෝටර් රථයක් සිසුන් විසින් නේවාසිකාගාර භූමිය තුල රඳවා තබා ගෙන තිබූ අතර, පොලීසිය එම ස්ථානයට පැමිණ අදාළ මෝටර් රථය තම භාරයට ගනු ලැබුවා.\nඑහිදී අනාවරණ වූයේ ඩබ්ලිව්.පී.කේ.අයි.2376 අංකය සහිත එම මෝටර් රථය පොල් සංවර්ධන අධිකාරියට අයත් එකක් බවයි. මෝටර් රථය මෙම වසර සඳහා ලියාපදිංචි නොකළ එකක් බවට ද  පොලිස් පරීක්ෂණවලදී අනාවරණ වී තිබෙනවා.\nමේ අතර, අදාළ ශිෂ්‍ය නේවාසිකාගාර භූමියෙහි තිබී මුදල් පසුම්බියක් හමුවී ඇති අතර එය පහරදීමට පැමිණි පුද්ගලයෙකුගේ බවට අනාවරණ වී තිබෙනවා.\nඑහි තිබී පොල් සංවර්ධන සහ පාර්ලිමේන්තු ප්‍රතිසංස්කරණ අමාත්‍යවරයෙකු ලෙස කටයුතු කළ අරුන්දික ප්‍රනාන්දුගේ පෞද්ගලික කාර්ය මණ්ඩලයේ අයෙකු බවට සඳහන් පුද්ගල හැඳුනුම්පතක් ද සොයාගත් බවයි පොලීසිය සඳහන් කළේ.\nඅරුන්දික ප්‍රනාන්දු මේ වනවිට කටයුතු කරන්නේ පොල්, කිතුල්, තල් හා රබර් වගා ප්‍රවර්ධන හා ආශ්‍රිත කාර්මික භාණ්ඩ නිෂ්පාදන අපනයන විවිධාංගීකරණ රාජ්‍ය අමාත්‍යවරයා ලෙසයි.\nමේ අතර, වෛද්‍ය පීඨ ශිෂ්‍ය දෙමාපිය සංගමය විසින් මෙම පහරදීම සම්බන්ධයෙන් නිවේදනයක් නිකුත් කර තිබුණා.\nඔවුන් එහි සඳහන් කර ඇත්තේ රාගම වෛද්‍ය පීඨයේ 4 වන වසරේ වෛද්‍ය සිසුන් විසින් 3 වන වසරේ වෛද්‍ය සිසුන්ට ලබාදුන් උපදෙස් වලට එරෙහි වූ රාජ්‍ය අමාත්‍ය අරුන්දික ප්‍රනාන්දු සමඟ සමීප සබඳතා පවත්වන එක් වෛද්‍ය සිසුවෙකු විසින් සිය මැරබලය උපයෝගි කර ගනිමින් මෙම පහරදීම සිදුකර ඇති බවයි.\nඔහු රාජ්‍ය අමාත්‍යවරයා යටතේ සේවය කරන අයෙකු බවට ද හඳුනාගෙන ඇති බවයි වෛද්‍ය පීඨ ශිෂ්‍ය දෙමාපිය සංගමය නිකුත් කළ නිවේදනයේ වැඩිදුරටත් සඳහන් වන්නේ.\nකෙසේ වෙතත්, රාජ්‍ය අමාත්‍ය අරුන්දික ප්‍රනාන්දු සඳහන් කළේ තමන් මෙම සිදුවීමට සම්බන්ධ බවට විධිමත් පරීක්ෂණයකින් ඔප්පු වුවහොත් අමාත්‍ය ධුරය පවා අත්හැරීමට කටයුතු කරන බවයි.\nරාජ්‍ය අමාත්‍යවරයා මේ බව සඳහන් කළේ අදාළ පහරදීමේ සිද්ධියෙන් තුවාල ලබා මීගමුව මහ රෝහලේ ප්‍රතිකාර ලබන තුන්වන වසරේ වෛද්‍ය සිසුවෙකුගේ සුවදුක් විමසීම සඳහා රෝහලට පැමිණි අවස්ථාවේදීයි.\nඑහිදී රෝහලේ ප්‍රතිකාර ලබන ශිෂ්‍යයාගේ මව වන, විශේෂඥ වෛද්‍ය කේ.ඩී.සී. පරණවිතාන මාධ්‍ය වෙත අදහස් දක්වා සිටි අතර ඇය එහිදී කියා සිටියේ සිසුන් අතර පවතින ආරවුලක් මෙම ගැටුමට හේතුවී ඇති බවයි.\nමෙම සිදුවීම සම්බන්ධයෙන් පරීක්ෂණ පැවැත්වීම සඳහා පොලිස් කණ්ඩායම් 2ක් පත් කර ඇති බවයි මහජන ආරක්ෂක අමාත්‍ය සරත් වීරසේකර මාධ්‍ය වෙත අදහස් දක්වමින් ප්‍රකාශ කළේ.\nupdate : 2022-02-02 Wednesday 17.13\n----------------------------------------------------------------------\nරාගම වෛද්‍ය පීඨ සිසුන්ට පහරදුන් 6ක් අත්අඩංගුවට (වීඩියෝ)\nරාගම වෛද්‍ය පීඨයේ සිසුන් පිරිසකට ප්‍රහාරයක් එල්ල කිරීමේ සිද්ධියට අදාළව සැකකරුවන් 6 දෙනෙකු මේවන විට අත්අඩංගුවට ගෙන ඇතැයි පොලිසිය පවසනවා.\nසිද්ධිය සම්බන්ධයෙන් අත්අඩංගුවට ගෙන ඇති සැකකරුවන් අතර මීගමුව රෝහලේ ප්‍රතිකාර ලබමින් සිටි සිසුවා සහ ඔහු සමග ප්‍රතිකාර ලබමින් සිටි තවත් අයෙක් ද ඇතුලත්.\nඑමෙන්ම සිසුන් විසින් සිය භාරයට ගෙන පොලිසියට භාරදුන් මෝටර් රථයේ රියදුරා ද අත්අඩංගුවට පත්වුවන් අතර වන බවයි පොලිසිය සඳහන් කළේ.\nඊට අමතරව අද පස්වරුවේ රාගම පොලිසියට පැමිණ භාරවූ සැකකරුවන් තුන්දෙනෙකු ද අත්අඩංගුවට ගෙන තිබෙනවා.\nමෙම සැකකරුවන්ගෙන් මීගමුව රෝහලේ ප්‍රතිකාර ලබන සිසුවා හැර අනෙක් සැකකරුවන් අද අධිකරණයට ඉදිරිපත් කිරීමට නියමිතයි.\nකැළණිය කොට්ඨාශය භාර ජ්‍යෙෂ්ඨ පොලිස් අධිකාරීවරයාගේ අධීක්ෂණය යටතේ විශේෂ පොලිස් කණ්ඩායම් දෙකක් මෙම සිද්ධියට අදාළව පරීක්ෂණ සිදුකරනු ලබනවා.\nසිද්ධියට අදාළව මේවන විට ප්‍රකාශ 10කට ආසන්න සංඛ්‍යාවක් සටහන් කරගෙන ඇති අතර අදාළ ස්ථානයේ සිටි පෞද්ගලික ආරක්ෂක අංශයේ සේවකයන් මෙන්ම සිද්ධිය ඇසින් දුටු පුද්ගලයන් ද ඊට අයත්.\nවිද්‍යාත්මක තාක්ෂණික මෙන්ම වීඩියෝ සාක්ෂි ඔස්සේ සිද්ධිය පිළිබඳ පරීක්ෂණ සිදු කෙරෙනවා.\nදැනට රාගම රෝහලේ ප්‍රතිකාර ලබමින් සිටින වෛද්‍ය සිසුන් තුන්දෙනාගෙන් දීර්ඝ ලෙස ප්‍රශ්න කර ප්‍රකාශ සටහන් කර ගැනෙනවා.\nමීට අමතරව සිද්ධිය සිසුන් විසින් වීඩියෝ කර ඇති අතර එම සාක්ෂි ද පොලිසිය භාරයට ගෙන පරීක්ෂණවලට උපයෝගී කර ගැනීමට නියමිතයි.\nඅද (02) අලුයම 3ට පමණ මෝටර් රථ දෙකකින් පුද්ගලයින් 15 දෙනෙකු පමණ මේ සදහා පැමිණ ඇති බවටයි වාර්තා වන්නේ.\nපහරදීම සඳහා අදාළ පිරිස් පැමිණි බවට සැක කෙරෙන පොල් සංවර්ධන අධිකාරියට අයත් මෝටර් රථයක් ද පොලිස් භාරයට ගෙන තිබෙනවා.\nපොල් සංවර්ධන අධිකාරියට අයත් ඩබ්ලිව් . පී. කේ. අයි. 2376 අංකය සහිත මෝටර් රථය මෙම වසර සඳහා ලියාපදිංචි නොකළ එකක් බවටයි පොලිස් පරීක්ෂණවල දී අනාවරණ වී ඇත්තේ.\nපහරදීමෙන් තුවාල ලැබු සිසුන් 03 දෙනාගෙන් දෙදෙනෙක් රාගම ශික්ෂණ රෝහලේත් එක් අයෙක් වැඩිදුර ප්‍රතිකාර සඳහා මීගමුව මහ රෝහලටත් ඇතුළත් කර බවයි හිරු වාර්තාකරු සඳහන් කළේ.\nමේ අතර, දැනට විශ්වවිද්‍යාල සිසුන්ට ලැබෙන රුපියල් 5000ක මහපොළ දීමනාව ප්‍රමාණවත් නොවන බවට අන්තර් විශ්වවිද්‍යාලයීය ශිෂ්‍ය බල මණ්ඩලය පවසනවා.\nඑහි කැදවුම්කරු වසන්ත මුදලිගේ නැගෙනහිර විශ්වවිද්‍යාලයේ කැදවා තිබූ මාධ්‍ය හමුවකට එක්වෙමින් මේ බව සදහන් කළා.",
       "URL": "https://www.hirunews.lk/295977/update-වෛද්‍ය-පීඨ-සිසුන්ට-පහරදීමේ-සිද්ධියට-අත්අඩංගුවට-ගත්-6-දෙනාගෙන්-5ක්-රිමාන්ඩ්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1380"
}