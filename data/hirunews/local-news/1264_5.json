{
       "Source": "hirunews",
       "Timestamp": "Tuesday, 29 March 2022 - 8:25",
       "Headline": "ඉන්දියාව, උතුරේ දූපත්වල විදුලි ව්‍යාපෘති ඇතුළු, අවබෝධතා ගිවිසුම් 6කට එළඹෙයි",
       "News Content": "යාපනයට ඔබ්බෙන් වූ දූපත් තුනක දෙමුහුන් විදුලි ව්‍යාපෘති ඇතුළු අවබෝධතා ගිවිසුම් 6කට ශ්‍රී ලංකාව සහ ඉන්දියාව ඊයේ (28) අත්සන් තැබුවා.\nඒ, මෙරට සංචාරයක නිරත ඉන්දීය විදේශ කටයුතු අමාත්‍ය ආචාර්ය එස්. ජායිශංකර් සහ විදේශ කටයුතු අමාත්‍ය මහාචාර්ය ජී.එල්. පීරිස් අතර ඊයේ සන්ධ්‍යාවේ පැවති සාකච්ඡාවලින් අනතුරුවයි.\nඑම සාකච්ඡා ඉන්දු - ශ්‍රී ලංකා ද්විපාර්ශ්වික සබදතා තවදුරටත් ශක්තිමත් කිරීමේ අරමුණෙන් පැවති බවයි කොළඹ ඉන්දීය මහකොමසාරිස් කාර්යාලය සදහන් කළේ.\nශ්‍රී ලංකාවේ සුවිශේෂී ඩිජිටල් අනන්‍යතා ව්‍යාපෘතියක් ක්‍රියාත්මක කරලීම සඳහා ඉන්දීය රජයේ සහය ලබාදීමට ද මෙහිදී අවබෝධතා ගිවිසුමක් අත්සන් තැබුවා.\nමෙරට සාමුද්‍රික ගලවා ගැනීමේ සම්බන්ධීකරණ මධ්‍යස්ථානයක් පිහිටුවීම සහ මෙරට ධීවර වරාය සංවර්ධනය කිරීම සදහා සහාය ලබාදීමට ද ශ්‍රී ලංකාව සහ ඉන්දියාව අවබෝධතා ගිවිසුම්වලට එළඹ තිබෙනවා.\nගාල්ල දිස්ත්‍රික්කයේ පාසල් 200ක් සදහා නවීන පරිගණක, පරීක්ෂණාගාර හා විශේෂයෙන් සැකසූ විෂය මාලා මෘදුකාංග රැගත් සුහුරු - පුවරු ලබාදීමට ද ඉන්දියාව අවබෝධතා ගිවිසුමකට එළඹුණා.\nසුෂ්මා ස්වරාජ් විදේශ සේවා ආයතනය සහ බණ්ඩාරනායක ජාත්‍යන්තර රාජතාන්ත්‍රික පුහුණු ආයතනය අතර ද අවබෝධතා ගිවිසුමක් ඊයේ (28) අත්සන් තැබුණේ ඉන්දු - ශ්‍රී ලංකා විදේශ කටයුතු අමාත්‍යවරුන්ගේ අධීක්ෂණය යටතේ යි.\nඉන්දීය විදේශ කටයුතු අමාත්‍ය එස්. ජායිශංකර්, ජනාධිපති ගෝඨාභය රාජපක්ෂ සමග පැවති සාකච්ඡාවේ දී ඉන්දීය රජය විසින් ශ්‍රී ලංකාවට ඇමරිකානු ඩොලර් බිලියන 2.5ක පමණ ආර්ථික සහාය ලබාදීම සම්බන්ධයෙන් ජනාධිපතිවරයා ස්තුතිය පළ කළ බවයි ඉන්දීය මහකොමසාරිස් කාර්යාලය සඳහන් කළේ.\nඑමෙන්ම මෙරට ආර්ථිකය ප්‍රකෘතිමත් කිරීමේ ක්‍රියාවලිය සදහා ඉන්දියාවේ සහය අඛණ්ඩව හිමි වන බවට ද ඉන්දීය විදේශ කටයුතු අමාත්‍යවරයා ප්‍රතිඥාවක් ලබා දී තිබෙනවා.\nරජය සහ දෙමළ සන්ධානය අතර පසුගිය දා පැවති සාකච්ඡා සම්බන්ධයෙන් ද ඉන්දීය විදේශ කටයුතු අමාත්‍යවරයා ප්‍රසාදය පළ කළා.\nඑමෙන්ම, ආරක්ෂක හා බලශක්ති ක්ෂේත්‍රයේ සහයෝගීතාව සහ ධීවරයන්ගේ ගැටලු සම්බන්ධයෙන් පැවති සාකච්ඡා පිළිබදව ද ඔහු මෙහිදී සිහිපත් කර තිබෙනවා.\nමෙරට ඉන්දීය ආයෝජන පිළිබද විශේෂ අවධානය යොමු කරමින් ආර්ථික හා වාණිජ සබදතා තවදුරටත් ශක්තිමත් කිරීමට ඉන්දියාව සහ ශ්‍රී ලංකාව එකඟ වූ බවයි කොළඹ ඉන්දීය මහකොමාසරිස් කාර්යාලය අවධාරණය කළේ.",
       "URL": "https://www.hirunews.lk/300662/ඉන්දියාව-උතුරේ-දූපත්වල-විදුලි-ව්‍යාපෘති-ඇතුළු-අවබෝධතා-ගිවිසුම්-6කට-එළඹෙයි",
       "Category": "Local News",
       "Parent URL": "https://www.hirunews.lk/local-news.php?pageID=1264"
}