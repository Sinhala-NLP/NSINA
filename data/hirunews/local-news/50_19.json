{
       "Source": "hirunews",
       "Timestamp": "Tuesday, 05 September 2023 - 15:25",
       "Headline": "තලංගම ලැගුම්හලක තිබී ඝාතනය කළ මනෝ උපදේශකවරියකගේ සිරුරක් සොයා ගැනේ (වීඩියෝ)",
       "News Content": "ගෙළ කපා ඝාතනය කරන ලද 46 හැවිරිදි මනෝ උපදේශකවරියකගේ සිරුරක් තලංගම - නෙරළුඋයන ප්‍රදේශයේ ලැගුම්හලක තිබී අද සොයා ගත්තා.\nපොලිසිය ප්‍රකාශ කළේ හපුතලේ ප්‍රදේශයේ පදිංචි ඇය දින 3 කට පෙර මෙම හෝටලයට පැමිණ නවාතැන්ගෙන ඇති බවයි.\nපසුව ඊයේ සහ අද ලැගුම්හලේ කාමරය විවෘත නොකිරීම හේතුවෙන් සේවකයින් සිදුකළ සොයා බැලීමකදියි මියගොස් සිටි ඇගේ සිරුර සොයාගෙන ඇත්තේ.\nපොලිසිය සඳහන් කළේ එම ලැගුම්හලට පැමිණ ඇය සමඟ සබඳතා පැවැත්වූ බවට පැවසෙන තරුණයෙකු වරින්වර ඇය රැදීසිටි කාමරයට පැමිණ ඇති බවයි.\nඑමෙන්ම ඔහු විසින් ඇයට ආහාර පාන පවා ගෙන විත් දී ඇති බවට අනාවරණය වී තිබෙනවා.\nඅවසන් වරට මෙම පුද්ගලයා හෝටලයට පැමිණ ඇත්තේ පසුගිය දෙවනදායි.\nඅදාළ කාමරය තුළ තිබී ඝාතනය සිදු කළා යැයි සැලකෙන පුද්ගලයෙකු ලියා තැබූ ලිපියක්ද පොලිසිය සොයාගෙන තිබුණා.\nඑම ලිපිය පොලිස් දෙපාර්තමේන්තුව වෙත යොමු කර ඇති අතර අගම්පොඩි මහේෂ් අසංක ද සොයිසා නමින් හදුන්වා ඇති පුද්ගලයෙකු එය ලියා ඇති බවටයි විමර්ශන වලදී අනාවරණය වී ඇත්තේ.\nඝාතනයට තමන් වග කිය යුතු බවත් ඕනෑම දඩුවමකට යටත් වන අතර නුදුරු දිනකදී පොලිසිය වෙත භාර වන බවත් පිටු 5කින් සමන්විත එම ලිපියේ සඳහන්.\nඑම ලිපිය තුළ ලියුම්කරු ලෙස දැක්වෙන පුද්ගලයා විසින් තමාගේ පෙම්වතිය උණවටුන ප්‍රදේශයේ හෝටලයක කාන්තාවක් විසින් මුදලට අලෙවි කිරීමක් පුද්ගලයින් දෙදෙනෙකු විසින් සමූහ දූෂණය කිරීමක් සහ අදාළ හෝටලයේ හිමිකාරිය ලෙස සැලකෙන කාන්තාවක් විසින් පෙම්වතිය සමලිංගික සේවනයේ යෙදවීමක් සම්බන්ධයෙන් සඳහන් කර තිබෙනවා.\nඊට අදාළ කාන්තාව සහ පුද්ගලයින් දෙදෙනා සූක්ෂම ලෙස ඝාතනය කිරීමටද තමන් සැලසුම් කර තිබූ බවයි ලියුම්කරු අදාළ ලිපියේ වැඩිදුරටත් දක්වා ඇත්තේ.\nකෙසේ වෙතත් අදාළ කාන්තාවගේ කාමරයට පැමිණි පුද්ගලයා සෙවීම සඳහා විමර්ශනයක් ආරම්භ කර ඇති බව පොලිසිය සඳහන් කළා.",
       "URL": "https://www.hirunews.lk/347235/තලංගම-ලැගුම්හලක-තිබී-ඝාතනය-කළ-මනෝ-උපදේශකවරියකගේ-සිරුරක්-සොයා-ගැනේ-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=50"
}