{
       "Source": "hirunews",
       "Timestamp": "Saturday, 17 June 2023 - 19:27",
       "Headline": "ජාතික භෞතික සැලසුම්කරණ ප්‍රතිපත්ති කෙටුම්පත ජනපතිට",
       "News Content": "ජාතික භෞතික සැලසුම්කරණ ප්‍රතිපත්ති කෙටුම්පත - 2048 නාගරික සංවර්ධන හා නිවාස අමාත්‍ය ප්‍රසන්න රණතුංග විසින් ජනාධිපති රනිල් වික්‍රමසිංහ වෙත පිළිගන්වා තිබෙනවා.\nජාතික භෞතික සැලසුම් දෙපාර්තමේන්තුව විසින් එය සකස් කර ඇති අතර, සියලුම අමාත්‍යාංශ, දෙපාර්තමේන්තු හා ඊට අදාළ අනෙකුත් ආයතනවල ක්‍රියාත්මක වන විවිධ ව්‍යාපෘති හා වැඩසටහන් ඊට ඇතුළත්.\nඅමාත්‍යාංශ ලේකම්වරුන්ගේ කමිටුව විසින් නිර්දේශ කර ජනාධිපතිවරයාගේ සභාපතිත්වයෙන් යුත් ජාතික භෞතික සැලසුම් සභාවේ අනුමැතිය සදහා ඊයේ මෙලෙස එය ඉදිරිපත් කළ බවයි ජනාධිපති මාධ්‍ය අංශය සදහන් කළේ.\nමේ අතර, ජනාධිපති රනිල් වික්‍රමසිංහ සහ එක්සත් ජාතීන්ගේ සංවර්ධන වැඩසටහනේ මෙරට නිත්‍ය නියෝජිත අසූසා කුබෝටා අතර හමුවක් ද ඊයේ(16) සිදුකෙරුණා.\nජනාධිපති මාධ්‍ය අංශය සඳහන් කළේ රජයේ ප්‍රතිපත්ති ක්‍රියාත්මක කිරීමේදී සහ පාර්ලිමේන්තු ආංශික අධීක්ෂණ කාරක සභා තුළ තරුණ සහභාගීත්වය ඉහළ නන්වා ගැනීමේදී එක්සත් ජාතීන්ගේ සංවර්ධන වැඩසටහනේ සහය අපේක්ෂා කරන බව ජනාධිපතිවරයා එහිදී ප්‍රකාශ කළ බවයි.\nමේ අතර, ජනාධිපති රනිල් වික්‍රමසිංහ බි්‍රතාන්‍ය සහ ප්‍රංශ සංචාරයක් සදහා අද අලුයම දිවයිනෙන් පිටත්ව ගියා.\nප්‍රංශ සංචාරය අතරතුරදී ජනාධිපති රනිල් වික්‍රමසිංහට නව ගෝලීය මූල්‍ය ගිවිසුමක් සදහා වන ගෝලීය නායක සමුළුවේ ඉහළ පෙළේ සභාවක් ඇමතීමට ආරාධනා කර තිබෙනවා.\nඒ ප්‍රංශ ජනාධිපති එමානුවල් මැක්‍රොන් විසින්.\nමේ අතර, හින්දුස්ථාන් ටයිම්ස් පුවත්පත අද වාර්තා කර තිබුණේ ජනාධිපති රනිල් වික්‍රමසිංහ ජුලි 21 ඉන්දියාවේ සංචාරයක නිරත වන අතර, එරට අග්‍රාමාත්‍ය නරේන්ද්‍රමෝදි, ඇතුළු ඉහළ පෙලේ රාජතාන්ත්‍රිකයන් පිරිසක් හමු වීමට ද නියමිත බවයි.\nඑමෙන්ම, ජනාධිපතිවරයා ලබන ඔක්තොම්බර් මාසයේ චීනයේ සංචාරයක නිරත වීමට ද සැලසුම් කර ඇති බවයි එම පුවත්පත වැඩිදුරටත් වාර්තා කරන්නේ.",
       "URL": "https://www.hirunews.lk/338245/ජාතික-භෞතික-සැලසුම්කරණ-ප්‍රතිපත්ති-කෙටුම්පත-ජනපතිට",
       "Category": "Local News",
       "Parent URL": "https://www.hirunews.lk/local-news.php?pageID=259"
}