{
       "Source": "hirunews",
       "Timestamp": "Sunday, 18 April 2021 - 14:05",
       "Headline": "පුතාට යුක්තිය ඉල්ලා පියෙක් ගසකට නගී (වීඩියෝ)",
       "News Content": "නාවුල - කරවිලහේන ප්‍රදේශයේදී දෙපිරිසක් අතර ඇති වූ ගැටුමකට අදාළ එක් පාර්ශ්වයකට පොලිසියෙන් අසාධාරණයක් සිදුවූ බව පවසමින් පුද්ගලයෙකු ඊයේ රාත්‍රීයේ සිට නාවුල පොලිස් ස්ථාන භූමියේ පිහිටි අඹ ගසකට නැග උපවාසයක් ආරම්භ කර තිබෙනවා.\nමෙලෙස උපවාසයක් ආරම්භ කර ඇත්තේ නාවුල ප්‍රදේශයේ පදිංචි 55 හැවිරිදි එල්.වීරසිංහ නැමති අයෙක්.\nගලේවෙල ප්‍රදේශයේ පදිංචිකරුවන් පිරිසක් ඊයේ රාත්‍රීයේ ත්‍රිරෝද රථ සහ යතුරුපැදිවලින් නාවුල - කරවිලහේන ප්‍රදේශයේ ඥාති නිවසකට ගමන් කරමින් සිටියදී තරුණ පිරිසක් අතර ගැටුමක් හටගෙන තිබෙනවා.\nඑම අවස්ථාවේ දී තරුණයෙකුගේ හිසට උදැල්ලකින් පහර දී ඇති අතරල ඔහු නාවුල රෝහලට ඇතුළත් කිරීමෙන් පසු වැඩිදුර ප්‍රතිකාර සඳහා මාතලේ මහ රෝහල වෙත මාරු කර යවා තිබෙනවා.\nපසුව නාවුල පොලිස් ස්ථානය වෙත පැමිණි පහර කෑ පුද්ගලයාගේ පියා සහ ඥාතීන් චෝදනා කර ඇත්තේ පහර දීම සිදුකර ඇත්තේ පොලිස් නිලධාරියෙකු ඇතුළු පිරිසක් බවයි.\nතම පාර්ශ්වයට අසාධාරණයක් වූ බව පවසමින් පහර කෑ තරුණයාගේ පියා අඹ ගසකට නැග විරෝධතාවයක් ආරම්භ කර තිබෙනවා.\nඔහු සඳහන් කරන්නේ තම පුතාට පහර දුන් පොලිස් නිලධාරියා ඇතුළු පිරිස අත්අඩංගුව ගන්නා තෙක් තමන් ගසින් නොබසින බවයි.\nගැටුමට සම්බන්ධ බව කියන මාතලේ පොලිසියේ පොලිස් කොස්තාපල් චන්දන ගුණරත්න නැමති පුද්ගලයාල ඔහුගේ ඥාති පුතෙකු සහ තවත් පුද්ගලයෙකු ගැටුමේදී තුවාල ලබා දඹුල්ල මූලික රෝහලටත්ල මාතලේ රෝහලටත් ප්‍රතිකාර සඳහා යැවූ බව ඔවුන්ගේ ඥාතීන් පවසනවා.\nමේ සම්බන්ධයෙන් අප කළ විමසීමකදී නාවුල පොලිසියේ ස්ථානාධිපතිවරයා සඳහන් කළේ මාතලේ පොලිසියේ පොලිස් කොස්තාපල්වරයෙකු සහ ඔහුගේ ඥාතීන් දෙදෙනෙකු මේ වනවිට අත්අඩංගුවට ගෙන පොලිස් ආරක්ෂාව යටතේ ප්‍රතිකාර ලබන බවයි.\nකෙසේවෙතත්, අඹ ගසට නැගි පුද්ගලයා මේ වනවිටත් එම ස්ථානයෙන් පිටව ගොස් නැහැ.",
       "URL": "https://www.hirunews.lk/268781/පුතාට-යුක්තිය-ඉල්ලා-පියෙක්-ගසකට-නගී-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2012"
}