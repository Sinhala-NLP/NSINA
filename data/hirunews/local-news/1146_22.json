{
       "Source": "hirunews",
       "Timestamp": "Tuesday, 24 May 2022 - 12:55",
       "Headline": "පක්ෂයේ පිරිස් ඇමතිකම් බාර ගැනීම අනුමත කරන්නේ නෑ - මෛත්‍රීපාල සිරිසේන",
       "News Content": "ශ්‍රී ලංකා නිදහස් පක්ෂයේ මධ්‍යම කාරක සභාව විසින් අමාත්‍ය මණ්ඩලයේ තනතුරු බාර ගැනීම සම්බන්ධයෙන් විශේෂ නිවේදනයක් එම පක්ෂයේ සභාපති හා හිටපු ජනාධිපති මෛත්‍රීපාල සිරිසේන නිකුත් කර තිබෙනවා.\nපක්ෂයේ මධ්‍යම කාරක සභාවේ තීරණය ලෙස සභාපතිවරයා දක්වා ඇත්තේ, වර්තමාන රජය තුළ අමාත්‍ය ධුර බාර නොගෙන පොදු මහජනතාවගේ යහපත වෙනුවෙන් ගන්නා තීරණ සඳහා පාර්ලිමේන්තුව තුළ සහ ඉන් පිටතත් සහාය ලබාදීම තම පක්ෂය තීරණය කර ඇති බවයි.\nනව අග්‍රාමාත්‍යවරයෙක් යටතේ සර්ව පාක්ෂික ආණ්ඩුවක් සහ එය ක්‍රියා කළ යුතු ක්‍රමවේද පිළිබඳ පුළුල් විග්‍රහයක් ශ්‍රී ලංකා නිදහස් පක්ෂය විසින් රටට හා රජයට යෝජනා කළ බවයි එම නිවේදනයේ දැක්වෙන්නේ.\nඅදාළ සංකල්ප පාර්ලිමේන්තුවේ බහුතරයක් පක්ෂ ද මැතිවරණ කොමිෂන් සභාව ද එම ක්‍රමවේද සාධනීය ලෙසින් පිළිගෙන ඇති බවත්, මහා සංඝරත්නය, නීතිඥ සංගමය, සිවිල් සංවිධාන, ව්‍යාපාරික ප්‍රජාව සහ ජාත්‍යන්තරය පවා එය පිළිගත් බව ද එම පක්ෂය පෙන්වා දෙනවා.\nශ්‍රී ලංකා නිදහස් පක්ෂය ඉතා සද්භාවයෙන් රට වෙනුවෙන් සංකල්පයක් ඉදිරිපත්කර තිබිය දී පාර්ලිමේන්තු පක්ෂ නායකයන් හට කරුණු නොදන්වා නැවතත් සම්ප්‍රදායික රජයක් පිහිටුවා ශ්‍රී ලංකා නිදහස් පක්ෂයේ සාමාජිකයන් හට අමාත්‍ය ධුර පිරිනැමීම හා අමාත්‍ය ධුර බාර ගැනීම මධ්‍යම කාරක සභාවේ හා පක්ෂයේ තීරණයට පටහැනි බවත්, එම ක්‍රියාවට පක්ෂ මධ්‍යම කාරක සභාවේ කිසිදු අනුමැතියක් ලබා දී නොමැති බවත් එම පක්ෂයේ සභාපති සහ හිටපු ජනාධිපති මෛත්‍රීපාල සිරිසේන පවසනවා.",
       "URL": "https://www.hirunews.lk/305167/පක්ෂයේ-පිරිස්-ඇමතිකම්-බාර-ගැනීම-අනුමත-කරන්නේ-නෑ-මෛත්‍රීපාල-සිරිසේන",
       "Category": "Local News",
       "Parent URL": "https://www.hirunews.lk/local-news.php?pageID=1146"
}