{
       "Source": "hirunews",
       "Timestamp": "Tuesday, 14 May 2019 - 12:43",
       "Headline": "අදත් පාසල්වලට සිසුන් පැමිණීම අඩුයි",
       "News Content": "රජයේ පාසල් දෙවන වාරයේ අධ්‍යයන කටයුතු ආරම්භ වුවද, අද දිනයේත් සිසුන්ගේ පැමිණීමේ අඩුවක් දක්නට ලැබෙනවා.\nඑහෙත් එය ඊයේ දිනයට සාපේක්ෂව සියයට 5ක වර්ධනයක් පෙන්නුම් කරන බවයි ගුරු සංගම් පවසන්නේ.\nඇතැම් පාසල්වල ප්‍රාථමික අංශයේ සිසුන් සුළු පිරිසක් පැමිණ සිටි අතර, පන්ති කිහිපයක සිසුන් එකතු කර අධ්‍යයන කටයුතු සිදුකළ බව ද වාර්තා වනවා.\nඅප කළ සොයා බැලීමේදී අනාවරණ වූයේ දිවයිනේ බොහෝ පාසල්වල විදුහල්පතිවරුන් සහ ගුරුවරුන්ගේ පැමිණීම සියයට 70ක මට්ටමක පැවති බවයි.\nකොළඹ පාසල්වලට ළමයින් පැමිණීම ද ඉතා අවම මට්ටමක පැවතුණ ද එය ඊයේ දිනට සාපේක්ෂව සුළු වැඩිවීමක් පෙන්නුම් කරනවා.\nඑ අනුව ඞී.එස්.සේනානායක විද්‍යාලයේ සිසුන් 15 ක්, නාලන්දා විද්‍යාලයේ සිසුන් 22 ක් පැමිණ ඇති අතර, කොළඹ - මහානාම විද්‍යාලයට පැමිණ ඇත්තේ සිසුන් 23 ක් පමණයි.\nකොළඹ - ආනන්ද විද්‍යාලයට සිසුන් 48 ක්ද සහ විශාකා විද්‍යාලයට සිසුවියන් 66 ක් පැමිණ තිබෙනවා.\nඑමෙන්ම ආරක්ෂක විද්‍යාලයේ සිසුන් 75 ක් සහ රාජකීය විද්‍යාලයේ සිසුන් 238 දෙනෙක් අද දිනයේ පැමිණ සිටි බවයි ලංකා ගුරු සංගමය පවසන්නේ.\nකෙසේ වෙතත්,  නොසන්සුන්කාරි තත්ත්වයක් හේතුවෙන් වයඹ පළාතට පොලිස් ඇදිරි නීතිය පැනවීමත් සමඟ එහි සියලූම පාසල් අද දිනයේ වසා තැබෙනවා.",
       "URL": "https://www.hirunews.lk/216351/අදත්-පාසල්වලට-සිසුන්-පැමිණීම-අඩුයි",
       "Category": "Local News",
       "Parent URL": "https://www.hirunews.lk/local-news.php?pageID=3353"
}