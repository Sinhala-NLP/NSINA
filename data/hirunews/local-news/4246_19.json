{
       "Source": "hirunews",
       "Timestamp": "Sunday, 29 October 2017 - 17:13",
       "Headline": "ලංකා කම්කරු කොංග්‍රසයේ උද්ඝෝෂණයට තහනම් නියෝගයක් (ඡායාරූප)",
       "News Content": "ලංකා කම්කරු කොංග්‍රසය විසින් තලවකැලේ නගර මධ්‍යයේ අද (29) පැවැත්වූ විරෝධතාවයකට තහනම් නියෝගයක් පනවනු ලැබුවා.\nඅප වාර්තාකරු සඳහන් කළේ තලවකැලේ පොලිසිය මඟින් නුවරඑළිය මහේස්ත්‍රාත් අධිකරණයෙන් කළ ඉල්ලීමක් මත මෙම තහනම් නියෝගය නිකුත්කර ඇති බවයි.\nවිරෝධතාවයේදී ලංකා කම්කරු කොංග්‍රසයේ සාමාජිකයින් තලවකැලේ බස් නැවතුම්පොළ ඉදිරිපිටට ගොස් අමාත්‍ය පලනි දිගම්බරම් ලෙස සෑදූ පඹයෙකුටද  ගිනි තබනු ලැබුවා.\nපැයකට ආසන්න කාලයක් ඔවුන් මෙලෙස විරෝධතාවයේ නිරත වූ බවයි වාර්තා වන්නේ.\nපසුව තලවකැලේ පොලිසියේ ස්ථානාධිපතිවරයා  විසින් තහනම් නියෝගය ලංකා කම්කරු කොංග්‍රසයේ උපසභාපති පී.ශක්තිවේල් වෙත ලබා දී තිබෙනවා.\nහැටන් - නුවරඑළිය ප්‍රධාන මාර්ගයේ ගමනා ගමන කටයුතු සඳහා බාධා නොවන ආකාරයට උද්ඝෝෂණය ඉතා සාමකාමීව පැවැත්විය යුතු බවට එහි නියෝග කර තිබූ බව සඳහන්.\nඅධිකරණ නියෝගයත් සමඟ විරෝධතාවයට එක්වූ පිරිස  ඉතා සාමකාමීව විසිරගොස් තිබෙනවා.\nහැටන් තොණ්ඩමන් වෘත්තීය පුහුණු මධ්‍යස්ථානයේ නම \"පූල් බෑන්ක්\" ලෙස වෙනස් කිරීමට විරෝධය පළ කරමින් ඔවුන් මෙලෙස විරෝධතාවයේ නිරත වුණා.\nඡායාරූප - හැටන්, රංජිත් රාජපක්ෂ",
       "URL": "https://www.hirunews.lk/174730/ලංකා-කම්කරු-කොංග්‍රසයේ-උද්ඝෝෂණයට-තහනම්-නියෝගයක්-ඡායාරූප",
       "Category": "Local News",
       "Parent URL": "https://www.hirunews.lk/local-news.php?pageID=4246"
}