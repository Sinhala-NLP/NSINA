{
       "Source": "hirunews",
       "Timestamp": "Wednesday, 19 January 2022 - 6:39",
       "Headline": "රට ම කළුවර වෙයි ද ? - විදුලි අර්බුදය ගැන අද ඉහළ පෙළේ සාකච්ඡාවක්",
       "News Content": "කැලණිතිස්ස හා සපුගස්කන්ද බලාගාර ක්‍රියාත්මක කරන ඩීසල් සහ නැප්තා අවසන් වීම හේතුවෙන් කැළණිතිස්ස විදුලි බලාගාරයේ ක්‍රියාකාරිත්වය නැවතී තිබෙනවා.\nමේ හේතුවෙන් ජාතික විදුලිබල පද්ධතියට අහිමි වූ මෙගා වොට් ප්‍රමාණය මෙගාවොට් 300ක්.\nමෙම බලාගාරයේ ක්‍රියාකාරිත්වය ඇන හිටීමත් සමග බස්නාහිර පළාතේ ප්‍රදේශ ගණනාවක විදුලිය බිඳවැටීම් වාර්තා වුණා.\nමේ සමගම ඇතැම් වාර්තා සඳහන් කළේ අද (19) රාත්‍රී 10 පමණ වන විට සපුගස්කන්ද ඩීසල් විදුලි බලාගාරයේ විදුලි උත්පාදන කටයුතු ද අඩපණ වන බවයි.\nවිදුලි ඉංජිනේරුවන් ඊයේ (18) සවස පවසා සිටියේ පවතින ඩීසල් සහ නැප්තා තොග ප්‍රමාණවත් වන්නේ සපුගස්කන්ද විදුලි බලාගාරය රාත්‍රී 10 දක්වා ක්‍රියාත්මක කිරීමට පමණක් බවයි.\nකෙසේ වෙතත් මෙම විදුලි බලාගාර දෙකම බිඳ වැටීමත් සමඟ ජාතික විදුලිබල පද්ධතියට මෙගාවොට් 450ක ධාරිතාවක් අහිමි වනවා.\nමේ වන විට කෙරවලපිටිය ගල් අඟුරු විදුලි බලාගාරයේ ද එක් ජනන යන්ත්‍රයක් අක්‍රීය වීම හේතුවෙන් ජාතික විදුලිබල පද්ධතියට අහිමි වී ඇති මෙගා වොට් ගණන 300ක්.\nමේ අනුව කෙරවලපිටිය සපුගස්කන්ද සහ කැලණිතිස්ස විදුලි බලාගාර තුනම අක්‍රීය වීම හේතුවෙනි, ජාතික විදුලිබල පද්ධතියට මෙගාවොට් 750කට ආසන්න ප්‍රමාණයක් අහිමි වී ගොස් තිබෙනවා.\nමතුව ඇති තත්ත්වය අනුව ඉදිරියේ දී වැඩිම විදුලි ඉල්ලුමක් ඇති අවස්ථාවන්වල දී පැය එකහමාරකට වැඩි කාලයක් විදුලි විසන්ධි වීම් සිදු විය හැකි බවටයි විදුලි ඉංජිනේරුවරුන්ගේ සංගමය අනතුරු අඟවන්නේ.\nමේ අතර, අමාත්‍ය මණ්ඩල රැස්වීමෙන් අනතුරුව විදුලිබල අමාත්‍ය ගාමිණී ලොකුගේ ප්‍රකාශ කළේ විදුලි කප්පාදුවකින් තොරව ජනතාවට විදුලිය ලබාදීම රජයේ අපේක්ෂාව බවයි.\nකෙසේ වෙතත්, විදුලිබල මණ්ඩලයේ සහ ඛනිජ තෙල් සංස්ථාවේ ඉහළ නිලධාරීන් අතර සාකච්ඡාවක් අද පැවැත්වීමට නියමිත බව වාර්තාවනවා. ඒ, පවතින විදුලි අර්බුදයට විසඳුමක් සෙවීමටයි.\nවිදුලිබල අර්බුදය මතු වුවහොත් ඉදිරියේදී ජල සැපයුමට බාධා ඇතිවිය හැකි බව අමාත්‍ය මහින්ද අමරවීර ප්‍රකාශ කළා.\nපරිසර අමාත්‍යාංශයේ ඊයේ පැවති වැඩසටහනකට එක්වෙමින් ඔහු කියා සිටියේ ඒ හේතුවෙන් විදුලිය අරපිරිමැස්මෙන් භාවිත කිරීමට සියලු පුරවැසියන්ගේ යුතුකම බවයි.\nමේ අතර අද දහවල් 12 සිට අකුරට වැඩ කිරීමේ වෘත්තිය ක්‍රියාමාර්ගයකට නිරත වන බව විදුලි ඉංජිනේරු සංගමයේ සභාපති සෞම්‍ය කුමාරවඩු ප්‍රකාශ කළා.",
       "URL": "https://www.hirunews.lk/294393/රට-ම-කළුවර-වෙයි-ද-විදුලි-අර්බුදය-ගැන-අද-ඉහළ-පෙළේ-සාකච්ඡාවක්",
       "Category": "Local News",
       "Parent URL": "https://www.hirunews.lk/local-news.php?pageID=1416"
}