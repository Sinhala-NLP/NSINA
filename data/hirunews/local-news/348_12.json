{
       "Source": "hirunews",
       "Timestamp": "Friday, 12 May 2023 - 23:17",
       "Headline": "හෙල්ත් ටුවරිසම් දියුණු කරන්න රජයේ අවධානය",
       "News Content": "හෙල්ත් ටුවරිසම් (Health Tourism) මගින් රටට ආදායම් උත්පාදනය කරන මාර්ගයක් සකස් කිරීමට අපේක්ෂා කරන බව ජාතික ආරක්ෂාව පිළිබඳ ජනාධිපති ජ්‍යෙෂ්ඨ උපදේශක හා ජනාධිපති කාර්ය මණ්ඩල ප්‍රධානී සාගල රත්නායක සඳහන් කරනවා.\nජාතික හෙද දිනය වෙනුවෙන් අද (12) කොළඹ පදනම් ආයතනේ සංවිධානය කර තිබූ උත්සවයකට එකතු වෙමිනුයි එතුමා මේ අදහස් පළ කළේ.\nශ්‍රී ලංකාව වැනි සුන්දර පරිසරයක් තිබෙන රටක 'හෙල්ත් ටුවරිසම්' ඉතා හිතකර බවත් හෙද කේෂ්ත්‍රයේ නව වැඩසටහන් ඇති කරමින් රටට ආදායම් ගෙන එන නව වැඩසටහන් ක්‍රියාත්මක කළ යුතු බවත් ඔහු මෙහිදී ප්‍රකාශ කර සිටියා.\nඑහි දී වැඩිදුරටත් අදහස් දැක් වූ ජාතික ආරක්ෂාව පිළිබඳ ජනාධිපති ජ්‍යෙෂ්ඨ උපදේශකවරයා කියා සිටියේ එංගලන්තයේ සහ ඔස්ට්‍රේලියාවේ ජීවත් වන ශ්‍රී ලාංකිකයන් වෛද්‍යවරුන් හමුවීමට දැනටමත් මෙරටට එන බවයි.\nඒ අනුව ව්‍යාපාරයක් ලෙස හෙල්ත් ටුවරිසම් දියුණු කළ හැකි බවයි එතුමා ප්‍රකාශ කළේ.\nකෙසේ වෙතත් විදෙස් රටවලට ලාංකික හෙද නිලධාරීන්ගේ ඉල්ලුමක් තිබෙන අතර ඇතැමුන්ට ඇති වී තිබෙන භාෂා ගැටළු නිසා එවැනි අවස්ථා ගිලිහී යන බව ද උත්සවය අමතමින් ඔහු සඳහන් කළා.",
       "URL": "https://www.hirunews.lk/335023/හෙල්ත්-ටුවරිසම්-දියුණු-කරන්න-රජයේ-අවධානය",
       "Category": "Local News",
       "Parent URL": "https://www.hirunews.lk/local-news.php?pageID=348"
}