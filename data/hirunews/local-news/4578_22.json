{
       "Source": "hirunews",
       "Timestamp": "Tuesday, 04 April 2017 - 17:06",
       "Headline": "පස් මාසෙන් නිවසේ බිහි වූ දරුවා බේරාගත් 1990 මෙහෙයුම",
       "News Content": "නිවසකදී බිළිඳෙකු ප්‍රසුත කළ මවකට අවශ්‍ය මුලික වෛද්‍ය ප්‍රතිකාර ලබාදී මව සහ බිලිඳා බේරාගෙන රෝහල් ගත කිරීමට 1990 වෛද්‍ය තාක්ෂණවේදී නිලධාරියෙකු පියවර ගෙන තිබෙනවා.\nඅහංගම මීගොඩ ප්‍රදේශයේ ගැබිණි මවක් මැදියම් රැයේදී  නිවසේ මුළුතැන් ගෙයෙදී බිලිදෙකු ප්‍රසුත කර තිබෙනවා.\nමේ සම්බන්ධයෙන් බිරිඳගේ සැමියා 1990 ගිලන් රථයට ඇමතුමක් ලබා දී ඇති බවයි අප වාර්තාකරු සඳහන් කළේ.\nඑහිදී වහාම ක්‍රියාත්මක වූ වෛද්‍ය තාක්ෂණවේදී එම් නලිෆ් මහතා සහයකයන් සමග පැමිණ ප්‍රථමයෙන් බිලිදාගේ පෙකෙණිවැල කපා ඉවත් කර ඇති බවයි වාර්තාවන්නේ.\nඉන් අනතුරුව බිළිදාගේ ස්වසන මාර්ගයේ අවහිරතා ඉවත් කොට මවටත් අවශ්‍ය මුලික ප්‍රතිකාර ලබා දී වහාම මැදියම් රාත්‍රියේම මව සහ බිලිඳා මහා මෝදර රෝහලට ගිලන් රථයෙන් ගෙනගොස් ඇතුලත් කර තිබෙනවා.\nපස් මාසයෙන් උපත ලැබූ එම දරුවාගේ පෙකෙණි වැල ඉවත් කර ස්වසන මාර්ගයේ අවහිරතා ඉවත් කිරීම නිසා දරුවාගේ ජීවිතය බේරුණු බවයි රෝහල් ආරංචි මාර්ග සඳහන් කරේ.",
       "URL": "https://www.hirunews.lk/158483/පස්-මාසෙන්-නිවසේ-බිහි-වූ-දරුවා-බේරාගත්-1990-මෙහෙයුම",
       "Category": "Local News",
       "Parent URL": "https://www.hirunews.lk/local-news.php?pageID=4578"
}