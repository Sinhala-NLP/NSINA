{
       "Source": "hirunews",
       "Timestamp": "Sunday, 23 August 2020 - 13:02",
       "Headline": "විදේශයන්හි ශ්‍රී ලංකා තානාපති කාර්යාවල අතිරික්ත සුබසාධක නිලධාරීන් දිවයිනට ගෙන්වයි",
       "News Content": "ශ්‍රී ලංකා විදේශ සේවා නියුක්ති කාර්යාංශය, විදේශ තානාපති කාර්යාලවල පවත්වාගෙන යනු ලබන සුබසාධන අංශවල අතිරික්ත නිලධාරීන් යළි දිවයිනට ගෙන්වාගැනීම සඳහා පියවර ගනිමින් සිටිනවා.\nකොරෝනා වෛරස වසංගතයත් සමඟ විදේශ සේවා නියුක්ති කාර්යාංශයේ ආදායම් විශාල වශයෙන් පහත වැටීම හේතුවෙන් වියදම් කපාහැරීමේ පියවරක් ලෙස මෙම තීරණය ගෙන ඇති බවයි එම කාර්යාංශයේ සභාපති කමල් රත්වත්තේ සඳහන් කළේ.\nකාර්යාංශයේ වියදම් කපාහැරීම සඳහා කමිටුවක් පත් කර ඇති අතර, මෙම තීරණයට එළඹී ඇත්තේ එහි නිර්දේශ අනුවයි.\nදැනට විදේශ සේවා නියුක්ති කාර්යාංශය විදේශ තානාපති කාර්යාලවල පවත්වාගෙන යනු ලබන සුබසාධන අංශවල නිලධාරීන් 125 දෙනෙකු පමණ සේවය කරනවා.\nවියදම් කපාහැරීම යටතේ එම නිලධාරීන්ගෙන් 40 ක පමණ කණ්ඩායමක් පමණක් විදේශ රටවල සේවය සඳහා යොදවන අතර, අනෙකුත් නිලධාරීන් නැවතත් දිවයිනට කැඳවීමටයි පියවර ගෙන ඇත්තේ.\nඑමඟින් සියයට 65ක පමණ ඉතිරියක් අපේක්ෂා කෙරෙනවා.",
       "URL": "https://www.hirunews.lk/248442/විදේශයන්හි-ශ්‍රී-ලංකා-තානාපති-කාර්යාවල-අතිරික්ත-සුබසාධක-නිලධාරීන්-දිවයිනට-ගෙන්වයි",
       "Category": "Local News",
       "Parent URL": "https://www.hirunews.lk/local-news.php?pageID=2504"
}