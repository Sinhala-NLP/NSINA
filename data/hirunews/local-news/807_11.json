{
       "Source": "hirunews",
       "Timestamp": "Thursday, 13 October 2022 - 10:34",
       "Headline": "දේවාරූඩයෙන් නැති වූ කන්‍යාපටල සාදා දෙන බව පවසමින් තරුණියකට අතවර කළ අයෙකු රක්ෂිත බන්ධනාගාරයට",
       "News Content": "විසි දෙහැවිරිදි තරුණියක රවටා ඇගේ නිරුවත් වීඩියෝ දර්ශන ලබාගෙන ඒවා අන්තර්ජාලයට මුදා හරින බවට බිය ගන්වමින් ඇය ව පිරිමින්ට අලවි කරමින් ජාවාරමක් සිදු කළ වාරියපොළ ප්‍රදේශයේ 52 හැවිරිදි පුද්ගලයකු රක්ෂිත බන්ධනාගාරගත කර තිබෙනවා.\nමිනුවන්ගොඩ දිසා විනිසුරුවරයා විසින් මෙම නියමය සිදු කර ඇති බව යි වාර්තා වන්නේ.\nසිද්ධියට මුහුණ දී ඇත්තේ, රාජාංගනය ප්‍රදේශයේ පදිංචිකාරිනියක්.\nදේවාරූඩයෙන් පවුල් අවුල් විසඳන බවත් අඳුනක බලයෙන් තරුණියන්ගේ නැති වූ කන්‍යාපටලය සකස් කර දෙන බවත් සැකකරු අදාළ තරුණියගේ මවට පවසා ඇති බව වාර්තා වනවා.\nපසු ව සැකකරු තරුණියගේ මවගෙන් තරුණියගේ දුරකතන අංකය ඉල්ලාගෙන ඇති අතර, ඒ හරහා තරුණියගෙන් තොරතුරු විමසා ඇති බව සඳහන්.\nඅඳුනේ බලයෙන් කන්‍යාපටලය සැකසීමට නම් පළමුව නිරුවත් වීඩියෝපටයක් අවශ්‍ය බව සැකකරු තරුණියට පවසා ඇති අතර, තරුණිය ඊට එකඟ වී නෑ.\nනමුත් ඇමතුම ලබා ගන්නේ දේවාරූඪයෙන් බවත් එම ඉල්ලීම් ප්‍රතික්ෂේප කළ හොත් දැඩි කරදර විඳීමට සිදු වන බවත් සැකකරු විසින් තරුණියට පවසා ඇති බව යි වාර්තා වන්නේ.\nපසු ව සැකකරු තරුණියගේ නිරුවත් වීඩියෝ තම ජංගම දුරකතනයට ගෙන්වාගෙන ඇති අතර, ඒ හරහා තරුණිය ව බිය වද්දමින් ඇය ව වෙනත් පිරිමින්ට අලෙවි කර තිබෙනවා.\nදිවුලපිටිය පොලිසියට ලද තොරතුරක් මත අදාළ සැකකරු ව අත් අඩංගුවට ගෙන ඇති අතර, පසු ව අදාළ තරුණිය සියලු සිදුවීම් මාලාව පොලිසියට පවසා ඇති බව සඳහන්.\nතරුණිය මීගමු මහ රෝහල් අධිකරණ වෛද්‍ය නිලධාරියාට ඉදිරිපත් කිරීමෙන් අනතුරු ව අධිකරණ නියෝග මත සිය මවට භාර දීමට යි පොලිසිය කටයුතු කර ඇත්තේ.",
       "URL": "https://www.hirunews.lk/317723/දේවාරූඩයෙන්-නැති-වූ-කන්‍යාපටල-සාදා-දෙන-බව-පවසමින්-තරුණියකට-අතවර-කළ-අයෙකු-රක්ෂිත-බන්ධනාගාරයට",
       "Category": "Local News",
       "Parent URL": "https://www.hirunews.lk/local-news.php?pageID=807"
}