{
       "Source": "hirunews",
       "Timestamp": "Tuesday, 25 January 2022 - 13:37",
       "Headline": "පනත් කෙටුම්පත එපා කියන බදු නිලධාරින් (වීඩියෝ)",
       "News Content": "විශේෂ භාණ්ඩ හා සේවා බද්ද පරිපාලනය සහ එකතු කිරීම භාණ්ඩාගාරය යටතට පැවරීමේ පනත් කෙටුම්පතට එරෙහිව දේශීය ආදායම් දෙපාර්තමේන්තුවේ නිලධාරීන් අද (25) සංකේත වර්ජනයක නිරත වුණා.\nඒ හේතුවෙන් දේශීය ආදායම් දෙපාර්තමේන්තුවෙන් සේවා සපයා ගැනීමට පැමිණි ජනතාව පත්වුයේ දැඩි අසීරුතාවකටයි.\nමුදල් අමාත්‍යවරයා විසින් ඉදිරිපත් කරනු ලැබූ අයවැය යෝජනාවකට අනුව පසුගිය ජනවාරි මස 20 වැනිදා ඉදිරිපත් කරන ලද විශේෂ භාණ්ඩ හා සේවා බදු පනත්\nකෙටුම්පත මගින් විෂය ක්ෂේත්‍ර කිහිපයකට අදාළව විශේෂ භාණ්ඩ හා සේවා බද්දක් පැනවීමට යෝජනා කර තිබෙනවා.\nඒ අනුව, මත්පැන්, සිගරට් සහ වාහන මෙන්ම විදුලි සංදේශ, ඔට්ටු ඇල්ලීම සහ සූදු මත ද අදාළ විශේෂ භාණ්ඩ හා සේවා බදු පැනවෙනු ඇති.\nඑමෙන්ම විශේෂ භාණ්ඩ හා සේවා බද්ද පරිපාලනය කිරීම සහ එකතු කිරීම භාණ්ඩාගාරයේ නියෝජ්‍ය ලේකම් වෙත පැවරිය යුතු බවට ද පනත් කෙටුම්පතින්\nයෝජිතයි.\nකෙසේ වෙතත්, තම ආයතනය විසින් එකතු කළ බද්දක් මෙලෙස මහා භාණ්ඩාගාරය යටතට ගැනීමට විරෝධය පළ කරන බව දේශීය ආදායම් දෙපාර්තමේන්තු නිලධාරීන් පෙන්වා දෙනවා.\nඒ අනුව, දේශීය ආදායම් දෙපාර්තමේන්තුවේ නිලධාරීන් පසුගිය දින කිහිපයකදීම විරෝධතාවල ද නිරත වූයේ විශේෂ භාණ්ඩ හා සේවා බදු පනත් කෙටුම්පත හරහා දේශීය ආදායම්, රේගු, සුරාබදු දෙපාර්තමේන්තු සතු බදු රැස් කිරීම කප්පාදු කිරීමට එරෙහිවයි.\nසිය විරෝධය තවදුරටත් තීව්‍ර කරමින් දේශීය ආදායම් දෙපාර්තමේන්තුවේ නිලධාරීන් අද (25) දිනයේදී සංකේත වැඩ වර්ජනයක ද නිරත වුණා.\nමේ හේතුවෙන් දේශීය ආදායම් දෙපාර්තමේන්තුවෙන් සේවා සපයා ගැනීමට පැමිණි ජනතාව පත්වූයේ දැඩි අසීරුතාවකටයි.",
       "URL": "https://www.hirunews.lk/295122/පනත්-කෙටුම්පත-එපා-කියන-බදු-නිලධාරින්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1399"
}