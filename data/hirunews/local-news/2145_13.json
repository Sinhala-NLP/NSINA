{
       "Source": "hirunews",
       "Timestamp": "Monday, 15 February 2021 - 16:14",
       "Headline": "පාසල්වල උත්සව පැවැත්වීම අත්හිටුවයි",
       "News Content": "කොරෝනා වසංගතයේ පවතින අවදානම් තත්වය හේතුවෙන් නැවත දැනුම්දෙනතුරු පාසල්වල සියලු උත්සව පැවැත්වීම අත්හිටුවා තිබෙනවා.\nඅධ්‍යාපන අමාත්‍යාංශය නිවේදනය කළේ අධ්‍යාපන ලේකම්වරයා විසින් සියලු පළාත්, කලාප, කොට්ඨාස අධ්‍යාපන බලධාරීන් සහ පරිවේණාධිපතිවරුන් හා විදුහල්පතිවරුන් වෙත ඊට අදාළ උපදෙස් නිකුත් කර ඇති බවයි.\nඒ අනුව දැනට පාසලක උත්සව පැවැත්වීම සඳහා සංවිධාන කරමින් පවතින්නේ නම් ඒ සියල්ලද අත්හිටුවිය යුතු වනවා.\nමේ අතර සාමාන්‍ය පෙළ විභාගයට පෙනී සිටින සිසුන්ට පෙබරවාරි 17 වනදා සිට 25 වනදා දක්වා අධ්‍යයන නිවාඩු ලබාදීමට අධ්‍යාපන අමාත්‍යාංශය පියවර ගෙන තිබෙනවා.\nමාර්තු 1 වනදා සිට 11 වනදා දක්වා සාමාන්‍ය පෙළ විභාගය පවත්වන අතර, අධ්‍යාපන අමාත්‍යාංශය දැනුම් දෙන්නේ විභාගයට පෙනී සිටින සිසුන් සඳහා විභාග ප්‍රවේශපත්‍ර නිකුත් කිරීමේදී අධ්‍යයන නිවාඩු ලබාදීම බාධාවක් කර නොගත යුතු බවයි.",
       "URL": "https://www.hirunews.lk/262660/පාසල්වල-උත්සව-පැවැත්වීම-අත්හිටුවයි",
       "Category": "Local News",
       "Parent URL": "https://www.hirunews.lk/local-news.php?pageID=2145"
}