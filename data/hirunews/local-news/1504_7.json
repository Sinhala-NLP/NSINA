{
       "Source": "hirunews",
       "Timestamp": "Friday, 10 December 2021 - 14:07",
       "Headline": "ඌව ආණ්ඩුකාරවරයාගේ දෙබිඩි පිළිවෙත, අයවැය පැරදුණු කතරගම ගොඩ යද්දී ඇල්ල විසුරුවයි",
       "News Content": "නො කඩවා දෙවන වරටත් අයවැය පරාජය වූ කතරගම ප්‍රාදේශි සභාවේ බලය නැවත පිහිටුවීම අද සිදු කෙරුණා.\nඒ ඌව පළාත් ආණ්ඩුකාර ඒ.ජේ.එම් මුසම්මිල්ගේ විශේෂ නියෝගයක් යටතේයි.\nපොහොට්ටුවට බලය හිමි ව තිබූ කතරගම ප්‍රාදේශීය සභාවේ අවසන් වරට පැවති අයවැය ඡන්ද විමසීමේ දී අයවැයට පක්ෂව ලැබුණේ ඡන්ද තුනක් පමණයි.\nප්‍රාදේශීය සභාවේ සභාපති ද ඇතුළු ව තවත් මන්ත්‍රීවරුන් දෙදෙනෙකු එයට පක්ෂ ව ඡන්දය ප්‍රකාශ කර තිබුණා.\nකතරගම ප්‍රාදේශීය සභාවේ 2021 අයවැයට විපක්ෂ ව ලැබුණු ඡන්ද සංඛ්‍යාව 13ක්.\nඒ අනුව වැඩි ඡන්ද 10කින් පරාජය වූ කතරගම ප්‍රාදේශීය සභාවේ නැවත බලය පිහිටු වූ ඌව පළාත් ආණ්ඩුකාරවරයා එක්සත් ජාතික පක්ෂයට බලය හිමිව තිබූ වැඩි ඡන්ද හතරකින් පමණක් අයවැය පරාජය වූ ඇල්ල ප්‍රාදේශීය සභාවේ බලය අද සිට විසුරුවා හැරීමට කටයුතු කර තිබෙනවා.\nඇල්ල ප්‍රාදේශීය සභාවේ අයවැය ඡන්ද විමසීමේ දී එයට පක්ෂව ඡන්ද 7ක් ලැබුණු අතර විපක්ෂව ලැබුණු ඡන්ද සංඛ්‍යාව 11ක්.\nමේ ඡන්ද විමසීමේ දී ඇල්ල ප්‍රාදේශීය සභාවේ මන්ත්‍රීවරුන් තිදෙනෙක් ස්වාධීන ව සිට තිබෙනවා.\nඌව පළාත් ආණ්ඩුකාරවරයාගේ මෙම අසාධාරණ දෙබිඩි පිළිවෙත සම්බන්ධයෙන් අදහස් දක්වන ඇල්ල ප්‍රාදේශීය සභාවේ මන්ත්‍රීවරුන් විමසන්නේ, අයවැයෙන් අන්ත පරාජයක් ලැබූ පොහොට්ටුවට බලය හිමි කතරගම ප්‍රාදේශීය සභාවේ බලය නැවත පිහිටුවන්නටත්, එක්සත් ජාතික පක්ෂයට බලය හිමි ඇල්ල ප්‍රාදේශීය සභාව විසුරුවා හරින්නටත් ආණ්ඩුකාරවරයා කටයුතු කරන්නේ කුමන නීතියක් යටතේ ද යන්නයි.",
       "URL": "https://www.hirunews.lk/290594/ඌව-ආණ්ඩුකාරවරයාගේ-දෙබිඩි-පිළිවෙත-අයවැය-පැරදුණු-කතරගම-ගොඩ-යද්දී-ඇල්ල-විසුරුවයි",
       "Category": "Local News",
       "Parent URL": "https://www.hirunews.lk/local-news.php?pageID=1504"
}