{
       "Source": "hirunews",
       "Timestamp": "Monday, 10 October 2022 - 7:57",
       "Headline": "එරෝෆ්ලොට් ගුවන් ගමන් අද යළි ඇරඹේ",
       "News Content": "UPDATED 2022 - 10 - 10 10.45 P:M\nඑරෝෆ්ලොට් පළමු යානය කටුනායකට\nකොළඹ සහ මොස්කව් නුවර අතර ගුවන් ගමන් යළි ආරම්භ කරමින් රුසියානු එරොෆ්ලොට් ගුවන් සේවයට අයත් පළමු යානය අද (10) පෙරවරුවේ කටුනායක ගුවන් තොටුපල වෙත ළඟාවුණා.\nඑස් යූ 288 දරණ එම යානයෙන් මගීන් 288 දෙනෙකු දිවයිනට පැමිණි බවයි ගුවන් තොටුපල අප වාර්තාකරු කියා සිටියේ.\nයානය පිළිගැනීම සඳහා අමාත්‍යවරුන් වන නිමල් සිරිපාල ද සිල්වා සහ හරීන් ප්‍රනාන්දුද ගුවන් තොටුපල වෙත පැමිණ සිටියා.\n---------------------------------------------------------\nඅත්හිටවනු ලැබූ රුසියානු එරෝෆ්ලොට් ගුවන්සේවයේ වාණිජ ගුවන් ගමන් අද (10) සිට යළි ආරම්භ කිරීමට නියමිත යි.\nගුවන් තොටුපොල සහ ගුවන් සේවා සමාගම සඳහන් කළේ, රුසියාවේ මොස්කව් සිට නැවත වරක් ශ්‍රී ලංකාවට ගමන් ආරම්භ කරන එරෝෆ්ලොට් පළමු ගුවන් යානය අද උදැසන 10.45ට කටුනායක ගුවන් තොටුපොල වෙත ළඟාවීමට නියමිත බව යි.\nඅයර්ලන්තයේ පිහිටි සෙලෙස්ටියල් ඒවියේෂන් ටේ්‍රඩිං ලිමිටඩ් සමාගම ගොනු කළ පැමිණිල්ලක් විභාග කිරීමෙන් අනතුරුව කොළඹ වාණිජ මහාධිකරණය විසින් ජුනි 02 වැනි දා රුසියානු එරෝෆ්ලොට් ගුවන් සමාගම වෙත පැනවූ වාරණ නියෝගයත් සමඟ යි ශ්‍රී ලංකාව සහ රුසියාව අතර එරෝෆ්ලොට් ගුවන් සේවයේ ගුවන් ගමන් නතර කෙරුණේ.\nමෙම ගුවන් ගමන් යළි ආරම්භ වීමත් සමග රුසියානු සංචාරකයන් ශ්‍රී ලංකාවට පැමිණීමේ වර්ධනයක් අපේක්ෂා කෙරෙනවා.",
       "URL": "https://www.hirunews.lk/317462/එරෝෆ්ලොට්-ගුවන්-ගමන්-අද-යළි-ඇරඹේ",
       "Category": "Local News",
       "Parent URL": "https://www.hirunews.lk/local-news.php?pageID=814"
}