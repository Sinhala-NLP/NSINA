{
       "Source": "hirunews",
       "Timestamp": "Monday, 21 March 2022 - 14:20",
       "Headline": "හොරගොල්ල පිරවුම්හල අසළදී යතුරුපැදිකරුවෙකු ඝාතනය කළ ත්‍රිරෝද රථ රියදුරු අත්අඩංගුවට",
       "News Content": "නිට්ටඹුව - හොරගොල්ල ඉන්ධන පිරවුම්හල අසළදී බහින්බස්වීමක් දුරදිගයාමෙන් සිදුවූ පුද්ගල ඝාතනයට අදාළ ත්‍රිරෝද රථ රියදුරු අත්අඩංගුවට ගෙන තිබෙනවා.\nප්‍රදේශයෙන් පලායාම සඳහා ඇඳුම් බෑගයක්ද රැගෙන යමින් සිටියදී නිට්ටඹුව නගරයට ආසන්නයේදී ඔහු අත්අඩංගුවට ගත් බවයි පොලිසිය සඳහන් කළේ.\nඊයේ පස්වරුවේ නිට්ටඹුව - හොරගොල්ල ඉන්ධන පිරවුම්හල අසළදී ඉන්ධන ලබාගැනීමට පැමිණි යතුරුපැදිකරුවෙකු සහ ත්‍රිරෝද රථ රියදුරෙකු අතර බහින්බස්වීමක් සිදුව තිබුණා.\nපසුව ත්‍රිරෝද රථ රියදුරු විසින් ඉන්ධන ලබාගෙන පැමිණි යතුරුපැදිකරුට තියුණු ආයුධයකින් පහරදී ඝාතනය කර තිබූ බවයි පොලිසිය සඳහන් කළේ.\nඅත්අඩංගුවට ගත් සැකකරු නිට්ටඹුව ප්‍රදේශයේ පදිංචි 38 හැවිරිදි අයෙක්. සිද්ධිය සිදුවන අවස්ථාවේ ඔහු මත්ද්‍රව්‍ය භාවිත කර ඇති බවට පොලිසිය සැක කරනවා.",
       "URL": "https://www.hirunews.lk/300001/හොරගොල්ල-පිරවුම්හල-අසළදී-යතුරුපැදිකරුවෙකු-ඝාතනය-කළ-ත්‍රිරෝද-රථ-රියදුරු-අත්අඩංගුවට",
       "Category": "Local News",
       "Parent URL": "https://www.hirunews.lk/local-news.php?pageID=1280"
}