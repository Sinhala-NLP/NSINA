{
       "Source": "hirunews",
       "Timestamp": "Thursday, 04 May 2017 - 16:19",
       "Headline": "වරදක් කළ පොලිසියේ 149 කට සහනයක්",
       "News Content": "ආධුනික කාල සීමාව තුල විවාහ වීම හේතුවෙන් රැකියාව අහිමිවු පොලිස් නිලධාරීන් 149 දෙනෙකු යළි සේවයේ පිහිටුවීමට තීරණය වී තිබෙනවා.\nඒ ඔවුන් තම ගැටලුව නීතිය හා සාමය සහ දක්ෂිණ සංවර්ධණ අමාත්‍යංශයේ මහජන සහන දිනයට ඉදිරිපත් කිරීමෙන් පසු අමාත්‍ය සාගල රත්නායක මහතා විසින් ජාතික පොලිස් කොමිසම වෙත කරන ලද ඉල්ලීමක ප්‍රතිඵලයක් අනුවයි.\nමේ සම්බන්ධයෙන් ජාතික පොලිස් කොමිසමේ අවසරය දැනට ලබාදී ඇති අතර ඉතා කෙටි කලකින් මෙම නිලධාරීන් යළි සේවයේ පිහිටුවා රාජකාරීවලට අනුයුක්ත කිරීමට නියමිතයි.\nපොලිසිය පෙන්වා දෙන්නේ ආධුනික නිලධාරීන්ට බඳවා ගනු ලැබු දින සිට වසර 3 ක කාලයක් විවාහ වීමට අවසර ලබා නොදෙන බවයි.\nයම් නිලධාරියෙකුට එම කාලය තුල විවාහ වීමට අවශ්‍ය වන්නේ නම් ඒ සම්බන්ධයෙන් බලපාන කරුණු ඔහු යටත්ව සිටින නියෝජ්‍ය පොලිස්පතිවරයා වෙත ඉදිරිපත් කිරීමෙන් අනතුරුව කරුණු සලකා බැලීමෙන් විශේෂ අවසරයක් මත විවාහ වීමට අවස්ථාව හිමිවනවා.\nඑම ක්‍රියාදාමයට පටහැනිව විවාහ වීම හේතුවෙනුයි නිලධාරීන් 149 දෙනෙකුට සිය පත්වීම් අවලංගු වී තිබුනේ.\nඊට උප පොලිස් පරීක්ෂකවරුන් 3 ක් / පොලිස් කොස්තාපල්වරුන් 132 ක් / කොස්තාපල්වරියන් 13 ක් සහ කොස්තාපල් රියදුරෙක් ද වන බවයි පොලිසිය කියාසිටියේ.",
       "URL": "https://www.hirunews.lk/160602/වරදක්-කළ-පොලිසියේ-149-කට-සහනයක්",
       "Category": "Local News",
       "Parent URL": "https://www.hirunews.lk/local-news.php?pageID=4533"
}