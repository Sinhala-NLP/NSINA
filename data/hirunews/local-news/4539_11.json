{
       "Source": "hirunews",
       "Timestamp": "Monday, 01 May 2017 - 8:10",
       "Headline": "සියලු කම්කරුවන්ට ගෞරවය පුද කරනවා - ජනපති",
       "News Content": "ඈත අතීතයේ සිට මිනිස් නිදහස සහ කම්කරු අයිතිය වෙනුවෙන් දිවි දුන්, මොරදුන් සහ දහදිය කදුලූ හෙලූ ලොව පුරා සියලූ කම්කරු සහෝදරයන් වෙත ගෞරවය පුදකරන බව ජනාධිපති මෛත්‍රීපාල සිරිසේන අදට යෙදෙන ලෝක කම්කරු දිනය වෙනුවෙන් පණිවුඩයක් නිකුත් කරමින් සඳහන් කළා.\nඔහු කියා සිටියේ මිනිස් ශ්‍රමය විසින් ගොඩනැංවූ ශිෂ්ඨාචාරයේ ව්‍යුහය, මිනිස් ශ්‍රමයේ අභිමානවත් උත්තුංගබව ඉදිරියේ දණ නැවූ ඓතිහාසික සංසිද්ධිය සිහි කරමින්  මෙවර ජාත්‍යන්තර කම්කරු දිනය සමරන බවයි.\nමිනිසුන් යදමින් බැඳ, ඔවුන් තම දේපළක් ලෙස සලකා හාම්පුතුන් කටයුතු කළ අතීතයක සිට වෘත්තීය අයිතීන් වෙනුවෙන් හාම්පුතුන් සමඟ කේවල් කරන වර්තමානය දක්වා කම්කරුවා පැමිණි මාවත, ලෙයින් ද, දහඩියෙන් ද, කඳුලින් ද ඉදිවූවක් බවයි ජනාධිපතිවරයා සිය මැයි දින පණිවුඩයේ තවදුරටත් සඳහන් කර ඇත්තේ.\nඑමෙන්ම අග්‍රාමාත්‍ය රනිල් වික්‍රමසිංහ ද ජාත්‍යන්තර කම්කරු දිනය වෙනුවෙන් නිවේදනයක් නිකුත් කරමින් සඳහන් කළේ සමස්ත ලෝකය රදා පවතින්නේ වැඩ කරන ජනතාවගේ දහඩිය සහ ශ්‍රමය මත බවයි.\nඉතිහාසය පුරා ඔවුන් ස්වකීය අයිතිවාසිකම් වෙනුවෙන් කළ නොනවතින අරගලයක, කැපකිරීමක ප්‍රතිඵලයක් ලෙස ලෝකයේ අවධානය කම්කරු ජනතාව වෙත යොමු කරමින් මැයි දිනය සමරන බවයි සිය නිවේදනයෙන් අග්‍රාමාත්‍යවරයා පෙන්වා දෙන්නේ.\nහිටපු ජනාධිපති මහින්ද රාජපක්ෂ මැයි දිනය වෙනුවෙන් පණිවුඩයක් නිකුත් කරමින් කියා සිටියේ අද රට අරක්ගෙන ඇති වෛරී දේශපාලනයෙන් ඉවත්වී මර්දනකාරී ක්‍රියාවන් පිටුදකිමින් වැඩකරන ජනතාවගේ සමස්ත රටවැසියන්ගේත් අයිතිවාසිකම් සුරකිමින් සමාජ හා ආර්ථික සාධාරණත්වයක් ඇති කරන ජාතික වැඩපිළිවෙලක් සඳහා පෙළගැසීමට කාලය එළඹ ඇති බවයි.\nරටටත් ජාතියටත් සුරක්ෂිත හෙට දිනයක් උදාකිරීමේ අදිටනින් යුතුව රටේ කම්කරු අයිතීන් වෙනුවෙන් ඉතිහාසයේ පටන්ම ලේ් කඳුළු දහදිය මෙන්ම ජීවිතයද කැපකළ සියලූ කම්කරු ජනතාවටත් ලෝකවාසී කම්කරු ජනතාවටත් තමාගේ ගෞරවය පිරිනමන බවයි හිටපු ජනාධිපතිවරයා නිකුත් කළ නිවේදනයේ තවදුරටත් දැක්වෙන්නේ.\nමේ අතර ජනතා විමුක්ති පෙරමුණ සිය මැයි දින පණිවුඩය මගින් පෙන්වා දෙන්නේ ලොව පුරා වැඩකරන ජනතාවගේ ශක්තිය සමගිය සහ සටන්කාමීත්වය කුළු ගන්වන දිනයක් ලෙස අද දිනය හැඳින්විය හැකි බවයි.\nජනතාවට ජීවිතය වෙනුවෙන් මරණය, ලෙඩ රෝග වසංගත සහ බලාපොරොත්තු කඩවීම් පමණක් උරුම කරන වත්මන් පාලනයත්, වත්මන් සමාජ ක්‍රමයත් පරදා නවීන සමාජවාදී සමාජයක් වෙනුවෙන් සටන් වදින ලෙසත් ඒ සඳහා ජනතා විමුක්ති පෙරමුණ වටා ඒකරාශී වන ලෙසත් අද දිනයේ වැඩකරන ජනතාවගෙන් ඉල්ලා සිටින බවයි සිය මැයි දින පණිවුඩය මගින් ඔවුන් තවදුරටත් පෙන්වා දෙන්නේ.",
       "URL": "https://www.hirunews.lk/160344/සියලු-කම්කරුවන්ට-ගෞරවය-පුද-කරනවා-ජනපති",
       "Category": "Local News",
       "Parent URL": "https://www.hirunews.lk/local-news.php?pageID=4539"
}