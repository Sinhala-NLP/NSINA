{
       "Source": "hirunews",
       "Timestamp": "Monday, 21 August 2017 - 8:22",
       "Headline": "උසස් පෙළ විභාගයේ ප්‍රශ්න පත්‍ර පිටවී ඇත්නම් තොරතුරු දෙන්න පොලීසිය ඉල්ලයි",
       "News Content": "උසස් පෙළ විභාගයේ ප්‍රශ්න පත්‍ර පිට වූ බවට පැවසෙන සිද්ධිය සම්බන්ධයෙන් තොරතුරු ඇත්නම්, දැනුම් දෙන ලෙස පොලීසිය ඉල්ලීමක් කරනවා.\nවිභාග දෙපාර්තමේන්තුව සිදුකළ පැමිණිල්ලකට අනුව දැනටමත් පොලිස් කණ්ඩායම් දෙකක් ඒ සඳහා පත් කර ඇති බවටයි පොලීසියේ ජ්‍යෙෂ්ඨ ප්‍රකාශකයෙකු හිරු ප්‍රවෘත්ති අංශයට ප්‍රකාශ කළේ.\nඋසස් පෙළ විභාගයට අදාළව අනුරාධපුර - පදවි පරාක්‍රමපුර අංක 1407 දරණ විභාග මධ්‍යස්ථානයේ දී පසුගිය සෙනසුරාදා ලබාදුන් රසායන විද්‍යා දෙවන කොටසේ ප්‍රශ්න පත්‍රයක් අදාළ ප්‍රශ්න පත්‍ර පැකට්ටුවෙන් අඩු වී ඇති බවට ලංකා ගුරු සංගමය චෝදනා කළා.\nඑහි ප්‍රධාන ලේකම් ජෝශෆ් ස්ටාලින් කියා සිටියේ රසායනික විද්‍යාව පැවැති පසුගිය සෙනසුරාදා දිනයේ ගම්පහ ප්‍රදේශයේ උපකාරක පන්ති ගුරුවරයෙකු බෙදා හැර ඇති අත්පත්‍රිකාව සදහන් වූ අනුමාන ප්‍රශ්න පත්‍රයේ සහ රසායනික විද්‍යා ප්‍රශ්න පත්‍රයේ ප්‍රශ්න සමාන බවයි.\nගම්පහ - රත්නාවලි බාලිකා විද්‍යාලය අසළ දී මෙලෙස අනුමාන ප්‍රශ්න ඇතුළත් අත්පත්‍රිකා බෙදා හැරි උපකාරක ගුරුවරයා සම්බන්ධයෙන් මේ වන විට පොලීසිය පරීක්ෂණ ආරම්භ කර ඇති බව ගම්පහ ප්‍රදේශය භාර ජ්‍යෙෂ්ඨ පොලිස් ප්‍රකාශකයෙකු හිරු ප්‍රවෘත්ති අංශයට සඳහන් කළා.\nඑමෙන්ම තම දෙපාර්තමේන්තුව ද සිද්ධිය සම්බන්ධයෙන් මේ වන විට පරීක්ෂණයක් ආරම්භ කර ඇති බවයි විභාග කොමසාරිස් ජනරාල් ඩබ්ලිව්.එම්.එන්.ජේ පුෂ්පකුමාර කියා සිටියේ.\nමේ අතර, ඊයේ පැවැති 5 ශ්‍රේණිය ශිෂ්‍යත්ව විභාගයට අදාළව මහනුවර - වත්තේගම - පරණගම මධ්‍ය මහා විද්‍යාල මධ්‍යස්ථානයේ විභාගයට පෙනී සිටි සිසුන්ට කාලය පිළිබඳව ගැටළුවක් ද මතු වුණා.",
       "URL": "https://www.hirunews.lk/168946/උසස්-පෙළ-විභාගයේ-ප්‍රශ්න-පත්‍ර-පිටවී-ඇත්නම්-තොරතුරු-දෙන්න-පොලීසිය-ඉල්ලයි",
       "Category": "Local News",
       "Parent URL": "https://www.hirunews.lk/local-news.php?pageID=4361"
}