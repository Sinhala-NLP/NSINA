{
       "Source": "hirunews",
       "Timestamp": "Friday, 16 September 2022 - 17:27",
       "Headline": "ඇමෙරිකාවෙන් ඩොලර් මිලියන 65ක අතිරේක ආධාරයක්",
       "News Content": "ශ්‍රී ලංකාවට වසර 5 ක කාලයක් සඳහා අතිරේක ඇස්තමේන්තුගත ඩොලර් මිලියන 65 ක ආධාර ලබාදෙන බව මෙරට ඇමෙරිකානු තානාපතිනි ජූලි චන්ග් ප්‍රකාශ කළා.\nජාත්‍යන්තර සංවර්ධනය සඳහා වූ එක්සත් ජනපද නියෝජිතායනය හෙවත් යූ.එස්.ඒඩ් පරිපාලක සමන්තා පවර්ගේ ශ්‍රී ලංකා සංචාරය මත පදනම්ව මෙම ආධාර ලබාදෙන බවයි කොළඹ ඇමෙරිකානු තානාපති කාර්යාලය නිවේදනයක් නිකුත් කරමින් සඳහන් කළේ.\nමෙම ඩොලර් මිලියන 65 ක මුදල මෙරට වත්මන් ආර්ථික හා දේශපාලන අර්බුදවලට ප්‍රතිචාර ලෙස සමන්තා පවර්, පසුගිය සතියේ ප්‍රකාශයට පත් කරන ලද ඩොලර් මිලියන 60කට අධික නව මානුෂීය සහ පොහොර ආධාරවලට අමතරව සපයා දෙන බව ද එම නිවේදනයේ සඳහන්.\nශ්‍රී ලංකාවේ සහ මාලදිවයිනේ ජාත්‍යන්තර සංවර්ධනය සඳහා වූ එක්සත් ජනපද නියෝජිතායනය හෙවත් යූ.එස්.ඒඩ් දූත මණ්ඩල අධ්‍යක්ෂ ගේබි්‍රයෙල් ග්‍රෝ සහ මුදල්, ආර්ථික ස්ථායිකරණ සහ ජාතික ප්‍රතිපත්ති අමාත්‍යාංශයේ ලේකම් මහින්ද සිරිවර්ධන අතර අත්සන් කරන ලද සංවර්ධන අරමුණු සහාය ගිවිසුම යටතේයි මෙම ආධාර පිරිනමනු ලබන්නේ.\nනව ද්වීපාර්ශවික ගිවිසුමේ ආරම්භය සනිටුහන් කරමින් ඇමෙරිකානු තානාපති ජූලි චන්ග් සඳහන් කළේ ශ්‍රී ලංකාවේ ජනතාව සහ රජය සමග, ගොඩනගාගෙන ඇති කල් පවත්නා, ශක්තිමත් හවුල්කාරිත්වය පිළිබඳව ඇමෙරිකාව සහ අමෙරිකානු ජනතාව ආඩම්බර වන බවයි.\nස්ථාවර, සමෘද්ධිමත් සහ සාමකාමී ශ්‍රී ලංකාවක් ගොඩනැගීම සඳහා දේශීයව මෙහෙයවනු ලබන ක්‍රියාමාර්ගවලට සහය දැක්වීමට කැපවන බව ද ඇය කියා සිටියා.\nමේ අතර, ඩොලර් අර්බුදයත් සමග ඉන්ධන මිල ඉහළ යාම හමුවේ ලංකා විදුලිබල මණ්ඩලයේ මෙම වසරේ අලාභය රුපියල් බිලියන 850 ක් පමණ වන බව ශ්‍රී ලංකා නිදහස් සේවක සංගමයේ ලංකා විදුලිබල මණ්ඩල ශාඛාවේ ලේකම් බ්ලිව්.ඒ.ටී.ප්‍රභාත් පවසනවා.\nඔහු මේ බව කියා සිටියේ ශ්‍රී ලංකා නිදහස් සේවක සංගමය අද කොළඹදී කැඳවා තිබූ මාධ්‍ය හමුවකට එක්වෙමින්.\nඑම මාධ්‍ය හමුවට එක්ව සිටි ශ්‍රී ලංකා නිදහස් සේවක සංගමයේ ප්‍රධාන ලේකම් ලෙස්ලි දේවේන්ද්‍ර කියාසිටියේ රාජ්‍ය ආයතන පෞද්ගලීකරණය කළ යුත්තේ සියයට 51 ක කොටස් රජය සතුව තබා ගනිමින් බවයි.",
       "URL": "https://www.hirunews.lk/315574/ඇමෙරිකාවෙන්-ඩොලර්-මිලියන-65ක-අතිරේක-ආධාරයක්",
       "Category": "Local News",
       "Parent URL": "https://www.hirunews.lk/local-news.php?pageID=863"
}