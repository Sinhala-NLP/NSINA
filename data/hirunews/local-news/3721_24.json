{
       "Source": "hirunews",
       "Timestamp": "Monday, 01 October 2018 - 8:10",
       "Headline": "රංගන සහ ගායන ශිල්පී රොනී ලීච් අභාවප්‍රාප්ත වෙයි",
       "News Content": "ජනප්‍රිය ගායන සහ රංගන ශිල්පී රොනී ලීච් අද අලූයම අභාවප්‍රාප්ත වුණා.\nඕස්ට්‍රේලියාවේ පර්ත් නුවරදී හදිසියේ ඇතිවූ හෘදයාබාධයක් හේතුවෙන් ඔහු මියයනවිට පසුවුණේ 65 වන වියේයි.\n1973 වසරේ ගායන ක්‍ෂේත්‍රයට පිවිසි ඔහු 1981 වසරේදී සුපර් ගෝල්ඩන් චයිම්ස් සංගීත කණ්ඩායමට ගායකයෙකු ලෙස එක්වුණා.\nරංගන ශිල්පියෙකු ලෙසද රසික හදවත් දිනාගත් ඔහු ඈතින් ඈතට සහ යළි හමුවෙන්නයි ඇතුලූ චිත්‍රපට රැසකට රංගන දායකත්වය ලබාදී තිබෙනවා.\nමියයනවිට දෙදරු පියෙකු වූ රොනී ලීච් දෙහිවල - නැදිමාල ප්‍රදේශයේදී උපත ලැබුවේ 1953 වසරේ ඔක්තෝම්බර් 19 වනදායි.\nරොනී ලීච්  ඕස්ට්‍රේලියාවේ පර්ත් නගරයේ පසුගිය සෙනසුරාදා සංදර්ශනයකට සහභාගිවී ඇති අතර, අද පස්වරුවේ යළි දිවයිනට පැමිණීමට සූදානම්ව සිට තිබෙනවා.\nඒ අතරතුර ඇතිවූ හදිසි හෘදයාබාධයකින් ඔහු මියගොස් ඇති බවයි ශ්‍රී ලංකා ගායක ගායිකා සංගමයේ සභාපති කීර්ති පැස්කුවෙල් හිරු ප්‍රවෘත්ති අංශයට සඳහන් කළේ.",
       "URL": "https://www.hirunews.lk/201118/රංගන-සහ-ගායන-ශිල්පී-රොනී-ලීච්-අභාවප්‍රාප්ත-වෙයි",
       "Category": "Local News",
       "Parent URL": "https://www.hirunews.lk/local-news.php?pageID=3721"
}