{
       "Source": "hirunews",
       "Timestamp": "Tuesday, 21 February 2017 - 18:26",
       "Headline": "බැඳුම්කර වංචාව ගැන මහ බැංකු අධිපති පැය 3 ක් සාක්ෂි දෙයි",
       "News Content": "ආන්දෝලනයට තුඩු දුන් මහ බැංකු බැඳුම්කර නිකුතුව පිළිබඳ විමර්ශනය කෙරෙන ජනාධිපති කොමිසමේ වාචික සාක්ෂි විමසීම අද ආරම්භ වුණා.\nකොමිසම හමුවේ පළමුව සාක්ෂි ලබා දුන්නේ මහ බැංකුවේ අධිපති ආචාර්ය ඉන්ද්‍රජිත් කුමාරස්වාමි මහතායි.\nඅදාළ විමර්ශන සිදුකරන ජනාධිපති කොමිසමේ අද පෙරවරු 10.45 ට පමණ රැස්වුණේ කොළඹ 12 අධිකරණ මාවතේ පිහිටි කාර්යාල පරිශ්‍රයේදී.\nශ්‍රේෂ්ඨාධිකරණ විනිසුරු කේ.ටී චිත්‍රසිරි මහතා සභාපතිත්වය දරන මෙම කොමිසමේ සෙසු සාමාජිකයන් වන්නේ ශ්‍රේෂ්ඨාධිකරණ විනිසුරු ප්‍රසන්න\nජයවර්ධන සහ හිටපු නියෝජ්‍ය විගණකාධිපතිවරයෙකුවන කේ. වේලායුධන් පිල්ලේ යන මහත්වරුන්.\n2015 වසරේ පෙබරවාරි පළමුවැනිදා සිට 2016 මාර්තු 31 දක්වා කාලය තුළ මහ බැංකු බැඳුම්කර නිකුත් කිරීමේ කටයුතු විමර්ශනය සඳහා මෙම කොමිසම පත් කර ඇති අතර එහි වාර්තාව මාස 3 ක් ඇතුළත ජනාධිපතිවරයා වෙත ලබාදිය යුතුවනවා.\nකොමිසම දුන් දැනුම් දීමකට අනුව මහ බැංකුවේ වත්මන් අධිපති ආචාර්ය ඉන්ද්‍රජිත් කුමාරස්වාමි මහතා අද පෙරවරු 10.45 ට පමණ බැඳුම්කර සිද්ධිය\nසම්බන්ධයෙන් සාක්ෂි ලබාදීම සඳහා පෙනී සිටියා.\nමෙහි ආරම්භක දේශනය පැවැත්වූයේ නීතිපති දෙපාර්තමේන්තුව නියෝජනය කළ අතිරේක සොලිසිටර් ජනරාල් දප්පුල ලිවේරා මහතායි.\nවත්මන් මහ බැංකු අධිපති ආචාර්ය ඉන්ද්‍රජිත් කුමාරස්වාමි මහතාගෙන් සාක්ෂි විමසීම ආරම්භ කළේ ඉන් අනතුරුවයි.\nඔහුගෙන් පැය 3 ක පමණ කාලයක් සාක්ෂි සටහන් කරගත් බව අප වාර්තාකරු සඳහන් කළා.\nඔහු සාක්ෂි ලබාදෙන අතරතුර කොමිසමේ කොමසාරිස්වරයෙකු වන ශ්‍රේෂ්ඨාධිකරණ විනිසුරු ප්‍රසන්න ජයවර්ධන මහතා මහ බැංකු වාර්තාවක්\nපෙන්වමින් විමසා සිටියේ ප්‍රශ්නකාරී බැඳුම්කර සිද්ධියේ අයදුම්පත් කැඳවීමේ කමිටු තීරණයට දින 7 කට පෙර ගැනුම්කරුවන්ගෙන් අයදුම්පත් කැඳවීමක් සිදුව ඇත්තේ කෙසේද යන්නයි.\nඒ සම්බන්ධයෙන් පරීක්ෂාකර බලා මිස පිළිතුරක් ලබා දිය නොහැකි බව ආචාර්ය කුමාරස්වාමි මහතා ඊට පිළිතුරු ලෙස පවසා තිබෙනවා.\nසාක්ෂි විමසීම ආරම්භ කළ අවස්ථාවේදී එහි කටයුතු සිදුවන ආකාරය අධ්‍යයනය කිරීම සඳහා පර්පචුවෙල් ට්‍රෙෂරීස් සමාගමෙන්ද නීතීඥයින්\nදෙදෙනෙකු කොමිසම වෙත පැමිණ සිටියා.\nවත්මන් මහ බැංකු අධිපතිවරයාගෙන් මේ සම්බන්ධයෙන් හෙට දිනයේත් සාක්ෂි විමසීමට නියමිතයි.",
       "URL": "https://www.hirunews.lk/155090/බැඳුම්කර-වංචාව-ගැන-මහ-බැංකු-අධිපති-පැය-3-ක්-සාක්ෂි-දෙයි",
       "Category": "Local News",
       "Parent URL": "https://www.hirunews.lk/local-news.php?pageID=4649"
}