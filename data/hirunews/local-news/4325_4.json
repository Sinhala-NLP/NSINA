{
       "Source": "hirunews",
       "Timestamp": "Wednesday, 13 September 2017 - 7:53",
       "Headline": "Update - අර්ජුන් ඇලෝසියස් බැදුම්කර කොමිසමට පැමිණේ",
       "News Content": "පර්පචුවෙල් ටෙ‍්‍රෂරීස් සමාගමේ හිමිකරු වන අර්ජුන් ඇලෝසියස් ප්‍රශ්ණගත බැදුම්කර සිද්ධිය සම්බන්ධයෙන් විමර්ශණ සිදු කරන ජනාධිපති කොමිසම වෙත අද උදෑසන පැමිණියා.\nසාක්ෂි ලබාගැනීම සඳහා එම කොමිසම කළ කැදවීමකටයි අනුවයි ඔහු මෙලෙස කොමිසමට පැමිණ ඇත්තේ.\nUpdate :- Wednesday, September 13, 2017 9.54 Am\n-----------------------------------------------------------------------\nපර්පචුවෙල් ටෙ‍්‍රෂරීස් සමාගමේ හිමිකරු වන අර්ජුන් ඇලෝසියස් අද ප්‍රශ්නගත බැඳුම්කර සිද්ධිය පිළිබද විමර්ශනය කරන ජනාධිපති කොමිසම හමුවේ සාක්ෂි ලබාදීම සදහා පෙනී සිටීමට නියමිතයි.\nඊට අදාළව කොමිසම පෙරේදා සිතාසි නිකුත් කළා.\nමෙම නියෝගය ලබාදීම වැළැක්වීමට ඔහු වෙනුවෙන් පෙනී සිටින නීතිඥ කණ්ඩායම ප්‍රබල උත්සාහයක් ගත්ත ද එය සාර්ථක වූයේ නැහැ.\nමීට පෙර අර්ජුන් ඇලෝසියස්ගෙන් කොමිසමේ විමර්ශන අංශය වන අපරාධ පරීක්ෂණ දෙපාර්තමේන්තු නිලධාරින් දින 05ක් ප්‍රශ්න කර තිබුණා.\nමේ අතර, සාක්ෂිකරුවෙකු ලෙස බැඳුම්කර කොමිසම හමුවට පැමිණෙන ලෙස සිතාසි ලැබූ පර්පෙචුවෙල් ටෙ‍්‍රෂරීස් හිමිකරු අර්ජුන් ඇලෝසියස් රටින් පිටව ගොස් ඇති බවට ආරංචි ඇතැයි, රජයේ නීතිඥයින් ඊයේ බැඳුම්කර කොමිසමට දැනුම් දුන්නා.\nවැඩබලන සොලිසිටර් ජනරාල්, ජනාධිපති නීතිඥ දප්පුල ද ලිවේරා කොමිසමට පැවසුවේ ඔහු රටින් පිටව ගොස් ඇති බවට තහවුරු නොකළ ආරංචි මාර්ග ප්‍රකාශ කර ඇති බවයි.\nඑය ප්‍රතික්ෂේප කළ අර්ජුන් ඇලෝසියස්ගේ නීතිඥවරයා, ඔහු අද කොමිසම හමුවේ පෙනී සිටින බව සදහන් කළා.\nඑසේම පොලිස් නිලධාරීන් කණ්ඩායමක් ඊයේ ඔහුගේ නිවසට ගොස් බැංකු ගිණුම් වාර්තා කොමිසමට ලබාදෙන ලෙසට අර්ජුන් ඇලෝසියස්ට දැනුම් දී තිබුණේ ඔහු ඒවා ලබාදීමට අපොහොසත්වීම හේතුවෙන්.",
       "URL": "https://www.hirunews.lk/170774/update-අර්ජුන්-ඇලෝසියස්-බැදුම්කර-කොමිසමට-පැමිණේ",
       "Category": "Local News",
       "Parent URL": "https://www.hirunews.lk/local-news.php?pageID=4325"
}