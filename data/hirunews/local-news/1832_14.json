{
       "Source": "hirunews",
       "Timestamp": "Friday, 09 July 2021 - 9:26",
       "Headline": "ලිට්රෝ සමාගම කෝප් කමිටුව හමුවට",
       "News Content": "ලිට්රෝ ගෑස් ලංකා සමාගම සහ ලිට්රෝ ගෑස් ටර්මිනල් ලංකා පෞද්ගලික සමාගම කෝප් කමිටුව හමුවට කැදවා විගණනයට ලක් කරන ලෙස කෝප් කමිටුව එම සමාගම් දෙකේ වැඩි කොටස් ප්‍රමාණයක් හිමි ශ්‍රී ලංකා රක්ෂණ සංස්ථාවට උපදෙස් ලබාදී තිබෙනවා.\nඒ, පෙරේදා කෝප් කමිටුව එහි සභාපති පාර්ලිමේන්තු මන්ත්‍රී මහාචාර්ය චරිත හේරත්ගේ ප්‍රධානත්වයෙන් රැස්වූ අවස්ථාවේ දියි.\nආණ්ඩුක්‍රම ව්‍යවස්ථාවේ 20 වන සංශෝධනයට අනුව අදාළ සමාගම් රජයේ විගණනයට ලක් කළ නොහැකි බව පවසමින් ඔවුන් අධිකරණයට නඩුවක් ගොනුකර තිබුණා.\nමේ හේතුවෙන් එම ආයතන පිළිබද සාකච්ඡා කිරීමෙන් වැළකී සිටීම වඩාත් සුදුසු බවයි කෝප් කමිටු සභාපතිවරයා එහිදී ප්‍රකාශ කර ඇත්තේ.\nකෙසේ වෙතත්, කෝප් කමිටුවට පැමිණි මන්ත්‍රීවරුන්ගේ අදහස වූයේ මෙම ආයතන දෙකේ කොටස්වලින් සියයට 99ක අයිතිය ශ්‍රී ලංකා රක්ෂණ සංස්ථාව සතු බැවින් එම සමාගම් රජයේ විගණනයට ලක් විය යුතු බවයි.\nඒ නිසා එම ආයතන කෝප් කමිටුව හමුවට කැදවීමට අවස්ථාව සැලසිය යුතු බව ඔවුන් අවධාරණය කර තිබෙනවා.\nඒ අනුව කෝප් කමිටුවට සහභාගි වූ සියළු මන්ත්‍රීවරුන්ගේ එකඟතාව මත ලිට්රෝ ගෑස් ලංකා සමාගම සහ ලිට්රෝ ගෑස් ටර්මිනල් ලංකා පෞද්ගලික සමාගම කඩිනමින් කෝප් කමිටුවට කැදවන ලෙස ශ්‍රී ලංකා රක්ෂණ සංස්ථාවට උපදෙස් ලබාදුන් බවයි පාර්ලිමේන්තු සන්නිවේදන අංශය සදහන් කළේ.",
       "URL": "https://www.hirunews.lk/276495/ලිට්රෝ-සමාගම-කෝප්-කමිටුව-හමුවට",
       "Category": "Local News",
       "Parent URL": "https://www.hirunews.lk/local-news.php?pageID=1832"
}