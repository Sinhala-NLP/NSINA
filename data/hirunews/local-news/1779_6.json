{
       "Source": "hirunews",
       "Timestamp": "Monday, 02 August 2021 - 19:48",
       "Headline": "දියත උයනත් 24 පැය පුරා ක්‍රියාත්මක එන්නත් මධ්‍යස්ථානයක් වෙයි",
       "News Content": "ජපන් රජයෙන් පරිත්‍යාග කෙරෙන ඇස්ට්‍රාසෙනිකා මීළඟ එන්නත් තොගය ලබන සෙනසුරාදා දිවයිනට රැගෙන ඒමට නියමිතව තිබෙනවා. එසේම මෙරටට තවත් කොරෝනා මර්දන එන්නත් තොගයක් ප්‍රදානය කිරීමට ඇමරිකා එක්සත් ජනපදය අපේක්ෂාවෙන් පසුවන බව ශ්‍රී ලංකාවේ ඇමරිකානු තානාපතිනී ඇලෙයිනා බී. ටෙප්ලිට්ස් ප්‍රකාශ කළා.\nජපන් රජයෙන් පරිත්‍යාග කෙරෙන ඇස්ට්‍රාසෙනිකා මීළඟ එන්නත් තොගය ලබන 7 වැනිදා දිවයිනට රැගෙන ඒමට නියමිත බව මෙරට ජපාන තානාපති අකිරා සුගියාමා ප්‍රකාශ කළේ පසුගියදා එරටින් රැගෙන ආ ඇස්ට්‍රාසෙනිකා එන්නත් තොගය අද ජනාධිපති කාර්යාලයේදී ජනාධිපති ගෝඨාභය රාජපක්ෂ වෙත නිළ වශයෙන් භාරදුන් අවස්ථාවේදීයි.\nජනාධිපතිවරයා, ජපාන අග්‍රාමාත්‍ය යොෂිහිඩේ සුගාගෙන් කළ ඉල්ලීමකට අනුව මෙරටට ඇස්ට්‍රාසෙනෙකා එන්නත්  මාත්‍රා මිලියන 1.456ක තොගයක් මෙරටට ලබාදීමට තීරණය කෙරුණු අතර, එහි පළමු තොගය ලෙස එන්නත් මාත්‍රා හත්ලක්ෂ 28,460ක් පසුගියදා ලැබී තිබුණා.\nඑසේම මෙරටට තවත් එන්නත් තොගයක් ප්‍රදානය කිරීමට ඇමරිකා එක්සත් ජනපදය අපේක්ෂාවෙන් පසුවන බව ශ්‍රී ලංකාවේ ඇමරිකානු තානාපතිනී ඇලෙයිනා බී. ටෙප්ලිට්ස් ප්‍රකාශ කළේ කථානායක මහින්ද යාපා අබේවර්ධන සමඟ පාර්ලිමේන්තුවේදී අද පැවති හමුවකදියි.\nඑහිදී ආර්ථික කටයුතු ඇතුලු දෙරටට වැදගත් කරුණු රැසක් මෙන්ම ඇමරිකාව විසින් ඉදිරියේදී සිදුකිරීමට අපේක්ෂිත බලශක්ති ක්ෂේත්‍රයට අදාළ ආයෝජන පිළිබදව ද සාකච්ඡා වී තිබෙනවා.\nමෙරට සමස්ත ජනගහනය දෙකෝටි 19 ලක්ෂ 19,000ක් වන අතර ඒ අතරින් අවුරුදු 30 ඉක්ම වූවන් එක්කෝටි 14 ලක්ෂ 96,906ක් වනවා.\nඅද වන විට මෙරට කොරෝනා මර්දන එන්නතක මාත්‍රාවක් හෝ ලබා  ගත් පුද්ගලයින් ගණන එක්කෝටි 74 ලක්ෂ 810ක් වන අතර එය අවුරුදු 30ට වැඩි ජනතාවගෙන් සියයට 87.6ක් බවයි රාජ්‍ය අමාත්‍ය මහාචාර්ය චන්න ජයසුමන සඳහන් කළේ.\nඑමෙන්ම, කොරෝනා මර්දන එන්නත්වල දෙවන මාත්‍රාව මෙරට පුද්ගලයින් විසි දෙලක්ෂ 57,058ක් ලබාගෙන ඇති අතර ඒ අනුව අවුරුදු 30ට වැඩි පිරිසගෙන් සියයට 19.63ක් පූර්ණ එන්නත්කරණයට ලක්ව තිබෙනවා.\nකෝටි 2 ඉක්මවන මෙරට සමස්ත ජනගහනයෙන් සියයට 50කට ආසන්න පිරිසක් කොවිඩ්  මර්දන එන්නතක එක් මාත්‍රාවක් හෝ මේ වන විට ලබාගෙන තිබීම විශේෂත්වයක්.\nඅද පෙරවරුව වන විට පාසල් ගුරුවරුන් ඇතුළු අනධ්‍යයන කාර්ය මණ්ඩල සාමාජිකයින්ගෙන් සියයට 83ක් පමණ එන්නත්කරණයට ලක් කර ඇති බවයි කොළඹ අද පැවති මාධ්‍ය හමුවකදී අධ්‍යාපන අමාත්‍ය මහාචාර්ය ජී.එල්. පීරිස් ප්‍රකාශ කළේ.\nඇස්ට්‍රාසෙනෙකා එන්නතේ දෙවන මාත්‍රාව ලබාදීම මධ්‍යස්ථාන 109කදී අද සිදුකෙරුණු අතර, කොළඹ විහාරමහාදේවි උද්‍යාන පරිශ්‍රයට අමතරව ඇස්ට්‍රාසෙනෙකා  එන්නත ලබාදීම සඳහා පැය 24 පුරා ක්‍රියාත්මක තවත් එන්නත්කරණ මධ්‍යස්ථානයක් දියත උයන පරිශ්‍රයේදී අද ස්ථාපිත කෙරුණා.\nඑය අනිද්දා දිනය දක්වා ක්‍රියාත්මක බවයි යුද හමුදා මාධ්‍ය ඒකකය සඳහන් කළේ.",
       "URL": "https://www.hirunews.lk/278685/දියත-උයනත්-24-පැය-පුරා-ක්‍රියාත්මක-එන්නත්-මධ්‍යස්ථානයක්-වෙයි",
       "Category": "Local News",
       "Parent URL": "https://www.hirunews.lk/local-news.php?pageID=1779"
}