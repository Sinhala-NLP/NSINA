{
       "Source": "hirunews",
       "Timestamp": "Sunday, 17 April 2022 - 20:05",
       "Headline": "හෙට පාසල් ආරම්භයට සියලු ප්‍රවාහන කටයුතු සූදානම්",
       "News Content": "හෙටින් (18) ඇරඹෙන මේ වසරේ පළමු පාසල් වාරය සඳහා පාසල් ප්‍රවාහන කටයුතු සුදානම් බව පෞද්ගලික බස් ප්‍රවාහන සංගම් සහ ගමනාගමන මණ්ඩලය පවසනවා.\nලංකා ගමනාගමන මණ්ඩලයේ නියෝජ්‍ය සාමාන්‍යාධිකාරී පණ්ඩුක ස්වර්ණහංස ප්‍රකාශ කළේ සිසුසැරිය යටතේ ක්‍රියාත්මක සියලු බස් රථ හෙට දිනයේ ධාවනය කරන ලෙසට ඩිපෝ කළමනාකරුවන් දැනුවත් කර ඇති බවයි.\nහෙට සිට සාමාන්‍ය පරිදි පෞද්ගලික බස්රථ ධාවනය සිදුකෙරෙන බව ලංකා පෞද්ගලික බස් රථ හිමියන්ගේ සංගමයේ සභාපති ගැමුණූ විජෙරත්න ප්‍රකාශ කළා.\nඔහු සඳහන් කළේ අවශ්‍ය පරිදි බස්රථ සදහා ඩීසල් ලබාගැනීමට හැකිවන්නේ නම් බස් රථ සේවාව සාමාන්‍ය පරිදි සිදු කරගෙන යා හැකි බවයි.\nඩීසල් ලබාගැනීමේ අර්බුදයක් පැවතිය ද හෙට සිට පාසල් ප්‍රවාහන කටයුතු සාමාන්‍ය පරිදි සිදු කරගෙන යාමට සූදානම් බව සමස්ත ලංකා පාසල් ළමයින් ප්‍රවාහන සංගමයේ සභාපති මල් ශ්‍රී ද සිල්වා ප්‍රකාශ කළා.\nමේ අතර, 2022 වසර සදහා වන පළමු පාසල් වාරයේ සියලු ශ්‍රේණි සදහා ඉගැන්වීම් කටයුතු හෙට ආරම්භ කළ ද 2022 වසර සදහා පළමු ශ්‍රේණියට ඇතුළත් වන සිසුන් සදහා ඉගැන්විම් කටයුතු අනිද්දා (19) සිදු කෙරෙන බවයි අධ්‍යාපන අමාත්‍යාංශය සඳහන් කළේ.\nඑමෙන්ම, මුස්ලිම් පාසල් සදහා පළමු ශ්‍රේණි ආරම්භය ලබන මැයි මස 05 වනදා සිදු කෙරෙන බව ද එම අමාත්‍යාංශය නිවේදනය කළා.\nඑමෙන්ම, හෙටින් ඇරඹෙන නව පාසල් වාරය වෙනුවෙන් පාසල් පන්ති කාමර පිරිසිදු කිරීම දෙමාපියන් සහ සිසුන්ගේ සහභාගීත්වයෙන් අද සිදු කෙරුණා.\nමේ අතර, පාසල්වල ඉගැන්වීමේ කාලසීමාව අමතර පැයකින් දීර්ඝ කිරීමට ගනු ලැබූ තීරණය තාවකාලිකව අවලංගු කළ බව අධ්‍යාපන අමත්‍යාංශය සදහන් කළා.\nමේ වසරේ විෂයමාලා ආවරණය කිරීම සඳහා පවතින සීමිත කාලසීමාව සැලකිල්ලට ගෙන හෙටින් ආරම්භ වන පාසල් වාරය තුළ එය ක්‍රියාවට නැංවීමටයි සැළසුම් කර තිබුණේ.",
       "URL": "https://www.hirunews.lk/302161/හෙට-පාසල්-ආරම්භයට-සියලු-ප්‍රවාහන-කටයුතු-සූදානම්",
       "Category": "Local News",
       "Parent URL": "https://www.hirunews.lk/local-news.php?pageID=1225"
}