{
       "Source": "hirunews",
       "Timestamp": "Friday, 23 September 2022 - 8:13",
       "Headline": "විදුලි කප්පාදුව දිගු වෙයි",
       "News Content": "අද සිට ලබන ඉරිදා දක්වා පැය දෙකයි විනාඩි විස්සක කාලයක් විදුලිය කප්පාදු කිරීම සඳහා මහජන උපයෝගීතා කොමිෂන් සභාව විදුලි බල මණ්ඩලයට අවසර ලබා දී තිබෙනවා.\nපැරණි ලක්ෂපාන බලාගාරයේ අදියර එක ක්‍රියාත්මක නො වීම, වෙස්ට් කෝස්ට් බලාගාරයේ විදුලි උත්පාදන කටයුතු සඳහා ඉන්ධන නොමැති වීම සහ විදුලි ඉල්ලුමේ හදිසි ඉහළ යෑම මෙම පියවර ගැනීමට හේතු වී ඇති බව යි මහජන උපයෝගිතා කොමිෂන් සභාව සඳහන් කළේ.\nඒ අනුව A සිට W දක්වා නම් කර ඇති කලාප සඳහා දහවල් කාලයේ දී පැයක කාලයක් විදුලිය කප්පාදු කෙරෙන අතර, රාත්‍රි කාලයේ දී පැය 1යි විනාඩි 20ක කාලයක් විදුලිය කප්පාදු කෙරෙනු ඇති.\nමේ අතර, කඩිනමින් ගල් අඟුරු මිල දී ගැනීමට කටයුතු නො කළ හොත් ලබන මස 28 වැනි දායින් පසු විදුලි කප්පාදුව පැය 10ත් 12ත් අතර කාලයක් දක්වා දිර්ඝ කිරිමට සිදු වනු ඇති බව මහජන උපයෝගීතා කොමිෂන් සභාව පවසනවා.\nඑහි සභාපති ජනක රත්නායක සඳහන් කළේ, එවැනි පසුබිමක් තුළ පසුගිය වසරේ ටෙන්ඩර් ප්‍රදානය කළ සමාගමෙන් දැනට ගල්අඟුරු මිල දී ගැනීමට ගෙන ඇති තීරණය වැළැක්වීමට තුන් වැනි පාර්ශවයක් කටයුතු කරමින් සිටින බව යි.\nමේ අතර, අවම ලංසුවක් හා සහනදායි මිල දී ගැනීමේ යෝජනාවලියක් තමන් ඉදිරිපත් කර තිබිය දී වැඩි ලංසුවක් ඉදිරිපත් කළ විදෙස් සමාගමකින් ගල් අඟුරු මෙටි්‍රක් ටොන් ලක්ෂ 03ක් මිල දී ගැනීමට ලංකා ගල් අඟුරු සමාගම බලශක්ති අමාත්‍යංශයෙන් ඉල්ලීමක් කර ඇති බවට බ්‍රවුන්ස් ඉන්වෙස්ට්මන්ට්ස් සමාගම චෝදනා කරනවා.\nඔවුන් පෙරේදා කොටස් වෙළෙඳපොළ වෙත යොමු කළ ලිපියකින් අනාවරණය කර ඇත්තේ, ගල් අඟුරු මෙටි්‍රක් ටොන් 01ක්, ඇමරිකානු ඩොලර් 320ක මුදලකට ලබාදීමට තම සමාගම ඉදිරිපත් වූ බවයි.\nඑමෙන්ම, ගෙවීම්වලින් සියයට 50ක කොටසක් ඇමරිකානු ඩොලර්වලින් සහ සෙසු සියයට 50ක, ගෙවිම් රුපියල් වලින්, වසර 5ක ණයක් යටතේ ලබාදීමට සුදානම් වූ බවද අදාළ ලිපියෙන් සඳහන් කර තිබෙනවා.\nකෙසේ වෙතත්, ලංකා ගල් අඟුරු සමාගමේ සමාන්‍යාධිකාරි නාමල් හේවගේ ගෙන් අප මේ පිළිබඳව කළ විමසිමක දී ඔහු කියා සිටියේ, ටෙන්ඩර් ප්‍රදානයට පෙර බ්‍රවුන්ස් සමාගම මෙටි්‍රක් ටොන් 1ක් සඳහා ඇමරිකානු ඩොලර් 522ත් 554 අතර ඉහළ මිලක් සහිත යෝජනාවක් ඉදිරිපත් කළ බව යි.\nබ්‍රවුන්ස් සමාගම, ලංකා ගල් අඟුරු සමාගමේ ලියාපදිංචි සැපයුම්කරුවෙක් නො වන අතර බලශක්ති අමාත්‍ය කංචන විජේසේකර පසුගිය 12 වනදා අමාත්‍ය මණ්ඩලයට ඉදිරිපත් කළ කැබිනට් පත්‍රිකාවක් අනුව ලියාපදිංචි නොවු සැපයුම්කරුවන්ගෙන් ද ගල් අඟුරු මිල දී ගැනීම සඳහා යෝජනා කැඳවා තිබුණා.\nඒ අනුවයි බ්‍රවුන්ස් සමාගම ද ඒ සඳහා යෝජනා ඉදිරිපත් කර ඇත්තේ.\nකෙසේ වෙතත්, ලියාපදිංචි සැපයුම්කරුවෙකු අවම ලංසුවකට ඉදිරපත් වීම නිසා ඔවුන්ට අදාළ ටෙන්ඩරය ප්‍රදානය කළ බවයි ලංකා ගල් අඟුරු සමාගමේ සාමාන්‍යාධිකාරි නාමල් හේවගේ කියා සිටියේ.",
       "URL": "https://www.hirunews.lk/316081/විදුලි-කප්පාදුව-දිගු-වෙයි",
       "Category": "Local News",
       "Parent URL": "https://www.hirunews.lk/local-news.php?pageID=850"
}