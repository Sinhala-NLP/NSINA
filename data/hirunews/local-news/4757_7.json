{
       "Source": "hirunews",
       "Timestamp": "Monday, 12 December 2016 - 13:55",
       "Headline": "හිරු මාධ්‍යවේදියාට නාවික හමුදාපතිවරයා පහරදීම ගැන  පොලිස් පරීක්ෂණ ඇරඹේ",
       "News Content": "හම්බන්තොට - මාගම්පුර වරායේ සේවක සත්‍යග්‍රහය අතරතුරදී හිරු මාධ්‍යවේදියාට පහර දීම සම්බන්ධයෙන් පොලිස් පරීක්ෂණ මේ වනවිට ආරම්භ වී තිබෙනවා.\nඒ, හම්බන්තොට සහකාර පොලිස් අධිකාරී ප්‍රසන්න අල්විස්ගේ ප්‍රධානත්වයෙන්.\nමාගම්පුර වරායේ සේවක සත්‍යග්‍රහය අතරතුරදි ඇතිවු තත්ත්වය වාර්තා කිරිමට ගිය හිරු මාධ්‍යවේදියාට නාවික හමුදාපති වයිස් අද්මිරාල් රවින්ද්‍ර විජේගුණරත්න පරුෂ වචනයෙන් බැන වැදී පහර දෙනු ලැබුවේ පසුගිය සෙනසුරාදායි.\nඑම පහරදීම පිළිබඳව හිරු මාධ්‍යවේදියා හම්බන්තොට පොලීසියට ඊයේ පැමිණිල්ලක් ගොනුකළා.\nමේ අතර හිරු මාධ්‍යවේදියාට නාවික හමුදාපතිවරයා සිදුකළ පහරදීම සම්බන්ධයෙන් අද පැවති මාධ්‍ය හමු කිහිපයකදී අදහස් පළවුණා.\nපිවිතුරු හෙළ උරුමයේ ප්‍රධාන ලේකම් පාර්ලිමේන්තු මන්ත්‍රී උදය ගම්මන්පිල  මාධ්‍ය හමුවකට එක්වෙමින් කියා සිටියේ නාවික හමුදාවේ ගෞරවය වෙනුවෙන් නාවික හමුදාපතිවරයා ඉල්ලා අස්විය යුතු බවයි.\nමේ අතර දිගාමඩුල්ල දිස්ත්‍රික් ජනමාධ්‍යවේදින්ගේ සංගමය සහ ගම්පහ දිස්ත්‍රික් ජනමාධ්‍ය එකමුතුව මෙම සිද්ධියට විරෝධය පළ කරමින් අද උද්ඝෝෂනවල නිරතවුණා.\nමේ අතර හම්බන්තොට වරාය සේවකයන් ආරම්භ කළ සත්‍යග්‍රහය අද හයවන දිනටත් ක්‍රියාත්මකයි.\nමේ වනවිට මාගම්පුර වරාය පරිශ්‍රයේ ආරක්ෂාව සඳහා නාවික හමුදාව සහ පොලීසිය යොදවා තිබෙනවා.",
       "URL": "https://www.hirunews.lk/149526/හිරු-මාධ්‍යවේදියාට-නාවික-හමුදාපතිවරයා-පහරදීම-ගැන-පොලිස්-පරීක්ෂණ-ඇරඹේ",
       "Category": "Local News",
       "Parent URL": "https://www.hirunews.lk/local-news.php?pageID=4757"
}