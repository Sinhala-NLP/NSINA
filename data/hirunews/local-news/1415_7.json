{
       "Source": "hirunews",
       "Timestamp": "Wednesday, 19 January 2022 - 13:21",
       "Headline": "වසර 80,000ක් පැරණි රයිනෝසිරස් හිස් කබල් දෙක, ගොඩ ගන්නැ යි ඉල්ලීමක්",
       "News Content": "අවුරුදු 80,000 කට පමණ පෙර මෙරට සිටි බව පවසන කඟවේනා හෙවත් රයිනෝසිරස් දෙදෙනෙකුගේ හිස් කබල් දෙකක් තවමත් බදුල්ල - මඩොල්සිම සහ රිලාඋළු කඳුපාමුල පිහිටි වෙල් යායක පොළොව අභ්‍යන්තරයේ පවතින බව සත්ත්ව විශේෂඥ කැලුම් නලින්ද මනමේන්ද්‍රආරච්චි පවසනවා.\nමීට වසර 26 කට පෙර එනම් 1996 වර්ෂයේ පතල් කම්කරුවන් පිරිසකට මෙම හිස්කබල් සහිත හමුවූ පොසිල පරීක්ෂණ සඳහා යොමුකර තිබුණා.\nඑම සතුන් දෙදෙනාගේ දත් පමණක් ගොඩට ගෙන පරීක්ෂණ සඳහා යොමු කිරීමෙන් අනතුරුව ඒවා වසර 80,000කට පෙර ප්ලයිස්ටෝසීන යුගයේ ජීවත් වූ රයිනෝසිරස් හෙවත් කඟවේනාගේ පොසිල බවට හඳුනා ගනු ලැබුවා.\n1996 වර්ෂයේ දී මෙම සතුන්ගේ හිස්කබල් දෙක සොයා ගත්ත ද එකවරම පතල වර්ෂාවත් සමග ජලයෙන් යට වී තිබෙනවා.\nපසුව එම ස්ථානයේ නායයාමක් ද සිදුව ඇති අතර ඒ හේතුවෙන් අදාළ හිස්කබල් දෙක තවමත් අඩි 62ක් පොලව යට පවතින බවයි සත්ත්ව විශේෂඥ කැලුම් නලින්ද සඳහන් කළේ.\nඒ හේතුවෙන් කඩිනමින් එම ස්ථානය කැණීම් කර අදාල හිස්කබල් ගොඩගන්නා ලෙස සත්ත්ව විශේෂඥ කැලුම් නලින්ද මනමේන්ද්‍රආරච්චි බලධාරින්ගෙන් ඉල්ලා සිටිනවා.\nමේ අතර, වෙන්නප්පුව - බෝලවත්ත පරලෝක රාජේෂ්වරියගේ දේවස්ථාන භූමියෙන් හමු වූ ඉපැරණි සොහොන් බිමේ කැණීම් කටයුතු සඳහා පුරාවිද්‍යා නිලධාරින් කණ්ඩායමක් එහි පැමිණ තිබෙනවා.\nඒ අනුව අද සිට එහි කැණීම් කටයුතු ආරම්භ කළ බවයි පුරාවිද්‍යා දෙපාර්තමේන්තුවේ උසස් නිලධාරියෙකු සඳහන් කළේ.\nඊයේ දේවස්ථානයේ ඉදිකිරීමක් සඳහා කැණිම් සිදු කරන අවස්ථාවේදී මෙම සොහොන් බිම හමුව තිබුණා.",
       "URL": "https://www.hirunews.lk/294440/වසර-80000ක්-පැරණි-රයිනෝසිරස්-හිස්-කබල්-දෙක-ගොඩ-ගන්නැ-යි-ඉල්ලීමක්",
       "Category": "Local News",
       "Parent URL": "https://www.hirunews.lk/local-news.php?pageID=1415"
}