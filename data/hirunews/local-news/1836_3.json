{
       "Source": "hirunews",
       "Timestamp": "Wednesday, 07 July 2021 - 16:08",
       "Headline": "ගල්කිස්සේ  15 හැවිරිදි දැරිය අපයෝජන සිද්ධියට චෝදනා එල්ලවූවන් තරාතිරම නොබලා අත්අඩංගුවට ගන්නැයි නියෝග",
       "News Content": "15 හැවිරිදි බාල වයස්කාර දැරිය දූෂණය කිරීම, විකිණීම සහ එම කටයුතුවලට ආධාර අනුබල දුන් සියලුම පුද්ගලයින් තරාතිරම නොබලා අත්අඩංගුවට ගෙන අධිකරණයට ඉදිරිපත් කරන ලෙස කොළඹ අතිරේක මහේස්ත්‍රාත් ලෝචනා අබේවික්‍රම කාන්තා හා ළමා කාර්යාංශයට නියෝග කළා.\nමීට අදාළ නඩුව අද කැදවූ අවස්ථාවේදී ඇය පොලීසියට දැනුම් දුන්නේ සිද්ධිය සම්බන්ධයෙන් විධිමත් විමර්ශනයක් කර සවිස්තරාත්මක කරුණු ද සමඟ සැකකරුවන් අධිකරණයට ඉදිරිපත් කරන ලෙසයි.\nඑසේම දැරියගේ මව ලක්ෂ 10ක ශරීර ඇප දෙකක් මත මුදාහැරීමටද අතිරේක මහේස්ත්‍රාත්වරිය නියෝග කළා.\nඒ, සැකකාරිය තෙමස් ගැබිණියක් වීම සහ පවතින කොරෝනා තත්වය හේතුවෙන් සැකකරුවන්ට ඇප දීම සම්බන්ධයෙන් නීතිපතිවරයා ඉදිරිපත් කර ඇති නියමයන්ට අනුවයි.\nකෙසේ වෙතත් දැරියගේ මව සෑම ඉරු දිනකම පෙරවරු 9ත් 12ත් අතර කාලය තුළ ළමා හා කාන්තා කාර්යාංශයේ පෙනී සිටිය යුතු බවට ද ඇප කොන්දේසියක් පනවනු ලැබුවා.\nසිද්ධිය සම්බන්ධයෙන් අත්අඩංගුවට ගත් තැරැව්කරුවෙකු සහ චීවරධාරියෙකු ඇප මත මුදා හරින ලද අවස්ථාවේ ඔවුන් පොලීසියට වාර්තා කළ යුතු බවට ඇප කොන්දේසියක් පනවා නොමැති බව මෙහිදී විමර්ශන නිලධාරීන් අධිකරණයේ අවදානයට යොමු කළා.\nඑහිදී අතිරේක මහේස්ත්‍රාත් ලෝචනා අබේවික්‍රම පෙන්වා දුන්නේ එම ඉල්ලීම අදාළ සැකකරුවන් ඉදිරිපත් කළ අවස්ථාවේදීම සිදුකළ යුතුව තිබූ බවයි.\nඇප මත මුදා හරින ලද එම සැකකරුවන් යළි කැදවා රක්ෂිත බන්ධනාගාර ගත කිරීමට තම අධිකරණයට බලයක් නොමැති බව ද අතිරේක මහේස්ත්‍රාත්වරිය සඳහන් කළා.\nඑහිදී පොලීසිය කියා සිටියේ දැනට ඇප මත මුදා හැර සිටින චීවරධාරියා දස වතාවක් පමණ කේවල් කර දැරියට ගෙවිය යුතු මුදල රුපියල් 18,000 සිට 13,000 දක්වා අඩු කරගෙන ඇති බවයි.\nඑම සැකකරුවන් දෙදෙනා ඇප මත මුදා හැර තිබීම හේතුවෙන් වින්දිත දැරිය දැඩි භීතියකට පත්ව සිටින බවත් ඇය රදවා සිටින ස්ථානයට නිසි ආරක්ෂාව සපයන ලෙස රාගම පොලීසියට දැනුම් දී තිබෙන බවත් පොලීසිය අධිකරණයට දැනුම් දුන්නා.\nඑමෙන්ම, දැරිය අපයෝජනය කිරීමේ සිද්ධියට අත්අඩංගුවට ගෙන රක්ෂිත බන්ධනාගාර ගත කර සිටින මිහින්තලේ ප්‍රාදේශිය සභාවේ උප සභාපතිවරයා සහ කෝටිපති ව්‍යාපාරිකයින් දෙදෙනා අද අධිකරණයට ඉදිරිපත් කර තිබුණා.\nඒ, මේ පිළිබද මහේස්ත්‍රාත්වරිය හමුවේ රහස් ප්‍රකාශයක් සිදුකිරීමට අවශ්‍ය බව දැනුම් දී තිබීම හේතුවෙන්.\nකෙසේ වෙතත් මහේස්ත්‍රාත්වරිය එහිදී නියෝග කළේ තමා ඉදිරියේ සිදුකරනු ලබන ප්‍රකාශ ඉදිරි නඩු විභාගයකදී සැකකරුවන්ට එරෙහිව සාක්ෂියක් වශයෙන් භාවිතා කිරීමට නීතියෙන් හැකියාව පවතින බවයි.\nඑබැවින් මෙවැනි ප්‍රකාශයක් සිදුකිරීමට පෙර හොදින් සිතාබලා එය අනිද්දා අධිකරණයට දැනුම් දෙන ලෙසටයි මහේස්ත්‍රාත්වරිය නියෝග කළේ.\nමේ අතර, මෙම සිද්ධිය සම්බන්ධයෙන් දැනට රක්ෂිත බන්ධනාගාර ගත කර සිටින වැලිසර නාවික හමුදා රෝහලට අනුයුක්තව සේවය කරන හෘද රෝග විශේෂඥ වෛද්‍යවරයාගේ සේවය අත්හිටුවා තිබෙනවා.\nඒ, නාවික හමුදාපති වයිස් අද්මිරාල් නිශාන්ත උළුගේතැන්න විසින්.",
       "URL": "https://www.hirunews.lk/276339/ගල්කිස්සේ-15-හැවිරිදි-දැරිය-අපයෝජන-සිද්ධියට-චෝදනා-එල්ලවූවන්-තරාතිරම-නොබලා-අත්අඩංගුවට-ගන්නැයි-නියෝග",
       "Category": "Local News",
       "Parent URL": "https://www.hirunews.lk/local-news.php?pageID=1836"
}