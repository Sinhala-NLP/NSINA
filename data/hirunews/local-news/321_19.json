{
       "Source": "hirunews",
       "Timestamp": "Wednesday, 24 May 2023 - 6:39",
       "Headline": "නීතිවිරෝධී ලෙස රත්‍රං ගෙන ආ මන්ත්‍රී අලි සබ්රි රහීම් නිදහස්",
       "News Content": "ප්‍රකාශ නොකළ රත්‍රං කිලෝ තුනහමාරක් රැගෙන පැමිණ කටුනායක ගුවන් තොටුපොළේදී ඊයේ(23) අත්අඩංගුවට ගත් පුත්තලම දිස්ත්‍රික් පාර්ලිමේන්තු මන්ත්‍රි අලි සබ්රි රහීම් රුපියල් මිලියන7.5ක දඩ මුදලක් මත නිදහස් කර තිබෙනවා.\nඑමෙන්ම ඔහු සන්තකයේ තිබූ රත්‍රං කිලෝ 3.5ක ප්‍රමාණය සහ ජංගම දුරකථන 91 ඇතුලු සියලු භාණ්ඩ රාජසන්තක කර තිබෙනවා.\nලද තොරතුරකට අනුව මෙලෙස ඔහු ඊයේ ඔහුව අත්අඩංගුවට ගැනුණා.\nෆ්ලයි ඩුබායි ගුවන් සේවයට අයත් එෆ් ඉසෙඩ් 547 දරණ ගුවන් යානයෙන් මැදපෙරදිග සිට දිවයිනට පැමිණි අවස්ථාවේ මන්ත්‍රීවරයා අත්අඩංගුවට ගෙන ඇත්තේ ගුවන් තොටුපලේ ප්‍රභූ පර්යන්තයේදීයි.\nඔහු සතුව තිබී අත්අඩංගුවට ගත් භාණ්ඩ සහ එම තොගයේ වටිනාකම වන්නේ,\nරන් බිස්කට් (24kt) 13හි බර 1515.9g - වටිනාකම රුපියල් 32,212,875/=\nරන් බිස්කට් (24kt) 1හි බර කිලෝග්‍රෑම් 1 - වටිනාකම රුපියල් 21,250,000/=\nරන් පෙන්ඩන්ට් 22kt 135හි බර 584.1g - වටිනාකම රුපියල් 13,667,940/=\nරන් වළලු 22kt 30හි බර 247g - වටිනාකම රුපියල් 5,779,800/=\nරන් බ්රේස්ලට් 22kt 04හි බර 39.1g - වටිනාකම රුපියල් 914,940/=\nරන් වළලු 22kt 02හි බර 11.1g - වටිනාකම රුපියල් 259,740/=\nපෙන්ඩනයක රන් කැබැල්ලක් බර 0.5g - වටිනාකම රුපියල් 11,709/=\nමුළු රන් බර ග්‍රෑම් 3397.7ක සම්පූර්ණ වටිනාකම රුපියල් 74,096,995/=\nස්මාර්ට් ජංගම දුරකථන 91හි සම්පූර්ණ වටිනාකම රු. 4,288,500/=\nරේගු නිලධාරීන් අලි සබ්රි රහීම් මන්ත්‍රීවරයා අත්අඩංගුවට ගෙන පළමුව ගුවන් තොටුපලේ රඳවා ගෙන ප්‍රශ්න කිරීම් ආරම්භ කරා.\nඅනතුරුව ඔහු කොළඹ රේගු මූලස්ථානයට රැගෙනවිත් පරීක්ෂණ ආරම්භ කර තිබුණා.\nඅලි සබ්රි රහීම්, මුස්ලිම් එක්සත් ජාතික සන්ධානය නියෝජනය කරමින් පාර්ලිමේන්තුවට පිවිසි මන්ත්‍රීවරයෙක්.\nඔහු රිෂාඩ් බදියුදීන්ගේ නායකත්වයෙන් යුත් සමස්ත ලංකා මුස්ලිම් කොංග්‍රසයේ පුත්තලම දිස්ත්‍රික් සංවිධායකවරයාද වනවා.\nරන් ජාවාරම වැළැක්වීමේ අරමුණින් කැරට් 22 ට වැඩි රන් ආභරණ ලෙස ගෙන ඒම සීමා කරමින් පසුගියදා අතිවිශේෂ ගැසට් පත්‍රයක් ද නිකුත් කෙරුණා.\nමෙම සිද්ධිය සම්බන්ධයෙන් ඊයේ පාර්ලිමේන්තුවේදී ද කතාබහට ලක්වූ අතර, එහිදී සමගි ජනබලවේගයේ පාර්ලිමේන්තු මන්ත්‍රී හර්ෂණ රාජකරුණා කියා සිටියේ මේ සම්බන්ධයෙන් විධිමත් පරීක්ෂණයක් සිදුකළ යුතු බවයි.\nමීට පෙර 1978 වසරේදී ද හේවාහැට ආසනයේ පාර්ලිමේන්තු මන්ත්‍රී අනුර ඩැනියල්ස් ද මේ ආකාරයෙන්ම නීති විරෝධී රත්‍රං රැගෙන ඒමේදී රේගුව අත්අඩංගුවට ගෙන තිබූ අතර, පසුව ඔහුගේ මන්ත්‍රීධුරය ද අහිමි වුණා.",
       "URL": "https://www.hirunews.lk/336043/නීතිවිරෝධී-ලෙස-රත්‍රං-ගෙන-ආ-මන්ත්‍රී-අලි-සබ්රි-රහීම්-නිදහස්",
       "Category": "Local News",
       "Parent URL": "https://www.hirunews.lk/local-news.php?pageID=321"
}