{
       "Source": "hirunews",
       "Timestamp": "Monday, 04 July 2022 - 13:38",
       "Headline": "කුරුණෑගල පිරවුම්හලේදී හමුදා නිලධාරියෙකුගේ පහරදීම ගැන පරීක්ෂණ (වීඩියෝ)",
       "News Content": "තවත් දින දෙකක් පමණ වනවිට පෞද්ගලික බස ධාවනය මුළුමනින්ම අඩාල විය හැකි බවට ලංකා පෞද්ගලික බස් හිමියන්ගේ සංගමය අනතුරු අඟවනවා.\nඅද (04) දිනයේදී සමස්තයක් ලෙස දිවයින පුරා ධාවනය වන්නේ පෞද්ගලික බස් රථ සියයට 5 ත් 10 ත් අතර ප්‍රතිශතයක් බවයි එහි සභාපති ගැමුණු විජේරත්න කියා සිටියේ.\nකොළඹ අවට පිහිටි ලංගම ඩිපෝ කිහිපයකින් පමණක් ඊයේ පෞද්ගලික බස් කිහිපයකට ඩීසල් නිකුත් කර තිබෙනවා.\nඑසේම කොට්ටාව මාකුඹුර බහුවිධ ප්‍රවාහන මධ්‍යස්ථානයෙන්ද ඊයේ (03) පෞද්ගලික බස් කිහිපයකට ඩීසල් නිකුත් කර ඇති අතර, ඒ හේතුවෙන් අද හයිලෙවල් මාර්ගයේ බස් රථ කිහිපයක් ධාවනය කරවීමට හැකිවූ බවද ඔහු කියා සිටියා.\nකෙසේ වෙතත් පවතින ඩීසල් තොග කළමනාකරණය කර ගනිමින් තවදුරටත් ප්‍රවාහන සේවා ක්‍රියාත්මක කරන බවයි ශ්‍රී ලංකා ගමනාගමන මණ්ඩලය සඳහන් කළේ.\nඑසේම කාර්යාල සේවකයින් ඇතුලු මගී ජනතාව වෙනුවෙන් අද දිනයේදීත් දුම්රිය සේවා ක්‍රියාත්මක කෙරුණු අතර ඒවා ප්‍රමාණවත් නොවන බව මගීන් පෙන්වා දෙනවා. ඒ හේතුවෙන් ඔවුන් පත්වුණේ දැඩි දුෂ්කරතාවකටයි.\nමේ අතර ඉන්ධන ලබාගැනීමේ අරමුණින්, දීර්ඝ කාලයක් පෝලිම්වල රැඳී සිටින ජනතාව සහ ආරක්ෂක අංශ අතර තවදුරටත් උණුසුම් තත්වයන් වාර්තා වනවා.\nඒ අනුව ඉන්ධන ලබාගැනීමට පැමිණ සිටි තරුණයෙකුට හමුදා නිලධාරියෙකු පහරදෙන ආකාරය දැක්වෙන වීඩියෝවක් මේ දිනවල සමාජ මාධ්‍යවල හුවමාරු වනවා.\nඉහළ හමුදා නිලධාරියෙකු විසින් පා පහරක් එල්ල කරන අවස්ථාවකුයි අදාළ වීඩියෝවේ දැක්වෙන්නේ.\nකුරුණෑගල - යග්ගපිටිය ලංකා අයි.ඕ.සී. පිරවුම්හලෙන් මෙම සිද්ධිය වාර්තාවන අතර, අප ඒ සම්බන්ධයෙන් හමුදා මාධ්‍ය ප්‍රකාශක බ්‍රිගේඩියර් නිලන්ත ප්‍රේමරත්නගෙන් විමසීමක් කළා.\nඑහිදී ඔහු කියා සිටියේ එම පිරවුම්හලෙන් ඉන්ධන ලබාගැනීමට පැමිණි පිරිසක් හමුදා සෙබළුන්ට පරුෂ වචනයෙන් බැන කළහයක් ඇති කරගෙන ඇති බවයි.\nඑම සිද්ධියට සම්බන්ධ දෙදෙනෙකු පොලිසිය අත්අඩංගුවට ගෙන තිබෙනවා.\nකෙසේ වෙතත් අදාළ නිලධාරියාගේ ක්‍රියාකලාපය නොගැළපෙන බවට පෙනී ගොස් ඇති නිසා එම නිලධාරියාගේ ක්‍රියාකලාපය සම්බන්ධයෙන් ආයතනික මට්ටමින් පරීක්ෂණයක් සිදුකරන බවයි හමුදා මාධ්‍ය ප්‍රකාශකවරයා වැඩිදුරටත් කියා සිටියේ.\nමේ අතර ඉන්ධන ලබාගැනීමේ දී ඇති වූ සිද්ධියක් මත පදනම්ව ගාල්ල - දෙවට ලංකා අයි.සී. පිරවුම්හලේදී නාවික හමුදා සෙබළෙකු විසින් ඉන්ධන ලබාගැනීමට පැමිණි පුද්ගලයෙකුගේ මුඛයට පහරදීමේ සිද්ධියක් සම්බන්ධයෙන් ගාල්ල වරාය පොලිසිය විමර්ශන ආරම්භ කර තිබෙනවා.\nසිද්ධියෙන් තුවාල ලැබූ පුද්ගලයා කරාපිටිය ශික්ෂණ රෝහලට ඇතුළත් කර ඇති බවයි පොලිසිය ප්‍රකාශ කළේ.\nඑසේම මාතලේ ප්‍රදේශයේ ඉන්ධන පිරවුම්හලක අත්‍යවශ්‍ය සේවා සඳහා පැවති ඉන්ධන තොගයක් පොලිස් නිලධාරියෙකුගේ මැදිහත්වීමෙන් කෑන්වලට ලබාදෙන බව දැක්වෙන වීඩියෝවක්ද මේ දිනවල සමාජ මාධ්‍යයේ සංසරණය වනවා.\nහැටන් නගරයේ පිහිටි ලංකා අයි.ඕ.සී ඉන්ධන පිරවුම්හලට දින ගණනාවකට පසු අද නිකුත් කෙරුණු පෙට්‍රල් ලීටර 6,600 ක් පාරිභෝගිකයින්ට ලබාදීමේදී උණුසුම් තත්වයක් හටගෙන තිබුණා.\nමෙවන් පසුබිමක බොහෝ දෙනෙකු තවදුරටත් ලංකා අයි.ඕ.සී. පිරවුම්හල් අසළ දිගු පෝලිම්වල රැඳී සිටිනවා.",
       "URL": "https://www.hirunews.lk/309007/කුරුණෑගල-පිරවුම්හලේදී-හමුදා-නිලධාරියෙකුගේ-පහරදීම-ගැන-පරීක්ෂණ-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1047"
}