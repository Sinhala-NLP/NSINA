{
       "Source": "hirunews",
       "Timestamp": "Monday, 03 December 2018 - 12:32",
       "Headline": "බැසිල්, ජනපති හමුවෙයි - දෙමළ සන්ධානයේ පක්ෂ අතරත් හමුවක්",
       "News Content": "ජනාධිපති මෛත්‍රීපාල සිරිසේන සහ හිටපු අමාත්‍ය බැසිල් රාජපක්ෂ අතර හමුවක් ඊයේ රාත්‍රියේ සිදුව තිබෙනවා.\nජනාධිපති නිල නිවසේ පැවති මෙම හමුවේදී රටේ වත්මන් දේශපාලන තත්ත්වය සම්බන්ධයෙන් අවධානය යොමුව ඇති බවයි වාර්තා වන්නේ.\nමෙම හමුවට පෙර ආණ්ඩුවේ අමාත්‍යවරුන් ඇතුළු ජේ්‍යෂ්ඨයන් කිහිප දෙනෙකු ද ජනාධිපතිවරයා මුණ ගැසී තිබෙනවා.\nමේ අතර දෙමල ජාතික සන්ධානය ජනාධිපති ලේකම් කාර්යාලයේදී අද පස්වරු 4ට යලි ජනාධිපති මෛත්‍රීපාල සිරිසේන හමුවීමට නියමිතයි.\nපසුගිය සිකුරාදා දිනයේ ද ඔවුන් ජනාධිපතිවරයා මුණ ගැසුණු අතර එහිදී රටේ දේශපාලන තත්ත්වය පිළිබඳව අවධානය යොමු වී තිබුණා.\nමේ අතර එක්සත් ජාතික පෙරමුණේ නායකයන් ද අද රාත්‍රියේ යළිත් වරක් ජනාධිපතිවරයා මුණ ගැසීමට නියමිතව තිබෙනවා.\nඑම සාකච්ජාව ඊයේ දිනයට යෙදී තිබුණ ද එය අදට කල් දමා තිබුණේ ජනාධිපතිවරයා තවත් පාර්ශව කිහිපයක් සමඟ සාකච්ජා පැවැත්වීමට නියමිත තිබූ නිසා බවටයි වාර්තා වුණේ.\nඑක්සත් ජාතික පෙරමුණ ද පසුගිය සිකුරාදා ජනාධිපතිවරයා මුණ ගැසුණා.\nඑමෙන්ම දෙමල ජාතික සන්ධානය නියෝජනය කරන ඉලංගෙයි තමිල් අරසු පක්ෂය, ටෙලෝ සංවිධානය සහ ෆ්ලොට් සංවිධානය හෙට කොළඹ දී රැස්වීමට නියමිතයි.\nවත්මන් දේශපාලන තත්ත්වය තුල දෙමල ජාතික සන්ධානයේ ඉදිරි ක්‍රියාකාරීත්වය පිළිබඳව මතු වී ඇති පරස්පරතා පිළිබඳව සාකච්ජා කිරීම මෙම හමුවේ අරමුණ වී තිබෙනවා.\nදෙමල ජාතික සන්ධානය එක්සත් ජාතික පෙරමුණට සහයෝගය දැක්වීමත් සමඟ ටෙලෝ සංවිධානය ඊට විරෝධය පළ කර තිබුණා.\nපසුගිය සෙනසුරාදා රැස්වූ එම සංවිධානයේ කාරක සභාව තීරණය කරනු ලැබුවේ ලිඛිත පොරොන්දුවක් ලබා ගැනීම ඇතුළු කොන්දේසි 05ක් මත එක්සත් ජාතික පෙරමුණට සහයෝගය ලබාදිය යුතු බවටයි.\nමේ අතර හෙට සුගතදාස ගෘහස්ථ ක්‍රීඩාංගනයේදී පැවත්වෙන ශ්‍රී ලංකා නිදහස් පක්ෂයේ විශේෂ මහ සමුළුවට ශ්‍රී ලංකා පොදුජන පෙරමුණට හෝ වෙනත් කිසිදු දේශපාලන පක්ෂයකට ආරාධනා නොකළ බව එක්සත් ජනතා නිදහස් සන්ධාන මහ ලේකම් අමාත්‍ය මහින්ද අමරවීර ප්‍රකාශ කළා.\nඑමෙන්ම වත්මන් දේශපාලන තත්ත්වය පිිලිබඳව ජනාධිපති මෛත්‍රීපාල සිරිසේන හෙට දිනයේ පැවැත්වෙන විශේෂ මහ සමුළුවේදී අදහස් පළ කරනු ඇති බවයි අමාත්‍යවරයා අප කළ විමසීමකදී වැඩිදුරටත් කියා සිටියේ.",
       "URL": "https://www.hirunews.lk/205391/බැසිල්-ජනපති-හමුවෙයි-දෙමළ-සන්ධානයේ-පක්ෂ-අතරත්-හමුවක්",
       "Category": "Local News",
       "Parent URL": "https://www.hirunews.lk/local-news.php?pageID=3622"
}