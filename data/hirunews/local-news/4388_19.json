{
       "Source": "hirunews",
       "Timestamp": "Thursday, 03 August 2017 - 12:13",
       "Headline": "අර්ජුන් අලෝසියස්ගේ ජංගම දුරකතනය ගැන කොමිසම කළ දැඩි ප්‍රකාශය මෙන්න",
       "News Content": "අර්ජුන් ඇලෝසියස්ගේ ජංගම දුරකතනයේ දත්ත වෙත කිසියම් අයෙකු ඇතුල්වීමට උත්සහ කිරීම දඩුවම් ලැබිය හැකි වරදක් බව බැඳුම්කර කොමිසම පවසනවා.\nබැඳුම්කර සිද්ධිය සම්බන්ධයෙන් විමර්ශනය කෙරෙන ජනාධිපති කොමිසම භාරයේ පවතින අර්ජුන් ඇලෝසියස්ගේ ජංගම දුරකතනයේ දත්ත මකා දැමීමට උත්සාහ දරා ඇති බවට නීතිපති දෙපාර්තමේන්තුව පසුගියදා කොමිසමට දැනුම් දුන්නා.\nඑහිදී අතිරේක සොලිසිටර් ජනරාල්, ජනාධිපති නීතිඥ යසන්ත කෝදාගොඩ කියා සිටියේ ඒ සඳහා හිටපු මහ බැංකු අධිපති අර්ජුන් මහේන්ද්‍රන්ගේ දියණියගේ ජංගම දුරකතන අංකය යොදාගෙන ඇති බවයි.\nපසුගියදා කොමිසම රැස්වූ අවස්ථාවේදී පර්පචුවල් ටෙ‍්‍රෂරීස් සමාගමේ හිමිකරු වන අර්ජුන් ඇලෝසියස් වෙනුවෙන් පෙනී සිටි නීතිඥ අනුජ ප්‍රේමරත්න කොමිසමට සඳහන් කළේ සිය සේවා දායකයාගේ ජංගම දුරකතනයේ මුරපදය ඔහුට අමතක බවයි.\nඑම ප්‍රකාශය අසත්‍යයක් නම් අධිකරණයට අපහාස කිරීම යටතේ දඬුවම් ලැබිය හැකි බව කොමිසමේ සභාපති, ශ්‍රේෂ්ඨාධිකරණ විනිසුරු කේ.ටී.චිත්‍රසිරි ප්‍රකාශ කළා.\nමෙහිදී ජනාධිපති නීතිඥ යසන්ත කෝදාගොඩ කියා සිටියේ කොමිසම භාරයේ පවතින අර්ජුන් ඇලෝසියස්ගේ ජංගම දුරකතනයට අන්තර්ජාලය ඔස්සේ කිසියම් පුද්ගලයෙකු ප්‍රවේශවීමට උත්සාහ දරා ඇති බවයි.\nඊට යොදාගෙන ඇත්තේ අර්ජුන් මහේන්ද්‍රන්ගේ දියණිය මෙන්ම අර්ජුන් ඇලෝසියස්ගේ බිරිඳ වන අංජලී මහේන්ද්‍රන්ගේ සිංගප්පූරු ජංගම දුරකතන අංකය බව ඔහු ප්‍රකාශ කළා.\nමෙවැනි ක්‍රියා තහනම් කරමින් නියෝගයක් නිකුත් කරන ලෙසයි ජනාධිපති නීතිඥ යසන්ත කෝදාගොඩ කොමිසමෙන් ඉල්ලා සිටියේ.",
       "URL": "https://www.hirunews.lk/167506/අර්ජුන්-අලෝසියස්ගේ-ජංගම-දුරකතනය-ගැන-කොමිසම-කළ-දැඩි-ප්‍රකාශය-මෙන්න",
       "Category": "Local News",
       "Parent URL": "https://www.hirunews.lk/local-news.php?pageID=4388"
}