{
       "Source": "hirunews",
       "Timestamp": "Monday, 03 December 2018 - 13:28",
       "Headline": "මාතර සැකකරුවන් පෙරට්ටුවේදී හඳුනාගනී",
       "News Content": "මාතර - ඇලවේල්ල පාරේ උපකාරක පන්තියක් අසළදී තියුණු ආයුධයකින් පහරදී සිසුවෙකු ඝාතනය කිරීමේ සිද්ධිය සම්බන්ධයෙන් වන නඩුව අද (03) පෙරවරුවේ මාතර මහේස්ත්‍රාත් අධිකරණයේදී කැදවනු ලැබුවා.\nමෙම සිද්ධිය සම්බන්ධයෙන් අත්අඩංගුවට ගත් සැකකරුවන් තුන්දෙනා අද (03) අධිකරණයට ඉදිරිපත් කර ඇති අතර, ඊට අදාළ දෙවන සහ තුන්වන සැකකරුවන් හඳුනාගැනීමේ පෙරට්ටුවකටද ඉදිරිපත් කරනු ලැබුවා.\nමෙම නඩුවේ සාක්ෂිකරුවන් තුන්දෙනා විසින් හඳුනාගැනීමේ පෙරට්ටුවේදී අදාළ සැකකරුවන් හඳුනා ගෙන ඇති බවයි වාර්තා වන්නේ.\nපසුගිය මස 24 වනදා පස්වරුවේ මියගිය සිසුවා ඇතුළු ඔහුගේ මිතුරන් පිරිසක් උපකාරක පන්තියකට සහභාගි වීමට පැමිණි අවස්ථාවේදී තියුණු ආයුධයකින් පහරදී මෙම ඝාතනය සිදුකර තිබුණා.\nපසුව සිද්ධියට සම්බන්ධ ප්‍රධාන සැකකාර සිසුවා පසුගිය මස 26 වනදා අධිකරණයට භාරවූ අතර, දෙවන සැකකරුද මාතර සහකාර පොලිස් අධිකාරී කාර්යාලයට භාර වූයේ එදිනමයි.\nසිද්ධියට සම්බන්ධ තුන්වන සැකකරු මාතර පොලීසිය මගින් අත්අඩංගුවට ගනු ලැබුවේ පසුුගිය මස 27 වනදායි.",
       "URL": "https://www.hirunews.lk/205400/මාතර-සැකකරුවන්-පෙරට්ටුවේදී-හඳුනාගනී",
       "Category": "Local News",
       "Parent URL": "https://www.hirunews.lk/local-news.php?pageID=3622"
}