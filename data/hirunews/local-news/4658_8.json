{
       "Source": "hirunews",
       "Timestamp": "Thursday, 16 February 2017 - 19:57",
       "Headline": "සෘජු ජල විදුලි නිෂ්පාදනය නතර කරයි",
       "News Content": "පවතින වියළි කාලගුණයත් සමග සෘජු ජල විදුලි නිෂ්පාදනය නතර කර තිබෙනවා.\nවිදුලිබල මණ්ඩලය පැවසුවේ ඒ අනුව ගොවිතැන් කටයුතු සහ පානීය අවශ්‍යතා සදහා මුදා හැරෙන ජලයෙන් පමණක් ජල විදුලිය නිපදවන බවයි.\nසමස්ත විදුලි ජනනයෙන් ජල විදුලිය නිෂ්පාදනය දහයෙන් එකක් දක්වා පහත බැස ඇති අතර, ඊයේ දිනයේ එය සටහන් වූයේ සමස්ත විදුලි ජනනයෙන් 13.16‍% ලෙසයි.\nඊයේ දිනයේ සමස්ත විදුලි ජනනයෙන් 85.69‍% ක්ම ජනනය කෙරුණේ ගල් අගුරු සහ ඉන්ධන දහනය මගින්.\nසමස්ත විදුලි ජනනයේදී පෞද්ගලික අංශයේ දායකත්වය 21.57‍%ක් දක්වා ඉහළ ගොස් තිබුණා.\nමේ වනවිට විදුලිබලාගාර ආශ්‍රිත ජලාශවල ජල මට්ටම පවතින්නේ 32.6‍% ක් වැනි පහළ මට්ටමකයි.\nවිදුලිබල මණ්ඩලය සතු බලාගාර ආශ්‍රිත ජලාශවල ජල මට්ටම පහළ අගයක පවතින අතරල කාසල්රි ජලාශයේ ධාරිතාව සමස්ත ධාරිතාවෙන් 38‍% දක්වා,  මාවුස්සාකැලේ ජලාශයේ  ධාරිතාව සමස්ත ධාරිතාවයෙන් 33.8‍% දක්වාත් පහත බැස තිබෙනවා.\nකොත්මලේ ජලාශයේ  ධාරිතාව සමස්ත ධාරිතාවෙන් 35.7‍%ක්, වික්ටෝරියා ජලාශයේ  ධාරිතාව සමස්ත ධාරිතාවෙන් 31.1‍% ක් ලෙසයි.\nරන්දෙනිගල ජලාශයේ  ධාරිතාව සමස්ත ධාරිතාවෙන් 48% දක්වාත් සමනලවැව ජලාශයේ  ධාරිතාව දැක්වෙන්නේ සමස්ත ධාරිතාවෙන් 17.2‍% දක්වාත් පහත බැස තිබෙනවා.\nමෙම ජල මට්ටම් අනුව ජල විදුලිය මගින් තවදුරටත් ජනනය කළ හැකි ගිගා වොට් පැය ගණන 410 ක්.\n2016 වසරේ පෙබරවාරි මාසයේදී ගිගාවොට් පැය 1000 ක අගයක පැවැති අතර 2015 වසරේදී එය ගිගා වොට් පැය 1100 ක් පමණ වුණා.\nකෙසේවෙතත් විදුලි ඉංජිනේරු සංගමය සදහන් කරන්නේ විදුලි ක්ෂේත්‍රයේ දැනට මුහුණ දී ඇති තත්ත්වයට ප්‍රධානතම හේතුව වියළි කාලගුණය පමණක් නොව දේශපාලන අධිකාරියේ අකාර්යක්ෂමතාව බවයි.",
       "URL": "https://www.hirunews.lk/154664/සෘජු-ජල-විදුලි-නිෂ්පාදනය-නතර-කරයි",
       "Category": "Local News",
       "Parent URL": "https://www.hirunews.lk/local-news.php?pageID=4658"
}