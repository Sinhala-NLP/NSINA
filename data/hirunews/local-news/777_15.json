{
       "Source": "hirunews",
       "Timestamp": "Wednesday, 26 October 2022 - 15:52",
       "Headline": "යාල කැලේ සෙල්ලම් දැමූ 9 දෙනෙකුට ඇප",
       "News Content": "යාල වනෝද්‍යානයේ සතුන්ට හිංසාවන අයුරින් හැසිරීමේ සිද්ධියට අදාළව අධිකරණයට ඉදිරිපත් කළ සැකකරුවන් 09 දෙනා එක් අයෙකුට රුපියල් ලක්ෂ 05 බැගින් වූ ශරීර ඇප මත මුදා හැරීමට නියෝග කර තිබෙනවා.\nඒ සැකකරුවන් අද තිස්සමහාරාම මහේස්ත්‍රාත් අධිකරණය හමුවට ඉදිරිපත් කළ අවස්ථාවේදීයි.\nපසුගියදා ඩිෆෙන්ඩර් ඇතුළු ජිප් රථ විශාල ප්‍රමාණයක් යාල වනෝද්‍යානයට ඇතුළු වී, සතුන්ට හිංසා වන අයුරින් නියමිත මාර්ගයෙන් පිටත ධාවනය කිරීමේ සිද්ධියක් හිරු ප්‍රවෘත්ති අංශය මගින් අනාවරණ කළා.\nඑම සිද්ධිය සම්බන්ධයෙන් ඊයේ දිනයේදී වනජිවි දෙපාර්තමේන්තුව, අධිකරණයට කරුණු වාර්තා කළ අතර සිද්ධියට සම්බන්ධ පුද්ගලයින් 9 දෙනෙකු සහ ඔවුන් පැමිණි මෝටර් රථ 6ක් වනජිවි භාරයට ගෙන අද අධිකරණයට ඉදිරිපත් කළා.\nමේ සම්බන්ධයෙන් ඉදිරි විමර්ශන කටයුතු සඳහා ත්‍රිපුද්ගල කමිටුවක් ද පත්කර තිබෙනවා.\nසංවේදී පරිසර කලාපයක් සහිත යාල ජාතික වනෝද්‍යානය තුල වනසතුන්ට හිරිහැර වන ලෙස සුඛෝපභෝගී ජීප් රථ හා කැබ් රථවලින් පැමිණි මෙම පිරිස පසුගිය 22 වැනි සෙනසුරාදා මෙලෙස නොහික්මුණු ලෙස හැසිරී තිබුණා.\nසිද්ධිය සම්බන්ධයෙන් වනජීවි හා වන සම්පත් අමාත්‍යවරයා ලබාදුන් උපදෙස් අනුව අමාත්‍යාංශ ලේකම්වරිය අදාළ විමර්ශන අවසන් වනතෙක් යාල වනෝද්‍යානයේ මෙම ජීප්රථ සමඟ වනෝද්‍යානය තුළට ගිය මඟ පෙන්වන්නන් සහ නිලධාරීන් 7 දෙනෙකුගේ වැඩ තාවකාලිකව අත්හිටුවීමට පියවර ගෙන තිබෙනවා.\nකෙසේවෙතත් යාල වනෝද්‍යාන ආරංචි මාර්ග ප්‍රකාශ කළේල මේ වනතෙක් එවැනි තීරණයක් පිළිබඳ අමාත්‍යාංශ මට්ටමින් දැනුම්දීමක් සිදුකර නොමැති බවයි.\nමෙලෙස පැමිණි පුද්ගලයන්ට හා වාහනවලට වසර 3ක් යනතෙක් මෙරට කිසිදු ජාතික වනෝද්‍යානයකට ඇතුළුවීමට නොහැකි වන පරිදි අසාදු ලේඛනගත කිරීමට ද පියවර ගත් බව වනජීවි අධ්‍යක්ෂ ජනරාල් චන්දන සූරියබණ්ඩාර මහතා පැවසුවා.\nසිද්ධියට අදාළව පුද්ගලයන් 9 දෙනෙකු සහ ඔවුන් පැමිණි මෝටර් රථ 6ක් සමඟින් වනජීවි දෙපාර්තමේන්තුවට භාර වී තිබෙනවා.\nඒ අනුව එම පුද්ගලයන් අද දින තිස්සමහාරාම මහේස්ත්‍රාත් අධිකරණයට ඉදිරිපත් කිරීමට නියමිතයි.\nඑමෙන්ම මෙම සිද්ධියට අදාළව ඉදිරි විමර්ශන කටයුතු සඳහා අමාත්‍යාංශ අතිරේක ලේකම්වරයෙකුගේ සභාපතීත්වයෙන් යුත් ත්‍රිපුද්ගල කමිටුවක් ද පත් කිරීමට වනජීවි හා වන සම්පත් සංරක්ෂණ අමාත්‍යාංශ ලේකම් චන්ද්‍රා හේරත් මහත්මිය තීරණය කර තිබෙනවා.\nමෙම සිද්ධියට අදාළව නිලධාරීන් රාජකාරීමය වගකීම් පැහැර හැරීම හා ඔවුන් විසින් මෙම සිද්ධිය සම්බන්ධව ඉහළ නිලධාරීන් දැනුවත් කිරීමට පියවර නොගැනීම සම්බන්ධව මෙම ත්‍රිපුද්ගල කමිටුව විමර්ශන කරනු ඇති.\nමේ අතරල අද පැවැති කැබිනට් තීරණ දැනුම්දීමේ ප්‍රවෘත්ති සාකච්ඡාවේදීද යාල වනෝද්‍යානයේ සිදුවූ සිද්ධිය සම්බන්ධයෙන් අදහස් පළ වුණා.",
       "URL": "https://www.hirunews.lk/318888/යාල-කැලේ-සෙල්ලම්-දැමූ-9-දෙනෙකුට-ඇප",
       "Category": "Local News",
       "Parent URL": "https://www.hirunews.lk/local-news.php?pageID=777"
}