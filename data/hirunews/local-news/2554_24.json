{
       "Source": "hirunews",
       "Timestamp": "Tuesday, 28 July 2020 - 14:11",
       "Headline": "රිෂාඩ්ගේ සහ කාදර් මස්තාන්ගේ ආධාරකරුවන් දෙපිරිසක්, වව්නියාවේදී ගැටේ - 5 දෙනෙකුට තුවාල",
       "News Content": "හිටපු අමාත්‍යවරයෙකු වන රිෂාඞ් බදියුදීන් සහ ශ්‍රී ලංකා පොදුජන පෙරමුණේ අපේක්ෂක හිටපු පාර්ලිමේන්තු මන්ත්‍රී කාදර් කාදර් මස්තාන්ගේ දේශපාලන ආධාරකරුවන් දෙපිරිසක් අතර, ඇති වූ ගැටුමකින් 5 දෙනෙකු තුවාල ලබා රෝහල් ගත කර තිබෙනවා.\nවව්නියාව - පූවරාසන්කුලම් ප්‍රදේශයේදී අදාළ ගැටුම හටගෙන ඇති අතර, එම අවස්ථාවේදී පාර්ලිමේන්තු මන්ත්‍රී කාදර් මස්තාන් ද එම ස්ථානයේ සිට ඇති බවයි වාර්තා වන්නේ.\nඊයේ රාත්‍රියේ 7.45ට පමණ මෙම දෙපිරිස අතර බහින්බස්වීමක් සිදුව ඇති අතර, පසුව ගල්මුල්වලින් සහ පොලූ මුගුරුවලින් ප්‍රහාර එල්ල කරගෙන ඇති බවයි පොලිසිය කියා සිටියේ.\nඒ හේතුවෙන් තුවාල ලැබූ කාදර් මස්තාන්ගේ ආධාරකරුවන් 4 දෙනෙකු සහ රිෂාඞ් බදියුදීන්ගේ ආධාරකරුවෙකු වව්නියාව මහ රෝහලට ඇතුළත් කර තිබෙනවා. ගැටුමෙන් කාදර් මස්තාන්ගේ ආධාරකරුවන් පැමිණි වාහන දෙකකට ද අලාභ හානි සිදුව ඇති බවයි පොලීසිය සඳහන් කළේ.\nමේ අතර මැතිවරණ කොමිෂන් සභාව කියා සිටියේ මේ වනවිට පූර්ව මැතිවරණ පැමිණිලි 5773ක් සිය කොමිසම වෙත ලැබී ඇති බවයි.\nඑමෙන්ම නිළ ඡන්ද දැන්වීම් පත්‍රිකා සියයට 95කට ආසන්න සංඛ්‍යාවක් මේ වන විටත් බෙදා හැරීම් සිදුකර අවසන් බව තැපැල්පති රංජිත් ආරියරත්න ප්‍රකාශ කළා.\nමහ මැතිවරණයට ගම්බිම් බලා යන ජන්දදායකයන් වෙනුවෙන් එළඹෙන 31 වනදා සිට ලබන මස 10 වන දින දක්වා විශේෂ ප්‍රවාහන සේවයක් ආරම්භ කිරීමට ජාතික ගමනාගමන කොමිෂන් සභාව පියවර ගෙන තිබෙනවා.",
       "URL": "https://www.hirunews.lk/246597/රිෂාඩ්ගේ-සහ-කාදර්-මස්තාන්ගේ-ආධාරකරුවන්-දෙපිරිසක්-වව්නියාවේදී-ගැටේ-5-දෙනෙකුට-තුවාල",
       "Category": "Local News",
       "Parent URL": "https://www.hirunews.lk/local-news.php?pageID=2554"
}