{
       "Source": "hirunews",
       "Timestamp": "Tuesday, 17 August 2021 - 7:53",
       "Headline": "යාලේ දී ඇතෙකුගේ දළ කැපූ සිද්ධියට එක් අයෙකු අත්අඩංගුවට",
       "News Content": "යාල ජාතික වනෝද්‍යානයේ කලාප අංක තුන ප්‍රදේශයේ දී ඇතෙකුට වෙඩි තබා දළ සහ වලිගය කපාගෙන යෑමේ සිද්ධිය සම්බන්ධයෙන් සැකපිට එක් අයෙකු අත්අඩංගුවට ගෙන තිබෙනවා. ඒ, වනජීවි දෙපාර්තමේන්තුව හා කතරගම පොලීසිය එක්ව සිදුකළ විශේෂ මෙහෙයුමකින් අනතුරුවයි.\nපොලීසිය සදහන් කළේ ඇතාට වෙඩි තැබීම සඳහා උපයෝගී කර ගත් ගිනි අවියෙහි හිමිකරු මෙලෙස අත්අඩංගුවට ගෙන ඇති බවයි. අත්අඩංගුවට ගත් සැකකරු ගෝතමීගම ප්‍රදේශයේම පදිංචි අයෙකු වනවා.\nසැකකරු ඇතාට වෙඩි තැබීම සඳහා ගිනි අවිය පමණක් ලබා දී ඇති බවටයි වාර්තා වන්නේ. සිද්ධියට අදාළව තවත් සැකකරුවන් සිටින්නේ ද යන්න සම්බන්ධයෙන් මේ වන විටත් විමර්ශනයක් ආරම්භ කර තිබෙනවා.\nසෙල්ලකතරගම - ගෝතමීගම - යාල විදුලි වැට සම්බන්ධ වන ස්ථානය ආසන්නයේ දී යි පසුගිය 14 වන දා මෙම ඇතාට කිසියම් පිරිසක් විසින් වෙඩි තබා තිබුණේ.\nවෙඩි තැබීමෙන් අනතුරුව ඇතාගේ දළ සහ වලිගය කපාගෙන ගොස් තිබූ අතර, හිසට මෙම වෙඩි තැබීම සිදුකර ඇති බව මූලික පරීක්ෂණවල දී අනාවරණ වී තිබෙනවා.\nඇතාගේ ඝාතනය සම්බන්ධයෙන් මේ වන විට සමාජ මාධ්‍යයේ ද ඡායාරූප සංසරණය වන අතර පරිසරවේදීන් ද ඒ පිළිබදව විවිධ අදහස් දක්වා තිබෙනවා.",
       "URL": "https://www.hirunews.lk/279889/යාලේ-දී-ඇතෙකුගේ-දළ-කැපූ-සිද්ධියට-එක්-අයෙකු-අත්අඩංගුවට",
       "Category": "Local News",
       "Parent URL": "https://www.hirunews.lk/local-news.php?pageID=1749"
}