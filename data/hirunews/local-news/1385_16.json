{
       "Source": "hirunews",
       "Timestamp": "Monday, 31 January 2022 - 10:43",
       "Headline": "දුම්රිය ගමන් වාර 14ක් අවලංගු කෙරේ (ඡායාරූප)",
       "News Content": "දුම්රිය නියාමකවරුන් පිරිසකට කොරෝනා වෛරසය ආසාදනය වීම හේතුවෙන් අද දිනයේ දුම්රිය ගමන් වාර 14ක් අවලංගු කර තිබෙනවා.\nමේ අතර අද දක්වා බලාත්මක වන පරිදි සෞඛ්‍ය අමාත්‍යාංශය නිකුත් කළ කොරෝනා සෞඛ්‍ය මාර්ගෝපදේශ ලබන මස 28 වන දා දක්වා දීර්ඝ කිරීමට යි සෞඛ්‍ය සේවා අධ්‍යක්ෂ ජනරාල්වරයා පියවර ගෙන ඇත්තේ.\nපසුගිය දෙසැම්බර් මාසයේ දී මෙම සෞඛ්‍ය මාර්ගෝපදේශ නිකුත් කළ අතර, නැවත සංශෝධනයන්ට යටත්ව එය, දීර්ඝ කරන බවයි කොළඹ අද පැවති මාධ්‍ය හමුවකදි නියෝජ්‍ය සෞඛ්‍ය සේවා අධ්‍යක්ෂ ජනරාල් විශේෂඥ වෛද්‍ය හේමන්ත හේරත් සඳහන් කළේ.\nදීර්ඝ කාලයකට පසු මෙරට දෛනික ආසාදිත සංඛ්‍යාව ඊයේ දහසේ සීමාව ඉක්මවා ගොස් 1,056ක් ලෙස සටහන් වුණා.\nදෛනික ආසාදිතයන්ගේ ඉහළ යාමට සාපේක්ෂ ව කුඩා දරුවන් අතර ද කොරෝනා වෛරසය ව්‍යාප්ත වීමේ වර්ධනයක් දක්නට ලැබෙන බවයි රිජ්වේ ආර්යා ළමා රෝහලේ අධ්‍යක්ෂ විශේෂඥ වෛද්‍ය ජී. විජේසූරිය කියා සිටියේ.\nමාරවිල ප්‍රදේශයේ වයස අවුරුදු 11ක පාසල් දැරියක්ද කොරෝනා ආසාදනය වීමෙන් මියයාමේ පුවතක් වාර්තා වූ අතර, රෝහල් ගතකර දිනක් තුළ එම මරණය සිදුව ඇති බවයි වාර්තාවන්නේ.\nඅද පැවති මාධ්‍ය හමුවක දී රිජ්වේ ආර්යා ළමා රෝහලේ අධ්‍යක්ෂ විශේෂඥ වෛද්‍ය ජී. විජේසූරිය ඒ සම්බන්ධයෙන් අදහස් දක්වමින් දෙමව්පියන්ගෙන් ඉල්ලා සිටියේ දරුවන්ට කොරෝනා රෝග ලක්ෂණ පෙන්නුම් කරන්නේ නම් වහාම වෛද්‍ය ප්‍රතිකාර වෙත යොමුවන ලෙසයි.\nමේ අතර දුම්රිය නියාමකවරුන් පිරිසකට කොරෝනා වෛරසය ආසාදනය වීම හේතුවෙන් දුම්රිය ගමන් වාර 14 ක් අවලංගු කෙරුණා.\nප්‍රධාන මාර්ගයේ දුම්රිය හයක්, කැලණිවැලි මාර්ගයේ දුම්රිය දෙකක්, පුත්තලම මාර්ගයේ දුම්රිය තුනක්, උතුරුමැද මාර්ගයේ කුරුණෑගල දක්වා ධාවනය වන එක් දුම්රියක් මෙලෙස අවලංගු කර ඇති බවයි එම දෙපාර්තමේන්තුව සඳහන් කළේ.",
       "URL": "https://www.hirunews.lk/295743/දුම්රිය-ගමන්-වාර-14ක්-අවලංගු-කෙරේ-ඡායාරූප",
       "Category": "Local News",
       "Parent URL": "https://www.hirunews.lk/local-news.php?pageID=1385"
}