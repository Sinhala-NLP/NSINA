{
       "Source": "hirunews",
       "Timestamp": "Friday, 31 August 2018 - 8:17",
       "Headline": "අයි.එස්. සංවිධානයට සම්බන්ධ බවට ශ්‍රී ලාංකිකයෙකු ඕස්ට්‍රේලියාවේදී අත්අඩංගුවට",
       "News Content": "අයි.එස්. සංවිධානයට සම්බන්ධ වී ඕස්ට්‍රේලියාව තුළ ප්‍රහාර දියත් කිරීමට සැලසුම් කළ බවට චෝදනා කරමින් 25 හැවිරිදි ශ්‍රී ලාංකික මුස්ලිම් තරුණයෙකු සිඞ්නි නුවරදී ඊයේ අත්අඩංගුවට ගෙන තිබෙනවා.\nනිව් සවුත් වේල්ස් විශ්වවිද්‍යාලයට සම්බන්ධව කටයුතු කළ කොන්ත්‍රාත් සේවකයෙකු වූ ඔහු ශිෂ්‍ය වීසා මත ඕස්ට්‍රේලියාවට පැමිණි අයෙකු බවයි එරට මාධ්‍ය සඳහන් කළේ.\nපසුව සිදුකළ සෝදිසි මෙහෙයුමකදී ඔහු සන්තකයේ තිබූ අයි.එස්.සංවිධානයට සම්බන්ධ සැලසුම් ද අනාවරණ වූ බව සඳහන්.\nපරීක්ෂණවලින් අනතුරුව ඕස්ට්‍රේලියානු මධ්‍යම පොලීසිය තීරණය කර ඇත්තේ ඔහු අයි.එස්. සංවිධානයට ඍජුවම සම්බන්ධ පුද්ගලයෙකු බවයි.\nසිඩ්නි නුවර මර්මස්ථානවල තොරතුරු අඩංගු ලේඛණයක් ද විශ්වවිද්‍යාල පරිශ්‍රයේ තිබියදී සොයා ගෙන ඇති බව එරට මාධ්‍ය වැඩිදුරටත් සඳහන් කළා.\nඅයි.එස්.ප්‍රහාරයක ඉලක්ක විය හැකි ස්ථාන ඇතුළත් එම ලේඛණ තවදුරටත් පරීක්ෂාවට ලක් කෙරෙනවා.\nඑමෙන්ම, මොහු පසුගිය කාලය තුළ ශ්‍රී ලංකාවට මෙන්ම, වෙනත් කලාපයන් වෙත ද කිහිපවතාවක් ගමන් කර ඇති බව හෙළි වී ඇති කරුණක්.\nකෙසේ නමුත්, එම අනෙකුත් කලාප කවරේ ද යන්න ඕස්ට්‍රේලියානු පොලීසිය අනාවරණ කර නැහැ.\nඅදාළ ශ්‍රී ලාංකිකයාට එරෙහිව ත්‍රස්තවාදී චෝදනා යටතේ නඩු පැවරීමට ඕස්ට්‍රේලියානු බලධාරින් කටයුතු කරනු ඇති.",
       "URL": "https://www.hirunews.lk/198825/අයි-එස්-සංවිධානයට-සම්බන්ධ-බවට-ශ්‍රී-ලාංකිකයෙකු-ඕස්ට්‍රේලියාවේදී-අත්අඩංගුවට",
       "Category": "Local News",
       "Parent URL": "https://www.hirunews.lk/local-news.php?pageID=3771"
}