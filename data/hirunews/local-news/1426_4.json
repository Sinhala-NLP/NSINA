{
       "Source": "hirunews",
       "Timestamp": "Thursday, 13 January 2022 - 22:34",
       "Headline": "කළු කඩ ජාවාරමට වැට බැඳෙන හැටි වෙළෙඳ ඇමති කියයි",
       "News Content": "ලංකා සතොස ව්‍යාප්තිය මඟින් කළු කඩ ජාවාරමට වැට බැඳෙන බව වෙළෙඳ අමාත්‍ය බන්දුල ගුණවර්ධන පවසනවා.\nඅමාත්‍යවරයා මේ බව ප්‍රකාශ කළේ අද බලපිටිය ලංකා සතොස නව ශාඛාව විවෘත කිරීමේ අවස්ථාව සඳහා එක් වෙමින්.\nඔහු කියාසිටියේ රජයේ ආයතනයක් වශයෙන් ලංකා සතොස ක්‍රියාත්මක වුවත්, එමඟින් ලබා දෙන සෑම සහනයක්ම පාරිභෝගික ජනතාව වෙනුවෙන් ලබා දීමේ වගකීම ජනාධිපතිවරයා ප්‍රමුඛ රජය විසින් ඉටු කරන ලද බවයි.\nවසර 07කට පසුව ලංකා සතොස ලාභ ලැබීමේ තත්වයට පත් කිරීමට සහ ආයතනයේ ක්‍රියාවලිය නිසි නියාමනයකට ලක් කිරීමට ජනාධිපතිවරයා විසින් තමා වෙත පවරා දුන් වගකීම අනුව දේශීය ව්‍යවසායකයින් හා රජයේ ආයතන සමඟ එක්ව මාස 16ක දැඩි කැපවීමකින් පසුව, පසුගිය දෙසැම්බර් මස තුළ පමණක් රු.මිලියන 45ක ශුද්ධ ලාභයක් ලැබීමට සමත් වූ බව ද ඔහු මෙහිදී සඳහන් කළා.\nඑමෙන්ම දේශීය ගොවියා ආරක්ෂා කිරීමේ අරමුණින්, මෙරට නිෂ්පාදනය කළ හැකි භාණ්ඩ ආනයනය කිරීම තහනම් කිරීමට ජනාධිපතිවරයා කටයුතු කළ ද, එම තීන්දුව අතකොළුවක් කර ගනිමින් සහල් මිල කෘතිමව ඉහළ නැංවීමට වෙළෙඳුන් කටයුතු කිරීම හමුවේ ජනතාවගේ අත්‍යවශ්‍ය ආහාර ද්‍රව්‍යයක් වන සහල්, ආනයනය කිරීමට සිදු වූ බව ද අමාත්‍යවරයා මෙහිදී පෙන්වා දුන්නා.\nලංකා සතොස විසින් ජනතාවගේ සෞඛ්‍යයට මෙන්ම පරිසරයට හිතකර වන සබන්, ජල බෝතල්, මුහුණු ආවරණ වැනි විවිධ දේශීය නිෂ්පාදන සිදු කළ බව ද ඔහු කියසිටියා.\nඒ අනුව, බහුජාතික සමාගම් විසින් ජනතාවගේ සෞඛ්‍යයට මෙන්ම පරිසරයට අහිතකර වන අන්දමින් හා ලාභ ලැබීමේ අරමුණින් සිදු කරන ලද නිෂ්පාදනයන් පිළිබඳව ජනතාව තුළ දැනුවත් බවක් ඇති වී තිබෙන බවයි පෙන්වා දුන්නේ.\nරටක් දියුණු කිරීමට නම් අනිවාර්යෙන්ම රජයේ මැදිහත් වීමෙන් සෞඛ්‍යාරක්ෂිත හා පරිසරයට හිතකර ව්‍යාපෘති ක්‍රියාත්මක කළ යුතු අතර ජනතාව විසින් එම ව්‍යාපෘති පිළිබඳව නිසි දැනුවත් වීමෙන් යුතුව කටයුතු කිරීම අත්‍යවශ්‍ය වන බව ද වෙළඳ  අමාත්‍යවරයා සඳහන් කළා.",
       "URL": "https://www.hirunews.lk/293951/කළු-කඩ-ජාවාරමට-වැට-බැඳෙන-හැටි-වෙළෙඳ-ඇමති-කියයි",
       "Category": "Local News",
       "Parent URL": "https://www.hirunews.lk/local-news.php?pageID=1426"
}