{
       "Source": "hirunews",
       "Timestamp": "Friday, 18 October 2019 - 7:26",
       "Headline": "ජනපතිවරණයේ තැපැල් ඡන්ද පත්‍රිකා, අද රාජ්‍ය ආයතනවලට",
       "News Content": "ජනාධිපතිවරණයට අදාළව තැපැල් ජන්ද පත්‍රිකා අඩංගු රක්ෂිත මළු අද දිනයේදී රාජ්‍ය ආයතනවලට නිකුත් කිරීමට පියවර ගන්නා බව තැපැල් දෙපාර්තමේන්තුව ප්‍රකාශ කළා.\nලබන මස 16 වනදා පැවැත්වීමට නියමිත ජනාධිපතිවරණයට අදාළව තැපෑලෙන් ජන්දය ප්‍රකාශ කිරීම සඳහා සුදුසුකම් ලබා සිටින රාජ්‍ය සේවකයින් සංඛ්‍යාව හය ලක්ෂ 59 දහස් 514 ක්.\nරාජ්‍ය ආයතනවල සහ ආරක්ෂක හමුදාවල තැපැල් ජන්ද හිමියන්ට මේ මස 31 වනදා සහ නොවැම්බර් මස 01 වනදා තැපැල් ජන්ද සලකුණු කළ හැකියි.\nදිස්ත්‍රික් ලේකම් කාර්යාල, මැතිවරණ කාර්යාල සහ පොලිසියේ සාමාජිකයින්ට තැපෑලෙන් ජන්දය සලකුණු කිරීම සඳහා නොවැම්බර් මස 04 වනදා අවස්ථාව හිමි වනවා.\nඑම දිනවල තැපැල් ජන්ද සලකුණු කිරීමට නොහැකි වන තැපැල් ජන්ද හිමියන්ට ලබන මස 07 වනදා තම සේවා ස්ථානය පිහිටි දිස්ත්‍රික් මැතිවරණ කාර්යාලවලදී තැපැල් ජන්ද සලකුණු කිරීමට අවස්ථාව සලසා දී ඇති බවයි මැතිවරණ කොමිසම ප්‍රකාශ කළේ.\nඑසේම ජනාධිපතිවරණයේ නිල ඡුන්ද දැන්වීම් පත්‍රිකා බෙදාහැරීම ලබන 25 වනදා සිට ආරම්භ කිරීමට සැළසුම් කර ඇති බව තැපැල්පති රංජිත් ආරියරත්න ප්‍රකාශ කළා.\nලබන මස 3 වනදා විශේෂ දිනයක් ලෙස නිල ඡන්ද දැන්වීම් පත්‍රිකා බෙදාහැරීම සිදු කෙරෙනු ඇති. ජනාධිපතිවරණය හේතුවෙන් දිවයින පුරා සියලූ තැපැල් සේවකයින්ගේ නිවාඩු ඊයේ සිට ක්‍රියාත්මක වන පරිදි අවලංගු කර ඇති බව ද තැපැල්පතිවරයා වැඩිදුරටත් සඳහන් කළා.",
       "URL": "https://www.hirunews.lk/226459/ජනපතිවරණයේ-තැපැල්-ඡන්ද-පත්‍රිකා-අද-රාජ්‍ය-ආයතනවලට",
       "Category": "Local News",
       "Parent URL": "https://www.hirunews.lk/local-news.php?pageID=3092"
}