{
       "Source": "hirunews",
       "Timestamp": "Monday, 21 February 2022 - 8:16",
       "Headline": "තෙල් මිල යළි ඉහළට (වීඩියෝ)",
       "News Content": "ලෝක වෙළෙඳපොළේ බොරතෙල් මිල අද යළිත් ඉහළ ගියා.\nඒ අනුව බ්‍රෙන්ට් වර්ගයේ බොරතෙල් බැරලයක මිල ඩොලර් 1.34 ඉහළ ගිය අතර, ඇමරිකානු ඩබ්ලිව්.ටී.අයි තෙල් බැරලයක මිල ද ඩොලර් 1.61කින් ඉහළ ගොස් තිබෙනවා.\nමේ අතර,​ ඉන්ධන මත පනවා ඇති බදු ඉවත් නොකළහොත් ඩීසල් ලීටරයක මිල රුපියල් 52 කින් සහ ‌පෙට්‍රල් ලීටරයක මිල රුපියල් 19 කින් ඉහළ දැමීමට සිදුවනු ඇති බව බලශක්ති අමාත්‍ය උදය ගම්මන්පිල පවසනවා.\nමේ අතර අද (21) උදෑසන 8.30 සිට සවස 5.30 දක්වා කාලය තුළ කලාප 9ක් යටතේ මුලු දිවයිනටම පැයක විදුලිය කප්පාදුවක් සිදුවනවා.\nකෙසේ වෙතත් දකුණු පළාතට පමණක් එම විදුලි කප්පාදුව පැය 3ක් දක්වා දීර්ඝ වනු ඇති.\nමෙරට තාප විදුලි බලාගාරවලට ඉන්ධන හිඟවීම සහ ජල විදුලි බලාගාරවල ජල මට්ටම් ශීඝ්‍රයෙන් පහත වැටීම හේතුවෙන් අඛණ්ඩ විදුලි සැපයුමට එල්ල වී ඇත්තේ දැඩි බලපෑමක්.\nමේ හේතුවෙන් පසුගිය දිනවල ඇතැම් අවස්ථාවල දී දිවයින පුරා විදුලිය බිඳවැටීම් සිදුවූ අතර කාලසටහනකට අනුව විදුලිය කප්පාදු කිරීමටත් පසුව තීරණය කෙරුණා.\nමෙවන් පසුබිමක ජාතික විදුලි ඉල්ලුම ද මේ දිනවල පවතින්නේ සාමාන්‍ය මට්ටම ඉක්මවූ තත්ත්වයක බව විදුලි බල මණ්ඩලයේ වාර්තා පෙන්වා දෙනවා.\nසතිඅන්තයේදී උපරිම විදුලි ඉල්ලුම පැවතුණේ, මෙගාවොට් 2464 හා මෙගාවොට් 2387 යන අගයන්වලයි.\nඅද දිනයේ ජාතික විදුලි අවශ්‍යතාව සැපිරීම අර්බුදයකට පත්ව ඇත්තේ විදුලි බලාගාර කිහිපයක්ම ඉන්ධන අවසන්වීමෙන් අක්‍රීය කර තීබීම හේතුවෙනුයි.\nමෙලෙස අක්‍රියව ඇත්තේ මතුගම, තුල්හිරිය, කොළොන්නාව, කෙරවළපිටිය වෙස්ට්කෝස්ට්, සපුගස්කන්ද බලාගාර ද්විත්වය සහ කැලණිතිස්ස විදුලි බලාගාරයයි.\nමීට අමතරව කැලණිතිස්ස සංයුක්ත චක්‍රය බලාගාරයේ විදුලි උත්පාදනයට අවශ්‍ය නැප්තා ප්‍රමාණවත් වන්නේ අද රාත්‍රී 7.30 දක්වා පමණක් බව බලාගාර ඉංජිනේරුවන් පවසනවා.\nඅඛණ්ඩ විදුලි සැපයුම අර්බුදයක පැවතීම හේතුවෙන් අද දිනයේ විදුලි කප්පාදුවක් සිදුකිරීමට විදුලිබල මණ්ඩලය, මහජන උපයෝගිතා කොමිසමෙන් අවසර ඉල්ලා තිබුණා.\nඒ අනුව අද දිනයේදී දිවයින පුරා විදුලි කප්පාදුවක් සිදුකරන අතර පෙරවරු 8.30 සිට පස්වරු 5.30 දක්වා දිවයින පුරා කලාප 9ක් යටතේ පැයක විදුලි කප්පාදුවක් සිදු කෙරෙනවා.\nදකුණු පළාතේ පමණක් පෙරවරු 8.30 සිට පස්වරු 5.30 දක්වා කාලය තුළ පැය 3ක විදුලි කප්පාදුවක් සිදු කරන බව මහජන උපයෝගීතා කොමිසම දැනුම් දුන්නා.\nඒ අනුව විදුලි කප්පාදුව විවිධ ප්‍රදේශවලට බලපා තිබුණා.\nදිවයිනේ ඇතැම් ප්‍රදේශවල ඊයේ (20) රාත්‍රියේත් විදුලිය විසන්ධි වී තිබුණා.\nමෙලෙස විදුලිය විසන්ධි කිරීමට එරෙහිව මහජන පෙත්සමක් අත්සන් කිරීමට කටයුතු කරන බව විදුලිය පාවිච්චි කරන්නන්ගේ සංගමය පවසනවා.\nමේ අතර, රාජ්‍ය ආයතනවල විදුලිය හා ඉන්ධන අරපරිස්සමින් භාවිත කිරීමට අදාළ උපදෙස් ඇතුළත් විශේෂ චක්‍රලේඛයක් අද නිකුත් කරන බව රාජ්‍ය පරිපාලන අමාතාංශය ප්‍රකාශ කළා.\nඑමෙන්ම, පෞද්ගලික අංශයේ කාර්යාලයීය වේලාවන් සංශෝධනය කිරීම සම්බන්ධයෙන් ජාතික කම්කරු උපදේශක සභාවේ දී අද සාකච්ඡා කිරීමට නියමිතයි.\nමේ අතර, නියමිත ණය සීමාව ඉක්මවා ලංකා ඛනිජ තෙල් නීතිගත සංස්ථාවට ණය ලබාදීමෙන් වළකින්නැයි ශ්‍රී ලංකා මහ බැංකුව රාජ්‍ය බැංකු වෙත උපදෙස් ලබා දී තිබෙනවා.\nපසුගිය කාල සීමාව තුළ ලබාදුන් ණයවලින් සැළකිය යුතු ප්‍රතිශතයක් නැවත පියවා නොතිබීමත්, තෙල් සංස්ථාව තුළ පවතින මූල්‍ය තත්ත්වයත් සැළකිල්ලට ගනිමින් මෙම උපදෙස් නිකුත් කර ඇති බවයි වාර්තා වන්නේ.\nහිරු ප්‍රවෘත්ති කළ විමසීමකදී මහ බැංකු අධිපති අජිත් නිවාඩ් කබ්රාල් සඳහන් කළේ, රාජ්‍ය බැංකුවල ස්ථාවරත්වය ආරක්ෂා කරගැනීමේ පියවරක් ලෙස මෙම උපදෙස් ලබාදුන් බවයි.\nතෙල් සංස්ථාව මෙන්ම පාඩු ලබන වෙනත් රාජ්‍ය ආයතන සම්බන්ධයෙන් ඉහත ක්‍රමවේදය අනුගමනය කරන ලෙස රාජ්‍ය බැංකුවලට උපදෙස් ලබාදුන් බව මහබැංකු අධිපතිවරයා වැඩිදුරටත් සඳහන් කළා.\nමේ අතර ඇතැම් සිපෙට්කෝ පිරවුම්හල්වල ඉන්ධන අවසන් බවට පුවරු ප්‍රදර්ශනය කර ඇති ආකාරය ද දැකගත හැකියි.",
       "URL": "https://www.hirunews.lk/297580/තෙල්-මිල-යළි-ඉහළට-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1343"
}