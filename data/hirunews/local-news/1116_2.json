{
       "Source": "hirunews",
       "Timestamp": "Monday, 06 June 2022 - 9:32",
       "Headline": "දේශපාලන ප්‍රබලයින්ගේ සහාය ඇතිව කොල්ලකන කැබලිත්ත - කොටගල වන සංහාරය (ඡායාරූප)",
       "News Content": "මොනරාගල දිස්ත්‍රික්කයේ සියඹලාණ්ඩුව ප්‍රාදේශීය ලේකම් කාර්යාලය අයත් වත්තේගම - කැබලිත්ත , කොටියාගල වන සංරක්ෂණ දෙපාර්තමේන්තුවට අයත් රක්ෂිතය දීර්ඝ කාලයක සිට ප්‍රදේශයේ දේශපාලනඥයින්ගේ සහ රාජ්‍ය නිලධාරින්ගේ ද සහාය ඇතිව මහ පරිමාණ වන විනාශයක් සම්බන්ධ පුවතක් හිරු ප්‍රවෘත්ති වෙත වාර්තා වී තිබෙනවා.\nවැසිවනාන්තර සුරකින්නෝ සංවිධානයේ කැඳවුම්කරු ජයන්ත විජේසිංහ පෙන්වා දෙන්නේ, විජිත් විජිතමුණි ද සොයිසාගේ සිට ශෂේන්ද්‍ර රාජපක්ෂ දක්වා පක්ෂ විපක්ෂ දේශපාලනඥයින්ගේ අනුදැනුම සහ සහාය ඇතිව මේ වනවිට විල්පත්තුවේ සිදු වූ අක්කර 3000ක වන වගා විනාශය මෙන් 20 ගුණයකට වැඩි විනාශයක් කැබලිත්තට සිදු ව ඇති බවයි එම සංවිධානය පෙන්වා දෙන්නේ.\nනමුත් වන සංරක්ෂණ දෙපාර්තමේන්තුව විසින් මහ පරිමාණ ව්‍යාපාරිකයින් අක්කර 20 - 100 දක්වා ඉඩම් අල්ලා ගැනීම ක්‍රමිකව නතරකර, අදාළ රක්ෂිත සංරක්ෂණය කිරීම සඳහා කටයුතු යොදා තිබෙනවා.\nමෙවන් පසුබිමකදියි ජනාධිපති ගෝඨාභය රාජපක්ෂ විසින් පත් කරන ලද ආර්ථික කමිටුවේ ප්‍රධානියා වූ බැසිල් රාජපක්ෂගේ අවශ්‍යතාව මත හිටපු වන සංරක්ෂණ අමාත්‍ය සී.බී. රත්නායක හා ඉඩම් අමාත්‍ය ලෙසින් කටයුතු කළ එස්. එම්. චන්ද්‍රසේන විසින් පිළිවෙළින් නිකුත් කළ 1/2020 සහ 18/2020 චක්‍රලේඛ හරහා ශ්‍රී ලකාවේ වන ආවරණය තුළ පැවති වන ආවරණයෙන් 3% ක් සහ අවම වශයෙක් හෙක්ටයාර ලක්ෂ 500ක ඉඩම් (අක්කර ලක්ෂ 12කට ආසන්නව) රජයේ රක්ෂිත කැලෑ වන සංරක්ෂණ දෙපාර්තමේන්තුව වෙත පවරාගත්තේ.\nමෙවන් රාජ්‍ය පරිපාලනයකට රක්ෂිත කොටස අයත්ව තිබුණ ද , ඉතා සූක්ෂ්ම ලෙසින් ඉඩම් බලපත්‍ර හා ඔප්පු නිකුත් කිරීම සිදුවන බවයි වැසිවනාන්තර සුරකින්නෝ සංවිධානය පෙන්වා දෙන්නේ.\nඉහත තත්ත්වය යටතේ 3000කට ආසන්න ගොවියන් හා ව්‍යාපාරිකයින් ලෙස පෙනී සිටින පිරිස් වෙත ඉඩම් බෙදාදීම පිණිස කිසිවක් සොයා නොබලා අක්කර 25,000 ක් රක්ෂිත ප්‍රදේශවලින් ඉවත්කර සියඹලාණ්ඩුව ප්‍රාදේශීය ලේකම් වෙත පවරා තිබෙනවා.\nරජයේ ඉඩම් ආඥා පනත ප්‍රකාරව රජයේ ඉඩම් අක්කර 2කට වඩා ලබාදීම නීතිවිරෝධී ක්‍රියාවක් වන අතර, ඒ අනුව ගොවිතැන සඳහා ඉඩම් දුප්පත් ගොවියන්ට ලබාදුන්නේ නම්, අවශ්‍ය වන්නේ අක්කර 6000කට ආසන්න ප්‍රමාණයක් බවයි මෙම සංවිධානය පෙන්වා දෙන්නේ.\nඒ අනුව වැඩිපුර අක්කර 19000ක් වන සංරක්ෂණ දෙපාර්තමේන්තුව ප්‍රාදේශීය ලේකම් වෙත පවරා ඇති අතර එසේ තිබියදී, අදාළ ඉඩම් බෙදාදීමට මිනින්දෝරු දෙපාර්තමේන්තුව මැනුම් කටයුතු කරන විට, මෙලෙස අක්කර 50 හා 100 බැගින් ඉඩම් සොරා කා අල්ලාගෙන සිටින ව්‍යාපාරික කණ්ඩායම් අදාළ මැනුම් ක්‍රියාවලිය අඩපණ කිරීමට කටයුතු කර ඇති බව හෙළි වී තිබෙනවා.\nඉඩම් කොල්ලකරුවන් විසින් මුදල් ලබා දී ගම්වාසීන් උසි ගන්වා ඔවුන්ට ද අක්කර 05 - 10ත් අතර ඉඩම් ලබාදීමර කටයුතු කරන බවට පවසා බලහත්කාරයෙන් අදාළ ඉඩම් කොල්ලකෑමට යොමු කර ඇති බවයි වාර්තා වෙන්නේ.\nමේ වනවිට කැබලිත්ත - කොටියාගල රක්ෂිතය තුළ ඉඩම් හෙළිපෙහෙලි කිරීම නිසා ඒ තුළට කිසිදු බලපෑමකින් තොරව ට්‍රැක් රථ, යතුරු පැදි ආදිය ද ගමන් කරන බව ද එම සංවිධානය පෙන්වා දෙනවා.\nවිල්පත්තු වන විනාශය මෙන් විසි ගුණයකටත් වඩා විශාල මෙම වන විනාශය නැවතීමට වර්තමාන විෂයභාර අමාත්‍ය මහින්ද අමරවීර, වන සංරක්ෂණ දෙපාර්තමේන්තුවේ සහ පොලීසියේ වගකීම වන අතර, එය වළක්වන්නට නොහැකි වුවහොත් රට තුළ සිදු වූ විශාලතම වන සංහාරය බවට කැබිලිත්ත - කොටියාගල රක්ෂිත ජාවාරම ලක් වනු ඇති බව වැසිවනාන්තර සුරකින්නෝ සංවිධානයේ කැඳවුම්කරු ජයන්ත විජේසිංහ වැඩිදුරටත් අවධාරණය කරනවා.",
       "URL": "https://www.hirunews.lk/306339/දේශපාලන-ප්‍රබලයින්ගේ-සහාය-ඇතිව-කොල්ලකන-කැබලිත්ත-කොටගල-වන-සංහාරය-ඡායාරූප",
       "Category": "Local News",
       "Parent URL": "https://www.hirunews.lk/local-news.php?pageID=1116"
}