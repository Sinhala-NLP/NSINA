{
       "Source": "hirunews",
       "Timestamp": "Friday, 26 January 2018 - 19:55",
       "Headline": "රොන් මඩට මුවා වූ වැලි ජාවාරම",
       "News Content": "වාරිමාර්ග දෙපාර්තමේන්තුව යටතේ පවතින තබ්බෝව ජලාශය පුත්තලම දිස්ත්‍රික්කයේ ඇති මහා පරිමාණ වාර්මාර්ග ව්‍යාපෘතියක්.\nපසුගිය වසරේ පැරකුම් ගොවි සංවිධානය නම් සංවිධානයක් වැවෙහි රොන් මඩ ඉවත් කිරීම සදහා වාරිමාර්ග දෙපාර්තමේන්තුවෙන් අනුමැතිය ඉල්ලා තිබුණා.\nඒ අනුව වැවේ ආරක්ෂාව උපරිම ලෙස සැලසීමේ කොන්දේසි ගණනාවකට යටත් කරමින් වාරිමාර්ග දෙපාර්තමේන්තුව විසින් වැවෙහි රොන් මඩ ඉවත් කිරීමට අවසර ලබාදුන්නා.\nඑහෙත්, රොන් මඩ ඉවත් කිරීමට මුවා වී වැවෙහි තැනින් තැන බැකෝ යොදා හාරමින් මහා පරිමාණ පරිසර විනාශයක් සිදුකරන බවටයි ගම්වාසීන් හිරු සී.අයි.ඒ. වෙත තොරතුරු ලබාදුන්නේ.\nඒ අනුව හිරු සි.අයි.ඒ. කණ්ඩායම දින ගණනාවක් තබ්බෝව වැව ආශිතව ගැවසෙමින් මෙහි සිදුවන්නේ කුමක්දැයි නිරීක්ෂණය කළා.\nඑහිදී හෙළි වූයේ රොන් මඩ ඉවත් කර වැව පිළිසකර කිරීම වෙනුවට තැන් තැන්වලින් විශාල ලෙස වළවල් හාරා වැලි ඉවත් කරන බවයි.\nදිනපතා වැලි කියුබ් සිය ගණනක් තබ්බෝව වැවෙන් නීති විරෝධීව ඉවත් කෙරෙනවා.\nවැලි ඉවත් කිරීම සදහා ටිපර් රථ 20 කට වැඩි ප්‍රමාණයක් දිනපතා මෙහි සේවයේ යොදවා තිබෙනවා.\nවැවෙහි රොන් මඩ ඉවත් කිරීමේදී වාරිමාර්ග දෙපාර්තමේන්තුව නිරන්තර අවධානයෙන් සිටින බව දැක්වෙන කොන්දේසි කිහිපයක් ද දක්වා තිබුණත් මේ නීති විරෝධී ක්‍රියාවන් කෙරෙහි මෙතෙක් ඔවුන්ගේ අවධානය යොමු වූ බවක් පෙනෙන්නට නැහැ.\nහිරු සී.අයි.ඒ. මෙහි සිදුවන සියලු නීති විරෝධී ක්‍රියා මේ වනවිට හෙළිකරගෙන අවසන්.\nඒ පිළිබද තවත් තොරතුරු හෙට සී.අයි.ඒ ඔස්සේ ගෙන ඒමට අප සූදානම්.",
       "URL": "https://www.hirunews.lk/182136/රොන්-මඩට-මුවා-වූ-වැලි-ජාවාරම",
       "Category": "Local News",
       "Parent URL": "https://www.hirunews.lk/local-news.php?pageID=4106"
}