{
       "Source": "hirunews",
       "Timestamp": "Saturday, 23 January 2016 - 12:42",
       "Headline": "නව ව්‍යවස්ථාව ගැන අවසන් තීරණය ජනමතයට අනුවයි",
       "News Content": "නව ආණ්ඩුක්‍රම ව්‍යවස්ථාවක් ඉදිරිපත් කිරීම හෝ පවතින ව්‍යවස්ථාව සංශෝධනය කරන්නේ ද යන්න පිළිබඳව මෙතෙක් අවසන් තීරණයකට එළඹී නොමැති බව ජනාධිපති මෛත්‍රීපාල සිරිසේන පවසනවා.\nබිබීසී ලෝක සේවය සමඟ සම්මුඛ සාකච්ඡාවකට එක්වෙමින් ජනාධිපතිවරයා කියා සිටියේ එහිදී ජනතා මතයට මුල් තැන හිමි වන බවයි.\nපුද්ගල මතයකට අනුව රට පාලනය කිරීම තම මතය නොවන බව පැවසූ ජනාධිපතිවරයා මෙහිදී කියා සිටියේ ආණ්ඩුව තුළ විවිධ මත පළවීම බෙදීමක් ලෙස හැදින්විය නොහැකි බවයි.\nසිය ජනාධිපති ධුරයේ පළමු වසර තුළ ජාත්‍යන්තරය දිනා ගැනීමට හැකිවීම විශාලතම ජයග්‍රහණය ලෙසයි ජනාධිපති මෛත්‍රීපාල සිරිසේන හැදින්වූයේ.\nමේ අතර, මෙම සංචාදයේ මුල් අදියරේදී ජනාධිපතිවරයා සිදුකළ ප්‍රකාශයක් සම්බන්ධයෙන් සත්‍යය සහ යුක්තිය පිළිබද ජාත්‍යන්තර ව්‍යාපෘතිය සිය කණස්සල්ල පළ කර තිබෙනවා.\nජනාධිපතිවරයා බීබිසි ලෝක සේවාව වෙත සදහන් කළේ මෙරට පැවැති යුද්ධය සම්බන්ධයෙන් ජාත්‍යන්තර පරීක්ෂණයකට තමන් එකඟ නොවූ බවයි. ඒ පිළිබද අදහස් දැක්වූයේ දකුණු අප්‍රිකාව කේන්ද්‍ර කර ගත් සත්‍යය සහ යුක්තිය පිළිබද ජාත්‍යන්තර ව්‍යාපෘතියේ අධ්‍යක්ෂිකා යස්මින් සූකා විසින්.\nඇය කියා සිටියේ මෙරට යුද්ධය පිළිබඳ දේශීය යාන්ත්‍රණයක් සඳහා ජාත්‍යන්තර විනිසුරුවන්ගේ සහ නීතිඥයන්ගේ සහභාගීත්වයෙන් හයිබ්‍රිඩ් අධිකරණයක් පිහිටුවීම සඳහා මානව හිමිකම් කොමසාරිස්වරයා නිර්දේශ කර තිබූ බවයි.\nශ්‍රී ලංකාවේ මෙතෙක් ක්‍රියාත්මක වූ දේශීය යාන්ත්‍රණයන් අසාර්ථක වූ බැවින් යුද්ධයෙන් අගතියට පත්වූවන්ට සහ සාක්ෂිකරුවන්ට යුක්තිය ඉටු කරලීම සඳහා ජාත්‍යන්තර සහභාගීත්වයක් අතශ්‍යවශ්‍ය බවත් යස්මින් සූකා අවධාරණය කළා.\nමෙරට යුද්ධය පිළිබදව ජාත්‍යන්තර මානව හිමිකම් මණ්ඩලය ගොනු කළ වාර්තා මගින්  කරුණු රැසක් හෙළි වී තිබියදී ජනාධිපතිවරයා ජාත්‍යන්තරයේ සහභාගීත්වය ප්‍රතික්ෂේප කිරීම පිළිබඳව තම සංවිධානය කම්පනයට පත්වූ බවයි ඇය සදහන් කළේ.",
       "URL": "https://www.hirunews.lk/124590/නව-ව්‍යවස්ථාව-ගැන-අවසන්-තීරණය-ජනමතයට-අනුවයි",
       "Category": "Local News",
       "Parent URL": "https://www.hirunews.lk/local-news.php?pageID=5199"
}