{
       "Source": "hirunews",
       "Timestamp": "Monday, 24 August 2020 - 18:42",
       "Headline": "විදුලිය බිඳ වැටීම පිළිබද සෙවූ කමිටු වාර්තාව ඇමතිට",
       "News Content": "රට පුරා පසුගිය දා සිදුවූ විදුලිය බිඳ වැටීම පිළිබඳ සොයා බැලීමට පත් කළ කමිටුවේ වාර්තාව අධ්‍යනය කර ඒ සම්බන්ධයෙන් අනිද්දා අමාත්‍ය මණ්ඩලයට වාර්තා කරන බව විදුලිබල අමාත්‍ය ඩලස් අලහප්පෙරුම ප්‍රකාශ කලා.\nඅදාළ වාර්තාව අද පස්වරුවේ අමාත්‍යවරයා වෙත ලබාදුන්නා.\nකෙරවලපිටියේ සිට විදුලිය බෙදාහරිනු ලබන ග්‍රීඩ් උප පොළක ඇති වු විදුලිය බිද වැටීමක් හේතුවෙන් පසුගිය 17 වනදා පස්වරු 12.30 සිට පැය 08 කාලයක් සමස්ත දිවයිනටම විදුලිය විසන්ධි වුණා.\nඑම බිඳ වැටීම සම්බන්ධයෙන් සොයාබැලීමට සහ එවැනි තත්ත්වයක් නැවත ඇතිවීමේ ප්‍රවනතාවය අවම කරගැනීමේ ක්‍රියාමාර්ගයන් පිළිබද හඳුනාගැනීම සදහායි සත් පුද්ගල කමිටුවක් පත් කරනු ලැබුවේ.\nමේ අතර, නොරොච්චෝලේ ලක්විජය බලාගාරයේ දෙවන ජනන යන්ත්‍රයද අද අලුයම සිට ජනන කටයුතු ආරම්භ කර තිබෙනවා.\nඑම බලාගාරයේ කළමනාකරු ඉංජිනේරු ඉන්ද්‍රසිරි ගාල්ලගේ ප්‍රකාශ කළේ ඒ අනුව මේ වනවිට ලක්විජය බලාගාරයේ දෙවන සහ තුන්වන ජනන යන්ත්‍ර ක්‍රියාත්මක වීමත් සමඟ මෙගාවොට් 600 කට ආසන්න විදුලි ධාරිතාවක් ජාතික පද්ධතියට එක්වන බවයි.",
       "URL": "https://www.hirunews.lk/248559/විදුලිය-බිඳ-වැටීම-පිළිබද-සෙවූ-කමිටු-වාර්තාව-ඇමතිට",
       "Category": "Local News",
       "Parent URL": "https://www.hirunews.lk/local-news.php?pageID=2500"
}