{
       "Source": "hirunews",
       "Timestamp": "Friday, 04 November 2016 - 12:44",
       "Headline": "විමල් වීරවංශ, හිටපු පොලිස්පති මහින්ද බාලසූරිය, ඇතුළු 17 ක් ජනාධිපති විමර්ශන කොමිසමේ",
       "News Content": "ජාතික නිදහස් පෙරමුණේ නායක, පාර්ලිමේන්තු මන්ත්‍රී විමල් වීරවංශ සහ හිටපු පොලිස්පති මහින්ද බාලසූරිය ඇතුළු 17 දෙනෙකු බරපතල වංචා සොයන ජනාධිපති විමර්ශන කොමිසම වෙත අද (04) පැමිණියා.\nනිවාස සංවර්ධන අධිකාරිය සතු වෙළඳසැල් 06 ක් සහ නිවසක් අඩු තක්සේරුවක් යටතේ ලබාදීමෙන් රජයට රුපියල් එක්කෝටි හැත්තෑ ලක්ෂ 85,000 ක මුදලක අලාභයක් සිදුකර ඇති බවටයි හිටපු අමාත්‍ය විමල් වීරවංශට එරෙහිව චෝදනා එල්ල වන්නේ.\nඑවකට ඉදිකිරීම් ඉංජිනේරු සේවා නිවාස සංවර්ධන සහ පොදු පහසුකම් අමාත්‍යවරයා ලෙස කටයුතු කළ විමල් වීරවංශ මෙන්ම නිවාස සංවර්ධන අධිකාරියේ කළමනාකරුවන් සහ අධ්‍යක්ෂ මණ්ඩල නිලධාරීන් අද කැඳවනු ලැබුවේ ඊට අදාළව ප්‍රකාශ ලබාගැනීම සඳහායී.\nමොවුන්ට එරෙහිව විශේෂ ජනාධිපති විමර්ශන කොමිසමට පෙත්සමක් ගොනුකර ඇත්තේ දූෂණ විරෝධී පෙරමුණ විසින්.\nහිටපු පොලිස්පති මහින්ද බාලසූරිය ජනාධිපති විමර්ශන කොමිසමට අද කැඳවා තිබුණේ ප්‍රභූ ආරක්ෂාව ලබාදීමේ චක්‍රලේඛය උල්ලංඝනය කරමින් ඔහු පොලිස්පති ධුරය හෙබවූ සමයේ ජාතික නිදහස් පෙරමුණේ මන්ත්‍රීවරුන්ට ප්‍රභූ ආරක්ෂාව ලබාදීම පිළිබද පරීක්ෂණයට අදාළවයි.\nඒ සදහා හිටපු පාර්ලිමේන්තු මන්ත්‍රීවරුන් වන පියසිරි විජේනායක, මොහොමඞ් මුසම්මිල්, නිමල් ප්‍රේමවංශ සහ පාර්ලිමේන්තු මන්ත්‍රීවරුන් වන පද්ම උදයශාන්ත සහ ජයන්ත සමරවීරද ජනාධිපති කොමිසමට අද කැඳවා තිබුණා.\nඔවුන්ට 2011 වසරේ පෙබරවාරි මස සිට 2015 ජනවාරි මස 10 වන දින දක්වා කාලය තුළ මෙලෙස ප්‍රභූ ආරක්ෂාව ලබාදීමෙන් පොලිස් දෙපාර්තමේන්තුවට රුපියල් දෙකෝටි තිස් ලක්ෂ 8,711 ක අලාභයක් සිදුකර ඇති බවයි එම විමර්ශනයේදී අනාවරණය වී ඇත්තේ.",
       "URL": "https://www.hirunews.lk/146808/විමල්-වීරවංශ-හිටපු-පොලිස්පති-මහින්ද-බාලසූරිය-ඇතුළු-17-ක්-ජනාධිපති-විමර්ශන-කොමිසමේ",
       "Category": "Local News",
       "Parent URL": "https://www.hirunews.lk/local-news.php?pageID=4809"
}