{
       "Source": "hirunews",
       "Timestamp": "Wednesday, 26 May 2021 - 9:30",
       "Headline": "නව අසාදිතයින් 2728 ක් සහ මරණ 28 ක් (වීඩියෝ)",
       "News Content": "අසාදිතයින් 2,728 දෙනෙකු ඊයේ හඳුනා ගැනීමත් සමඟ මෙරට සමස්ත කොරෝනා ආසාදිතයින් සංඛ්‍යාව මේ වනවිට 1 69,900 දක්වා ඉහළ ගොස් තිබෙනවා.\nඑසේම, කොරෝනා ආසාදිත රෝගීන්ගේ මරණ 28 ක්ද රජයේ ප්‍රවෘත්ති දෙපාර්තමේන්තුව ඊයේ තහවුරු කරනු ලැබුවා.\nඉන් මරණ 05 ක් සිදුව ඇත්තේ ඊයේ දිනයේදීයි.\nඊයේ තහවුරු කරන ලද කොරෝනා ආසාදිත පුද්ගල මරණ 28 අතරින් මරණ 23 ක් සිදුව ඇත්තේ මැයි 18 වැනිදා සිට මැයි 24 වැනිදා දක්වා කාලය තුළ බව රජයේ ප්‍රවෘත්ති දෙපාර්තමේන්තුව සඳහන් කළා.\nඔවුන් වයස අවුරුදු 32 ත්, 97 ත් අතර වයස්වල පසුවන්නන්.\nඒ අනුව මෙරටින් වාර්තා වන සමස්ත කොරෝනා ආසාදිත පුද්ගල මරණ සංඛ්‍යාව 1269 ක්.\nඊයේ දිනයේදී වෛරසය ආසාදනය වූවන් 1,228 දෙනෙකු සුවය ලැබීමත් සමඟ සුවය ලැබු සමස්ත කොරෝනා ආසාදිතයින් සංඛ්‍යාව 141,175 ක් වනවා.\nතවදුරටත් රෝහල්ගතව ප්‍රතිකාර ලබන්නේ ආසාදිතයින් 27,482 ක් පමණයි.\nමේ අතර, දිස්ත්‍රික් ලේකම්වරුන්, ප්‍රාදේශීය ලේකම්වරුන් ඇතුළ කාර්යය මණ්ලයට ද ග්‍රාම නිලධාරි හා සියලුම කාණ්ඩවලට අයත් සියලුම සංවර්ධන නිලධාරීන් ඇතුළු ක්ෂේත්‍ර නිලධාරීන් හට මීලඟ අදියරේ කොරෝනා එන්නත් ලබාදීමේදි ප්‍රමුඛත්වය ලබා දෙන බව ස්වදේශ කටයුතු රාජ්‍ය අමාත්‍යංශයේ ලේකම් එන්. එච්.එම් චිත්‍රානන්ද ප්‍රකාශ කළා.\nඒ අනුව මේ මොහොතේ වෘත්තිය ක්‍රියාමාර්ග වලට යොමු නොවන ලෙසටයි නිවේදනයක් නිකුත් කරමින් ලේකම්වරයා අදාළ පාර්ශවයන්ගෙන් ඉල්ලා සිටියේ.\nකෙසේ වෙතත්, කොරෝනා එන්නත් ලබා නොදීමට එරෙහිව සැලසුම් කල පරිදි වර්ජනය ක්‍රියාත්මක කරන බව ශ්‍රී ලංකා ග්‍රාම නිලධාරී සංගමයේ සභාපති සුමිත් කොඩිකාර හිරු ප්‍රවෘත්ති අංශයට සඳහන් කළා.",
       "URL": "https://www.hirunews.lk/272463/නව-අසාදිතයින්-2728-ක්-සහ-මරණ-28-ක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1928"
}