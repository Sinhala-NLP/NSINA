{
       "Source": "hirunews",
       "Timestamp": "Saturday, 20 February 2021 - 7:53",
       "Headline": "කාන්තා නිලධාරිනියන්ට ඇති සැලකිල්ල ගැන පොලීසියෙන් පැහැදිලි කිරීමක්",
       "News Content": "ශ්‍රී ලංකා පොලීසිය කාන්තා නිලධාරිනියන්ට වෙනස් කොට සලකන බවට එල්ල වන චෝදනා තරයේ ප්‍රතික්ෂේප කරන බව පොලිස් මූලස්ථානය නිවේදනයක් නිකුත් කරමින් සඳහන් කළා.\nකාන්තා පොලිස් නිලධාරිනියන්ගේ අයිතිවාසිකම් උල්ලංගණය වන අයුරින් කටයුතු කර ඇති බවට සහ ඇතැම් නිලධාරිනියන් පෞද්ගලික පළි ගැනීම්වලට ලක්ව ඇති බවට පළ වූ වාර්තා සම්බන්ධයෙන් ප්‍රතිචාර දක්වමිනුයි පොලිස් මූලස්ථානය අදාළ නිවේදනය නිකුත් කර ඇත්තේ.\nජ්‍යෙෂ්ඨ පොලිස් අධිකාරී ධුරයේ කටයුතු කළ බිම්ෂානි ජාසිං ආරච්චි, පසුගිය වසරේදී පොලිස් කොමිසම විසින් නියෝජ්‍ය පොලිස්පති ධුරයට උසස් කළ අතර, ඊට එරෙහිව හිටපු පොලිස් මාධ්‍ය ප්‍රකාශකවරුන් වන රුවන් ගුණසේකර, ජාලිය සේනාරත්න ඇතුළු ජ්‍යෙෂ්ඨ පොලිස් අධිකාරීවරුන් 32 නෙකු ශ්‍රේෂ්ඨාධිකරණයට මූලික අයිතිවාසිකම් පෙත්සමක් ගොනු කළා.\nඑමගින් ඔවුන් දක්වා තිබුණේ පොලිස් සේවයේ අනුමත සේවක සංඛ්‍යාවේ කාන්තාවන් සඳහා නොමැති තනතුරකට බිම්ෂානි ජාසිං ආරච්චි පත් කර ඇති බවයි.\nකෙසේ වෙතත්, රාජ්‍ය ආයතනවල අනුමත තනතුරුවලින් සියයට 15ක ප්‍රමාණයක් කාන්තා නිලධාරිනියන්ට වෙන් කිරීමට රජය විසින් ගෙන ඇති තීරණයට අනුව ශ්‍රී ලංකා පොලීසිය තුළ ද තනතුරුවලින් සියයට 15ක ප්‍රමාණයක් කාන්තා නිලධාරිනියන්ට ලබාදීමට අවශ්‍ය පියවර ගෙන ඇති බවයි පොලිස් මූලස්ථානය නිකුත් කළ නිවේදනයේ දැක්වුණේ.",
       "URL": "https://www.hirunews.lk/263120/කාන්තා-නිලධාරිනියන්ට-ඇති-සැලකිල්ල-ගැන-පොලීසියෙන්-පැහැදිලි-කිරීමක්",
       "Category": "Local News",
       "Parent URL": "https://www.hirunews.lk/local-news.php?pageID=2135"
}