{
       "Source": "hirunews",
       "Timestamp": "Saturday, 04 February 2023 - 21:47",
       "Headline": "2023 ආසියානු කුසලානයේ සත්කාරකත්වය කටාර් දේශයට ?",
       "News Content": "මෙම වසරේ සැප්තැම්බර් මස පැවැත්වීමට නියමිත ආසියානු කුසලාන එක්දින ක්‍රිකට් තරගාවලියේ සත්කාරකත්වය පාකිස්තානයෙන් ඉවත් කර වෙනත් රටකට ලබා දීමට ආසියානු ක්‍රිකට් කවුන්සිලයේ අවධානය යොමු වී තිබෙනවා.\nඒ ඉන්දියාව සහ පාකිස්ථානය අතර පවතින දේශපාලනික අර්බුදය හේතුවෙන් ඉන්දීය කණ්ඩායම පාකිස්ථානයේ තරග සංචාරය කිරීමට සිය අකමැත්ත පළ කිරීම හේතුවෙන්.\nඋද්ගත වී ඇති ගැටලුව සම්බන්ධයෙන් තීරණයකට එළඹීම සඳහා මෙවන විට ආසියානු ක්‍රිකට් කවුන්සිලයේ විධායක කමිටු රැස්වීම මේදිනවලදී බහරේන්හිදි පැවැත්වෙනවා.\nඒ මෙවර ආසියානු කුසලාන සත්කාරකත්වය කාටද යන්න තීරණය කිරීම ඇතුළුව කරුණු කිහිපයක්ම සාකච්ඡා කිරීමේ අරමුණ ඇතියි.\nකෙසේ වෙතත් විදෙස් මාධ්‍ය සඳහන් කරන්නේ 2023 ආසියානු කුසලානයේ සත්කාරකත්වය පසුගිය වසරේ තරගාවලිය පැවති එක්සත් අරාබි එමීර් රාජ්‍යයට හිමි වීමේ වැඩි සම්භාවිතාවක් පවතින බවයි.\nඒ අතරවාරයේදී ආසියානු කුසලානයේ සත්කාරකත්වය ලබා ගැනීමට කටාර් දේශය ද ඉදිරිපත් වී තිබෙනවා.",
       "URL": "https://www.hirunews.lk/326679/2023-ආසියානු-කුසලානයේ-සත්කාරකත්වය-කටාර්-දේශයට",
       "Category": "Local News",
       "Parent URL": "https://www.hirunews.lk/local-news.php?pageID=557"
}