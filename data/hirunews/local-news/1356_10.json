{
       "Source": "hirunews",
       "Timestamp": "Monday, 14 February 2022 - 22:24",
       "Headline": "මුදල් ඇමතිගෙන් සහතිකයක්",
       "News Content": "සේවක අර්ථ සාධක අරමුදල සහ සේවක භාරකාර අරමුදල ඇතුළු අරමුදල් 11ක් යෝජිත සියයට 25හේ අධි භාර බද්දෙන් නිදහස් කර ඇති බව මුදල් අමාත්‍ය බැසිල් රාජපක්ෂ ප්‍රකාශ කළා.\nඒ පිළිබඳ පැවති අමාත්‍ය මණ්ඩල හමුවේ ද අමාත්‍යවරයා විසින් දීර්ඝ වශයෙන් පැහැදිලි කිරීමක් සිදු කර ඇති බවයි ආරංචි මාර්ග සඳහන් කළේ.\nමෙවර අයවැය මගින් යෝජිත අධි භාර බද්දට අදාළ පනත් කෙටුම්පත රජය විසින් ප්‍රකාශයට පත් කර තිබුණා.\n2020 වසරේ අප්‍රේල් මස 1 වන දින ආරම්භ වන තක්සේරු වර්ෂය සදහා බදු අය කළ හැකි ආදායම රුපියල් මිලියන 2000ක් ඉක්ම වනු ලබන යම් පුද්ගලයෙකුගේ, හවුල් ව්‍යාපාරකයක හෝ සමාගමක බදු අය කළ හැකි ආදායම මත සියයට 25ක අධි භාර බද්ද මෙමගින් අය කර ගැනීමට නියමිත යි.\nඒ පිළිබඳ පසුගිය දිනවල සමාජයේ කතාබහට ලක්වූ අතර, කම්කරු අමාත්‍ය නිමල් සිරිපාල ද සිල්වා පාර්ලිමේන්තුවේ දී ප්‍රකාශ කළේ, තමා ඒ පිළිබඳ කැබිනට් මණ්ඩලයේ දී ප්‍රශ්න කිරීමට සූදානම් බවයි.\nකෙසේ නමුත් මුදල් පනතක් සම්බන්ධයෙන් තමාට තීරණයක් ගත නො හැකි බවයි ඔහු කියා සිටියේ.\nසුපිරි අධිභාර බද්ද පිළිබදව ව්‍යාපාරික ප්‍රජාව ද නො සතුට පළ කළ අතර එමගින් සමූහ සමාගම්වල ලාභාංශ දෙවරක් බද්දකට යටත් වන බව ලංකා වාණිජ මණ්ඩලය ප්‍රකාශ කළා.\nමේ නිසා ඒ පිළිබඳ නැවත සලකා බලන ලෙස ද ඔවුන් රජයෙන් ඉල්ලා සිටියා.",
       "URL": "https://www.hirunews.lk/297034/මුදල්-ඇමතිගෙන්-සහතිකයක්",
       "Category": "Local News",
       "Parent URL": "https://www.hirunews.lk/local-news.php?pageID=1356"
}