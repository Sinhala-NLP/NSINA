{
       "Source": "hirunews",
       "Timestamp": "Tuesday, 12 January 2016 - 17:25",
       "Headline": "කොළඹ රාජකීය විදුහලේ විදුහල්පති අධ්‍යාපන අමාත්‍යංශයට",
       "News Content": "වහාම ක්‍රියාත්මක වන පරිදි කොළඹ රාජකීය විදුහලේ විදුහල්පති උපාලි ගුණසේකර අද සිට අධ්‍යාපන අමාත්‍යාංශයට අනුයුක්ත කර තිබෙනවා.\nවිශේෂ විගණන පරීක්ෂණයක නිර්දේශ අනුව ආරම්භ කරන ලද විමර්ශන කටයුත්තක අවශ්‍යතාව මත මෙම තීරණය ගත් බවයි අධ්‍යාපන අමාත්‍යාංශයේදී අද පැවති මාධ්‍ය හමුවකට එක්වෙමින් අමාත්‍ය අකිල විරාජ් කාරියවසම් ප්‍රකාශ කළේ.\nචක්‍රලේඛවලට පටහැනිව කටයුතු කිරීම සම්බන්ධයෙන් මහනුවර කිංග්ස්වුඞ් විද්‍යාලයේ විදුහල්පතිවරයාගේ සේවය අත්හිටුවීමටද අධ්‍යාපන අමාත්‍යාංශය පසුගියදා තීරණය කළා.\nමේ අතර පහ ශ්‍රේණිය ශිෂ්‍යත්ව සමතුන් වැඩි සංඛ්‍යාවකට ජනප්‍රිය පාසල්වලට ඇතුළත් වීමේ අවස්ථාව ලබාදීම හේතුවෙන් ප්‍රධාන පාසල්වල කඩඉම් ලකුණ එක් ලකුණකින් පහළ යන බවද එම මාධ්‍ය හමුවේදී අධ්‍යාපන අමාත්‍ය අකිල විරාජ් කාරියවසම් ප්‍රකාශ කළා.\nකොළඹ රාජකීය විද්‍යාලයේ 6 වන ශ්‍රේණියට වැඩිපුර ළමයින් 40 ක් ඇතුළත් කිරීම මගින් 184 ක්ව තිබූ කඩඉම් ලකුණු සීමාව 183 දක්වා අඩුවනු ඇති බවයි එහිදී අමාත්‍යවරයා පෙන්වා දුන්නේ.\nඒ අනුව මුළු පාසල් පද්ධතියම 6 වන ශ්‍රේණිය සඳහා සිසුන් ඇතුළත් කරගැනීම සඳහා වන කඩඉම් ලකුණු අඩුවනු ඇති බවයි අමාත්‍යවරයා එහිදී වැඩිදුරටත් සඳහන් කළේ.\nපහ ශ්‍රේණිය ශිෂ්‍යත්ව විභාගයේ වැඩිම කඩඉම් ලකුණු මට්ටම පැවතියේ කොළඹ රාජකීය විද්‍යාලයේයි.\nඑම විදුහලේ 6 ශ්‍රේණිය සඳහා පන්ති 14 ක් පවතින අතර, ඉන් 4 ක් ශිෂ්‍යත්ව විභාග සමතුන්ට වෙන්වනවා.\nඒ අනුව එක් පන්තියකට 40 බැගින් ශිෂ්‍යත්වය සමත් සිසුන් 180 දෙනෙකු  අධ්‍යාපන අමාත්‍යාංශය විසින් රාජකීය විද්‍යාලයට මීට පෙර යොමුකර තිබුණා.\nඑහෙත් 6 ශ්‍රේණිය පවතින පන්ති 14 වෙනුවට තවත් අමතර පන්තියක් 7 ශ්‍රේණියේ සිට එක් කර තිබෙනවා.\nමේ අනුව රාජකීය විද්‍යාලයට තෝරාගන්නා පහ ශ්‍රේණිය ශිෂ්‍යත්ව විභාගය සමත් සිසුන් සංඛ්‍යාව 180 සිට 220 දක්වා ඉහළ යනු ඇති.",
       "URL": "https://www.hirunews.lk/123890/කොළඹ-රාජකීය-විදුහලේ-විදුහල්පති-අධ්‍යාපන-අමාත්‍යංශයට",
       "Category": "Local News",
       "Parent URL": "https://www.hirunews.lk/local-news.php?pageID=5212"
}