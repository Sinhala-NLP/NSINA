{
       "Source": "hirunews",
       "Timestamp": "Tuesday, 26 April 2016 - 7:10",
       "Headline": "ලග්ගල  අවි සොරකම ගැන පොලිසියේ 4 දෙනෙකුගෙන්  ප්‍රශ්න කෙරේ",
       "News Content": "ලග්ගල පොලීසියේ සිදුවූ අවි සොරකම සම්බන්ධයෙන් එහි සේවය කරන පොලිස් නිලධාරීන් 4 දෙනෙකුගෙන් අපරාධ පරීක්ෂණ දෙපාර්තමේන්තුව ප්‍රකාශ සටහන් කරගෙන තිබෙනවා.\nසොරකම සිදුවූ දිනයේ සේවය කළ දැනට වැඩ තහනමට ලක්ව සිටින පොලිස් නිලධාරීන් 3 දෙනා ද ඊට ඇතුළත්.\nඒ අනුව පොලිස් සැරයන්වරයෙකු, කොස්තාපල්වරුන් දෙදෙනෙකු සහ පොලිස් ආරක්ෂක සහායකවරයෙකුගෙන් අපරාධ පරීක්ෂණ දෙපාර්තමේන්තුව ඊයේ ප්‍රකාශ සටහන් කර ගත් බව පොලිස් මාධ්‍ය ප්‍රකාශක සහකාර පොලිස් අධිකාරී රුවන් ගුණසේකර සදහන් කළා.\nලග්ගල පොලිසියේ අවි තැන්පත් කර ඇති ආරක්ෂක පෙට්ටිය විවෘත කළ පුද්ගලයෙකු එහි තිබූ ටී 56 ගිනි අවියක් සහ රිවෝල්වර 5ක් සොරකම් කර තිබුණේ පසුගිය 14 වන දා අලූයම් කාලයේදියි.\nසොරකම් කළ මෙම ගිනි අවි පොලිසියට කිලෝමීටර් 5 ක් පමණ දුරින් පිහිටි වැල්ලෙවෙල - සදගල විහාරස්ථානයේ ජල ටැංකියක් අසල දමා ගොස් තිබියදී සොයා ගැනුණා.\nකෙසේ වෙතත් මෙම අවි සොරකම සම්බන්ධයෙන් මෙතෙක් කිසිවෙකු අත්අඩංගුවට ගෙන නැහැ.",
       "URL": "https://www.hirunews.lk/131738/ලග්ගල-අවි-සොරකම-ගැන-පොලිසියේ-4-දෙනෙකුගෙන්-ප්‍රශ්න-කෙරේ",
       "Category": "Local News",
       "Parent URL": "https://www.hirunews.lk/local-news.php?pageID=5073"
}