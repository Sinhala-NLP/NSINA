{
       "Source": "hirunews",
       "Timestamp": "Sunday, 29 May 2022 - 20:54",
       "Headline": "දින 90කට පසු සපුගස්කන්ද හෙට වැඩ අරඹයි (වීඩියෝ)",
       "News Content": "බොරතෙල් නෞකාවක් මෙරටට පැමිණීමත් සමග දින 90කට පෙර වසා දැමුණු සපුගස්කන්ද තෙල් පිරිපහදුවේ කටයුතු හෙට ආරම්භ කරන බව බලශක්ති අමාත්‍ය කංචන විජේසේකර මහතා පවසනවා.\nඒ අනුව සපුගස්කන්ද පිරිපහදුවෙන් දෛනිකව ඩීසල්ල භූමිතෙල් සහ ගුවන් යානා ඉන්ධන නිෂ්පාදනය කිරීමට නියමිතයි.\nමේ අතර ඉදිරි සති දෙකක කාලයක සඳහා මෙරට අවශ්‍යතාවන්ට ප්‍රමාණවත් ඩීසල් සහ පෙට්‍රල් තොග පවතින බව බලශක්ති අමාත්‍යවරයා සඳහන් කළා.\nඩීසල් රැගත් නෞකාවක් අද රාත්‍රී මෙරටට ළඟාවීමට නියමිතයි.\nඊට අමතරව ලබන ජුනි මස පළමු වැනිදා මෙන්ම 14 සහ 16 යන දින වලදී ඩීසල් රැගත් නෞකා මෙරටට ළඟා වන බව බලශක්ති අමාත්‍ය කංචන විජේසේකර මහතා සඳහන් කළා.\nඔහු වැඩිදුරටත් පැවසුවේ ඉදිරි සති 2ක කාලය සඳහා මෙරට අවශ්‍යතාවන්ට ප්‍රමාණවත් ඩීසල් සහ පෙට්‍රල් සංචිත රට තුළ පවතින බවයි.\nඑමෙන්ම කොළඹ වරායට ළඟා වී ඇති නෞකාවකින් මේ වනවිට ගොඩබාමින් පවතින බොරතෙල් මගින් ඉන්ධන නිෂ්පාදන කිරීමේ කටයුතු සපුගස්කන්ද පිරිපහදුවේදී හෙට සිට ආරම්භ කිරීමට නියමිතයි.\nඒ අනුව සපුගස්කන්ද පිරිපහදුව ක්‍රියාත්මක වන්නේ දින දින 90කට පසුව වීම විශේෂත්වයක්.\nසපුගස්කන්ද පිරිපහදුවෙන් දෛනිකව ඩීසල් මෙට්‍රික් ටොන් දහසක් මෙන්ම භූමිතෙල් හා ගුවන් යානා ඉන්ධන මෙට්‍රික් ටොන් 600 ත්, 800 ත් අතර ප්‍රමාණයක් බැගින් නිෂ්පාදනය කිරීමට සැලසුම් කර තිබෙනවා.\nඒ අනුව දිවයින පුරා ඩීසල් සහ පෙට්‍රල් බෙදාහැරීමේ කටයුතු අඛණ්ඩව සිදු කෙරෙන බව බලශක්ති අමාත්‍යංශය ප්‍රකාශ කළා.\nලෝක වෙළඳපොලේ බොරතෙල් මිල මාස 3කට පසු ඉහළම අගයක් වාර්තා කරනවා.\nඒ අනුව WTI බොරතෙල් බැරලයක් ඇමරිකානු ඩොලර් 115 සත 1ක් සහ බ්‍රෙන්ට් වර්ගයේ බොරතෙල් බැරලයක් ඇමරිකානු 119 සත 4ක් දක්වා ඉහල ගොස් තිබෙනවා.\nඅප්‍රේල් මස අගදී එය ඇමෙරිකානු ඩොලර් 107 ක මට්ටමේ පැවතුණා.\nමේ අතර දිවයින පුරා ඇතැම් ඉන්ධන හල් ඉදිරිපිට පෝලිම් තවදුරටත් දක්නට ලැබෙන අතර අප වාර්තාකරුවන් සඳහන් කළේ පැවති තත්ත්වය අනුව මේ වන විට ඉන්ධන ලබා ගැනීමට පැවති තදබදයේ පැහැදිලි අඩුවක් දක්නට ඇති බවයි.\nකෙසේ වෙතත් ඇතැම් ප්‍රදේශවල ඉන්ධන ලබා ගැනීමට පැමිණි ජනතාව තවදුරටත් දිගු පොලිම්වල රැදී සිටින අයුරු දක්නට ලැබුණා.\nමේ අතර ඇල්පිටිය කුරුදුගහහැතැප්ම දක්ෂිණ අධිවේගී මාර්ග පිවිසුම ආසන්නයේ පිහිටි ඉන්ධන පිරවුම්හලට කඩා වැදී පොම්පකරුවන් දෙදෙනාට සහ උපකරණවලට පහර දී අලාභහානි සිදුකළ තිදෙනකු අත්අඩංගුවට ගෙන තිබෙනවා.\nකරන්දෙණිය විවිධසේවා සමූපකාර සමිතියට අයත් මෙම ඉන්ධනහලට ඊයේ රාත්‍රී ත්‍රිරෝද රියකින් පැමිණි තරුණයන් තිදෙනා පෙට්‍රල් ඉල්ලා ල පෙට්‍රල් නොමැති බව සේවකයන් ඔවුන්ට ප්‍රකාශ කිරීමෙන් පසු එහි උපකරණවලට පහරදී අලාභහානි සිදුකර සේවකයන් දෙදෙනාටද පහරදී පලා ගිය බව ඉන්ධනහල් සේවකයින් පොලීසියට පවසා තිබෙනවා.\nඑම සේවකයන් කළ පැමිණිල්ලක් මත පරීක්ෂණ සිදුකළ පොලිසිය සැකකරුවන් තිදෙනා සහ ත්‍රීරෝද රථය අත් අඩංගුවට ගත්තා.\nමේ අතර ඇඹිලිපිටිය කදුරුගස්ආර ප්‍රදේශයේ සහල් මෝලක යකඩ ටැංකියක සඟවා තිබු ඩීසල් ලීටර 3264ක් පොලිස් භාරයට ගෙන තිබෙනවා.\nඅදාළ ටැංකියේ ගබඩා කර තිබු ඩීසල් වැඩි මිලට අලෙවි කළ සැකකරුද ඇඹිලිපිටිය පොලිසිය විසින් අත්අඩංගුවට ගෙන ඇති අතර ඒ සම්බන්ධයෙන් පාරිභෝගික අධිකාරිය මගින් ද විමර්ශනයක් ක්‍රියාත්මකයි.\nමේ අතර, පසුගිය 26 වනදා මෙරටට ගෙන්වා ගැනීමට නොහැකි වූ එල්.පී ගෑස් මෙට්‍රික් ටොන් 3500 ක් රැගත් නෞකාව අද මෙරටට ළඟා වනු ඇති බව ලිට්රෝ සමාගම පවසනවා.\nඑහි ප්‍රකාශකයෙකු සඳහන් කළේ එහි ගෑස් ගොඩබෑම් සිදු කිරීමෙන් අනතුරුව හෙට සිට බෙදා හැරීමේ කටයුතු සිදු කිරීමට අපේක්ෂා කරන බවයි.\nඒ අනුව අදත් ගෑස් ලබා ගැනීම සඳහා පෝලිම්වල රැඳී නොසිටින ලෙසයි ලිට්‍රෝ සමාගම ජනතාවට දැනුම් දෙන්නේ.\nඑමෙන්ම ගෑස් රැගත් තවත් නෞකා 2 ක් ලබන මස පළමු වනදා සහ පස් වනදා මෙරටට ළඟා වීමට නියමිත බවද ලිට්රෝ සමාගම වැඩිදුරටත් ප්‍රකාශ කළා\nමේ අතර නිවෙස්වල සහ ගෑස් අලෙවි නියෝජිත ආයතනවලින් ගෑස් සිලින්ඩර් සංවිධානාත්මකව සොරකම් කළ කල්ලියක සාමාජිකයින් තිදෙනෙකු අත්අඩංගුවට ගෙන තිබේනවා.\nකළුතර කොට්ඨාස අපරාධ විමර්ශන අංශයට ලද තොරතුරක් මත ඔවුන් අත්අඩංගුවට ගෙන ඇති අතර කළුතර, වාද්දුව, අලුත්ගම, මතුගම යන ප්‍රදේශවලද බැංකු සහ මාර්ග අසල නවතා තිබෙන යතුරු පැදි සොරකම් කර එම යතුරු පැදි යොදා ගෙන අදාළ සැකකරුවන් විසින් ගෑස් සිලින්ඩර් සොරකම් කර ඇති බවද අනාවරණය වුණා.\nමෙලෙස අත්අඩංගුවට ගෙන ඇත්තේ ල එකම පවුලේ සහෝදරයින් දෙදෙනෙක් සහ ඔවුන්ගේ ඥාති පුද්ගලයෙක්.\nගෑස් සිලින්ඩර සොරකම් කරන අයුරු ක්‍ක්‍ඔඪ කැමරාවලද සටහන්ව තිබුණා.\nමේ අතර නිවාස සහ කර්මාන්තශාලා සඳහා සූර්ය පැනල මගින් විදුලිය උත්පාදනය කිරීමේ වැඩපිලිවෙල ලබන ජුනි පළමුවනදා සිට ආරම්භ කරන බව විදුලිබල හා බලශක්ති අමාත්‍ය කංචන විජේසේකර පවසනවා.\nඅමාත්‍යවරයා වැඩිදුරටත් සඳහන් කළේ ඒ සඳහා පාරිභෝගිකයන්ට අනුමැතිය ලබාදීමට සහ අවශ්‍ය පහසුකම් සැලසීමට රජය සූදානම් වන බවයි.\nඒ අනුව මෙම කටයුතු සඳහා 2013 වසරේ සම්මත කෙරුණු විදුලිබල සංශෝධන පනතෙන් මතුවී ඇති බාධා ඉවත් කිරීමට අවශ්‍ය පියවර ගනිමින් සිටින බව අමාත්‍යවරයා එහිදී ප්‍රකාශ කළා.\nමේ අතර දිවයිනේ කිසිදු ප්‍රදේශයකට අදත් විදුලි කප්පාදුවක් සිදු නොකරන බව ලංකා විදුලිබල මණ්ඩලයේ මාධ්‍ය ප්‍රකාශක ඇන්ඩෲ නවමනි මහතා ප්‍රකාශ කළා.",
       "URL": "https://www.hirunews.lk/305639/දින-90කට-පසු-සපුගස්කන්ද-හෙට-වැඩ-අරඹයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1134"
}