{
       "Source": "hirunews",
       "Timestamp": "Thursday, 14 July 2022 - 16:47",
       "Headline": "ජනපති රැගත් ගුවන්යානය සිංගප්පූරුවට (වීඩියෝ)",
       "News Content": "ජනාධිපති ගෝඨාභය රාජපක්ෂ සිංගප්පුරුවට ළඟාවී තිබෙනවා.\nඔහු ගමන් කළ යානය මීට සුළු වේලාවකට පෙර සිංගප්පූරුවේ චැන්ගි ගුවන්තොටුපල වෙත ගොඩබැස්වූවා.\nජනාධිපති ගෝඨාභය රාජපක්ෂ සිංගප්පූරුවට යන ගුවන් යානය ලොව වැඩිම පිරිසක් නිරීක්ෂණය කළ ගුවන් යානය බවට ද පත්වුණා.\nඑමෙන්ම එය ගොඩබස්වන අවස්ථාවන වන විට ලොව වැඩිම පිරිසක් නිරීක්ෂණය කරන ගුවන්යානය ලෙසට පළමු තැනට ද පත්වුණා.\nFlightradar24.com හි දත්ත වලට අනුව, Male සිට ගමන් කළ Boeing 787-9 Dreamliner ගුවන් යානය ගොඩබැස්වීමට ආසන්න වන විට පරිශීලකයින් 12220කට වැඩි පිරිසක් විසින් නිරීක්ෂණය කර තිබෙනවා.\nඑය යුරෝපයේ පියාසර කරන ප්‍රංශ ගුවන් හමුදා යානයක් නිරීක්ෂණය කරන පුද්ගලයින් සංඛ්‍යාව මෙන් තුන් ගුණයකට වඩා වැඩි බවයි විදෙස් මාධ්‍ය ප්‍රකාශ කළේ.\nවිදෙස් මාධ්‍ය වාර්තා පෙන්වා දෙන්නේ මෙමගින් ශ්‍රී ලංකාවේ පවතින දේශපාලන අර්බුදය පිළිබඳ ලොව පුරා පවතින උනන්දුව පෙන්නුම් කෙරෙන බවයි.\nජනාධිපති ගෝඨාභය රාජපක්ෂ සෞදි අරාබියානු ගුවන් සේවයේ ගුවන් යානයකින් සිංගප්පූරුවට සහ පසුව සෞදි අරාබියට යන බව මාලදිවයින් නිලධාරියෙකු උපුටා දක්වමින් ඇසෝසියේටඩ් ප්‍රෙස් වාර්තා කර තිබෙනවා.\nකෙසේ වෙතත්, බී.බී.සී.ලෝක සේවය වාර්තා කර ඇත්තේ ශ්‍රී ලංකා ජනාධිපතිවරයා, සිංගප්පූරුවේ අඛන්ඩව රැදී සිටින්නේ ද එසේ නොමැති නම් තාවකාලික නැවතුමක් ලෙස භාවිත කරන්නේ ද නැද්ද යන්න පිළිබඳව මෙතෙක් පැහැදිලි නොමැති බවයි.\nගෝඨාභය රාජපක්ෂ ජනාධිපතිවරයාට ආරක්ෂාව සැපයීම වෙනුවෙන් ඇමෙරිකානු ඩොලර් මිලියන 5ක අල්ලසක් ලබා ගත්තේ දැයි මාලදිවයිනේ වෙලානා ගුවන්තොටුපල අසල රැදී සිටි මාධ්‍යවේදීන් එරට ජනාධිපතිවරයාගෙන් ප්‍රශ්න කරන ආකාරය ද එරට මාධ්‍ය වාර්තා කර තිබුණා.\nඑමෙන්ම, බ්‍රිතාන්‍යයේ ලිබරල්, ඩිමොක්‍රටික් පක්ෂයේ නායක සර් එඩ් ඩාවි එරට පාර්ලිමේන්තුවේදී ප්‍රකාශයක් කරමින් ඉල්ලා සිටියේ මානව හිමිකම් කඩ කිරීම සම්බන්ධයෙන් ගෝඨාභය රාජපක්ෂ අත්අඩංගුවට ගැනීම සඳහා ජාත්‍යන්තර වරෙන්තුවක් ලබා ගත යුතු බවයි.\nමේ අතර, එක්සත් ජාතීන්ගේ සංවිධානයේ මහලේකම් අන්තෝනියෝ ගුටේරස් ද නිවේදනයක් නිකුත් කරමින් කියා සිටියේ ශ්‍රී ලංකාවේ පවතින තත්ත්වය සම්බන්ධයෙන් තමන් සමීපව නිරීක්ෂණය කරමින් සිටින බවයි.\nගැටුමට මුල් වූ හේතු සහ විරෝධතාකරුවන්ගේ ඉල්ලීම් සම්බන්ධයෙන් අවධානය යොමුකරන අතරතුර සාමකාමී හා ප්‍රජාතන්ත්‍රවාදී බල හුවමාරුවක් සඳහා කටයුතු කරන ලෙසයි නිවේදනයක් නිකුත් කරමින් ඔහු සියලු පක්ෂ නායකයින්ගෙන් ඉල්ලා ඇත්තේ.",
       "URL": "https://www.hirunews.lk/309975/ජනපති-රැගත්-ගුවන්යානය-සිංගප්පූරුවට-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1021"
}