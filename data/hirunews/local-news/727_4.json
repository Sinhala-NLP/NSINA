{
       "Source": "hirunews",
       "Timestamp": "Thursday, 17 November 2022 - 22:07",
       "Headline": "තුර්කියේ රස්පුටින් ට වසර 8,658ක සිර දඬුවම්",
       "News Content": "තුර්කිය තුළ ක්‍රියාත්මක වූ ඉස්ලාම් දහමින් බිඳීගිය ආගමික කල්ලියක නායකයෙක් වූ අද්නාන් ඔක්ටාර් හට චෝදනා දහයක් යටතේ වසර 8658ක සිර දඬුවමක් නියම කරන්නට තූර්කි අධිකරණය පියවර ගෙන තිබෙනවා.\nඅද්නාන් ඔක්ටාර් හට අපරාධ කල්ලියක් මෙහෙයවීම, දේශපාලන සහ හමුදා ඔත්තු බැලීම් සහ බාලවයස්කරුවන් ලිංගික අපයෝජනයට ලක් කිරීම වැනි චෝදනා එල්ල වී තිබෙනවා.\nආගමික කල්ලි නායකයෙක් \"කල්ට් නායකයෙකු\" වූ අද්නාන් ඔක්ටාර්, ඉස්ලාම් දහමේ මැවුම්වාදය සහ ගතානුගතික වටිනාකම් පිළිබඳ දේශනා කරන විට සුරූපී කාන්තාවන් විසින් වට කරන ලද රූපවාහිනී වැඩසටහන් මෙහෙයවමින් එය සිදු කරනු ලැබුවා.\nඅද්නාන් ඔක්ටාර් තමා වටා සිටින එම සුරූපී කාන්තාවන් හඳුන්වා දුන්නේ “පූස් පැටවුන්” ලෙසින්.\nරන්වන් කෙස් ඇති, නවීන විලාසිතාවන්ගෙන් සැරසුණු අතිශය සුරූපී මෙම ලලනාවන් අද්නාන් ගේ දේශනා අතරවාරයේ ඔහු සමග නර්තනයේ යෙදුණු අතර මෙම දේශනා තුර්කි සාම්ප්‍රදායික ඉස්ලාම් බැතිමතුන්ගේ දැඩි විවේචනයට සහ විරෝධයට ලක් වුණා.\n66 හැවිරිදි අද්නාන් ඔක්ටාර් සහ ඔහුගේ අනුගාමිකයින් පලමු වරට 2018 වසරේ දී අත්අඩංගුවට ගනු ලැබුවේ ඔහුගේ සුඛෝපභෝගී විලා පන්නයේ නිවස තුර්කි පොලීසිය විසින් සිදු කළ වැටලීමකින් පසුවයි.\nපොලිසිය මෙම වැටලීම සිදු කලේ ඔහු විවිධ ප්‍රකාශන ආයතන සහ මාධ්‍ය ආයතන හරහා ජාත්‍යන්තර පරිණාම විරෝධී ව්‍යාපාර ගෙන ගිය විෂම ඉස්ලාමීය ලබ්ධියක වෙස්වලා ගනිමින් අපරාධ වළල්ලක් පවත්වාගෙන ගිය බව හෙළි වීමෙන් පසුවයි.\nමීට සමගාමිව ඔහුගේ දේශනා ප්‍රචාරය කිරීම සඳහා භාවිත කළ අන්තර්ජාල A9 රූපවාහිනී නාලිකාව ද වසා දැමුනා.\nඉන්පසු 2021 ජනවාරි මාසයේදී, අපරාධ කල්ලියක් මෙහෙයවීම, දේශපාලන සහ හමුදා ඔත්තු බැලීම, බාලවයස්කරුවන් ලිංගික අපයෝජනය කිරීම, ස්ත්‍රී දූෂණය, තර්ජනය කිරීම සහ වධහිංසා පැමිණවීම ඇතුළු වෙන්වූ චෝදනා 10 කට ඔක්ටාර් වරදකරු වුනා.\nඑම නඩු විභාගයේ දී ඔක්ටාර්ට වසර 1,075 ක සිරදඬුවමක් නියම වූ නමුත් තුර්කි උපරිමාධිකරණය එම තීන්දුව අවලංගු කර එම නඩුව නැවත කැඳවීමට නියෝග කළා.\nනැවත නඩු විභාගය අතරතුර, ඉස්තාන්බුල්හි ඉහළ අපරාධ අධිකරණය බදාදා ඔක්ටාර්ට වසර 8,658 ක සිර දඬුවමක් නියම කළේ, ලිංගික අපයෝජනය සහ යමෙකුගේ නිදහස අහිමි කිරීම ඇතුළු චෝදනා කිහිපයක් යටතේයි.\nමේ සමගම ඔක්ටාර් ගේ අනුගාමිකයින් වූ තවත් සැකකරුවන් 10 දෙනෙකුට ද වසර 8,658 බැගින් වූ සිරදඬුවම් මෙම අධිකරණය විසින් නියම කළ බවයි ඒජන්සි වාර්ථා දක්වන්නේ.\nතුර්කි ඩේලි සබා පුවත්පතට අනුව, මෙම සිරදඬුවම අධිකරණය විසින් නිකුත් කරන ලද පෙර වාර්තාගත සිරදඬුවම් කාලය ඉක්මවා නැත.\nලෝකයේ දීර්ඝතම සිර දඬුවම වන එය වසර 9,803 මාස හයක් වන අතර එම දඬුවම පනවා ඇත්තේ ද තුර්කි අධිකරණයක් විසින් ම වීම විශේෂත්වයක්.\nඔහු හරුන් යාහියා යන අන්වර්ථ නාමයෙන් ලොව පුරා විවිධ භාෂාවලින් ඔහුගේ ඉගැන්වීම් පිළිබඳ ග්‍රන්ථ ගණනාවක් ප්‍රකාශයට පත්කර ඇති අතර 2010 වසර වන තුරු එම ප්‍රකාශනයන්ට ලොව පුරා ඉතා ඉහළ ඉල්ලුමක් පැවතුනා.\n2016 දී එක්සත් ජනපදය පදනම් කරගත් මුස්ලිම් විශාරද ෆෙතුල්ලා ගුලෙන් විසින් මෙහෙයවන ලද අසාර්ථක වූ කුමන්ත්‍රණ ප්‍රයත්නයක් සම්බන්ධයෙන් ද තුර්කිය අද්නාන් ඔක්ටාර් ට චෝදනා එල්ල කරන අතර ඔහුගේ ජාලයට ආධාර කිරීම ද එම චෝදනාවලට ඇතුළත්.",
       "URL": "https://www.hirunews.lk/320651/තුර්කියේ-රස්පුටින්-ට-වසර-8658ක-සිර-දඬුවම්",
       "Category": "Local News",
       "Parent URL": "https://www.hirunews.lk/local-news.php?pageID=727"
}