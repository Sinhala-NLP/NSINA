{
       "Source": "hirunews",
       "Timestamp": "Wednesday, 08 June 2022 - 19:10",
       "Headline": "හෙට සිට සාමාන්‍ය පරිදි ගෑස් බෙදෙයි ද?",
       "News Content": "දිවයින පුරා සාමාන්‍ය පරිදි ගෑස් බෙදා හැරීමේ කටයුතු හෙට ආරම්භ කිරීමට අපේක්ෂා කරන බව ලිට්රෝ සමාගම පවසනවා.\nඒ අනුව, හෙට දිනයේ දිවයින පුරා ගෑස් සිලින්ඩර 60,000ක් පමණ බෙදා හැරීමට සැලසුම් කර ඇති බවයි එම සමාගම පැවසුවේ.\nඅද දිනයේද තෝරා ගත් අලෙවි මධ්‍යස්ථාන වෙත ගෑස් සිලින්ඩර 20,000ක් පමණ බෙදාහැර ඇති බව එම සමාගම සඳහන් කළා.\nඅද දිනයේ බෙදා හැරීම් සිදු කර ඇත්තේ කොළඹ, ගම්පහ, කලුතර සහ මහනුවර ඇතුලු ගෑස් බහුලව භාවිතයට ගැනෙන දිස්ත්‍රික්ක කිහිපයක තෝරා ගත් අලෙවි මධ්‍යස්ථාන කිහිපයක් වෙත පමණයි.\nකෙසේ වෙතත්, ගෑස් මිල දී ගැනීම සඳහා දිවයින පුරා අලෙවි මධ්‍යස්ථාන ඉදිරිපිට, අදත් ජනතාව දිගු පෝලිම් වල රැඳී සිටියා.\nඒ අතරතුර පෝලිම් පැනීමේ ගැටලු සහ මුදල් එකු කර ගෑස් ලබා නොදීමේ ගැටලු මුල් කර ගෙන ඇතැම් අලෙවි මධ්‍යස්ථාන අසල උණුසුම් තත්වයන්ද හටගත් බවයි හිරු වාර්තාකරුවන් සඳහන් කළේ.\nමේ අතර, පෙට්‍රල් සහ ඩීසල් ලබා ගැනීම සඳහාද දිවයින පුරා ඉන්ධන හල් ඉදිරිපිට දින ගණනාවක් පුරා දිවා - රෑ අඛණ්ඩව පවතින දිගු වාහන පෝලිම් තවදුරටත් දැක ගත හැකියි.\nඑසේම, ඉන්ධනහල්වල භූමිතෙල් ලබා ගැනීම සඳහා ද තවදුරටත් දිගු පෝලිම් පවතිනවා.\nලංකා ඛණිජ තෙල් පෞද්ගලික ටැංකි රථ හිමියන්ගේ සංගමය සඳහන් කළේ ඩීසල් සහ පෙට්‍රල් බෙදා හැරීමේ කටයුතු තවදුරටත් සීමා සහිතව සිදු කෙරෙන බවයි.\nඑහෙත්, දිවයින පුරා පිරවුම් හල් වෙත අද සිට සාමන්‍ය පරිදි ඉන්ධන බෙදාහරින බවයි බලශක්ති අමාත්‍ය කාංචන විජේසේකර ඊයේ පාර්ලිමේන්තුවේදී ප්‍රකාශ කර තිබුණේ.",
       "URL": "https://www.hirunews.lk/306603/හෙට-සිට-සාමාන්‍ය-පරිදි-ගෑස්-බෙදෙයි-ද",
       "Category": "Local News",
       "Parent URL": "https://www.hirunews.lk/local-news.php?pageID=1109"
}