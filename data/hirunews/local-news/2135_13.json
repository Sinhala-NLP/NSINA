{
       "Source": "hirunews",
       "Timestamp": "Saturday, 20 February 2021 - 7:59",
       "Headline": "ව්‍යාපාරිකයෙකුගේ ගිණුමකට කෝටි 10ක මුදලක් තැන්පත් කිරීම ගැන සී.අයි.ඩී.යෙන් පරීක්ෂණ",
       "News Content": "පිටකොටුව - මිරානියා ප්‍රදේශයේ පදිංචි ව්‍යාපාරික තැරැව්කරුවෙකුගේ ගිණුමකට වසර දෙකක් තුළ දී කෝටි 10කට වැඩි මුදලක් අවස්ථා කිහිපයකදී තැන්පත් වීම සම්බන්ධයෙන් අපරාධ පරීක්ෂණ දෙපාර්තමේන්තුව පරීක්ෂණයක් ආරම්භ කර තිබෙනවා.\nඒ පිළිබදව ඊයේ කොළඹ ප්‍රධාන මහේස්ත්‍රාත් බුද්ධික ශ්‍රී රාගල හමුවට කරුණු ඉදිරිපත් කරමින් අපරාධ පරීක්ෂණ දෙපාර්තමේන්තුව දැනුම් දුන්නේ මිරානියා ප්‍රදේශයේ පදිංචි අහමඩ් සෙයිඩ් මොහොමඩ් නැමැත්තාගේ පෞද්ගලික බැංකු ගිණුමකට මෙලෙස මුදල් තැන්පත් වී ඇති බවයි.\nකෙටි කාලයක් තුළ දී මෙලෙස මුදල් තැන්පත්වීම සම්බන්ධයෙන් සැක සහිත බව එහිදී අපරාධ පරීක්ෂණ දෙපාර්තමේන්තුව ප්‍රධාන මහේස්ත්‍රාත්වරයාට දැනුම් දුන්නා.\n2017 වසරේ නොවැම්බර් මස 22 වන  දින අදාළ ගිණුම ආරම්භ කර ඇති අතර එහිදී රුපියල් කෝටි හතර හමාරකට වැඩි මුදලක් තැන්පත් කර තිබෙනවා.\nමීට අමතරව 2018 වසරේ ද තවත් කෝටි හතර හමාරකට වැඩි මුදලක් තැන්පත් වී ඇති බවයි අපරාධ පරීක්ෂණ දෙපාර්තමේන්තුව අධිකරණයට දැනුම් දුන්නේ. එමෙන්ම, අවස්ථා කිහිපයකදී තවත් මුදල් ප්‍රමාණයක් ඔහුගේ ගිණුමට තැන්පත් වී තිබෙනවා.",
       "URL": "https://www.hirunews.lk/263122/ව්‍යාපාරිකයෙකුගේ-ගිණුමකට-කෝටි-10ක-මුදලක්-තැන්පත්-කිරීම-ගැන-සී-අයි-ඩී-යෙන්-පරීක්ෂණ",
       "Category": "Local News",
       "Parent URL": "https://www.hirunews.lk/local-news.php?pageID=2135"
}