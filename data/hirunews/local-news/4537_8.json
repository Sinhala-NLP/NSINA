{
       "Source": "hirunews",
       "Timestamp": "Tuesday, 02 May 2017 - 14:50",
       "Headline": "සෞඛ්‍ය, ගුරු, ප්‍රවාහන ඇතුළු වෘත්තීය සමිති රැසක් 5 වන දා දීප ව්‍යාප්ත වර්ජනයක",
       "News Content": "මාළඹේ පෞද්ගලික වෛද්‍ය විද්‍යාලයට එරෙහිව වෘත්තිය සමිති රැසක් ඒකාබද්ධව සිදුකරන වර්ජනය ලබන පස්වනදා ක්‍රියාත්මක කරන බව රජයේ වෛද්‍ය නිලධාරීන්ගේ සංගමය ප්‍රකාශ කළා.\nකොළඹ අද (02) පැවති මාධ්‍ය හමුවකට එක්වෙමින් එම සංගමයේ ලේකම් වෛද්‍ය නවීන් ද සොයිසා කියා සිටියේ මෙම වර්ජනය සඳහා වෛද්‍ය, හෙද, ගුරු, ප්‍රවාහන ඇතුළු වෘත්තීය සමිති රැසකගේ සහය හිමිවන බවයි.\nමෙම වෘත්තීය ක්‍රියාමාර්ගය ආරම්භයක් පමණක් බව පෙන්වා දුන් ඔහු තවදුරටත් කියා සිටියේ වෘත්තීය සමිති මර්දනයට එරෙහිව ඒකාබද්ධව පෙළ ගැසෙන බවයි.\nමේ අතර රජයේ වෛද්‍ය නිලධාරීන්ගේ සංගමයේ මෙම වැඩවර්ජනයට ලංකා ගුරු සේවා සංගමයද සහය දක්වන බව කොළඹ අද (02) පැවති මාධ්‍ය හමුවකට එක්වෙමින් එම සංගමයේ ලේකම් මහින්ද ජයසිංහ සඳහන් කළා.\nමාළඹේ පෞද්ගලික වෛද්‍ය විද්‍යාලයේ සිසුන්ට හෝමාගම මූලික රෝහලේ සායනික පුහුණුව ලබාදීමට විරෝධය පළ කරමින් රජයේ වෛද්‍ය නිලධාරීන්ගේ සංගමය, අන්තර් විශ්වවිද්‍යාලයීය ශිෂ්‍ය බල මණ්ඩලය සහ වෛද්‍ය පීඨ ශිෂ්‍ය ක්‍රියාකාරී කමිටුව එම රෝහල ඉදිරිපිට අද විරෝධතාවක නිරතවුණා.",
       "URL": "https://www.hirunews.lk/160439/සෞඛ්‍ය-ගුරු-ප්‍රවාහන-ඇතුළු-වෘත්තීය-සමිති-රැසක්-5-වන-දා-දීප-ව්‍යාප්ත-වර්ජනයක",
       "Category": "Local News",
       "Parent URL": "https://www.hirunews.lk/local-news.php?pageID=4537"
}