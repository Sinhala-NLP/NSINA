{
       "Source": "hirunews",
       "Timestamp": "Friday, 18 June 2021 - 19:35",
       "Headline": "වෙරළට ගොඩ ගැසූ කැස්බෑ සිරුරු කොටස් සිංගප්පූරුවට (වීඩියෝ)",
       "News Content": "එක්ස්ප්‍රස් පර්ල් නෞකාව ගිනි ගැනීමෙන් පසු වාර්තා වූ කැස්බෑවන්ගේ මරණවලට හේතුව සෙවීම සඳහා එම සත්ත්වයින්ගේ සිරුරු කොටස් වැඩිදුර පරීක්ෂණ සඳහා සිංගප්පූරුවට යැවීමට පියවර ගන්නා බව වනජීවී හා වන සංරක්ෂණ අමාත්‍ය සී.බී. රත්නායක ප්‍රකාශ කළා.\nමේ අතර, අදත් පානදුර මුහුදු වෙරළට, මීගමුව - පෝරුතොට සහ වාද්දූව වෙරළ තීරයට මිය ගිය කැස්බෑවන්ගේ සිරුරු ගොඩ ගසා තිබුණා.\nමෙලෙස කැස්බෑවන් මියගොස් ඇත්තේ මුහුදේ ඇතිවන සංසිද්ධියක් හේතුවෙන් බවටයි වෙරළ සංරක්ෂණ අපද්‍රව්‍ය බැහැරවීම හා ප්‍රජා පවිත්‍රතා කටයුතු අමාත්‍ය රාජ්‍ය අමාත්‍ය නාලක ගොඩහේවා  ඊයේ කියා සිටියේ.\nමේ අතර එම්.වී. එක්ස්ප්‍රස් පර්ල් නෞකාවෙන් සිදුවූ හානි පිළිබඳව විදේශීය විශේෂඥයින් දැනුවත් කිරීම සඳහා රැස්වීමක් අද විදේශ අමාත්‍යාංශයේදී පැවැත්වුණේ සාගර කටයුතු පරිසර හා දේශගුණික විපර්යාස පිළිබඳ අධ්‍යක්ෂ ජනරාල් හසන්ති දිසානායකගේ සහ ජගත් සංවිධානයේ මෙරට නේවාසික සම්බන්ධීකාරක හැනා සිංගර්ගේ ප්‍රධානත්වයෙන්.\nඒ සඳහා නෞකාවෙන් පරිසරයට සිදුවූ හානි තක්සේරු කිරීමට රජයට සහය වීම සඳහා පැමිණි විදේශීය විශේෂඥයන් තුන්දෙනාද එක්වුණා.\nමේ අතර, කොළඹ වරායේ සිට ඉන්දියාව බලා ගමන් කරමින් පවතින පෘතුගීසි ධජය සහිත බහලුම් නෞකාවක ඉන්ධන කාන්දුවක් සිදුවන බවට ඉන්දීය වෙරළාරක්ෂක බලකාය විසින් තහවුරු කර තිබෙනවා.\nඑම බලකාය ප්‍රකාශ කළේ චෙන්නායි හි සිට නාවික සැතපුම් 250ක් දුරින් වූ මුහුදු කලාපයේදී එම්.වී. ඩෙවෝන් නැමති මෙම වෙළඳ නෞකාවෙන් ඉන්ධන කිලෝ ලීටර් 10ක් පමණ මුහුදට කාන්දු වී ඇති බවයි.\nනෞකාවේ ඉන්ධන ටැංකියේ සිදුවූ දෝෂයකින් ඉන්ධන මුහුදට නිකුත් වී ඇති නමුත් අදාළ නෞකාව බාධාවකින් තොරව සිය ගමනාන්තය වෙත ළඟා වෙමින් පවතින බව ඉන්දීය වෙරළාරක්ෂක බලකාය සඳහන් කළා.",
       "URL": "https://www.hirunews.lk/274667/වෙරළට-ගොඩ-ගැසූ-කැස්බෑ-සිරුරු-කොටස්-සිංගප්පූරුවට-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1876"
}