{
       "Source": "hirunews",
       "Timestamp": "Saturday, 02 April 2022 - 8:50",
       "Headline": "භානුකගෙන් සුපිරි පිති හරඹයක්",
       "News Content": "ඉන්දීය ප්‍රිමියර්ලීග් තරගාවලියට අදාළව ඊයේ (01) පැවති තරගයකදී පන්ජාබ් කිංග්ස් පිල පරදවා කඩුලු හයක ජයක් වාර්තා කිරීමට කොල්කටා නයිට්රයිඩර්ස් පිල සමත්වුණා.\nකාසියේ වාසිය දිනූ කොල්කටා පිල පළමුවෙන් පන්දුවට පහරදෙන ලෙස පන්ජාබ් පිලට ඇරයුම් කළ අතර, ඔවුන් පන්දු වාර 18 යි පන්දු දෙකකදී සියලු ක්‍රීඩකයන් දැවී රැස් කළේ ලකුණු 137 ක් පමණයි.\nඑහිදී පන්ජාබ් පිල වෙනුවෙන් වැඩිම ලකුණු සංඛ්‍යාවක් රැස් කළ භානුක රාජපක්ෂ පන්දු 9 කින් ලකුණු 31 ක් ලබාගත්තේ හයේ පහර 3 ක් සහ හතරේ පහර තුනක් සමඟින්. උමේෂ් යාදව් ලකුණු 23කට පන්ජාබ් පිලේ කඩුලු හතරක් බිඳ හෙලුවා.\nපිළිතුරු වශයෙන් කොල්කටා පිල පන්දු වාර 14 යි පන්දු 3 කදී කඩුලු හතරක් දැවී ලකුණු 141 ක් ලබමින් තරගයේ ජය හිමිකරගත්තා.\nඑහිදී ආන්ඩ්‍රෘ රසල් පන්දු 31 කින් නොදැවී ලකුණු 70 ක් රැස් කළේ හයේ පහර අටක් සහ හතරේ පහර දෙකක් සමඟින්.",
       "URL": "https://www.hirunews.lk/300986/භානුකගෙන්-සුපිරි-පිති-හරඹයක්",
       "Category": "Local News",
       "Parent URL": "https://www.hirunews.lk/local-news.php?pageID=1256"
}