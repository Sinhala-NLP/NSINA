{
       "Source": "hirunews",
       "Timestamp": "Wednesday, 21 September 2022 - 18:05",
       "Headline": "අතුරුදන් වූ පේරාදෙණිය සරසවි සිසුවාගේ සිරුර මහවැලියෙන් ?",
       "News Content": "UPDATED 2022 - 09 - 22 07:48 P.M\nපේරාදෙණිය විශ්වවිද්‍යාලයේ ශාස්ත්‍ර පීඨයේ සිවු වැනි වසරේ ඉගෙනුම ලබමින් සිටිය දී අතුරුදන් වූ සිසුවාගේ මළ සිරුර ඊයේ (21) පස්වරුවේ මහවැලි ගඟේ හක්කිඳ දූපත ආසන්නයේ තිබී සොයාගෙන තිබෙනවා.\nපැණිදෙණිය ප්‍රදේශයේ පිහිටි නවාතැන්පොළින් පිටවීමට පෙර සිසුවා විසින් ලියා තිබූ ලිපියක් හමු වූ අතර තමන් මහවැලි ගඟට යන බව ඔහු එහි සඳහන් කර තිබිම නිසා පොලිසිය හා විශ්වවිද්‍යාල සිසුන් දින ගණනාවක් තිස්සේ මහවැනි ගඟ දෙපස පරික්ෂාවට ලක් කරනු ලැබුවා.\nඔහුගේ මුදල් පසුම්බිය, ජංගම දුරකතනය, ලැප්ටොප් පරිගණකය හා ඇස් කණ්ණාඩි යුගළ ඔහු නවාතැන් ගෙන සිටි පැණිදෙණිය ප්‍රදේශයේ පිහිටි නවාතැන්පළේ තිබිය දී සොයාගැනීම නිසා මොහු සියදිවි නසා ගන්නට ඇතැයි සැකයක් පවතින බවයි පොලිසිය සඳහන් කළේ.\nසිසුවාගේ මළ සිරුර දින ගණනාවක් ජලයේ තිබීම නිසා ඉදිමී බෙහෙවින් නරක් වී ඇති අතර, එය හඳුනා ගැනීමට නො හැකි තත්ත්වයේ තිබූ බවත් වාර්තා වනවා.\nකෙසේ වෙතත් විශ්වවිද්‍යාලය විසින් නිකුත් කළ නිල් පැහැති ටී ෂර්ට් එකක් හා දුඹුරු පැහැති කලිසමක් ඇඳ තිබූ පුද්ගල මළ සිරුරක් නිසා එය අදාළ සිසුවාගේ වන්නට ඇතැ යි සැක කළ බවයි පොලිසිය කියා සිටියේ.\nපසු ව එම සිසුවාගේ මවුපියන් පැමිණ මළ සිරුර හඳුනාගෙන තිබෙනවා.\nවිශ්විද්‍යාලයේ ශාස්ත්‍ර පිඨයේ මනෝවිද්‍යා දෙපාර්තමේන්තුවේ මනෝවේදී විශේෂ උපාධියක් හදාරමින් සිටිය දී අංජන කුලතුංග නමැති 24 හැවිරිදි මෙම සිසුවා අතුරුදන් වූ බව පවසමින් දෙමාපියන් විසින් පසුගිය 16 වනදා පොලිසියට පැමිණිලි කර තිබුණා.\n----------------------------------------------------------------------------------------------------------------\nපසුගිය 16 වැනි දින අතුරුදන් වූ පේරාදෙණිය විශ්වවිද්‍යාලයේ සිව්වන වසරේ ඉගෙනුම ලබමින් සිටි අංජන කුලතුංග නමැති සිසුවාගේ යැයි සැක කෙරෙන මළ සිරුරක් අද (21) පස්වරුවේ මහවැලි ගං ඉවුරට ගොඩගසා තිබියදී හමු වී තිබෙනවා.\nඒ පේරාදෙණිය විශ්වවිද්‍යාලයේ සිට කිලෝමීටර් 2කට ආසන්න දුරකින් පිහිටි ගන්නෝරුව ප්‍රදේශයට ආසන්නයෙන්.\nපසුගිය 16 වැනි දින සිට මෙම ශිෂ්‍යයා අතුරුදන් ව ඇති බවට පේරාදෙණිය පොලිසියට ලද පැමිණිල්ලකට අනුව පොලිසිය ද සිසුවා සෙවීමෙ මෙහෙයුම් ආරම්භ කළා.\nමෙලෙස අතුරුදන් වූයේ පේරාදෙණිය විශ්වවිද්‍යාලයේ ශාස්ත්‍ර පීඨයේ මනෝ විද්‍යාව අධ්‍යයන අංශයේ ඉගෙනුම ලබමින් සිටි සිසුවෙක්.\nමෙම ශිෂ්‍යයා විසින් ලියන ලද බවට සැක කෙරෙන ලිපියක් ද ඔහු නවාතැන්ගෙන සිටි කාමරයේ තිබී සොයාගෙන ඇතැයි පේරාදෙණිය පොලිසිය පැවසුවා.\nගම්පහ - යක්කල ප්‍රදේශයේ පදිංචිකරුවෙක් වන මොහු 24 හැවිරිදි වියෙහි පසුවන්නෙක්.\nහමු වූ මළසිරුර අතුරුදන් වූ ශිෂ්‍යයාගේ දැයි තහවුරු කරගැනීමට මේ වනවිට පේරාදෙණිය පොලිසිය වැඩිදුර විමර්ශන සිදු කරනවා.\nවැඩිදුර:-\nඅද පස්වරුවේ පේරාදෙණිය - ගන්නෝරුව ප්‍රදේශයේ මහවැලි ගං ඉවුරෙන් හමු වූ මළසිරුරේ අනන්‍යතාව මේ වනවිට තහවුරු වී ඇති බව පේරාදෙණිය පොලිසිය පවසනවා.\nඒ අනුව එම මළසිරුර පසුගිය 16 වැනි දින අතුරුදන් වූ පේරාදෙණිය විශ්වවිද්‍යාලයේ ශාස්ත්‍ර පීඨයේ අවසන් වසරේ ඉගෙනුම ලබමින් සිටි අංජන කුලතුංග සිසුවාගේ මළසිරුර බවටයි හඳුනාගෙන ඇත්තේ.",
       "URL": "https://www.hirunews.lk/315954/අතුරුදන්-වූ-පේරාදෙණිය-සරසවි-සිසුවාගේ-සිරුර-මහවැලියෙන්",
       "Category": "Local News",
       "Parent URL": "https://www.hirunews.lk/local-news.php?pageID=853"
}