{
       "Source": "hirunews",
       "Timestamp": "Saturday, 25 May 2019 - 12:35",
       "Headline": "පාස්කු ඉරිදා ප්‍රහාරය ගැන තොරතුරු දෙන්නැයි ජනතාවට ඉල්ලීමක්",
       "News Content": "පාස්කු ඉරිදා ත්‍රස්තවාදී ප්‍රහාරය සම්බන්ධයෙන් සොයා බලන පාර්ලිමේන්තු විශේෂ කාරක සභාවට තොරතුරු ලබාදෙන ලෙස ජනතාවට දැනුම් දෙනවා.\nරජයේ ප්‍රවෘත්ති දෙපාර්තමේන්තුව නිවේදනය කළේ එම තොරතුරු අදාළ කාරක සභාවේ ලේකම්වරයා වෙත ලබන මස 7 වන දා හෝ ඊට පෙර ඉදිරිපත් කිරීමේ හැකියාව ජනතාවට පවතින බවයි.\nමෙම පාර්ලිමේන්තු විශේෂ කාරක සභාව පසුගිය 23 වන දා පාර්ලිමේන්තු සංකීර්ණයේදී ආරම්භ කරනු ලැබුවා.\nඑම ප්‍රහාරවලට පෙර ඒ සම්බන්ධයෙන් බුද්ධි තොරතුරු නීතිය ක්‍රියාත්මක කරන බලධාරීන් වෙත ලැබී තිබුණේ ද යන්න සහ එවැනි ප්‍රහාර වැළැක්වීමට හෝ අවම කිරීමට අදාළ බලධාරීන් ප්‍රමාණවත් පියවර ගත්තේ ද යන්න සම්බන්ධයෙන් එහිදී සොයා බැලෙනු ඇති.\nඑමෙන්ම, එවැනි ප්‍රහාරවල බලපෑම වැළැක්වීමට හෝ අවම කිරීමට නොහැකිවීමට පාදක වූ රාජ්‍ය යාන්ත්‍රණයේ අඩුපාඩු පැවතියේ ද යන්න ඇතුළු කරුණු රැසක් පිළිබදව මෙම පාර්ලිමේන්තු විශේෂ කාරක සභාව සොයා බලන බව ද රජයේ ප්‍රවෘත්ති දෙපාර්තමේන්තුව නිවේදනය කළා.",
       "URL": "https://www.hirunews.lk/217057/පාස්කු-ඉරිදා-ප්‍රහාරය-ගැන-තොරතුරු-දෙන්නැයි-ජනතාවට-ඉල්ලීමක්",
       "Category": "Local News",
       "Parent URL": "https://www.hirunews.lk/local-news.php?pageID=3335"
}