{
       "Source": "hirunews",
       "Timestamp": "Thursday, 08 June 2023 - 14:26",
       "Headline": "සාමාන්‍ය පෙළ විභාගයේ ප්‍රතිඵල කඩිනමින් නිකුත් කරන බව විභාග කොමසාරිස් පවසයි",
       "News Content": "2022 සාමාන්‍ය පෙළ විභාගය අදින් අවසන් වනවා.\nදිවයින පුරා විභාග මධ්‍යස්ථාන 3,568 කදී සාමාන්‍ය පෙළ විභාගය ආරම්භ වුණේ පසුගිය මස 29 වනදායි.\nවිභාග කොමසාරිස් ජනරාල් අමිත් ජයසුන්දර කොළඹදී අද (08) මාධ්‍ය හමුවක් පවත්වමින් පවසා සිටියේ සාමාන්‍ය පෙළ විභාගය අතරතුර කලහකාරි ලෙස හැසුරුණු සිසුන් සහ විභාග වංචාවන්ට සම්බන්ධ සිද්ධීන් සම්බන්ධයෙන් පුළුල් විමර්ශනයක් සිදුකරන බවයි.\nකටුගස්තොට ප්‍රදේශයේ ජාතික පාසලක සාමාන්‍ය පෙළ විභාගයට පෙනී සිටි සිසුන් දෙපිරිසක් අතර පසුගියදා ගැටුමක් ඇති වූ අතර එහිදී සිසුන් කිහිපදෙනෙකු තුවාල සිදුවුණු බව සඳහන්.\nඑමෙන්ම බිබිල අධ්‍යාපන කලාපයට අයත් ජාතික පාසලක සාමාන්‍ය පෙළ විභාගයේ ගණිත ප්‍රශ්න පත්‍රයේ පිළිතුරු ගුරුවරයෙකු විසින් සිසුවියක් වෙත වට්ස්ඇප් ඔස්සේ යොමුකළ බව කියන සිද්ධියක් පිළිබඳ පරීක්ෂණයක්ද ආරම්භ කර තිබෙනවා.\nඅදාළ ගුරුවරයා බිබිල කලාප අධ්‍යාපන කාර්යාලයට කැඳවා ප්‍රකාශයක් ලබාගැනීමටයි විභාග දෙපාර්තමේන්තුව පියවර ගෙන ඇත්තේ.\nමෙම සිසුවිය පෙරේදා පැවති ගණිත ප්‍රශ්න පත්‍රයට පෙනී සිට ඇති බව සඳහන්.\nඇය දෙවන වර සාමාන්‍ය පෙළ විභාගයට පෙනී සිටින සිසුවියක වන අතර ජංගම දුරකථනය සූක්ෂම විභාග ශාලාව තුළට රැගෙන විත් තිබෙනවා.\nවිභාග අධීක්ෂකවරුන් ප්‍රශ්න පත්‍රය බෙදාදීමෙන් පසු ඇය එය ඡායාරූප ගතකර වට්ස්ඇප් ඔස්සේ සිය පාසලේ ගණිත ගුරුවරයා වෙත යොමුකර ඇති බව සඳහන්.\nගුරුවරයාද වට්ස් ඇප් ඔස්සේ සිසුවියට පිළිතුරු යොමුකර තිබෙනවා.\nසිසුවියගේ හැසිරීම සම්බන්ධයෙන් සැක සිතූ විභාග අධීක්ෂකවරයෙකු ජංගම දුරකථනය සිය භාරයට ගෙන ඇති අතර පොලිසියට පැමිණිල්ලක්ද ඉදිරිපත් කර ඇති බවයි වාර්තා වන්නේ.\nමීට අමතරව බිබිල කලාප අධ්‍යාපන කාර්යාලයට කැඳවා පිළිතුරු එවූ බව කියන ගණිත ගුරුවරයාගෙන් ප්‍රකාශයක්ද ලබාගෙන තිබෙනවා.\nඑමෙන් ම සාමාන්‍ය පෙළ විභාගයේ ප්‍රතිඵල කඩිනමින් නිකුත් කිරීමට බලාපොරොත්තු වන බවයි ඔහු වැඩිදුරටත් පවසා සිටියේ.",
       "URL": "https://www.hirunews.lk/337369/සාමාන්‍ය-පෙළ-විභාගයේ-ප්‍රතිඵල-කඩිනමින්-නිකුත්-කරන-බව-විභාග-කොමසාරිස්-පවසයි",
       "Category": "Local News",
       "Parent URL": "https://www.hirunews.lk/local-news.php?pageID=285"
}