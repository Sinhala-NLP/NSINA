{
       "Source": "hirunews",
       "Timestamp": "Tuesday, 26 July 2022 - 19:29",
       "Headline": "රථවාහන සඳහා ලබා දෙන ඉන්ධන ප්‍රමාණය වැඩි කෙරේ  (වීඩියෝ)",
       "News Content": "කිව් ආර් ක්‍රමය යටතේ ලියාපදිංචි වි ඇති වාහන සඳහා සතියකට නිකුත් කරන ඉන්ධන ප්‍රමාණය වැඩිකිරීමට විදුලිබල හා බලශක්ති අමාත්‍යාංශය තීරණය කර තිබෙනවා.\nඒ අනුව පෙට්‍රල් නිකුත් කරනු ලබන්නේ යතුරුපැදියක් සඳහා ලීටර් 04ක්, ත්‍රීරෝද රථයක් සඳහා ලීටර් 05ක්, මෝටර් රථයක් සඳහා ලීටර් 20ක්, වෑන් රථයක් සඳහා ලීටර් 20ක්, විශේෂ අවශ්‍යතා වෙනුවෙන් භාවිත කරන වාහන සහ ලොරි රථ සඳහා ලීටර් 50ක් ලෙසයි.\nඩීසල් ලබාදීමේදී බස් රථ සඳහා ලීටර් 40ක්, ත්‍රිරෝද රථ සඳහා ලීටර් 05ක්, වෑන් රථ සහ මෝටර් රථ සඳහා ලීටර් 20 බැගින් මෙන්ම විශේෂ අවශ්‍යතා සඳහා භාවිතා වන වාහන සහ ලොරි රථ සඳහා ලීටර් 50ක් බැගින් ලබාදෙනු ඇති.\nකිව් ආර් ක්‍රමවේදය යටතේ ඉන්ධන ලබාදීමේ කටයුතු දිවයින පුරා පිහිටි තෝරාගත් පිරවුම්හල්වලදී සිදු අද ආරම්භ වුනා.\nලබන මස පළමුවනදා සිට ත්‍රීරෝද රථ සඳහා ඉන්ධන ලබාදෙන්නේ එක් පිරවුම්හලකින් පමණක් බව විදුලි බල හා බලශක්ති අමාත්‍ය කංචන විජේසේකර පවසනවා.\nට්විටර් පණිවිඩයක් නිකුත් කරමින් ඔහු කියා සිටියේ සියලුම ත්‍රීරෝද රථ තමන්ට අදාල පොලිස් ස්ථානයේ ලියාපදිංචි කරන ලෙසයි.\nඊයේ වනවිට කිව් ආර් කේතය යටතේ ජාතික ඉන්ධන අවසර පත්‍රයට ලක්ෂ 40 ක් ලියාපදිංචි වී තිබෙනවා.\nඅගෝස්තු 1 වනදා සිට කිව් ආර් ක්‍රමවේදය ක්‍රියාත්මක කෙරෙන අතර, ඉන්ධන නිකුත් කිරීමේදී කිව් ආර් පහසුකම් සහිත පිරවුම්හල් වෙත ප්‍රමුඛතාව හිමිවන බවයි විදුලිබල හා බලශක්ති අමාත්‍යාංශය මේ වනවිට ප්‍රකාශ කර ඇත්තේ.\nමේ අතර කිව් ආර් කේතය සඳහා චැසි අංකය සමඟ ලියාපදිංචිවිය නොහැකි වාහන භාවිත කරන්නන්ට ලබන සිකුරාදා සිට ආදායම් බලපත්‍රය සමඟ ලියාපදිංචිවීමේ හැකියාව පවතින බව විෂයභාර අමාත්‍ය කංචන විජේසේකර දැනුම් දුන්නා.\nඑසේම 49 සී සී යතුරුපැදි භාවිත කරන්නන් ද ඔවුන්ගේ ඉන්ධන බලපත්‍ර ලබාගැනීමට මෝටර් රථ ප්‍රවාහන දෙපාර්තමේන්තුවේ ලියාපදිංචි විය යුතු වනවා.\nකෙසේ වෙතත් දිවයින පුරා පවතින ඉන්ධන පිරවුම්හල්වල පෝලිම්වල වැඩිවීමක් මේ වනවිට දක්නට ලැබෙනවා.\nසම්මත ක්‍රමවේදයට පිටින් ඉන්ධන ලබාගැනීමට ඇතැම් පිරිස් උත්සහ කිරීමේදී උණුසුම් තත්වයන් ඇතිවීම තවදුරටත් දිවයිනේ විවිධ ප්‍රදේශවලින් වාර්තාවනවා.\nඉන්ධන පිරවුම්හලක පෝලිමක රැදී සිටි 63 හැවිරිදි පුද්ගලයෙකු ජිවිතක්ෂයට පත්වීමේ පුවතක් අද වාර්තාවුණේ මාතලේ නගරයෙන්.\nමේ අතර ඉන්ධන ලබාදෙන ලෙස ඉල්ලා නුගේගොඩින් ගමන් ආරම්භ කරන මාර්ග කිහිපයක පෞද්ගලික බස් රථ සේවකයන් පිරිසක් අද පස්වරුවේ ආරම්භ කරනු ලැබුවා.\nඒ අනුව මාර්ග අංක 119, 117, 168, 176, 689, 183 සහ 259 යන මාර්ගවල බස් රථ සේවකයන් ඊට එක්ව සිටි බවයි අප වාර්තාකරු සඳහන් කළේ.\nඒ හේතුවෙන් අදාළ මාර්ගවල ගමන් කරන ජනතාව අසීරුතාවට පත්ව සිටියා.\nමේ අතර නීතිවිරෝධීව ඉන්ධන රැස් කිරීම සහ අලෙවි කිරීම පිළිබඳ වැටලීම් සඳහා ත්‍යාග මුදල් ලබාදීමට තීරණය කර ඇතැයි පොලිස්පති නිල කාර්යාලය පවසනවා.\nඒ අනුව ඉන්ධන ලීටර 100 දක්වා අත්අඩංගුවට ගනු ලබන පොලිස් නිලධාරීන්ට රුපියල් 50,000 ක ත්‍යාග මුදලකුත්, ඉන්ධන ලීටර 100 ත් 500 ත් අතර අත්අඩංගුවට ගන්නා නිලධාරීන්ට රුපියල් ලක්ෂ දෙකක ත්‍යාග මුදලකුත් ලබාදීමටයි පියවර ගෙන ඇත්තේ.\nඑසේම ඉන්ධන ලීටර 500 සිට දහස දක්වා අත්අඩංගුවට ගන්නා නිලධාරීන්ට රුපියල් ලක්ෂ 3 ක ත්‍යාග මුදලක් ලබාදීමට පියවර ගැනෙන අතර, ඉන්ධන ලීටර දහස ඉක්මවූ විට ඊට අදාළව ගෙවනු ලබන ත්‍යාග මුදල තීරණය කිරීම සඳහා එම ගොනුව පොලිස් මුලස්ථානය වෙත යොමු කිරීමට පියවර ගත යුතු බවද සඳහන්.\nමේ අතර හම්බන්තොට ධීවර වරාය පරිශ්‍රයේ ස්ථාපිත පිරවුම්හලෙන් යාත්‍රාවකට ඉන්ධන ලබාගන්නා මුවාවෙන් වැඩි මිලට අලෙවි කිරීම සඳහා ඉන්ධන ලබාගත් 42 හැවිරිදි පුද්ගලයෙකු ඩීසල් ලීටර 1900 ක් සමඟ අද හම්බන්තොට පොලිසිය සිදුකළ වැටලීමකදී අත්අඩංගුවට පත්වුණා.\nව්‍යාජ අංක තහඩුවක් සවි කරගෙන මිනුවන්ගොඩ නගරයේ පිහිටි පිරවුම්හලකට පැමිණ ඉන්ධන ලබා ගැනීමට උත්සාහ කිරීමේදී අත්අඩංගුවට ගත් පුද්ගලයකුට අධිකරණය මඟින් රුපියල් 25,000ක දඩ මුදලක් නියම කර ඇති අතර සැකකරුගේ රියැදුරු බලපත්‍රය අත්හිටුවන ලෙසද නියෝග කළ තිබෙනවා.\nමෙලෙස දඩ නියම කර ඇත්තේ මිනුවන්ගොඩ, බොරගොඩවත්ත ප්‍රදේශයේ පදිංචිකරුවකුටයි.\nමේ අතර පාසල් බස් රථ සහ වෑන් රථ සඳහා බදාදා හා සෙනසුරාදා දිනවලදී ශ්‍රී ලංගම ඩිපෝ මගින් ඉන්ධන නිකුත් කිරීමට පියවර ගෙන තිබෙනවා.\nඒ දරුවන්ට අපහසුවකින් තොරව පාසල් පැමිණීම සඳහා ප්‍රවාහන පහසුකම් විධිමත්ව සැපයීම සම්බන්ධයෙන් අධ්‍යාපන අමාත්‍ය සුසිල් ප්‍රේමජයන්තගේ ප්‍රධානත්වයෙන් අද පැවැති සාකච්ඡාවකදියි.\nපාසල් සේවාව නමින් නව පෞද්ගලික බස් රථ සේවාවක් ලබන මස පළමුවනදා සිට ආරම්භ වන අතර බස් නාම පුවරුවල අදාළ පාසල් නාමයන් සඳහන් කරමින් දෛනික ගමන්වාර දෙකක් වශයෙන් මෙම බස්රථ ධාවනයට යෙදවෙන බවයි අධ්‍යාපන අමාත්‍යාංශය නිවේදනය කළේ.",
       "URL": "https://www.hirunews.lk/311027/රථවාහන-සඳහා-ලබා-දෙන-ඉන්ධන-ප්‍රමාණය-වැඩි-කෙරේ-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=991"
}