{
       "Source": "hirunews",
       "Timestamp": "Tuesday, 02 May 2017 - 17:49",
       "Headline": "මන්ත්‍රී වාසුගේ පෙත්සමක් සලකා බැලීම 29 දක්වා කල් යයි",
       "News Content": "හම්බන්තොට වරාය හා ඒ ආශ්‍රිත ඉඩම් අක්කර 15000 ක් පාර්ලිමේන්තුවේ  නිසි අවසරයකින් තොරව චීන සමාගමක් දෙකකට ලබාදීමට පියවර ගැනීමට එරෙහිව පාර්ලිමේන්තු මන්ත්‍රී වාසුදේව නානායක්කාර විසින් ශ්‍රේෂ්ඨාධිකරණයට ඉදිරිපත් කළ මුලික අයිතිවාසිකම් පෙත්සම වැඩිදුර සලකා බැලීම ලබන 29 වනදා දක්වා කල් තැබීමට ශ්‍රේෂ්ඨාධිකරණය අද තීරණය කළා.\nඑම පෙත්සම කැඳවනු ලැබුවේ බුවනෙක අලුවිහාරේ / සිසිර ද ආබෲ සහ අනිල් ගුණරත්න යන ත්‍රිපුද්ගල විනිසුරු මඩුල්ල හමුවේයි.\nඑහිදී පෙත්සම සම්බන්ධයෙන් මුලික විරෝධතාවක් ඉදිරිපත් කරමින් නීතිපතිවරයා වෙනුවෙන් පෙනී සිටි අතිරේක සොලිසිටර් ජෙනරාල් සංජය රාජරත්නම් මහතා අධිකරණයට පෙන්වා දුන්නේ පෙත්සම්කාර වාසුදේව නානායක්කාර මහතා සත්‍ය කරුණු වසන් කරමින් එම පෙත්සම අධිකරණයට ඉදිරිපත් කර ඇති බවයි.\nඑම වරාය හා ඉඩම් බදු ගිවිසුම් මත චීන සමාගම්වලට ලබාදීම සම්බන්ධයෙන් වු ක්‍රියාවලියේ පළමු හා දෙවන අධියර පසුගිය රජය සමයේදී ආරම්භ කළ බව ද එහිදී අධිකරණයට පෙන්වා දුන් අතිරේක සොලිසිටර් ජෙනරාල්වරයා කියාසිටියේ එවකට පැවති රජයේ කැබිනට් ඇමතිවරයයෙකු ලෙස පෙත්සම්කරු ද එම ක්‍රියාදාමය අනුමත කර ඇති බවයි.\nඑම කරුණු සිය පෙත්සම මගින් සගවා ඇති පෙත්සම්කරු මෙතෙක් අවසන් නොකළ අවබෝධතා ගිවිසුමක සඳහන් කරුණු සිය පෙත්සම මගින් ශ්‍රේෂ්ඨාධිකරණයට පෙන්වා දී ඇති අතර අවසන් නොකළ බදු ගිවිසුමක අඩංගු  කරුණු අභියෝගයට ලක් කිරීමේ හැකියාවක් පෙත්සම් කරුට නොමැති බව ද එහිදී අතිරේක සොලිසිටර් ජෙනරාල්වරයා පෙන්වා දුන්නා.\nඑබැවින් එම පෙත්සම නිශ්ප‍්‍භ කරන ලෙස ද හෙතෙම අධිකරණයෙන් ඉල්ලා සිටියා.\nඑම කරුණු සලකා බැලීමෙන් අනතුරුවයි පෙත්සම වැඩිදුර සලකා බැලීම ලබන 29 වනදා දක්වා කල් තැබුනේ.",
       "URL": "https://www.hirunews.lk/160447/මන්ත්‍රී-වාසුගේ-පෙත්සමක්-සලකා-බැලීම-29-දක්වා-කල්-යයි",
       "Category": "Local News",
       "Parent URL": "https://www.hirunews.lk/local-news.php?pageID=4537"
}