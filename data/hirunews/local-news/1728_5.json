{
       "Source": "hirunews",
       "Timestamp": "Friday, 27 August 2021 - 10:13",
       "Headline": "ඩෙල්ටා සමග එන හෘදයාබාධ මාරයා පිළිබඳ විශේෂඥ වෛද්‍ය ගෝඨාභය රණසිංහගෙන් අනතුරු ඇඟවීමක්",
       "News Content": "කෝවිඩ් ඩෙල්ටා වෛරසය වැළඳුනහොත් කිසිදු පූර්ව ලක්ෂණයක් නො පෙන්වා ම හෘදයාබාධ ඇති වීමේ දැඩි අවදානමක් ඇති බව කොළඹ ජාතික රෝහලේ හෘද චිකිත්සක ඒකකයේ විශේෂඥ වෛද්‍ය ගෝඨාභය රණසිංහ පවසනවා.\nවෛද්‍යවරයා කියා සිටින්නේ මෙය අතිශයින් බරපතල තත්ත්වයක් බවයි.\nපසුගිය සති කිහිපය තුළ දී එලෙස හඳුනාගත් රෝගීන් විස්සකට වැඩි සංඛ්‍යාවක් සඳහා හදිසි ශල්‍යකර්ම සිදු කිරීමට සිදු වූ බවයි විශේෂඥ වෛද්‍යවරයා වැඩිදුරටත් පවසන්නේ.\nමේ අවදානම හේතුවෙන් යම් අයෙකුට හෘදයාබාධයක මූලික ලක්ෂණ පෙන්නුම් කළහොත් වහා ම වෛද්‍ය ප්‍රතිකාර සඳහා රෝහල්ගත වීම වඩාත් නුවණැති ක්‍රියාවක් බවයි, විශේෂඥ වෛද්‍ය ගෝඨාභය රණසිංහ පවසන්නේ.\nකෙසේ වෙතත් කොවිඩ් පළමු සහ දෙවැනි රැලිවල දී එවැනි රෝගීන් දක්නට නො ලැබුණු බව කී වෛද්‍ය ගෝඨාභය රණසිංහ පවසන්නේ තුන්වැනි රැල්ලේ දී මතු වූ ඩෙල්ටා ප්‍රභේදය හේතුවෙන් මෙම තත්ත්වය දක්නට ලැබෙන බවයි.\nමෙලෙස හෘදයාබාධයට ලක් වී රෝහල් ගත වන බොහෝ දෙනෙකු අඩුවයස්වල පසුවන්නන් බව කී වෛද්‍යවරයා ඔවුන් හෘදයාබාධවලට හේතුවන අධික රුධිර පීඩනය, කොලෙස්ටරෝල්, දියවැඩියා වැනි රෝග නොමැති අය බවත් කියා සිටියා.",
       "URL": "https://www.hirunews.lk/280704/ඩෙල්ටා-සමග-එන-හෘදයාබාධ-මාරයා-පිළිබඳ-විශේෂඥ-වෛද්‍ය-ගෝඨාභය-රණසිංහගෙන්-අනතුරු-ඇඟවීමක්",
       "Category": "Local News",
       "Parent URL": "https://www.hirunews.lk/local-news.php?pageID=1728"
}