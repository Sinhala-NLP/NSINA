{
       "Source": "hirunews",
       "Timestamp": "Tuesday, 07 February 2023 - 11:25",
       "Headline": "බදු ප්‍රතිපත්ති ක්‍රියාවට නැංවීමට ඒකාබද්ධ වැඩපිළිවෙලක් (ඡායාරූප)",
       "News Content": "රාජ්‍ය පරිපාලන නිලධාරින්ගේ සංගමය, මුදල් රාජ්‍ය අමාත්‍ය ශෙහාන් සේමසිංහ සමග විශේෂ සාකච්ඡාවක් පවත්වා තිබෙනවා.\nඑහිදී අමාත්‍යවරයා පවසා සිටියේ, රට ආර්ථික වශයෙන් අර්බුදකාරී තත්ත්වයක පවතින මේ අවස්ථාවේ දී හුදෙකලා තීන්දු ගැනීම අහිතකර බවයි.\nවිශේෂයෙන්ම ජාත්‍යන්තර මූල්‍ය අරමුදල සහ ණය හිමි රටවල යෝජනාවන්ට අභියෝගයක් නොවන පරිදි තීන්දු තීරණ ගත යුතු බව ඔහු පෙන්වා දුන්නා.\nජනප්‍රිය තීන්දු ගැනීම වෙනුවට රටේ ඉදිරිය ගැන සිතා වැදගත් තීන්දු ගැනීම මේ අවස්ථාවේ රජයේ වගකීම බව පෙන්වා දුන් අමාත්‍යවරයා කියා සිටියේ මැතිවරණ වේදිකාව තුළ ඇතැමුන් රටේ අර්බුද විහිළුවකට ගෙන තිබීම කණගාටුවට කරුණක් බවයි.\nපවතින ආර්ථික අර්බුදය විසඳීම සඳහා කිසියම් පාර්ශ්වයක් වැඩපිළිවෙළක් ඉදිරිපත් කරන්නේ නම් ඔවුන්ට රජය හෝ පරිපාලය භාර දීමට සූදානම් බවයි අමාත්‍යවරයා වැඩිදුරටත් පෙන්වා දුන්නේ.\nඑමෙන්ම බදු ගෙවීම පැහැර හැර ඇති බදු දැලට හසු කර ගත නොහැකි පිරිස හඳුනා ගැනීම සඳහා ප්‍රාදේශීය පරිපාලන ඒකක සහ දේශීය ආදායම් දෙපාර්තමේන්තුව අතර සම්බන්ධීකරණය නිර්මාණය කළ යුතු බව එහිදී පැවසූ රාජ්‍ය පරිපාලන නිලධාරින්ගේ සංගමය ද ඊට සිය සහයෝගය ලබා දෙන බවයි පැවසුවේ.",
       "URL": "https://www.hirunews.lk/326871/බදු-ප්‍රතිපත්ති-ක්‍රියාවට-නැංවීමට-ඒකාබද්ධ-වැඩපිළිවෙලක්-ඡායාරූප",
       "Category": "Local News",
       "Parent URL": "https://www.hirunews.lk/local-news.php?pageID=552"
}