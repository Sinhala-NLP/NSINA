{
       "Source": "hirunews",
       "Timestamp": "Tuesday, 17 August 2021 - 17:30",
       "Headline": "හුමාලය ඇල්ලීමට ගිය කොරෝනා ආසාදිත දැරියක් පිළිස්සීමෙන් රෝහලට",
       "News Content": "කොරෝනා ආසාදිතව නිවසේ ප්‍රතිකාර ලබමින් සිටි දස හැවිරිදි  දැරියක්  හුමාළය ඇල්ලීම සඳහා ගිය අවස්ථාවේ  උණු ජලය සිරුරට වැටී පිළිස්සීමෙන් රෝහල් ගතකිරීමේ පුවතක් ආණමඩුව - මැරුංගොඩ ප්‍රදේශයෙන් වාර්තා වුණා.\nකෙසේ වෙතත් රෝහල් ගත කෙරුණු දැරියගේ තත්වය බරපතල නොවන බවයි ආණමඩුව රෝහලේ ප්‍රකාශකයෙකු හිරු ප්‍රවෘත්ති අංශයට කියා සිටියේ.\nඑමෙන්ම කටුනායක - ආඩිඅම්බලම ප්‍රදේශයේ අවුරුදු 38ක් වයසැති චීන ජාතික කාන්තාවක් කොරෝනා ආසාදිතව මීගමුව මහ රෝහලේ ප්‍රතිකාර ලබමින් සිටියදී මියගොස් තිබෙනවා.\nපෙරේදා ඇය උණ රෝගී තත්ත්වයක් හේතුවෙන් මීගමුව මහ රෝහලට ඇතුළත් කර ඇති අතර ඊයේ ඇය මියගොස් ඇති බවයි පොලිසිය සඳහන් කළේ.\nමේ අතර එක්සත් ජාතික පක්ෂයේ පෑලියගොඩ නාගරික මන්ත්‍රී කාවින්ද රණතුංග ද කොරෝනා ආසාදනය වීමෙන් ජීවිතක්ෂයට පත්වී තිබෙනවා.\nකෙසේ වෙතත් මන්ත්‍රිවරයාගේ අවසන් කටයුතු සිදුවූ පෑලියගොඩ පොදු සුසාන භූමියට අද දිනයේ විශාල ජනතාවක් පැමිණ සිටි බවයි අප වාර්තාකරු කියා සිටියේ.",
       "URL": "https://www.hirunews.lk/279948/හුමාලය-ඇල්ලීමට-ගිය-කොරෝනා-ආසාදිත-දැරියක්-පිළිස්සීමෙන්-රෝහලට",
       "Category": "Local News",
       "Parent URL": "https://www.hirunews.lk/local-news.php?pageID=1747"
}