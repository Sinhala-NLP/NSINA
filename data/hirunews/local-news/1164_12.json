{
       "Source": "hirunews",
       "Timestamp": "Monday, 16 May 2022 - 18:37",
       "Headline": "අග්‍රාමාත්‍ය රනිල් වික්‍රමසිංහගේ විශේෂ ප්‍රකාශය (සජීවී විකාශය)",
       "News Content": "තමන් අග්‍රාමාත්‍ය ධූරය භාරගනු ලැබුවේ ජනාධිපතිවරයා කරනු ලැබූ ඉල්ලීමකට අනුව බව අග්‍රාමාත්‍ය රනිල් වික්‍රමසිංහ ප්‍රකාශ කළා.\nකෙසේ වෙතත් රටේ පවතින ගැටලුවලට පිළිතුරු සෙවීම සඳහා සියලුම පක්ෂවල සහභාගීත්වයෙන් ජාතික සභාවක් හෝ දේශපාලන මණ්ඩලයක් වහා ස්ථාපිත කළ යුතු බවයි අද පස්වරුවේ විශේෂ ප්‍රකාශයක් කරමින් අග්‍රාමාත්‍යවරයා කියා සිටියේ.\nඩීසල් නෞකාවක් ඊයේ මෙරටට පැමිණිය ද පෙට්‍රල් සංචිත පවතින්නේ දිනකට පමණක් බව පෙන්වා දුන් අග්‍රාමාත්‍යවරයා, ඩොලර් සොයා ගැනීමට නොහැකි වීම නිසා දින 40 ක සිට මුහුදේ පවතින පෙට්‍රල්, බොරතෙල්, දැවි තෙල් නෞකාවලට මුදල් ගෙවීම සඳහා විවෘත වෙළඳපොලෙන් ඩොලර් මිලදී ගැනීමට කටයුතු කරන බවයි සඳහන් කළේ.\n2020 / 2022 ක වසර සඳහා ඉදිරිපත් කළ සංවර්ධන අයවැය වෙනුවට නව අයවැයක් ඉදිරිපත් කරන බව පැවසූ අග්‍රාමාත්‍යවරයා, එය සහන අයවැයක් වනු ඇතැයි පෙන්වා දුන්නා.\nඑසේම, දැඩි ලෙස අලාභ ලබා ඇති ශ්‍රී ලංකන් ගුවන් සමාගම පෞද්ගලීකරණය කිරීම සඳහා යෝජනා කරන බවයි අග්‍රාමාත්‍යවරයා කියා සිටියේ.\nමේ අතර, අත්‍යවශ්‍ය ඖෂධ 14ක් හිඟව පැවතීම කණගාටුවට කරුණක් බවත් මෙරට මුහුදු සීමාවේ නවතා ඇති ඉන්ධන නෞකා සඳහා මුදල් ගෙවීමට විවෘත වෙළඳපොලෙන් ඩොලර් ලබා ගැනීමට කටයුතු කරන බවත් අගමැතිවරයා පවසනවා.\nසම්පූර්ණ ප්‍රකාශය මෙතැනින්",
       "URL": "https://www.hirunews.lk/304520/අග්‍රාමාත්‍ය-රනිල්-වික්‍රමසිංහගේ-විශේෂ-ප්‍රකාශය-සජීවී-විකාශය",
       "Category": "Local News",
       "Parent URL": "https://www.hirunews.lk/local-news.php?pageID=1164"
}