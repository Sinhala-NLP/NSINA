{
       "Source": "hirunews",
       "Timestamp": "Saturday, 08 July 2023 - 18:59",
       "Headline": "වෛද්‍යවරයෙකුට පිහියක් පෙන්වා තර්ජනය කළ එස්.ටී.එෆ්. හිටපු පොලිස් පරීක්ෂකවරයෙකු අත්අඩංගුවට",
       "News Content": "කුරුණෑගල - දෙල්විට ප්‍රාදේශීය රෝහලේ වෛද්‍යවරයෙකුට පිහියක් පෙන්වා තර්ජනය කළ විශේෂ කාර්ය බලකායේ හිටපු පොලිස් පරීක්ෂකවරයෙකු අත්අඩංගුවට ගෙන තිබෙනවා.\nදෙල්විට පොලීසිය සඳහන් කළේ සැකකරු තම නිවසට යාබදව ඇති රෝහලට බීමතින් පැමිණ මෙම තර්ජනය සිදු කර ඇති බවයි.\nඑම අවස්ථාවේදී සේවයේ නියුතුව සිටි රෝහල් සේවකයින් සිද්ධිය සම්බන්ධයෙන් දෙල්විට පොලිසියට පැමිණිලි කිරීමෙන් අනතුරුව සැකකරු මෙලෙස අත්අඩංගුවට ගෙන තිබුණා.\nඔහු දෙල්විට ප්‍රදේශයේ පදිංචි 60 හැවිරිදි පොලිස් විශේෂ කාර්ය බලකායේ හිටපු පොලිස් පරීක්ෂකවරයෙක්.\nඑමෙන්ම, රත්මලාන දුම්රියපොළේ රැදී සිටි උපපොලිස් පරීක්ෂකවරයෙකුගේ රන් භාණ්ඩ හා මුදල් කොල්ල කෑ පිරිසක් සොයා ගල්කිස්ස පොලීසිය විමර්ශණයක් ආරම්භ කර තිබෙනවා.\nඊයේ පස්වරුවේ දුම්රියක් එන තුරු දුම්රියපොළේ අසුන් ගෙන සිටියදී පොලිස් පරීක්ෂකවරයාට නින්ද ගොස් ඇති අතර එම අවස්ථාවේදී සිය භාණ්ඩ සොරා ගෙන ඇති බව උප පොලිස් පරීක්ෂකවරයා ගල්කිස්ස පොලීසිය වෙත පැමිණිලි කර තිබුණා.\nමේ අතර, පොලිසි නිලධාරීන්ට කඩුවකින් පහර දී තුවාල සිදු කළ පුද්ගලයෙකු මැදවච්චිය පොලීසිය විසින් අත්අඩංගුවට ගෙන තිබෙනවා.\n11 හැවිරිදි දරුවෙකුට පහර දීමක් සිදු කර ඇති බවට ලද පැමිණිල්ලක් විමර්ශණය කිරීමට මැදවච්චිය - ගල්ලෑල්ලේගම ප්‍රදේශයට ඊයේ පස්වරුවේ පොලිස් නිලධාරීන් ගිය අවස්ථාවේදී සැකකරු විසින් මෙම පහරදීම සිදු කර තිබුණා.",
       "URL": "https://www.hirunews.lk/340512/වෛද්‍යවරයෙකුට-පිහියක්-පෙන්වා-තර්ජනය-කළ-එස්-ටී-එෆ්-හිටපු-පොලිස්-පරීක්ෂකවරයෙකු-අත්අඩංගුවට",
       "Category": "Local News",
       "Parent URL": "https://www.hirunews.lk/local-news.php?pageID=202"
}