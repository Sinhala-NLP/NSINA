{
       "Source": "hirunews",
       "Timestamp": "Wednesday, 20 January 2021 - 15:07",
       "Headline": "ETI අධ්‍යක්ෂවරුන්ගෙන් අපේක්ෂිත ඇප අයදුම්පත්‍රයක්",
       "News Content": "තමන්ව අත්අඩංගුවට ගැනීම වළක්වන ලෙස ඉල්ලා ස්වර්ණමහල් ෆයිනෑන්ෂල් සර්විසස් සමාගමේ හිටපු අධ්‍යක්ෂවරුන් වන නාලක එදිරිසිංහ, ජීවක එදිරිසිංහ, අසංක එදිරිසිංහ සහ දීපා එදිරිසිංහ අද කොළඹ ප්‍රධාන මහේස්ත්‍රාත් අධිකරණය හමුවේ අපේක්ෂිත ඇප අයදුම්පත්‍රයක් ගොනු කරනු ලැබුවා.\nමෙහිදී ප්‍රධාන මහේස්ත්‍රාත් මොහොමඩ් මිහාල් හමුවේ සැකකරුවන් වෙනුවෙන් පෙනී සිටින නීතීඥයා දැනුම් දුන්නේ ස්වර්ණමහල් ෆයිනෑන්ෂල් සර්විසස් සමාගමේ මුදල් අක්‍රමිකතාවක් සම්බන්ධයෙන් අපරාධ පරීක්ෂණ දෙපාර්තමේන්තුව තම සේවාදායකයින් අත්අඩංගුවට ගැනීමේ උත්සාහයක නිරතවන බවයි.\nඒ අනුව එය වළක්වාලමින් මෙම අපේක්ෂිත ඇප අයදුම්පත්‍රය ඉදිරිපත් කළ බවද ඔහු අධිකරණයට සඳහන් කළා.\nකෙසේ වෙතත් ස්වර්ණමහල් ෆයිනෑන්ෂල් සර්විසස් සමාගම පිහිටා ඇත්තේ තම අධිකරණ බල ප්‍රදේශයේ ද යන්න තහවුරු කිරීම සඳහා ඊට අදාළ තොරතුරු හෙට දිනයේ අධිකරණයට ඉදිරිපත් කරන ලෙසයි කොළඹ ප්‍රධාන මහේස්ත්‍රාත්වරයා දැනුම්  දුන්නේ.\nමේ අතර ද ෆිනෑන්ස් සමාගමේ මුදල් තැන්පත් කර අගතියට පත්වූ පිරිසක් අද කොළඹ ඩුප්ලිකේෂන් පාරේ පිහිටි එම ආයතනය ඉදිරිපිට විරෝධතාවක නිරතවුණා.\nඑමෙන්ම සිය තැන්පත්වලට සිදුවූයේ කුමක් ද යන්න සම්බන්ධයෙන් විමසීමට අගතියට පත්  තවත් ද ෆිනෑන්ස් තැන්පත්කරුවන් පිරිසක් මහබැංකු පරිශ්‍රය වෙත අද පෙරවරුවේ පැමිණියා. පස්වරුව දක්වා එහි රැදී සිටිය ද කිසිදු ප්‍රතිචාරයක් නොලැබුණු බවයි ඔවුන් සඳහන් කළේ.",
       "URL": "https://www.hirunews.lk/260229/eti-අධ්‍යක්ෂවරුන්ගෙන්-අපේක්ෂිත-ඇප-අයදුම්පත්‍රයක්",
       "Category": "Local News",
       "Parent URL": "https://www.hirunews.lk/local-news.php?pageID=2200"
}