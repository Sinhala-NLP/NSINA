{
       "Source": "hirunews",
       "Timestamp": "Sunday, 24 February 2019 - 7:01",
       "Headline": "ශ්‍රී ලංකා කණ්ඩායමට ජනපතිගෙන් සුබපැතුම්",
       "News Content": "දකුණු අප්‍රිකාවට එරෙහිව එරටදීම තරග 2 ට බින්දුවක් ලෙසට පූර්ණ ටෙස්ට් තරගාවලි ජයග්‍රහණයක් ලැබූ ශ්‍රී ලංකා ක්‍රිකට් කණ්ඩායමට ජනාධිපති මෛත්‍රීපාල සිරිසේන සුබපැතුම් එක්කර තිබෙනවා.\nටෙස්ට් ක්‍රිකට් ඉතිහාසයේ නව පරිච්ඡේදයක් සනිටුහන් කරමින් තැබූ මෙම සුවිශේෂී සලකුණ පිළිබඳ ශ්‍රී ලංකා කණ්ඩායමේ වත්මන් නායක දිමුත් කරුණාරත්න ඇතුලු සාමාජිකයන්ට ජනාධිපතිවරයා සිය ස්තුතිය පළ කරන බවයි නිවේදනයක් නිකුත් කරමින් ජනාධිපති මාධ්‍ය අංශය කියාසිටියේ.\nඑමෙන්ම නව ජවයකින් ඉදිරියට යමින් මාතෘ භූමිය වෙනුවෙන් තවත් මෙවන් සුවිශේෂී ජයග්‍රහණ ලබා ගැනීමට ශක්තිය ධෛර්යය සහ වාසනාව ලැබේවායි ද ජනාධිපති මෛත්‍රීපාල සිරිසේන මහතා ආශීර්වාද කර තිබෙනවා.\nශ්‍රී ලංකාව ඊයේ දකුණු අප්‍රිකාවට එරෙහි තරගාවලි ජයග්‍රහණය ලබාගත්තේ එවැනි දක්ෂතාවක් දැක්වූ පළමු ආසියාතික රට බවට පත් වෙමින්.\nමේ අතර ශ්‍රී ලංකා කණ්ඩායමේ හිටපු ප්‍රවීණයන් කිහිප දෙනෙකු ද කණ්ඩායමේ ජයග්‍රහණය පිළිබඳ සුබ පැතුම් එක්කර තිබෙනවා.\nසිය ට්විටර් ගිණුම් ඔස්සේ සටහන්  තබමින් රංගන හේරත්, රසල් ආනල්ඩ්, මහේල ජයවර්ධන කුමාර් සංගක්කාර මෙන්ම චමින්ද වාස් ද ශ්‍රී ලංකා කණ්ඩායමට සුබ පැතුම් එක් කළා.\nඇතමුන් එහිදී කියා සිටියේ දිමුත් නැවතත් ශ්‍රී ලංකා පිලේ කණ්ඩායම් හැඟීම ඇති කිරීමට සමත්වී ඇති බවයි.\nජාත්‍යන්තර මාධ්‍ය මෙහිදී ශ්‍රී ලංකා කණ්ඩායම අදහාගත නොහැකි විශ්මය ජනක ක්‍රිකට් කණ්ඩායමක් ලෙස හඳුන්වනු ලැබුවා.",
       "URL": "https://www.hirunews.lk/211061/ශ්‍රී-ලංකා-කණ්ඩායමට-ජනපතිගෙන්-සුබපැතුම්",
       "Category": "Local News",
       "Parent URL": "https://www.hirunews.lk/local-news.php?pageID=3486"
}