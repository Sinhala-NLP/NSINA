{
       "Source": "hirunews",
       "Timestamp": "Sunday, 15 April 2018 - 9:02",
       "Headline": "ජනපති අද ලන්ඩනයට",
       "News Content": "එක්සත් රාජධානියේදී ආරම්භ වීමට නියමිත පොදු රාජ්‍ය මණ්ඩලීය රාජ්‍ය නායකයින්ගේ රැස්වීමට සහභාගි වීම සදහා ජනාධිපති මෛත්‍රීපාල සිරිසේන අද දිවයිනෙන් පිටත්ව යාමට නියමිතයි.\nහෙට සිට ලබන 20 වනදා දක්වා පැවැත්වෙන පොදු රාජ්‍ය මණ්ඩලීය රාජ්‍ය නායක රැස්වීමට එහි සාමාජික රටවල් 53 ක රාජ්‍ය නායකයින් සමග ජනාධිපති මෛත්‍රීපාල සිරිසේන ද සහභාගිවනු ඇති.\nඊට විදේශ කටයුතු අමාත්‍ය තිලක් මාරපන ද එක්වන බවයි විදේශ කටයුතු අමාත්‍යාංශය සදහන් කළේ.\nපොදු රාජ්‍ය මණ්ඩලීය රටවල් පොදුවේ මුහුණපා සිටින අභියෝග පිළිබදව සහ තරුණ කොටස් ඇතුලූව සෑම පුරවැසියෙකු වෙනුවෙන්ම, වඩා යහපත් අනාගතයක් නිර්මාණය කිරීම යන කරුණු පිළිබදව සලකා බැලෙන අවස්ථාවක් ලෙස මෙම රාජ්‍ය නායක රැස්වීම් හදුන්වාදිය හැකියි.\nමෙවර පොදු රාජ්‍ය මණ්ඩලීය රාජ්‍ය නායක රැස්වීම ලන්ඩන් නුවරදී පැවැත්වෙන්නේ පොදු අනාගතයක් උදෙසා යන තේමාව යටතේයි. මෙහිදී අනෙක් ස්වාධීන සාමාජික රාජ්‍ය සමග පවතින සහයෝගිතාව පුුළුල් කිරීමට ද කටයුතු කෙරෙනු ඇති.\nජනාධිපති මෛත්‍රීපාල සිරිසේන එළඹෙන 19 වනදා රාජ්‍ය නායකයින්ගේ රැස්වීමට සහභාගි වන අතර 18 වනදා පොදු රාජ්‍ය මණ්ඩල ව්‍යාපාරික සංසදයේ ප්‍රධාන දේශකයා ලෙස එක්වීමට නියමිතයි.",
       "URL": "https://www.hirunews.lk/188414/ජනපති-අද-ලන්ඩනයට",
       "Category": "Local News",
       "Parent URL": "https://www.hirunews.lk/local-news.php?pageID=3990"
}