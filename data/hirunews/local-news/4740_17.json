{
       "Source": "hirunews",
       "Timestamp": "Saturday, 24 December 2016 - 7:27",
       "Headline": "නඩරාජා රවිරාජ් ඝාතනයේ සියලු සැකකරුවන් නිදොස් කොට නිදහස්",
       "News Content": "දෙමළ ජාතික සන්ධාන යාපන දිස්ත්‍රික් හිටපු පාර්ලිමේන්තු මන්ත්‍රී නඩරාජා රවිරාජ් ඝාතනයේ සියලුම සැකකරුවන් නිදොස් කොට නිදහස් කිරීමට කොළඹ මහාධිකරණය ඊයේ තීන්දු කළා.\nජූරි සභාවක් මගින් මෙම නඩුවේ විනිශ්චය ලබාදුන් අතර, එය ඊයේ මැදියම් රැයේ දී ප්‍රකාශයට පත් කරනු ලැබුවේ මහාධිකරණ විනිසුරු මනිලාල් වෛද්‍යතිලක විසින්.\nසාධාරණ සැකයකින් තොරව මෙම සැකකරුවන්ට එරෙහි චෝදනා ඔප්පු කිරීමට නොහැකි වී ඇති බවයි අධිකරණයේ තීන්දුව වූයේ.\nමෙම නඩුවේ සැකකරුවන් 4 දෙනෙකු අධිකරණයට ඉදිරිපත් කෙරුණු අතර, එක් සැකකරුවෙකු පළා ගොස් සිටි බැවින් අධිකරණයට ඉදිරිපත් කෙරුණේ නැහැ.\n2006 වසරේ නාරාහේන්පිට ප්‍රදේශයේදී හිටපු පාර්ලිමේන්තු මන්ත්‍රී නඩරාජා රවිරාජ් සහ ඔහුගේ රියදුරා වෙඩි තබා ඝාතනය කිරීම ඇතුළු චෝදනා 04ක් යටතේ මෙම සැකකරුවන්ට එරෙහිව නඩු පවරා තිබුණා.\nසිද්ධිය සම්බන්ධයෙන් අත්අඩංගුවට ගැනුණු එක් සැකකරුවෙකු රජයේ පාර්ශවයේ සාක්ෂිකරුවෙකු බවට පත්වූ අතර, කරුණා පාර්ශවයට මෙම ඝාතනය සම්බන්ධයෙන් චෝදනා එල්ල වී තිබුණා.\nහිටපු පාර්ලිමේන්තු මන්ත්‍රී නඩරාජා රවිරාජ් සහ ඔහුගේ ආරක්ෂකයා ඝාතනය කර ඇත්තේ ගිරිතලේ හමුදා කඳවුරෙන් කරුණා පාර්ශවයට ලබාදුන් ගිනි අවියකින් බව නියෝජ්‍ය සොලිසිටර් ජනරාල්වරයා අධිකරණයේදී ප්‍රකාශ කරනු ලැබුවා.\nකෙසේ නමුත්, සියලු සැකකරුවන් නිදොස් කොට නිදහස් කිරීමටයි කොළඹ මහාධිකරණය ඊයේ තීන්දු කළේ.",
       "URL": "https://www.hirunews.lk/150450/නඩරාජා-රවිරාජ්-ඝාතනයේ-සියලු-සැකකරුවන්-නිදොස්-කොට-නිදහස්",
       "Category": "Local News",
       "Parent URL": "https://www.hirunews.lk/local-news.php?pageID=4740"
}