{
       "Source": "hirunews",
       "Timestamp": "Monday, 02 November 2020 - 14:32",
       "Headline": "විදෙස්ගතව සිටින ශ්‍රී ලාංකිකයන්ගේ ඉඩම් කොල්ලකන කණ්ඩායම ගැන විමර්ශනයක් (වීඩියෝ)",
       "News Content": "විදේශගත ශ්‍රී ලාංකිකයන්ගේ ඉඩම් බලහත්කාරයෙන් අත්පත් කරගෙන ව්‍යාජ ඔප්පු සකසා  අලෙවි කරන බවට සමාජ මාධ්‍යයේ මේ දිනවල සැරිසරන වීඩියෝව සම්බන්ධයෙන් විමර්ශනයක් සිදුකරන ලෙස නීතිපතිවරයා වැඩබලන පොලිස්පතිවරයාට නියෝග කර තිබෙනවා.\nලිපියක් යොමු කරමින් ඔහු වැඩබලන පොලිස්පතිවරයාට දැනුම්දී ඇත්තේ අදාළ දර්ශන නැරඹීමේදී ඩෙක්ස්ටර් අජිත් බාලසූරිය නැමති පුද්ගලයෙකු විසින් හම්බන්තොට නගරාධිපති එරාජ් රවීන්ද්‍ර ප්‍රනාන්දු හට එම ව්‍යාජ ඔප්පු සාදා දෙන බවට හෙළිදරව් වී ඇති බවයි.\nඉඩම්වලට ඇතුලුවීම සඳහා හම්බන්තොට නගරාධිපතිවරයා ඔහු විසින් ලියාපදිංචි කර ඇති සිය පෞද්ගලික ආරක්ෂක සේවය යොදවා ඇති බවත්, එලෙස පිරිසක් නුගේගොඩ ප්‍රදේශයේ ඉඩමකට බලහත්කාරයෙන් ඇතුලුවී  ඇති බවත්, අදාළ ලිපියේ දක්වා තිබෙනවා.\nඑහි වැඩිදුරටත් දැක්වෙන්නේ සනිත් සංජීව වීරරත්න සහ මොහොමඩ් මසාහිර් මොහොමඩ් නසීර්දීන් නැමති පුද්ගලයින්ද ඊට සම්බන්ධ බවට හෙළිවී ඇති බවයි.\nඒ අනුව මෙම කරුණු නිර්ව්‍යාජද යන්න සෙවීම සඳහා අපරාධ පරීක්ෂණ දෙපාර්තමේන්තුව හරහා විමර්ශනයක් සිදුකරන ලෙසයි නීතිපතිවරයා වැඩබලන පොලිස්පතිවරයාට උපදෙස් ලබාදී ඇත්තේ.\nඑහි ප්‍රගතිය සතියක් ඇතුළත තමන් වෙත දැනුම් දෙන ලෙසද නීතිපතිවරයා නියෝග කර තිබෙනවා.",
       "URL": "https://www.hirunews.lk/253856/විදෙස්ගතව-සිටින-ශ්‍රී-ලාංකිකයන්ගේ-ඉඩම්-කොල්ලකන-කණ්ඩායම-ගැන-විමර්ශනයක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2355"
}