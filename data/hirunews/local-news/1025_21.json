{
       "Source": "hirunews",
       "Timestamp": "Tuesday, 12 July 2022 - 20:07",
       "Headline": "මැදුරු බලන්න කොළඹ අදත් දිගු පෝලිම් (වීඩියෝ)",
       "News Content": "ජනාධිපතිවරයා ඉල්ලා අස්වීමත් සමඟ අරගලකරුවන්ගේ ග්‍රහණයේ පවතින කොටුව ජනාධිපති මන්දිරය, ජනාධිපති ලේකම් කාර්යාලය සහ අරලියගහ මන්දිරය වැනි ජාතික සම්පත් ආරක්ෂක අංශ වෙත නිදහස් කළ යුතු බව ආචාර්ය පුජ්‍ය ඕමල්පේ සෝභිත හිමියන් ප්‍රකාශ කළා.\nඒ, අද පෙරවරුවේ මහජන සභාව සංවිධානය කර තිබු මාධ්‍ය හමුවකට එක්වෙමින්.\nජනාධිපතිවරයාට ඉල්ලා අස්වන ලෙස බලකරමින් සහ ආණ්ඩුවට විරෝධය පළ කරමින් පසුගිය 09 වනදා දිවයිනේ නන්දෙසින් පැමිණි ජනතාව, ගාලුමුවදොර අරගලකරුවන් සමඟ එක්ව ජනාධිපති මන්දිරය මෙන්ම ජනාධිපති ලේකම් කාර්යාලය සහ අරලියගහ මන්දිරයට ඇතුලු වුණා.\nඊට පසුදින සිට එම ස්ථාන නැරඹීම සදහා විශාල වශයෙන් ජනතාව මේ වන විටත් පැමිණෙමින් සිටින බවයි අප වාර්තාකරුවන් සඳහන් කළේ.\nමේ වනවිට කොළඹ - කොටුව අවට මාර්ගවල දිගු පෝලිම් දක්නට ලැබෙනවා.\nකෙසේ වෙතත්, පසුගිය 09 වනදා ඇතිවු අරගලකාරි තත්ත්වයෙන් පසු ජනාධිපති මන්දිරයට සිදුවු හානිය විමර්ශනය කිරීමට පුරා විද්‍යා දෙපාර්තමේන්තුවේ නිලධාරීන් කණ්ඩායමක් අද පෙරවරුවේ එම පරිශ්‍රයට පැමිණියා.\nඅදාල විමර්ශනයන් සිදුකිරීමට අවශ්‍ය සියලු සහායන් පුරා විද්‍යා දෙපාර්තමේන්තුවට ලබා දෙන බවයි එහිදි මාධ්‍ය වෙත අදහස් දක්වවමින් ගාලුමුවදොර අරගලකරුවන් වෙනුවෙන් අදහස් දැක්වු ලහිරු වීරසේකර සදහන් කළේ.\nකෙසේ වෙතත්, කොටුව ජනාධිපති මන්දිරය නිරීක්ෂණය කිරීමෙන් අනතුරුව පුරාවිද්‍යා අධ්‍යක්ෂ ජනරාල් අනුර මනතුංග නිවේදනයක් නිකුත් කරමින් පෙන්වා දෙන්නේ කොළඹ ජනාධිපති මන්දිරය ඇතුළු පුරාවිද්‍යා ස්මාරකවලට හානි සිදුව ඇති බවයි.\nඑම ස්ථානවල තිබු පෞරාණික සහ සංස්කෘතික වස්තුන්ට තවදුරටත් හානිවීම හෝ අස්ථාන ගත වීම වලක්වා ගැනීම සම්බන්ධයෙන් විශේෂ අවධානය යොමු වු බවයි අධ්‍යක්ෂ ජනරාල්වරයා සඳහන් කරන්නේ.\nමහජන දේපළ සහ ජාතික උරුමයන් වන ස්මාරක සහ පුරාවස්තුන්ට හානි සිදු කිරීම හෝ සොරකම් කිරීමෙන් වළකින ලෙස ඉල්ලා සිටින ඔහු එසේ කළහොත් පුරාවිද්‍යා ආඥ පනත ප්‍රකාරව නීතිමය ක්‍රියාමාර්ග ගැනීමට සිදුවන බවද අවධාරණය කරනවා.\nමේ අතර,කොටුව ජනාධිපති මන්දිරය තුළ තිබී අරගලකරුවන් විසින් සොයාගත් මුදල් පිළිබද අධිකරණයට කරුණු වාර්තා කළේ ද යන්න සම්බන්ධයෙන් විමසීම සදහා ජනතා විමුක්ති පෙරමුණේ නියෝජිතයින් පිරිසක් අද කොටුව පොලිසියට පැමිණියා.",
       "URL": "https://www.hirunews.lk/309830/මැදුරු-බලන්න-කොළඹ-අදත්-දිගු-පෝලිම්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1025"
}