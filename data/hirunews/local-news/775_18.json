{
       "Source": "hirunews",
       "Timestamp": "Thursday, 27 October 2022 - 12:11",
       "Headline": "දකුණු අප්‍රිකාවට අතිවිශිෂ්ට ජයක්",
       "News Content": "2022 20යි 20 ලෝක කුසලාන සුපිරි දොළහා වටයේ තරගයක් අද (27) පැවැත්වුණේ, දකුණු අප්‍රිකාව හා බංගලාදේශය අතර යි.\nඒ, සිඩ්නි ක්‍රීඩාංගණයේ දී.\nඑම තරගයෙන් ලකුණු 104ක විශිෂ්ට ජයග්‍රහණයක් ලබා ගැනීමට දකුණු අප්‍රිකාව සමත් වුණා.\nකාසියේ වාසිය දිනූ දකුණු අප්‍රිකානු නායක ටෙම්බා බවූමා පළමුවෙන් පන්දුවට පහර දීම තෝරා ගත්තා.\nආරම්භක පිතිකරුවන් ලෙස පිටියට පිවිසියේ, නායක ටෙම්බා බවූමා සමඟ ක්වින්ටන් ඩී කොක්.\nනායක බවූමා ලකුණු 2ක් පමණක් ලබා සිටිය දී දැවී ගියා.\nඉන් පසු ඩිකොක් සමඟ පිටියේ එක් වූ රයිලි රාසෝව් බංගලාදේශ පන්දු යවන්නන් ව වේදානාබර නරබන්නන් පිරිසක් බවට පත් කළා.\nහතරේ පහරවල් හා හයේ පහරවල් වර්ෂාවක් මධ්‍යයේ රාසෝව් සහ ඩිකොක් බංගලාදේශ පන්දු යවන්නන් ව අන්ත අසරණ කළ අතර, රාසෝව් පන්දු 56කින් සිය ශතකය සම්පූර්ණ කළා.\nඔහුගේ ඉනිම හතරේ පහර හතකින් හා හයේ පහර හතකින් අලංකාර වුණා.\nදකුණු අප්‍රිකාව සිය පන්දු වාර 20 නිමා කළේ, කඩුලු 05කට ලකුණු 205ක් ලකුණු පුවරුවේ සටහන් කරමින්.\nදකුණු අප්‍රිකානු සුපිරි පිතිකරණයට පිළිතුරු දීම සඳහා බංගලාදේශය වෙනුවෙන් පිති අතට ගත්තේ, සෞම්‍ය සර්කාර් සහ නජ්මුල් හුසේන් සන්ටෝ යි.\nනමුත් බංගලාදේශ කිසිදු පිතිකරුවෙකුට සිය පිත්ත රිසි සේ හසුරුවන්නට දකුණු අප්‍රිකානු පන්දු යවන්නන් ඉඩ ලබා දුන්නේ නෑ.\nබංගලාදේශය වෙනුවෙන් පිතිකරණයේ දී සාර්ථක වූ එක ම පිතිකරුවා වූ ලිටන් ඩාස් ලකුණු 34ක් ලබා ගත්තේ පන්දු 31කට මුහුණ දෙමින්.\nත්ම්බ්‍රේස් ශම්සි සහ එන්‍රිච් නොකියා අතර කඩුලු තුන බැගින් බෙදී ගියා.",
       "URL": "https://www.hirunews.lk/318942/දකුණු-අප්‍රිකාවට-අතිවිශිෂ්ට-ජයක්",
       "Category": "Local News",
       "Parent URL": "https://www.hirunews.lk/local-news.php?pageID=775"
}