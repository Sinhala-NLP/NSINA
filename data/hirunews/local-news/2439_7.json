{
       "Source": "hirunews",
       "Timestamp": "Monday, 21 September 2020 - 19:13",
       "Headline": "පොලිස් නිලධාරින්ගේ සහ මහජනතාවගේ ගැටලු විසදන්න \"පොලිස් මහජන දිනයක්''(වීඩියෝ)",
       "News Content": "පොලිස් සේවයේ නිරත වූ සියලුම නිලධාරින්ගේ ගැටලු සහ පොලීසිය සම්බන්ධයෙන් මහජනතාව ඉදිරිපත් කරන ගැටලු පිලිබඳව සොයා බලා විසඳුම් ලබාදීමේ අරමුණින් පොලිස් මහජන දිනයක් සංවිධානය කෙරෙනවා.\nඑය ලබන 25 වනදා බත්තරමුල්ල - සුහුරුපායේ පිහිටි අභ්‍යන්තර ආරක්ෂක අංශ කාර්යාල පරිශ්‍රයේදී අභ්‍යන්තර ආරක්ෂක, ස්වදේශ කටයුතු හා ආපදා කළමනාකරණ රාජ්‍ය අමාත්‍ය චමල් රාජපක්ෂගේ ප්‍රධානත්වයෙන් පැවැත්වෙනු ඇති.\nමේ අතර,අතුරුදන් බවට පැවසෙන බ්ලූමැන්ඩල් සංජීවගේ බිරිඳ, පුත්‍රයා ඇතුළු තිදෙනෙකු හෙරොයින් සමඟ අත්අඩංගුවට.\nබ්ලූමැන්ඩල් සංජීව නමැති සංවිධානාත්මක අපරාධකරුගේ බිරිඳ සහ පුත්‍රයා ඇතුළු තුන්දෙනෙකු පොලීසිය විසින් අද(21)මෝදර ප්‍රදේශයේදී අත්අඩංගුවට ගනු ලැබුවා.\nහෙරොයින් ග්‍රෑම් 30 යි මිලිග්‍රෑම් 322 ක්, ජංගම දුරකථන 5 ක් සහ රුපියල් එක්ලක්ෂ 29,000 ක් මුදලක් ඔවුන් සතුව තිබී සොයා ගත් බවයි පොලීසිය සඳහන් කළේ.\nබ්ලූමැන්ඩල් සංජීවගේ බිරිඳ වන 42 හැවිරිදි අබේනායක ගීතාංජලී නොහොත් ගීතා, ඔවුන්ගේ 20 හැවිරිදි පුත් ජනිත ජනන්ද සහ ඔහුගේ මිතුරෙකු මෝදර - සේනමුල්ල ප්‍රදේශයේදී අද මෙලෙස අත්අඩංගුවට ගෙන තිබෙනවා.\nඩුබායිහි සිටින කාන්තාවක් විසින් මොවුන් හා සම්බන්ධ වී හෙරොයින් ජාවාරම සිදුකර ගෙන ගොස් ඇති බවටයි අනාවරණ වී ඇත්තේ.\nබ්ලූමැන්ඩල් සංජීව නමැත්තා 2006 වසරේ සිට අතුරුදන්වී ඇති බවට පොලීසියට වාර්තා වී ඇති අතර, ඔහු බ්ලූමැන්ඩල් සංඛ නමැති පාතාල කල්ලි නායකයා සමඟ විරසක වී සිටි බව කතාබහට ලක්වූ කරුණක්.\nමේ අතර, මත්ද්‍රව්‍ය ජාවාරම්කරුවෙකු සහ සංවිධානාත්මක අපරාධකරුවෙකු වන අගුලාන රොහා නමැත්තාගේ තවත් ගෝලයන් දෙදෙනෙකු කඳාන ප්‍රදේශයේදී අද අත්අඩංගුවට ගෙන තිබෙනවා.\nපොලීසියට ලද තොරතුරකට අනුව සැකකරු අත්අඩංගුවට ගෙන ඇති අතර, එම අවස්ථාවේදී ඔවුන් සතුව තිබී ටී - 56 ගිනි අවියක් සහ මැගසිනයක් සොයා ගෙන ඇති බවයි පොලීසිය සඳහන් කළේ.\nඅගුලාන රොහා නමැති සංවිධානාත්මක අපරාධකරු මේ වනවිට අත්අඩංගුවට ගෙන රිමාන්ඞ් භාරයේ පසුවනවා.\nඅත්අඩංගුවට ගත් සැකකරුවන් අද දිනයේදී මනුෂ්‍ය ඝාතනයකට සූදානම්ව සිට ඇති බවට ද තොරතුරු වාර්තා වී තිබෙනවා.\nමීට අමතරව, උඩප්පුව - පෙරියපාඩුව, මුහුදු වෙරළෙහි තිබී හෙරොයින් කිලෝග්‍රෑමයක් සහිත පාර්සලයක් පොලීසිය අද සොයා ගෙන තිබෙනවා.\nවිදෙස් රටක ලාංජන සහිත මෙම පාර්සලය පොලිතින් උර කිහිපයකින් ඔතා තිබූ බවටයි වාර්තා වන්නේ.\nමේ අතර, බලංගොඩ - පින්නවල ප්‍රදේශයේ නිවසක සඟවා තිබියදී විදේශීය රටක නිෂ්පාදිත ගිනි අවියක් ඇතුළු තවත් ගිනි අවි 3 ක් සමඟින් සැකකරුවෙකු පොලීසිය ඊයේ අත්අඩංගුවට ගෙන තිබෙනවා.\nගිනි අවිවලට අමතරව ඒ සඳහා යොදන ජීව උණ්ඩ 7 ක් ද  පොලිස් භාරයට ගත් බවයි හිරු වාර්තාකරු සඳහන් කළේ.\nඑමෙන්ම, සොරකම් කරන ලද ත්‍රිරෝද රථ වල අමතර කොටස් ගලවා අලෙවි කිරීමේ ජාවාරමක් සම්බන්ධයෙන් තොරතුරු අනාවරණ කර ගැනීමට මිරිහාන අපරාධ විමර්ශන ඒකකය සමත්වී තිබෙනවා.\nසිද්ධිය සම්බන්ධයෙන් පුද්ගලයින් 4 දෙනෙකු අත්අඩංගුවට ගෙන ඇති අතර, ඔවුන් වැල්ලම්පිටිය සහ කොළොන්නාව යන ප්‍රදේශවල පදිංචිකරුවන් වන බවයි පොලීසිය සඳහන් කලේ.",
       "URL": "https://www.hirunews.lk/250768/පොලිස්-නිලධාරින්ගේ-සහ-මහජනතාවගේ-ගැටලු-විසදන්න-පොලිස්-මහජන-දිනයක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2439"
}