{
       "Source": "hirunews",
       "Timestamp": "Monday, 13 January 2020 - 12:29",
       "Headline": "අහෝසි වූ කාරක සභා පත් කිරීම ගැන තීරණයක් ගන්න පක්ෂ නායකයින් රැස්වේ",
       "News Content": "විශේෂ පක්ෂ නායක රැස්වීමක් කථානායක කරූ ජයසූරියගේ ප්‍රධානත්වයෙන් මේ වනවිට පාර්ලිමේන්තුවේදී ආරම්භ වී තිබෙනවා.\nඑහිදී මූලිකව සාකච්ඡාවට ගැනෙන්නේ දැනට අහෝසිවී ඇති කාරක සභා යළි පත් කිරීම සඳහා තේරීම් කාරක සභාවක් පත් කිරීම සහ එහි සංයුතිය පිළිබඳවයි.\nඑමෙන්ම මේ මස 21 වනදා යළි පාර්ලිමේන්තුව රැස්වීමට නියමිතව ඇති අතර, එදින පාර්ලිමේන්තු කටයුතු පිළිබඳවද මෙහිදී සාකච්ඡා කෙරෙනු ඇති.\nජනාධිපති ගෝඨාභය රාජපක්ෂ එම ධූරයට පත් වීමෙන් පසු 8 වන පාර්ලිමේන්තුවේ තුන් වන වාර අවසාන කිරීමේ ගැසට් නිවේදනය පසුගිය වසරේ දෙසැම්බර් මස 03 වනදා නිකුත් කළා.\nඒ අනුව කෝප්, ස්ථාවර නියෝග, පෙත්සම්, අමාත්‍යාංශ ඇතුළු කාරක සභා රැසක් අහෝසි වූ අතර එම කාරක සභා යළි බලාත්මක කිරීම සඳහා තේරීම් කාරක සභාවක් පත් කිරීම සම්බන්ධයෙන් අද පැවැත්වෙන පක්ෂ නායක රැස්වීමේදී සාකච්ජා කෙරෙනු ඇති.\nකාරක සභා පත් කිරීමට අවශ්‍ය තේරීම් කාරක සභාවේ සාමාජිකයින් ගණන මෙන්ම එහිදී ආණ්ඩු පක්ෂයට සහ විපක්ෂයට හිමිවන සාමාජික සංඛ්‍යාව පිළිබඳව තීරණය කෙරෙනු ඇති බවයි පාර්ලිමේන්තුවේ ප්‍රකාශකයෙකු සඳහන් කළේ.\nඅනතුරුව එම තීරණය කථානායකවරයා විසින් පාර්ලිමේන්තුවට ඉදිරිපත් කර සම්මත කිරීමෙන් අනතුරුව එම තේරීම් කාරක සභාව රැස්වීමට නියමිතයි.\nඅහෝසිවී ඇති කාරක සභා සඳහා සාමාජිකයින් පත් කිරීම ඇතුලු එම කාරක සභාවල සංයුතියන් පිළිබඳ තීරණ ගනු ලබන්නේ ඉන් අනතුරුවයි.",
       "URL": "https://www.hirunews.lk/232198/අහෝසි-වූ-කාරක-සභා-පත්-කිරීම-ගැන-තීරණයක්-ගන්න-පක්ෂ-නායකයින්-රැස්වේ",
       "Category": "Local News",
       "Parent URL": "https://www.hirunews.lk/local-news.php?pageID=2956"
}