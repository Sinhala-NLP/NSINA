{
       "Source": "hirunews",
       "Timestamp": "Sunday, 17 October 2021 - 14:16",
       "Headline": "සංචාරක හෝටල්වල විදුලි බිල්පත් ගෙවීමට ලබා දුන් සහන කාලය දීර්ඝ කිරීම පිළිබඳ අවධානය",
       "News Content": "සංචාරක හෝටල්වල විදුලි බිල්පත් ගෙවීම සඳහා ලබා දී ඇති සහන කාලය තවදුරටත් දීර්ඝ කිරීම පිළිබඳ රජයේ අවධානය යොමුව තිබෙනවා.\nබිඳවැටී ඇති සංචාරක කර්මාන්තය යථා තත්වයට පත්වීමට තවත් මාස කිහිපයක් ගතවිය හැකි බැවින් තවදුරටත් අදාළ සහනය ලබාදෙන ලෙස හෝටල් හිමියන් කළ ඉල්ලීම් සැලකිල්ලට ගනිමින් ඒ පිළිබදව අවදානය යොමු කරන බවයි සංචාරක අමාත්‍ය ප්‍රසන්න රණතුංග සදහන් කළේ.\nඒ සඳහා විදුලිබල අමාත්‍යවරයා සමග ද ඉදිරියේ දී සාකච්ඡා කිරීමට අපේක්ෂා කරන බව ඔහු කියා සිටියා.\nපසුගිය ජනවාරි මාසයේ සිට මේ දක්වා මෙරටට පැමිණ ඇති සංචාරකයින් සංඛ්‍යාව 45,413ක්. මේ මස 1 වන දා සිට 13 වන දා දක්වා කාලය තුළ මෙරටට පැමිණ ඇති සංචාරකයින් සංඛ්‍යාව 7096ක් බවයි සංචාරක අමාත්‍යාංශය නිවේදනය කළේ.\nපසුගිය ජනවාරි මාසයේ සිට ඉන්දියාව, කසකස්ථානය, ජර්මනිය, යුක්ක්‍රේනය, බ්‍රිතාන්‍ය, චීනය, කැනඩාව, ඇමරිකාව, ප්‍රංශය සහ රුසියාව යන රටවල සංචාරකයින් මෙරටට පැමිණ තිබෙනවා.\nක්‍රමානුකූලව සංචාරකයින් මෙරටට පැමිණීම ආරම්භ වීමත් සමග හික්කඩුව ප්‍රදේශයේ සංචාරක මධ්‍යස්ථාන සංචාරකයින් සඳහා විවෘත කිරීම අද සිට ආරම්භ කෙරුණා.\nසංචාරයක් සඳහා දිවයිනට පැමිණ සිටින ස්පාඤ්ඤ ජාතිකයින් යුවළක් මෙරට සංචාරක කර්මාන්තය පිළිබදව අදහස් පළ කළේ මෙලෙසයි.\n“ශ්‍රී ලංකාව කියන්නේ හරි අපූරු තැනක්, අපි යාපනෙන් අපේ ගමන පටන් ගත්තේ මේ වෙනකොට අපි ගොඩක් තැන්වලට ගිහිල්ලා තියෙනවා.\nඅපි හෙට මාලදිවයිනටත් යනවා.\nඅපි හිතනවා ලංකාවට අයේත්, ඉක්මනින් සංචාරක කර්මාන්තයෙන් පෙර පැවති තත්වයට එන්න පුලුවන් වෙයි කියලා.”\n“අපිට සංචාරක මගපෙන්වන්නා විදියට සහය දුන් කෙනාටත් ස්තූතියි, මේ රටේ තියන විවිධ ආගමික ස්ථාන වගේව සංස්කෘතික ස්ථාන අපිට පෙන්නුවට.\nකොරෝනා නිසා ගොඩක් තැන් වහලා තියෙන්නේ.\nප්‍රාර්ථනා කරනවා ඉක්මනට මේ තත්වෙන් ගොඩ එන්න පුළුවන් වෙයි කියලා.\nසංචාරකයෝ විදිහට අපි හිටපු කාලය තුළ දැනුනා අපිට ශ්‍රී ලංකාව ආරක්ෂිතයි කියලා. ”",
       "URL": "https://www.hirunews.lk/285255/සංචාරක-හෝටල්වල-විදුලි-බිල්පත්-ගෙවීමට-ලබා-දුන්-සහන-කාලය-දීර්ඝ-කිරීම-පිළිබඳ-අවධානය",
       "Category": "Local News",
       "Parent URL": "https://www.hirunews.lk/local-news.php?pageID=1622"
}