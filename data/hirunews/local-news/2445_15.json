{
       "Source": "hirunews",
       "Timestamp": "Friday, 18 September 2020 - 18:44",
       "Headline": "කහ හිඟය පැවතුණත් ආනයනය කරන්නේ නැහැ - ඇමති බන්දුල (වීඩියෝ)",
       "News Content": "වෙළඳපොලේ, කහ හිඟයක් පැවතිය ද කහ ආනයනය කිරීමක් කිසිවිටෙකත් සිදු නොකරන බව වෙළඳ අමාත්‍ය බන්දුල ගුණවර්ධන ප්‍රකාශ කළා.\nකොළඹදී අද මාධ්‍ය වෙත අදහස් දක්වමින් අමාත්‍යවරයා සඳහන් කළේ දේශීය කහ ගොවියා ආරක්ෂා කිරීම සඳහා කටයුතු කළ යුතු බැවින් කිසිවිටෙකත් කහ ආනයනය කිරීමට කටයුතු නොකරන බවයි.\nකෙසේ වෙතත්, කහ ආනයනකරුවන් ඉල්ලා සිටින්නේ මෙරටට ආනයනය කර කර රේගුවේ රඳවා ඇති කහ වෙළඳ පොලට නිකුත් කිරීමට අවසර ලබා දෙන ලෙසයි.\nමේ අතර, නීතිවිරෝධී ලෙස රේගුවෙන් පිටතට රැගෙන ආ කහ කිලෝග්‍රෑම් 33,000 ක් සහිත කන්ටේනර් තුනක් සහ ලොරි රථ 7 ක් සමඟ සැකකරුවන් 10 දෙනෙකු බ්ලූමැන්ඩල් ප්‍රදේශයේදී පොලිසිය ඊයේ අත්අඩංගුවට ගත්තා.\nඒවා වීදුරු ගෙන්වන මුවාවෙන් මෙරටට ගෙන්වා තිබෙනවා.\nඑමෙන්ම, මුහුදු මාර්ගය ඔස්සේ මෙරටට රැගෙන ආ තවත් කහ කිලෝග්‍රෑම් දහසකට ආසන්න ප්‍රමාණයක් හලාවත මෝයකට ආසන්න ඩිංගි බෝට්ටුවක තිබී වෙරළාරක්ෂක නිලධාරීන්ගේ භාරයට ගත්තා.\nමේ අතර, පාරිභෝජනයට නුසුදුසු තත්ත්වයේ තිබූ තුනපහ කුඩු කිලෝ 100 ක් හැටන් නගරයේදී සොයා ගැණුනා.",
       "URL": "https://www.hirunews.lk/250545/කහ-හිඟය-පැවතුණත්-ආනයනය-කරන්නේ-නැහැ-ඇමති-බන්දුල-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2445"
}