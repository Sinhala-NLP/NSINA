{
       "Source": "hirunews",
       "Timestamp": "Friday, 04 August 2023 - 11:37",
       "Headline": "හරක් කටා සහ කුඩු සලිඳුගේ ගෝලයින් තිදෙනෙක් කොටුවෙයි",
       "News Content": "නදුන් චින්තක හෙවත් හරක් කටා සහ සලිඳු මල්ෂික ගුණරත්න හෙවත් කුඩු සලිඳු සම්බන්ධයෙන් අපරාධ පරීක්ෂණ දෙපාර්තමේන්තුව මේ දක්වා සිදු කරන විමර්ශනවලදී ඔවුන්ගේ ආධාරකරුවන් තුන්දෙනෙකු අත්අඩංගුවට ගෙන තිබෙනවා.\nහරක් කටාගේ ආධාරකරුවන් දෙදෙනෙකු වන හෙට්ටිගේ ප්‍රියන්ත කුමාර සහ හෙට්ටිආරච්චිගේ ප්‍රසාද් මිතුන් එලෙස අත්අඩංගුවට ගත් අය අතර වන බවයි පොලිසිය සදහන් කළේ.\nහරක් කටා සම්බන්ධයෙන් අපරාධ පරීක්ෂණ දෙපාර්තමේන්තුව සිදු කරන විමර්ශනයක් වන 2022 වසරේ ගල්කිස්ස මහේස්ත්‍රාත් අධිකරණය තුළදී පෙරමුණ කංකානම්ගේ ප්‍රදීප් පේමන්ත ඝාතනයට තැත් කිරීමේ සිද්ධියට ඔවුන් දෙදෙනා අත්අඩංගුවට ගෙන ඇති බව සදහන්.\nඑහි වෙඩික්කරු ලෙස කටයුතු කර ඇත්තේ ප්‍රසාද් මිතුන් වන අතර ඔහු සම්බන්ධීකරණය කර ඇත්තේ ප්‍රියන්ත කුමාර විසින් බව අපරාධ පරීක්ෂණ දෙපාර්තමේන්තුව දැනට සිදු කර ඇති විමර්ශන වලදී හෙළිවී ඇත්තේ.\nඑහිදී හෙළි වූ කරුණු මත රිවෝල්වරයක් සහ ප්‍රියන්ත කුමාර නැමැත්තා පොලිසිය නොමග යැවීම සඳහා නිවසේ තබා ගෙන සිටි රුපියල් ලක්ෂ 13ක මුදලක් ද පොලිස් භාරයට ගෙන තිබෙනවා.\nමේ අතර පානදුර කේතුමතී රෝහලේ ගිලන්රථ රියදුරුට වෙඩිතබා ඝාතනයට තැත් කිරීමේ සිද්ධිය සම්බන්ධයෙන් සලිදු මල්ෂික ගුණරත්න නොහොත් කුඩු සලිදුට චෝදනා එල්ල වී තිබෙන අතර එහි වැඩිදුර විමර්ශනවලදී ඊට අදාළව එක් සැකකරුවෙකු අත්අඩංගුවට ගෙන තිබෙනවා.\nඑලෙස අත්අඩංගුවට ගෙන ඇත්තේ තෙවරාසිගේ අමිල සුධීර ප්‍රනාන්දු නැමැත්තෙක්. වෙඩි තැබීම සඳහා භාවිත කරන ලද ගිනි අවිය ළඟා තබා ගෙන ඇත්තේ මොහු විසින් බවයි වාර්තා වෙන්නේ\nනදුන් චින්තක නොහොත් හරක් කටා සහ සලිදු මල්ෂික ගුණරත්න නොහොත් කුඩු සලිදු සම්බන්ධයෙන් මේ දක්වා සිදුකළ විමර්ශන වලදී මිලිමීටර් 9 වර්ගයේ ගිනිඅවි 2ක්, රිවොල්වරයක්, ජර්මනියේ නිෂ්පාදිත පිස්තෝලයක් සහ එම වර්ගයේ මැගසින් එකක් අපරාධ පරීක්ෂණ දෙපාර්තමේන්තුව භාරයට ගෙන තිබෙනවා.\nපොලිසිය සඳහන් කළේ, සලිදු මල්ෂික ගුණරත්න නොහොත් කුඩු සලිදු සම්බන්ධයෙන් සිදු කළ විමර්ශනයේදී වැලිපැන්න පොලිස්වසමේ පොලිස් පරීක්ෂක වරයෙකුගේ නිවසට විශේෂ කාර්ය බලකායේ නිලධාරීන් ලෙස ඇතුළු වී ගිනිඅවි පෙන්වා බිරිඳට පහරදී දේපල කොල්ලකෑ සිද්ධියට සම්බන්ධ මොටර් රථ 2ක්ද සොයාගෙන ඇති බවයි.",
       "URL": "https://www.hirunews.lk/343578/හරක්-කටා-සහ-කුඩු-සලිඳුගේ-ගෝලයින්-තිදෙනෙක්-කොටුවෙයි",
       "Category": "Local News",
       "Parent URL": "https://www.hirunews.lk/local-news.php?pageID=126"
}