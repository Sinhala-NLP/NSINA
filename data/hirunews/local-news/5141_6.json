{
       "Source": "hirunews",
       "Timestamp": "Saturday, 05 March 2016 - 18:33",
       "Headline": "ඉන්දීය ජාතිකයන් වෛද්‍ය පරීක්ෂණයකට",
       "News Content": "වකුගඩු ජාවාරමට සම්බන්ධ බවට සැකපිට අත්අඩංගුවට ගත් ඉන්දීය ජාතිකයන් අද (05) වෛද්‍ය පරීක්ෂණයක් සදහා කොළඹ අධිකරණ වෛද්‍ය නිලධාරිවරයා වෙත ඉදිරිපත් කෙරුණා.\nවැල්ලවත්ත සහ හැව්ලොක් ටවුන් ප්‍රදේශවල වීසා නොමැතිව රැදී සිටියදීයි කොළඹ අපරාධ කොට්ඨාශය ඔවුන් ඊයේ අත්අඩංගුවට ගත්තේ.\nඅත්අඩංගුවට ගැණුනු ඇතැම් පුද්ගලයන්ගේ උදරයේ වකුගඩු ඉවත් කිරීමේ සැත්කමට ලක් කළ බවට සැකකළ හැකි කැපුම් තුවාල දක්නට ලැබෙනවා.\nඒ අනුවයි ඔවුන් මෙම ජාවාරමට සම්බන්ධ බවට පොලිසිය සැක කළේ.\nසැකකරුවන් ඊයේ (04) කොළඹ ප්‍රධාන මහේස්ත්‍රාත්වරයා හමුවට ඉදිරිපත් කිරීමෙන් පසු ඔවුන් සම්බන්ධයෙන් පරීක්ෂා කර වාර්තාවක් ලබාදෙන ලෙස කොළඹ අධිකරණ වෛද්‍ය නිලධාරිවරයාට නියෝග කෙරුණා.\nමෙරට වෛද්‍යවරුන් 6 දෙනෙකු ද සම්බන්ධ බවට වාර්තා පළ වූ මෙම වකුගඩු ජාවාරම සම්බන්ධයෙන් පරීක්ෂණ පවත්වන්නේ අපරාධ පරීක්ෂණ දෙපාර්තමේන්තුවයි.\nඒවා අවසන් වනතුරු මේ පිළිබද ප්‍රකාශයක් සිදුකර නොහැකි බව සෞඛ්‍ය සේවා අධ්‍යක්ෂ ජනරාල් වෛද්‍ය පාලිත මහීපාල හිරු ප්‍රවෘත්ති අංශයට සදහන් කළා.",
       "URL": "https://www.hirunews.lk/127860/ඉන්දීය-ජාතිකයන්-වෛද්‍ය-පරීක්ෂණයකට",
       "Category": "Local News",
       "Parent URL": "https://www.hirunews.lk/local-news.php?pageID=5141"
}