{
       "Source": "hirunews",
       "Timestamp": "Thursday, 01 October 2020 - 13:06",
       "Headline": "කටානේ කොල්ලකරුවන් පැමිණ ඇත්තේ, සී.අයි.ඩී. නිලධාරීන් ලෙස බවට හෙලිවේ (වීඩියෝ)",
       "News Content": "කටානේ ව්‍යාපාරික නිවස කොල්ලකෑමේ සිද්ධියට සම්බන්ධ සැකකරුවන් එහි පැමිණ ඇත්තේ අපරාධ පරීක්ෂණ දෙපාර්තමේන්තුවේ නිළධාරීන් ලෙස හඟවමින් බවට තොරතුරු හෙළි වී තිබෙනවා.\nඋසස් පොලිස් නිලධාරියෙකු සඳහන් කළේ සිද්ධිය සම්බන්ධයෙන් මේ දක්වා සිදුකර ඇති පරීක්ෂණවලදී ලබාදී ඇති ප්‍රකාශ අනුව මෙම තොරතුරු අනාවරණ වන බවයි.\nමේ වන විටත් කොල්ලයට අදාළ ප්‍රකාශ 21ක් සටහන් කරගෙන ඇති අතර, පොලිස් කණ්ඩායම් ගණන 6ක් පරීක්ෂණ මෙහෙයවනවා.\nපොලීසිය පවසන්නේ පරීක්ෂණ සඳහා කොල්ලකෑමට ලක්වූ ව්‍යාපාරික නිවසේ මෙන්ම ඒ අවට නිවෙස්වල ඇති සී.සී.ටී.වී. කැමරා දර්ශන උපයෝගී කර ගන්නා බවයි.\nමේ වන විටත් කොල්ලකරුවන් ගමන් ගත් මාර්ගය හඳුනාගෙන ඇති බව පරීක්ෂණ කණ්ඩායම් පවසනවා.\nමෝටර් රථයකින් පැමිණි 07 දෙනෙකු ඊයේ උදෑසන නිවසට ඇතුළු වී එහි සිටි ව්‍යාපාරිකයා ඇතුළු පවුලේ සාමාජිකයින් ගිනි අවි පෙන්වා බිය ගන්වා එහි තිබූ රුපියල් කෝටි 3කට අධික මුදල් සහ රන් භාණ්ඩ කොල්ල කා පලාගොස් තිබුණා.",
       "URL": "https://www.hirunews.lk/251538/කටානේ-කොල්ලකරුවන්-පැමිණ-ඇත්තේ-සී-අයි-ඩී-නිලධාරීන්-ලෙස-බවට-හෙලිවේ-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2418"
}