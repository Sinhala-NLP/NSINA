{
       "Source": "hirunews",
       "Timestamp": "Sunday, 18 February 2018 - 14:36",
       "Headline": "තලංගම වෙඩි තැබීම අත්වැරදීමකින් සිදුව ඇති බවට සැක",
       "News Content": "තලංගම - විමලතිස්ස මාවතේ නිවසකට අද (18) අලුයම එල්ලවූ වෙඩි ප්‍රහාරය අත්වැරදීමකින් සිදුවූවක් බවට පොලීසිය සැක පළ කරනවා.\nමෙම වෙඩි ප්‍රහාරයෙන් තුවාල ලබා ජාතික රෝහලට ඇතුළත් කළ ස්වාමි පුරුෂයා මියගිය අතර, ඔහුගේ 48 හැවිරිදි බිරිඳ මේ වනවිටත් කොළඹ ජාතික රෝහලේ ප්‍රතිකාර ලබනවා.\nයතුරුපැදියකින් පැමිණි නාඳුනන තුවක්කුකරුවන් දෙදෙනෙකු විසින් නිවසේ ඉදිරිපස දොර කඩා ඇතුලුවී අඹු සැමි යුවළකට මෙලෙස වෙඩි තබා පලාගොස් තිබුණා.\nඑහිදී බරපතල තුවාල ලැබූ 51 හැවිරිදි ස්වාමි පුරුෂයා සහ 48 හැවිරිදි ඔහුගේ බිරිඳ කොළඹ ජාතික රෝහලට ඇතුළත් කෙරුණා.\nඔවුන්ගේ නිවසේ තිබී වෙඩි තැබීමට යොදාගත් බවට සැක කෙරෙන ජීව උණ්ඩ 02 ක් සහ හිස් පතොරම් කොපු 03ක් පොලීසිය සොයාගෙන තිබෙනවා.\nකෙසේ නමුත් වෙඩි තැබීමට  හේතුව හෝ සැකකරුවන් පිළිබඳව මෙතෙක් තොරතුරක් අනාවරණ වී නොමැති බවයි පොලිස් මාධ්‍ය ප්‍රකාශක කාර්යාලය සඳහන් කළේ.",
       "URL": "https://www.hirunews.lk/183930/තලංගම-වෙඩි-තැබීම-අත්වැරදීමකින්-සිදුව-ඇති-බවට-සැක",
       "Category": "Local News",
       "Parent URL": "https://www.hirunews.lk/local-news.php?pageID=4074"
}