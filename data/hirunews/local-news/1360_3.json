{
       "Source": "hirunews",
       "Timestamp": "Saturday, 12 February 2022 - 20:23",
       "Headline": "කලකට පසු කොළඹ ඇතුළු ප්‍රදේශ රැසකට තද වැසි",
       "News Content": "මාස දෙකකට ආසන්න කාලයක් දැඩි උණුසුම් කාලගුණයක් පැවති කොළඹ ඇතුළු ප්‍රදේශ රැසකට අද (12) පස්වරුවේ තද වැසි ඇද හැලුණා.\nඅප වාර්තාකරුවන් ප්‍රකාශ කළේ ගාල්ල, කෑගල්ල, රත්නපුර, කළුතර, ගම්පහ දිස්ත්‍රික්කවල ප්‍රදේශ රැසකින් ද තද වැසි වාර්තා වූ බවයි.\nඅද දිනයේ මේ දක්වා වැඩිම වර්ෂාපතනය කළුතර දිස්ත්‍රික්කයේ පාලින්ද නුවරින් වාර්තා වී ඇති අතර, එය මිලිමීටර් 113 යි දශම 5 ක් ලෙසයි සටහන් වුණේ. ගම්පහ දිස්ත්‍රික්කයෙන් මිලිමීටර් 110 ක වැසි වාර්තා වී තිබෙනවා.\nමේ අතර, උතුර, උතුරුමැද, නැනෙනහිර සහ සබරගමුව පළාත්වලත් ගාල්ල, මාතර සහ කළුතර දිස්ත්‍රික්කවලත් ඇතැම් ස්ථානවලට අද පස්වරුවේ තවදුරටත් මිලිමීටර් 100 ක පමණ තද වැසි ඇතිවිය හැකි බව කාලගුණ විද්‍යා දෙපාර්තමේන්තුව ප්‍රකාශ කළා.\nහම්බන්තොට සහ මාතලේ දිස්ත්‍රික්කවලට ද වැසි අපේක්ෂා කළ හැකි බවයි එම දෙපාර්තමේන්තුව සඳහන් කළේ.",
       "URL": "https://www.hirunews.lk/296857/කලකට-පසු-කොළඹ-ඇතුළු-ප්‍රදේශ-රැසකට-තද-වැසි",
       "Category": "Local News",
       "Parent URL": "https://www.hirunews.lk/local-news.php?pageID=1360"
}