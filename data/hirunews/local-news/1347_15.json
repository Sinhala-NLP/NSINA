{
       "Source": "hirunews",
       "Timestamp": "Saturday, 19 February 2022 - 12:34",
       "Headline": "තංගල්ලේ පොලිස් කොස්තාපල් ඝාතනයට හතරක් අල්ලයි (වීඩියෝ)",
       "News Content": "තංගල්ල - විතාරන්දෙනිය ප්‍රදේශයේදී පොලු මුගුරු වලින් පහරදී පොලිස් කොස්තාපල්වරයෙකු ඝාතනය කිරීමේ සිද්ධිය සම්බන්ධයෙන් සැකකරුවන් හතරදෙනෙකු අත්අඩංගුවට ගෙන තිබෙනවා.\nපොලීසිය සඳහන් කළේ අත්අඩංගුවට ගත් පිරිස අතර කාන්තාවකද වන බවයි.\nතංගල්ල - වීරකැටිය ප්‍රදේශයේ පදිංචි සැකකරුවන් පිරිසක් එලෙස අත්අඩංගුවට ගත් බව පොලිසිය සඳහන් කළා.\nසිද්ධියට සම්බන්ධ ප්‍රධාන සැකකරු ඇතුලු තවත් සැකකරුවන් 12 දෙනෙකු හඳුනාගෙන ඇති අතර ඔවුන් අත්අඩංගුවට ගැනීම සඳහා මේ වන විට මෙහෙයුම් ක්‍රියාත්මකයි.\nඝාතනයට ලක්වූ පොලිස් කොස්තාපල්වරයාගේ ඉඩමට යාබද නිවසක කාන්තාවක් සහ ඒ ආසන්නයේ තවත් ඉඩමක හෝටලයක් ඉදිකරන පුද්ගලයෙකු සමඟ කලක සිට පැවති ආරවුලක් මුල්කර ගනිමින් මෙම ඝාතනය සිදුකර තිබුණේ පසුගිය 17 වනදායි.\nමේ අතර මහනුවර - පල්ලෙකැලේ - තැන්නකුඹුර ප්‍රදේශයේ වෑන් රථයක් සහ යතුරුපැදියක් එකිනෙක ගැටී අද අලුයම සිදුවූ රිය අනතුරකින් 54 හැවිරිදි සිවිල් බුද්ධි නිලධාරියෙකු ජීවිතක්ෂයට පත්ව තිබෙනවා.\nඅනතුර සම්බන්ධයෙන් 44 හැවිරිදි වෑන් රථ රියදුරු අත්අඩංගුවට ගෙන ඇති බවයි පොලිසිය සඳහන් කළේ.",
       "URL": "https://www.hirunews.lk/297430/තංගල්ලේ-පොලිස්-කොස්තාපල්-ඝාතනයට-හතරක්-අල්ලයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1347"
}