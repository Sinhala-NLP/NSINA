{
       "Source": "hirunews",
       "Timestamp": "Monday, 18 July 2022 - 10:56",
       "Headline": "කඩුවකින් පහර දී පුද්ගලයෙකු ඝාතනය කෙරේ",
       "News Content": "ඊයේ (17) රාත්‍රී කාලයේ දී කටුනායක පොලිස් වසමේ මහගම - හීනටියන ප්‍රදේශයේ දී කඩුවකින් පහරදීමෙන් පුද්ගලයෙකු ජීවිතක්ෂයට පත්ව තිබෙනවා.\nඅදාළ පහරදීමෙන් බරපතළ තුවාල ලැබූ මෙම පුද්ගලයා මීගමුව රෝහලට ඇතුළත් කිරීමෙන් අනතුරුව ජීවිතක්ෂයට පත්වුණා.\nමෙලෙස ජීවිතක්ෂයට පත්ව ඇත්තේ 38 හැවිරිදි හීනටියන ප්‍රදේශයේ ම පදිංචිකරුවෙක්.\nමරණකරු ත්‍රීරෝද රථ රියැදුරෙකු වන අතර, මෙම තැනැත්තා එදින රාත්‍රියේ දී ත්‍රීරෝද රියට ඉන්ධන ලබා ගැනීමට යැයි පවසා නිවසින් පිටව ගොස් තිබෙනවා.\nඑහි යන අතරතුරදි තවත් ත්‍රි‍රෝද රියකින් පැමිණි පිරිසක් මෙම පුද්ගලයාට කඩුවලින් පහර දී පලාගොස් ඇති බවයි පොලිස් පරීක්ෂණවලදී හෙළිවී ඇත්තේ.\nපුද්ගලික ආරවුලක් මත මෙම ඝාතනය සිදු කර ඇති බවට පොලිසිය සැක පළ කරන අතර සිදුවීම සම්බන්ධයෙන් සැකකරුවන් අත්අඩංගුවට ගැනීම සඳහා මේ වනවිට පරීක්ෂණ ක්‍රියාත්මකයි.",
       "URL": "https://www.hirunews.lk/310272/කඩුවකින්-පහර-දී-පුද්ගලයෙකු-ඝාතනය-කෙරේ",
       "Category": "Local News",
       "Parent URL": "https://www.hirunews.lk/local-news.php?pageID=1012"
}