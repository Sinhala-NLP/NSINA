{
       "Source": "hirunews",
       "Timestamp": "Thursday, 09 June 2022 - 12:13",
       "Headline": "එදා මුදල් ඇමතිකම අතහැර විධායකයට සමුදුන් බැසිල් මෙදා මන්ත්‍රීකම අතහැර ව්‍යවස්ථාදායකයට සමු දෙයි! (වීඩියෝ)",
       "News Content": "ශ්‍රී ලංකා පොදු ජන පෙරමුණේ ජාතික ලැයිස්තු මන්ත්‍රී, හිටපු මුදල් අමාත්‍ය බැසිල් රාජපක්ෂ තමා සිය පාර්ලිමේන්තු මන්ත්‍රී ධුරයෙන් ඉවත් වන බව නිල වශයෙන් දැනුම් දුන්නා.\nඒ අද (09) බත්තරමුල්ල නෙළුම් මාවතේ පිහිටි පොදුජන පෙරමුණු පක්ෂ මූලස්ථානයේ දී මාධ්‍ය හමුවක් සඳහා සහභාගි වෙමින්.\nශ්‍රී ලංකා පොදුජන පෙරමුණ විසින් ගන්නා ලද තීරණයකට අනුව තමා වෙත ජාතික ලැයිස්තු මන්ත්‍රී ධුරයක් ලබා දුන් බවත්, අනතුරුව ජනාධිපතිවරයා විසින් මුදල් අමාත්‍යංශයේ වගකීම තමා වෙත බාර දුන් බවත්, පසුගිය අප්‍රෙල් මාසයේ ආණ්ඩුවේ අමාත්‍යවරුන් තම අමාත්‍ය ධුර වලින් ඉල්ලා අස් වීමේ දී තමාත් මුදල් අමාත්‍ය ධුරයෙන් ඉවත් වීමට කටයුතු කළ බවත්, අද පටන් තමා පාර්ලිමේන්තු මන්ත්‍රී ධුරයෙන් ද ඉවත් වන බවත් ඔහු එහිදී කියා සිටියා.\nඒ අනුව තමා මුදල් අමාත්‍යංශය අත හැර විධායක කටයුතු වලින් එදා ඉවත් වූ බවත්, අද තම මන්ත්‍රී ධුරය අත හැර ව්‍යවස්ථාදායකයේ කටයුතු වලින් ද නිල වශයෙන් ඉවත් වන බවත් නමුත් දේශපාලන කටයුතුවලින් තමා ඉවත් නො වන බවත් ඔහු ප්‍රකාශ කළා.\nඔහු ඒ බව කියා සිටියේ, \"රාජ්‍ය පාලනය කියන්නෙ එකක්, දේශපාලනය කියන්නෙ තවත් එකක්\" කියායි.\nඒ අනුව තමා රාජ්‍ය පාලනයෙන් ඉවත් වුවත් දේශපාලනය නතර කරන්නෙ නෑ යනුවෙන් ද ඔහු එහි දී විස්තර කළා.\nවිසි එක්වැනි ව්‍යවස්ථා සංශෝධනය පිළිබඳව මාධ්‍යවේදීන් නැගූ ප්‍රශ්නවලට පිළිතුරු දෙමින් හිටපු පාර්ලිමේන්තු මන්ත්‍රීවරයා කියා සිටියේ තමා කිසිසේත් විසි එක්වැනි ව්‍යවස්ථා සංශෝධනය හේතු කොටගෙන සිය ඉල්ලා අස් වීම සිදු නො කරන බවයි.\nඑසේ ම තමා පෞද්ගලිකව විසි එක්වැනි ව්‍යවස්ථා සංශෝධනයට විරුද්ධ වන නමුත් එහි වන ස්වාධීන කොමිෂන් සභා වැනි අංග ගැන සාධනීය අදහසක් ඇති බව ඔහු ප්‍රකාශ කළා.\nඇතැමුන් විසින්, තමා විසි එක්වැනි ව්‍යවස්ථා සංශෝධනයට විරුද්ධ බවට මත පතුරවන්නේ එමගින් තමාගේ ද්විත්ව පුරවැසිභාවය අභියෝගයට ලක් වන නිසා බව ප්‍රකාශ කළත්, විධායක ජනපති ක්‍රමය අහෝසි වී පාර්ලිමේන්තුවට බලය ලැබිය යුතුය යන විශ්වාසයේ තමා සිටින බවත් ඔහු කියා සිටියා.\nතව ද විසි එක් වැනි ව්‍යවස්ථා සංශෝධනයේ වන ඇතැම් කොටස් 'කාගේ ඒවා ද?' යන ගැටලුවක් ඇතැයි ද ඔහු ප්‍රකාශ කළා.\nද්විත්ව පුරවැසිභාවය සම්බන්ධයෙන් මෙරට විශාල කතා බහක් ඇති වුවත්, මේව වන විට ලෝකයේ රටවල් තුනක ම නායකයන් ද්විත්ව පුරවැසියන් බවත්ොහු අවධාරණය කළා.\nකෙසේ නමුත් තමා අමෙරිකාවේ සිට මෙරටට පැමිණෙන විට, තමාට ප්‍රධාන ඉලක්ක දෙකක් තිබූ බවත්, ඒ තමාට එරෙහිව තිබූ දූෂණ සහ වංචා චෝදනාවලට අදාළ නඩුවලින් නිදහස් වීම සහ 2015 දී මහින්ද රාජපක්ෂ ජනාධිපතිවරයාගේ පරාජයට තමා වග කිව යුතුය යන චෝදනවලින් නිදහස් වීම බවත් ඔහු එහි දී ප්‍රකාශ කළා.\nඒ අනුව තමා, නඩු කටයුතුවලින් ඉවත් වීම සහ නැවත මහින්ද රාජපක්ෂ බලයෙහි පිහිටු වීම යන එම ඉලක්ක දෙක ම සපුරා ගත් බව ද ඔහු ප්‍රකාශ කළා.\nජන අරගලය 'ගෝඨා ගෝ හෝම්' සිට 'රාජපක්ෂ ගෝ හෝම්' දක්වා වූ සටන් පාඨ කියන පසුබිමක ජනාධිපතිවරයා සිය ධුරයෙන් ඉවත් නො වීම සම්බන්ධයෙන් මාධ්‍යවේදීන් නැගූ පැනයකට පිළිතුරු දෙමින් බැසිල් රාජපක්ෂ හිටපු පාර්ලිමේන්තු මන්ත්‍රීවරයා කියා සිටියේ තමා අනෙක් රාජපක්ෂවරු වගේ නොවන බවයි.\nකෙසේ නමුත් ජනාධිපතිවරයාට හැට නව ලක්ෂයක ජනතා වරමක් තිබෙන බවත්, ඒ ආකාරයෙන් ම ආණ්ඩු පක්ෂයේ මන්ත්‍රීවරුන්ට ද හැට අට ලක්ෂයක ජනතා වරමක් තිබෙන නිසාත් ජනතාව සම්බන්ධයෙන් ඔවුන්ට වගකීමෙන් මිදෙන්නට හැකියාව්ක් නැති බවත් ඔහු ප්‍රකාශ කළා.\nආර්ථික අර්බුදයෙන් ජනාධිපතිවරයාට පාස් වීමට හැකි වේ ද? යනුවෙන් මාධ්‍යවේදීන් නැගූ පැනයකට පිළිතුරු දුන් හිටපු මන්ත්‍රීවරයා කියා සිටියේ, \"රටේ ජනතාව වෙනුවෙන් ජනාධිපතිවරයා පාස් විය යුතු\" බවයි.\nඑසේ ම තමාට කිසි ම විටෙක රාජපක්ෂවරුන්ගෙන් හෝ වෙනත් කිසිදු පාර්ෂවයකින් ඉල්ලා අස් වීමට බල කිරීමක් සිදු නොවූ බවත්, සියල්ලෝ ම තමාගෙන් ඉල්ලා සිටින්නේ ඉල්ලා අස් නොවී සිටින්න කියා යැයි ද හිටපු මන්ත්‍රීවරයා ප්‍රකාශ කළා.\nකෙසේ නමුත් මහින්ද ජනාධිපතිවරයා පරාද වී ගිය පසු ජනතාව ඔහුට නැවත දේශපාලනයට එන ලෙස ආයාචනා කරත් තමාට එවැනි ආරාධනාවක් ජනතාව විසින් කිසි ම ලෙසක සිදු නො වන බව තමා දැන සිටින බව ද ඔහු අවධාරණය කළා.\nතව ද රාජපක්ෂවරුන්ට වඩාත් ම හැකියාවක් ඇත්තේ රාජ්‍යපාලනයට වඩා දේශපාලනයට බව අවධාරණය කළ මන්ත්‍රීවරයා කියා සිටියේ මෙරට ජනතාව අවස්ථා තුනක දී ම රාජපක්ෂවරු රාජ්‍ය පාලනය සඳහා තෝරා ගැනීමට කටයුතු කළ බවයි.\nඊළඟ වතාවෙත් රාජ්‍ය පාලනය සඳහා ජනතාව විසින් රාජපක්ෂවරයෙක් තෝරන්න කටයුතු කරන්න පුළුවන් යනුවෙන් ද හිටපු මන්ත්‍රීවරයා එහි දී කියා සිටියා.",
       "URL": "https://www.hirunews.lk/306646/එදා-මුදල්-ඇමතිකම-අතහැර-විධායකයට-සමුදුන්-බැසිල්-මෙදා-මන්ත්‍රීකම-අතහැර-ව්‍යවස්ථාදායකයට-සමු-දෙයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1108"
}