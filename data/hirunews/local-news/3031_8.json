{
       "Source": "hirunews",
       "Timestamp": "Tuesday, 26 November 2019 - 12:44",
       "Headline": "ලබන වසරේ පාසල් නිළ ඇඳුම් ප්‍රමාද වන ලකුණු - ගුරු සංගම්වලින් පසුගිය රජයට චෝදනා",
       "News Content": "පසුගිය රජය විසින් නිසි වැඩපිළිවෙලක් සකස් කර නොතිබීම හේතුවෙන් එළඹෙන වසරේදී සිසුන්ට පාසල් නිළ ඇඳුම් ලබාදීම පිළිබඳ ගැටළුවක් මතුව තිබෙනවා.\nලක්ෂ 43ක් පමණ වූ පාසල් දරුවන් සඳහා නිළ ඇඳුම් රෙදි ලබාදීම සෑම වසරකම පාසල් වාර අවසානයට පෙර සිදුකිරීමට නියමිතයි.\nඑහෙත් මේ වන විට තුන්වන පාසල් වාරය මේ මස 29 වන දින අවසන් වීමට නියමිතව ඇතත් මෙතෙක් සිසුන්ට නිළ ඇඳුම් ලබාදී නැහැ.\nපසුගිය රජය මේ සම්බන්ධයෙන් නිසි වැඩපිළිවෙලක් ක්‍රියාත්මක කළේ නම් සිසුන්ට නිළ ඇදුම් ලබාදීමේ හැකියාව තිබූ බවටයි ගුරු සංගම් චෝදනා කරන්නේ.\nලංකා ගුරු සංගමයේ ප්‍රධාන ලේකම් ජෝශෆ් ස්ටාලින් කියා සිටියේ වත්මන් රජය හෝ මේ සම්බන්ධයෙන් නිසි අවධානයක් යොමු කොට සිසුන්ට නිළ ඇදුම් ලබාදීමට කටයුතු කළ යුතු බවයි.\nමතුව ඇති අර්බුදය සම්බන්ධයෙන් හිරු ප්‍රවෘත්ති අංශය පසුගිය රජයේ අධ්‍යාපන අමාත්‍යවරයා ලෙස කටයුතු කළ අකිල විරාජ් කාරියවසම්ගෙන් විමසීමට උත්සාහ කළ ද එය ව්‍යර්ථ වූයේ ඔහු දුරකථනයට ප්‍රතිචාර නොදැක්වීම හේතුවෙන්.\nකෙසේ වෙතත්, පාසල් නිළ ඇඳුම් සම්බන්ධයෙන් හෙට පැවැත්වෙන පළමු අමාත්‍ය මණ්ඩල රැස්වීමේදී සාකච්ඡා කර කඩිනම් ක්‍රියාමාර්ගයක් ගන්නා බවයි අධ්‍යාපන, ක්‍රීඩා හා තරුණ කටයුතු අමාත්‍ය ඩලස් අලහප්පේරුම සඳහන් කළේ.\nජනාධිපතිවරණයෙන් පසු පිහිට වූ නව ආණ්ඩුවේ අධ්‍යාපන අමාත්‍යවරයා ලෙස පසුගිය සිකුරාදා වැඩ භාර ගනිමින් ඔහු කියා සිටියේ පැවති ආණ්ඩුව පාසල් නිළ ඇදුම් ලබාදීම සඳහා අවශ්‍ය මූලික ක්‍රියාමාර්ග ගෙන නොතිබූ බවයි.",
       "URL": "https://www.hirunews.lk/229009/ලබන-වසරේ-පාසල්-නිළ-ඇඳුම්-ප්‍රමාද-වන-ලකුණු-ගුරු-සංගම්වලින්-පසුගිය-රජයට-චෝදනා",
       "Category": "Local News",
       "Parent URL": "https://www.hirunews.lk/local-news.php?pageID=3031"
}