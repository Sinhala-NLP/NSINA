{
       "Source": "hirunews",
       "Timestamp": "Monday, 14 December 2020 - 9:21",
       "Headline": "පළමු අවසන් පූර්ව තරඟයට පෙර මැතිව්ස් කළ යෝජනාව තරඟයට පසු මහේල සහ ඇමති නාමල්ගෙනුත්",
       "News Content": "ලංකා ප්‍රිමියර් ලීග් ක්‍රිකට් තරඟාවලියේ මූලික වටයේ තරඟ 08 කින් ජයග්‍රහණ දෙකක් පමණක් අත්කරගෙන සිටි ගෝල් ග්ලැඩියේටර්ස් පිල අවසන් මහා තරඟයට සුදුසුකම් ලබන්නට ඊයේ (14) සමත් වුණා.\nඒ ඔවුන් සමඟ අවසන් පූර්ව වටයේදී තරඟ වැදුණු කලම්බෝ කිංග්ස් කණ්ඩායම තියුණු තරඟයකින් අනතුරුව කඩුලු දෙකකින් පරාජය කරමින්.\nමෙම ජයග්‍රහණයත් සමඟ ජයග්‍රාහී ගෝල් ග්ලැඩියේටර්ස් පිලට සුබ පැතුම් ගලා එන්නට වුණා.\nමේ අතර සිය නිල ට්විටර් ගිණුමේ සටහනක් තබමින් ශ්‍රී ලංකා කණ්ඩායමේ හිටපු නායකයෙකු වන මහේල ජයවර්ධන ද ගෝල් ග්ලැඩියේටර්ස් කණ්ඩායමට සුබපැතුම් එක්කර තිබුණා.\nඑහිදී ඔහු සඳහන් කර සිටියේ එය ඉතා විශිෂ්ඨ අවසන් පූර්ව තරඟයක් බවයි.\nමේ අතර ලබන වසරේදී හෝ playoffs ක්‍රමය ක්‍රියාත්මක කිරීම සම්බන්ධයෙන් සිතා බැලිය යුතු බව ඔහු එහි වැඩිදුරටත් සඳහන්කර තිබෙනවා.\nමෙවර තරඟාවලියේ අවසන් වටයේ තරඟ පැවැත්වෙන ක්‍රමවේදය වෙනස් කළ යුතු බව කලම්බෝ කිංග්ස් කණ්ඩායමේ නායක ඇන්ජලෝ මැතිව්ස් ද අවසන් පූර්ව තරඟයට පෙර පවසා තිබුණා.\nඔහු පෙන්වා දුන්නේ ඉන්දීය ප්‍රිමිය ලීග් තරගාවලිය මෙන් ප්‍රසාද ලකුණු සටහනේ මුල්තැනට පත්වන කණ්ඩායම් දෙකට අවසන් වටයේදී තවත් අවස්ථාවක් ලබාදිය යුතු බවයි.\nමේ අතර playoffs යෝජනාව ක්‍රීඩා අමාත්‍ය නාමල් රාජපක්ෂ විසින් ද සිදුකර තිබුනේ පළමු වසන් පූර්ව තරඟය ජයගත් ග්ලැඩියේටර්ස් කණ්ඩායමට සුබ පැතුම් එක්කරමින්.",
       "URL": "https://www.hirunews.lk/256973/පළමු-අවසන්-පූර්ව-තරඟයට-පෙර-මැතිව්ස්-කළ-යෝජනාව-තරඟයට-පසු-මහේල-සහ-ඇමති-නාමල්ගෙනුත්",
       "Category": "Local News",
       "Parent URL": "https://www.hirunews.lk/local-news.php?pageID=2276"
}