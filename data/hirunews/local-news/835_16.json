{
       "Source": "hirunews",
       "Timestamp": "Thursday, 29 September 2022 - 20:24",
       "Headline": "ලෝකෙම ඉදිරියට යනවා ආණ්ඩුව එකතැන කැරකෙනවා - සජිත් ප්‍රේමදාස",
       "News Content": "වත්මන් ජනාධිපතිතුමා සහ ආණ්ඩුව එක තැන කැරකී සිටින බවත් ඇමති මණ්ඩලය විසින් මුදල් ගසා කෑම් සිදු කරන අතර අවම වශයෙන් ඔවුන්ට කිසිදු දෙයක් සම්බන්ධයෙන් සැලසුමක් නොමැති බව විපක්ෂ නායක සජිත් ප්‍රේමදාස පවසනවා.\nඑවැනි තත්ත්වයක වුවත් විපක්ෂයක් ලෙස සමගි ජන බලවේගය ජනතාව වෙනුවෙන් විශාල වැඩකොටසක් සිදුකළ බව ඔහු පැවසුවා.\nවැල්ලවාය තණමල්විල ආසන බලමණ්ඩල රැස්වීම අමතමින් විපක්ෂනායකවරයා මේ බව සඳහන් කළා.\nමේ අතර විපක්ෂනායකවරයා මොණරාගල තණමල්විල බෝදාගම මහා විද්‍යාලයේ අධ්‍යාපනය හදාරමින් ජෝන් ටාබට් මලල ක්‍රීඩා උලෙළේ දී විශිෂ්ට දක්ෂතා දැක්වූ දෙනෙත් අනුහස් ක්‍රීඩකයාට මූල්‍ය පරිත්‍යාගයක් සිදු කළා.\nමීට සමගාමිව තණමල්විල ජාතික  විදුහලේ නිරීක්ෂණ චාරිකාවකට එක් වූ විපක්ෂනායකවරයා පාසලට අවශ්‍ය බස් රථයක් ලඟදීම ලබාදෙන බවටද සහතික වුණා.\nකෝප් කමිටුවේ, කෝපා කමිටුවේ සභාපතීත්වය විපක්ෂයට ලබා දෙන බවට කතානායක කිව්වත් රනිල් වික්‍රමසිංහ විසින් රාජපක්ෂ පවුලට ආරක්ෂාව දෙන නිසා ඒ සභාපතිකම් හීනයක් බව කී විපක්ෂ නායකතුමා , ජාතික සභාවට පවා පත්කර ඇත්තේ රාජපක්ෂලාට හිතැති අය බවත් රනිල් වික්‍රමසිංහ පවා වැඩ කරන්නේ කපුටු මුදල් ඇමතිගේ අණට බවත් ගෝඨාභය රාජපක්ෂ සෙවනැලි ආණ්ඩුව විසින් අදත් රට පාලනය කරන බව විපක්ෂනායකවරයා පැවසුවා.\nනිදහසින් පසු බිහි වූ සෑම රජයක්ම සිදු කළේ ජනතාවගේ බදු මුදලින් සංවර්ධන ව්‍යාපෘති ක්‍රියාත්මක කිරීම සහ නිදහසින් පසු බිහි වූ සෑම විපක්ෂයක්ම කළේ ආණ්ඩු බලය ලබා ගැනීමට සැලසුම් සකස් කිරීම මිස ජනතාවට සේවයක් නොකිරීම නිසා උනුත් එකයි මුනුත් එකයි යන සංකල්පයක් බිහි වී ඇති බව කී විපක්ෂනායකවරයා එසේ වුවත් සමගි ජන බලවේගය වෙනස් මාර්ගයක ගමන් කරමින් විපක්ෂයේ සිට වුව ජනතාව වෙනුවෙන් පෙනී සිටින බව සඳහන් කළා.",
       "URL": "https://www.hirunews.lk/316651/ලෝකෙම-ඉදිරියට-යනවා-ආණ්ඩුව-එකතැන-කැරකෙනවා-සජිත්-ප්‍රේමදාස",
       "Category": "Local News",
       "Parent URL": "https://www.hirunews.lk/local-news.php?pageID=835"
}