{
       "Source": "hirunews",
       "Timestamp": "Monday, 31 December 2018 - 12:55",
       "Headline": "අගමැතිට ටී.එන්.ඒ සහය දුන් හේතුව ගැන පිවිතුරු හෙළ උරුමයේ අදහස",
       "News Content": "අග්‍රාමාත්‍ය රනිල් වික්‍රමසිංහට පාර්ලිමේන්තුව තුළ බහුතරය පෙන්වීමට දෙමළ ජාතික සන්ධානය සහය ලබාදුන්නේ ෆෙඩරල් ව්‍යවස්ථාවක් ගෙන ඒමේ අරමුණින් බවට පිවිතුරු හෙළ උරුමය චෝදනා කරනවා.\nදෙමළ ජාතික සන්ධානයේ පාර්ලිමේන්තු මන්ත්‍රී එම්.ඒ.සුමන්දිරන් විසින් පසුගිය 29 වනදා යාපනයේ පැවති මාධ්‍ය හමුවකට එක්වෙමින් කියා සිටියේ එළඹෙන පෙබරවාරි 4 වනදාට ප්‍රථම එක්සත් ජාතික පක්ෂය සහ ජනතා විමුක්ති පෙරමුණ සමග එක්ව නව ආණ්ඩුක්‍රම ව්‍යවස්ථාවක් ගෙන එන බවටයි.\nඅනුරාධපුරයේ ඊයේ පැවති ජනහමුවකට එක්වෙමින් පාර්ලිමේන්තු මන්ත්‍රී එස්.එම්. චන්ද්‍රසේන සුමන්දිරන් මන්ත්‍රීවරයාගේ මෙම ප්‍රකාශය සම්බන්ධයෙන් කියා සිටියේ දෙමළ ජාතික සන්ධානය ඉදිරිපත් කිරීමට නියමිත නව ව්‍යවස්ථාව සදහා පාර්ලිමේන්තුවේ තුනෙන් දෙකක බහුතර බලයක් හිමි නොවන බවයි.\nඑල්.ටී.ටී.ඊ ත්‍රස්තවාදීන් එදා සිදුකළ විනාශයටත් වඩා වැඩි විනාශයක් මෙම නව ව්‍යවස්ථාව මගින් රටට සිදුවනු ඇති බව ද එස්.එම්.චන්ද්‍රසේන මන්ත්‍රීවරයා එම ජනහමුවේදී ප්‍රකාශ කළා.\nඑමෙන්ම පිවිතුරු හෙල උරුමය අද කැදවා තිබූ මාධ්‍ය හමුවේදී එහි ප්‍රචාරක ලේකම් නීතිඥ තුෂාර දිසානායක ද සුමන්දිරන් මන්ත්‍රීවරයාගේ ප්‍රකාශයට පිලිතුරු ලබාදුන්නා.\nමේ අතර, ලබන වසරේ පෙබරවාරි මස 4 වනදා ගෙන ඒමට නියමිත බව පැවසෙන නව ආණ්ඩුක්‍රම ව්‍යවස්ථාවට සහය ලබා නොදෙන මෙන් එක්සත් ජනතා නිදහස් සන්ධානයේ සියලූ පාර්ලිමේන්තු මන්ත්‍රීවරුන්ගෙන්, ජාතික විශ්වවිද්‍යාල ආචාර්ය සංගමය ඉල්ලීමක් කළා.",
       "URL": "https://www.hirunews.lk/207164/අගමැතිට-ටී-එන්-ඒ-සහය-දුන්-හේතුව-ගැන-පිවිතුරු-හෙළ-උරුමයේ-අදහස",
       "Category": "Local News",
       "Parent URL": "https://www.hirunews.lk/local-news.php?pageID=3580"
}