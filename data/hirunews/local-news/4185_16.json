{
       "Source": "hirunews",
       "Timestamp": "Wednesday, 06 December 2017 - 8:31",
       "Headline": "ටි.එන්.ඒ අත්හැරි ටෙලෝ පුංචි ඡන්දයට ගත් තීන්දුව",
       "News Content": "එළඹෙන පළාත් පාලන ඡන්ද විමසීමේදී දෙමළ සන්ධානයෙන් ඉවත්ව තනිව තරඟ කිරීමට ටෙලෝ සංවිධානය තීරණය කර තිබෙනවා.\nඑහි භාණ්ඩාගාරික පළාත් සභා මන්ත්‍රී වින්දන් කනගරත්නම් හිරු ප්‍රවෘත්ති අංශය කළ වීමසීමකදී කියා සිටියේ පළාත් පාලන ඡන්ද විමසීමේදී ආසන වෙන් කිරීමේ ගැටළුවක් මත වව්නියාවේදී ඊයේ රැස්වූ ටෙලෝ සංවිධානයේ විධායක සභාව මෙම තීරණය ගත් බවයි.\nපළාත් පාලන ඡන්ද විමසීම සම්බන්ධයෙන් පසුගිය ඉරිදා පැවැති සාකච්ඡාවේදී හිටපු පාර්ලිමේන්තු මන්ත්‍රී සුරේෂ් ප්‍රේමචන්ද්‍රන්ගේ නායකත්වයෙන් යුත් ඊ.පී.ආර්.එල්.එෆ් සංවිධානය දෙමළ සන්ධානයෙන් ඉවත් වන බව ප්‍රකාශ කළා.\nමේ අතර, ඉදිරි පළාත්පාලන ඡන්ද විමසීමේදී අපේක්ෂකයින් බෙදාගන්නා ආකාරය සහ ඔවුන් නම් කරන ආකාරය සම්බන්ධයෙන් තීරණයක් ගැනීම සඳහා දෙමළ ජාතික සන්ධානයට අයත් පක්ෂ තුන අතර ඊයේ පැවැති සාකච්ඡාව ද අවසන් එකඟතාවකින් තොරව අවසන්ව තිබෙනවා.\nයාපනයේ පිහිටි දෙමළ ජාතික සන්ධාන කාර්යාලයේදී ඊයේ මෙම සාකච්ඡාව පැවැත්වුණේ ඉලංගෙයි තමිල් අරසු පක්ෂයේ නායක, පාර්ලිමේන්තු මන්ත්‍රී මාවෙයි සේනාධිරාජාගේ ප්‍රධානත්වයෙන්.\nඊට ප්ලොට් සහ ටෙලෝ යන දේශපාලන පක්ෂවල නියෝජිතයින්ද එක්ව සිටියා.\nමෙම සාකච්ඡාවෙන් අනතුරුවයි ටෙලෝ සංවිධානයේ නියෝජිතයින් වව්නියාවේදී රැස්වී පළාත් පාලන මැතිවරණයේදී දෙමළ සන්ධානයෙන් ඉවත්වීමට තීරණය කර තිබුණේ.",
       "URL": "https://www.hirunews.lk/177685/ටි-එන්-ඒ-අත්හැරි-ටෙලෝ-පුංචි-ඡන්දයට-ගත්-තීන්දුව",
       "Category": "Local News",
       "Parent URL": "https://www.hirunews.lk/local-news.php?pageID=4185"
}