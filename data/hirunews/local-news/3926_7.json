{
       "Source": "hirunews",
       "Timestamp": "Saturday, 26 May 2018 - 13:09",
       "Headline": "විස්ස ගැන පක්ෂ සාකච්ඡා ඉදිරි සතියේ",
       "News Content": "ජනතා විමුක්ති පෙරමුණ විසින් විසිවන ආණ්ඩුක්‍රම ව්‍යවස්ථා සංශෝධන කෙටුම්පත ඉදිරිපත් කිරීම සාධනීය පියවරක් බව ආණ්ඩුක්‍රම ව්‍යවස්ථා ප්‍රතිසංස්කරණ පිළිබඳ මහජන අදහස් විමසීමේ කමිටුවේ සභාපති අධිනීතීඥ ලාල් විජේනායක පවසනවා.\nඊයේ (25) මහනුවරදී මාධ්‍ය වෙත අදහස් පළ කරමින් ඔහු කියා සිටියේ නව ආණ්ඩුක්‍රම ව්‍යවස්ථාව සකස් කිරීම පිළිබඳව සංවාදයක් ඇති කිරීමට මෙම කෙටුම්පත බෙහෙවින් උපයෝගී වනු ඇති බවයි.\nජනතා විමුක්ති පෙරමුණේ නායක අනුර කුමාර දිසානායක විසින් ඊයේ කථානායකවරයා වෙත භාරදුන් මෙම කෙටුම්පත පිළිබඳව ප්‍රධාන පක්ෂ තවදුරටත් සාකච්ඡා කරමින් සිටින බව හිරු ප්‍රවෘත්ති අංශය සිදුකළ සොයා බැලීමකදී අනාවරණ වුණා.\nලබන තුන්වනදා පෙරවරුවේ පැවැත්වීමට නියමිත මධ්‍යම කාරක සභා රැස්වීමේදී මේ පිළිබඳව සාකච්ඡා කර තීරණයක් ගන්නා බවයි ශ්‍රී ලංකා නිදහස් පක්ෂයේ මහ ලේකම් අමාත්‍ය දුමින්ද දිසානායක සඳහන් කළේ.\nඑමෙන්ම ලබන මස මුල් සතියේ පැවැත්වීමට නියමිත කෘත්‍යාධිකාරී මණ්ඩල රැස්වීමේදී විසිවන ආණ්ඩුක්‍රම ව්‍යවස්ථා සංශෝධන කෙටුම්පත පිළිබඳව සාකච්ඡා කිරීමට එක්සත් ජාතික පක්ෂය තීරණය කර ඇතැයි පාර්ලිමේන්තු මන්ත්‍රී මුජිබර් රහුමාන් ප්‍රකාශ කළා.\nහිරු ප්‍රවෘත්ති අංශය සිදුකළ විමසීමකදී පාර්ලිමේන්තු මන්ත්‍රී උදය ගම්මන්පිල කියා සිටියේ ලබන අඟහරුවාදා පැවැත්වෙන ඒකාබද්ධ විපක්ෂයේ නායකයින්ගේ රැස්වීමේදී මේ සම්බන්ධයෙන් සාකච්ඡා කිරීමට නියමිත බවයි.\nමේ අතර මෙම යෝජනාව අග්‍රාමාත්‍යවරයාගේ බලතල වැඩිකිරීමේ අරමුණින් ගෙන එන ලද්දක් බැවින් ඒ පිළිබඳව තවදුරටත් සාකච්ඡා කරමින් පවතින බව සමාජවාදී ජනතා පෙරමුණ සඳහන් කළා.\nඑසේම ආණ්ඩුවෙන් ඉවත්වූ ශ්‍රී ලංකා නිදහස් පක්ෂ මන්ත්‍රීවරුන් 16 දෙනාගේ කණ්ඩායම ද මෙම 20 වන ආණ්ඩුක්‍රම ව්‍යවස්ථා සංශෝධනය සම්බන්ධයෙන් පසුවන්නේ සාකච්ඡා මට්ටමකයි.\nඒ අනුව මේ පිළිබඳව ලබන සඳුදා විශේෂයෙන් රැස්වී තවදුරටත් සාකච්ඡා කිරීමට අපේක්ෂා කරන බව එම කණ්ඩායම නියෝජනය කරන පාර්ලිමේන්තු මන්ත්‍රී චන්දිම වීරක්කොඩි හිරු ප්‍රවෘත්ති අංශයට සඳහන් කළා.",
       "URL": "https://www.hirunews.lk/191615/විස්ස-ගැන-පක්ෂ-සාකච්ඡා-ඉදිරි-සතියේ",
       "Category": "Local News",
       "Parent URL": "https://www.hirunews.lk/local-news.php?pageID=3926"
}