{
       "Source": "hirunews",
       "Timestamp": "Thursday, 07 September 2023 - 17:16",
       "Headline": "අවුරුදු 40 දී උසස් පෙළ ලියා විභාගය සමත් වූ මාතර ව්‍යාපාරිකයා",
       "News Content": "ඇමරිකාවේ ග්‍රීන් කාඩ් පතක් ලබා ගැනීමේ අරමුණින් මෙවර අ.පො.ස.උසස් පෙළ විභාගයට පෙනී සිට එම විභාගය සමත් වු 40 හැවිරිදි ව්‍යාපාරිකයෙකු පිළිබඳ පුවතක් මාතර නගරයෙන් වාර්තා වෙනවා.\nදින 18ක් වැනි කාලයක දී විභාගයට සූදානම් වී එම විභාගය සමත්ව ඇත්තේ මාතර උයන්වත්තේ පදිංචි නලින් දර්ශන වීරතුංග නම් පුද්ගලයායි.\n2002 වසරේ දී ප්‍රථම වරට උසස් පෙළ විභාගය සදහා ගණිත අංශයෙන් ඉදිරීපත් වී විෂයයන් දෙකක් පමණක් සමත්ව ඇති මොහු යලි වසර 21 කට පසු එම විභාගයට දෙවන වරට පෙනී සිට ඇත්තේ කලා විෂය ධාරාව යටතේ පුද්ගලික අයදුම්කරුවකු ලෙසයි.\nමෙවර උසස් පෙළ විභාගයේ සිංහල හා මාධ්‍ය අධ්‍යනය විෂයයන් සදහා සී සාමාර්ථ ද දේශපාලන විද්‍යාව සදහා එස්. සාමාර්ථයක් ද හිමි කර ගෙන ඔහු විභාගය සමත්ව තිබෙනවා.\nමාතර රාහුල විද්‍යාලයේ ආදි ශිෂ්‍යයෙකු වන මොහු තිදරු පියෙක්.\nඔහුගේ බිරිද මාතර මහ රෝහලේ වෛද්‍යවරියක් වන අතර තම උත්සාහය පිළිබඳව ඔහු දක්වා සිටියේ මෙවැනි අදහසක්.\n“ඇමරිකාවේ ග්‍රීන් කාඩ් පතක් ලබා ගන්න උසස් පෙළ සමත් වෙලා තියෙන්න ඕන කියලා මට මගේ මිතුරෙක් කීවා.ඒ අනුව විභාගය ලියන්න බලද්දී අයදුම්පත් භාර ගන්නා දිනය අවසන් වී තිබුණා.මම ඒ බව මාගේ තවත් මිතුරෙකු වන සර්වේශස් විද්‍යාලයේ නියෝජ්‍ය විදුහල්පති අරුණ ඉන්දික වීරසිංහ මහතාට කීවාම ඔහු මට කීවා. කොලඹ විභාග දෙපාර්තමේන්තුවට ගිහින් උත්සාහ කරන්න කියලා.\nඒ අනුව ඔහු විභාග දෙපාර්තමේන්තුවෙන් කළ ඉල්ලීමකට අනුව ඒ සඳහා අවස්ථාව හිමි වූ අතර ඒ සඳහා ඉතිරිව තිබුණේ දින18ක් පමණි.\nඑම අවස්ථාවට මුහුණ දුන් ආකාරය පිළිබඳව ඔහු සඳහන් කර සිටියේ මෙවැනි අදහසක්.\n''හරියටම දවස් 18 කින් මට මතක හැටියට සිංහල විෂය තීබුණේ.අනෙක් විෂයයන් වලට තව වැඩිපුර සතියක් දෙකක් තිබුණා.මම ඒ කාලය තුල පොත් පත් පාඩම් කලා.දරුවන් සමගත් පාඩම් කලා.ගෙදර දොර හා දරුවන්ගේ වැඩ කටයුතුත් කලා.කඹුරුගමුව ඉස්කෝලේ තමයි මට විභාගය මධ්‍යස්ථානය ලෙස ලබා දී තිබුණේ. ඒ අනුව මම ජීවිතේට උසස් පෙළට හදාරපු නැති විෂයයන් තුනකට මුහුණ දීලා විභාගය සමත් වෙන්න පුලුවන්කම ලැබුණා.මම හිතනවා ග්‍රීන් කාඩ් නොලැබුනත් මගේ ජීවිතයේ මෙය ලබා ගත් ලොකු ජයග්‍රහණයක් කියලා.”",
       "URL": "https://www.hirunews.lk/347493/අවුරුදු-40-දී-උසස්-පෙළ-ලියා-විභාගය-සමත්-වූ-මාතර-ව්‍යාපාරිකයා",
       "Category": "Local News",
       "Parent URL": "https://www.hirunews.lk/local-news.php?pageID=45"
}