{
       "Source": "hirunews",
       "Timestamp": "Sunday, 01 October 2017 - 12:30",
       "Headline": "ගල්කිස්සේ සිද්ධිය මුහුණු පොතෙන් සජීවීව පෙන්නූ අයට සිදුවන දේ මෙන්න",
       "News Content": "ගල්කිස්සේ සිද්ධිය මුහුණු පොතෙන් සජීවීව පෙන්නූ අයටත් වැඩවරදින ලකුණු\nගල්කිස්ස ප්‍රදේශයේ මියන්මාර සරණාගතයින් රදවා සිටි ස්ථානයේ පුද්ගලයින් පිරිසක් කලහකාරි ලෙස හැසිරෙන ආකාරය ෆේස්බුක් හරහා සජීවීව ලබාදුන් පුද්ගලයින් පිළිබඳ පොලිස් තොරතුරු තාක්ෂණ අංශ මේ වනවිට පරීක්ෂණ ආරම්භ කර තිබෙනවා.\nකොළඹ අපරාධ කොට්ඨාශය භාර උසස් නිලධාරියෙකු හිරු ප්‍රවෘත්ති අංශයට කියා සිටියේ මේ වනවිට ඒ සම්බන්ධයෙන් වැදගත් තොරතුරු රැසක් අනාවරණ වී ඇති බවයි.\nමේ අතර කොළඹ අපරාධ කොට්ඨාශය මගින් අත්අඩංගුවට ගත් තවත් පුද්ගලයින් 4 දෙනෙකු අද ගල්කිස්ස මහේස්ත්‍රාත් අධිකරණය හමුවට ඉදිරිපත් කිරීමට නියමිතව තිබෙනවා. මීතොටමුල්ල, ගනේමුල්ල, එෙඞ්රමුල්ල සහ නාවල ප්‍රදේශවල පදිංචි මෙම සැකකරුවන් අත්අඩංගුවට ගැනුනේ ඊයේ දිනයේයි.\nමෙම සිද්ධියට අදාළව මේ වනවිට සැකකරුවන් 5 දෙනෙකු සහ එක් සැකකාරියක් අත්අඩංගුවට ගෙන ඇති අතර, පෙරේදා පස්වරුවේ අත්අඩංගුවට ගත් එක් සැකකරුවෙකු ගල්කිස්ස මහේස්ත්‍රාත් අධිකරණයට ඊයේ ඉදිරිපත් කිරීමෙන් අනතුරුව මේ මස 9 වනදා දක්වා රක්ෂිත බන්ධනාගාර ගත කෙරුණා.\nමේ අතර සිද්ධිය පිළිබඳව විශේෂ පරීක්ෂණයක් පැවැත්වීම සඳහා මානව හිමිකම් කොමිෂන් සභාව හෙට දිනයේ රැස්වීමට නියමිතයි. එහිදී  පොලිසිය, ආගමන විගමන දෙපාර්තමේන්තුව යන අංශ ඇතුළත් වන පරිදි මෙම පරීක්ෂණය සිදුකරන බවයි එහි ප්‍රකාශකයෙකු සඳහන් කළේ.\nපසුගිය 26 වනදා මියන්මාර සරණාගතයින් පිරිසක් රඳවා සිටි  ගල්කිස්ස ප්‍රදේශයේ පිහිටි කුලී පදනම මත ලබාගත් නිවස ඉදිරිපිටට පැමිණි භික්ෂූන් වහන්සේ ඇතුලූ පිරිසක් මෙම මියන්මාර සරණාගතයන්ට විරෝධය පළ කළ අතර, එම සරණාගතයින් පිරිස පසුව බූස්ස රැඳවුම් කඳවුර වෙත යොමු කිරීමටයි පියවර ගැනුනේ.",
       "URL": "https://www.hirunews.lk/172282/ගල්කිස්සේ-සිද්ධිය-මුහුණු-පොතෙන්-සජීවීව-පෙන්නූ-අයට-සිදුවන-දේ-මෙන්න",
       "Category": "Local News",
       "Parent URL": "https://www.hirunews.lk/local-news.php?pageID=4294"
}