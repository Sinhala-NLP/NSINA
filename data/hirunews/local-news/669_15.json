{
       "Source": "hirunews",
       "Timestamp": "Tuesday, 13 December 2022 - 13:49",
       "Headline": "ඉන්දියාව සහ ලංකාව අතර මගී යාත්‍රා සේවාව ලබන ජනවාරියේ සිට",
       "News Content": "දකුණු ඉන්දියාව සහ කන්කසන්තුරය, ත්‍රිකුණාමල හා කොළඹ වරාය අතර මගී යාත්‍රා සේවාවක් ආරම්භ කිරීමට පියවර ගෙන ඇති බව වරාය, නාවික හා ගුවන්සේවා අමාත්‍යංශය පවසනවා.\nඊට අදාළ සාකච්ඡාවක් අද පැවැත්වුණේ විෂය භාර අමාත්‍ය නිමල් සිරිපාලද සිල්වාගේ ප්‍රධානත්වයෙන්.\nඑහි පළමු අදියර ලෙස කන්කසන්තුරය සහ පාන්ඩිචේරි අතර ෆෙරි සේවාව ලබන ජනවාරි මස මැද ආරම්භ කිරීමට සැළසුම් කර තිබෙනවා.\nඊට ඉන්දීය රජයේ අනුමැතිය ලබා දී ඇති බවයි අදාළ සාකච්ඡාවේ දී අනාවරණය වුණේ.\nඉන්දියානු ජාතිකයින් මෙන්ම දඹදිව වන්දනාවේ නිරත වන ශ්‍රී ලාංකික බැතිමතුන්ට ද මෙම සේවාව ලබාගත හැකියි.\nවරකට මගීන් 300 ක් හෝ 400 ක් පමණ මෙම මගී යාත්‍රා සේවාව මඟින් රැගෙන යා හැකි අතර ඊට ගතවන කාලය පැය තුන හමාරක් බවයි අමාත්‍ය නිමල් සිරිපාල ද සිල්වා කියා සිටියේ.\nඑක් ගමන්වාරයක් සඳහා මගියෙකුගෙන් ඩොලර් 60 ක් පමණ අයකිරීමට නියමිත අතර කිලෝ ග්‍රෑම් 100 ක බරකින් යුත් භාණ්ඩ රැගෙන යා හැකි වනවා.\nවසර දෙකකට පසු චෙන්නායි සහ යාපනය අතර ගුවන් ගමන්ද ඊයේ ආරම්භ කෙරුණු අතර පළමු ගුවන්යානය ඊයේ පලාලි ගුවන්තොටුපළ වෙත පැමිණියා.",
       "URL": "https://www.hirunews.lk/322599/ඉන්දියාව-සහ-ලංකාව-අතර-මගී-යාත්‍රා-සේවාව-ලබන-ජනවාරියේ-සිට",
       "Category": "Local News",
       "Parent URL": "https://www.hirunews.lk/local-news.php?pageID=669"
}