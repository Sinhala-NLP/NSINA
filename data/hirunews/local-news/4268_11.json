{
       "Source": "hirunews",
       "Timestamp": "Tuesday, 17 October 2017 - 7:40",
       "Headline": "නිරීක්ෂණ සංවිධාන 06ක් හදිසියේ මැතිවරණ කොමිසම හමුවට",
       "News Content": "මැතිවරණ නිරීක්ෂණ සංවිධාන 06ක් අද මැතිවරණ කොමිසමේ සභාපති මහින්ද දේශප්‍රිය හමුවනවා.\nඒ, පළාත් පාලන ඡන්ද විමසීම කඩිනමින් පැවැත්වීම සහ එය සිදුවන ආකාරය පිළිබදව සාකච්ඡා කිරීම සඳහායි.\nමහනගර සභා, නගර සභා සහ ප්‍රාදේශීය සභා ඡන්ද විමසීමේ සංශෝධන පනත් පසුගිය 13 වන දා පළාත් සභා සහ පළාත් පාලන අමාත්‍ය ෆයිසර් මුස්තාෆා විසින් මැතිවරණ කොමිසමේ සභාපති මහින්ද දේශප්‍රියට භාර දෙනු ලැබුවා.\nකෙසේ වෙතත්, එම අවස්ථාවට එක්වෙමින් මැතිවරණ කොමිසමේ සභාපති මහින්ද දේශප්‍රිය කියා සිටියේ විෂය භාර අමාත්‍යවරයා අද දිනයේ එය ගැසට් කරන්නේ නම්, ලබන 19 වන දා කොමිසමේ සාමාජිකයින් රැස්වී පළාත් පාලන මැතිවරණයට අදාළව නාම යෝජනා කැදවන දිනය ප්‍රකාශයට පත් කළ හැකි බවයි.\nමේ අතර, නුවරඑළිය දිස්ත්‍රික්කයට අයත් ප්‍රාදේශීය සභා සංඛ්‍යාව ඉහළ දැමීමට ජනාධිපතිවරයා එකඟ වී ඇති බව අමාත්‍ය මනෝ ගනේෂන් පවසනවා.\nදමිල ප්‍රගතිශීලී සන්ධානය කොළඹ ඊයේ පැවැත්වූ මාධ්‍ය හමුවකට එක්වෙමින් ඔහු සඳහන් කළේ මේ හේතුවෙන් පළාත් පාලන ඡන්ද විමසීම් සංශෝධන පනත ගැසට් කිරීම දින කිහිපයකින් කල් යනු ඇති බවයි.",
       "URL": "https://www.hirunews.lk/173678/නිරීක්ෂණ-සංවිධාන-06ක්-හදිසියේ-මැතිවරණ-කොමිසම-හමුවට",
       "Category": "Local News",
       "Parent URL": "https://www.hirunews.lk/local-news.php?pageID=4268"
}