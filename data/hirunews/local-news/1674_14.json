{
       "Source": "hirunews",
       "Timestamp": "Thursday, 23 September 2021 - 10:20",
       "Headline": "එන්නත්කරණය ලැබුවත් සෞඛ්‍ය මාර්ගෝපදේශ පිළිපදින්නැ යි ඉල්ලීමක්",
       "News Content": "කොරෝනා එන්නත් මාත්‍රා දෙක ම ලබාගෙන තිබුණත්, සෞඛ්‍ය මාර්ගෝපදේශ පිළිනොපදින පුද්ගලයින්ට, වෛරසය ආසාදනය වීමේ ඉහළ හැකියාවක් පවතින බව ප්‍රජා වෛද්‍ය විද්‍යාව පිළිබඳ විශේෂඥයෙකු වන මහාචාර්ය සුනෙත් අගම්පොඩි පවසනවා.\nමහාචාර්ය සුනෙත් අගම්පොඩි සඳහන් කරන්නේ, නව අධ්‍යයනයන්ට අනුව සම්ප්‍රේෂණය වැළැක්වීමේ මූලික පුරුදු පිළිනොපදින පූර්ණ එන්නත්කරණය ලැබූ පුද්ගලයින්ට ද කොරෝනා වෛරසය ආසාදනය වීමේ 65%ත්, 70%ත් අතර ඉහළ අවස්ථාවක් පවතින බවයි.\nඑන්නත්කරණය මඟින් රෝගී තත්ත්වය බරපතළ වීම සහ මරණය වැළැක්වූව ද ප්‍රචාරණය වළකන්නේ නැහැ.\nමේ අතර, වසය අවුරුදු 12ට වැඩි දරුවන් එන්නත් කිරීම හෙට ආරම්භ වනවා.\nඒ, කොළඹ රිජ්වේ ආර්යා ළමා රෝහල, අනුරාධපුර සහ කුරුණෑගල රෝහල් වලදී යි.\nවසය අවුරුදු 12ට වැඩි දරුවන් එන්නත් කිරීමේ පළමු අදියර ලෙස තැලිසීමීයා රෝගයෙන් පෙළෙන දරුවන් එන්නත් කෙරෙනවා.\nමේ අතර, පුද්ගලයින් විදෙස්ගත වීමේ දී යම් සුවිශේෂී වූ එන්නනක් ලබාගෙන සිටීම අනිවාර්ය යැයි කිසිදු රටක් දැනුම් දී නො මැති බව විදේශ අමාත්‍යංශය සෞඛ්‍ය අමාත්‍යංශයට දැනුම් දී තිබෙනවා.\nමෙරට කොවිඩ් මර්දන එන්නත්කරණ වැඩසටහන යටතේ ගෙවුණු දිනයේ දී පළමු සහ දෙවැනි මාත්‍රා වශයෙන් ලබා දුන් එන්නත් මාත්‍රා ගණන 228,645ක්.\nඒ අනුව පුද්ගලයින් 125,709ක් පළමු මාත්‍රාවත්, පුද්ගලයින් 102,936ක් දෙවැනි මාත්‍රාවත් ලබා ගෙන තිබෙනවා.\nමේ අතර, කොරෝනා ආසාදිත ව කොළඹ පෞද්ගලික රෝහලක ප්‍රතිකාර ලබමින් සිටිය දී අභාවප්‍රාප්ත වූ වෛද්‍ය උපදේශක ඒලියන්ත වයිට්ගේ අභාවය සම්බන්ධයෙන් අග්‍රාමාත්‍ය මහින්ද රාජපක්ෂ සිය ට්විටර් ගිනුමේ සටහනක් තබමින් ශෝකය ප්‍රකාශ කර තිබෙනවා.\nඉන් අග්‍රාමාත්‍යවරයා සඳහන් කර ඇත්තේ, කලක් ඉතා ම සමීප ව ඇසුරු කළ වෛද්‍ය ඒලියන්ත වයිට් ක්‍රීඩකයින් ඇතුළු දෙස් විදෙස් විශාල පිරිසකට රෝගාබාධ සුවපත් කර ගැනීමට උපකාර කළ බව කෘතවේදී ව සිහිපත් කරන බවයි.\nමේ අතර, ඒලියන්ත වයිට්ගේ අභාවය පිළිබඳව ක්‍රිකට් ක්‍රීඩක ලසිත් මාලිංග ද සිය ට්වීටර් ගිණුමේ සටහනක් එක්කර තිබුණා. ඔහු සඳහන් කර ඇත්තේ, 2008 වසරේ දී ඒලියන්ත වයිට් තමාගේ පාදයේ ආබාධය විශ්මිත අන්දමින් සුව කිරීම තුළින් සිය ක්‍රීඩා දිවිය ඉහළ මට්ටමකට රැගෙන යෑමට හැකි වූ බවයි.",
       "URL": "https://www.hirunews.lk/283001/එන්නත්කරණය-ලැබුවත්-සෞඛ්‍ය-මාර්ගෝපදේශ-පිළිපදින්නැ-යි-ඉල්ලීමක්",
       "Category": "Local News",
       "Parent URL": "https://www.hirunews.lk/local-news.php?pageID=1674"
}