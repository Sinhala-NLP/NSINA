{
       "Source": "hirunews",
       "Timestamp": "Wednesday, 09 November 2022 - 19:32",
       "Headline": "උතුරු මුහුදේ මෙහෙයුමකින් මිලියන 137ක කේරළ ගංජා තොගයක් අත්අඩංගුවට",
       "News Content": "නාවික හමුදාව සහ ශ්‍රී ලංකා වෙරළාරක්‍ෂක දෙපාර්තමේන්තුව එක්ව යාපනය ඩෙල්ෆ්ට් දූපත ආසන්න මුහුදු ප්‍රදේශයේ සිදුකල විශේෂ සෝදිසි මෙහෙයුමකදී කේරළ ගංජා කිලෝ 458කට අධික තොගයක් රැගත් ඩිංගී යාත්‍රාවක් අත්අඩංගුවට ගෙන තිබෙනවා.\nඋතුරු නාවික විධානයට අයත් සීජී 402 දරණ වෙරළාරක්‍ෂක යාත්‍රාව යොදවා යාපනය ඩෙල්ෆ්ට් දූපතට ගිණිකොන දෙසින් වූ මුහුදු ප්‍රදේශයේ සිදු කළ මෙම විශේෂ සෝදිසී මෙහෙයුමේදී සැකකටයුතු ඩිංගී යාත්‍රවක් නිරීක්‍ෂණය කර පරීක්‍ෂාවට ලක් කර තිබුණා.\nඑහිදී, පාර්සල් 18ක අසුරන ලද කේරළ ගංජා කිලෝ 458 ග්‍රෑම් 900ක පමණ තොගයක් සමඟ සැකකරුවන් දෙදෙනෙකු සහ එම ඩිංගි යාත්‍රාවයි මෙලෙස ශ්‍රී ලංකා වෙරළාරක්‍ෂක දෙ‍පාර්තමේන්තුව මඟින් අත්අඩංගුවට ගෙන ඇත්තේ.\nඅත්අඩංගුවට ගත් කේරළ ගංජා තොගයේ දළ වීථි වටිනාකම රුපියල් මිලියන 137 කට අධික බවට සැලකෙනවා.\nකේරළ ගංජා සමඟ අත්අඩංගුවට ගත් සැකකරුවන් දෙදෙනා අවුරුදු 37 සහ 44 යන වයසේ පසුවන මණ්ඩතිව් සහ නච්චිකුඩා යන ප්‍රදේශයන්හි පදිංචිකරුවන් බවට හඳුනාගෙන තිබෙනවා.\nඑම සැකකරුවන්, කේරල ගංජා තොගය සහ ඩිංගි යාත්‍රාව ඉදිරි නීතිමය කටයුතු සඳහා ඩෙල්ෆ්ට් පොලිසිය වෙත භාරදීමට නියමිතයි.\nනාවික හමුදාව කියාසිටියේ 2022 වසරේ මේ දක්වා සිදු කළ මෙහෙයුම් මඟින් කේරළ ගංජා කිලෝ ග්‍රෑම් 5479 කට අධික තොගයක් නීතියේ රැහැනට හසුකර දී ඇති අතර, එහි දළ වීථි වටිනාකම රුපියල් මිලියන 1643කට අධික වන බවයි.",
       "URL": "https://www.hirunews.lk/320003/උතුරු-මුහුදේ-මෙහෙයුමකින්-මිලියන-137ක-කේරළ-ගංජා-තොගයක්-අත්අඩංගුවට",
       "Category": "Local News",
       "Parent URL": "https://www.hirunews.lk/local-news.php?pageID=746"
}