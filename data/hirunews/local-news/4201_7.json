{
       "Source": "hirunews",
       "Timestamp": "Saturday, 25 November 2017 - 16:59",
       "Headline": "පළාත් පාලන ආයතන 93 ක නාමයෝජනා දැන්වීම අනිද්දා - තවත් 40 ක් ගැන තීන්දුව කඩිනමින්",
       "News Content": "ගැටලූවක් නොමැති පළාත් පාලන ආයතන 93 ක මැතිවරණ පැවැත්වීමට අදාළ නාම යෝජනා කැදවීමේ නිවේදනය නිකුත් කරන ලෙසට සියලූම තේරීම්භාර නිලධාරින්ට උපදෙස් ලබාදීමට මැතිවරණ කොමිසම අද (25) තීන්දු කළා.\nරාජගිරියේ පිහිටි මැතිවරණ මහලේකම් කාර්යාලයේදී මැතිවරණ කොමිසමේ නිලධාරින් අද සාකච්ඡාවක් පැවැත්වූ අතර ඉන් අනතුරුව පැවති මාධ්‍ය හමුවකට එක්වෙමින් මැතිවරණ කොමිසමේ සභාපති මහින්ද දේශප්‍රිය මේ බව කියා සිටියා.\nමැතිවරණ කොමිසමේ සභාපති මහින්ද දේශප්‍රිය තවදුරටත් කියා සිටියේ ගැසට් නිවේදනයේ මුද්‍රණ දෝෂ සහිත පළාත් පාලන ආයතන 40 සංශෝධිත නව ගැසට් පත්‍රය 27 හෝ 28 වනදා ප්‍රකාශයට පත් කළහොත් ඊට අදාළව නාම යෝජනා කැදවීමේ නිවේදනය 29 වනදා නිකුත් කිරීමට උපදෙස් ලබාදෙන බවයි.\nඡන්දයක් නොපවත්වනවාට වඩා එක් ආයතනයක හෝ ආයතන කිහිපයක ඡන්දය පැවැත්විය යුතු බවට වන මතයේ මැතිවරණ කොමිසම පසුවන බවයි එහිදී ඔහු වැඩිදුරටත් අවධාරණය කළේ.\nමේ අතර, පළාත් පාලන මැතිවරණය සම්බන්ධයෙන් අද පාර්ලිමේන්තුවේදී ද සංවාදයක් මතුවුණේ ජනතා විමුක්ති පෙරමුණේ නායක අනුර කුමාර දිසානායක මන්ත්‍රීවරයා යොමුකළ පැනයකට සභානායක අමාත්‍ය ලක්ෂ්මන් කිරිඇල්ල පිළිතුරු ලබාදීමේදීයි.",
       "URL": "https://www.hirunews.lk/176918/පළාත්-පාලන-ආයතන-93-ක-නාමයෝජනා-දැන්වීම-අනිද්දා-තවත්-40-ක්-ගැන-තීන්දුව-කඩිනමින්",
       "Category": "Local News",
       "Parent URL": "https://www.hirunews.lk/local-news.php?pageID=4201"
}