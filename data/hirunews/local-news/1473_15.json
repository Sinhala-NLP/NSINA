{
       "Source": "hirunews",
       "Timestamp": "Friday, 24 December 2021 - 8:01",
       "Headline": "වෛද්‍ය වර්ජනය ගැන තීන්දුවක් අද පෙරවරුවේ(වීඩියෝ)",
       "News Content": "රජයේ වෛද්‍ය නිලධාරීන්ගේ සංගමය ආරම්භ කර ඇති දීප ව්‍යාප්ත අඛණ්ඩ වර්ජනය තවදුරටත් ක්‍රියාත්මක කරන්නේ ද නැද් ද යන්න අද පෙරවරු 10ට පැවැත්වෙන මධ්‍යම කාරක සභා රැස්වීමේ දී තීරණය කරන බව එම සංගමය පවසනවා.\nඑහි මධ්‍යම කාරක සභික වෛද්‍ය රුවන් ජයසූරිය හිරු ප්‍රවෘත්තී අංශයට කියා සිටියේ, සිය ඉල්ලීම්වලට සෞඛ්‍ය අමාත්‍යංශය ලිපියක් මඟින් යොමු කර ඇති විසඳුම් යෝජනාවලිය ඇගයීමට ලක් කර අදාළ තීරණයට එළඹෙන බවයි.\nරජයේ වෛද්‍ය නිලධාරීන්ගේ සංගමය අද සිව් වැනි දිනටත් මෙම වර්ජනය ක්‍රියාත්මක කරන්නේ, වෛද්‍යවරුන්ගේ පත්වීම් ලැයිස්තු සැකසීම ඇතුළු ඉල්ලීම් 07ක් මුල් කරගනිමින්.\nකෙසේ වෙතත්, වර්ජනය හේතුවෙන් ඊයේ දිනයේත් රෝහල් වෙත පැමිණි රෝගීන් දැඩි අපහසුතාවට පත් වුණා.\nමේ අතර, සමස්ත ලංකා ආයුර්වේද සුවසේවා සංගමයට අයත් ආයුර්වේද වෛද්‍යවරුන් ඇතුළු සෞඛ්‍ය සේවකයින් අද අසනීප නිවාඩු වාර්තා කිරීමේ වෘත්තීය ක්‍රියාමාර්ගයක් දියත් කිරීමට නියමිත යි.\nඒ බටහිර සෞඛ්‍ය කාර්ය මණ්ඩලවලට මාස 3ක් පුරා ලබා දුන් රුපියල් 7,500ක කොරෝනා විශේෂ මාසික දීමනාව ආයූර්වේද සෞඛ්‍ය සේවකයින්ට ද ලබා දෙන ලෙස ඉල්ලමින්.\nඒ අනුව ආයුර්වේද සෞඛ්‍ය සේවකයින් අද පෙරවරු 10ට නාවින්න ආයූර්වේද දෙපාර්තමේන්තුව ඉදිරිපිටදීත් පස්වරු 3ට සෞඛ්‍ය අමාත්‍යංශය ඉදිරිපිටදීත් විරෝධතාවල නිරත වීමට ද නියමිතයි.\nමේ අතර ඊයේ මධ්‍යම රාත්‍රියේ සිට ක්‍රියාත්මක වන පරිදි දුම්රිය සාමාන්‍ය ප්‍රවේශපත්‍ර නිකුත් කිරීමේ රාජකාරීවලින් ඉවත් වීමට දුම්රිය ස්ථානාධිපති සංගමය තීරණය කර තිබෙනවා.\nඋසස්වීම් ගැටලු, මඟීන්ගේ පහසුකම් පිළිබඳ ගැටලු සහ සංඥා ක්‍රම පිළිබඳ ගැටලු මුල් කර ගනිමින් එම සංගමය මීට පෙර ආරම්භ කළ පාර්සල් භාරගැනීමෙන් ඉවත් වීමේ වෘත්තීය ක්‍රියාමාර්ගය ද තවදුරටත් ක්‍රියාත්මකයි.",
       "URL": "https://www.hirunews.lk/291981/වෛද්‍ය-වර්ජනය-ගැන-තීන්දුවක්-අද-පෙරවරුවේ-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1473"
}