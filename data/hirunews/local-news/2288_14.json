{
       "Source": "hirunews",
       "Timestamp": "Tuesday, 08 December 2020 - 13:13",
       "Headline": "අටලුගම මහජන සෞඛ්‍ය පරීක්ෂකවරුන්ගේ ආරක්ෂාවට පොලිසිය සහ හමුදාව (වීඩියෝ)",
       "News Content": "ඊයේ දිනයේ මෙරටින් වාර්තා වූ කොරෝනා ආසාදිතයන් 703 දෙනා අතරින් වැඩිම ආසාදිතයන් සංඛ්‍යාවක් වාර්තා වී ඇත්තේ කොළඹ දිස්ත්‍රික්කයෙන් බව කොවිඞ් නයින්ටීන් පැතිරීම වැලැක්වීමේ ජාතික ක්‍රියාන්විත මධ්‍යස්ථානය ප්‍රකාශ කළා.\nඑම මධ්‍යස්ථානය සඳහන් කළේ කොළඹින් වාර්තා වූ ආසාදිතයන් 371 දෙනෙකු අතරින් 192ක්ම වාර්තා වී ඇත්තේ බොරැල්ල ප්‍රදේශයෙන් බවයි.\nගම්පහ දිස්ත්‍රික්කයෙන් ද ඊයේ දිනයේ ආසාදිතයින් 102කු අලුතින් හඳුනාගෙන තිබෙනවා. ඉන් 49 දෙනෙකු වාර්තා වී ඇත්තේ මහර ප්‍රදේශයෙන්. හම්බන්තොට දිස්ත්‍රික්කයෙන් රෝගීන් 46 දෙනෙකු ගතවූ පැය 24දි හඳුනා ගෙන තිබෙනවා.\nකොරෝනා දෙවන රැල්ල ඇතිවූ පසුගිය ඔක්තොම්බර් 04 වනදා සිට මේ දක්වා කාලය තුළ කොළඹ දිස්ත්‍රික්කයෙන් ආසාදිතයන් 11,706 දෙනෙකු වාර්තා වී ඇති අතර එය දෙවන කොවිඞ් රැල්ලේ වැඩිම ආසාදිතයන් සංඛ්‍යාවයි.\nඑමෙන්ම ගම්පහ දිස්ත්‍රික්කයෙන් ආසාදිතයන් 6776 දෙනෙකු වාර්තා වී ඇති අතර කළුතර දිස්ත්‍රික්කයෙන් වාර්තා වන ආසාදිතයන් සංඛ්‍යාව 1339ක්. මහනුවරින් ද රෝගීන් 784 දෙනකු හඳුනාගෙන තිබෙනවා.\nකුරුණෑගලින් 373 දෙනකු, ගාල්ලෙන් 308 දෙනෙකු, පුත්තලමින් 271 දෙනකු, අම්පාරෙන් 230 දෙනෙකු, නුවරඑළියෙන් 154 දෙනෙකු, අනුරාධපුරයෙන් 109 දෙනෙකු සහ මඩකලපුව දිස්ත්‍රික්කයෙන් රෝගීන් 78 දෙනෙකු වාර්තා වී ඇති බවයි කොවිඞ් නයින්ටීන් පැතිරීම වැලැක්වීමේ ජාතික ක්‍රියාන්විත මධ්‍යස්ථානය කියා සිටියේ.\nඑමෙන්ම ගම්පොල රෝහලේ සේවය කරන වෛද්‍යවරයෙකුට කොරෝනා ආසාදනය වීම හේතුවෙන් රෝහලේ ප්‍රසව වාට්ටුව හා කාන්තා වාට්ටුව වසා දැමීමට කටයුතු කර තිබෙනවා. ඒ අනුව රෝහලේ වෛද්‍ය කාර්ය මණ්ඩලය 38ක්, හෙද නිලධාරින් 19ක් සහ කණිෂ්ඨ කාර්ය මණ්ඩලයේ පුද්ගලයින් 17 දෙනෙකු ස්වයං නිරෝධායනයට යොමු කිරීමටයි කටයුතු කර ඇත්තේ. අකුරණ ප්‍රදේශයේ පදිංචි වෛද්‍යවරයාගේ බිරිඳ කරාපිටිය වෛද්‍ය පීඨයේ ශිෂ්‍යාවක්. එම පීඨයේ සිදුකළ අහඹු පී සී ආර් පරීක්ෂණවලදී කොරෝනා ආසාදිතයන් කිහිපදෙනෙකු හඳුනා ගැණුනු අතර අදාළ වෛද්‍යවරයාගේ බිරිඳ ද ඒ අතර වනවා. ඒ හේතුවෙන් අදාළ වෛද්‍යවරයාට ද පී සී ආර් පරීක්ෂණයක් සිදුකර ඇති අතර එහිදී වෛද්‍යවරයා ආසාදිතයෙකු බවට හඳුනා ගෙන තිබෙනවා. මෙම වෛද්‍යවරයාට වෛරසය ආසාදනය වී ඇති බවට හඳුනාගැනීමට පෙර ඔහු විසින් සිය සීමාවාසික පුහුණුව අවසන් කර පිටව යාම නිමිත්තෙන් සාද දෙකක් පවත්වා තිබෙන බවයි වාර්තා වන්නේ.\nමේ අතර අටළුගම ප්‍රදේශයේ පී සී ආර් පරීක්ෂණ සිදු කිරීම ඊයේ සිට ආරම්භ කළ බව ශ්‍රී ලංකා මහජන සෞඛ්‍ය පරීක්ෂකවරුන්ගේ සංගමය ප්‍රකාශ කළා. ඒ මහජන සෞඛ්‍ය පරීක්ෂකවරුන්ට සිය රාජකාරි සඳහා පොලිස් හා හමුදා ආරක්ෂාව ලබාදීමට තීරණය කිරීමත් සමඟයි.",
       "URL": "https://www.hirunews.lk/256562/අටලුගම-මහජන-සෞඛ්‍ය-පරීක්ෂකවරුන්ගේ-ආරක්ෂාවට-පොලිසිය-සහ-හමුදාව-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2288"
}