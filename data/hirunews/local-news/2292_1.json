{
       "Source": "hirunews",
       "Timestamp": "Sunday, 06 December 2020 - 12:55",
       "Headline": "මහනුවර යළි සෙළවේ",
       "News Content": "මහනුවර ප්‍රදේශ කිහිපයකට ඊයේ ඇති වූ භූ කම්පනය සම්බන්ධයෙන් ද අඛණ්ඩව විමර්ශන සිදුකරන බව භූ විද්‍යා හා පතල් කැණීම් කාර්යාංශය ප්‍රකාශ කළා.\nඊයේ පස්වරු පහේ සිට අට දක්වා කාල සීමාව තුළ මෙලෙස ප්‍රදේශ කිහිපයක සුළු භූ කම්පන කිහිපයක් හටගත් බවයි ප්‍රදේශවාසීන් සඳහන් කළේ.\nකෙසේ වෙතත් මෙම කම්පන භූ විද්‍යා හා පතල් කැණීම් කාර්යාංශයේ භූ කම්පන මානවල සටහන් වී නැහැ.\nඊයේ අලුයම 5.42 ට පමණ භූ කම්පනයක් සිදුව තිබූ අතර, එය රික්ටර් මාපක 2ට අඩු සංඛ්‍යාවක සටහන් වී ඇති බවයි භූ විද්‍යා හා පතල් කැණීම් කාර්යාංශය කියා සිටියේ.\nපසුගිය අගෝස්තු 29 වන දා සිට ඊයේ දිනය දක්වා මහනුවර ප්‍රදේශයේ ස්ථාන කිහිපයකින් භූ කම්පන 7ක් වාර්තා වී තිබෙනවා.\nඅගෝස්තු 29 වන දින අවස්ථා 4කදීත්, සැප්තැම්බර් මස 2 වන දා එක් අවස්ථාවකදීත්, නොවැම්බර් මස 18 වන දා තවත් අවස්ථාවකදීත් මෙම භූ කම්පන වාර්තා වූ බවයි භූ විද්‍යා හා පතල් කැණීම් කාර්යාංශය සඳහන් කළේ.\nමීට පෙර භූ කම්පන ඇති වූ අවස්ථාවේදී ඒ පිළිබදව සොයා බැලීම සඳහා කමිටුවක් ද පත් කර තිබුණා.\nඒ ඔස්සේ අඛණ්ඩව විමර්ශන තවදුරටත් සිදුකෙරෙන අතර එම කමිටුවෙන් සිදුකරන ලද විමර්ශන ඔස්සේ නිර්දේශ කිහිපයක් ද මීට පෙර ඉදිරිපත් කර තිබුණා.\nකෙසේ වෙතත්, අඹකොටේ, අලුත්වත්ත සහ රිකිල්ලගස්කඩ ප්‍රදේශවාසීන් ප්‍රකාශ කළේ නිරන්තරයෙන් සිදුවන මෙම භූ චලන සම්බන්ධයෙන් තමන් බියට පත්ව සිටින බවයි.",
       "URL": "https://www.hirunews.lk/256411/මහනුවර-යළි-සෙළවේ",
       "Category": "Local News",
       "Parent URL": "https://www.hirunews.lk/local-news.php?pageID=2292"
}