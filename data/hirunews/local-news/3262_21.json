{
       "Source": "hirunews",
       "Timestamp": "Saturday, 06 July 2019 - 19:28",
       "Headline": "වෛද්‍ය සාෆිට එරෙහිව මව්වරුන්ගෙන් සංවිධානයක්",
       "News Content": "මව්වරුන්ට බලහත්කාරයෙන් වඳ සැත්කම් සිදුකළ බවට චෝදනා එල්ල වී සිටින වෛද්‍ය සාෆි ෂිහාබ්දීන්ට එරෙහිව අගතියට පත් මව්වරුන් පිරිසක් අද සංවිධානයක් පිහිටුවා ගනු ලැබුවා.\nඒ කුරුණෑගල ඇත්කඳ විහාරයේදීයි.\nඒ සඳහා නීතිඥවරුන් කිහිපදෙනෙකුගේ ද සහය හිමිවී තිබෙනවා.\nවෛද්‍ය සාෆි ෂිහාබ්දීන් සේවය කළ කුරුණෑගල, දඹුල්ල ඇතුළු රෝහල් කිහිපයකදී සිදුකළ සිසේරියන් සැත්කම් අතරතුරදී මව්වරුන්ට වඳ සැත්කම් සිදුකළ බවට චෝදනා එල්ල වුණේ පසුගිය මැයි මාසයේදීයි.\nඒ අනුව ඔහුට එරෙහිව කුරුණෑගල ශික්ෂණ රෝහල ඇතුළු රෝහල් කිහිපයකට ඉදිරිපත් වූ පැමිණිලි සංඛ්‍යාව දහස ඉක්මවනවා.\nඉන් මව්වරුන් පිරිසක් මෙලෙස අද දිනයේ යුක්තිය උදෙසා මව්වරුන් නමැති සංවිධානයක් පිහිටුවා ගනු ලැබූ අතර, එහිදී ඔවුන් මාධ්‍ය හමුවක් ද කැඳවා තිබුණා.\nඑහි නියෝජිතයින් මෙම සිද්ධිය සම්බන්ධයෙන් අපරාධ පරීක්ෂණ දෙපාර්තමේන්තුව සිදුකරන පරීක්ෂණ පිලිබඳව එහිදී අප්‍රසාදයෙන් අදහස් පළ කළා.\nමේ අතර, වෛද්‍ය සාෆි ෂිහාබ්දීන්ට එරෙහි නඩුව පිළිබඳව තොරතුරු විමසීම සඳහා රාවණා බලය සහ සිංහලේ ජාතික සංවිධානය ඇතුළු සිවිල් සංවිධාන කිහිපයක් අද කුරුණෑගල ශික්ෂණ රෝහලේ අධ්‍යක්ෂ වෛද්‍ය සරත් වීරබණ්ඩාර හමුවුණා.",
       "URL": "https://www.hirunews.lk/219787/වෛද්‍ය-සාෆිට-එරෙහිව-මව්වරුන්ගෙන්-සංවිධානයක්",
       "Category": "Local News",
       "Parent URL": "https://www.hirunews.lk/local-news.php?pageID=3262"
}