{
       "Source": "hirunews",
       "Timestamp": "Sunday, 19 December 2021 - 11:11",
       "Headline": "2040 දී කොළඹ වරායේ සමස්ත බහලුම් මෙහෙයුම් ධාරිතාව මිලියන 24 ක්",
       "News Content": "කොළඹ වරායේ ඉදිරි සංවර්ධන සැළසුම්වලින් එහි ගැඹුර මීටර විස්සක් හා හරස් අතට බහලු 26 ක් මෙහෙයවිය හැකි පර්යන්ත දොඹකර ස්ථාපිත කෙරෙන බව ශ්‍රී ලංකා වරාය අධිකාරිය පවසනවා.\nඑහිදී නැගෙනහිර හා බටහිර පර්යන්තයන්හි සිදුවන සංවර්ධනයත් සමඟ දැනට කොළඹ වරායේ මිලියන අටක් වන බහලු මෙහෙයුම් ධාරිතාවට වසර 2025 වනවිට අතිරේක බහලු මිලියන 6 ක් එක්වනු ඇති.\nවසර 2040 වනවිට ඉදිකිරිම් නිම කිරීමට බලාපොරොත්තු වන උතුරු වරාය ව්‍යාපෘති මගින්ද අතිරේකව තවත් මිලියන 10 ක බහලු ධාරිතාවක් එක් කෙරෙනවා.\nඒ සමඟම කොළඹ වරායේ සමස්ත බහලුම් මෙහෙයුම් ධාරිතාව මිලියන 24 දක්වා ඉහළ යන බවයි වරාය අධිකාරියේ සභාපති නිහාල් කැප්පෙටිපොල සඳහන් කළේ.\nඉන්දියානු කර්මාන්ත සම්මේලනය විසින් සංවිධාන කරන ලද 2021 බහුවිධ ප්‍රවාහන සමුළුවේ සමාරම්භය වෙනුවෙන් මාර්ගගත ක්‍රමය ඔස්සේ සම්බන්ධ වෙමින් ඔහු මේ බව ප්‍රකාශ කළා.",
       "URL": "https://www.hirunews.lk/291491/2040-දී-කොළඹ-වරායේ-සමස්ත-බහලුම්-මෙහෙයුම්-ධාරිතාව-මිලියන-24-ක්",
       "Category": "Local News",
       "Parent URL": "https://www.hirunews.lk/local-news.php?pageID=1484"
}