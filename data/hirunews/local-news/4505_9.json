{
       "Source": "hirunews",
       "Timestamp": "Monday, 22 May 2017 - 12:57",
       "Headline": "නියෝජ්‍ය අමාත්‍ය ධුරත් සතියකින් වෙනස් වේ",
       "News Content": "ඉදිරියේදී නියෝජ්‍ය අමාත්‍ය ධුරවලද වෙනසක් සිදුකරන බවට ජනාධිපතිවරයා ප්‍රකාශ කළ බව තැපැල් හා මුස්ලිම් ආගමික කටයුතු අමාත්‍ය එම්.එච්.ඒ. හලීම් පවසනවා.\nඅද පෙරවරුවේ පැවති අමාත්‍යවරුන්  දිවුරුම් දීමේ අවස්ථාවට එක්වීමෙන් අනතුරුව මාධ්‍ය වෙත අදහස් දක්වමිනුයි ඔහු  මේ බව කියා සිටියේ.\nමේ අතර අද සිදුවූ අමාත්‍ය මණ්ඩල සංශෝධනයත් සමඟ 47 ක්ව පැවති කැබිනට් අමාත්‍ය ධුර සංඛ්‍යාව 48 දක්වා ඉහළ ගොස් තිබෙනවා.\nසංවර්ධන කාර්යයන් පිළිබඳ අමාත්‍ය ධුරයක් මෙවර අමාත්‍ය මණ්ඩල සංශෝධනයේදී අමාත්‍ය මණ්ඩලයට අලූතින් එක් කර තිබීම විශේෂත්වයක්.\nඑමෙන්ම, සබරගමුව සංවර්ධන සහ කන්ද උඩරට සංවර්ධන කටයුතු යනුවෙන් නව අමාත්‍ය ධූර දෙකක්ද අමාත්‍ය මණ්ඩලයට එක්කර තිබෙනවා.\nඑසේම මහවැලි සංවර්ධන රාජ්‍ය අමාත්‍ය ධුරයක්ද අලූතින් අමාත්‍ය මණ්ඩලයට එක් කර ඇති අතර ඒ අනුව මෙතෙක් 20ක් ව පැවති රාජ්‍ය අමාත්‍ය ධූර සංඛ්‍යාව ද 21ක් දක්වා ඉහල යනු ඇති.",
       "URL": "https://www.hirunews.lk/161881/නියෝජ්‍ය-අමාත්‍ය-ධුරත්-සතියකින්-වෙනස්-වේ",
       "Category": "Local News",
       "Parent URL": "https://www.hirunews.lk/local-news.php?pageID=4505"
}