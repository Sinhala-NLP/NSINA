{
       "Source": "hirunews",
       "Timestamp": "Wednesday, 14 February 2018 - 14:32",
       "Headline": "මුහුදු පතුලේ සැඟවුනු රහසක් හෙළිවෙයි (ඡායාරූප)",
       "News Content": "කොළඹ ආශ්‍රිත මුහුදු තීරයේ තිබී ගිලී ගිය නෞකා රැසක තොරතුරු අනාවරණ වී තිබෙනවා.\nගාල්ල මුහුදු පුරාවිද්‍යා ඒකකය මගින් පසුගිය දිනවල සිදු කරන ලද ගවේෂණ මගිනුයි තොරතුරු හෙළිකරගෙන ඇත්තේ.\nදෙහිවල ආශ්‍රිත මුහුදු ප්‍රදේශය මුලික කර ගනිමින් ක්‍රියාත්මක කළ ගවේෂණයේදී ගිලී ගිය යාත්‍රා 20 කට ආසන්න ප්‍රමාණයක තොරතුරු ලැබී ඇති අතර වසර 100 කට වඩා පැරණි යැයි අනුමාන කළ හැකි මෙන්ම මෑත කාලීනව ගිලී ගිය යාත්‍රා ද ඒ අතර වන බව සඳහන්.\nපර්යේෂණයට ලක්වූ බොහෝ යාත්‍රා මීටර් 25 කට වඩා ගැඹුරු මුහුදේ තැන්පත්වී තිබෙනවා.\nලෝහ භාවිතයෙන් නිපදවා ඇති මෙම යාත්‍රා අතර විශාල භාණ්ඩ ප්‍රවාහන නෞකා මෙන්ම වාෂ්ප නෞකා, කුඩා හා මධ්‍යම පරිමානයේ වාෂ්ප නෞකා සහ එන්ජින් බලයෙන් ක්‍රියාත්මක වූ බත්තල් ද වන බවයි හෙළිවී ඇත්තේ.\nමෙම ගවේෂණ වැඩසටහන යටතේ උණවටුන සංචාරක කලාපයට අයත් විශාල ගල්පර සහිත මුහුදු පත්ල පරීක්ෂා කිරීම, ඒ අවට ගිලී ගිය කුඩා යාත්‍රා ගවේෂණය කිරීම ද අපේක්ෂිතයි.\nනෙදර්ලන්ත රජයේ සහයෝගය ද මධ්‍යම සංස්කෘතික අරමුදල වෙත ලැබෙන අතර මෙරට පළමු සමුද්‍ර පුරාවිද්‍යා කිමිදුම් කණ්ඩායමක් ද මීට සමගාමීව බිහිකර තිබෙනවා.\nහමුවු පුරාවිද්‍යා වටිනාකමින් යුත් භාණ්ඩ සහ උපකරණ රැසක් මේවන විට ගාල්ල කොටුවේ ස්ථාපිත කර ඇති මුහුදු පුරාවිද්‍යා කෞතුකාගාරයේයි තැන්පත් කර ඇත්තේ.\nඑසේම 1871 වර්ෂයේ දී මුහුදුබත් වී ඇති වාෂ්ප බලයෙන් ක්‍රියාත්මක වු රාජකීය තැපැල් නෞකාවක් ලෙස සැලකෙන ආර්. එම්. එස්. රැන්ගූන්  නෞකාවේ ශේෂ වු කොටස් ද ගාලූ වරායට නාවික සැතපුම් 7ක් දුරින් මීටර් 30ක් පමණ ගැඹුරු මුහුදේ තැන්පත් වී ඇති බව ගවේෂකයින් අනාවරණය කර තිබෙනවා.",
       "URL": "https://www.hirunews.lk/183640/මුහුදු-පතුලේ-සැඟවුනු-රහසක්-හෙළිවෙයි-ඡායාරූප",
       "Category": "Local News",
       "Parent URL": "https://www.hirunews.lk/local-news.php?pageID=4080"
}