{
       "Source": "hirunews",
       "Timestamp": "Thursday, 28 October 2021 - 11:12",
       "Headline": "මග වැටී තිබූ පනස් දෙදහස යළිත් එහි මුල් අයිතිකරුට",
       "News Content": "හැටන් නගරයේ අතුරු මාර්ගයක පිරිසිදු කිරීමේ කටයුතු සිදු කරමින් සිටියදී, හැටන් - දික්ඔය නගර සභාවේ කම්කරුවෙකු විසින් අහුලාගත් රුපියල් 52,000ක මුදල් සහිත පාර්සලයක් යළි එහි අයිතිකරු වෙත ලබාදීමට එම පුද්ගලයා ඊයේ (27) දින කටයුතු කර තිබෙනවා.\nහැටන් අලුත්ගම ප්‍රදේශයේ පදිංචි ආර්.ජේ.සෙල්වම් නමැති 43 හැවිරිදි මෙම පුද්ගලයා, ඊයේ උදෑසන නගරය පිරිසිදු කිරිමේ කටයුත්තේ නියැලි සිටින අතරතුරදියි, අදාළ මුදල් සහිත පාර්සලය හමුවී ඇත්තේ.\nඔහු මුදල් පාර්සලය හැටන් දික්ඔය නගර සභාවේ සභාපතිවරයා වෙත ගෙන ගොස් භාරදීමට පියවර ගෙන තිබෙනවා.\nදැඩි ආර්ථික අපහසුතා මැද ජීවත් වන එම කම්කරුවා සභාපතිවරයාගෙන් ඉල්ලා ඇත්තේ, මේ දිනවල සෑම අයෙකුම විශාල ආර්ථික අපහසුතා මැද ජිවත්වන හෙයින්, මෙම මුදල් සහිත පාර්සලය නියම අයිතිකරු සොයා ලබාදීමට කටයුතු කරන ලෙසයි.\nමුදල් සහිත පාර්සලය අස්ථානගත වී ඇති බව දැනගත්, හැටන් ආරියපුර ප්‍රදේශයේ පදිංචි දෙදරු මවක් සිය අස්ථානගත වූ මුදල් සහිත පාර්සලය සොයා යළි නගරයට පිවිස , මාර්ගය දිගේ එය සොයමින් පැමිණෙන අවස්ථාවේදී, නගර සභාවේ තවත් කම්කරුවෙකු එය දැක, ඇයගෙන් කරුණු විමසා, එම මුදල් සහිත පාර්සලය නගර සභාවේ සභාපතිවරයාට භාර දී ඇති බවට දැනුම් දී ඇති බවයි අප වාර්තාකරු ප්‍රකාශ කළේ.\nඉන් අනතුරුව එම කාන්තාව නගර සභාවට පැමිණ මුදල් සහිත පාර්සලය සොයා භාරදුන් සේවකයාට සහ නගර සභාවේ සභාපතිවරයාට ද සිය ස්තුතිය පුද කර, මුදල් සහිත පාර්සලය භාරගෙන තිබෙනවා.",
       "URL": "https://www.hirunews.lk/286270/මග-වැටී-තිබූ-පනස්-දෙදහස-යළිත්-එහි-මුල්-අයිතිකරුට",
       "Category": "Local News",
       "Parent URL": "https://www.hirunews.lk/local-news.php?pageID=1600"
}