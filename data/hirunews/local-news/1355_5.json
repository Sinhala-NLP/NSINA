{
       "Source": "hirunews",
       "Timestamp": "Tuesday, 15 February 2022 - 14:08",
       "Headline": "කුෂ් ග්‍රෑම් 472ක් රේගු දැලේ",
       "News Content": "ශ්‍රී ලංකා රේගු මත්ද්‍රව්‍ය පාලන අංශයේ නිලධාරීන් විසින් මධ්‍යම තැපැල් හුවමාරුව තුළ සිදු කරන ආවේක්ෂණ රාජකාරිවල දී මත් ද්‍රව්‍ය අඩංගු වේ යයි සැක පිට පාර්සල් පහක් පරීක්ෂණ කටයුතු සඳහා නවත්වා තිබෙනවා.\nමෙම පාර්සල් බ්‍රිතාන්‍ය , ජර්මනිය හා කැනඩාව යන රටවල් වලින් කොළඹ හා ගම්පහ ප්‍රදේශවල පදිංචි පුද්ගලයන් වෙත එවා තිබූ ඒවා බව යි වාර්තා වන්නේ.\nපසුව සොයා බැලීමේ දී මේවා ව්‍යාජ ලිපිනයන් බව ද තහවුරු කරගෙන තිබෙනවා.\nවිවෘත කරන ලද පාර්සල් තුළ kush නැමැති ගංජා ග්‍රෑම් 472ක් හා ectasy නැමැති මත් පෙති 302ක් පෞද්ගලික භාණ්ඩ තුළ සූක්ෂ්ම ලෙස සඟවා තිබිය දී සොයා ගත් බව යි වාර්තා වන්නේ.\nමෙම සොයා ගන්නා ලද මත්ද්‍රව්‍යවල වෙළෙඳපොළ වටිනාකම මිලියන නවයකට ආසන්න ගණනක්.\nමෙම අත්අඩංගුවට ගැනීම ශ්‍රී ලංකා රේගුව මත්ද්‍රව්‍ය පාලන අංශයේ නිලධාරීන් විසින් සිදු කරන ලද අතර පරීක්ෂණ කටයුතු අවසානයේ මෙම මත්ද්‍රව්‍ය වැඩිදුර විමර්ශන කටයුතු සඳහා ශ්‍රී ලංකා පොලිසිය මත්ද්‍රව්‍ය නාශක අංශයට භාරදීමට නියමිත යි.",
       "URL": "https://www.hirunews.lk/297091/කුෂ්-ග්‍රෑම්-472ක්-රේගු-දැලේ",
       "Category": "Local News",
       "Parent URL": "https://www.hirunews.lk/local-news.php?pageID=1355"
}