{
       "Source": "hirunews",
       "Timestamp": "Tuesday, 30 August 2022 - 21:21",
       "Headline": "පෙරලිකාර ඇෆ්ගනියන් හමුවේ බංග්ලාදේශය බරපතළ අර්බුදයක",
       "News Content": "ආසියානු කුසලාන ක්‍රිකට් තරගාවලියේ පෙරළිකාර ඇෆ්ගනිස්ථාන කණ්ඩායම සහ බංග්ලාදේශ කණ්ඩායම අතර තරගය එක්සත් අරාබි එමීර් රාජ්‍යයේ ඩුබායි සාජා ක්‍රිකට් ක්‍රීඩාංගණයේ දී මේ වන විට පැවැත්වෙනවා.\nතරගයේ පළමුව පන්දුවට පහරදුන් බංග්ලාදේශ කණ්ඩායම නියමිත පන්දුවාර 20 තුළදී කඩුලු 7කට ලකුණු 127ක් රැස්කර ගත්තා\nතරගයේ කාසිය වාසිය දිනාගත් බංග්ලාදේශ කණ්ඩායමේ නායක ෂකිබ් අල් හසන් දෙවරක් නො සිතාම පන්දුවට පහර දීමේ අවස්ථාව ලබා ගත්තා.\nනමුත් ඔහුගේ එම තීරණයට සාධාරණයක් ඉටු කිරීමට බංග්ලාදේශ කණ්ඩායමේ ඉදිරිපෙළ පිතිකරුවන් කිසිවෙකුත් සමත් වූයේ නැහැ.\nමුළු ලකුණු සංඛ්‍යාව 7 ක් ව තිබියදී මොහොමඩ් නයීම් ලකුණු 6 කට දැවී ගිය අතර බංග්ලාදේශ කණ්ඩායමේ දෙවැනි කඩුල්ල ලෙස එනමුල් හක් දැවී ගියේ මුළු ලකුණු සංඛ්‍යාව 13 ක්ව තිබියදී.\nඉන් අනතුරුව පිටියට පිවිසි බංග්ලාදේශ කණ්ඩායමේ නායක ෂකීබ් අල් හසන් මුළු ලකුණු සංඛ්‍යාව 24 ක් ව තිබියදී දැවී ගියේ ලකුණු 11 ක් ලබා සිටියදීයි.\nපළපුරුදු පිතිකරුවකු වන මුෂ්ෆිකර් රහීම් ළකුනු තුනකටත්, අෆිෆ් හුසෙයින් ලකුණු 12 ටත් රෂීඩ් ඛාන් ගේ පන්දු හමුවේ දැවී ගියේ බංග්ලාදේශ කණ්ඩායම බරපතල අගාධයකට ඇද දමමින්.\nඒ වන විට ඔවුන්ගේ ලකුණු පුරුවේ සටහන් වුණේ ලකුණු 53 කට කඩුලූ 5 ක් වශයෙන්.\nඉන් අනතුරුව තරමක් ස්ථාවරව පන්දුවට පහරදෙමින් සිටි මොහොමඩ් අමනුල්ලා ලකුණු 25 කට දවා ගන්නට රෂීඩ් ඛාන් සමත්වුණා.\nපසු පෙළින් බංග්ලාදේශ ඉනිම ශක්තිමත් කළ මොසඩක් හොසෙයින් නොදැවී වේගවත් ලකුණු 48ක් රැස්කර ගත්තේ පන්දු 31 ට පමණක් මුහුණ දෙමින්.\nඔහුගේ අලංකාර ඉනිමට හතරේ පහර 4 ක් සහ හයේ පහරක් ඇතුළත්ව තිබුණා.\nහත් වැනි කඩුල්ල සඳහා ලකුණු මොසඩක් හොසෙයින් සහ මෙහෙදි හසන් අතරේ ගොඩනැගුනු ලකුනු 38 ක සම්බන්ධතාව හේතුවෙන් බංග්ලාදේශ කණ්ඩායමට යම්කිසි අස්වැසිල්ලක් හිමි වූ අතර ඔවුන්ගේ ලකුණු සංඛ්‍යාව 127 ක් දක්වා ඉහලට ගෙන් ඒමට එය සමත් වුණා.\nපන්දු යැවීමේදී ඇෆ්ගනිස්ථාන කණ්ඩායම වෙනුවෙන් මුජිබර් රෙහෙමාන් ලකුනු 16 ට බංග්ලාදේශ ඉනිමේ කඩුලු 3ක් බිඳ හෙලුවා.\nඑමෙන්ම රෂීඩ් ඛාන් ලකුණු 22 කට දවා ගත් බංගලදේශ කඩුලු සංඛ්‍යාව තුනක්.",
       "URL": "https://www.hirunews.lk/314172/පෙරලිකාර-ඇෆ්ගනියන්-හමුවේ-බංග්ලාදේශය-බරපතළ-අර්බුදයක",
       "Category": "Local News",
       "Parent URL": "https://www.hirunews.lk/local-news.php?pageID=901"
}