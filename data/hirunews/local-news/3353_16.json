{
       "Source": "hirunews",
       "Timestamp": "Tuesday, 14 May 2019 - 6:48",
       "Headline": "පළාත් තුනකට සහ දිස්ත්‍රික්ක කිහිපයකට අද පස්වරුවේ වැසි",
       "News Content": "බස්නාහිර, මධ්‍යම සහ සබරගමුව පළාත්වලත් ගාල්ල සහ මාතර දිස්ත්‍රික්කවලත් තැනින් තැන අද (14) දිනයේදී වැසි හෝ ගිඟුරුම් සහිත වැසි ඇතිවිය හැකි බව කාලගුණ විද්‍යා දෙපාර්තමේන්තුව පවසනවා.\nසෙසු ප්‍රදේශවල පස්වරු දෙකෙන් පමණ පසු  තැනින් තැන වැසි හෝ ගිඟුරුම් සහිත වැසි ඇතිවිය හැකි බවයි එම දෙපාර්තමේන්තුව අද (14) උදෑසන නිකුත්කළ නිවේදනයේ දැක්වෙන්නේ.\nමේ අතර දිවයින වටා මුහුදු ප්‍රදේශවල සුළං නිරිත දෙසින් හමන අතර සුළඟේ වේගය පැයට කිලෝ මීටර් 25-35ත් පමණ වන බවයි දැනුම් දෙන්නේ.\nපුත්තලම සිට මන්නාරම හරහා කන්කසන්තුරය දක්වා සහ හම්බන්තොට සිට පොතුවිල් හරහා මඩකළපුව දක්වා වන මුහුදු ප්‍රදේශවල සුළඟේ වේගය විටින් විට පැයට කිලෝ මීටර් 50-55 දක්වා වැඩි විය හැකි බවද ජනතාවට දැනුම් දෙනවා.\nහම්බන්තොට සිට පොතුවිල් හරහා මඩකළපුව දක්වා වන ගැඹුරු සහ නොගැඹුරු මුහුදු ප්‍රදේශ විටින් විට රළු විය හැකියි.",
       "URL": "https://www.hirunews.lk/216329/පළාත්-තුනකට-සහ-දිස්ත්‍රික්ක-කිහිපයකට-අද-පස්වරුවේ-වැසි",
       "Category": "Local News",
       "Parent URL": "https://www.hirunews.lk/local-news.php?pageID=3353"
}