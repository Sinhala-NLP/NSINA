{
       "Source": "hirunews",
       "Timestamp": "Tuesday, 23 August 2022 - 13:02",
       "Headline": "වන අලි දෙදෙනෙකු මරුට (වීඩියෝ)",
       "News Content": "සීගිරිය - ඉනාමලුව ප්‍රදේශයේ සංචාරක නිකේතනයක් පිටුපස වගා භූමියක දී මියගිය වන අලියා විදුලිසැර වද්දවා ඝාතනය කර ඇති බවට හෙළි වී තිබෙනවා.\nඅවුරුදු 12ක් පමණ වයසැති මෙම වන අලියා බතල වගා බිමක දී මියගොස් සිටිය දී වනජිවි නිලධාරින් විසින් සොයා ගනු ලැබුවේ ඊයේ දිනයේ දී යි.\nපසු ව එම සංචාරක නිනේකතනය පවත්වාගෙන ගිය කාන්තාවගෙන් සිදු කළ ප්‍රශ්න කිරීම්වල දී අනාවරණ වී ඇත්තේ, විදුලිසැර වද්දවා මෙම වනඅලියා ඝාතනය කර ඇති බව යි.\nමරණ පරීක්ෂණයෙන් ද ඒ පිළිබඳ අනාවරණ වී ඇති අතර, සැකකාර කාන්තාවට දඹුල්ල මහේස්ත්‍රාත් අධිකරණයේ පෙනී සිටින ලෙසට නියෝගයක් නිකුත් කර ඇති බව යි සීගිරිය වනජිවි අඩවි ආරක්ෂක නිලධාරි එන්.බී.සී. කුලරත්න සඳහන් කළේ.\nමේ අතර, කොළඹ - මඩකලපුව ප්‍රධාන මාර්ගයේ මින්නේරිය කාලතුවක්කු හමුදා කඳවුර පිටුපස දී දුම්රියක ගැටීමෙන් වනඅලියෙකු ජිවිතක්ෂයට පත්ව තිබෙනවා.\nඅවුරුදු 40ක් පමණ වයසැති මෙම වනඅලියා ඊයේ (22) පස්වරුවේ දුම්රිය මාර්ගය හරහා මින්නේරිය රක්ෂිතයට ගමන් කරන අවස්ථාවේ මඩකලපුව සිට කොළඹ බලා ධාවනය වූ භාණ්ඩ ප්‍රවාහනය කළ දුම්රියක ගැටීමෙන් මෙලෙස මියගොස් ඇති බව යි මින්නේරිය ජාතික වනෝද්‍යානයේ නිලධාරින් සඳහන් කළේ.",
       "URL": "https://www.hirunews.lk/313514/වන-අලි-දෙදෙනෙකු-මරුට-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=920"
}