{
       "Source": "hirunews",
       "Timestamp": "Sunday, 23 January 2022 - 17:00",
       "Headline": "ගංජා සහ මත්පෙති රැගෙන ශ්‍රී පාද වන්දනාවේ පැමිණි 27ක් අත්අඩංගුවට",
       "News Content": "ගංජා සහ මත්පෙති රැගෙන හැටන් මාර්ගය ඔස්සේ ශ්‍රී පාද වන්දනාවේ පැමිණි 27 දෙනෙකු පොලිස් අත්අඩංගුවට ගෙන තිබෙනවා.\nමෙම සති අන්තයේ සිදු කළ වැටලීම්වලිනුයි සැකකරුවන් අත්අඩංගුවට පත්වී ඇත්තේ.\nමත්ද්‍රව්‍ය රැගෙන ශ්‍රී පාද වන්දනාවේ පැමිණෙන පිරිස් අත්අඩංගුවට ගැනීම සඳහා හැටන් පොලිස් කොට්ඨාශ දූෂණ මර්දන ඒකකයේ නිලධාරීන් විසින් හැටන් කොළඹ ප්‍රධාන මාර්ගයේ, හැටන් නුවරඑළිය ප්‍රධාන මාර්ගයේ සහ හැටන් දුම්රිය ස්ථානයේ මෙහෙයුම් සිදුකරනු ලබනවා.\nඒ අනුව සිදු කළ හදිසි පරීක්ෂාවන්වලදීයි මෙම පිරිස් අත්අඩංගුවට පත්වී ඇත්තේ.\nඅවුරුදු 18 සහ 30 යන වයස්වල පසුවන සැකකරුවන් කුරුණෑගල, ගාල්ල, අනුරාධපුර සහ කොළඹ පදිංචිකරුවන් වනවා.\nඅප වාර්තාකරු සඳහන් කළේ සැකකරුවන් හැටන් මහේස්ත්‍රාත් අධිකරණයට ඉදිරිපත් කිරීමෙන් අනතුරුව ඇප මත නිදහස් කර ඇති බවයි.\nමේ අතර අද දිනයේ ද කේරළ ගංජා රැගෙන ශ්‍රී පාද වන්දනාවේ පැමිණි තරුණයන් දෙදෙනෙකු නල්ලතන්නිය පොලිසිය විසින් සැකපිට අත්අඩංගුවට ගෙන තිබෙනවා.\nඔවුන් හැටන් මහේස්ත්‍රාත් අධිකරණයට ඉදිරිපත් කිරීමට නියමිතයි. හැටන් පොලිසිය ශ්‍රී පාද වන්දනාවේ පැමිණෙන වන්දනාකරුවන්ගෙන් ඉල්ලා සිටින්නේ ශ්‍රී පාදය පූජනීය ස්ථානයක් බැවින් ඊට අනුගතව එය කරුණා කරන ලෙසටයි.",
       "URL": "https://www.hirunews.lk/294892/ගංජා-සහ-මත්පෙති-රැගෙන-ශ්‍රී-පාද-වන්දනාවේ-පැමිණි-27ක්-අත්අඩංගුවට",
       "Category": "Local News",
       "Parent URL": "https://www.hirunews.lk/local-news.php?pageID=1404"
}