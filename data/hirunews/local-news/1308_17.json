{
       "Source": "hirunews",
       "Timestamp": "Monday, 07 March 2022 - 14:05",
       "Headline": "හිටපු ජ්‍යෙෂ්ඨ නියෝජ්‍ය පොලිස්පති රවී සෙනෙවිරත්නගෙන් ශ්‍රේෂ්ඨාධිකරණයට පෙත්සමක්",
       "News Content": "තමන්ව අත්අඩංගුවට ගැනීම සහ ත්‍රස්තවාදය වැළැක්වීමේ පනත යටතේ රඳවා ගැනීම වැළැක්වීමේ නියෝගයක් නිකුත් කරන ලෙස ඉල්ලා අපරාධ පරීක්ෂණ දෙපාර්තමේන්තුව භාරව සිටි හිටපු ජ්‍යෙෂ්ඨ නියෝජ්‍ය පොලිස්පති රවී සෙනෙවිරත්න ශ්‍රේෂ්ඨාධිකරණයට මූලික අයිතිවාසිකම් පෙත්සමක් ඉදිරිපත් කර තිබෙනවා.\nපාස්කු ප්‍රහාරය සම්බන්ධයෙන් තමන් වගකිව යුතු බවට චෝදනා කරමින් මහජන ආරක්ෂක අමාත්‍යාංශයේ ලේකම්වරයාට නිර්නාමික පෙත්සමක් ලැබී ඇති බවත්, ඒ අනුව විමර්ශන සිදුකළ බව කියමින් බී වාර්තාවක් කුලියාපිටිය මහේස්ත්‍රාත් අධිකරණයට පසුගිය 10 වනදා ඉදිරිපත් කළ බව තමන්ට දැනගැනීමට ලැබී ඇති බවයි පෙත්සම්කරු පෙන්වා දී ඇත්තේ.\nපාස්කු ප්‍රහාරයේ විමර්ශන ක්‍රියාදාමයට සම්බන්ධ නොවූ බවත් තමන් සිදුකළේ අපරාධ පරීක්ෂණ දෙපාර්තමේන්තුවේ පරිපාලන කටයුතු බවත් හිටපු ජ්‍යෙෂ්ඨ නියෝජ්‍ය පොලිස්පති රවි සෙනෙවිරත්න සිය පෙත්සම මගින් දක්වා තිබෙනවා.\nඑහි වගඋත්තරකරුවන් ලෙස අපරාධ පරීක්ෂණ දෙපාර්තමේන්තුවේ සහකාර පොලිස් අධිකාරී මෙරිල් රන්ජන් ළමාහේවා, මහජන ආරක්ෂක ඇමතිවරයා ඇතුලු පිරිසක් නම් කර ඇති අතර, තම අයිතිවාසිකම් උල්ලංඝනය කිරීම වෙනුවෙන් රුපියල් මිලියන 100 ක වන්දියක් අයකර දෙන මෙන් නියෝගයක් නිකුත් කරන ලෙසයි පෙත්සම්කරු එමඟින් වැඩිදුරටත් ඉල්ලා ඇත්තේ.",
       "URL": "https://www.hirunews.lk/298873/හිටපු-ජ්‍යෙෂ්ඨ-නියෝජ්‍ය-පොලිස්පති-රවී-සෙනෙවිරත්නගෙන්-ශ්‍රේෂ්ඨාධිකරණයට-පෙත්සමක්",
       "Category": "Local News",
       "Parent URL": "https://www.hirunews.lk/local-news.php?pageID=1308"
}