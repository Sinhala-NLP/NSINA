{
       "Source": "hirunews",
       "Timestamp": "Tuesday, 15 September 2020 - 13:46",
       "Headline": "පොලිස් නිලධාරියෙකු බව පවසමින් ජනතාවගේ මුදල් වංචා කළ අයෙකු අත්අඩංගුවට (වීඩියෝ)",
       "News Content": "අත්අඩංගුවට ගන්නා ලද මත්ද්‍රව්‍ය ජාවාරම්කරුවන් විසින් නීතිවිරෝධීව උපයාගන්නා ලද දේපළ සහ මුදල් රජය භාරයට ගැනීම සම්බන්ධයෙන් අග්‍රාමාත්‍ය මහින්ද රාජපක්ෂගේ ප්‍රධානත්වයෙන් සාකච්ඡාවක් පවත්වා තිබෙනවා.\nනීතිපති දෙපාර්තමේන්තුව,පොලිසිය සහ අදාළ රාජ්‍ය ආයතනවල උසස් නිලධාරීන්ගේ සහභාගිත්වයෙන් ඊයේ මෙම සාකච්ඡාව පවත්වා ඇත්තේ අරලියගහ මන්දිරයේදියි.\nඒ අනුව නීතිවිරෝධී ලෙස උපයා ගන්නා ලද මුදල්, රථවාහන, ඉඩම්, නිවාස සහ ගොඩනැගිලි යනාදිය තවදුරටත් නීතිවිරෝධී අරමුණු සඳහා යෙදවීම වැළැක්වීම සඳහා ගතයුතු ක්‍රියාමාර්ග පිළිබඳව එහිදී වැඩිදුරටත් සාකච්ඡා වී තිබෙනවා.\nමීට අමතරව එම දේපළ මුල් අවස්ථාවේදීම රජය භාරයට ගැනීමටද කටයුතු කිරීම පිළිබඳව එම හමුවට එක්වූ නිලධාරීන් අග්‍රාමාත්‍යවරයාගේ අවධානයට යොමුකර ඇති බව සඳහන්.\nඒ අනුව අදාළ පනත් සංශෝධනයට ලක් කිරීම සහ දැනට තිබෙන ප්‍රතිපාදන ප්‍රකාරව කටයුතු කළ හැකි ආකාරය සම්බන්ධයෙන්ද එම නිලධාරීන් විසින් කරුණු ඉදිරිපත් කර තිබෙනවා.\nඑබැවින් පවතින ප්‍රතිපාදන මත වහාම කටයුතු කිරීමටත් අවශ්‍ය නීති සංශෝධනයට ලක් කිරීමත් අග්‍රාමාත්‍ය මහින්ද රාජපක්ෂගේ ප්‍රධානත්වයෙන් ඊයේ පැවති සාකච්ඡාවේදී තීරණය වූ බවයි අග්‍රාමාත්‍ය කාර්යාලය සඳහන් කළේ.\nමේ අතර පොලිස් විශේෂ කාර්ය බලකාය විසින් පුදිකුඩිඉරිප්පු - උයිලන්කුලම ප්‍රදේශයේ සිදුකළ විශේෂ වැටලීමකදී කේරළ ගංජා කිලෝග්‍රෑම් 52 ක් සහ කහ කිලෝග්‍රෑම් 920 ක් සමඟින් සැකකරුවන් හතරදෙනෙකු අත්අඩංගුවට ගනු ලැබුවා.\nමොවුන් නීතිවිරෝධී ලෙස කහ සහ කේරළ ගංජා තොගය ප්‍රවාහනය කරමින් සිටියදී ඊයේ අත්අඩංගුවට ගෙන තිබෙනවා.\nමෙලෙස අත්අඩංගුවට ගනු ලැබූ කේරළ ගංජා සහ කහ තොගයේ වටිනාකම රුපියල් කෝටිය ඉක්මවන බව සඳහන්.\nකහ සහ කේරළ ගංජා තොගයට අමතරව ඇමරිකානු ඩොලර් 100 නෝට්ටු පහක්, ශ්‍රී ලංකා මුදලින් රුපියල් 17 ලක්ෂ 25,000 ක්ද සොයාගෙන තිබෙනවා.\nඅත්අඩංගුවට පත්වූවන් අතර, කාන්තාවන් දෙදෙනෙකුද සිටින බවයි පොලිස් විශේෂ කාර්ය බලකාය සඳහන් කළේ. මෙලෙස අත්අඩංගුවට ගත් ගංජා සහ කහ ඉන්දියාවේ සිට ගෙන එන්නට ඇති බවටයි පොලිසිය සැක පළ කරන්නේ.\nඑමෙන්ම ගාල්ල - තලාපිටිය ප්‍රදේශයේදී හෙරොයින් ග්‍රෑම් දෙකයි මිලිග්‍රෑම් 110 ක් සමඟින් සැකකරුවෙකු ඊයේ අත්අඩංගුවට ගෙන තිබෙනවා.\n44 හැවිරිදි මෙම සැකකරු තලාපිටිය - ජම්බුගොඩ ප්‍රදේශයේ පදිංචිකරුවෙක්.\nලග්ගල ප්‍රාදේශීය සභාවේ සභාපතිවරයා ඇතුලු අටදෙනෙකු අද අලුයම අත්අඩංගුවට ගෙන තිබෙනවා.\nසූදු ක්‍රීඩාවේ නිරතව සිටියදී ඔහු මෙලෙස අත්අඩංගුවට ගත් බවයි පොලීසිය සඳහන් කළේ.\nමීට අමතරව පයාගල - හල්කඳවිල  ප්‍රදේශයේදී සූදු ක්‍රීඩාවේ නිරතව සිටි පිරිසක් වැටලීමට යාමේදී පොලීසිය සහ එහි සිටි පුද්ගලයින් අතර පොරබැදීමක් සිදුව තිබෙනවා.\nඑහිදී සුළු තුවාල ලැබූ පුද්ගලයින් තුන්දෙනෙකු කළුතර - නාගොඩ රෝහලට ඇතුළත් කළ බවයි හිරු වාර්තාකරු සඳහන් කළේ.\nමේ අතර පොලිස් නිලධාරියෙකු බව පවසමින් ජනතාවගේ මුදල් වංචා කළ අයෙකු දෙහිවල ප්‍රදේශයේදී ඊයේ අත්අඩංගුවට ගෙන තිබෙනවා.\nඅත්අඩංගුවට ගන්නා අවස්ථාවේදී හෙරොයින් ග්‍රෑම් 1 යි මිලිග්‍රෑම් 400 ක් ද සොයාගත් බවයි පොලිසිය සඳහන් කළේ.\nඑමෙන්ම යතුරුපැදියක්, අංක තහඩු දෙකක්, පොලිස් නිලධාරීන් භාවිත කරන ආරක්ෂක හිස්වැසුමට සමාන හිස්වැසුම් දෙකක්ද ඔහු සතුව තිබී පොලීසිය සොයාගෙන තිබෙනවා.\nදෙහිවල, ගල්කිස්ස, මහරගම, මොරටුව සහ හොරණ ඇතුලු ප්‍රදේශ ගණනාවකට ගොස් පුද්ගලයින් පරීක්ෂා කරන මුවාවෙන් මොහු මුදල් වංචා කර ඇති බවටයි දැනට සිදුකරන ලද පොලිස් පරීක්ෂණවලින් අනාවරණ වී ඇත්තේ.",
       "URL": "https://www.hirunews.lk/250264/පොලිස්-නිලධාරියෙකු-බව-පවසමින්-ජනතාවගේ-මුදල්-වංචා-කළ-අයෙකු-අත්අඩංගුවට-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2453"
}