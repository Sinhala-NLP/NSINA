{
       "Source": "hirunews",
       "Timestamp": "Tuesday, 26 September 2023 - 15:29",
       "Headline": "ශ්‍රී ලංකා ක්‍රිකට් ආයතනය විසින් ගොනු කළ පෙත්සමක්  කැඳවීම කල් යයි",
       "News Content": "ඉකුත් වසරේ ඕස්ට්‍රේලියාවේ පැවති විස්සයි විස්ස ලෝක කුසලාන ක්‍රිකට් තරගාවලියට සහභාගි වූ ශ්‍රී ලංකා ක්‍රිකට් කණ්ඩායමට \"බෝර්න් අගේන්\" ආගමික නිකායෙන් බලපෑමක් සිදුවී තිබේදැයි යන්න පිළිබඳව සොයා බැලීම සඳහා ක්‍රීඩා අමාත්‍යවරයා විසින් විමර්ශන කමිටුවක් පත් කරනු ලැබුවා.\nඑම වාර්තාවට අදාළව රජයේ විගණකාධිපතිවරයා විසින් පවත්වන පරීක්ෂණයේ වාර්තාව ලැබෙන තුරු ශ්‍රී ලංකා ක්‍රිකට් ආයතනය සම්බන්ධයෙන් ඉදිරි ක්‍රියාමාර්ග නොගන්නා බවට ක්‍රීඩා අමාත්‍යවරයා විසින් ලබා දී තිබෙන ප්‍රතිඥාව නොවැම්බර් මස 7 වන දා දක්වා තවදුරටත් දීර්ඝ කරන බව අද (26) අභියාචනාධිකරණය හමුවේ දැනුම් දෙනු ලැබුවා.\nඅදාළ පරීක්ෂණ කමිටු වාර්තාව අභියෝගයට ලක් කරමින් ශ්‍රී ලංකා ක්‍රිකට් ආයතනය විසින් ගොනු කළ පෙත්සමක් අද අභියාචනාධිකරණය හමුවේ යළි කැඳවනු ලැබූ අවස්ථාවේදී ක්‍රීඩා අමාත්‍යවරයා වෙනුවෙන් පෙනී සිටි ජනාධිපති නීතිඥ උදිත ඉගලහේවා විසින් මෙම දැනුම් දීම සිදු කළා.\nමෙම පෙත්සම අද අභියාචනාධිකරණයේ සභාපති විනිසුරු නිශ්ශංක බන්දුල කරුණාරත්න සහ චමත් මොරායස් යන අයගෙන් සමන්විත අභියාචනාධිකරණ විනිසුරු මඩුල්ලක් ඉදිරියේ කැඳවනු ලැබූවා.\nඑහිදී ක්‍රීඩා අමාත්‍යවරයා වෙනුවෙන් පෙනී සිටි ජනාධිපති නීතිඥ උදිත ඉගලහේවා දැනුම් දුන්නේ මෙම කරුණට අදාළව විමර්ශන සිදු කළ රජයේ විගණකාධිපතිවරයාගේ වාර්තාව ලැබී තිබෙන බවත් එය අධ්‍යයනය කිරීමෙන් අනතුරුව ඉදිරියේදී අධිකරණය හමුවේ කරුණු දැක්වීමට පියවර ගන්නා බවයි.\nමෙහිදී අතරමැදි පෙත්සම්කරුවකු වශයෙන් ඉදිරිපත්ව සිටින ශ්‍රී ලංකා ක්‍රිකට් ක්‍රීඩක මහේල ජයවර්ධන වෙනුවෙන් පෙනී සිටි ජනාධිපති නීතිඥ කුවේර ද සොයිසා ද අධිකරණය හමුවේ ඉල්ලීමක් කරමින් මෙම කරුණු සම්බන්ධයෙන් ක්‍රීඩා අමාත්‍යවරයා තීරණයක් ගෙන දැනුම් දෙන තුරු මෙම පෙත්සම වෙනත් දිනයක කැඳවන ලෙස ඉල්ලා සිටියා.\nඒ අනුව අදාළ පෙත්සම නොවැම්බර් මස 7 වන දා කැඳවීමට නියම කෙරුණා.",
       "URL": "https://www.hirunews.lk/349455/ශ්‍රී-ලංකා-ක්‍රිකට්-ආයතනය-විසින්-ගොනු-කළ-පෙත්සමක්-කැඳවීම-කල්-යයි",
       "Category": "Local News",
       "Parent URL": "https://www.hirunews.lk/local-news.php?pageID=6"
}