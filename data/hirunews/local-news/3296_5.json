{
       "Source": "hirunews",
       "Timestamp": "Monday, 17 June 2019 - 12:57",
       "Headline": "බිරීමට උරන වූ අසල්වැසියෙකු නිවසක සිටි සුනඛයෙකු ඝාතනය කරයි",
       "News Content": "පොසොන් පොහෝ දිනයේදී සුනඛයෙකු ඝාතනය කිරීමේ සිද්ධියක් සම්බන්ධයෙන් කටාන පොලීසිය විමර්ශනයක් ආරම්භ කර තිබෙනවා.\nමෙලෙස මරාදමා ඇත්තේ කඳවල - සුබසාධක මාවතේ පිහිටි නිවසක ඇති දැඩි කළ පොමනේරියන් වර්ගයට අයත් සුනඛයෙක්.\nසත්වයාගේ හිමිකාරිය හිරු ප්‍රවෘත්ති අංශයට සඳහන් කළේ තම නිවසට යාබද නිවසේ පදිංචි පුද්ගලයා විසින් මෙම ඝාතනය සිදුකර ඇති බවයි.\nසිද්ධිය සම්බන්ධයෙන් ඇය ඊයේ කටාන පොලීසිය වෙත පැමිණිල්ලක්ද ගොනුකර තිබෙනවා.\nසුනඛයා නිතර බුරන බව පවසමින් සැකකරු පෙරේදා දිනයේදී මෙම සත්වයාගේ කූඩුවද පෙරළා දමා තිබූ බවයි එම කාන්තාව හිරු ප්‍රවෘත්ති අංශයට කියා සිටියේ.\nඅප මේ සම්බන්ධයෙන් කටාන පොලීසියෙන් කළ විමසීමකදී එහි උසස් නිලධාරියෙකු කියා සිටියේ ලැබුණු පැමිණිල්ලට අනුව එම ස්ථානය පරීක්ෂා කිරීමට පොලිස් නිලධාරියෙකු ගොස් ඇති බවයි.\nමේ අතර ගුරු නිවාසයක ඇතිදැඩි කරන සුනඛයෙකු විසින් පාසල් සිසුවියන් දෙදෙනෙකු සපාකෑමේ සිදුවීමකින් පසු එම සුනඛයා ඇතිදැඩි කළ ගුරුවරිය මස්කෙළිය පොලීසිය අත්අඩංගුවට ගෙන තිබෙනවා.\nඇයව පසුගියදා හැටන් දිසා විනිසුරු හා මහේස්ත්‍රාත් ජෙයරාම් ට්‍රොස්කි හමුවට ඉදිරිපත් කිරීමෙන් පසු රුපියල් ලක්ෂ දෙකක ශරීර ඇපයක් මත මුදාහැරුණේ ලබන 31 වනදා අධිකරණයේ පෙනී සිටින ලෙසට නියෝග කරමින්.\nමෙලෙස ඇප මත මුදාහරුණේ මස්කෙළිය ඩීසයිඩ් දෙමළ ප්‍රාථමික විදුහලේ ගුරුවරියක වන අතර, සුනඛයාගේ සපාකෑමට ලක්ව තිබුණේ එම විද්‍යාලයේම තුන්වන සහ පස්වන ශ්‍රේණිවල අධ්‍යාපනය ලබන සිසුවියන් දෙදෙනෙක්.",
       "URL": "https://www.hirunews.lk/218568/බිරීමට-උරන-වූ-අසල්වැසියෙකු-නිවසක-සිටි-සුනඛයෙකු-ඝාතනය-කරයි",
       "Category": "Local News",
       "Parent URL": "https://www.hirunews.lk/local-news.php?pageID=3296"
}