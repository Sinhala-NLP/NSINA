{
       "Source": "hirunews",
       "Timestamp": "Sunday, 18 December 2022 - 7:36",
       "Headline": "දිනේෂ් ෂාෆ්ටර්ගේ අවසන් කටයුතු අද (වීඩියෝ)",
       "News Content": "ව්‍යාපාරික දිනේෂ් ෂාෆ්ටර් ඝාතනය කෙරුණු පසුගිය 15 වැනිදා ඔහු බොරැල්ල පොදු සුසාන භූමිය වෙත පැමිණි මාර්ග පිළිබඳව විමර්ශකයින් මේ වනවිට පරීක්ෂණ ආරම්භ කර තිබෙනවා.\nඒ අනුව අදාළ මාර්ග ආශ්‍රිතව පිහිටි සී.සී.ටී.වී. දර්ශන ලබාගනිමින් සිටින බවයි පොලිස් මාධ්‍ය ප්‍රකාශක ජ්‍යෙෂ්ඨ පොලිස් අධිකාරී නිහාල් තල්දූව කියා සිටියේ.\nව්‍යාපාරික දිනේෂ් ෂාෆ්ටර් ගේ මරණය සම්බන්ධයෙන් අපරාධ පරීක්ෂණ දෙපාර්තමේන්තුව අංශ කිහිපයක් ඔස්සේ මේ වනවිට විමර්ශන ආරම්භ කර තිබෙනවා.\nසිද්ධියට අදාළව පුද්ගලයින් 23 දෙනෙකුගෙන් පමණ මේ වනවිට ප්‍රකාශ සටහන් කරගෙන ඇති අතර, ක්‍රිකට් විස්තර විචාරකයෙකු වන බ්‍රයන් තෝමස්ද එම පිරිසට ඇතුළත්.\nජනශක්ති සමාගමේ අධ්‍යක්ෂවරයෙකු වන දිනේෂ් ෂාෆ්ටර් ක්‍රිකට් පරිපාලකයෙකු මෙන්ම ව්‍යාපාරිකයෙකු වන චන්ද්‍රා ෂාෆ්ටර්ගේ පුත්‍රයෙකු ද වනවා.\nබොරැල්ල පොදු සුසාන භූමියේ දී අත් පා ගැට ගසා බරපතළ තුවාල සහිතව මෝටර් රථයක් තුළ සිටියදී කොළඹ ජාතික රෝහලට ඇතුළත් කිරීමෙන් අනතුරුවයි පසුගිය 15 වැනිදා ඔහු ජීවිතක්ෂයට පත්වුණේ.\nඝාතනය කෙරුණු දිනේෂ් ෂාෆ්ටර්ගේ දේහය පිළිබඳ අවසන් කටයුතු සිදු කිරීමට නියමිතව ඇත්තේ අද (18) දිනයේදියි.",
       "URL": "https://www.hirunews.lk/322942/දිනේෂ්-ෂාෆ්ටර්ගේ-අවසන්-කටයුතු-අද-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=659"
}