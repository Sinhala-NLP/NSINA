{
       "Source": "hirunews",
       "Timestamp": "Saturday, 29 July 2023 - 12:29",
       "Headline": "අංගොඩ මානසික රෝහලේ සිදු වූ මරණය සම්බන්ධයෙන් තවත් පුද්ගලයෙක් අත්අඩංගුවට (වීඩියෝ)",
       "News Content": "අංගොඩ ජාතික මානසික සෞඛ්‍ය විද්‍යායතනයේ ප්‍රතිකාර ලබමින් සිටි රෝගියෙකු පහරදීමක් හේතුවෙන් මියයාමේ සිද්ධියට මේ වනවිට සෞඛ්‍ය කාර්ය සහයකවරුන් හතරදෙනෙකු අත්අඩංගුවට ගෙන තිබෙනවා.\nඊයේ රාත්‍රිය වනවිට තුන්දෙනෙකු අත්අඩංගුවට ගෙන තිබූ අතර, අනෙක් සෞඛ්‍ය කාර්ය සහයකයා අත්අඩංගුවට ගනු ලැබුවේ අද උදෑසනයි.\nඔහු පානදුර ප්‍රදේශයේ පදිංචි අවුරුදු 36 ක් වයසැති පුද්ගලයෙක්.\nමොවුන් සියලු දෙනා අද අලුත්කඩේ අංක අට මහේස්ත්‍රාත් අධිකරණය වෙත ඉදිරිපත් කිරීමට නියමිතයි.\nමේ අතර අංගොඩ ජාතික මානසික සෞඛ්‍ය විද්‍යායතනයේ අධ්‍යක්ෂිකා වෛද්‍ය ධම්මිකා විජේසිංහ කියා සිටියේ අමාත්‍යාංශ මට්ටමින් සිදුකරනු ලැබූ පරීක්ෂණයකින් අනතුරුව අත්අඩංගුවට ගත් සේවකයින් දෙදෙනෙකුගේ මේ වනවිට වැඩ තහනම් කර ඇති බවයි.\nමෙම මරණය පහරදීමක් නිසා සිදුවූ බවට දැනට තහවුරු වී ඇති බවද ඇය කියා සිටියා.\nඑමෙන්ම අංගොඩ ජාතික මානසික සෞඛ්‍ය විද්‍යායතනයේ ප්‍රතිකාර ලබමින් සිටියදී පහරදීමක් හේතුවෙන් රෝගියෙකු මියයාමේ සිද්ධිය පිළිබඳව මානව හිමිකම් කොමිසමෙන් විශේෂ විමර්ශනයක් ආරම්භ කර තිබෙනවා.\nඒ අනුව, මානව හිමිකම් කොමිසමේ නිලධාරීන් අංගොඩ ජාතික මානසික සෞඛ්‍ය විද්‍යාතයනයට ගොස් ඒ සම්බන්ධයෙන් රෝහල් අධ්‍යක්ෂවරයාගෙන් සහ අනෙකුත් කාර්ය මණ්ඩල සාමාජිකයිගෙන් ප්‍රකාශ සටහන් කරගෙන තිබෙනවා.\nඑසේම එම නිලධාරීන් මේ සම්බන්ධයෙන් මුල්ලේරියාව පොලීසියටද ගොස් විමර්ශනවල ප්‍රගතියද සොයාබලා තිබුණා.\nමෙම සිද්ධියට අදාළව අනෙකුත් පාර්ශවයන්ගෙන් ද වාර්තා ලබාගනිමින් අඛන්ඩ විමර්ශනයක නිරත වන බවයි මානව හිමිකම් කොමිසම සදහන් කළේ.\nඅංගොඩ ජාතික මානසික සෞඛ්‍ය විද්‍යායතනයේ ප්‍රතිකාර ලබමින් සිටියදී පසුගිය 27 වනදා මෙලෙස මියගියේ වටරැක - සමනලතැන්න ප්‍රදේශයේ පදිංචි අවුරුදු 47 ක් වයසැති පුද්ගලයෙක්.",
       "URL": "https://www.hirunews.lk/342927/අංගොඩ-මානසික-රෝහලේ-සිදු-වූ-මරණය-සම්බන්ධයෙන්-තවත්-පුද්ගලයෙක්-අත්අඩංගුවට-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=142"
}