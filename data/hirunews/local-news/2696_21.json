{
       "Source": "hirunews",
       "Timestamp": "Saturday, 30 May 2020 - 12:47",
       "Headline": "LTTE හිතවාදීන්ගේ සයිබර් ප්‍රහාරය ගැන පුළුල් පරීක්ෂණයක්",
       "News Content": "රාජ්‍ය පරිපාලන අමාත්‍යාංශයේ වෙබ් අඩවියට සහ විදේශ සේවා නියුක්ති කාර්යාංශයේ වෙබ් අඩවියට සයිබර් ප්‍රහාරයක් එල්ල වී තිබෙනවා.\nශ්‍රී ලංකා ගුවන් හමුදාවේ සයිබර් ආරක්ෂණ අංශය තහවුරු කළේ එල්.ටී.ටී.ඊ. හිතවාදී ටැමිල් ඊලාම් සයිබර් ෆෝස් නැමති කණ්ඩායමක් විසින් මෙම සයිබර් ප්‍රහාරය එල්ල කර ඇති බවයි.\nඅද උදෑසන අප ශ්‍රී ලංකා විදේශ සේවා නියුක්ති කාර්යාංශයේ වෙබ් අඩවියට පිවිසීමට උත්සාහ කළේ විගාමික ශ්‍රමිකයන් දිවයිනට ගෙන්වා ගැනීම පිළිබද යාවත් කාලීන කළ තොරතුරු දැන ගැනීම සඳහායි.\nඑහෙත් එහිදී එම වෙබ් අඩවියේ අපට දක්නට ලැබුණේ දෙමළ ගීතයක අනුවාදනයක් පසුබිමේ වාදනය වද්දී ප්‍රදර්ශනය කෙරුණු කොටි සලකුණ සහිත එල්.ටී.ටී.ඊ. ධජයයි. එහි පහළින් දෙමළ ඊළාම් සයිබර් ෆෝස් නැමති කණ්ඩායමක් සටහනක් ද තබා තිබුණා.\nඊට මෙරට පැවති ඊළාම් යුද්ධයේ සිහිවටන ඡායාරූප පෙළක් ද එක් කර තිබූ අතර, මීට වසර 39කට පෙර එනම් 1981 වසරේ මැයි 31 වන දා ගිනිබත් කෙරුණු යාපනය පුස්තකාලයේ ඡායාරූපයක් ද ඇතුළත්.\nමීට පෙර එල්.ටී.ටී.ඊ. හිතවාදී දෙමළ ඊළාම් සයිබර් ආර්ම් නැමති සංවිධානය විසින් hirunews.lk වෙබ් අඩවියට පසුගිය 18 වන දා මෙවැනිම සයිබර් ප්‍රහාරයක් එල්ල කරනු ලැබුවා.\nඑමෙන්ම, 30 වසරක යුද්ධය නිමාවීමෙන් පසුව ද එල්.ටී.ටී.ඊ. හිතවාදී දෙමළ ඩයස්පෝරාව විසින් මෙවැනි සයිබර් ප්‍රහාර එල්ල කිරීම දක්නට ලැබෙන ප්‍රවණතාවක්. එල්.ටී.ටී.ඊ. සංවිධානය ක්‍රියාකාරීව පැවති සමයේ ද මහා පරිමාණ සයිබර් අපරාධ රැසක් සිදුකර තිබෙනවා.\nමේ අතර, සයිබර් ප්‍රහාරයක් හේතුවෙන් අඩපණ වී ඇති රාජ්‍ය පරිපාලන අමාත්‍යාංශයේ වෙබ් අඩවි ප්‍රකෘතිමත් කිරීම සඳහා අදාළ අංශ වෙත දැනුම් දී ඇති බව ශ්‍රී ලංකා ගුවන් හමුදාවේ සයිබර් ආරක්ෂණ අංශය සඳහන් කළා.\nරාජ්‍ය පරිපාලන අමාත්‍යාංශයේ වෙබ් අඩවියට එල්ල වූ සයිබර් ප්‍රහාරය සම්බන්ධයෙන් එම අමාත්‍යාංශ ලේකම් ජේ.ජේ. රත්නසිරිගෙන් හිරු ප්‍රවෘත්ති අංශය විමසීමක් කළ අතර එහිදී ඔහු කියා සිටියේ තමාට ද මෙම සයිබර් ප්‍රහාරය සම්බන්ධයෙන් දැනුවත් බවයි.\nඑය ප්‍රකෘතිමත් කිරීමට කටයුතු කරමින් සිටින බව ද ඔහු සඳහන් කළා.\nඑමෙන්ම, විදේශ රැකියා නියුක්ති කාර්යාංශයේ වෙබ් අඩවියට එල්ල වූ සයිබර් ප්‍රහාරය සම්බන්ධයෙන් විෂය භාර අමාත්‍ය දිනේෂ් ගුණවර්ධනගෙන් හිරු ප්‍රවෘත්ති අංශය විමසීමක් කළා.\nඑහිදී ඔහු කියා සිටියේ මෙවැනි කටයුතු සිදුකරන පුද්ගල කණ්ඩායම්වලට එරෙහිව පියවර ගත යුතු බවයි.\nමේ අතර, ශ්‍රී ලංකා පොදුජන පෙරමුණ නෙළුම් මාවත පක්ෂ මූලස්ථානයේ අද කැදවා තිබූ මාධ්‍ය හමුවකට එක්වෙමින් එහි හිටපු රාජ්‍ය අමාත්‍ය ලක්ෂ්මන් යාපා අබේවර්ධන ද මෙම සයිබර් ප්‍රහාර සම්බන්ධයෙන් අදහස් පළ කළා.\nමෙය සමාජයේ විවිධ බලවේග ක්‍රියාත්මක වන එක් අංශයක් පමණක් බවයි එහිදී ඔහු ප්‍රකාශ කළේ.",
       "URL": "https://www.hirunews.lk/241854/ltte-හිතවාදීන්ගේ-සයිබර්-ප්‍රහාරය-ගැන-පුළුල්-පරීක්ෂණයක්",
       "Category": "Local News",
       "Parent URL": "https://www.hirunews.lk/local-news.php?pageID=2696"
}