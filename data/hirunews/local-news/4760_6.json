{
       "Source": "hirunews",
       "Timestamp": "Saturday, 10 December 2016 - 12:53",
       "Headline": "තවත් සැක කටයුතු මත්ද්‍රව්‍ය බහාලුම් දෙකක් ගැන පොලීසියෙන් ඉන්දියාවට තොරතුරු",
       "News Content": "කොළඹ වරායට සේන්දුවූ නෞකාවක් තුළ තිබී කොකේන් තොගයක් ඊයේ සොයා ගැනීමත් සමඟ මෙරට පොලිස් මත්ද්‍රව්‍ය නාශක කාර්යාංශය, ඉන්දීය පොලිස් මත්ද්‍රව්‍ය නාශක කාර්යාංශය වෙත සැක සහිත බහලුම් දෙකක් පිළිබඳව තොරතුරු ලබාදී තිබෙනවා.\nනියෝජ්‍ය පොලිස්පති අජිත් රෝහණ සඳහන් කළේ අදාළ නෞකාව ශ්‍රී ලංකාවට පැමිණිමට පෙර ඉන්දියාවේ මුන්රා වරායට අදාළ බහලුම් දෙක ගොඩබා ඇති බවයි.\nඑම බහලුම් දෙක තුළ ද කොකේන් තිබේද යන්න පිළිබඳව ඇතිවූ සැකය මතයි එම දැනුම්දීම සිදුකර ඇත්තේ.\nකොළඹ වරායට සේන්දුවූ නැවේ තිබී කිලෝග්‍රෑම් 800ක බරින් යුත්, රුපියල් කෝටි 1200 කට අධික වටිනාකමකින් යුත් කොකේන් තොගයක් ඊයේ පොලිස් මත්ද්‍රව්‍යනාශක කාර්යාංශය භාරයට ගැනුනා.\nමේ වනවිට එහි සාම්පල් රජයේ රස පරීක්ෂකවරයා වෙත යොමුකර තිබෙනවා.\nපසුගිය ඔක්තෝම්බර් මස 12 වන දා ඉක්වදෝරයෙන් ගමන් ආරම්භ කර ඇති මෙම නෞකාව බෙල්ජියම, ඉන්දියාව සහ සෞදි අරාබිය හරහා මෙරටට පැමිණ තිබුණා.\nඑම ගමන්වාරය අතරතුර බහලුම් දෙකක් ඉන්දියාවේ මුන්රා වරාය ගොඩ බා ඇති බව සඳහන්.\nකෙසේ වෙතත් යළි මෙම නෞකාව ඉන්දියාවට ගමන් කිරීමේ අරමුණින් ශ්‍රී ලංකාවට පැමිණ ඇති බව පොලිස් මත්ද්‍රව්‍ය නාශක කාර්යාංශය සඳහන් කළා.\nමීට අමතරව මෙවැනි ආකාරයට මත්ද්‍රව්‍ය ප්‍රවාහනය කළේද යන්න පිළිබඳව පොලිස් මත්ද්‍රව්‍යනාශක කාර්යාංශයේ අවධානය යොමුව තිබෙනවා.\nඒ අනුව එලෙස ඉන්දියාවට ගොස් ඇති සැකසහිත තවත් නෞකාවක් පිළිබඳව පරීක්ෂණ කටයුතු සිදුකරන ලෙස ඉන්දීය පොලිස් මත්ද්‍රව්‍යනාශක කාර්යාංශය වෙත මෙරට පොලිස් මත්ද්‍රව්‍ය නාශක කාර්යාංශය දැනුවත් කර ඇති බවයි වාර්තාවන්නේ.",
       "URL": "https://www.hirunews.lk/149380/තවත්-සැක-කටයුතු-මත්ද්‍රව්‍ය-බහාලුම්-දෙකක්-ගැන-පොලීසියෙන්-ඉන්දියාවට-තොරතුරු",
       "Category": "Local News",
       "Parent URL": "https://www.hirunews.lk/local-news.php?pageID=4760"
}