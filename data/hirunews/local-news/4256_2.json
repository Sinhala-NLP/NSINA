{
       "Source": "hirunews",
       "Timestamp": "Tuesday, 24 October 2017 - 13:41",
       "Headline": "බදුල්ල දිස්ත්‍රික්කයේ ප්‍රදේශ 03ක ගිලා බැසීම්",
       "News Content": "බදුල්ල දිස්ත්‍රික්කයේ ප්‍රදේශ 03ක ගිලා බැසීම් වාර්තා වී ඇති බව ජාතික ගොඩනැගිලි පර්යේෂණ සංවිධානය පවසනවා.\nමීගහකිවුල - ආරාව, තල්දෙන - මාළිගාතැන්න වෙල්යායේ සහ බණ්ඩාරවෙල - අත්තලපිටිය ප්‍රදේශවලිනුයි මෙම ගිලා බැසීම් වාර්තා වී ඇත්තේ.\nමෙම ස්ථාන තුනෙහි ඉදිරි සතියේ ජී.පී.ආර්. තාක්ෂණය ඔස්සේ පරීක්ෂණ ආරම්භ කරන බව ජාතික ගොඩනැගිලි පර්යේෂණ සංවිධානයේ නායයාම් අංශයේ වැඩබලන අධ්‍යක්ෂ ආචාර්ය ගාමිණී ජයතිස්ස හිරු ප්‍රවෘත්ති අංශයට කියා සිටියා.\nඑම ප්‍රදේශයේ පොළොව අභ්‍යන්තරයේ ඇති කිරිගරුඬ පාෂාණය අවුරුදු ලක්ෂ ගණනකින් පසු දියවීමට ලක් වීම හේතුවෙන් මෙම ගිලා බැසීම් සිදුවී ඇති බවටයි මූලික පරීක්ෂණවලදී අනාවරණය වී ඇත්තේ.\nකෙසේ වෙතත් මෙම ගිලා බැසීම් තත්ත්වය නිසා ප්‍රදේශයේ කඳු ආශ්‍රිත නිවාස නායයාමේ අවදානමක් නොමැති බවයි ඔහු කියා සිටියා.\nපසුගිය 21 වනදා මීගහකිවුල - තල්දෙන - මාළිගාතැන්න වෙල්යායේ ගිලා බැසීම වාර්තා වුණා.\nඑහි අඩි 15 පමණ විශ්කම්භයකින් යුත් විශාල ආවාටයක් තිබූ බව අපදා කළමණාකරණ මධ්‍යස්ථානය සඳහන් කළා.\nඑමෙන්ම මීගහකිවුල - ආරාව ප්‍රදේශයේද මාර්ගයක කොටසක් ගිලා බැසිමට ලක්වු අතර බණ්ඩාරවෙල - ඇත්තලපිටිය ප්‍රදේශයේ ජලය සිඳී ගොස් ඇති ඇළ මාර්ගයක කොටසක් ගිලා බැසිමට ලක් වුයේ  පසුගිය 17 වනදායි.\nඑම ප්‍රදේශයට ඊයේ ඇති වූ වැසි සහිත කාලගුණ තත්ත්වයත් සමග ගිලා බැසීමට ලක් වූ කොටස මුළුමනින්ම ජලයෙන් පිරි ගොස් පවතිනවා.",
       "URL": "https://www.hirunews.lk/174295/බදුල්ල-දිස්ත්‍රික්කයේ-ප්‍රදේශ-03ක-ගිලා-බැසීම්",
       "Category": "Local News",
       "Parent URL": "https://www.hirunews.lk/local-news.php?pageID=4256"
}