{
       "Source": "hirunews",
       "Timestamp": "Monday, 14 March 2022 - 17:57",
       "Headline": "සෞදි අරාබියේ විදේශ කටයුතු ඇමති ජනපති - අගමැති සහ විදේශ ඇමති හමුවෙයි (වීඩියෝ සහ ඡායාරූප)",
       "News Content": "මෙරට සංචාරයක නිරත සෞදි අරාබියේ විදේශ කටයුතු අමාත්‍ය ෆයිසාල් බින් ෆර්හාන් අල් සවුඩ් ජනාධිපතිවරයා සහ අග්‍රාමාත්‍යවරයා හමු වී තිබෙනවා.\nවිදේශ කටයුතු අමාත්‍යාංශය නිවේදනය කළේ ඔහු ඉන් අනතුරුව විදේශ කටයුතු අමාත්‍ය මහාචාර්ය ජී.එල්. පීරිස් ද හමුවී ද්විපාර්ශ්වික සාකච්ඡාවක් සිදුකළ බවයි.\nඑහිදී සෞදි විදේශ අමාත්‍යවරයා පිළිගත් විදේශ අමාත්‍ය මහාචාර්ය ජී.එල්. පීරිස් ද්විපාර්ශ්වික සබඳතාවල ප්‍රතිඵල මත පදනම් වූ බහුවිධ හවුල්කාරීත්වයක් බවට පරිවර්තනය කිරීම සඳහා ශ්‍රී ලංකාව තුළ පවතින දැඩි උද්යෝගය පිළිබඳ සඳහන් කර තිබෙනවා.\nමේ වනවිට දෙරට අතර පවතින ඉහළ ද්විපාර්ශ්වික සබඳතා තවදුරටත් වර්ධනය කිරීම සම්බන්ධයෙන් සෞදි අරාබි රජය සතු කැපවීම පිළිබඳව සෞදි විදේශ අමාත්‍යවරයා මෙහිදී නැවත අවධාරණය කළ බවයි විදේශ කටයුතු අමාත්‍යාංශය නිවේදනය කළේ.",
       "URL": "https://www.hirunews.lk/299473/සෞදි-අරාබියේ-විදේශ-කටයුතු-ඇමති-ජනපති-අගමැති-සහ-විදේශ-ඇමති-හමුවෙයි-වීඩියෝ-සහ-ඡායාරූප",
       "Category": "Local News",
       "Parent URL": "https://www.hirunews.lk/local-news.php?pageID=1294"
}