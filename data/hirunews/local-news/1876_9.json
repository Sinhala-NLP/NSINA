{
       "Source": "hirunews",
       "Timestamp": "Friday, 18 June 2021 - 17:57",
       "Headline": "ඉන්දීය ඩෙල්ටා වෛරස් ප්‍රභේදය ශ්‍රී ලංකාව තුල පැතිරීම වැළැක්වීමට පියවර ගන්නා ලෙසට සෞඛ්‍ය අමාත්‍යවරියගෙන් නිලධාරීන්ට උපදෙස්",
       "News Content": "ඉන්දීය ඩෙල්ටා වෛරස් ප්‍රභේදය ශ්‍රී ලංකාව තුල පැතිරීම වැළැක්වීමට අවශ්‍ය පියවර ගන්නා ලෙසට සෞඛ්‍ය අමාත්‍ය පවිත්‍රා වන්නිආරච්චි සියලු සෞඛ්‍ය බලධාරීන්ට උපදෙස් ලබාදී තිබෙනවා.\nමේ දිනවල ඉන්දියාවේ වේගයෙන් පැතිර යන මෙම වෛරසය ආසාදනය වූ පුද්ගලයන් කිහිප දෙනෙකු දෙමටගොඩ ප්‍රදේශයෙන් හමුවීමත් සමග එම ප්‍රදේශයෙන් වෛරසය පිටතට පැතිරීම වැළැක්වීමට පියවර ගන්නා ලෙසට අමාත්‍යවරිය උපදෙස් ලබාදී ඇත්තේ.\nඅද පෙරවරුවේ පැවති කොවිඩ් 19 මර්දනය සඳහා වූ ක්‍රියාකාරී සමාලෝචන කමිටු රැස්වීමේදී මෙම නව වෛරස ප්‍රභේදය පැතිර යාමේ ගැටලුව පිළිබඳ දීර්ඝව සාකච්ඡාවට ලක්වී තිබෙනවා.\nඑහිදී තීරණය වී ඇත්තේ එම ප්‍රදේශ හුදෙකලා කර සාම්පල ලබා ගනිමින් ඩෙල්ටා වෛරසයට අදාළ පරීක්ෂණ සිදු කිරීමටයි.\nඑමෙන්ම ආසාදිතයන් සමග සම්බන්ධතා පැවැත්වූ පුද්ගලයන් පිළිබඳ හඹාගොස් පරීක්ෂණ කිරීමට සහ ආසාදිතයන් වැඩි වශයෙන් හමුවන දිවයිනේ අනෙක් ප්‍රදේශවල ද මෙම ඩෙල්ටා ප්‍රභේදය ඇත්දැයි සොයා බැලීමට විශේෂ පරීක්ෂණ සිදු කිරීමට කටයුතු යොදන ලෙසට ද උපදෙස් දී තිබෙනවා.\nමෙම පරීක්ෂණවලට අවශ්‍ය සියලුම භෞතික සහ මානව සම්පත් කඩිනමින් ලබාදීමට අවශ්‍ය කටයුතු කරන ලෙසටයි සෞඛ්‍ය අමාත්‍යවරිය නිලධාරීන්ට උපදෙස් දී ඇත්තේ.",
       "URL": "https://www.hirunews.lk/274661/ඉන්දීය-ඩෙල්ටා-වෛරස්-ප්‍රභේදය-ශ්‍රී-ලංකාව-තුල-පැතිරීම-වැළැක්වීමට-පියවර-ගන්නා-ලෙසට-සෞඛ්‍ය-අමාත්‍යවරියගෙන්-නිලධාරීන්ට-උපදෙස්",
       "Category": "Local News",
       "Parent URL": "https://www.hirunews.lk/local-news.php?pageID=1876"
}