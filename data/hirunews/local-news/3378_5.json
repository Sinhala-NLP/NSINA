{
       "Source": "hirunews",
       "Timestamp": "Monday, 29 April 2019 - 15:05",
       "Headline": "නව ආරක්ෂක ලේකම් ලෙස ශාන්ත කෝට්ටේගොඩ පත් කෙරේ",
       "News Content": "නව ආරක්ෂක ලේකම් හිටපු හමුදාපති ශාන්ත කෝට්ටේගොඩ - පොලිස්පති අනිවාර්ය නිවාඩු යැවේ  - වැඩබලන පොලිස්පති චන්දන වික්‍රමරත්න\nනව ආරක්ෂක ලේකම්වරයා ලෙස ජෙනරාල් ශාන්ත කෝට්ටේගොඩ ජනාධිපති මෛත්‍රීපාල සිරිසේන විසින් පත් කර තිබෙනවා.\nමීට පෙර ආරක්ෂක ලේකම්වරයා ලෙස කටයුතු කළ හේමසිරි ප්‍රනාන්දු පාස්කු ඉරිදා බෝම්බ ප්‍රහාර සිද්ධියෙන් අනතුරුව සිය තනතුරෙන් ඉල්ලා අස්වුණා.\nනව ආරක්ෂක ලේකම් ජෙනරාල් ශාන්ත කෝට්ටේගොඩ ශ්‍රී ලංකා යුද හමුදාවේ 17 වන හමුදාපතිවරයා ලෙස 2004 වසරේ ජුලි 1 වන දා සිට 2005 වසරේ දෙසැම්බර් 5 වන දා දක්වා කටයුතු කළා.\nපූර්ණ භූමි පදක්කම්ලාභී ජෙනරාල් ශාන්ත කෝට්ටේගොඩ මීට පෙර බ්‍රසීලයේ සහ තායිලන්තයේ ශ්‍රී ලංකා තානාපතිවරයා ලෙස ද කටයුතු කර තිබෙනවා.\nජනාධිපති මාධ්‍ය ඒකකය සදහන් කළේ හිටපු පොලිස්පති එන්.කේ. ඉලංගකෝන් ආරක්ෂක අමාත්‍යාංශයේ  උපදේශකවරයෙකු ලෙස පත් කර ඇති බවයි.\nමේ අතර, වැඩබලන පොලිස්පතිවරයා ලෙස ජ්‍යෙෂ්ඨ නියෝජ්‍ය පොලිස්පති චන්දන වික්‍රමරත්න ජනාධීපති මෛත්‍රීපාල සිරිසේන විසින් අද දහවල් පත් කරනු ලැබුවා.\nඒ අනුව පොලිස්පති පූජිත් ජයසුන්දර අනිවාර්ය නිවාඩු යවා ඇති බවටයි වාර්තා වන්නේ. පොලිස්පති පූජිත් ජයසුන්දරට සිය ධුරයෙන් ඉල්ලා අස්වන ලෙසට මීට පෙර ජනාධිපතිවරයා විසින් දැනුම් දී තිබුණා.\nමීට අමතරව ව්‍යවස්ථා සභාවේ අනුමැතිය හිමි වූ නීතිපති ජයන්ත ජයසූරිය නව අගවිනිසුරුවරයා ලෙස ජනාධීපති මෛත්‍රිපාල සිරිසේන ඉදිරියේ අද දිවුරුම් දුන්නා.\nඒ අනුව වැඩබලන නීතිපතිවරයා ලෙස අද ජනාධිපති මෛත්‍රීපාල සිරිසේන ඉදිරියේ ජනාධිපති ලේකම් කාර්යාලයේදී සොලිසිටර් ජනරාල් ජනාධිපති නීතීඥ දප්පුල ද ලිවේරා දිවුරුම් දී තිබෙනවා.\nමේ අතර, නව විගණකාධිපති චූලන්ත වික්‍රමරත්න අද ජනාධිපතිවරයා අතින් සිය පත්වීමේ ලිපිය භාර ගත් බවයි ජනාධිපති මාධ්‍ය ඒකකය සදහන් කළේ.",
       "URL": "https://www.hirunews.lk/215396/නව-ආරක්ෂක-ලේකම්-ලෙස-ශාන්ත-කෝට්ටේගොඩ-පත්-කෙරේ",
       "Category": "Local News",
       "Parent URL": "https://www.hirunews.lk/local-news.php?pageID=3378"
}