{
       "Source": "hirunews",
       "Timestamp": "Saturday, 29 May 2021 - 14:01",
       "Headline": "පාර්ලිමේන්තු මන්ත්‍රී කපිල අතුකෝරළට කොවිඩ් ආසාදනය වෙයි",
       "News Content": "ශ්‍රී ලංකා පොදුජන පෙරමුණේ ත්‍රිකුණාමල දිස්ත්‍රික් පාර්ලිමේන්තු මන්ත්‍රී කපිල අතුකෝරලට කොරෝනා වෛරසය ආසාදනය වී තිබෙනවා.\nඒ අනුව තුන්වන රැල්ලේ කොරෝනා වැළඳුණු පාර්ලිමේන්තු මන්ත්‍රීවරුන් සංඛ්‍යාව 5 දක්වා ඉහළ යනු ඇති.\nපාර්ලිමේන්තු මන්ත්‍රී කපිල අතුකෝරලට පසුගිය දිනක සිදුකළ කොරෝනා පරීක්ෂණයේ ප්‍රතිඵල ඊයේ ලැබී තිබූ අතර, ඒ අනුව ඔහුට වෛරසය ආසාදිත බවට තහවුරු වී තිබෙනවා.\nඒ, කන්තලේ ප්‍රදේශයේ පිහිටි නිවසේ නිරෝධායනයට ලක්වෙමින් සිටින අතරතුරයි. ඒ අනුව ඔහු ප්‍රතිකාර සඳහා කොළඹ රෝහලක් වෙත රැගෙන විත් තිබෙනවා.\nමේ අතර කොරෝනා ආසාදිත රෝගීන්ගෙන් පෞද්ගලික රෝහල් සහ ප්‍රතිකාර මධ්‍යස්ථාන බවට පත් කළ හෝටල්වලින් අධික මිල ගණන් අය කරන බැවින් ඊට මැදිහත්වන ලෙස ජනාධිපතිවරයාගෙන් ලිඛිත ඉල්ලීමක් සිදුකරන බව පාර්ලිමේන්තු මන්ත්‍රී මුජිබර් රහුමාන් ප්‍රකාශ කළා.\nකොරෝනා ආසාදිතව  ප්‍රතිකාර ලබමින් සිටින අතරතුර හිරු ප්‍රවෘත්ති අංශයට අදහස් දක්වමින් ඔහු කියා සිටියේ රෝහල්වලින් පිටව යා හැකි බවට වෛද්‍යවරුන් නිර්දේශ කළද ඇතැම් පෞද්ගලික රෝහල් විවිධ ගිවිසුම් ගැන සඳහන් කරමින් රෝගීන් දින ගණනක් රඳවාගෙන අධික ගාස්තු අයකරමින් සිටින බවයි.",
       "URL": "https://www.hirunews.lk/272790/පාර්ලිමේන්තු-මන්ත්‍රී-කපිල-අතුකෝරළට-කොවිඩ්-ආසාදනය-වෙයි",
       "Category": "Local News",
       "Parent URL": "https://www.hirunews.lk/local-news.php?pageID=1920"
}