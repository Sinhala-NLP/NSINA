{
       "Source": "hirunews",
       "Timestamp": "Saturday, 19 December 2020 - 19:52",
       "Headline": "දිගන සෙලවුණත්, වික්ටෝරියා, රන්දෙණිගල, රන්ටැඹේ ජලාශවලට හානියක් නැහැ (වීඩියෝ)",
       "News Content": "මහනුවර - දිගන ප්‍රදේශයේ පසුගියදා සිදුවූ භූ කම්පන හේතුවෙන් වික්ටෝරියා වේල්ලට මෙන්ම, රන්දෙණිගල, රන්ටැඹේ ජලාශවලට කිසිදු හානියක් සිදුවී නොමැති බව මහවැලි කලාප ආශ්‍රිත ඇලවේලි හා ජනාවාස පොදු යටිතල පහසුකම් සංවර්ධන රාජ්‍ය අමාත්‍ය සිරිපාල ගම්ලත් ප්‍රකාශ කළා.\nඒ අදාළ භූ කම්පන සම්බන්ධයෙන් සොයා බැලීම සඳහා පර්යේෂණ කණ්ඩායමක් අද වික්ටෝරියා වේල්ල අවට ප්‍රදේශවල නිරීක්ෂණ චාරිකාවකට එක්වීමෙන් අනතුරුව පැවති මාධ්‍ය හමුවකට එක්වෙමින්.\nවිවිධ අවස්ථාවන්වලදී එම ප්‍රදේශය ආශ්‍රිතව භූ කම්පන සිදුවීමත් සමඟයි භූ විද්‍යා සමීක්ෂණ හා පතල් කැණීම් කාර්යාංශය ඒ සම්බන්ධයෙන් සොයා බැලීම සඳහා කමිටුවක් පත් කරනු ලැබුවේ.\nඊට අමතරව, මහවැලි අධිකාරියේ අධ්‍යක්ෂ ජනරාල්වරයා විසින් පත් කළ පේරාදෙණිය විශ්වවිද්‍යාලයේ විශේෂඥ කමිටුවක් ද මෙම භූ කම්පන හා වික්ටෝරියා වේල්ලේ පැවැත්ම පිළිබඳ විධිමත් පරීක්ෂණයක් පවත්වනු ලැබුවා.\nඒ අනුවයි අද එම පරීක්ෂණ කණ්ඩායම රාජ්‍ය අමාත්‍ය සිරිපාල ගම්ලත් සමඟ එහි නිරීක්ෂණ චාරිකාවකට එක්වුණේ.\n1985 වැඩ නිම වූ මෙරට උසම වේල්ල වන වික්ටෝරියා වේල්ල, ඝණ මීටර් මිලියන 722ක ජල ධාරිතාවයක් රඳවා ගෙන සිටිනවා.\nකෙසේ වෙතත්, භූ කම්පන මගින් වේල්ලට කිසිදු හානියක් සිදුවී නොමැති බවයි රාජ්‍ය අමාත්‍ය සිරිපාල ගම්ලත් සඳහන් කළේ.",
       "URL": "https://www.hirunews.lk/257419/දිගන-සෙලවුණත්-වික්ටෝරියා-රන්දෙණිගල-රන්ටැඹේ-ජලාශවලට-හානියක්-නැහැ-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2265"
}