{
       "Source": "hirunews",
       "Timestamp": "Sunday, 19 November 2017 - 13:13",
       "Headline": "කලු රෙද්දක ඔතා සවුදි ගුවන් තොටුපළට ඇරලූ නරුමයින් ගැන \"කාංචනා\" කියන කඳුළු කතාව",
       "News Content": "සවුදි රාජ්‍යයේ ගෘහ සේවය සඳහා පිටත්ව ගිය එක් දරු මවක් බරපතල තුවාල සහිතව ඊයේ (18) නැවත සිය නිවසට පැමිණ තිබෙනවා.\n33 හැවිරිදි කාංචනා කුමාරි නමැති මෙම කාන්තාව ගලේවෙල, බඹරගස්වැව ප්‍රදේශයේ පදිංචිකාරිනියක් බවයි වාර්තා වන්නේ.\nවයස අවුරුදු 04ක් වූ කුඩා දියණිය සැමියා සමඟ නිවසේ දමා මෙම කාන්තාව 2016 සැප්තැම්බර් මස 05 වැනි දින සවුදියේ ගෘහ සේවය සඳහා පිටත්ව ගොස් තිබුණේ කුරුණෑගල ප්‍රදේශයේ විදේශ රැකියා නියෝජිත ආයතනයක මැදිහත්වීමෙන් ඇගේ කැමැත්ත මත ව්‍යාජ ලිපි ලේඛන සකසාගෙනයි.\nපසුව සෞදියේ දමාම් ප්‍රදේශයේ නිවසක ගෘහ සේවය සඳහා තමන් යෙද වූ බවත් එම නිවසෙහි සිදුකළ මෙහෙකාර සේවය සඳහා මාස 03ක පමණක් වැටුප් ලැබූ බවත් ඇය කියාසිටියා.\nහතරවන මාසය ආරම්භ වනවාත් සමඟ ආහාර, ඇඳුම් පැළඳුම් සහ වැටුප් යන සියල්ල එම ගෙහිමියන් විසින් අත් හිටුවා ඇති අතර ඇයට දැඩි ලෙස පහරදෙන්නට පටන්ගෙන තිබෙනවා.\nමේ අතර ඇගේ සැමියා සහ ඥාතීන් විසින් සිදුකළ පැමිණිල්ලක් මත වසරකට පසු එම නිවසෙන් ගැලවී ඒමට කාංචනාට හැකිවී තිබෙනවා.\nඇය ප්‍රකාශ කළේ අවසන් දිනයේද ඉතා අමානුෂික ලෙස තමා ඇඳහුන් ඇඳුම් ගලවා, තමාව කලු පාට රෙදි කැබැල්ලකින් ඔතා ගුවන්තොටුපළට ගෙනැවිත් දැමූ බවයි.\nපසුව ගුවන් තොටුපළේ සිටි ශ්‍රී ලාංකික කාන්තාවක් විසින් සායක් සහ හැට්ටයක් තමාට ලබාදුන් බවත් එය හැඳගෙන ලංකාවට පැමිණි බවත් ඇය කියා සිටියා.\nමේ වන විට ඇයගේ අත්පාවල බරපතල කැපුම් තුවාල දක්නට ඇති අතර ඇස්වල සහ කොඳු ප්‍රදේශයේ  තුවාල දක්නට ලැබුණා.\nනිසියාකාරව ඇවිද ගැනීමටවත් නොහැකි තත්වයකට ඇය පත්ව ඇති බවයි වාර්තා වන්නේ.\nමෙම කාන්තාවගේ සැමියා වූ සමන් කුමාර බණ්ඩාර කියා සිටියේ තම බිරිඳට වූ අසාධාරණය සම්බන්ධයෙන් වන්දි මුදලක් අවශ්‍ය බවයි.\nමේ වනවිට අසාද්‍ය තත්ත්වයේ පසුවන ඇය, ගලේවෙල රෝහලට ඇතුළත් කර තිබෙනවා.\nඡායාරූප - දඹුල්ල කාංචන කුමාර ආරියදාස",
       "URL": "https://www.hirunews.lk/176396/කලු-රෙද්දක-ඔතා-සවුදි-ගුවන්-තොටුපළට-ඇරලූ-නරුමයින්-ගැන-කාංචනා-කියන-කඳුළු-කතාව",
       "Category": "Local News",
       "Parent URL": "https://www.hirunews.lk/local-news.php?pageID=4211"
}