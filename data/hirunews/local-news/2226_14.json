{
       "Source": "hirunews",
       "Timestamp": "Thursday, 07 January 2021 - 20:31",
       "Headline": "විදේශීය සමාගම්වලට විකුණූ මාධ්‍ය ආයතන ඇතුළු ඊ.ටී.අයි. වත්කම් යළි පවරා ගන්න -  තැන්පත්කරුවන් යළිත් රජයෙන් ඉල්ලයි (වීඩියෝ)",
       "News Content": "නීතිවිරෝධී ලෙස විදේශීය සමාගම්වලට විකුණූ මාධ්‍ය ආයතන ඇතුළු ඊ.ටී.අයි. වත්කම් යළි පවරා ගන්නා ලෙස ඊ.ටී.අයි. තැන්පත්කරුවන් යළි රජයෙන් ඉල්ලීමක් කළා.\nඒ, අත්අඩංගුවට ගත් ඊ.ටී.අයි. අධ්‍යක්ෂවරුන්ට ඇප ලැබීමෙන් පසු අද මාධ්‍ය හමුවක් කැදවමින්.\nරුපියල් බිලියන 13.7ක මුදලක් තැන්පතු ලෙස නීතිවිරෝධීව ලබා ගැනීම සහ මුදල් විශුද්ධිකරණය කිරීමේ චෝදනා මත අත්අඩංගුවට ගත් ඊ.ටී.අයි සහ ස්වර්ණමහල් ආයතනවල හිටපු අධ්‍යක්ෂ මණ්ඩල සාමාජිකයින් වන ජීවක එදිරිසිංහ, අසංක එදිරිසිංහ, දීපා එදිරිසිංහ සහ නාලක එදිරිසිංහ ඊයේ ඇප මත මුදා හැරුණා.\nනීතිපතිවරයාගේ දැනුම් දීමකට අනුව තිදෙනෙකු පෙරේදා දිනයේ අත්අඩංගුවට ගත් අතර නාලක එදිරිසිංහ නීතිඥවරයෙකු මාර්ගයෙන් අපරාධ පරීක්ෂණ දෙපාර්තමේන්තුවට භාරවීමෙන් අනතුරුව අත්අඩංගුවට ගැනුණා.\nපසුව ඔවුන් කොළඹ කොටුව ප්‍රධාන මහේස්ත්‍රාත්වරයා හමුවට ඉදිරිපත් කළ අතර එහිදී එක් අයෙකුට රුපියල් මිලියනය බැගින් වූ ශරීර ඇප දෙකක් මත මුදා හැරීමටයි නියෝග කෙරුණේ.\nමෙලෙස ඔවුන්ට ඇප නියම වූයේ මුදල් ව්‍යාපාර පනත යටතේ තැන්පතු මුදල් සාවද්‍ය ලෙස සිය සුඛ විහරණය සඳහා භාවිතා කරමින් වරදක් සිදුකර ඇති හෙයින් ඇප ලබා නොදිය යුතු බවට නීතිපති දෙපාර්තමේන්තුව දැක්වූ විරෝධතා මධ්‍යයේයි.",
       "URL": "https://www.hirunews.lk/259109/විදේශීය-සමාගම්වලට-විකුණූ-මාධ්‍ය-ආයතන-ඇතුළු-ඊ-ටී-අයි-වත්කම්-යළි-පවරා-ගන්න-තැන්පත්කරුවන්-යළිත්-රජයෙන්-ඉල්ලයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2226"
}