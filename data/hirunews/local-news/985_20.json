{
       "Source": "hirunews",
       "Timestamp": "Thursday, 28 July 2022 - 15:34",
       "Headline": "බලපත්‍රයක් නොමැතිව ගබඩා කළ ඩීසල් ලීටර් 4070ක් මිරිස්ස වරායෙන් අත්අඩංගුවට (වීඩියෝ)",
       "News Content": "නිත්‍යානුකූල බලපත්‍රයක් නොමැතිව මිරිස්ස ධීවර වරායේ ගබඩා කර තිබූ ඩීසල් ලීටර් 4070ක් පොලිස් භාරයට ගෙන තිබෙනවා.\nනාවික හමුදා බුද්ධි තොරතුරු ඒකකයට ලැබුණු තොරතුරක් මත මාතර පොලිසියේ නිලධාරීන් කණ්ඩායමක් විසිනුයි අද පස්වරුවේ මෙම වැටලීම සිදුකර ඇත්තේ.\nමෙහිදී ප්ලාස්ටික් බැරල් 19ක ගබඩා කර තිබූ ඩීසල් තොගය හමුවී තිබෙනවා.\nමෙම සිද්ධියට අදාළව සිදු කළ විමර්ශනයේදී හෙළිවී ඇත්තේ මෙම ඩීසල්වල හිමිකරු බහුදින ධීවර යාත්‍රා තුනක හිමිකරුවෙකු බවයි.\nඔහුට අයත් යාත්‍රා තුනෙක් එකක් මේවන විට ගැඹුරු මුහුදේ ධීවර කටයුතුවල නිරතවන අතර තවත් යාත්‍රාවක් ධීවර කටයුතුවලට ගොස් පැමිණ වරාය ආශ්‍රිතව නැංගුරම්ලා ඇති ඇතැයි සඳහන්.\nඑහි තවත් ඩීසල් ලීටර් 4600ක් සහිත බව සඳහන්.\nමෙම පුද්ගලයාට අයත් තවත් ධීවර යාත්‍රාවක් මිරිස්ස වරායේ නඩත්තු කටයුතු සිදුකෙරෙමින් පවතින බව ද අනාවරණ වී තිබෙනවා.\nමෙම සිද්ධිය සම්බන්ධයෙන් මාතර පොලිසිය පරීක්ෂණ ආරම්භ කර තිබෙනවා.\nමේ අතර ව්‍යාජ ඉන්ධන ටැංකියක් සවිකර තිබූ කුඩා ලොරියක් ඉන්ධන ලබාගැනීමට වැලිගම නගරයට පැමිණ සිටියදී පොලිස් අත්අඩංගුවට ගෙන තිබෙනවා.\nඉන්ධන පිරවුම්හල අසල රාජකාරියේ නිරතව සිටි පොලිස් නිලධාරීන්ට ඇතිවූ සැකයක් මත සිදු කළ පරීක්ෂාවකදීයි මෙම ව්‍යාජ ඉන්ධන ටැංකිය හඳුනාගෙන ඇත්තේ. එහිදී අදාළ ලොරිය සහ රියදුරා පොලිස් අත්අඩංගුවට ගෙන තිබෙනවා.\nමේ අතර පෑලියගොඩ ප්‍රදේශයේදී වැඩි මිලට අලෙවි කිරීම සඳහා සගවාගෙන සිටි ඩීසල් ලීටර් 106ක් සහ පෙට්‍රල් ලීටර් 40ක් සමග සැකකරුවෙකු පොලිස් විශේෂ කාර්ය බලකාය විසින් අත්අඩංගුවට ගෙන තිබෙනවා.\n43 හැවිරිදි මෙම පුද්ගලයා වැඩිදුර විමර්ශන සඳහා පෑලියගොඩ පොලිසිය වෙත භාරදී ඇති බවයි විශේෂ කාර්ය බලකාය සඳහන් කළේ.\nඅත්අඩංගුවට ගත් ඉන්ධනවල වටිනාකම රුපියල් 64640ක් පමණ වන බව සඳහන්.",
       "URL": "https://www.hirunews.lk/311196/බලපත්‍රයක්-නොමැතිව-ගබඩා-කළ-ඩීසල්-ලීටර්-4070ක්-මිරිස්ස-වරායෙන්-අත්අඩංගුවට-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=985"
}