{
       "Source": "hirunews",
       "Timestamp": "Sunday, 29 May 2022 - 13:26",
       "Headline": "බිම් අඟලක හෝ වගා කරන්න - සෞඛ්‍ය අංශත් කියයි (වීඩියෝ)",
       "News Content": "කුඩා බිම් කැබැල්ලක හෝ හැකි පමණ වගා කිරීමෙන් ඉදිරියේදී මුහුණදීමට සිදුවන ආහාර අර්බුදයට යම් ප්‍රමාණයක හෝ විසඳුමක් ලැබෙනු ඇති බව ප්‍රජා සෞඛ්‍ය ලේකම් වෛද්‍ය සේනක ගමගේ ප්‍රකාශ කළා.\nඔහු වැඩිදුරටත් පෙන්වා දෙන්නේ නිෂ්පාදන ක්‍රියාවලියේ සිට වෙළඳපොලට නිකුත් කිරීම දක්වාම සිදුවන ආහාර නාස්තිය අවම කළ යුතු බවයි.\nමේ අතර ජනතාව මුහුණදී සිටින ආර්ථික අර්බුදය හමුවේ ආහාර හිඟයක් ඇතිවීමට විසඳුම් ලෙස සහල් වෙනුවට අතිරේක භෝග වගාවට යොමුවිය යුතු බව එක්සත් සහල් නිෂ්පාදකයින්ගේ සංගමය පෙන්වා දෙනවා.\nමේ අතර කෘෂි රසායන ද්‍රව්‍ය නොමැතිව වගා කටයුතු සිදුකර ගැනීමට නොහැකිව ගොවීන් තවදුරටත් පීඩාවට පත්ව සිටිනවා.\nපොහොර නොමැති කමින් පීඩාවට පත්ව සිටින ගොවීන්ට බිම් සැකසීම් කටයුතු පවා සිදුකරගැනීමට බාධාවක්ව ඇත්තේ පවතින ඉන්ධන අර්බුදයයි.\nමේ හේතුවෙන් පුත්තලම - එළුවන්කුලම ප්‍රදේශයේ කුඹුරු අක්කර 700 කට අධික ප්‍රමාණයක් මේ වනවිට පුරන්වීමට ඉඩ හැර තිබෙනවා.\nඑමෙන්ම වෙළඳපොල ඉලක්ක කරගනිමින් ගොවිතැන් සිදුකළ මින්නේරිය - කවුඩුල්ල ගොවි ව්‍යාපාරයේ ගොවීන්ද මෙවර යල කන්නය යටතේ වගා කර ඇත්තේ එදිනෙදා පරිභෝජනය සඳහා පමණයි.\nවගා සඳහා අවශ්‍ය ජලය නිකුත් කර දින 20 ක් පමණ ගතවුවත් පොහොර සහ ඉන්ධන අර්බුදයේ බලපෑම් හමුවේ මේ වනතුරුත් වගා කටයුතු ආරම්භ කිරීමට ගොවීන්ට හැකියාව ලැබී නැහැ.\nකෙසේ වෙතත් රජය ලබාදුන් කාබනික පොහොර ප්‍රමිතියෙන් තොර බවටයි ගොවීන් චෝදනා කරන්නේ.\nමේ අතර මුං වගාව සඳහා ආධාර ලබාදීමට ලෝක ආහාර හා කෘෂිකර්ම සංවිධානය එකඟ වී තිබෙනවා.\nකෘෂිකර්ම අමාත්‍ය මහින්ද අමරවීර සහ එම සංවිධානයේ ශ්‍රී ලංකා නියෝජිත විම්ලෙම්ඩ්රා ෂරාන් අතර පැවති සාකච්ඡාවකින් අනතුරුවයි මෙම තීරණයට එළඹ ඇත්තේ.\nඒ අනුව මෙවර යල කන්නයේ ගොවි පවුල් 14,000කට රුපියල් 18,000 බැගින් ලබාදීමට නියමිත බවයි කෘෂිකර්ම අමාත්‍යාංශය නිවේදනය කළේ.",
       "URL": "https://www.hirunews.lk/305597/බිම්-අඟලක-හෝ-වගා-කරන්න-සෞඛ්‍ය-අංශත්-කියයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1135"
}