{
       "Source": "hirunews",
       "Timestamp": "Friday, 10 July 2020 - 9:22",
       "Headline": "කන්දකාඩු පුනරුත්ථාපන මධ්‍යස්ථානයෙන් නව ආසාදිතයන් 196ක් හමුවෙයි - තවත් ආසාදිතයන් හමුවීමේ ප්‍රවණතාවක් (වීඩියෝ)",
       "News Content": "කන්දකාඩු මත්ද්‍රව්‍යවලට ඇබ්බැහිවූවන් පුනරුත්ථාපන මධ්‍යස්ථානයන් තවත් කොරෝනා ආසාදිතයන් 196 දෙනෙකු හමුවී තිබෙනවා.\nඒ අනුව ඊයේ එම මධ්‍යස්ථානයෙන් වාර්තාවූ ආසාදිතයන් 56 දෙනාත් සමග එහි හමුවී ඇති සමස්ත ආසාදිතයන් සංඛ්‍යාව 252ක්.\nරජයේ ප්‍රවෘත්ති දෙපාර්තමේන්තුව නිවේදනය කළේ කන්දකාඩු මධ්‍යස්ථානයේ රැඳවියන් සහ කාර්ය මණ්ඩල සාමාජිකයන්ගේ පී.සී.ආර් පරීක්ෂණ 338ක ප්‍රතිඵල මේ වන විට ලැබී ඇති බවයි.\nතවදුරටත් පී.සී.ආර් පරීක්ෂණ සිදු කෙරෙමින් පවතින අතර ඒ අනුව කන්දකාඩු මත්ද්‍රව්‍යවලට ඇබ්බැහිවූවන් පුනරුත්ථාපනය කිරීමේ මධ්‍යස්ථානයේ තවදුරටත් ආසාදිතයන් වාර්තාවීමේ ප්‍රවණතාවක් පෙන්නුම් කරන බවයි සෞඛ්‍ය සේවා අධ්‍යක්ෂ ජෙනරාල් විශේෂඥ වෛද්‍ය අනිල් ජාසිංහ කියාසිටියේ.\nඑමෙන්ම අදාළ කාලය තුලදී මත්ද්‍රව්‍යවලට ඇබ්බැහිවුවන් පුනරුත්ථාපනය කිරීමේ කන්දකාඩු මධ්‍යස්ථානයෙන් පුනරුත්ථාපනය අවසන් කර පිටතට යවන ලද රැඳවියන් සහ ආශ්‍රිතයන් ද හඳුනා ගනිමින් පී.සී.ආර් පරීක්ෂණ සහ නිරෝධායන කටයුතු අඛණ්ඩව ක්‍රියාත්මක කර ඇති අතර ඒ අනුව මෙම ස්ථානයෙන් සමාජයට කොරෝනා වෛරසය පැතිර යාම වැළැක්වීමට සියලු පියවර ගනිමින් සිටින බවයි රජයේ ප්‍රවෘත්ති දෙපාර්තමේන්තුව නිවේදනය කළේ.\nඊයේ දිනයේ කන්දකාඩු පුනරුත්ථාපන මධ්‍යස්ථානය තුළින් රෝගීන් 56 දෙනෙකු හඳුනා ගැනුණු අතර, නිවාඩු ලබා ගොස් සිටියදී එහි උපදේශකවරියක ලෙස කටයුතු කළ 27 හැවිරිදි තරුණියක්  නාත්තණ්ඩිය - කොට්රාමුල්ල ප්‍රදේශයෙන් හඳුනා ගැනුණා.\nමේ අතර, කන්දකාඩු පුනරුත්ථාපන  මධ්‍යස්ථානයට යාබදව ස්ථාපිත කර ඇති කන්දකාඩු නිරෝධායන මධ්‍යස්ථානය මේ වන විට කොරෝනා ආසාදිත රෝගීන්ට ප්‍රතිකාර සිදුකරන මධ්‍යස්ථානයක් බවට පත් කර තිබෙනවා.\nකන්දකාඩු පුනරුත්ථාපන මධ්‍යස්ථානයෙන් හඳුනාගත් රෝගීන් එම ප්‍රතිකාර මධ්‍යස්ථානයට යොමු කළ බවයි යුද හමුදාපති ලූතිනන් ජෙනරාල් ශවේන්ද්‍ර සිල්වා ප්‍රකාශ කළේ.\nකන්දකාඩු මත්ද්‍රව්‍ය පුනරුත්ථාපන මධ්‍යස්ථානයෙන් අද හඳුනා ගත් කොරෝනා ආසාදිත 196 දෙනා අතර කාර්ය මණ්ඩලයේ කිසිදු සාමාජිකයෙකු නොවන බව පුනරුත්ථාපන කොමසාරිස් ජනරාල් විශ්‍රාමික මේජර් ජෙනරාල් දර්ශන හෙට්ටිආරච්චි සඳහන් කළා.\nමේ අතර, කන්දකාඩු පුනරුත්ථාපන මධ්‍යස්ථානයේ කොරෝනා ආසාදිතයන් සමඟ සම්බන්ධ වූ බවට හඳුනා ගත් මාළිගාවත්ත, මරදාන, ආදුරුප්පුවීදිය සහ කොළඹ කොටුව ඇතුළු ප්‍රදේශ කිහිපයක පුද්ගලයින් 20කට වැඩි පිරිසකගේ සහ කොළඹ නගරයෙන් අහඹු ලෙස තෝරා ගත් පුද්ගලයින්ට පී.සී.ආර්. පරීක්ෂණ සිදුකිරීම අද කාකදූපතේ 5 වන පටු මගේදී සිදුකෙරුණා.\nශ්‍රී ලංකාව කොරෝනා වෛරසය සාර්ථකව පාලනය කළ රටක් ලෙස ලෝක සෞඛ්‍ය සංවිධානය ද පිළිගෙන ඇති අතර, කොරෝනා දෙවන රැල්ලක් ඇතිවීම වළක්වා ගැනීම සඳහා තවදුරටත් සෞඛ්‍ය උපදෙස් අනුගමනය කළ යුතු බවයි නියෝජ්‍ය පොලිස්පති අජිත් රෝහණ කොළඹ අද පැවති මාධ්‍ය හමුවකදී කියා සිටියේ.\nමෙරටින් වාර්තා වන කොරෝනා ආසාදිත සංඛ්‍යාව මේ වන විට 2350 ක් ලෙස දැක්වෙන අතර  ඉන් 1979 දෙනෙකු පූර්ණ සුවය ලබා රෝහල්වලින් පිටව ගොස් තිබෙනවා.\n360 දෙනෙකු තවදුරටත් රෝහල්ගතව වෛද්‍ය අධීක්ෂණය යටතේ ප්‍රතිකාර ලබන බවයි වසංගත රෝග විද්‍යා අංශය සඳහන් කළේ.\nමේ අතර, නාවික හමුදාවේ කොරෝනා ආසාදනය වූ තවත් එක් අයෙකු සුවය ලබා රෝහල්වලින් පිටව යාමත් සමඟ නාවික හමුදාවේ සුවය ලැබූ මුළු සංඛ්‍යාව 895 දක්වා ඉහළ ගොස් තිබෙනවා.\nනාවික හමුදා මාධ්‍ය ප්‍රකාශක ලූතිනන් කමාන්ඩර් ඉසුරු සූරියබණ්ඩාර සඳහන් කළේ නාවික හමුදාවේ තවත් සාමාජිකයෙකුට කොරෝනා ආසාදිත බවට ඊයේ හඳුනා ගැනීමත් සමඟ නාවික හමුදාවේ මුළු ආසාදිත සංඛ්‍යාව 905 දක්වා ඉහළ ගිය බවයි.\nඒ අනුව  තවත් නාවික හමුදා සාමාජිකයන් 11 දෙනෙකු පමණක් රෝහල්ගතව ප්‍රතිකාරලබන බව නාවික හමුදා මාධ්‍ය ප්‍රකාශකවරයා වැඩිදුරටත් කියා සිටියා.\nලොව පුරා කොරෝනා ආසාදිත සංඛ්‍යාව මේ වන විට 12,393,533ක් වන අතර, මරණ සංඛ්‍යාව 557,494ක්.\nඑමෙන්ම, නැවත වරක් දිනකදී වැඩිම ආසාදිතයින් සංඛ්‍යාවක් එනම්, නව ආසාදිතයන් 24,879ක් වාර්තා වීමත් සමඟ ඉන්දියාවේ මුළු ආසාදිතයින් සංඛ්‍යාව 767,000 ඉක්මවා තිබෙනවා.\nඇමරිකා එක්සත් ජනපදය සහ බ්‍රසීලය හැරුණු කොට ලොව තුන් වෙනුව වැඩිම කොරෝනා ආසාදිතයින් සිටින ඉන්දියාවේ කොරෝනා මරණ සංඛ්‍යාව 21,129ක්.\nඉන්දීය සෞඛ්‍ය අමාත්‍යාංශය සඳහන් කරන පරිදි එරට කොරෝනා ආසාදිතයන් 476,000ක් සුවය ලබා තිබෙනවා.\nඑමෙන්ම, ඉන්දියාවේ කොරෝනා මරණවලින් සියයට 85ක්ම වයස අවුරුදු 45 ඉක්මවූවන් වන අතර, සියයට 53ක් වයස අවුරුදු 60 ඉක්ම වූ අයයි.",
       "URL": "https://www.hirunews.lk/245122/කන්දකාඩු-පුනරුත්ථාපන-මධ්‍යස්ථානයෙන්-නව-ආසාදිතයන්-196ක්-හමුවෙයි-තවත්-ආසාදිතයන්-හමුවීමේ-ප්‍රවණතාවක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2597"
}