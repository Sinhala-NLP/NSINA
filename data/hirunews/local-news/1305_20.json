{
       "Source": "hirunews",
       "Timestamp": "Tuesday, 08 March 2022 - 19:47",
       "Headline": "ප්‍රදේශ රැසක හිඟය තවමත් - ගොඩබාන ගෑස් නැවේ බෙදාහැරීම් අදම ඇරඹේ  (වීඩියෝ)",
       "News Content": "දිවයින පුරා ගෑස් අලෙවි මධ්‍යස්ථාන වෙත ගෑස් බෙදාහැරීමේ කටයුතු මේ වන විටත් ආරම්භ කර ඇති බව ලිට්රෝ සමාගම පවසනවා.\nඑහි ප්‍රකාශකයෙකු හිරු ප්‍රවෘත්ති අංශයට කියා සිටියේ ඒ අනුව ඉදිරි දින කිහිපය තුළ රට තුළ පවතින ගෑස් හිඟය ක්‍රමයෙන් අවසන් වී යනු ඇති බවයි.\nකොළඹ වරායේ නැංගුරම්ලා ඇති නෞකාවලින් ගොඩබාන ලද ගෑස් මධ්‍යම ගබඩාව වෙත රැගෙන ගොස් එතැන් සිට ප්‍රාදේශීය අලෙවි මධ්‍යස්ථාන වෙත බෙදා හැරෙන බව ලිට්රෝ සමාගම සඳහන් කළා.\nපවතින ඩොලර් අර්බුදය හමුවේ ගෑස් නෞකා 3 ක් දින ගණනාවක් පුරා කොළඹ වරායේ නැංගුරම්ලා තිබුණා.\nඒවායෙන් ගෑස් නිදහස් කර ගැනීමට හැකිව ඇත්තේ මුදල් අමාත්‍යංශය මගින් ඊයේ ඒ සඳහා ඇමරිකානු ඩොලර් මිලියන 15 ක මුදලක් ගෙවීමත් සමගයි.\nඒ අනුව අදාළ ගෑස් නෞකා 3 න් පළමු නෞකාවේ ගෑස් ගොඩබෑමේ කටයුතු අද පෙරවරුවේ ආරම්භ කෙරුණා.\nලිට්රෝ සමාගම සඳහන් කළේ අද දින අවසන් වන විට එහි අන්තර්ගත ගෑස් මෙටි්‍රක් ටොන් 2600ම ගොඩබා අවසන් කිරීමට කටයුතු යොදා ඇති බවයි.\nඅනෙක් නෞකා 2 තුල පවතින තවත් ගෑස් මෙට්‍රික් ටොන් 3,500ක ගොඩබෑමේ කටයුතු හෙට සහ අනිද්දා දින වල සිදුකරන බව ලිට්රෝ සමාගම ප්‍රකාශ කළා.\nකෙසේ වෙතත් දිවයිනේ ප්‍රදේශ රැසක අලෙවි මධ්‍යස්ථාන අසල ගෑස් මිලදී ගැනීම සඳහා පැමිණි පාරිභෝගිකයන්ගේ දිගු පෝලිම් පැවති බවයි හිරු වාර්තාකරුවන් සඳහන් කළේ.\nගෑස් නොමැති වීම හේතුවෙන් හෝටල් සහ ආපනශාලාවල ආහාර පිලියෙල කිරීමේ කටයුතු වලටද තවදුරටත් දැඩි බාධා එල්ල වී තිබෙනවා.\nඒ අනුව ඇතැම් ප්‍රදේශවල ආපනශාලා අද දිනයේදී වසා තැබුණු බව අප වාර්තා කරුවන් සඳහන් කළා.",
       "URL": "https://www.hirunews.lk/299001/ප්‍රදේශ-රැසක-හිඟය-තවමත්-ගොඩබාන-ගෑස්-නැවේ-බෙදාහැරීම්-අදම-ඇරඹේ-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1305"
}