{
       "Source": "hirunews",
       "Timestamp": "Monday, 14 September 2020 - 12:54",
       "Headline": "රන්දෙණිගල වන සත්ව අභයභූමියේ පරිසර හානියක්",
       "News Content": "රන්දෙණිගල වන සත්ව අභයභූමි රක්ෂිතයේ පරිසරයට අපද්‍රව්‍ය බැහැර කිරීම හේතුවෙන් විශාල පාරිසරික හානියක් සිදුව තිබෙනවා.\nකන්දකැටිය - රන්දෙණිගල මාර්ගයේ ගමන් කරන පිරිස් මෙන්ම විනෝද චාරිකා සඳහා පැමිණෙන්නන් ඉවතලන ප්ලාස්ටික් ජල බෝතල් සහ මත්පැන් බෝතල් මෙන්ම පොලිතින් බෑග් මෙලෙස අභයභූමිය තුළට බැහැර කිරීම නිරන්තරයෙන් සිදුවන බවයි අප වාර්තාකරුවන් සඳහන් කළේ.\nමේ හේතුවෙන් අභයභූමි රක්ෂිතය තුළ ජීවත්වන අලි ඇතුන් ඇතුලු විවිධ සත්ව කොට්ඨාසවලට ජීවිත තර්ජන මතුව ඇති බවද සඳහන්.\nමේ අතර අනුරාධපුර - කහටගස්පිටිය - හෙට්ටිකට්ටිය - තම්මැන්න කන්ද පුරාණ රජමහා විහාරස්ථානයට අයත් අක්කර 100 කට ආසන්න රක්ෂිතයක් ප්‍රදේශවාසීන් විසින් හෙළිපෙහෙළි කරන බවට විහාරාධිපති හිමියන් චෝදනා කරනවා.\nඑමෙන්ම නකල්ස් රක්ෂිතයේ පන්විල ඉහළ කලාපයේ සිදුකෙරෙන වන විනාශය සම්බන්ධයෙන් සොයාබැලීමට වන සංරක්ෂණ දෙපාර්තමේන්තුවේ නිලධාරීන් කණ්ඩායමක් අද එම ප්‍රදේශයට පිටත්ව යාමට නියමිතයි.\nපරිසර නීති උල්ලංඝනය කරමින් රක්ෂිතයේ පන්විල ඉහළ කලාපයේ අක්කර 5 ක පමණ භූමි ප්‍රදේශයක් හෙළිපෙහෙලි කර ඇති බවට වාර්තාවීමත් සමඟ එම නිලධාරීන් ඒ පිළිබඳව සොයාබැලීමට යෙදවූ බවයි වන සංරක්ෂණ දෙපාර්තමේන්තුවේ අධ්‍යක්‍ෂ ජනරාල් ඩබ්ලිව්.ඒ.සී. වේරගොඩ සඳහන් කළේ.\nමේ අතර මිනිස් ක්‍රියාකාරකම් හේතුවෙන් ඇතිවූ ගිනි ගැනීම් තත්ත්වයක් මොණරාගල - දුම්මලහෙළ රජයේ වනයෙන් වාර්තාවනවා.\nමොණරාගල අඩවි වන නිලධාරී කාර්යාලය සඳහන් කළේ ඊයේ හටගත් මෙම ගින්නෙන් අක්කර 30 කට ආසන්න ප්‍රදේශයක් විනාශ වී ඇති බවයි.\nඑමෙන්ම උඩවලව වන රක්ෂිතයට අයත් කොටසක් තණමල්විල - බෝදාගම ප්‍රදේශයේදී ඩෝසර් කිරීමේ සිද්ධියක්ද හිරු ප්‍රවෘත්ති අංශයට වාර්තාවුණා.\nකෙසේ වෙතත් පරිසර අමාත්‍ය මහින්ද අමරවීර වීරකැටිය ප්‍රදේශයේදී ඊයේ මාධ්‍ය වෙත අදහස් දක්වමින් කියා සිටියේ වන විනාශයට එරෙහිව තරාතිරම නොබලා නීතිය ක්‍රියාත්මක නොකරන නිලධාරීන්ට එරෙහිව දැඩි තීන්දු තීරණ ගන්නා බවයි.",
       "URL": "https://www.hirunews.lk/250172/රන්දෙණිගල-වන-සත්ව-අභයභූමියේ-පරිසර-හානියක්",
       "Category": "Local News",
       "Parent URL": "https://www.hirunews.lk/local-news.php?pageID=2456"
}