{
       "Source": "hirunews",
       "Timestamp": "Tuesday, 11 August 2020 - 10:43",
       "Headline": "අගමැති මහින්ද නිල වශයෙන් සිය ධුරයේ රාජකාරි අරඹයි  (වීඩියෝ)",
       "News Content": "අග්‍රාමාත්‍ය මහින්ද රාජපක්ෂ සිය ධුරයේ රාජකාරි ආරම්භ කිරීම අද (11) පෙරවරුවේ සිදුකෙරුණා.\nඒ අරලියගහ මන්දිරයේ පැවති උත්සවයකදීයි.\nඑම අවස්ථාවට මහා සංඝරත්නය, හා පසුගිය මහමැතිවරණයෙන් පාර්ලිමේන්තුවට තේරී පත්වූ මන්ත්‍රීවරුන් ඇතුළු පිරිසක් සහභාගි වුණා.\nමෙහිදී පැමිණ සිටි පිරිස පංචශීලයේ පිහිටවීම සිදුකරනු ලැබුවේ ගාලූ බස්නාහිර දෙදිසාවේ ප්‍රධාන සංඝනායක ආචාර්ය පූජ්‍ය බලංගොඩ සෝභිත හිමියන් විසින්.\nඅනතුරුව, මහා සංඝරත්නය ආශිර්වාද සෙත් පිරිත් සජ්ඣායනා කරමින් ආශිර්වාද පළ කළ අතරතුර, අග්‍රාමාත්‍ය මහින්ද රාජපක්ෂ සිය ධුරයේ රාජකාරි ආරම්භ කළේ පෙරවරු 10.36 ට යෙදුණු සුබ මොහොතින්.\nඉන් පසු හින්දු, ඉස්ලාම් හා කතෝලික ආගම්වල ආශිර්වාදය ද අග්‍රාමාත්‍යවරයා වෙත පිරිනැමුණා. මෙරට 13 වන අග්‍රාමාත්‍යවරයා ලෙස මහින්ද රාජපක්ෂ එම ධුරයේ සිව්වන වරටත් යළි දිවුරුම් දෙනු ලැබුවේ පසුගිය ඉරිදා දිනයේදීයි.\nමේ අතර, නව රජයේ කැබිනට් අමාත්‍යවරුන් 28 දෙනා සහ රාජ්‍ය අමාත්‍යවරුන් 40 දෙනා හෙට පෙරවරු 8.45 ට මහනුවර ඓතිහාසික ශ්‍රී දළඳා මාලිගා පරිශ්‍රයේ මඟුල් මඩුවේදී ජනාධිපතිවරයා ඉදිරියේ දිවුරුම් දීමට නියමිතයි.",
       "URL": "https://www.hirunews.lk/247566/අගමැති-මහින්ද-නිල-වශයෙන්-සිය-ධුරයේ-රාජකාරි-අරඹයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2527"
}