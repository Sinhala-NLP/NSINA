{
       "Source": "hirunews",
       "Timestamp": "Thursday, 01 October 2020 - 10:41",
       "Headline": "රන් ආභරණ සොරකම් කළ සැකකරුවෙකු රක්ෂිත බන්ධනාගාරයට",
       "News Content": "දිවයින පුරා නිවාස බිඳ දේපල සහ රන් භාණ්ඩ සොරකම් කළ සැකකරුවෙකු ලබන 14 වනදා දක්වා රක්ෂිත බන්ධනාගාර ගත කර තිබෙනවා.\nඒ සැකකරු ඊයේ හලාවත දිසා විනිසුරු අනුර ඉන්ද්‍රජිත් බුද්ධදාස හමුවට ඉදිරිපත් කිරීමෙන් අනතුරුවයි.\nහලාවත කොට්ඨාශ අපරාධ විමර්ශන අංශය සිදුකළ වැටලීමකදී මෙම සැකකරු හලාවත - විලත්ත ප්‍රදේශයේදී හෙරොයින් මිලිග්‍රෑම් 3200ක් සමඟ පසුගිය බ්‍රහස්පතින්දා අත්අඩංගුවට ගනු ලැබුවා.\nඉන් අනතුරුවයි සැකකරු දින 7ක් රඳවාගෙන ප්‍රශ්න කිරීමෙන් අනතුරුව ඊයේ හලාවත අධිකරණය හමුවට ඉදිරිපත් කරනු ලැබුවේ.\nසැකකරුගෙන් සිදුකළ ප්‍රශ්න කිරීම් වලදී අනාවරණ වූයේ ඔහු දිවයිනේ ප්‍රදේශ කිහිපයක නිවාස බිඳ දේපල සොරකම් කර ඇති බවත්, ඔහු සූදු ක්‍රීඩාවේ සහ මත්ද්‍රව්‍ය භාවිතයට ඇබ්බැහි වී සිටි අයෙකු බවයි.\nසැකකරු රුපියල් කෝටි 50 කට ආසන්න වටිනාකමක් ඇති රන් ආභරණ සහ මුදල් සොරා ගෙන ඇති බව ද සිදුකළ ප්‍රශ්න කිරීම් වලදී අනාවරණ වී තිබෙනවා.",
       "URL": "https://www.hirunews.lk/251532/රන්-ආභරණ-සොරකම්-කළ-සැකකරුවෙකු-රක්ෂිත-බන්ධනාගාරයට",
       "Category": "Local News",
       "Parent URL": "https://www.hirunews.lk/local-news.php?pageID=2418"
}