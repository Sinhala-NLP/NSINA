{
       "Source": "hirunews",
       "Timestamp": "Tuesday, 07 June 2016 - 19:14",
       "Headline": "බදු ගැන මුදල් ඇමතිගෙන් සුබදායී හෙළිදරව්වක්",
       "News Content": "මේ වසරේ  තවත් බදු වැඩිකිරීම් සිදු නොකරන බව මුදල් අමාත්‍ය රවී කරුණානායක අද පාර්ලිමේන්තුවේදී ප්‍රකාශ කළා.\nඒ, පාර්ලිමේන්තු මන්ත්‍රී උදය ගම්මන්පිල විමසූ පැනයකට පිළිතුරු දෙමින්.\nමේ අතර හෙට පාර්ලිමේන්තුවේදී විවාදයට ගැනෙන මුදල් අමාත්‍ය රවී කරුණානායකට එරෙහි විශ්වාසභංග යෝජනාව ගැන අද පැවති මාධ්‍ය හමු කිහිපයකදී ද දේශපාලන නියෝජිතයින් අදහස් පළ කළා.\nඒකාබද්ධ විපක්ෂය කොළඹ අද කැඳවා තිබූ මාධ්‍ය හමුවට එක්වු පාර්ලිමේන්තු මන්ත්‍රී බන්දුල ගුණවර්ධන කියා සිටියේ වත්මන් ආණ්ඩුවේ ක්‍රියාකාරකම් නිසා රුපියල දැඩි ලෙස අවප්‍රමාණ වී ඇති බවයි.\nමේ අතර, මුදල් අමාත්‍යවරයාට එරෙහිව ඉදිරිපත් කර ඇති විශ්වාසභංග යෝජනාව පිළිබඳව අදහස් දැක්වීමට එක්සත් ජාතික පක්ෂ පාර්ලිමේන්තු මන්ත්‍රීවරුන් පිරිසක් රජයේ ප්‍රවෘත්ති දෙපාර්තමේන්තුවේ අද මාධ්‍ය හමුවක් කැඳවා තිබුණා.\nදුෂිතයන් රජයට එරෙහිව සිදුකරන ක්‍රියාමාර්ගයක් ලෙසටයි ඔවුන් එය හඳුන්වනු ලැබුවේ. ජාතික නිදහස් පෙරමුණ අද කැඳවා තිබූ මාධ්‍ය හමුවේදී එහි නායක, පාර්ලිමේන්තු මන්ත්‍රී විමල් වීරවංශ කියා සිටියේ මෙම විශ්වාසභංගය සදාචාරාත්මක ලෙස ජයගත යුතු බවයි.\nසිරිකොත එක්සත් ජාතික පක්ෂ මූලස්ථානයේ අද පස්වරුවේ පැවති මාධ්‍ය හමුවකට එක්වු මුදල් අමාත්‍ය රවී කරුණානායකද තමන්ට එල්ල වන චෝදනා සම්බන්ධයෙන් අදහස් පළ කළා.\nඔහු කියා සිටියේ වත්මන් ආණ්ඩුව ජනතාවට උපරිම සහන ලබාදීමට ක්‍රියාකර ඇති බවයි.\nවිශ්වාසභංග යෝජනාව පිළිබඳව විමසූ විට හෙට බලමු යැයි ඔහු ප්‍රකාශ කළේ තමන් සම්බන්ධ කාරණාවක් පිළිබඳව තමන් විසින්ම අදහස් දැක්වීම නුසුදුසු බව සඳහන් කරමින්.",
       "URL": "https://www.hirunews.lk/135003/බදු-ගැන-මුදල්-ඇමතිගෙන්-සුබදායී-හෙළිදරව්වක්",
       "Category": "Local News",
       "Parent URL": "https://www.hirunews.lk/local-news.php?pageID=5015"
}