{
       "Source": "hirunews",
       "Timestamp": "Tuesday, 18 October 2016 - 16:10",
       "Headline": "කොළඹ ධීවර විරෝධතාව අවසන්",
       "News Content": "ලයිලා ඇතුළු නීතිවිරෝධී ධීවර ආම්පන්න සඳහා ඉඩ ලබානොදෙන ලෙස ඉල්ලමින් සුළුපන්න ධීවරයින් පිරිසක් සිදුකළ විරෝධතාව මේ වනවිට අවසන් වී තිබෙනවා.\nකොළඹ - පුරහල ආසන්නයෙන් ඔවුන් විරෝධතා පා ගමන ආරම්භ කළ අතර එය කොම්පඤ්ඤ වීථිය ඔස්සේ ජනාධිපති ලේකම් කාර්යාලය දක්වා පැමිණියා.\nපසුව නියෝජිතයන් සිව් දෙනෙකුට ජනාධිපති ලේකම් කාර්යාල නිලධාරීන් සමඟ සාකච්ඡාවකට අවස්ථාව සැළසුණා.\nඑහිදී සතියක කාලයක් තුළ විසඳුම් ලබාදෙන බවට එම නිලධාරීන් ලබාදුන් පොරොන්දුවක් මත පිරිස විසිර ගොස් තිබෙනවා.\nමේ අතර වරාය නගර ව්‍යාපෘතිය සඳහා මීගමුව ප්‍රදේශයේ ගැඹුරු මුහුදින් වැලි කැපීමට විරෝධය පළ කරමින් ඊයේ රාත්‍රියේ සිට මීගමුව මහ නගර සභා භූමියේ  ධීවරයින් පිරිසක් ආරම්භ කළ සත්‍යග්‍රහය මේ වනවිටත් ක්‍රියාත්මකයි.\nවරාය නගර ව්‍යාපෘතියට විරෝධය පළ කරමින් ඔවුන් ඊයේ කොළඹ - හලාවත ප්‍රධාන මාර්ගය තෙල්වත්ත මංසන්ධියෙන් සහ හලාවත - කොළඹ  දුම්රිය මාර්ගය ගල්කන්ද ප්‍රදේශයෙන් අවහිර කරමින් විරෝධතාවලද නිරතවුණා.\nඑසේම කොළඹ වරාය නගර ව්‍යාපෘතිය සම්බන්ධයෙන් ඊයේ මාධ්‍ය හමුවක් කැඳවමින් මහා නගර සහ බස්නාහිර සංවර්ධන අමාත්‍ය පාඨලී චම්පික රණවක දැක්වූ අදහස් පිළිබඳවද සත්‍යග්‍රහයට එක්වූ පිරිස සිය විරෝධය පළ කළා.",
       "URL": "https://www.hirunews.lk/145524/කොළඹ-ධීවර-විරෝධතාව-අවසන්",
       "Category": "Local News",
       "Parent URL": "https://www.hirunews.lk/local-news.php?pageID=4832"
}