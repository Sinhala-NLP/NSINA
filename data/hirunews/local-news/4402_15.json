{
       "Source": "hirunews",
       "Timestamp": "Wednesday, 26 July 2017 - 13:00",
       "Headline": "පාසල් දැරිය සමූහ දූෂණයේ දේශපාලන පැත්තක් !",
       "News Content": "යාපනයේ පුංගුඩුතීවු ප්‍රදේශයේදී සමූහ දූෂණයකට ලක්කර මරා දැමූ විද්‍යා දැරියගේ මරණය සම්බන්ධයෙන් චෝදනා එල්ල වී සිටින ප්‍රධාන සැකකරුවන \"ස්විස් කුමාර්\" පොලීසියෙන් නිදහස් කරගැනීම පිණිස වනිතා කටයුතු පිළිබද රාජ්‍ය ඇමතිනී විජය කලා මහේෂ්වරන් කීපදෙනෙකුම මාර්ගයෙන් පොලීසියට බලපෑම් කළ බවට තොරතුරු හෙළිවී ඇති බව ආරංචි මාර්ග වාර්තා කරනවා.\nඑම ආරංචි මාර්ග පවසන පරිදි මෙම තොරතුරු හෙළිවී ඇත්තේ \"ස්විස් කුමාර්\" ට රැකවරණය දුන් චෝදනාව මත අත් අඩංගුවට ගෙන සිටින හිටපු ජේෂ්ඨ  නියෝජ්‍ය පොලිස්පති ලලිත් ජයසිංහගෙන් ලබා ගත් කට උත්තර අනුවයි.\nහිටපු නියෝජ‍ය පොලිස්පතිවරයාගෙන් ලද තොරතුරු, දැනට විභාග වෙමින් පවතින විද්‍යා දැරියගේ නඩු විභාගයට ඉදිරිපත් කිරීමෙන් පසුව විජයකලා මහේෂ්වරන් රාජ්‍ය අමාත්‍යවරිය ප්‍රකාශයක් ලබාගැනීම සදහා යාපනය මහාධිකරණයට කැදවීමක් හෝ අත් අඩංගුවට ගැනීමක් සිදුවිය හැකි බවද වාර්තා වනවා.\nරාජ්‍ය අමාත්‍යවරිය රජයේ අමාත්‍යවරුන් කීහිප දෙනෙකු හරහා ස්විස් කුමාර් බේරාගැනීමට පොලීසියට බලපෑම් කළ බවට තොරතුරු හෙළිවී ඇති අතර මේ පිළිබදව උතුරේ ජනමාධ්‍ය කීපයක තොරතුරු පලවීමෙන් පසුව රාජ්‍ය අමාත්‍යවරිය එම චෝදනාවන් ප්‍රතික්ෂේප කර තිබුනා.\nමේ පිළිබදව හිරු, අමත්‍යවරියගෙන් විමසීමේ දී ඇය කියා සිටියේ තමන් දැනට ඉන්දියාවේ සිටින බැවින් හෙට (27) දිවයිනට පැමිණි පසු මේ ගැන ප්‍රකාශයක් කළ හැකි බවයි.\nමෙවැනි වාර්තා පළ වුවද නිල වශයෙන් කිසිවෙකුත් තමන්ගෙන් මේ ගැන විමසා නොමැති බවද ඇය සඳහන් කළා.\nඑසේ විමසුවහොත් පිළිතුරු දිය හැකි බවද රාජ්‍ය ඇමතිනි විජයකලා මහේෂ්වරන් වැඩිදුරටත් කියා සිටියා.",
       "URL": "https://www.hirunews.lk/166815/පාසල්-දැරිය-සමූහ-දූෂණයේ-දේශපාලන-පැත්තක්",
       "Category": "Local News",
       "Parent URL": "https://www.hirunews.lk/local-news.php?pageID=4402"
}