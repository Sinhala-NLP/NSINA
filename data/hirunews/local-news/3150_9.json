{
       "Source": "hirunews",
       "Timestamp": "Thursday, 12 September 2019 - 17:07",
       "Headline": "අණ නොතැකූ ධීවර යාත්‍රාවකට වෙඩි තැබීමේ සිද්ධියකට රිමාන්ඩ් කළ නාවික හමුදා සෙබළුන්ට ඇප",
       "News Content": "කෝකිලායි මුහුදු තීරයේදී අණ නොතකා ධාවනය වූ ධීවර යාත්‍රාවකට වෙඩි තැබීමේ සිද්ධිය සම්බන්ධයෙන් රක්ෂිත බන්ධනාගාරගත කර සිටි නාවික හමුදා සෙබළුන් 12 දෙනා අද ඇපමත මුදාහැරුණා.\nඒ, ඔවුන් ත්‍රිකුණාමලය මහේස්ත්‍රාත් අධිකරණයට ඉදිරිපත් කිරීමෙන් අනතුරුවයි.\nමෙම නාවික සෙබළුන් 12 දෙනාට ඇප ලබාදෙන ලෙස මෝසමක් මගින් නාවික හමුදාව අධිකරණයෙන් ඉල්ලා තිබූ අතර, එය සලකා බැලූ ත්‍රිකුණාමලය මහේස්ත්‍රාත්වරයා නාවික සෙබළුන් 12 දෙනා ඇපමත මුදාහැරීමට තීරණය කළ බවයි නාවික හමුදා මාධ්‍ය ප්‍රකාශක ලූතිනන් කමාන්ඩර් ඉසුරු සූරියබණ්ඩාර පැවසුවේ.\nපසුගිය අගෝස්තු 28 වනදා කෝකිලායි මුහුදු තීරයේ මුර සංචාරයේ යෙදී සිටි නාවික හමුදා යාත්‍රාවකට සැකකටයුතු යාත්‍රාවක් නිරීක්ෂණය වූ අතර, ඔවුන්ට නවතන ලෙස නාවික හමුදාව සංඥා කළත් නොනවත්වා යාත්‍රාව ගමන් කිරීම හේතුවෙන් එම බෝට්ටුව දෙසට වෙඩි තබා ඇති බව වාර්තා වුණා.\nඊට අදාළව මෙම නාවික සෙබළුන් 12 දෙනා අධිකරණයට ඉදිරිපත් කිරීමෙන් පසු අද දක්වා රක්ෂිත බන්ධනාගාරගත කර තිබුණා.",
       "URL": "https://www.hirunews.lk/224136/අණ-නොතැකූ-ධීවර-යාත්‍රාවකට-වෙඩි-තැබීමේ-සිද්ධියකට-රිමාන්ඩ්-කළ-නාවික-හමුදා-සෙබළුන්ට-ඇප",
       "Category": "Local News",
       "Parent URL": "https://www.hirunews.lk/local-news.php?pageID=3150"
}