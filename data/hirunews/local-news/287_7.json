{
       "Source": "hirunews",
       "Timestamp": "Wednesday, 07 June 2023 - 18:27",
       "Headline": "මන්ත්‍රී ගජේන්ද්‍රකුමාර්ට ඇප (වීඩියෝ)",
       "News Content": "අත්අඩංගුවට ගත් දෙමළ ජාතික ජනතා පෙරමුණේ නායක පාර්ලිමේන්තු මන්ත්‍රී ගජේන්ද්‍ර කුමාර් පොන්නම්බලම් අද පස්වරුවේ කිළිනොච්චි මහේස්ත්‍රාත් අධිකරණය වෙත ඉදිරිපත් කිරීමෙන් පසු රුපියල් ලක්ෂ 05 ක ශරීර ඇපයක් මත මුදාහැර තිබෙනවා.\nකිලිනොච්චිය පොලිසියේදී ප්‍රකාශ සටහන් කරගැනීමෙන් අනතුරුවයි ඔහු අධිකරණයට ඉදිරිපත් කෙරුණේ. එමෙන්ම ඔහුට පනවා තිබූ විදෙස් ගමන් තහනමද ඉවත් කර තිබෙනවා.\nසාමාන්‍ය පෙළ විභාග මධ්‍යස්ථානයක ආරක්ෂාවට යොදවා සිටි, පොලිස් නිලධාරීන් සමඟ ඇතිවූ ආරවුලකට අදාළව මන්ත්‍රිවරයාට පොලිස් රාජකාරියට බාධා කිරීම සම්බන්ධයෙන් චෝදනා එල්ල වූ අතර එම සිද්ධිය වාර්තා වුණේ පසුගිය 02 වනදායි.\nඅවස්ථා කිහිපයකදී පොලිසියට පැමිණෙන ලෙස ඔහුට දැනුම් දී තිබුණත් එලෙස නොපැමිණි නිසා පොලිසිය ඔහුට එරෙහිව විදෙස් ගමන් තහනමක්ද අධිකරණයෙන් ලබා ගත්තා.\nඅනතුරුවයි කිලිනොච්චි පොලිස් කොට්ඨාසයේ විශේෂ පොලිස් කණ්ඩායමක් අද උදෑසන මන්ත්‍රීවරයාගේ කොල්ලුපිටිය ප්‍රදේශයේ පිහිටි නිවසට ගොස් ඔහුව අත්අඩංගුවට ගත්තේ.\nඑහිදීද මන්ත්‍රීවරයා සහ පොලිස් නිලධාරින් අතර ඇතිවූයේ උණසුම් වචන හුවමාරුවක්.\nකෙසේ වෙතත් පසුව මන්ත්‍රීවරයා කිළිනොච්චි පොලිස් ස්ථාන වෙත රැගෙන එනු ලැබුවා.\nඑම අවස්ථාවේ ඔහුගේ පක්ෂයේ අධාරකරුවන් පිරිසක් පොලීසිය ඉදිරිපිට විරෝධතාවයක ද නිරත වූ බව හිරු වාර්තාකරු සදහන් කළා.\nමේ අතර දෙමළ ජාතික ජනතා පෙරමුණේ නායක පාර්ලිමේන්තු මන්ත්‍රී ගජේන්ද්‍ර කුමාර් පොන්නම්බලම් අත්අඩංගුවට ගැනීම සම්බන්ධයෙන් බ්‍රිතාන්‍යයේ පාර්ලිමේන්තු මන්ත්‍රී කිහිපදෙනෙකු විරෝධය පළ කර තිබෙනවා.\nඑසේම මෙම සිද්ධියට අදාළව පොලිස් නිලධාරින් දෙදෙනෙකුගෙන් යාපනයේ පිහිටි මානව හිමිකම් කොමිසමේ කාර්යාලයේ නිලධාරින් අද පැය 04 ක් පමණ ප්‍රකාශ සටහන්කරගෙන තිබුණේ සූම් තාක්ෂණය ඔස්සේයි.",
       "URL": "https://www.hirunews.lk/337305/මන්ත්‍රී-ගජේන්ද්‍රකුමාර්ට-ඇප-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=287"
}