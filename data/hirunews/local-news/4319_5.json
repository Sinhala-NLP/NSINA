{
       "Source": "hirunews",
       "Timestamp": "Saturday, 16 September 2017 - 19:06",
       "Headline": "බොරලන්දේ කොස්තාපල්වරයා දිවි නසා ගැනීමට හේතුව හෙළිවේ",
       "News Content": "බොරලන්ද පොලිස් අභ්‍යාස විද්‍යාලයේ කොස්තාපල්වරයා සියදිවි හානිකර ගැනීමට හේතුව ප්‍රේම සබඳතාවක් බවට අනාවරණය වී තිබෙනවා.\nපොලිසිය ප්‍රකාශ කළේ සිද්ධිය සම්බන්ධයෙන් මූලික පරීක්ෂණයේදී මෙම තොරතුරු හෙළි වී ඇති බවයි.\nදිවිනසා ගැනීමට පෙර ඔහු සිය ෆේස්බුක් සමාජජාල ගිණුමේ සිය මව සහ පෙම්වතිය ආමන්ත්‍රණය කරමින් සටහන් කිහිපයක් ද තබා තිබෙනවා.\nබොරලන්ද පොලිස් අභ්‍යාස විද්‍යාලයේ ඇතුළුවීමේ දොරටුව අසල ආරක්ෂක කුටියේ සේවයේ නිරතව සිටි පොලිස් කොස්තාපල්වරයා අද (16) උදෑසන 06 ට පමණ මෙලෙස සිය රාජකාරී ගිනි අවියෙන් හිසට වෙඩි තබාගෙන සියදිවි හානිකරගෙන තිබුණා.\nඔහු 23 හැවිරිදි අම්පාර - වීරගොඩ ප්‍රදේශයේ පදිංචිකරුවෙක්.\nමෙම තරුණ කොස්තාපල්වරයා එම ප්‍රදේශයේම තරුණියක් සමඟ ප්‍රේම සබඳතාවයක් පවත්වාගෙන ගොස් තිබෙනවා.\nඑහෙත් පසුගිය මාස කිහිපය තුළ දෙදෙනා අතර යම් යම් කාරණා සම්බන්ධයෙන් මත ගැටුම් හටගෙන ඇති බව සදහන්.\nමෙම කොස්තාපල්වරයාගේ මියයාමට පෙර සිය ෆේස්බුක් සමාජජාල ගිණුමට ඇතුළත් කළ සටහනෙන් ඔහු ජීවිතය පිළිබද කළකිරී සිටින බවට ඉගි කර තිබෙනවා.\nඑහිදී ඔහු සදහන් කර ඇත්තේ තමන් සිදුකළ වැරදි වෙනුවෙන් දඬුවම් විඳීමට සූදානම් අතර, සියල්ලන්ගෙන් සමු ගන්නා බවයි.",
       "URL": "https://www.hirunews.lk/171081/බොරලන්දේ-කොස්තාපල්වරයා-දිවි-නසා-ගැනීමට-හේතුව-හෙළිවේ",
       "Category": "Local News",
       "Parent URL": "https://www.hirunews.lk/local-news.php?pageID=4319"
}