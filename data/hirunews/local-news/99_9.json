{
       "Source": "hirunews",
       "Timestamp": "Monday, 14 August 2023 - 13:58",
       "Headline": "9 හැවිරිදි දැරියක් ලිංගික අපයෝජනය කළේ යැයි සැක පුද්ගලයා ඝාතනය කරයි (වීඩියෝ)",
       "News Content": "9 හැවිරිදි දැරියක් ලිංගික අපයෝජනය කළ බවට චෝදනා කරමින් එම දැරියගේ ඥාතීන් පිරිසක් පුද්ගලයෙකුට පහර දී ඝාතනය කර තිබෙනවා.\nමෙම ඝාතනය සම්බන්ධයෙන් අත්අඩංගුවට ගත් පුද්ගලයින් 6 දෙනෙකු අද (14) අධිකරණයට ඉදිරිපත් කිරීමට නියමිතයි.\nයාපනය කල්වියන්කාඩු ප්‍රදේශයේ ක්‍රීඩාංගනයක් අසල නිවසක තිබී ඝාතනය කෙරුණු පුද්ගලයෙකුගේ මළ සිරුරක් සොයාගෙන තිබුනේ පසුගිය සෙනසුරාදා දිනයේයි.\nමෙලෙස මියගොස් තිබුනේ යාපනය කොපායි ප්‍රදේශයේ පදිංචි කනපතිපිල්ලෙයි මහේන්ද්‍රන් නැමති 52 හැවිරිදි පුද්ගලයෙක්.\nඑම ඝාතනය සම්බන්ධයෙන් සිදු කරනු ලැබූ පොලිස් පරීක්ෂනවලදී කෝපායි සහ චින්තන්කේනි ප්‍රදේශවල පදිංචි කාන්තාවන් දෙදෙනෙකු ඇතුළු සය දෙනෙකු පොලිස් අත්අඩංගුවට ගනු ලැබුවා.\nසැකකරුවන්ගෙන් සිදු කරනු ලැබූ ප්‍රශ්ණ කිරීම් වලදී බාල වයස්කාර දැරියකට සිදු කරනු ලැබූ ලිංගික අපයෝජන සිදුවීමක් අණාවරණය කර ගැනීමට පොලීසියට හැකිවී ඇති අතර මිය ගොස් සිටි පුද්ගලයා විසින් 9 හැවිරිදි දැරියකට මෙලෙස ලිංගික අතවර සිදු කර ඇති බවටයි තොරතුරු වාර්තා වී අත්තේ.\nමියගිය පුද්ගලයා අදාල දැරියගේ පවුලේ හිතවතෙකු වන බවත් පාසැල වෙත ඇරලවීම සිදු කරන්නේ මිය ගිය පුද්ගලයා විසින් බව ප්‍රදේශවාසීන් පවසනවා.\nදැරියට සිදුවූ අපයෝජනය පිළිබඳව ඇයගේ මව දැනුවත් කර ඇති අතර පසුව දැරියගේ මව ඒ පිලිබඳව ඇගේ බාල සහෝදරයා දැනුවත් කර තිබෙනවා.\nඒ සම්බන්ධයෙන් විමසීම සඳහා සැකකරුවන් ඝාතනය වූ පුද්ගලයාගේ නිවසවෙත ගොස් ඇත්තේ ඒ අනුවයි.\nඑහිදී ඇතිවූ පහර දීමකින් අදාල පුද්ගලයා මියගොස් තිබෙනවා.\nපොලීසිය පවසන්නේ දැරියට ලිංගික අපයෝජනයට ලක්වී ඇත්ද යන්න තහවුරු කර ගැනීම සඳහා අදාල දැරිය යාපනය අධිකරණ වෛද්‍යවරයා වෙත අද ඉදිරිපත් කරන බවයි.\nසැකකරුවන් යාපනය මහේස්ත්‍රාත් අධිකරණය වෙත අද ඉදිරිපත් කිරීමට නියමිතයි.",
       "URL": "https://www.hirunews.lk/344788/9-හැවිරිදි-දැරියක්-ලිංගික-අපයෝජනය-කළේ-යැයි-සැක-පුද්ගලයා-ඝාතනය-කරයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=99"
}