{
       "Source": "hirunews",
       "Timestamp": "Wednesday, 22 May 2019 - 18:24",
       "Headline": "චෝදනා ඔප්පු කළහොත් ඉල්ලා අස්වන බව ඇමති බදියුදීන් කියයි",
       "News Content": "ජනාධිපතිවරයා හෝ අගමැතිවරයා ඉල්ලීමක් කරන්නේ නම් තමන් අමාත්‍ය ධුරයෙන් ඉල්ලා අස්වීමට සූදානම් බව රිෂාඩ් බදියුදීන් මහතා පවසා තිබෙනවා.\nඒ ඊයේ පැවැති අමාත්‍ය මණ්ඩල රැස්වීමේදීයි.\nජනාධිපති මෛත්‍රීපාල සිරිසේන මහතාගේ ප්‍රධානත්වයෙන් ඊයේ පැවති අමාත්‍ය මණ්ඩල රැස්වීමේදී රිෂාඩ් බදියුදීන් අමාත්‍යවරයාට එරෙහිව ඉදිරිපත් වී ඇති විශ්වාස භංග යෝජනාව සම්බන්ධයෙන් සාකච්ඡාවට ලක්ව තිබෙනවා.\nඑහිදී රිෂාඩ් බදියුදීන් මහතා පවසා ඇත්තේ එල්ල වන චෝදනා සම්බන්ධයෙන් තමන් නිර්දෝෂී බවයි.\nඑම චෝදනා ඔප්පු කළහොත් තමා නියත වශයෙන්ම අමාත්‍ය ධුරයෙන් ඉල්ලා අස්වන බවද ඔහු පවසා තිබෙනවා.\nඑහිදි සෙසු අමාත්‍යවරුන්ගේ මතය වී ඇත්තේ චෝදනා ඔප්පු වීමකින් තොරව විශ්වාසභංග යෝජනාවක් ගෙන ඒම පමණක් පදනම් කරගනිමින් කිසිදු අමාත්‍යවරයෙක් සිය ධුරයෙන් ඉල්ලා අස්නොවිය යුතු බවයි.\nකෙසේ වෙතත් අමාත්‍ය මණ්ඩල රැස්වීමේදී ජනාධිපතිවරයා හෝ අග්‍රාමාත්‍යවරයා මේ සම්බන්ධයෙන් කිසිදු ප්‍රතිචාරයක් දක්වා නැහැ.\nමේ අතර මද්‍රසා පාසල් තම අමාත්‍යංශය යටතට පවරා ගැනීම සඳහා තැපැල් හා මුස්ලිම් ආගමික කටයුතු අමාත්‍ය ඒ.එච්.එම්. හලීම් මහතා ඊයේ ඉදිරිපත් කළ අමාත්‍ය මණ්ඩල පත්‍රිකාව සංශෝධනය කිරීම සඳහා අධ්‍යාපන හා අධිකරණ අමාත්‍යංශ වෙත භාර දී තිබෙනවා.\nඑමෙන්ම එම පාසල් වල විෂය නිර්දේශය සකස් කිරීමේ දී ජාතික අධ්‍යාපන ආයතනය සහ මුස්ලිම් ආගමික කටයුතු අමාත්‍යංශය එක්ව කටයුතු කළ යුතු බවටද අමාත්‍ය මණ්ඩලයේදී එකඟතාවකට පැමිණි බව සඳහන්.\nකෙසේ වෙතත් අධ්‍යාපන අමාත්‍ය අකිල විරාජ් කාරියවසම් මහතා පැවසුවේ මද්‍රසා පාසල් තම අමාත්‍යංශය යටතට ගැනීමට තීරණය කළ බවයි.",
       "URL": "https://www.hirunews.lk/216893/චෝදනා-ඔප්පු-කළහොත්-ඉල්ලා-අස්වන-බව-ඇමති-බදියුදීන්-කියයි",
       "Category": "Local News",
       "Parent URL": "https://www.hirunews.lk/local-news.php?pageID=3339"
}