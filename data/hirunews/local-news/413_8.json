{
       "Source": "hirunews",
       "Timestamp": "Saturday, 15 April 2023 - 13:40",
       "Headline": "සුඛෝපභෝගි රථවලින් කිරිගවයින් සොරකම් කිරීමේ ජාවාරමක තොරතුරු හෙළි වෙයි",
       "News Content": "සංවිධානාත්මක කණ්ඩායම් විසින් සුඛෝපභෝගි වාහනවලින් පැමිණ කිරි ගවයින් සොරකම් කිරීමේ සිද්ධීන් පිළිබඳව දිවයින පුරා ප්‍රදේශ ගණනාවකින් පැමිණිලි රැසක් වාර්තාවීම කෙරෙහි කෘෂිකර්ම අමාත්‍යාංශයේ අවධානය යොමුව තිබෙනවා.\nමෙලෙස කිරි ගවයින් සොරකම් කර මස් පිණිස ඝාතනය කිරීමේ ජාවාරමක් පිළිබද තොරතුරු අනාවරණ වී ඇති අතර කිරි ගවයින් සොරකම් කිරීම ඉහළ ගොස් ඇති බවටයි එම අමාත්‍යාංශය සදහන් කළේ.\nපසුගියදා පැවති හමුවක දී පළාත් සහ දිස්ත්‍රික් කෘෂිකර්ම නිලධාරින් මෙම ගැටළුව අමාත්‍යවරයා වෙත ඉදිරිපත් කර තිබුණා.\nමේ හේතුවෙන් ගොවීන්ට කිරිගවයින් ආරක්ෂා කර ගැනීමට ආරක්ෂිත කැමරා මෙන්ම දම්වැල් ද යෙදීමට සිදුව ඇති බවටයි කෘෂිකර්ම නිලධාරින්, වැඩිදුරටත් පවසා ඇත්තේ.\nදිනකට ලීටර් 20ත් 30ත් අතර කිරි ප්‍රමාණයක් ලබාගත හැකි කිරි ගවයින් මෙලෙස සොරකම්කර ඇති අතර, ගම්පහ දිස්ත්‍රික්කයෙන් ද සතියකට කිරි ගවයින් 35ත් 40ත් අතර සංඛ්‍යාවක් අතුරුදන්වී ඇති බවටයි පැමිණිලි ලැබී ඇත්තේ.\nඅනෙකුත් දිස්ත්‍රික්කවලින් ද කිරි ගවයින් සොරකම් කිරීම පිළිබඳ වාර්තා වී ඇති අතර, ඒ පිළිබද සොයා බලා ගව සොරකමේ යෙදෙන්නන් වහාම නීතියේ රැහැනට හසුකර ගන්නා ලෙසට ද කෘෂිකර්ම අමාත්‍යවරයා, පොලිස්පතිවරයාට දැනුම්දී ඇති බවයි කෘෂිකර්ම අමාත්‍යාංශය වැඩිදුරටත් සඳහන් කළේ.",
       "URL": "https://www.hirunews.lk/332576/සුඛෝපභෝගි-රථවලින්-කිරිගවයින්-සොරකම්-කිරීමේ-ජාවාරමක-තොරතුරු-හෙළි-වෙයි",
       "Category": "Local News",
       "Parent URL": "https://www.hirunews.lk/local-news.php?pageID=413"
}