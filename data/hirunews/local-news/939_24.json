{
       "Source": "hirunews",
       "Timestamp": "Monday, 15 August 2022 - 11:50",
       "Headline": "මුදල් කාරක සභාවේ සභාපති පුටුව හර්ෂට ?",
       "News Content": "පාර්ලිමේන්තුවේ මුදල් කාරක සභාවේ සභාපති ධුරයට පාර්ලිමේන්තු මන්ත්‍රී ආචාර්‍ය හර්ෂ ද සිල්වාගේ නම යෝජනා වී තිබෙනවා.\nඒ අනුව මන්ත්‍රීවරයාගේ නම යෝජනා කරමින් එය මේ වනවිට (15) කතානායක මහින්ද යාපා අබේවර්ධන වෙත ඉදිරිපත් කර ඇති බවයි අභ්‍යන්තර දේශපාලන ආරංචි මාර්ග පැවසුවේ.\nව්‍යවස්ථාදායකය හෙවත් මෙරට පාර්ලිමේන්තුවේ ඇති බලතල වැඩිම කාරක සභා අතරින් ප්‍රමුඛ වන්නේ ද මුදල් කාරක සභාවයි.\nපාර්ලිමේන්තුව වාර අවසාන කිරීමත් සමඟම අහෝසි වූ රජයේ මුදල් පිළිබඳ පාර්ලිමේන්තු කාරක සභාව පිහිටුවනු ලැබුවේ මෙම මස 10 වැනි දිනයි.\nනව වැනි පාර්ලිමේන්තුවේ තෙවැනි සභාවාරයේ රජයේ මුදල් පිළිබඳ පාර්ලිමේන්තු කාරක සභාවට මන්ත්‍රීවරුන් 21 දෙනකු තේරීම් කාරක සභාව විසින් නම් කරනු ලැබ ඇති බව කතානායක මහින්ද යාපා අබේවර්ධන පාර්ලිමේන්තුවට එදින (අගෝස්තු 10) දැනුම්දුන්නා.\nරජයේ මුදල් කාරක සභාවේ සේවය කිරීම සඳහා මෙසේ පත්කරනු ලැබ සිටින්නේ ආචාර්ය හර්ෂ ද සිල්වා, ආචාර්ය බන්දුල ගුණවර්ධන,විදුර වික්‍රමනායක, නලීන් ප්‍රනාන්දු, අනුර ප්‍රියදර්ශන යාපා,මන්ත්‍රී විජිත හේරත්, දුමින්ද දිසානායක, ශෙහාන් සේමසිංහ,ප්‍රමිත බණ්ඩාර තෙන්නකෝන්, ඉන්දික අනුරුද්ධ, සිරිපාල ගම්ලත්, වෛද්‍ය සීතා අරඹේපොල,ආචාර්ය සුරේන් රාගවන්, එම්.ඒ.සුමන්තිරන්, කාවින්ද ජයවර්ධන, මුජිබර් රහුමාන්, හර්ෂණ රාජකරුණා,චමින්ද විජේසිරි,ඉසුරු දොඩංගොඩ,අනූප පැස්කුවෙල්, මහාචාර්ය රංජිත් බණ්ඩාර යන අයයි.\nස්ථාවර නියෝග121 විධිවිධාන ප්‍රකාරව තේරීම් කාරක සභාව විසින් මෙම නම් කිරීම කරනු ලැබුවා.\nනව වැනි පාර්ලිමේන්තුවේ දෙවැනි සභාවාරයේ මුදල් පිළිබඳ පාර්ලිමේන්තු කාරක සභාවේ කටයුතු කළ කංචන විජේසේකර, මනුෂ නානායක්කාර, කුමාර වෙල්ගම, ඩිලාන් පෙරේරා, සරත් වීරසේකර සහ නාලක ගොඩහේවා යන පිරිස් එම කමිටුවෙන් ඉවත් කෙරුණා.\nඊට අලුතින් ඇතුළත් වී සිටින සාමාජිකයන් වන්නේ දුමින්ද දිසානායක, ශෙහාන් සේමසිංහ, සිරිපාල ගම්ලත් ,සීතා අරඹේපොල, හර්ෂණ රාජකරුණා සහ චමින්ද විජේසිරි යි.\nනවවෙනි පාර්ලිමේන්තුවේ දෙවැනි සභාවාරයේ රජයේ මුදල් පිළිබඳ පිළිබඳ පාර්ලිමේන්තු කාරක සභාවේ සභාපතිවරයා ලෙස කටයුතු කළේ ශ්‍රී ලංකා පොදුජන පෙරමුණේ පාර්ලිමේන්තු මන්ත්‍රී අනුර ප්‍රියදර්ශන යාපා යි.\nඒ අනුවයි, නව කමිටුව සඳහා සභාපතිවරයා ලෙස ආචාර්ය හර්ෂ ද සිල්වාගේ නම යෝජනා කෙරුණේ.",
       "URL": "https://www.hirunews.lk/312806/මුදල්-කාරක-සභාවේ-සභාපති-පුටුව-හර්ෂට",
       "Category": "Local News",
       "Parent URL": "https://www.hirunews.lk/local-news.php?pageID=939"
}