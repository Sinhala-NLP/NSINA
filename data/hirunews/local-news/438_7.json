{
       "Source": "hirunews",
       "Timestamp": "Monday, 03 April 2023 - 7:27",
       "Headline": "කොළඹටත් භූ කම්පනමාන සවි කිරීමේ යෝජනාවක් - - පැපුවානිව්ගිනියාවටත් භූ කම්පනයක්",
       "News Content": "බේරුවල මුහුදේ පසුගිය දා ඇති වූ භූ චලනය සමඟ කොළඹ සහ ඒ අවට ප්‍රදේශවල භූ කම්පනමාන සවි කිරීමේ අවශ්‍යතාව ක්ෂේත්‍රයේ විද්වතුන් පෙන්වා දෙනවා.\nපේරාදෙණිය විශ්වවිද්‍යාලයේ භූගර්භ විද්‍යාව පිළිබඳ හිටපු ජ්‍යේෂඨ මහාචාර්ය අතුල සේනාරත්න සඳහන් කළේ, කොළඹ අවට ප්‍රදේශවල දත්ත වැඩි වශයෙන් ලබා ගත යුතු බැවින් එම ප්‍රදේශ ඉලක්ක කර භූ කම්පනමාන සවි කළ යුතු බවයි.\nපල්ලෙකැලේ, මහකනදරාව, බුද්ධංගල සහ හක්මන යන ප්‍රදේශවල දැනට භූ කම්පනමාන සවිකර ඇති අතර, වික්රෝරියා වේල්ල ආශ්‍රීතවද භූ කමිපනමාන කිහිපයක් සවි කිරීමටයි භූ විද්‍යා සමීක්ෂණ හා පතල් කැනීම් කාර්යාංශය පසුගිය කාලයේ පියවර ගනු ලැබුවේ.\nකෙසේ වෙතත් දිවයිනේ බටහිර කලාපයේ එවැනි භූ කම්පනමාන සවිකර නැහැ. එවන් පසුබිමක මෙරට ප්‍රධාන වාණිජ නගරය වන කොළඹ ඇතුළු ඒ අවට ප්‍රදේශවල දත්ත ලබා ගැනීම කෙරෙහි ද අවධානය යොමු කළ යුතු බවයි මහාචාර්ය අතුළ සේනාරත්න පෙන්වා දෙන්නේ.\nමෙරට වැඩිම පැරණි ගොඩනැගිලි පිහිටා ඇත්තේ කොළඹ මහ නගර සීමාවේ වන අතර භූ චලනයක් ඇතිවුවහොත් එම ගොඩනැගිලිවල ආරක්ෂාව සම්බන්ධයෙන් අප ජාතික ගොඩනැගිලි පර්යේෂණ සංවිධානයේ අධ්‍යක්ෂ ජනරාල් ආසිරි කරුණාවර්ධනගෙන් විමසීමක් කළා.\nඔහු කියා සිටියේ, පැලීම් සහ අවදානම් සහිත ගොඩනැගිලි ඇත්නම් ඒ පිළිබඳ ජාතික ගොඩනැගිලි පර්යේෂණ සංවිධානය දැනුවත් කර රාජ්‍ය හා පෞද්ගලික ගොඩනැගිලි හිමිකරුවන්ට ඒවා පරික්ෂා කර ගැනීමේ හැකියාවක් පවතින බවයි.\nමේ අතර පැපුවා නිව්ගිනියාවේ - අම්බුන්ටි ප්‍රදේශයට ආසන්න මුහුදේ රික්ටර් මාපකයේ 7.0 ක ප්‍රබල භූ කම්පනයක් සිදුව තිබෙනවා.\nකෙසේ වෙතත් මින් සුනාමි අවදානමක් නොමැති බවයි එරට බලධාරීන් මේ වනවිට ප්‍රකාශ කර ඇත්තේ.\nපැපුවා නිව්ගිනියාවේ සිදු වූ මෙම භූ කම්පනයෙන් වූ වෙනත් හානි පිළිබඳ මෙතෙක් වාර්තා වී නොමැති බව විදෙස් මාධ්‍ය සඳහන් කළා.",
       "URL": "https://www.hirunews.lk/331575/කොළඹටත්-භූ-කම්පනමාන-සවි-කිරීමේ-යෝජනාවක්-පැපුවානිව්ගිනියාවටත්-භූ-කම්පනයක්",
       "Category": "Local News",
       "Parent URL": "https://www.hirunews.lk/local-news.php?pageID=438"
}