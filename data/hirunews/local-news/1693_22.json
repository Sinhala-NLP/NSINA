{
       "Source": "hirunews",
       "Timestamp": "Tuesday, 14 September 2021 - 7:57",
       "Headline": "ඖෂධ අධිකාරියේ මැකී ගිය දත්ත අතර සියලුම ඖෂධ අලෙවිසැල්වල තොරතුරුත්",
       "News Content": "ඖෂධ නියාමන අධිකාරියේ මැකී ගිය දත්ත අතර මෙරට සියළුම ඖෂධ අලෙවිසැල්වල දත්ත ද ඇති බවට වාර්තාවනවා.\nමේ හේතුවෙන් සියලුම ඖෂධ අලෙවිසැල්වල දත්ත ඇතුළත් ලිපි ගොනු කඩිනමින් ඖෂධ නියාමන අධිකාරිය වෙත ලබාදෙන ලෙස එම අලෙවිසැල්වල හිමිකරුවන්ට දැනුම්දී ඇති බවද සඳහන්.\nදිවයින පුරා ඇති ඖෂධ වෙළඳසැල් 4,500 කට වැඩි සංඛ්‍යාවක තොරතුරු මෙම දත්ත ගබඩාවේ තිබී මැකී ගොස් ඇති බවයි වාර්තාවන්නේ.\nඒ අතර තහනම් කරන ලද ඖෂධ අලෙවි සැල් මෙන්ම ඖෂධ ආනයන සමාගම්ද ඇති බවයි එම අධිකාරියේ උසස් නිලධාරියෙකු සඳහන් කළේ.\nඖෂධ නියාමන අධිකාරියේ මෙම මැකී ගිය මෙම දත්ත ගබඩාව යළි අලුතින් ස්ථාපනය කිරීමට දැනටමත් පියවර ගනිමින් පවතිනවා.\nමේ අතර ඖෂධ නියාමන අධිකාරියේ දත්ත මැකී යාම, මෙරටට ඖෂධ ආනයනය කර නීතිවිරෝධී ලෙස මුදල් ඉපයීම සිදුකරන ඖෂධ මාෆියාවේ කුමන්ත්‍රණයක ප්‍රතිඵලයක් විය හැකි බව නීතිපතිවරයා ප්‍රකාශ කළා.\nඔහු වෙනුවෙන් පෙනී සිටි නියෝජ්‍ය සොලිසිටර් ජනරාල් දිලීප පීරිස් මේ බව කියා සිටියේ ජාතික ඖෂධ නියාමන අධිකාරියේ දත්ත මැකී යාම සම්බන්ධයෙන් වන නඩුව ඊයේ කොළඹ ප්‍රධාන මහේස්ත්‍රාත් අධිකරණය හමුවේ කැඳවූ අවස්ථාවේයි.",
       "URL": "https://www.hirunews.lk/282155/ඖෂධ-අධිකාරියේ-මැකී-ගිය-දත්ත-අතර-සියලුම-ඖෂධ-අලෙවිසැල්වල-තොරතුරුත්",
       "Category": "Local News",
       "Parent URL": "https://www.hirunews.lk/local-news.php?pageID=1693"
}