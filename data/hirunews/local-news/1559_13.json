{
       "Source": "hirunews",
       "Timestamp": "Monday, 15 November 2021 - 19:54",
       "Headline": "සමගි ජනබලවේගයේ විරෝධතාවට එරෙහි පොලිස් ඉල්ලීම් අධිකරණය ඉවත දමයි (වීඩියෝ)",
       "News Content": "සමගි ජනබලවේගය හෙට පැවැත්වීමට සැළසුම් කර ඇති විරෝධතා තහනම් කරන්නැයි ඉල්ලා, පොලිසිය කළ ඉල්ලීම් අධිකරණය විසින් ප්‍රතික්ෂේප කර තිබෙනවා.\nමේ අතර  විරෝධතා ව්‍යාපාරය සැළසුම් කළ පරිදි හෙට සිදුකරන බවයි සමගි ජනබලවේගය අද ප්‍රකාශ කළේ.\nජීවන වියදම ඉහළ යාම ඇතුලු කරුණු කිහිපයක් මුල් කරගනිමින් සමගි ජනබලවේගය හෙට දිනයේදී විරෝධතා සිදුකිරීමට පසුගියදා තීරණය කළා.\nඒ අනුවයි සමගි ජනබලවේගය සිදුකරන විරෝධතාව නවතන ලෙසට නියෝගයක් නිකුත් කරන්නැයි ඉල්ලා කොළඹ සහ ඒ අවට පොලිස් ස්ථාන 20 ක් විසින් ඒවා නතර කරන ලෙසට ඉල්ලීමක් කළේ.\nනමුත් එම ඉල්ලීම් ඉවත දැමීමට අධිකරණය විසින් අද පියවර ගත්තා.\nබ්ලූමැන්ඩල්, කිරුලපන, නාරාහේන්පිට, බම්බලපිටිය, වේල්ලවීථිය, වැලිකඩ, ගොතටුව, මුල්ලේරියාව, මාළිගාවත්ත, වැල්ලම්පිටිය, බොරැල්ල, මෝදර, කුරුඳුවත්ත, දෙමටගොඩ, ග්‍රෑන්ඩ්පාස්, වෙරළබඩ, මට්ටක්කුලිය, කෙසෙල්වත්ත, පෑලියගොඩ සහ කොටහේන යන පොලිසි සිදුකළ ඉල්ලීම් මෙලෙස ප්‍රතික්ෂේප කර ඇති බව සඳහන්.\nඑසේම කොළඹ හයිඩ් පිටියේ පැවැත්වෙන උද්ඝෝෂණය සඳහා ජනතාව රැගෙන යාම තහනම් කරන ලෙසට ඉල්ලා පොලිස් ස්ථාන දෙකක් මගින් කළ ඉල්ලීමක් මිනුවන්ගොඩ මහේස්ත්‍රාත් කේසර සී.ඒ. සමරදිවාකර ප්‍රතික්ෂේප කරනු ලැබුවා.\nඑම ඉල්ලීම සිදුකරනු ලැබුවේ මිනුවන්ගොඩ සහ කටුනායක පොලිස් ස්ථාන මගින්.\nකෙසේ වෙතත් අලුත්කඩේ අංක පහ, මහර අංක එක සහ දෙක, කඩුවෙල, හෝමාගම යන මහේස්ත්‍රාත් අධිකරණ විසින් සමගි ජනබලවේගයේ විරෝධතා පැවැත්වීමට එරෙහිව අද නියෝග නිකුත් කළ බවයි පොලිස් මාධ්‍ය ප්‍රකාශක ජ්‍යෙෂ්ඨ පොලිස් අධිකාරී නිහාල් තල්දූව සඳහන් කළේ.\nනමුත් අප වාර්තාකරු සඳහන් කළේ අලුත්කඩේ අංක පහ අධිකරණය විසින් නිකුත් කළ නියෝගය පසුව යළි හෙට පෙරවරු 9 වනතෙක් අත්හිටුවීමට කටයුතු කළ බවයි.",
       "URL": "https://www.hirunews.lk/288099/සමගි-ජනබලවේගයේ-විරෝධතාවට-එරෙහි-පොලිස්-ඉල්ලීම්-අධිකරණය-ඉවත-දමයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1559"
}