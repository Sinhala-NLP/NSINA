{
       "Source": "hirunews",
       "Timestamp": "Wednesday, 05 February 2020 - 20:43",
       "Headline": "පැවති රජයේ අදූරදර්ශී සහ අකාර්යක්ෂම මූල්‍ය කළමනාකරණය හේතුවෙන් සමස්ත ආර්ථිකයම අක්‍රිය වී ඇතැයි රජය කියයි",
       "News Content": "පසුගිය වසරේ නොවැම්බර් 20 වනදා දක්වා රට පාලනය කළ රජයේ අදූරදර්ශී සහ අකාර්යක්ෂම මූල්‍ය කළමනාකරණය හේතුවෙන් සමස්ත ආර්ථිකයම අක්‍රිය වී ඇතැයි රජය පවසනවා.\nමෙම තත්වය කෘෂිකර්මාන්තය, නිදහස් සෞඛ්‍ය සේවය, ඉදිකිරීම් කර්මාන්තය, ආහාර ද්‍රව්‍ය සැපයීම, තේ කර්මාන්තය, සහල් නිශ්පාදනය වැනි ප්‍රධාන අංශ ගණනාවක් අඩාල වීමට බලපා ඇති බවයි නිවේදනයක් නිකුත් කරමින් ජනාධිපති මාධ්‍ය අංශය කියාසිටියේ.\nඑම නිවේදනය මගින් පෙන්වා දෙන්නේ ආර්ථිකය අක්‍රිය වීමට මූලික හේතුව සේවාවන් සඳහා කළ යුතු ගෙවීම් නොකිරීම බවයි.\nපැවති රජය විසින් 2019 වසර සඳහා අනුමත කළ අයවැය ඇස්තමේන්තු ප්‍රතිපාදන සියල්ලම නොවැම්බර් මාසය වන විට වියදම් කර තිබු බව ජනාධිපති මාධ්‍ය අංශය පෙන්වා දෙනවා.\nඑබැවින් නොවැම්බර් සහ දෙසැම්බර් මාසවල රජය කළ වියදම් පියවීමට භාණ්ඩාගාරයට හැකියාවක් ලැබී නැහැ.\n2019 වසරට අනුමත රජයේ ආදායම රුපියල් බිලියන 2400ක්.\nඑහෙත් දෙසැම්බර් වන විටත් ලැබී තිබු මුදල රුපියල් බිලියන 1800 ඉක්මවා නැහැ.\nමුල් ඇස්තමේන්තුවෙහි රුපියල් බිලියන 600ක හිගයක් ඇතිවු අතර එබැවින් වසර අවසන් වන විට මාස 2කට වැඩි කාලයක් කළ යුතු බොහෝ ගෙවීම් කර නොතිබූ බවයි රජය පෙන්වා දෙන්නේ.\n2019 නොවැම්බර් 16 පැවති ජනාධිපතිවරණයේ වියදමෙන් නොපියවූ මුදල රුපියල් මිලියන 1188ක්.\nරෝහල්වල ඖෂධ හා සැපයුම් සඳහා සෞඛ්‍ය අමාත්‍යාංශය ගෙවිය යුතු මුදලින් රුපියල් මිලියන 25,696ක් ගෙවා නොමැති බවයි ජනාධිපති මාධ්‍ය අංශය නිකුත් කළ නිවේදනයේ දැක්වෙන්නේ.\nජ්‍යෙෂ්ඨ පුරවැසියන් සඳහා පොලී සහනාධාරය වෙනුවෙන් මුදල් අමාත්‍යාංශය බැංකුවලට ගෙවීමට ඇති මුදල රුපියල් මිලියන 45,856ක්.\nපොහොර සහනාධාරය උදෙසා සැපයුම්කරුවන්ට රුපියල් මිලියන 23,950ක් ගෙවීමට තිබෙනවා.\nමහාමාර්ග ඉදිකිරීම් ක්ෂේත්‍රයේ නොගෙවූ මුදල රුපියල් මිලියන 18,449ක්.\nගම්පෙරළිය, උතුරු පළාත් සංවර්ධන හා නැවත පදිංචි කිරීමේ වැඩසටහන් සඳහා ගෙවිය යුතු මුදල රුපියල් මිලියන 3,126ක්.\nවාරිමාර්ග සහ ග්‍රාමීය ව්‍යාපෘති වෙනුවෙන් ගෙවිය යුතු මුදලින් නොපියවූ ප්‍රමාණය රුපියල් මිලියන 6558ක් වන බව සඳහන්.\nකළයුතු ගෙවීම් හිඟ තැබීම නිසා බරපතල අහිතකර ප්‍රතිවිපාක උද්ගතව ඇතැයි රජය පෙන්වා දෙනවා.\nපොහොර සමාගම් පොහොර ආනයනයෙන් සහ බෙදාහැරීමෙන් ඉවත් වෙමින් සිටින අතර රජයේ සමාගම් බොහෝ දුෂ්කරතා මැද වී වගාවට පොහොර සැපයීමේ නිරත වුවද සෙසු බෝග සඳහා පොහොර සම්පාදනය අඩපණ වී තිබෙනවා.\nඒ හේතුවෙන් සමස්ත කෘෂිකර්මයම අඩාලවීමේ අවදානමක් පවතින බවයි  රජය පෙන්වා දෙන්නේ.",
       "URL": "https://www.hirunews.lk/233793/පැවති-රජයේ-අදූරදර්ශී-සහ-අකාර්යක්ෂම-මූල්‍ය-කළමනාකරණය-හේතුවෙන්-සමස්ත-ආර්ථිකයම-අක්‍රිය-වී-ඇතැයි-රජය-කියයි",
       "Category": "Local News",
       "Parent URL": "https://www.hirunews.lk/local-news.php?pageID=2916"
}