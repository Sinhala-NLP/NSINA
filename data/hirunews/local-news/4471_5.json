{
       "Source": "hirunews",
       "Timestamp": "Wednesday, 14 June 2017 - 7:38",
       "Headline": "අයවැය ඉක්ම වූ රාජ්‍ය වියදම් නිසා බැඳුම්කර වෙන්දේසිය මගින් මුදල් සොයා ගැනීමට සිදුවූ බව විගනකාධිපති කියයි",
       "News Content": "අයවැය ඉක්මවා ගිය රාජ්‍ය වියදම් හේතුවෙන් බැඳුම්කර වෙන්දේසි මගින් මුදල් සොයාගැනීමට රජයට සිදුව ඇතැයි විගණකාධිපති ගාමිණී විජේසිංහ බැදුම්කර නිකුත් කිරීම පිළිබඳ විමර්ශනය කෙරෙන ජනාධිපති කොමිසම හමුවේ ඊයේ ප්‍රකාශ කළා.\nඔහු මේ බව කියා සිටියේ එම කොමිසම හමුවේ ඊයේ දෙවන දිනටත් පෙනී සිටි අවස්ථාවේදියි.\nකොමිසම හමුවේ සාක්ෂි ලබාදුන් විගනකාධිපතිවරයා ප්‍රකාශ කළේ 2014 සහ 2015 මූල්‍ය වර්ෂ දෙකේදී පමණක් පර්පචුවෙල් ටෙ‍්‍රෂරීස් සමාගම බැදුම්කර ගනුදෙනු තුළින් රුපියල් මිලියන 959ක ලාභයක් උපයා ඇති බවයි.\n2015 - 2016 මූල්‍ය වර්ෂයේදී රුපියල් මිලියන 5124ක් සහ 2016ය් අප්‍රේල් 1 වන දා සිට අගෝස්තු 31 වන දා අතර කාලය තුළ රුපියල් මිලියන 5867ක ශුද්ධ ලාභයක් ලබා ඇති බව ද විගනකාධිපතිවරයා මෙහිදී සඳහන් කළා.\nඒ අනුව කොමිසම විගනකාධිපතිවරයාට නියෝග කළේ පර්පචුවෙල් ටෙ‍්‍රෂරීස් සමාගම ප්‍රශ්නගත බැදුම්කර නිකුතුවෙන් පසු ද්වියිතීක වෙළෙදපොළේ කළ ගනුදෙනු සම්බන්ධයෙන් ද විගණනයක් සිදුකරන ලෙසයි.\nඊට පර්පචුවෙල් ටෙ‍්‍රෂරීස් සමාගම සහ හිටපු මහබැංකු අධිපති අර්ජුන් මහේන්ද්‍රන් වෙනුවෙන් පෙනී සිටි නීතිඥවරුන් විරෝධය දැක්වූ අතර ඔවුන් කියා සිටියේ එය කොමිසමේ විෂය පථයට අදාළ නොවන බවයි.\nකෙසේ වෙතත් අදාළ විරෝධතාවයන් කොමිසමේ සභාපති විනිසුරුවරයා ප්‍රතික්ෂේප කළා.\nමේ අතර, ජනතාවට බදු පැනවීම සහ අලුතින් මුදල් මුද්‍රණය කිරීම පසෙකට දමා නියමිත දිනට කල් පිරෙන ආකාරයට භාණ්ඩාගාර බැදුම්කර නිකුත් කිරීම තුළින් රටේ ආර්ථිකය ගොඩගැනීමට හැකියාවක් තිබුණේ දැයි කොමිසමේ විනිසුරුවරයෙකු වන ප්‍රසන්න ජයවර්ධන මෙහිදී විගනකාධිපතිවරයාගෙන් ප්‍රශ්න කළා.\nඊට පිළිතුරු දෙමින් ඔහු කියා සිටියේ අයවැය ඉක්මවා ගිය රාජ්‍ය වියදම් හේතුවෙන් මෙලෙස බැඳුම්කර වෙන්දේසිය මගින් මුදල් උපයා ගැනීමට සිදුව ඇති අතර, රජයේ වියදම් අඩු කර ගත්තා නම් එවැනි තත්ත්වයක් උද්ගත නොවනු ඇති බවයි.\nඑමෙන්ම භාණ්ඩාගාර බැඳුම්කර නිකුත් කිරිම මගින්ම මුදල් උපයාගැනීමට රජයට අවශ්‍යතාවක් නොමැති බව විගණකාධිපතිවරයා මෙහිදී ප්‍රකාශ කළා.",
       "URL": "https://www.hirunews.lk/163506/අයවැය-ඉක්ම-වූ-රාජ්‍ය-වියදම්-නිසා-බැඳුම්කර-වෙන්දේසිය-මගින්-මුදල්-සොයා-ගැනීමට-සිදුවූ-බව-විගනකාධිපති-කියයි",
       "Category": "Local News",
       "Parent URL": "https://www.hirunews.lk/local-news.php?pageID=4471"
}