{
       "Source": "hirunews",
       "Timestamp": "Tuesday, 06 December 2022 - 7:56",
       "Headline": "ඩීසල් මිල අඩු වුවත් ගාස්තුවේ වෙනසක් නැහැ - බස් සංගම් (වීඩියෝ)",
       "News Content": "ඩීසල් මිල රුපියල් 10කින් අඩු වුවත් මේ මොහොතේ දී බස් ගාස්තු සංශෝධනයක් සිදු නො කරන බව ලංකා පෞද්ගලික බස් හිමියන්ගේ සංගමය පවසනවා.\nඊයේ (05) මධ්‍යම රාත්‍රියේ සිට ක්‍රියාත්මක වන පරිදි ඔටෝ ඩීසල් ලීටරයක මිල රුපියල් 10කින් පහත දැමුණු අතර, ඒ අනුව ඩීසල් ලීටරයක නව මිල වන්නේ රුපියල් 420ක්.\nකෙසේ වෙතත් අනෙකුත් ඉන්ධන මිල ගණන් වල සංශෝධනයක් සිදු වූයේ නැහැ.\nඩීසල් මිල රුපියල් 10කින් අඩු වුණ ද එය බස් ගාස්තු අඩු කිරීමට ප්‍රමාණවත් නොවන බවයි ලංකා පෞද්ගලික් බස් හිමියන්ගේ සංගමයේ සභාපති ගැමුණු විජේරත්න සඳහන් කළේ.\nමේ අතර, ඊයේ (05) මධ්‍යම රාත්‍රියේ සිට ක්‍රියාත්මක වන පරිදි කිලෝ ග්‍රෑම් 12.5 ගෘහස්ත ගෑස් සිලින්ඩරයක මිල රුපියල් 250කින් ඉහළ දමනු ලැබුවා.\nඒ අනුව එහි නව මිල වන්නේ රුපියල් 4,610ක්.\nඑමෙන්ම කිලෝ ග්‍රෑම් 05 ගෑස් සිලින්ඩරයක මිල ද රුපියල් 100කින් ඉහළ නංවා ඇති අතර එහි නව මිල රුපියල් 1,850ක් වනවා.\nමීට අමතර ව කිලෝ ග්‍රෑම් 2.3ක ගෑස් සිලින්ඩරයක මිල රුපියල් 45කින් ඉහළ නංවා ඇති අතර එහි නව මිල වන්නේ රුපියල් 860ක්.\nකෙසේ වෙතත් මේ මොහොතේ ගෑස් මිල ඉහළ දැමීම දරාගත නො හැකි බව යි ජනතාව චෝදනා කළේ.",
       "URL": "https://www.hirunews.lk/322056/ඩීසල්-මිල-අඩු-වුවත්-ගාස්තුවේ-වෙනසක්-නැහැ-බස්-සංගම්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=685"
}