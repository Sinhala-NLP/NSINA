{
       "Source": "hirunews",
       "Timestamp": "Tuesday, 24 January 2023 - 13:56",
       "Headline": "ආනන්ද පාලිත සහ සංජීව ධම්මික අනිද්දා දක්වා රිමාන්ඩ්",
       "News Content": "යාවත්කාලීන කිරීම 2023-01-24 පස්වරු 02.10\nමහජන උපයෝගිතා කොමිසමේ සාමාජිකයන් දෙදෙනෙකුට තර්ජනය කිරීමේ සිද්ධිය සම්බන්ධයෙන් අත්අඩංගුවට ගත් සමඟි ඒකාබද්ධ වෘත්තීය සමිති සන්ධානයේ කැඳවුම්කරු ආනන්ද පාලිත සහ විදුලි පාවිච්චි කරන්නන්ගේ සංගමයේ ලේකම් සංජීව ධම්මික අනිද්දා දක්වා රක්ෂිත බන්ධනාගාර ගතකර තිබෙනවා.\nඒ කොටුව මහේස්ත්‍රාත් තිළිණ ගමගේ හමුවට අද ඉදිරිපත් කළ අවස්ථාවේ දී යි.\nතමන්ට මරණ තර්ජන එල්ල කළ බවට මහජන උපයෝගිතා කොමිසමේ සාමාජිකයන් වන උදේනි වික්‍රමසිංහ සහ ආචාර්ය මොහාන් සමරනායක පසුගිය දා කොල්ලුපිටිය පොලිසියට පැමිණිලි කර තිබුණා.\n-------------------------\nසංජීව ධම්මික සහ ආනන්ද පාලිත අධිකරණයට\nවිදුලි කප්පාදුව හා විදුලි බිල ඉහළ නැංවීම සම්බන්ධයේ අවසර දීමේ බලය හිමි මහජන උපයෝගීතා කොමිසමේ සාමාජිකයන් දෙදෙනෙකුට තර්ජනය කිරීමේ සිද්ධිය සම්බන්ධයෙන් සමඟි ඒකාබද්ධ වෘත්තීය සමිති සන්ධානයේ කැඳවුම්කරු ආනන්ද පාලිත හා විදුලි පාවිච්චි කරන්නන්ගේ සංගමයේ ලේකම් සංජීව ධම්මික කොල්ලුපිටිය පොලිසිය මගින් අත්අඩංගුවට ගෙන තිබෙනවා.\nඒ, තමන්ට මරණ තර්ජන එල්ල කළ බවට මහජන උපයෝගීතා කොමිසමේ සාමාජිකයන් වන උදේනි වික්‍රමසිංහ සහ ආචාර්ය මොහාන් සමරනායක යන මහත්වරුන් පසුගියදා කොල්ලුපිටිය පොලිසියට කළ පැමිණිල්ලකට අනුව යි.\nමේ අතර, අද සිට උසස් පෙළ විභාගය අවසන් වන තුරු විදුලි කප්පාදුව පැය 2කට සීමා කළ බව මහජන උපයෝගීතා කොමිසමේ සභාපති ජනක රත්නායක පවසනවා.\nඅමාත්‍ය මණ්ඩලයේ තීරණය අනුව විදුලි බිල සංශෝධනය ක්‍රියාවට නැංවීමට ද මහජන උපයෝගීතා කොමිසම තීරණය කර තිබෙනවා.\nමේ අතර,මහජන උපයෝගීතා කොමිසමේ සාමාජිකයන්ට මරණ තර්ජනය කිරීමේ චෝදනාවට අත්අඩංගුවට ගත් විදුලිය පාවිච්චි කරන්නන්ගේ සංගමයේ ලේකම් සංජීව ධම්මික සහ වෘත්තීය සමිති නියෝජිත ආනන්ද පාලිත යන දෙදෙනා අද (24) පෙරවරුවේ අධිකරණය හමුවට ඉදිරිපත් කෙරුණා.\nඊයේ සිට ආරම්භ වු 2022 වසරට අදාළ ව අධ්‍යයන පොදු සහතික පත්‍ර උසස් පෙළ විභාගය සඳහා අපේක්ෂකයන් ලක්ෂ 3 කට අධික පිරිසක් පෙනී සිටිනවා.\nඑවන් පසුබිමක ඊයේ දිනයේත් පැය 2යි විනාඩි 20ක විදුලි කප්පාදුවක් සිදු කෙරුණා.\nපවතින විදුලි කප්පාදුව විභාග කාලසීමාව තුළ දී දරුවන්ට දැඩි පීඩනයක් එල්ල කර ඇති බව අප හිරු ප්‍රවෘත්ති තුලින් ද පෙන්වා දුන්නා.\nමේ ඊයේ විභාගය අවසන්වීමෙන් පසු සිසු දරුවන් මීලඟ ප්‍රශ්න පත්‍ර සඳහා අධ්‍යාපන කටයුතුවල නිරත වු අයුරු යි.\nමහජන උපයෝගීතා කොමිසමේ සභාපති ජනක රත්නායක දැනුම් දුන්නේ, අද සිට උසස් පෙළ විභාගය අවසන් වන තුරු විදුලි කප්පාදුව පැය 2කට සීමා කර ඇති බව යි.\nඒ අනුව, විභාගය අවසන් වු පැයේ සිට සවස 6 දක්වා මිනිත්තු 40ක් සහ සවස 6 සිට රාත්‍රී 10 දක්වා පැයයි විනාඩි 20ක් විදුලිය විසන්ධි කෙරනු ඇති.\nඋසස් පෙළ විභාග පැවැත්වෙන කාලසීමාව තුළ අඛණ්ඩ ව විදුලිය සැපයීම සඳහා විදුලි බල මණ්ඩලයට කළ නිර්දේශ ක්‍රියාත්මක නොවන පසුබිමක සිසු දරු දරුවන් වෙනුවෙන් අඛණ්ඩ ව විදුලිය සැපයීම සඳහා විදුලි පාරිභෝජනය අඩු කර සහාය වන ලෙස ද මහජන උපයෝගීතා කොමිසම, ජනතාවගෙන් ඉල්ලා සිටිනවා.\nමේ අතර, විදුලි බල හා බලශක්ති අමාත්‍ය කංචන විජේසේකර මහතා පසුගිය දා සඳහන් කළේ, උසස් පෙළ විභාගය පැවැත්වෙන කාලසීමාවේ දී\nකප්පාදුවකින් තොර ව අඛණ්ඩ ව විදුලිය සැපයුමක් ලබා දීමට සඳහා රුපියල් බිලියන 5ක පමණ මුදලක් වැය වන බව යි.\nඑහෙත් උසස් පෙළ විභාගය පැවැත්වෙන කාලයේ අඛණ්ඩ ව විදුලිය ලබා දීමට නො හැකි වුයේ බලධාරීන්ගේ අත්තනෝමතික තීරණ හේතුවෙන් බව විදුලි ඉංජිනේරු සංගමය චෝදනා කරනවා.\nනැප්තා මිල කිසිදු හේතුවක් නොමැතිව ඉහළ දැමීම ද විදුලි උත්පාදන පිරිවැය ඉහළ යාමට හේතු වු බව යි ඊයේ පැවති මාධ්‍ය හමුවක දී එම සංගමයේ සභාපති නිහාල් වීරරත්න මහතා සඳහන් කළේ.\nමේ අතර විදුලි බිල ඉහළ දැමීමට හේතු පැහැදිලි කරමින් මහජන උපයෝගීතා කොමිසමේ සභාපති ජනක රත්නායක මහතා අමාත්‍ය මණ්ඩලය හමුවට ඉදිරිපත් කළ පැහැදිලි කිරීම පිළිගත නො හැකි බව විෂයභාර අමාත්‍ය කංචන විජේසේකර ඊයේ පැවැති අමාත්‍ය මණ්ඩල රැස්වීමේදී ප්‍රකාශ කර තිබෙනවා.\nඑබැවින් එය සභාපතිවරයාගේ මතය පමණක් බැවින් එම කොමිසමේ සෙසු සාමාජිකයින්ගේ මතය අවශ්‍ය බවයි දැනුම් දී ඇත්තේ.\nකෙසේ වෙතත්, මහජන උපයෝගීතා කොමිසමේ සභාපති ජනක රත්නායක පැවසුවේ අමාත්‍ය මණ්ඩල නිර්දේශ අනුව විදුලි ගාස්තු සංශෝධන ක්‍රියාත්මක කිරීමට මහජන උපයෝගීතා කොමිසම ඒකමතිකව තීරණය කර ඇති බව යි.\nඒ අනුව 2009 විදුලි බල පනත අනුව එම නිර්දේශ ක්‍රියාත්මක කිරීමට අදාළ නෛතික පියවර ගන්නා බව ද ඔහු වැඩිදුරටත් සඳහන් කළා.",
       "URL": "https://www.hirunews.lk/325776/ආනන්ද-පාලිත-සහ-සංජීව-ධම්මික-අනිද්දා-දක්වා-රිමාන්ඩ්",
       "Category": "Local News",
       "Parent URL": "https://www.hirunews.lk/local-news.php?pageID=582"
}