{
       "Source": "hirunews",
       "Timestamp": "Monday, 14 February 2022 - 8:44",
       "Headline": "ඉන්ධන මිල වැඩි කරන්න තෙල් සංස්ථාවේ ඉල්ලීම අද ඇමතිට",
       "News Content": "ලෝක වෙළඳපොලේ ඛනිජ තෙල් මිල ගණන් ඉහළ යන පසුබිමක යළිත් අද දිනයේ ඉන්ධන මිල ඉහළ නැංවීමට අදාළ යෝජනාවක් විෂය භාර අමාත්‍ය උදය ගම්මන්පිලට ලබාදීමට කටයුතු කරන බව ලංකා ඛනිජ තෙල් නීතිගත සංස්ථාව ප්‍රකාශ කළා.\nඑහි සභාපති සුමිත් විජේසිංහ කියා සිටියේ පසුගිය 07 වැනිදා ද ඉන්ධන මිල ඉහළ නැංවිය යුතු බව සඳහන් කරමින් අමාත්‍යවරයාට යෝජනාවක් ලබාදුන් බවයි.\nරුසියාව සහ යුක්රේනය අතර යුද උණුසුමක් පැන නැගීම සහ ඇමරිකානු මධ්‍යම සංචිතය මගින් පොලී අනුපාත ඉහළ නැංවීමේ ප්‍රවණතාව හේතුවෙන් ලෝක වෙළඳපොලේ ඛනිජ තෙල් මිල තවදුරටත් ඉහළ ගොස් තිබෙනවා.\nඒ අනුව බ්‍රෙන්ට් වර්ගයේ බොරතෙල් බැරලයක මිල සියයට 3.3 කින් පමණ ඉහළ ගිය අතර, එම මිල සටහන් වූයේ ඩොලර් 94 යි ශත 44 ක් ලෙසයි.\nඇමරිකානු ඩබ්ලිව්.ටී.අයි. තෙල් බැරලයක මිලද සියයට 3.6 කින් පමණ ඉහළ ගොස් ඩොලර් 93 යි ශත 10 ක් ලෙස සටහන් වුණා. ඛනිජ තෙල් මිල මේ වසරේදී මේ වනවිට සියයට විස්සට වැඩි ප්‍රමාණයකින් ඉහළ ගොස් තිබෙනවා.\nමෙවන් පසුබිමක මේ වනවිට ලංකා ඛනිජ තෙල් නීතිගත සංස්ථාව අලෙවි කරන සෑම ඩීසල් ලීටරයකින් රුපියල් 50 ක පාඩුවක් සහ පෙට්රල් ලීටරයකින් රුපියල් 16 ක පාඩුවක් ලබනවා.\nලංකා අයි.ඕ.සී. සමාගම පසුගිය හයවනදා මධ්‍යම රාත්‍රියේ සිට සිය ඉන්ධන මිල ගණන් ඉහළ නැංවීමට පියවර ගත් අතර, ඒ අනුව පෙට්රල් ලීටරයක් රුපියල් 07 කින් සහ ඩීසල් ලීටරයක් රුපියල් 03 කින් ඉහළ දැමුණා.\nමේ අතර, ලෝක වෙළඳපොලේ ඉන්ධන මිල ඉහළ යාමත් සමඟ මිල ඉහළ නැංවීමක් සම්බන්ධයෙන් ඛනිජ තෙල් නීතිගත සංස්ථාව මුදල් අමාත්‍යාංශයෙන් ඉල්ලීමක් කර තිබුණද ඒ සම්බන්ධයෙන් මෙතෙක් තීරණයක් ගෙන නොමැති බවයි බලශක්ති අමාත්‍ය උදය ගම්මන්පිල කියා සිටියේ.",
       "URL": "https://www.hirunews.lk/296955/ඉන්ධන-මිල-වැඩි-කරන්න-තෙල්-සංස්ථාවේ-ඉල්ලීම-අද-ඇමතිට",
       "Category": "Local News",
       "Parent URL": "https://www.hirunews.lk/local-news.php?pageID=1357"
}