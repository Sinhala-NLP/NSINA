{
       "Source": "hirunews",
       "Timestamp": "Wednesday, 21 December 2022 - 18:53",
       "Headline": "පැය 10 ක විදුලි කප්පාදුව බොරුවක් - විදුලි ඇමති නඩු මඟට (වීඩියෝ)",
       "News Content": "එළඹෙන 2023 වසරේ ජනවාරි මාසයේදී පැය8 ත් 10 ත් අතර කාලයක් විදුලිය කප්පාදු කිරීමට ඉඩ ලබා නොදෙන බව විදුලිබල හා බලශක්ති අමාත්‍ය කංචන විජේසේකර ප්‍රකාශ කළා.\nනොරොච්චෝලේ බලාගාරයට ගල් අඟුරු නොමැතිවීමෙන් ඉදිරි සතියෙන් පසු විදුලි කප්පාදුව පැය 10 ක් දක්වා දීර්ඝ විය හැකි බවට විදුලි ඉංජිනේරු සංගමය ඊයේ සිදුකළ ප්‍රකාශයට ප්‍රතිචාර දැක්වීම සඳහා අමාත්‍යාංශයේ අද කැඳවා තිබූ මාධ්‍ය හමුවට එක්වෙමිනුයි ඔහු මේ බව කියා සිටියේ.\nකෙසේ වෙතත්, විදුලි ඉංජිනේරු සංගමයේ සභාපති නිහාල් වීරරත්න කොළඹ අද පැවති මාධ්‍ය හමුවකදී කියා සිටියේ වගකීමක් ලෙස තම සංගමය විදුලි අර්බුදය සම්බන්ධයෙන් පෙන්වා දුන් බවයි.\nමේ අතර අමාත්‍යාංශයේ අද කැඳවා තිබූ මාධ්‍ය හමුවේදී අමාත්‍ය කංචන විජේසේකර කියා සිටියේ දෙසැම්බර් 24, 25 සහ 26 මෙන්ම දෙසැම්බර් 31 සහ ජනවාරි පළමුවනදා අඛන්ඩව විදුලිය සපයන බවයි.\nඅනිවාර්යයෙන්ම එළඹෙන ජනවාරි මාසයේදී විදුලි ගාස්තු සංශෝධනය කිරීමට කටයුතු කරන බවද අමාත්‍යවරයා එහිදී වැඩිදුරටත් කියා සිටියා.",
       "URL": "https://www.hirunews.lk/323231/පැය-10-ක-විදුලි-කප්පාදුව-බොරුවක්-විදුලි-ඇමති-නඩු-මඟට-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=652"
}