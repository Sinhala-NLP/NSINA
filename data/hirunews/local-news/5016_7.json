{
       "Source": "hirunews",
       "Timestamp": "Tuesday, 07 June 2016 - 15:03",
       "Headline": "තිළිණ ගමගේගෙන් පැය හතරහමාරක් ප්‍රශ්න කරයි",
       "News Content": "කොළඹ හිටපු අතිරේක මහේස්ත්‍රාත් තිළිණ ගමගේගෙන් අපරාධ පරීක්ෂණ දෙපාර්තමේන්තුව අද පැය හතරහමාරක කාලයක් ප්‍රශ්න කර තිබෙනවා.\nඒ, බලපත්‍රයක් නොමැතිව අලි පැටවෙකු ළඟ තබාගැනීමේ සිද්ධියට අදාළවයි.\nඅධිකරණය කළ නියෝගයකට අනුවයි අදාළ ප්‍රකාශය ලබාදීම සඳහා ඔහු අද පෙරවරුවේ අපරාධ පරීක්ෂණ දෙපාර්තමේන්තුව වෙත පැමිණියේ.\nරහස් පොලිසිය වෙත පැමිණෙන ලෙස අවස්ථා කිහිපයකදී කොළඹ හිටපු අතිරේක මහේස්ත්‍රාත් තිළිණ ගමගේට දැනුම් දුන්නත් ඔහු එහි පැමිණියේ නැහැ.\nකෙසේ වෙතත් පසුගිය 01 වැනිදා රහස් පොලිසිය අධිකරණය වෙත වාර්තාවක් ඉදිරිපත් කරමින් තිලිණ ගමගේ සිද්ධියට අදාළ පැමිණිල්ලේ සැකකරුවෙකු ලෙස නම් කර ඇති බව දැනුම් දුන්නා.\nඑය සලකා බැලූ නුගේගොඩ මහෙස්ත්‍රාත් කණිෂ්ක විජේරත්න රහස් පොලිසියට නියෝග කළේ ඔහුව අත්අඩංගුවට ගන්නා ලෙසයි.\nඒ අනුව පසුගිය 02 වැනිදා අධිකරණය වෙත භාර වූ හිටපු අතිරේක මහෙස්ත්‍රාත් තිලිණ ගමගේ රුපියල් ලක්ෂ 05ක මුදල් ඇපයක් සහ රුපියල් ලක්ෂ 25 බැගින් වූ ශරීර ඇප 04 ක් මත මුදා හැරීමට නියෝග කෙරුණා.\nමේ අතර හිටපු අතිරේක මහේස්ත්‍රාත් තිලිණ ගමගේට ඇප ලබාදීමේදී අනුගමනය කළ ක්‍රියාමාර්ග සම්බන්ධයෙන් දැනුම්වත් කරමින් ශ්‍රී ලංකා නීතිඥ සංගමය අගවිනිසුරු කේ. ශ්‍රීපවන් වෙත ලිපියක් යොමුකර තිබෙනවා.\nනීතිඥ සංගමයේ ලේකම් නීතිඥ අමල් රන්දෙණිය ප්‍රකාශ කළේ එම ක්‍රමවේදය වැරදි පූර්වාදර්ශයන් සපයන බවයි.\nඇප ලබාගෙන ඔහු අධිකරණයෙන් නික්ම ගියත් ඇප මුදල් තැන්පත් කිරීම ඊට පසුදා සිදුකර තිබීම පිළිබඳව රට තුළ ඇතිවුණේ පුළුල් සංවාදයක්.\nමේ අතර හිටපු ජනාධීපති මහින්ද රාජපක්ෂගේ සමීපතම ආරක්ෂක නිලධාරියා වූ මේජර් නෙවිල් වන්නිආරච්චිද අද අපරාධ පරීක්ෂණ දෙපාර්තමේන්තුව හමුවේ පෙනී සිට තිබෙනවා.\nමේ වනවිට ඔහුට අදාළව මුදල් විශුද්ධිකරන පනත යටතේ පරීක්ෂණයක් ක්‍රියාත්මකයි.",
       "URL": "https://www.hirunews.lk/134987/තිළිණ-ගමගේගෙන්-පැය-හතරහමාරක්-ප්‍රශ්න-කරයි",
       "Category": "Local News",
       "Parent URL": "https://www.hirunews.lk/local-news.php?pageID=5016"
}