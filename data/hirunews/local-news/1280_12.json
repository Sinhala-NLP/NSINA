{
       "Source": "hirunews",
       "Timestamp": "Monday, 21 March 2022 - 15:53",
       "Headline": "කනක හේරත්ට ගෑස් සිලින්ඩර ප්‍රහාරයක්",
       "News Content": "කෑගල්ල දිස්ත්‍රික් පාර්ලිමේන්තු මන්ත්‍රී කනක හේරත්ට ගෑස් පෝලිමක රැඳී සිටි ජනතාවගෙන් බරපතළ විරෝධයක් එල්ල වී තිබෙනවා.\nඅද උදෑසන මෙම සිදුවීම හටගෙන ඇත්තේ කෑගල්ල රංවල අලුත් පාර හංදිය ආසන්නයේ දීයි.\nකෑගල්ල දිස්ත්‍රික්කයේ ලිට්‍රෝ ගෑස් බෙදාහැරීමේ ප්‍රධාන නියෝජිතයා වන පාර්ලිමේන්තු මන්ත්‍රී කනක හේරත් අද උදෑසන කෑගල්ල රංවල හන්දිය පසුකර යාමේ දී ගෑස් ලබා ගැනීම සඳහා පෝලිම්වල රැඳී සිටි ජනතාව ඔහු ගමන් ගත් රථයට විරෝධය දක්වා තිබෙනවා.\nමෙහි දී පාර්ලිමේන්තු මන්ත්‍රීවරයා රථය නොනවත්වා ධාවනය කිරීමට උත්සහ දරා ඇති අතර එහි දී ගෑස් පෝලිමේ රැඳී සිටි පුද්ගලයෙකු ඔහු අත තිබූ ගෑස් සිලින්ඩරයකින් එම රථයට පහර දුන් බවයි වාර්තා වන්නේ.\nදැනට දශක දෙකක පමණ කාලයක් පුරා කෑගල්ල දිස්ත්‍රික්කයේ ප්‍රධාන ගෑස් අලෙවි නියෝජිත වරයා වන කනක හේරත් හට කෑගල්ල දිස්ත්‍රික්කය පුරා ගෑස් බෙදාහැරීමේ නියෝජිත ආයතන ද රැසක් තිබෙනවා.\nකෑගල්ල දිස්ත්‍රික්කයට ගෑස් ලබාදීමේ වගකීම ද ඇති පාර්ලිමේන්තු මන්ත්‍රීවරයාගේ මෙම ක්‍රියා කලාපයට උරනවූ ගෑස් පෝලිමේ සිටි පිරිස ඉන් අනතුරුව මාර්ගය හරස්කර විරෝධතාවයේ ද නිරත වූ බව සඳහන්.\nමේ අතර ඉන් ටික වේලාවකට පසු එම ස්ථානය පසුකර යාමට පැමිණි කෑගලු දිස්ත්‍රික් පාර්ලිමේන්තු මන්ත්‍රී උදයකාන්ත ගුණතිලක ද මෙම සිද්ධිය පිළිබඳ තොරතුරු වාර්තා වීමෙන් අනතුරුව ඔහුගේ ගමන් මාර්ගය වෙනස් කර එම ස්ථානය මගහැර ගිය බවටත් ප්‍රදේශ්වාසීන් චෝදනා කරනවා.\nමේ වන විටත් දිවයින පුරා පවතින බරපතළ ගෑස් හිඟය මගහරවා ලීමට ගෑස් බෙදාහැරීමේ ආයතන සලැකිය යුතු කාර්ය භාරයක් තවමත් ඉටු කර නැහැ.\nමේ හේතුවෙන් දිනපතා රටේ මහජනතාව විශාල වශයෙන් ගෑස් පෝලිම්වල එක්ව සිටින ආකාරය දැක ගත හැකියි.",
       "URL": "https://www.hirunews.lk/300012/කනක-හේරත්ට-ගෑස්-සිලින්ඩර-ප්‍රහාරයක්",
       "Category": "Local News",
       "Parent URL": "https://www.hirunews.lk/local-news.php?pageID=1280"
}