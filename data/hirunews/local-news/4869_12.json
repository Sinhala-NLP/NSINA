{
       "Source": "hirunews",
       "Timestamp": "Wednesday, 21 September 2016 - 18:15",
       "Headline": "බාහිර උපාධිය මිරිඟුවක් - උසස් අධ්‍යාපන ඇමති කියයි",
       "News Content": "බාහිර උපාධිය යනු මිරිඟුවක් බව සභානායක සහ උසස් අධ්‍යාපන අමාත්‍ය ලක්ෂ්මන් කිරිඇල්ල ප්‍රකාශ කළා.\nඒ, විපක්ෂයේ ප්‍රධාන සංවිධායක, පාර්ලිමේන්තු මන්ත්‍රී අනුර කුමාර දිසානායක යොමුකළ ප්‍රශ්නයකට අද පාර්ලිමේන්තුවේදී පිළිතුරු ලබාදෙමින්.\nමේ අතර ස්වාධීන කොමිෂන් සභා පිළිබඳව දිනේෂ් ගුණවර්ධන මන්ත්‍රීවරයා සභාවේ අවධානය යොමු කළ අතර, ඊටද පිළිතුරු ලබාදීමට අමාත්‍ය ලක්ෂ්මන් කිරිඇල්ලද මැදිහත් වුණා.\nඑසේම ස්වාධීන කොමිෂන් සභාවල සාමාජිකයන්ගේ සහ අල්ලස් හෝ දුෂණ චෝදනා විමර්ශන කොමිෂන් සභාවේ අධ්‍යක්ෂ ජනරාල්වරියගේ වැටුප හා දීමනා ප්‍රතිශෝධනය කිරීමට අදාළ යෝජනාවද අද විවාදයට ගැනුණා.\nඑහිදී අග්‍රාමාත්‍ය රනිල් වික්‍රමසිංහ අදහස් දැක්වීමත් සමඟ ඒකාබද්ධ විපක්ෂයේ මන්ත්‍රීවරුන් සභාවේ නොසන්සුන්කාරීව හැසිරුණා.\nමේ අතර ස්වාධීන කොමිෂන් සභා සභාපතිවරුන්ට සහ සාමාජිකයන්ට දීමනා ගෙවීම සදහා වූ යෝජනාව අද පාර්ලිමේන්තුවේදී වැඩි ඡන්දයෙන් සම්මත වුණා.\nයෝජනාවට පක්ෂව ඡන්ද 68 ක් ලැබුණු අතර, විපක්ෂව කිසිවෙකුත් ඡන්දය පාවිච්චි කළේ නැහැ.\nඅදාළ යෝජනාව සදහා ඡන්දයක් ඉල්ලා සිටි ඒකාබද්ධ විපක්ෂයේ මන්ත්‍රීවරුන් ඡන්ද විමසීම පවත්වන අවස්ථාවේ සභා ගැබේ රැදී නොසිටීමත් විශේෂත්වයක්.\nමේ අතර, අල්ලස් හෝ දූෂණ චෝදනා විමර්ශන කොමිෂන් සභාවේ අධ්‍යක්ෂ ජනරාල්වරියගේ වැටුප් හා දීමනා ප්‍රතිශෝධනය කිරීමේ යෝජනාව ඡන්ද විමසීමකින් තොරව සම්මත වුණා.",
       "URL": "https://www.hirunews.lk/143502/බාහිර-උපාධිය-මිරිඟුවක්-උසස්-අධ්‍යාපන-ඇමති-කියයි",
       "Category": "Local News",
       "Parent URL": "https://www.hirunews.lk/local-news.php?pageID=4869"
}