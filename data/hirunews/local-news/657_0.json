{
       "Source": "hirunews",
       "Timestamp": "Monday, 19 December 2022 - 14:00",
       "Headline": "වී අස්වැන්නට හෙණ වැදුණු පුලතිසිපුරයේ ගොවීන් (වීඩියෝ)",
       "News Content": "වී සඳහා නිසි මිලක් නොමැතිවීම හේතුවෙන් පසුගිය යළ කන්නයේ ලබාගත් අස්වනු අලෙවි කර ගැනීමට නොහැකි තත්ත්වයක් මතුව ඇති බවට පොළොන්නරුව ගොවීන් චෝදනා කරනවා.\nඔවුන් පෙන්වා දෙන්නේ රජය විසින් වී සඳහා උපරිම මිලක් නියම කළද මේ වනවිට වී මිලදී ගනු ලබන්නේ රුපියල් සියයකටත් වඩා අඩු මුදලකට බවයි.\nපොළොන්නරුව දිස්ත්‍රික්කයට අයත් මින්නේරිය ගොවි ජනපදයේ පිහිටි මැදිරිගිරිය බෙදුම්ඇල ගොවි සංවිධානයට අයත් ගොවීන්ගේ වී අස්වනු විකුණා ගැනීමට නොහැකිව නිවෙස් තුළ ගොඩ ගසා ඇති අයුරු දැකිය හැකියි.\nරජය විසින් වී සඳහා උපරිම මිලක් නියම කළද එම මිල ගණන් යටතේ රජය මෙන්ම පෞද්ගලික සහල් ව්‍යාපාරිකයන් ද වී මිල දී නොගන්නා බවයි ඔවුන් පෙන්වා දෙන්නේ.\nඑම ප්‍රදේශයේ ගොවීන් 500කට ආසන්න සංඛ්‍යාවක් පසුගිය යල කන්නයේදී කුඹුරු අක්කර 1000ක් පමණ වගා කර තිබූ අතර, එම අස්වැන්නෙන් අඩක්වත් මේ දක්වා අලෙවි කර ගැනීමට නොහැකි වී ඇත්තේ වී මිල රුපියල් 100ටත් වඩා අවම මට්ටමක පැවතීම හේතුවෙන්.\nමේ අතර මහවැලි සී. කලාපයට අයත් දෙහිඅත්තකණ්ඩිය ප්‍රදේශයේ පසුගිය යල සහ මහ කන්න දෙකෙහි ගොවීන් සඳහා බෙදාදීමට රැගෙන විත් තිබූ කාබනික පොහොර මේ වනවිටත් ගොවි සංවිධාන සභාපතිවරුන්ගේ නිවෙස් තුළ ගොඩ ගසා ඇති බවට ගොවීන් චෝදනා කරනවා.\nමෙවර කන්නය සඳහාද ලබා දී ඇති පොහොර ප්‍රමිතියෙන් තොර බැවින් ඒ වෙනුවට තමන්ට මුදල් ලබාදෙන ලෙසයි ගොවීන් ඉල්ලා සිටින්නේ.\nමේ අතර අම්පාර පානම ප්‍රදේශයට බලපා ඇති දැඩි නියං සහිත කාලගුණ තත්ත්වය හේතුවෙන් මෙවර රටකජු වගාවේ නිරත වූ ගොවීන් දැඩි අපහසුතාවට පත්ව සිටිනවා.\nඅම්පාර දිස්ත්‍රික්කයේ ලාහුගල ප්‍රදේශයේ බඩඉරිඟු වගාව මෙවරත් සේනා දළඹු උවදුරට ලක්ව ඇති ආකාරය ද දැකිය හැකියි.\nමේ වනවිට අක්කර දහස් ගණනකට දළඹු හානිය ව්‍යාප්ත වීමෙන් ගොවීන් පත්ව ඇත්තේ දැඩි අසීරුතාවකටයි.",
       "URL": "https://www.hirunews.lk/323037/වී-අස්වැන්නට-හෙණ-වැදුණු-පුලතිසිපුරයේ-ගොවීන්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=657"
}