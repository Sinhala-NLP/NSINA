{
       "Source": "hirunews",
       "Timestamp": "Monday, 16 May 2016 - 8:20",
       "Headline": "වාරියපොළ කප්පම් සිද්ධියේ ඉංජිනේරුවා පිරමීඩ ජාවාරම්කරුවෙකු බවට තොරතුරු",
       "News Content": "කප්පම් ඉල්ලා වාරියපොළ ප්‍රදේශයේදී තරුණයෙකු පැහැර ගැනීමේ සිද්ධිය සම්බන්ධයෙන් අත්අඩංගුවට ගැනුණු මොරටුව විශ්වවිද්‍යාලයේ ඉංජිනේරු උපාධිධාරියා පිරමීඩ ජාවාරමේ නිරතව ඇති බවට අනාවරණ වී තිබෙනවා.\nඑම ජාවාරම සදහා මුදල් සොයා ගැනීමේ අරමුණින් මොහු මෙම කප්පම් සිද්ධිය මෙහෙයවා ඇති බවට සැකකරුගෙන් සිදුකළ ප්‍රශ්න කිරීම්වලදී අනාවරණ වී ඇති බවයි පොලීසිය සදහන් කළේ.\nමීට අමතරව මොහු ක්‍රෙඩිට් කාඞ් වංචාවන්ට සම්බන්ධ පුද්ගලයෙකු බවට ද තොරතුරු ලැබී තිබෙනවා.\nරුපියල් කෝටි 2  ක කප්පම් මුදලක් ඉල්ලා වාරියපොළ ප්‍රදේශයේදී තරුණයෙකු පැහැර ගැනීමේ සිද්ධියේ මහ මොළකරු ලෙස සැලකෙන මෙම උපාධිධාරියා සහ ඇඟලූම් කර්මාන්ත ශාලාවක වැඩ පරීක්ෂකවරයෙකු පසුගියදා පොලීසිය අත්අඩංගුවට ගත්තා.\nපැහැරගැනීම සම්බන්ධයෙන් තවත් පුද්ගලයන් 04 දෙනෙකු අත්අඩංගුවට  ගැනීම සදහා පොලීසිය තවදුරටත් පරීක්ෂණ සිදුකරනවා.\nකප්පම් ලබා ගැනීමේ අරමුණින් වාරියපොළ ප්‍රදේශයේදී පැහැර ගැනුනු 20 හැවිරිදි මොහොමඞ් ආෂික් නැමැති මෙම තරුණයා නිකවැරටිය ප්‍රදේශයේ අතහැරදමා ගොස් තිබියදී ඊයේ අලූයම සොයා ගැනුනා.\nසිය නිවස ආසන්නයේදී සුදු පැහැති මෝටර් රථයකින් පැමිණි පිරිසක් මෙම තරුණයා පැහැර ගැනුනේ පසුගිය 12 වැනිදායි.\nඅනතුරුව ව්‍යාපාරිකයෙකු වන ඔහුගේ පියාට දුරකතන ඇමතුමක් ලබාදී කප්පම්කරුවන් පවසා තිබුණේ පුත්‍රයා නිදහස් කිරීමට නම් රුපියල් කෝටි 02 ක මුදලක් ලබා දෙන ලෙසයි.\nපසුව පොලීසියේ උපදෙස් මත එම මුදල ලක්ෂ 85 ක් දක්වා අඩුකර ගැනීමට පැහැරගැනීමට ලක්වූ තරුණයාගේ ඥාතීන් සමත් වී තිබුණා.\nදින 03ක් පුරා කුරුණෑගල දිස්ත්‍රික්කයේ ප්‍රදේශ ගණනාවකට පැමිණෙන ලෙස අදාළ තරුණයාගේ ඥාතීන්ට කප්පම්කරුවන් විසින් දැනුම් දී තිබු අතර ඒ සෑම අවස්ථාවකදීම කප්පම්කරුවන් ඔවුන්ව මඟහැර ගොස් තිබුණා.\nකෙසේ වෙතත් මේ සම්බන්ධයෙන් විමර්ශන සිදුකළ වාරියපොළ පොලීසිය තරුණයා පැහැරගත් මෝටර් රථයේ හිමිකරු අත්අඩංගුවට ගෙන තිබුණේ උපායධුතයෙකු මාර්ගයෙන්.",
       "URL": "https://www.hirunews.lk/133312/වාරියපොළ-කප්පම්-සිද්ධියේ-ඉංජිනේරුවා-පිරමීඩ-ජාවාරම්කරුවෙකු-බවට-තොරතුරු",
       "Category": "Local News",
       "Parent URL": "https://www.hirunews.lk/local-news.php?pageID=5044"
}