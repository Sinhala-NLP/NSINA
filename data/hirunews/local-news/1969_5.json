{
       "Source": "hirunews",
       "Timestamp": "Friday, 07 May 2021 - 19:08",
       "Headline": "පිළියන්දල ගැන වාර්තාව සෞඛ්‍ය අධ්‍යක්ෂ ජනරාල්ට (වීඩියෝ)",
       "News Content": "කොරෝනා ව්‍යාප්තිය හමුවේ පිලියන්දල පොලිස් බල ප්‍රදේශය හුදකලා කර පැය කිහිපයක් තුල ඉවත් කිරීමත් සමඟ මතුවූ තත්ත්වය සම්බන්ධයෙන් සොයා බැලීමට පත් කළ තාක්ෂණික කමිටු වාර්තාව සෞඛ්‍ය සේවා අධ්‍යක්ෂ ජනරාල්වරයා වෙත භාරදී තිබෙනවා.\nඑම වාර්තාවේ නිර්දේශයන්ට අනුව කැස්බෑව සෞඛ්‍ය වෛද්‍ය නිලධාරි කොට්ඨාශයේ ග්‍රාම නිලධාරි වසම් 4ක් අද දිනයේදීත් හුදකලා කරනු ලැබුවා.\nසෞඛ්‍ය සේවා අධ්‍යක්ෂ ජනරාල්වරයා පවසන්නේ කමිටු නිර්දේශයන්ට අනුව ඉදිරියේදී අවශ්‍ය වුවහොත් පිලියන්දල පොලිස් බල ප්‍රදේශයේ ග්‍රාම නිලධාරි වසම් තවදුරටත් හුදකලා කිරීම් සිදුවිය හැකි බවයි.\nපිලියන්දල පොලිස් බල ප්‍රදේශය හුදකලා කිරීමෙන් පැය 24ක් ගතවන්නටත් මත්තෙන් හුදකලාබවින් ඉවත් කර එය ග්‍රාම සේවා වසම් කිහිපයකට පමණක් සීමා කිරීම සම්බන්ධයෙන් මතුවූයේ දැඩි අර්බුදකාරි තත්ත්වයක්.\nසෞඛ්‍ය බලධාරින්ගේ නිර්දේශ නොතකමින් දේශපාලන අධිකාරියේ බලපෑම මත එසේ සිදුකළ බවටයි එහිදී චෝදනා එල්ල වුණේ.\nපිලියන්දල සහ කැස්බෑව සෞඛ්‍ය වෛද්‍ය නිලධාරි කාර්යාලවලින් අප කළ විමසීම් වලදී අනාවරණ වූයේ එම සෞඛ්‍ය වෛද්‍ය නිලධාරි කාර්යාල බල ප්‍රදේශයන්ට අයත් ඇතැම් ග්‍රාම නිලධාරි වසම්වල තවදුරටත් සීඝ්‍රයෙන් කොරෝනා වෛරසය පැතිර යන බවයි.",
       "URL": "https://www.hirunews.lk/270731/පිළියන්දල-ගැන-වාර්තාව-සෞඛ්‍ය-අධ්‍යක්ෂ-ජනරාල්ට-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1969"
}