{
       "Source": "hirunews",
       "Timestamp": "Sunday, 01 October 2017 - 19:49",
       "Headline": "දෙවන හදවත බද්ධ කෙරුණු, 19 හැවිරිදි තරුණිය මිය යයි (ඡායාරූප)",
       "News Content": "මෙරට දෙවන හදවත් බද්ද සැත්කම සිදුකෙරුණු 19 හැවිරිදි තරුණිය මහනුවර මහරෝහලේදී මිය ගොස් තිබෙනවා. ඒ, සැත්කමට ලක්වී දින 04කට පසුයි.\nපසුගිය බදාදා ඇයට මෙම සැත්කම සිදුකෙරුණු අතර අනතුරුව ඇය මහනුවර මහරෝහලේ දැඩි සත්කාර ඒකකයට ඇතුළත් කෙරුණා.\nසචිනි සෙව්වන්දි නැමැති මෙම තරුණියට බද්ද කෙරුණේ රිය අනතුරකින් ජීවිතක්ෂයට පත් මහනුවර - පුලියද්ද ප්‍රදේශයේ පදිංචි නලින්ද බණ්ඩාර සකලසූරිය නැමැති 28 හැවිරිදි තරුණයෙකුගේ හදවතක්.\nඅලුත්ගම  - කළුවාමෝදර - සංඝමිත්තා බාලිකා විද්‍යාලයේ ඉගෙනුම ලැබූ සචිනිගේ වැඩිමහල් සහෝදරිය ද හදවත් රෝගී තත්ත්වයක් හේතුවෙන් මීට පෙර මියගොස් තිබුණා.\nමහනුවර ශික්ෂණ රෝහලේදි පළමු හදවත් බද්ධ සැත්කම සාර්ථකව සිදුකෙරුණේ මීට මාස දෙකකට පමණ පෙරයි.\nකෙසේ වෙතත්, දෙවන හදවත් බද්ධ සැත්කම පසුගිය මස 19 වන දා සිදුකිරීමට නියමිතව තිබූ නමුත් එය පසුවට කල් දැමීමට වෛද්‍යවරුන්ට සිදුවුණේ උපකරණ හිඟයක් හේතුවෙන්.\nපසුව ඉකුත් බදාදා මෙම සැත්කම සිදුකෙරුණේ සෞඛ්‍ය අමාත්‍යවරයාගේ මැදිහත්වීමෙන්.\nඡායාරූප - අලුත්ගම, තුසිත කුමාර",
       "URL": "https://www.hirunews.lk/172322/දෙවන-හදවත-බද්ධ-කෙරුණු-19-හැවිරිදි-තරුණිය-මිය-යයි-ඡායාරූප",
       "Category": "Local News",
       "Parent URL": "https://www.hirunews.lk/local-news.php?pageID=4293"
}