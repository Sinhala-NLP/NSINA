{
       "Source": "hirunews",
       "Timestamp": "Monday, 27 February 2023 - 17:48",
       "Headline": "පැෆරල් සංවිධානයෙන් ඉල්ලීමක්",
       "News Content": "2023 වර්ෂයේ අය වැය ලේඛනයට අනුව මැතිවරණය සඳහා වෙන් කළ බිලියන 10ක මුදල මැතිවරණය සඳහා නිදහස් කරන්න ලෙස පැෆරල් සංවිධානයේ විධායක අධ්‍යක්ෂ රෝහණ හෙට්ටිආරච්චි ඉල්ලා සිටිනවා.\nමුදල් අමාත්‍යවරයා විසින් මෙම මුදල් නිදහස් කිරීම දිගින් දිගටම ප්‍රමාද කරමින් සිටින බවයි ඔහු පවසන්නේ.\nපාර්ලිමේන්තුව සතු මූල්‍ය බලය පිළිබඳව නැවත වරක් දේශපාලන නායකයින්ට සිහිපත් වීම සඳහා මැතිවරණයට ප්‍රධාන වශයෙන් බාධකයක් වී තිබෙන අරමුදල් සම්පාදන ගැටලුව විසඳා ගැනීමට සියලූ දේශපාලන පක්ෂ එකතු වී යෝජනාවක් සම්මත කරන ලෙස පැෆරල් සංවිධානයේ විධායක අධ්‍යක්ෂවරයා යෝජනා කරනවා.\nඔහු පවසන්නේ, ආගමික උත්සව, නිදහස් උත්සව වැනි උත්සව පැවැත්වීමට අරමුණ වුයේ රටේ ප්‍රතිරූපය ඉහළ නැංවීමට බව ජනාධිපති පැවසුව ද, ජනතාවගේ ඡන්ද අයිතිය බැහැර කරන රටක් ලෝකය ඉදිරියේ ප්‍රතිරූපය ඉහළ නංවන්නේ කුමන ආකාරයට දැයි ගැටලුවක් ඇති බවයි.\nතවද ඔහු වැඩිදුරටත් මෙසේ ද පැවසුවා.\n\"පළාත් පාලන මන්ත්‍රීවරුන්ගේ නිල කාලය මාර්තු මාසේ විසි වෙනිදා අවසන් වෙනවා. ඊට පස්සේ සිදුවන කාරණය තමයි මේක නිලධාරී පාලනයකට යනවා. පළාත් සභාවේ මහජන නියෝජිතයෝ නැහැ. පාර්ලිමේන්තුව ජනාධිපතිවරයාගේ ග්‍රහණයේ තිබෙන්නේ. ඔහුට පාර්ලිමේන්තුව විසුරුවා හැරීමේ බලයක් තියෙනවා. තනි පුද්ගලයෙක් වටා මේක කේන්ද්‍ර ගත වෙනවා. මෙහි බරපතළ කාරණය තමයි පළාත්පාලන මැතිවරණය කල් ගියොත්, ආණ්ඩුව නැවතත් නව නාම යෝජනා ගැනීමේ තැනකට ආණ්ඩුව මේක ගෙනියනවා. සීමා නිර්ණය අවසන් කරලා නාමයෝජනා කැඳවන තැනකට මේක ගෙන්න පුළුවන්. දින නියමයකින් තොරව කල් යෑමට හැකියාව තිබෙනවා. සමාලෝචන කමිටුවක් සීමා නිර්ණ වාර්තාවත් එක්කම තවත් කල් යා හැකියි. මෙතෙක් නීතියට පිටින් ගිය මේ කටයුතු නීතියට අනුව අවුරුදු දෙකකට විතර මැතිවරණ කල් යෑමේ අවදානමක් දැන් තිබෙනවා.\"",
       "URL": "https://www.hirunews.lk/328514/පැෆරල්-සංවිධානයෙන්-ඉල්ලීමක්",
       "Category": "Local News",
       "Parent URL": "https://www.hirunews.lk/local-news.php?pageID=509"
}