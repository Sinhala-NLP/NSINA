{
       "Source": "hirunews",
       "Timestamp": "Friday, 27 January 2017 - 12:09",
       "Headline": "බැතිබර හිරු සිරිපා කරුණාවට ජනතා හරසර",
       "News Content": "ලක් ඉතිහාසයේ සංවිධාන වන්නා වූ මහා වන්දනා චාරිකාව, හිරු සිරිපා කරුණාව දිවයිනේ සය දිශාවක සිට දැන් ක්‍රියාත්මකයි.\nහිරු එෆ්.එම්. සංවිධාන කරන මේ සුපින්බර වන්දනා චාරිකාවට එක්ව සිටින්නේ රට පුරා විසිරුණු හිරු ශ්‍රාවකයන්.\nඅද (27) උදෑසන දිවයිනේ විවිධ ප්‍රදේශවලින් පිටත් වූ වන්දනා බස් රථවලින් එම පිරිස් සිරිපා කරුණා කිරීමට රැගෙන යන අතර, ඔවුන්ට අවශ්‍ය සියලූ පහසුකම් සැලසීමට හිරු එෆ්.එම්. කටයුතු යොදා තිබෙනවා.\nආසියානු මාධ්‍ය ජාලයේ සභාපති රේනෝ සිල්වා මහතාගේ තවත් පින්බර සංකල්පයක් ලෙසින් දියත් කෙරෙන හිරු සිරිපා කරුණාව, දිවයිනේ සතර දිග් භාගයෙන්ම පෙළ ගැසෙන ශ්‍රාවක බැතිමතුන්ට හිරුගේ සියලූ සුව සත්කාර මැද සිරිපා කරුණා කිරීමට වරම් හිමි වනවා.\nමෙවර වන්දනා නඩ රැගත් බස් රථ සිරිපා කරුණාවට එක්වූයේ කොළඹ, පොළොන්නරුව, ඇල්පිටිය, වැල්ලවාය, ආනමඩුව සහ ගිරිඋල්ල යන ප්‍රදේශවලින්.\nඇල්පිටියේ සිට සිරිපා කරුණාවට වන්දනා නඩ රැගත් බස් රථය ඇල්පිටිය ශ්‍රී බෝධී රාජාරාම විහාරස්ථානයෙන් අද අලූයම ගමන් ආරම්භ කළ අතර, පොළොන්නරුවේ සිට පැමිණෙන වන්දනා නඩය රැගත් බස් රථය ගමන් ආරම්භ කළේ පොලොන්නරුව පුරාණ ශ්‍රී ජයමහා විහාරස්ථානයෙන්.\nඑමෙන්ම, වැල්ලවාය බෞද්ධ මන්දිරය අසලට රැස්වූ තවත් වන්දනා නඩයක් රැගත් බස් රථය සිරිපා කරුණාවට එක්වුණා.\nමේ අතර, කොළඹ සිට නල්ලතන්නිය දක්වා පැමිණෙන වන්දනා නඩය අද උදෑසන ගමන් ආරම්භ කළේ හුණුපිටිය ගංඟාරාම විහාරස්ථානය අසලින්.\nආනමඩුව ශ්‍රී ආනන්දාරාම විහාරස්ථානයේ සිට හිරු සිරිපා කරුණාවට තවත් වන්දනා නඩයක් රැගත් බස් රථයක් එක්වුණා.\nගිරිඋල්ල සංඝ රක්ඛිත පිරිවෙනින් ද තවත් වන්දනා නඩයක් රැගත් බස් රථය  අද උදෑසන ගමන් ආරම්භ කළා.",
       "URL": "https://www.hirunews.lk/153032/බැතිබර-හිරු-සිරිපා-කරුණාවට-ජනතා-හරසර",
       "Category": "Local News",
       "Parent URL": "https://www.hirunews.lk/local-news.php?pageID=4690"
}