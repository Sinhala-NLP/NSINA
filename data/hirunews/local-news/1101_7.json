{
       "Source": "hirunews",
       "Timestamp": "Sunday, 12 June 2022 - 9:46",
       "Headline": "නුදුරේ දී ශ්‍රී ලංකාවට රුසියාවෙන් තෙල් - තිරිඟුත් පිරිනමයි (වීඩියෝ)",
       "News Content": "ශ්‍රී ලංකාව ඉදිරියේදී රුසියාවෙන් ඉන්ධන මිලදී ගැනීමට බලාපොරොත්තු වන බව අග්‍රාමාත්‍ය රනිල් වික්‍රමසිංහ ප්‍රකාශ කර තිබෙනවා.\nජාත්‍යන්තර පුවත් සේවයක් වන AP පුවත් සේවය සමඟ සම්මුඛ සාකච්ඡාවකට එක්වෙමින් අග්‍රාමාත්‍යවරයා පවසා ඇත්තේ පවතින ඉන්ධන අර්බුදය සම්බන්ධයෙන් අන්තර්ජාතිකව පියවර ගනිමින් සිටින බවයි.\nඅඩු මිලට රුසියාවෙන් ඉන්ධන මිල දී ගැනීම සම්බන්ධයෙන් පසුගියදා පාර්ලිමේන්තුවේදී මෙන්ම ඉන් පිටතදීත් පාර්ශ්ව කිහිපයක් අදහස් දක්වා තිබුණා.\nඑමෙන්ම අග්‍රාමාත්‍යවරයා පැවසුවේ, රුසියානු රජය විසින් මෙරටට තිරිඟු ද පිරිනැමූ බවයි.\nඅග්‍රාමාත්‍ය රනිල් වික්‍රමසිංහ සමග ඒපී විදෙස් නාලිකාව සිදු කළ සංවාදය පහතින්..\nපෙට්‍රල් හා ගෑස් පෝලිම් කිලෝමීටර් ගණනකට දිගුවනවා, ශ්‍රී ලාංකික පුරවැසියෙක් විදිහට ඔබට මෙය දැනෙන්නේ කොහොමද..?\n''පුරවැසියෙක් ලෙසත් අග්‍රාමාත්‍යවරයා ලෙසත් මෙය භයානක තත්ත්වයක් ලෙසයි මට දැනෙන්නේ. මම සාමාන්‍යයෙන් ජනතාවට තුන්වේලක් කෑමට හැකි මෙන්ම ආදායම වැඩිවන ආණ්ඩුවල තමයි හිටියේ. නමුත් දැන් අපේ ආර්ථිකය හැකිලෙන වාතාවරණයකට ඇවිල්ලා තිබෙනවා. එය අවාසනාවන්ත තත්ත්වයක්. තවමත් එහි සම්පූර්ණ බලපෑම අපට ඇවිල්ලා නැහැ.''\nරුසියාවෙන් ඉන්ධන මිලදී ගැනීම පිළිබඳවද අග්‍රාමාත්‍යවරයා මෙහිදී අදහස් පළ කළා.\n''අපිට ඉන්ධන අවශ්‍යයි. ඒ නිසා අපි පෞද්ගලික සැපයුම්කරුවන් සමග සාකච්ඡා කරනවා අපට ඉන්ධන ලබාගැනීමට. එමෙන්ම අපි ඔවුන්ගෙන් මිලදී ගන්නවා. මෙහි ඇති ගැටලුවක් වන්නේ වෙළෙඳපොළේ ඇති ඉන්ධන තොග අතරින් සමහරක නිෂ්පාදිත රට වන්නේ ඉරානය හෝ රුසියාවයි. සමහරවිට පෞද්ගලික සැපයුම්කරුවන් හරහා ඉන්ධන ලබාගන්නා විට එහි නිෂ්පාදිත රට කුමක්ද යන්න අපට දැනගැනීමට නොහැකි වෙන්න පුළුවන්. හැබැයි අපි අනෙකුත් මූලාශ්‍රයන් පිළිබඳවද අවධානය යොමුකරනවා විශේෂයෙන් අප මිලදී ගත් සාම්ප්‍රදායික මැදපෙරදිග රටවල් ගැනත්. ඒ කියන්නේ ඔබට තවත් ඉන්ධන අවශ්‍යයි. ඔව් අපිට වෙනත් මූලාශ්‍රවලින් ලබාගැනීමට හැකිනම් අපි ඔවුන්ගෙන් ලබාගන්නවා. එලෙස ලබාගැනීමට නොහැකි වුණොත් රුසියාවෙන් ලබාගන්නවා.\nණය ප්‍රතිව්‍යුහගත කිරීම් සම්බන්ධයෙන් චීනය සමග සාකච්ඡා කරන බව ද අග්‍රාමාත්‍යවරයා මෙහිදී පැවසුවා.\n''අපි චීනය සමග සාකච්ඡා කරනවා. චීනයට ඔවුන්ගේම ක්‍රමවේදයක් තිබෙනවා සහන ලබාදීමේදී. අනෙක් රටවල් වගේ චීනයත් එකඟතාව පළකරලා තිබෙනවා ශ්‍රී ලංකාවට සහන ලබාදීමට. ඒ කියන්නේ ඔවුන් සියලුදෙනා එකඟ වෙනවා ලබාදෙන සහන පිළිබඳව හා එහි ක්‍රමවේදයන් පිළිබඳවත්.\nමේ අතර රුසියාව සමග ශ්‍රී ලංකා රජය ඉන්ධන ලබා ගැනීමට සාකච්ඡා රාජ්‍ය තාන්ත්‍රික මට්ටමින් සිදු කරන බව පසුගිය දිනෙක විදුලිබල අමාත්‍ය කංචන විජේසේකර පැවසුවා.\nනමුත් පසුගියදා ඇති වූ එරෝෆ්ලොට් ගුවන් යානා ගැටලුවත් සමග බොහෝ දෙනා පැවසුවේ, රුසියාව හා ශ්‍රී ලංකාව අතර පවතින සබඳතාවලට දැඩි හානි ඇති වීමට ඉඩ ඇති බවයි.\nකෙසේ වෙතත් මේ වනවිට රුසියාවෙන් තිරිඟු ප්‍රදානය සමග ඉදිරියේ දී ඉන්ධන ලබාගැනීමට ඇති හැකියාව කෙරෙහි යම් විශ්වාසයකින් කටයුතු කිරීමට හැකියාවක් පවතිනවා.",
       "URL": "https://www.hirunews.lk/306898/නුදුරේ-දී-ශ්‍රී-ලංකාවට-රුසියාවෙන්-තෙල්-තිරිඟුත්-පිරිනමයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1101"
}