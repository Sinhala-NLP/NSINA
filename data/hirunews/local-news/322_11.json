{
       "Source": "hirunews",
       "Timestamp": "Tuesday, 23 May 2023 - 18:29",
       "Headline": "ජනක රත්නායක ගොනු කර තිබූ අතර මැදි පෙත්සම ගාස්තු රහිතව නිෂ්ප්‍රභ වේ",
       "News Content": "අ.පො.ස උසස් පෙළ විභාග සමයේ විදුලි කප්පාදුවට එරෙහිව ගොනු කර තිබූ රිට් පෙත්සමක් නිෂ්ප්‍රභ කරමින් තමන් දෝෂ දර්ශනයට ලක් කර ඇති සටහන් වෙනස් කරන ලෙස හෝ යළි විමර්ශනයට ලක් කරන ලෙස ඉල්ලා මහජන උපයෝගීතා කොමිෂන් සභාවේ සභාපති ජනක රත්නායක ගොනු කර තිබූ අතර මැදි පෙත්සම ගාස්තු රහිතව නිෂ්ප්‍රභ කිරීමට අභියාචනාධිකරණය අද (23) නියෝග කර තිබෙනවා.\nපෙත්සම්කරු වෙනුවෙන් පෙනී සිටි නීතිඥ සුරේන් ප්‍රනාන්දු පවසා සිටියේ අ.පො.ස උසස් පෙළ විභාගය පැවැත්වෙන සමයේ විදුලිය කප්පාදු කිරීමට එරෙහිව ගොනුකර තිබූ රිට් පෙත්සම නිෂ්ප්‍රභ කරමින් තම සේවාදායකයා දෝෂ දර්ශනයට ලක් කරමින් අධිකරණය සටහනක් තබා ඇති බවයි.\nඑමෙන් ම තම සේවා දායකයා වග උත්තරකරුවකු නොවන පෙත්සමක් සම්බන්ධයෙන්  දෝෂ දර්ශනයට ලක් කිරීම  යුක්ත මූලධර්මයට පටහැනි බවත් එමගින් තම සේවාදායකයාට විශාල අගතියක් සිදුව ඇති බවයි නීතිඥ සුරේන් ප්‍රනාන්දු ප්‍රකාශකර සිටියේ.\nමෙම දෝෂ දර්ශන සටහන වෙනස් කිරීම හෝ යළි විමර්ශනය කරන ලෙස අධිකරණයෙන් ඉල්ලා සිටින බවත් ඒ පිළිබඳ විශාල පූර්ව දර්ශන ප්‍රමාණයක් තිබෙන බවයි ඔහු පවසා සිටියේ.\nශ්‍රී ලංකා විදුලිබල මණ්ඩලය වෙනුවෙන් පෙනී සිටි ජනාධිපති නීතිඥ රොමේෂ් ද සිල්වා පවසා සිටියේ ජනක රත්නායක සිය තනතුරෙන් ඉවත් කිරීම පිළිබඳ හෙට (24) පාර්ලිමේන්තුව විවාදයක් පැවැත්වෙන බවත් එය කල් දමා ගැනීමේ යටි අරමුණකින් මෙම පෙත්සම ඉදිරිපත් කිරීමට නීතියේ ප්‍රතිපාදන නොමැති බවයි.\nඉදිරිපත් වූ සියලු කරුණු කාරණා සලකා බැලූ අභියාචනාධිකරණය අතරමැදි පෙත්සම ගාස්තු රහිතව නිෂ්ප්‍රභ කිරීමට නියෝග කර තිබෙනවා.",
       "URL": "https://www.hirunews.lk/336021/ජනක-රත්නායක-ගොනු-කර-තිබූ-අතර-මැදි-පෙත්සම-ගාස්තු-රහිතව-නිෂ්ප්‍රභ-වේ",
       "Category": "Local News",
       "Parent URL": "https://www.hirunews.lk/local-news.php?pageID=322"
}