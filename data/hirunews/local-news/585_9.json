{
       "Source": "hirunews",
       "Timestamp": "Sunday, 22 January 2023 - 19:37",
       "Headline": "හිරු ස්ටාර් අමීෂ මිනෝල් හරසර මැද විශේෂ රථ පෙරහරකින් බුලත්කොහුපිටියට",
       "News Content": "හිරු ස්ටාර් සීසන් ත්‍රී කිරුළ හිමිකරගත් අමීෂ මිනෝල් බුලත්කොහුපිටිය ප්‍රදේශයේ සිය උපන්ගම වෙත අද විශේෂ රිය පෙරහරකින් කැඳවාගෙන යනු ලැබුවා.\nඑහිදි මඟ දෙපස රැස්ව සිටි රසික ජනතාවගෙන් ඔහුට උණුසුම් ප්‍රතිචාර හිමිවුණා.\nශ්‍රී ලංකාවේ පළමු සජීවි රියැලිටි අත්දැකීම වූ හිරු ස්ටාර් තුන්වන අදියරේ කිරුළ හිමිකරගත් අමීෂ මිනෝල් සිය උපන් ගම වෙත අද පෙරවරුවේ ගමන් ආරම්භ කරනු ලැබුවේ පැලවත්ත - හිරු ලයිෆ් ස්ටුඩියෝ මැදිරි සංකීර්ණයේ සිටයි.\nඅමීෂ මිනෝල් රැගත් රිය පෙරහර පස්වරුවේ බුලත්කොහුපිටිය උපන් ගමට ළඟාවුයේ අවිස්සාවේල්ල, දෙහිඕවිට, කරවනැල්ල, රුවන්වැල්ල, අඟුරුවැල්ල, වරාවල පසුකරමින්.\nතමන් අභිෂේක ගැන්වූ සුපිරි තරුව දැකබලාගැනීමේ අරමුණින් රසික රසිකාවියන් විශාල පිරිසක් පැලවත්ත හිරු ලයිෆ් ස්ටුඩියෝ හි සිට බුලත්කොහුපිටිය අමීෂ මිනෝල්ගේ උපන් ගමට යන මාර්ගයේ දෙපස රැස්ව සිටියා.\nඑහිදි ඔවුන් සිය සුබ පැතුම් හිරු ස්ටාර් සීසන් ත්‍රී තරුවට එක්කල අතර ඇතැම් ප්‍රදේශවල ඔහුව පිලිගැනීම සදහා විවිධ උත්සවද සංවිධාන කර තිබුණා.\nඑමෙන්ම, අමීෂ මිනෝල්ගේ අත්සන ලබාගැනීමට සහ ඔහු සමග ජයාරූප ලබා ගැනීමටද මග දෙපස රැස්ව සිටි රසික රසිකාවියන් කටයුතු කරනු ලැබුවා.\nහිරු ස්ටාර් කිරුළ දිනාගත් අමීෂ මිනෝල් සිය උපන් ගමට පැමිණි අවස්ථාවේදී ජනතාව පිළිගනු ලැබුවේ ප්‍රීතිඝෝෂා මධ්‍යයේයි. එහිදි පැමිණි සිටි ජනතාව වෙනුවෙන් ගීතවත් වන්නටද අමීෂ මිනෝල් අමතක කළේ නැහැ.\nමෙරට රියැලිටි කලාව ජාත්‍යන්තර ප්‍රමිතිකරණයට ඔසවා තැබූ “හිරු ස්ටාර් සීසන් ත්‍රී තරගාවලියේ අවසන් මහතරඟය ඊයේ පැවැත්වුණේ කොළඹ නෙළුම් පොකුණ රඟහලේදීයි.\nඑක්ලක්ෂ හතළිදහසකට අධික තරගකරුවන් අභිබවමින් හිරු ස්ටාර් කිරුළ හිමිකරගත් අමීෂ මිනෝල්ට රුපියල් කෝටියකට වැඩි වටිනාකමින් යුත් ත්‍යාග පිරිනැමුණා.\nශ්‍රී ලාංකේය රූපවාහිනි කලාවේ අතිශය සජීවි රියැලිටිකරණ අත්දැකීම වන හිරු ස්ටාර් ආරම්භ කෙරුණේ හිරු මාධ්‍ය ජාලයේ සභාපති රේනෝ සිල්වා මහතාගේ සංකල්පයක් මතයි.\nනූතන ජාත්‍යන්තර ප්‍රමිතීන් සමඟ කරට කර සිටිමින් ලොව අති නවීනතම ශබ්ද, කැමරා සහ ආලෝකකරණ තාක්ෂණයෙන් බලගැන්වුණු හිරු ස්ටාර් දැවැන්ත වේදිකාව මෙරට රූපවාහිනි කලාවට නව ශක්තියක් ගෙන දුන්නා.\nඅවසන් තරගයේ තීරණය සියයට සියයක් ජනතා පරමාධිපත්‍ය මත පමණක් සටහන් වුණු අතර, කිරුළ වෙනුවෙන් හික්කඩුවේ සචිනි තාරුකා, බුලත්කොහුපිටියේ අමීෂ මිනෝල්, දෙහිඅත්තකණ්ඩියේ සහන් ප්‍රබුද්ධ සමගින් හංවැල්ලේ ජීවන් චන්දිම තරඟ වැදුණා.\nහිරු ස්ටාර් කිරුළ වෙනුවෙන් අවසන් ගායනය පැවතියේ දෙහිඅත්තකණ්ඩියේ සහන් ප්‍රබුද්ධ සහ බුලත්කොහුපිටියේ අමීෂ මිනෝල් අතරයි.\nඑහිදී සියයට 100 ක ජනතා පරමාධිපත්‍යයෙන් හිරු ස්ටාර් සීසන් ත්‍රී කිරුළ අමීෂ මිනෝල් හිමිකර ගත්තේ සියයට 95 ක මනාප ප්‍රතිශතයක් වාර්තා කරගනිමින්.\nහිරු ස්ටාර් කිරුළ හිමිකරගත් අමීෂ මිනෝල්ට රුපියල් කෝටියකට වැඩි වටිනාකමින් යුත් ත්‍යාග හිමිවුණා.\nරුපියල් ලක්ෂ 50 ක් වටිනා ඉඩමක්, මුදලින් රුපියල් ලක්ෂ 20 ක් සහ රුපියල් ලක්ෂ 50 ක වටිනාකමකින් යුත් ගීත ඇල්බමයක් ඔහුට එහිදී ප්‍රදානය කෙරුණේ හිරු මාධ්‍ය ජාලයේ සභාපති රේනෝ සිල්වා මහතාගේ සුරතින්.",
       "URL": "https://www.hirunews.lk/325662/හිරු-ස්ටාර්-අමීෂ-මිනෝල්-හරසර-මැද-විශේෂ-රථ-පෙරහරකින්-බුලත්කොහුපිටියට",
       "Category": "Local News",
       "Parent URL": "https://www.hirunews.lk/local-news.php?pageID=585"
}