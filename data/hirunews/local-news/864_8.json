{
       "Source": "hirunews",
       "Timestamp": "Friday, 16 September 2022 - 14:13",
       "Headline": "මානසික රෝගින්ට දෙන වේදනා නාශක සහිත ව නීති විරෝධී ඖෂධහලක් පවත්වාගෙන ගිය පුද්ගලයකු අත් අඩංගුවට",
       "News Content": "රජයේ ඖෂධ අදිකාරියේ ලියාපදිංචි නොමැති ව ඖෂධහලක් පවත්වාගෙන ගිය පුද්ගලයකු විශේෂ කාර්ය බලකා අත් අඩංගුවට පත් වී තිබෙනවා.\nවිශේෂ කාර්ය බලකා තලවකැලේ කඳවුරේ නිලධාරින් විසින් ඊයේ (15) හැටන් පොලිස් වසමේ අංක 15/4, ඩම්බාර පාර, හැටන් ලිපිනයේ දී සිදු කළ වැටලීමකිනු යි සැකකරු අත් අඩංගුවට ගෙන ඇත්තේ.\nඑහි දී ලියාපදිංචි නො කළ ඖෂධ හලක් පවත්වාගෙන යමින් රජයේ ලියාපදිංචි ඖෂධවේදියෙකු නො වන පුද්ගලයකු, මානසික රෝගීන් සඳහා වෛද්‍ය නිර්දේශ මත පමණක් නිකුත් කරනු ලබන වෙිදනා නාෂක පෙති විකුණා ඇති බව පොලිසිය පවසනවා.\nඅත් අඩංගුවට ගන්නා විට අලෙවිය සඳහා තිබූ PREGAB වර්ගයේ මත්පෙති 282ක් පොලිසිය සොයාගෙන තිබෙනවා.\nසැකකරු බණ්ඩාරණායක චතුරස්‍රය - තලවකැලේ ප්‍රදේශයේ පදිංචි වයස අවුරුදු 32ක පුද්ගලයෙක්.\nඅත්අඩංගුවට ගත් පුද්ගලයාගෙන් සිදු කළ ප්‍රශ්න කිරීම්වල දී මෙම පෙති අධික ලෙස හෙරොයින් පානය කරන පුද්ගලයන්ගේ ඉල්ලීමවලට අනුව රුපියල් 2500 සිට ඉහළ මිල ගණන්වලට විකුණා ඇති බව යි හෙළි වී ඇත්තේ.\nවැඩිදුර විමර්ශන කටයුතු නුවරඑළිය දිස්ත්‍රික් සෞඛ්‍ය සේවා අධ්‍යක්‍ෂක කාර්යාලයේ ආහාර හා ඖෂධ පරීක්‍ෂක නිලධාරින් විසින් සිදු කරනු ඇති.",
       "URL": "https://www.hirunews.lk/315550/මානසික-රෝගින්ට-දෙන-වේදනා-නාශක-සහිත-ව-නීති-විරෝධී-ඖෂධහලක්-පවත්වාගෙන-ගිය-පුද්ගලයකු-අත්-අඩංගුවට",
       "Category": "Local News",
       "Parent URL": "https://www.hirunews.lk/local-news.php?pageID=864"
}