{
       "Source": "hirunews",
       "Timestamp": "Friday, 05 November 2021 - 19:08",
       "Headline": "බෑගයෙන් හමු වූ කාන්තා මළසිරුරෙහි අනන්‍යතාව හෙළි වේ (වීඩියෝ )",
       "News Content": "සපුගස්කන්ද - මාබිම - තෙල් පිරිපහදු සංකීර්ණය අසල මාර්ගයේ කසළ ගොඩක දමා ගොස් තිබියදී ගමන් බෑගයකින් හමුවූ කාන්තා මළ සිරුර මාලිගාවත්ත ප්‍රදේශයේ පදිංචිකාරිනියකගේ බවට අද හඳුනා ගැනුණා.\nඒ, ඇගේ සැමියා සහ දරුවන් දෙදෙනා විසින් දේහය රාගම ශික්ෂණ රෝහලේ මෘත ශරීරාගාරයේදී පරීක්ෂා කිරීමෙන් අනතුරුවයි.\nමෙම කාන්තාවගේ මරණය සම්බන්ධයෙන් සපුගස්කන්ද, බ්ලූමැන්ඩල්, මාලිගාවත්ත සහ කැලණිය කොට්ඨාස අපරාධ විමර්ශන කාර්යාංශය මගින් මේ වනවිට බොහෝ තොරතුරු අනාවරණ කරගෙන තිබෙනවා.\nඒ අනුව මොහොමඩ් ෂාෆි ෆාතිමා මුම්ටාස් නමැති මාලිගාවත්ත මහල් නිවාස සංකීර්ණයේ පදිංචි 44 හැවිරිදි දෙදරු මවක් වන මෙම කාන්තාව, පසුගිය 28 වැනිදා පස්වරුවේ සිය නිවසෙන් තවත් කාන්තාවක් සහ පිරිමි පුද්ගලයෙකු සමඟ ත්‍රීරෝද රථයකින් පිටත්ව ගොස් තිබෙනවා.\nඑය ඇගේ ඥාති පුත්‍රයෙකු විසින් දැක ඇති අතර, තම බිරිඳ නිවසට නොපැමිණීම නිසා පසුගිය 01 වැනිදා බ්ලූමැන්ඩල් පොලිසියට අතුරුදන් වූ කාන්තාවගේ සැමියා විසින් පැමිණිල්ලක්ද සිදුකර තිබුණේ ත්‍රීරෝද රථයෙන් අවසන් වරට ඇය සමඟ ගිය කාන්තාවද පොලිසියට කැඳවාගෙන යමින්.\nමියගිය කාන්තාව බ්ලූමැන්ඩල් - ඕර්ස් ලේන් ප්‍රදේශයේදී ත්‍රීරෝද රථයෙන් බැස ගිය බව එහිදී ඇය ප්‍රකාශ කර තිබෙනවා.\nකෙසේ වෙතත්, සපුගස්කන්ද - මාබිම ප්‍රදේශයේ මාර්ගයක, බෑගයක තිබී කාන්තා මළ සිරුරක් සොයා ගැනීමත් සමඟ ඒ පිළිබඳව මාධ්‍ය ඔස්සේ තොරතුරු දැනගත් මෙම කාන්තාවගේ සැමියා සහ දරුවන් අද රාගම ශික්ෂණ රෝහලට පැමිණ ඇයගේ මෘත ශරීරය හඳුනා ගත්තා.\nමේ වනවිට මියගිය කාන්තාව සිය නිවසින් පිටත්ව ගිය ත්‍රීරෝද රථයේ සිටි කාන්තාව සහ ඇගේ සහෝදරයා බව කියන පුද්ගලයා ඔවුන් වාසය කරන මට්ටක්කුලිය - සමිට්පුර ප්‍රදේශයේ නොමැති බව විමර්ශනවලදී අනාවරණ වී තිබෙනවා.\nපොලිසිය සඳහන් කළේ මියගිය කාන්තාව මුදල් පොලියට ලබාදීම සිදුකරන සහ මුදලට සූදු ක්‍රීඩාවේ නිරත වන තැනැත්තියක බවයි. මේ වනවිට අතුරුදන් කාන්තාවද එලෙස සූදු ක්‍රීඩාවේ නිරතවන්නියක් බව අනාවරණ වී තිබෙනවා. අතුරුදන් කාන්තාවගේ උකසක් මියගිය කාන්තාව විසින් බේරා දී ඇති බවද ඇයගේ පවුලේ ඥාතීන් පොලිසියට ප්‍රකාශ කර තිබුණා.\nමියගිය කාන්තාවගේ සැමියා හිරු ප්‍රවෘත්ති අංශයට ප්‍රකාශ කළේ තම බිරිඳගේ මරණය සම්බන්ධයෙන් අතුරුදන් කාන්තාව සැක කරන බවයි.\nමියගිය කාන්තාවගේ මෘතදේහය සම්බන්ධයෙන් පශ්චාත් මරණ පරීක්ෂණය හෙට සිදුකිරීමට නියමිතයි.",
       "URL": "https://www.hirunews.lk/287113/බෑගයෙන්-හමු-වූ-කාන්තා-මළසිරුරෙහි-අනන්‍යතාව-හෙළි-වේ-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1582"
}