{
       "Source": "hirunews",
       "Timestamp": "Saturday, 09 January 2016 - 12:53",
       "Headline": "ඇඹිලිපිටියේ සිද්ධිය ගැන මානව හිමිකම් කොමිසමේ වාර්තාව ඉදිරි සතියේදී",
       "News Content": "ඇඹිලිපිටිය මහඇල ප්‍රදේශයේ නිවසක පැවති සාදයකදී පොලිසිය සමග ඇතිවූ ගැටුමකින් පසු උඩුමහලකින් ඇද වැටී තරුණයෙකු මිය යාම සම්බන්ධයෙන් ඇඹිලිපිටිය ප්‍රදේශයට ගොස් සිටි ශ්‍රී ලංකා මානව හිමිකම් කොමිසමේ නිලධාරීන්ගේ වාර්තාව ඉදිරි සතියේදී කොමිසම වෙත ලැබෙන බව එහි ජ්‍යෙෂ්ඨ ප්‍රකාශකයෙකු සදහන් කළා.\nහිරු ප්‍රවෘත්ති අංශය කළ විමසීමකදී ඔහු කියා සිටියේ පසුගිය දා සිය කොමිසමේ නිලධාරීන් තුන්දෙනෙකු ඇඹිලිපිටිය ප්‍රදේශයට ගොස් සිද්ධිය සම්බන්ධයෙන් සාක්ෂි එක්රැස් කර ගත් බවයි.\nජාතික පොලිස් කොමිසම මගින් ද සිද්ධිය පිළිබඳව පරීක්ෂණයක් පවත්වනු ලබනවා.\nමිය ගිය තරුණයාගේ අවසන් කටයුතු හෙට දිනයේ සිදුකිරීමට නියමිත අතර, තරුණයාගේ බිරිඳට අධිකරණය විසින් නියෝගයක් ලබාදී තිබෙනවා.\nඑහිදී ඇඹිලිපිටිය මහේස්ත්‍රාත් අධිකරණය තරුණයාගේ බිරිඳට නියෝග කර ඇත්තේ දේහය රැගත් රිය පෙරහර යාමෙන් වළකින ලෙසයි.\nඑසේම එය රැගෙන ඇඹිලිපිටිය පොලීසිය ඉදිරිපිටට පැමිණ විරෝධතාවේ යෙදීම ද එමගින් තහනම් කර තිබෙනවා.\nමේ අතර, ඝාතනය සම්බන්ධයෙන් ජනතා පෙත්සමකට අත්සන් තැබීම ද ඊයේ ආරම්භ වුණා.\nමිය ගිය තරුණයාගේ දේහය ඊයේ පස්වරුවේ පොලිස් විශේෂ කාර්ය බලකායේ ආරක්ෂාව යටතේ ඇඹිලිපිටියේ නව නගරයේ පිහිටි පිහිටි ඔහුගේ නිවස වෙත රැගෙන එනු ලැබුවා.\nඔහුගේ මරණය සම්බන්ධයෙන් රත්නපුර මූලික රෝහලේ ඊයේ පශ්චාත් මරණ පරීක්ෂණය පැවැත්වුණා.\nඑහිදී අනාවරණ වූයේ සිරුරේ ඇතිවූ බහුවිධ තුවාල හේතුවෙන් සිදුවූ අභ්‍යන්තර රුධිර වහනය නිසා ඔහු ජීවිතක්ෂයට පත්වී ඇති බවයි.\nපසුගිය 4 වන දා රාත්‍රියේ මෙම ගැටුම සිදුවූ අතර, සිද්ධියෙන් මිය ගියේ ඇඹිලිපිටිය ප්‍රදේශයේම පදිංචි 29 හැවිරිදි සුමිත් ප්‍රසන්න ජයවර්ධන නමැති එක්දරු පියෙක්.\nතරුණයාගේ මරණයට විරෝධය පළකරමින් නොසන්සුන්කාරි තත්ත්වයක් හට ගැණුනු ඇඹිලිපිටිය නගරයේ මේ වනවිට සාමකාමී තත්ත්වයක් පවතින බව ප්‍රදේශයේ හිරු වාර්තාකරු කියා සිටියා.\nමෙම සිද්ධිය මුල් කරගෙන ඇඹිලිපිටිය පොලිස් ස්ථානයේ ස්ථානාධිපතිවරයා ඇතුළු 21 දෙනෙකුට තාවකාලික පදනම මත ස්ථාන මාරු ලබාදුන්නා.",
       "URL": "https://www.hirunews.lk/123679/ඇඹිලිපිටියේ-සිද්ධිය-ගැන-මානව-හිමිකම්-කොමිසමේ-වාර්තාව-ඉදිරි-සතියේදී",
       "Category": "Local News",
       "Parent URL": "https://www.hirunews.lk/local-news.php?pageID=5216"
}