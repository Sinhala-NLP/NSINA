{
       "Source": "hirunews",
       "Timestamp": "Saturday, 17 December 2022 - 20:06",
       "Headline": "ෂාෆ්ටර්ගේ වාහනය කනත්තට ඇතුළු කරන්න දුන්නාට රක්නාලංකාට නිදහසට කරුණු කියන්න වෙයි",
       "News Content": "ඝාතනය කෙරුණු ව්‍යාපාරික දිනේෂ් ෂාෆ්ටර්ගේ මෝටර් රථය බොරැල්ල පොදු සුසාන භූමියේ අභ්‍යන්තරයට ඇතුළු කිරීමට ඉඩ ලබා දුන්නේ කෙසේ ද යන්න පිළිබදව කොළඹ මහනගර සභාව රක්නාලංකා ආරක්ෂක සමාගමෙන් නිදහසට කරුණු විමසීමට කටයුතු කර ඇති බව එහි ප්‍රධාන සෞඛ්‍ය නිලධාරි රුවන් විජේමුනි පවසනවා.\nඔහු කියා සිටියේ සුසාන භූමිය අභ්‍යන්තරයට අවමංගල්‍ය රථය පමණක් ඇතුළු කරන ලෙසට කොළඹ මහනගර සභාව විසින් ලබාදී ඇති උපදෙස්වලට පටහැනිව රක්නාලංකා සමාගම අදාළ සිද්ධියේදී කටයුතු කර ඇති බවයි.\nබොරැල්ල පොදු සුසාන භූමියට ඇතුළු වීම සඳහා පිවිසුම් 5 ක් පැවතියත්, එහි ආරක්ෂක කටයුතු භාරව සිටි රක්නාලංකා සමාගම ආරක්ෂාව සඳහා මුරකරුවන් 4 දෙනෙකු පමණක් පිවිසුම් 4 කට යොදවා තිබූ බවයි මේ වනවිට අනාවරණ වී ඇත්තේ.\nඒ අනුව, මුරකරුවෙකු යොදවා නොමැති පිවිසුම ඔවුන් වසා දැමීමටයි කටයුතු කර තිබුණේ.\nබොරැල්ල පොදු සුසාන භූමියේ අවමංගල්‍ය උත්සව සඳහා පැමිණෙන රථවාහන ගාල් කිරීම සඳහා නැවතුම්පොලවල් දෙකක් පවතින අතර, එවන් පසුබිමක ඝාතනයට ලක්වූ දිනේෂ් ෂාෆ්ටර්ගේ මෝටර් රථය සුසාන භූමියේ අභ්‍යන්තරය තුලට ඇතුළු කිරීමට ඉඩ ලබාදුන්නේ කෙසේ ද යන්න පිළිබඳවයි මෙලෙස කරුණු විමසා ඇත්තේ.\nඅපරාධ පරික්ෂණ දෙපාර්තමේන්තුව සිදුකර ඇති මූලික විමර්ශන අනුව හෙළිවී ඇත්තේ දිනේෂ් ෂාෆ්ටර්ගේ රථය බොරැල්ල සුසාන භූමිය වෙත ඇතුල්වී ඇත්තේ කාසල් වීථිය ආසන්නයේ ෆාම් පාර පෙදෙසේ ඇති ගේට්ටුවෙන් බවයි.\nඑසේ ඇතුලු වූ රථය ආදාහානාගාර දෙක සහ තුන යන ස්ථාන අතර, ඇති පාලු ප්‍රදේශයක් වන ගුවන් හමුදා ස්මාරකයක් අසළ නවතා ඇති බවයි වාර්තා වන්නේ.\nඑසේම, පෙරේදා බොරැල්ල පොදු සුසාන භූමියේදී මරණ 6ක අවමංගල්‍ය කටයුතු සිදු කර ඇති අතර ඒ හේතුවෙන් වාහන විශාල සංඛ්‍යාවක් සහ වැඩි පිරිසක් සුසාන භූමියට ප්‍රවේශ වී ඇති බව හිරු ප්‍රවෘත්ති අංශය සිදු කළ සොයා බැලීමේ දී අනාවරණ වුණා.\nජනශක්ති සමාගමේ අධ්‍යක්ෂවරයෙකු වන දිනේෂ් ෂාෆ්ටර් ක්‍රිකට් පරිපාලකයෙකු මෙන්ම ව්‍යාපාරිකයෙකු වන චන්ද්‍රා ෂාෆ්ටර්ගේ පුත්‍රයෙකු ද වනවා.\nබොරැල්ල පොදු සුසාන භූමියේ දී අත් පා ගැට ගසා බරපතල තුවාල සහිතව මෝටර් රථයක් තුළ සිටියදී රෝහල් ගත කිරීමෙන් අනතුරුවයි ඔහු ජිවිතක්ෂයට පත්වුණේ.\nව්‍යාපාරික දිනේෂ් ෂාෆ්ටර් ගේ මරණය සම්බන්ධයෙන් අපරාධ පරීක්ෂණ දෙපාර්තමේන්තුව අංශ කිහිපයක් ඔස්සේ මේ වනවිට විමර්ශන ආරම්භ කර තිබෙනවා.\nඒ අනුව, අපරාධ පරීක්ෂණ දෙපාර්තමේන්තුවේ නියෝජ්‍ය පොලිස්පතිවරයා යටතේ ක්‍රියාත්මක වන මනුෂ්‍ය ඝාතන සහ සංවිධානාත්මක අපරාධ විමර්ශන කොට්ඨාශයයි ඒ පිළිබඳව විමර්ශන සිදුකරන්නේ.\nසිද්ධියට අදාළව පුද්ගලයින් 23 දෙනෙකුගෙන් පමණ මේ වනවිට ප්‍රකාශ සටහන් කරගෙන ඇති බවයි පොලිස් මාධ්‍ය ප්‍රකාශක ජ්‍යෙෂ්ඨ පොලිස් අධිකාරි නිහාල් තල්දූව කියා සිටියේ.\nමේ අතර මියගිය ව්‍යාපාරික දිනේෂ් ෂාෆ්ටර්ගේ මරණය සම්බන්ධයෙන් ක්‍රිකට් විස්තර විචාරකයෙකු වන බ්‍රයන් තෝමස්ගෙන් ද අපරාධ පරීක්ෂණ දෙපාර්තමේන්තුව පෙරේදා රාත්‍රියේ ප්‍රකාශයක් ලබා ගෙන තිබුණා.\nඔහු විසින් මියගිය ව්‍යාපාරිකයාගෙන් ලබාගෙන ඇති රුපියල් කෝටි 143 ක ණය මුදල සම්බන්ධයෙන් පවතින ආරවුල සම්බන්ධයෙන් මෙහි දී දීර්ඝ වශයෙන් ප්‍රශ්න කර ඇති බවයි වාර්තා වන්නේ.\nපෙරේදා පස්වරු 2ත් 3ත් අතර අදාළ ව්‍යාපාරිකයා, හමුවක් සඳහා යන බව සිය බිරිඳට පවසා නිවසින් පිටව ගොස් ඇතැත් තම ලේකම්වරයාට සඳහන් කර තිබුණේ, අදාළ ණය මුදල ලබාගත් ක්‍රිකට් විස්තර විචාරක බ්‍රයන් තෝමස් හමුවීමට යන බවටයි.\nඑම තොරතුරු අනුවයි අපරාධ පරික්ෂණ දෙපාර්තමේන්තුව පෙරේදා රාත්‍රී බ්‍රයන් තෝමස්ගේ නිවසට ගොස් පැය හතරහමාරක ප්‍රකාශයක් සටහන් කරගෙන ඇත්තේ.\nමේ අතර, බ්‍රයන් තෝමස්ගේ විදෙස් ගමන් තහනම් කරමින් කොළඹ අතිරේක මහේස්ත්‍රාත් හර්ෂන කැකුණවෙල ඊයේ (16) නියෝගයක් නිකුත් කර තිබුණා.\nඒ මෙම විමර්ශන වලට අදාළව බොරැල්ල පොලිසිය විසින් අධිකරණය හමුවේ සිදු කළ කරුණු ඉදිරිපත් කිරීමකින් අනතුරුවයි.\nමියගිය ෂාෆ්ටර්ගේ පශ්චාත් මරණ පරීක්ෂණය ඊයේ පස්වරුවේ සිදුකෙරුණු අතර එහිදී හෙළිව ඇත්තේ ප්ලාස්ටික් තන්තුවකින් ගෙල සිරකිරීමෙන් මෙම මරණය සිදුව ඇති බවයි.\nමේ අතර, මියගිය දිනේෂ් ෂාෆ්ටර්ගේ දේහය අද උදෑසන කොළඹ හත - මල් පාරේ පිහිටි නිවස ඔහුගේ නිවස වෙත රැගෙන විත් තිබෙනවා.",
       "URL": "https://www.hirunews.lk/322923/ෂාෆ්ටර්ගේ-වාහනය-කනත්තට-ඇතුළු-කරන්න-දුන්නාට-රක්නාලංකාට-නිදහසට-කරුණු-කියන්න-වෙයි",
       "Category": "Local News",
       "Parent URL": "https://www.hirunews.lk/local-news.php?pageID=660"
}