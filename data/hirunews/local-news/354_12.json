{
       "Source": "hirunews",
       "Timestamp": "Wednesday, 10 May 2023 - 15:42",
       "Headline": "වී වගාව සඳහා යොදන යූරියා අපතේ යාම පිළිබඳ පරීක්ෂණයක්",
       "News Content": "වී වගාව සඳහා යොදන යූරියා පොහොරවලින් සියයට 65 ක් පමණ අපතේ යන බවට පළවන මතවාද සම්බන්ධයෙන් කරුණු සෙවීම සඳහා වහාම පරීක්ෂණයක් සිදුකරන ලෙස කෘෂිකර්ම අමාත්‍ය මහින්ද අමරවීර අද නිලධාරින්ට උපදෙස් ලබාදී තිබෙනවා.\nඒ කෘෂිකාර්මික බෝග ප්‍රවර්ධනය පිළිබඳව පැවති සාකච්ඡාවකදීයි. යුරෝපා සංගමයට අයත් රටවල් මෙන්ම චීනය, ඉන්දියාව වැනි රටවල වී වගාව සඳහා යූරියා පොහොර භාවිත කරන ආකාරය පිළිබඳව පදනම් කරගෙන සිය විමර්ශන සිදුකරන ලෙසයි අමාත්‍යවරයා නිලධාරින්ට උපදෙස් දී ඇත්තේ.\nදැනට රට තුළ යූරියා පොහොර ප්‍රමිතිය සළකා බැලීමේදී බයියුරේට් ප්‍රතිශතය සියයට 01 ට වඩා අඩු යූරියා පොහොර පමණක් වී වගාව සඳහා නිර්දේශ කෙරෙන අතර ඇමරිකාව, චීනය වැනි වෙනත් රටවල එම අගය සියයට 1 යි දශම 5 ට වැඩි අගයක් ගන්නවා.\nඑම නිසා යූරියා පොහොරවලින් සියයට සියයක ඵලදායිතාවක් ලබාගත හැකි පරිදි නිර්දේශ ඉදිරිපත් කරන ලෙසයි මෙහිදී වැඩිදුරටත් උපදෙස් ලබාදී ඇත්තේ.",
       "URL": "https://www.hirunews.lk/334798/වී-වගාව-සඳහා-යොදන-යූරියා-අපතේ-යාම-පිළිබඳ-පරීක්ෂණයක්",
       "Category": "Local News",
       "Parent URL": "https://www.hirunews.lk/local-news.php?pageID=354"
}