{
       "Source": "hirunews",
       "Timestamp": "Thursday, 15 December 2016 - 12:10",
       "Headline": "අවසන් තීරණයකට හම්බන්තොට වරාය සේවකයින්  රැස්වේ",
       "News Content": "දින 9 ක් තිස්සේ දියත් කර ඇති සත්‍යග්‍රහය අවසන් කරන්නේද නැද්ද යන්න සම්බන්ධයෙන් විරෝධතාවයේ නිරත හම්බන්තොට - මාගම්පුර වරායේ සේවකයින් මේ වනවිට සාකච්ඡාවක් ආරම්භ කර තිබෙනවා.\nමාගම්පුර වරාය සේවක කමිටුවේ සභාපති අයි.කේ. ඔමේෂ් හිරු ප්‍රවෘත්ති අංශයට කියා සිටියේ සාකච්ඡාවෙන් ගන්නා තීරණය දහවල් 12.30ට ප්‍රකාශයට පත් කරන බවයි.\nසත්‍යග්‍රහයේ නිරත මාගම්පුර වරායේ සේවකයින් අද පස්වරු 2ට පෙර සේවයට වාර්තා නොකළහොත් ඔවුන් සේවය අතහැර ගියා සේ සැලකීමට කටයුතු කරන බව විෂය භාර අමාත්‍ය අර්ජුන රණතුංග ඊයේ ප්‍රකාශ කළා.\nඑමෙන්ම හම්බන්තොට මහේස්ත්‍රාත් මංජුල කරුණාරත්න සත්‍යග්‍රහයේ නිරත වූ සේවකයින්ට ඊයේ නියෝග කළේ වරායේ දේපලවලට සහ එහි දෛනික කටයුතුවලට බාධා කිරීමෙන් වලකින ලෙසයි.\nවරාය හා නාවික කටයුතු අමාත්‍ය අර්ජුන රණතුංග සමඟ සත්‍යග්‍රහයේ නිරත සේවකයින් පිරිසක් ඊයේ සාකච්ඡාවක නිරතවුණා.\nඑහිදී අමාත්‍යවරයා ඉදිරිපත් කළ යෝජනා සම්බන්ධයෙන් දැන් පැවැත්වෙන සාකච්ඡාවේදී අවධානය යොමු කරන බවයි මාගම්පුර වරාය සේවක කමිටුවේ සභාපති අයි. කේ. ඔමේෂ් කියා සිටියේ.",
       "URL": "https://www.hirunews.lk/149749/අවසන්-තීරණයකට-හම්බන්තොට-වරාය-සේවකයින්-රැස්වේ",
       "Category": "Local News",
       "Parent URL": "https://www.hirunews.lk/local-news.php?pageID=4753"
}