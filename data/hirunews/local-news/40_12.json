{
       "Source": "hirunews",
       "Timestamp": "Sunday, 10 September 2023 - 10:06",
       "Headline": "ගිරිබාවේ අසරණ වූ දරුවන්ගේ මව අද දිවයිනට (වීඩියෝ)",
       "News Content": "සිය මව විදේශගත වීම සහ පියා සිරගත වීම හේතුවෙන් අසරණභාවයට පත්ව සිටින කුරුණෑගල - පහල ගිරිබාව ප්‍රදේශයේ දරුවන් තුන්දෙනාගේ මව අද (10) උදෑසන දිවයිනට පැමිණීමට නියමිතයි.\nමෙම පුවත හිරු ප්‍රවෘත්ති තුළින් ප්‍රචාරය වීමත් සමඟ ඒ සම්බන්ධයෙන් කම්කරු හා විදේශ රැකියා අමාත්‍ය මනූෂ නානායක්කාරගේ අවධානය යොමුව තිබුණා.\nඒ අනුව අමාත්‍යවරයා ශ්‍රී ලංකා විදේශ සේවා නියුක්ති කාර්යාංශයේ නිලධාරීන්ට උපදෙස් ලබා දීමෙන් අනතුරුව අදාළ මව අද මෙලෙස දිවයිනට ගෙන්වා ගැනීමට පියවර ගෙන තිබෙනවා.\nඅවුරුදු 14, 07 සහ 05 යන වයස්වල පසුවන මේ දරුවන් තුන්දෙනා තනිවම ජීවත් වන්නේ කුරුණෑගල, නිරාවිය, පොතානේගම, පහළ ගිරිබාව ප්‍රදේශයේ වන ලැහැබක් මැද කටුමැටි ගෙපැළකයි.\nමේ දරුවන්ගේ පියා ජීවිතාන්තය දක්වා සිරදඬුවමකට ලක්වූ පසුබිමක ඔවුන්ට එකම සරණ බවට පත්වුණේ සිය ආදරණීය මවයි. පියාගේ අත්වැල ද අහිමි වූ මව දරුවන්ගේ අනාගතය සුබවාදී කිරීමේ අරමුණ ඇතිව රැකියාවක් සඳහා කුවේට් රාජ්‍යය බලා යන්නේ පෙනෙන තෙක් මානයක කිසිදු හව්හරණක් නොතිබීම හේතුවෙන්.\nදරුවන්ගේ වගකීම ඇය විසින් මිත්තණියට පැවරූ නමුත් මිත්තණිය ද පසුව එම දරුවන්ව අතහැර ගොස් තිබෙනවා.\nමේ මව තවත් නොසිතූ අකරතැබ්බයකට මුහුණපාන්නේ කුවේට්හිදී රැකියා ලබාදෙන බව පැවසූ වංචනිකයින් පිරිසක් විසින් ඇයව යළි මෙරටට පැමිණීමට නොහැකි වන ලෙසට එරට නිවසක සිරකර තැබීම හේතුවෙන්.\nමව්පිය සරණ අහිමිවුවද වයස අවුරුදු 14ක් වූ පවුලේ වැඩිමහල් පුතු සිය බාල සහෝදරයා හා සහෝදරිය වෙනුවෙන් ජීවන බරට උර දෙන්නේ කොහුබත් මෝලක සේවය කරමින්.",
       "URL": "https://www.hirunews.lk/347772/ගිරිබාවේ-අසරණ-වූ-දරුවන්ගේ-මව-අද-දිවයිනට-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=40"
}