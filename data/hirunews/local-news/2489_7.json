{
       "Source": "hirunews",
       "Timestamp": "Sunday, 30 August 2020 - 12:56",
       "Headline": "කොටිකාවත්තේ තාවකාලික රාත්‍රී ආපන ශාලාවක ගැටුමකින් පුද්ගලයෙකු ජීවිතක්ෂයට (වීඩියෝ)",
       "News Content": "කොටිකාවත්තේ පිහිටි තාවකාලික රාත්‍රී ආපන ශාලාවක දෙපිරිසක් අතර ඇති වූ ගැටුමකින් පුද්ගලයෙකු ජීවිතක්ෂයට පත්ව තිබෙනවා.\nමෙලෙස ජීවිතක්ෂයට පත්ව ඇත්තේ අදාළ ආපනශාලාවේ හිමිකරු වන අතර සැකකරුවන් සොයා වැල්ලම්පිටිය පොලිසිය මඟින් විමර්ශණයක් ක්‍රියාත්මකයි.\nකොටිකාවත්ත මංසන්ධියේ පිහිටි තාවකාලික රාත්‍රී ආපන ශාලාවක මෙම ගැටුම සිදුව තිබුණේ අද අළුයම 2ට පමණ.\nආහාර මිලදී ගැනීම සඳහා ආපනශාලාවට පැමිණි තරුණයෙකු සහ ආපන ශාලාවේ හිමිකරු අතර ඇති වූ බහින් බස් වීමක් දුරදිග යාමෙන් දෙදෙනා අතර ගැටුමක් ඇති වී තිබෙනවා.\nඅප වාර්තාකරු සඳහන් කළේ පසුව අදාළ තරුණයා විසින් තවත් පිරිසක් ආපන ශාලාව වෙත කැඳවාගෙන විත් එහි හිමිකරුට පහර දී ඇති බවයි.\nපහර කෑමට ලක්වූ ආපන ශාලාවේ හිමිකරු ජීවිතක්ෂයට පත්ව ඇති අතර ඔහු කොටිකාවත්ත ප්‍රදේශයේ පදිංචි 30 හැවිරිදි පුද්ගලයෙකු බව පොලිසිය සඳහන් කළා.\nසිද්ධිය සම්බන්ධයෙන් මෙතෙක් කිසිවෙකු අත්අඩංගුවට ගෙන නොමැති අතර සැකකරුවන් සොයා වැල්ලම්පිටිය පොලිසිය විමර්ශනයක් ආරම්භ කර තිබෙනවා.",
       "URL": "https://www.hirunews.lk/248975/කොටිකාවත්තේ-තාවකාලික-රාත්‍රී-ආපන-ශාලාවක-ගැටුමකින්-පුද්ගලයෙකු-ජීවිතක්ෂයට-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2489"
}