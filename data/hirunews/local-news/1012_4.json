{
       "Source": "hirunews",
       "Timestamp": "Monday, 18 July 2022 - 11:25",
       "Headline": "ලෝක මළල ක්‍රීඩා ශූරතාවේ මීටර් 100 තරග ඉසව්ව දෙවනත් කළ ජැමෙයිකානු කළු වෙළඹුන් තිදෙනා",
       "News Content": "ක්‍රීඩකයින්ගේ ආධිපත්‍යයට අභියෝග කරන්නට ඇමෙරිකාව සමත් වුවත් මීටර් 100 ධාවන පථයේ සින්නක්කර අයිතිය තවදුරටත් තමන් සතු බව ලෝකයට කියා පාමින් 2022 ඔරිගන් ලෝක මළල ක්‍රීඩා ශූරතාවලියේ මීටර 100 කාන්තා ඉසව්වේ රන් - රිදී - ලෝකඩ පදක්කම් ත්‍රිත්වය ම දිනා ගැනීමට ජැමෙයිකාව සමත් වුණා.\nඒ ලෝක මළල ක්‍රීඩා ඉතිහාසයේ පළමු වරටයි.\nකාන්තා මීටර 100 ඉසව්වේ ජයග්‍රහණය නව තරගාවලි වාර්තාවක් සමගින් ෂෙලී ඈන් ෆ්‍රේසර්-ප්‍රයිස් දිනා ගන්නා විට 2016 රියෝ සහ 2020 තෝකියෝ ඔලිම්පික් උළෙල ද්විත්වයේ ම එම ඉසව්වේ දී ඇය ව පරාජය කරමින් රන් පදක්කම් දිනූ ඉලේන් තොම්සන්-හේරා හට ලෝකඩ පදක්කමකින් සෑහීමට පත් වන්නට සිදු වුණා.\nෂෙලී ඈන් ෆ්‍රේසර්-ප්‍රයිස් සිය රන් පදක්කම දිනා ගැනීම සඳහා ගත කළ කාලය තත්පර 10.67ක්.\nෂෙරීකා ජැක්සන් දෙවැනි ස්ථානයට පත් වූයේ තත්පර 10.73ක් ලෙස තරගය නිමා කරමින්.\nඉලේන් තොම්සන්-හේරා හට ලෝකඩ පදක්කම හිමිවූයේ ඇයට ඒ සඳහා ගත වූ කාලය තත්පර 10.81ක් වීම හේතුවෙන්.\nමෙවර තරගාවලියේ දී ෂෙලී ඈන් ෆ්‍රේසර්-ප්‍රයිස් විසින් තත්පර 10.67 ක් ලෙස නව තරගාවලි වාර්තාව සනිටුහන් කරන විට බිඳ වැටෙන්නේ 1999 ස්පාඤ්ඤයේ සෙවිල් ලෝක මළල ක්‍රීඩා සූරතාවලියේ දී ඇමරිකාවේ මේරියන් ජෝන්ස් විසින් පිහිටුවනු ලැබූ තත්පර 10.70 ක් වූ වාර්තාවයි.\nජැමයිකානු මළල ක්‍රීඩා කණ්ඩායම මෙයට පෙර තුන් වතාවක් ඔලිම්පික් රන් - රිදී - ලෝකඩ පදක්කම් ත්‍රිත්වය ම දිනාගැනීමට සමත් වූ අතර එම අවස්ථා තුනෙන් කාන්තා ඉසව් ජයග්‍රහණ ද්විත්වයට ම ෂෙලී ඈන් ෆ්‍රේසර්-ප්‍රයිස් දායක වී තිබීම ඉතිහාසගත සිදුවීමකි.",
       "URL": "https://www.hirunews.lk/310276/ලෝක-මළල-ක්‍රීඩා-ශූරතාවේ-මීටර්-100-තරග-ඉසව්ව-දෙවනත්-කළ-ජැමෙයිකානු-කළු-වෙළඹුන්-තිදෙනා",
       "Category": "Local News",
       "Parent URL": "https://www.hirunews.lk/local-news.php?pageID=1012"
}