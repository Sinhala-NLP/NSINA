{
       "Source": "hirunews",
       "Timestamp": "Sunday, 20 December 2020 - 12:40",
       "Headline": "පන්කෝටි අනූ ලක්ෂයක මුදල් සහ හෙරොයින්  “හරක් කටා”ගේ  බවට හෙළිවේ (වීඩියෝ)",
       "News Content": "කාන්තාවක් ඇතුලු සැකකරුවන් තුන්දෙනෙකු සමඟ අත්අඩංගුවට ගත් රුපියල් පන්කෝටි අනූ ලක්ෂයක මුදල් සහ හෙරොයින් දැනට ඩුබායි රාජ්‍යයේ රැඳී සිටින සංවිධානාත්මක අපරාධකරුවෙකු මෙන්ම මත්ද්‍රව්‍ය ජාවාරම්කරුවෙකු වන නදුන් චින්තක වික්‍රමරත්න හෙවත් හරක් කටාට අයත් බවට අනාවරණ වී තිබෙනවා.\nමෙම ජාවාරමේ ප්‍රධාන සැකකරු ලෙස හැඳින්වෙන පුද්ගලයා කඩුවෙල - හේවගම ප්‍රදේශයේ පදිංචිකරුවෙකු  වන අතර, ඔහුගේ නිවසේ තිබියදියි ඊයේ මෙම මුදල් තොගය සහ හෙරොයින් ග්‍රෑම් තුන්සීයය සොයාගනු ලැබුවේ.\nඅත්අඩංගුවට ගත් අනෙක් සැකකරු තලංගම ප්‍රදේශයේ පදිංචිකරුවෙකු වන අතර, 37 හැවිරිදි නුගේගොඩ ප්‍රදේශයේ පදිංචි කාන්තාවක්ද මෙහිදී පොලිස් භාරයට ගැනුනා.\nකඩුවෙල, මාළඹේ සහ වැලිවිට යන ප්‍රදේශවල  මෙම වැටලීම සිදුකරනු ලැබුවේ පොලිස් මත්ද්‍රව්‍ය නාශක කාර්යාංශය විසින්.\nනදුන් චින්තක වික්‍රමරත්න හෙවත් හරක් කටා නැමැත්තා ඩුබායි රාජ්‍යයේ සිට මෙම ජාවාරම මෙහෙයවා ඇති අතර, ඔහුට එරෙහිව වැලිගම ඇතුලු පොලිස් ස්ථාන කිහිපයක පැමිණිලිද විභාග වනවා.\nමේ අතර තමිල්නාඩුවේදී මියගිය බවට වාර්තා පළවූ සංවිධානාත්මක අපරධකරුවෙකු වන මද්දුමගේ ලසන්ත පෙරේරා හෙවත් අංගොඩ ලොක්කාගේ මරණය පිළිබඳව විමර්ශනය කිරීම සඳහා ඉන්දීය අපරාධ විමර්ශන දෙපාර්තමේන්තුව මෙරටින් සහය ඉල්ලා තිබෙනවා.\nඅධිකරණ වෛද්‍ය සාක්ෂි ලබාගැනීම සඳහා ඉන්දීය අපරාධ විමර්ශන දෙපාර්තමේන්තුව එරට විදේශ කටයුතු අමාත්‍යාංශය හරහා මෙරටට ලිපියක්ද යොමුකර ඇති බවයි වාර්තාවන්නේ.\nසංවිධානාත්මක අපරාධකරුවෙකු වන මද්දුමගේ ලසන්ත පෙරේරා හෙවත් අංගොඩ ලොක්කා පසුගිය ජූනි මස 3 වනදා කොයිම්බතූර් රෝහලකදී මියගිය බවට තොරතුරු වාර්තාවී තිබුණා.\nවිෂ ශරීරගතවීමෙන් එම මරණය සිදුව ඇති බවට මුලින් වාර්තාවුවද සිදුකළ පරීක්ෂණවලදී අනාවරණ වී ඇත්තේ ස්වභාවික හේතුවක් මත මරණය සිදුව ඇති බවයි.\nඅපරාධ රැසකට සම්බන්ධ වූ අංගොඩ ලොක්කා ව්‍යාජ ලිපි ලේඛණ ඉදිරිපත් කරමින් ඉන්දියාවට පලාගොස් තිබූ අතර, ප්‍රදීප් සිං යන නමින් වසර දෙකක පමණ කාලයක් ඔහු එරට තුළ පෙනී සිට ඇති බවට පසුව කරුණු අනාවරණ වුණා.",
       "URL": "https://www.hirunews.lk/257457/පන්කෝටි-අනූ-ලක්ෂයක-මුදල්-සහ-හෙරොයින්-හරක්-කටාගේ-බවට-හෙළිවේ-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2264"
}