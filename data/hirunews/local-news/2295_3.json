{
       "Source": "hirunews",
       "Timestamp": "Friday, 04 December 2020 - 19:22",
       "Headline": "බුරවි පහව ගියත්, මුහුදේ කොටසක් අවදානම් (වීඩියෝ)",
       "News Content": "බුරවී සුළි කුණාටුව මන්නාරම් බොක්කෙන් ඉන්දියාව දෙසට යොමුවද්දී, නැවතත් දැඩි පීඩන අවපාතයක් බවට දුර්වලවීම හේතුවෙන් දකුණු ඉන්දියාවේ කේරළ ප්‍රාන්තය එහි දිස්ත්‍රික්ක 07ක් සඳහා පැනවූ රතු නිවේදනය ඉවත් කර ගෙන තිබෙනවා.\nකෙසේ වෙතත්, තමිල්නාඩුවේ වෙරළාසන්න ප්‍රදේශවලින් ජනතාව ඉවත් කරගෙන ඇති අතර, ආපදා තත්ත්වයකදී මුහුණදීම සඳහා සූදානමින් සිටින බව සඳහන්.\nදුර්වල වූ සුළි කුණාටුවෙන් රාමනාදපුරම් සහ ටියුටිකොරීන් හරහා දකුණු ඉන්දියාවට ඇතුළුවේයැයි විශ්වාස කෙරෙනවා.\nඑය මේ වනවිට ගැඹුරු පීඩන අවපාතයක් දක්වා දුර්වල වී මන්නාරම් මුහුදු ප්‍රදේශය ආශ්‍රිතව මන්නාරමට කිලෝමීටර් 145 ක් බටහිර දෙසින් ස්ථානගත වී පවතින බවයි කාලගුණ විද්‍යා දෙපාර්තමේන්තුව ප්‍රකාශ කළේ.\nඑය තවදුරටත් දිවයිනෙන් ඉවතට ගමන් කරමින් පවතින අතර එහි බලපෑම ක්‍රමයෙන් අඩුවන බව කාලගුණ විද්‍යා දෙපාර්තමේන්තුව නිකුත් කළ නිවේදනයේ සඳහන්.\nකෙසේ වෙතත්, තවදුරටත් ධීවර හා නාවික ප්‍රජාවට මුහුදු යාමෙන් වළකින ලෙසටයි ධීවර දෙපාර්තමේන්තුව දැනුම් දෙන්නේ.\nවිශේෂයෙන් පුත්තලම සිට මන්නාරම හරහා කන්කසන්තුරය දක්වා මුහුදු ප්‍රදේශයේ දැඩි සුළං ඇතිවිය හැකි අතර, මුහුද රළු විය හැකියි.\nසුළි කුණාටුවේහි බලපෑම ක්‍රමයෙන් අඩුවීම හේතුවෙන් බහුදින යාත්‍රා ධීවරයින්ට පමණක් ධීවර කටයුතුවල නිරත වීමට හැකියාව පවතින බව ධීවර දෙපාර්තමේන්තුවේ සෝදිසි මෙහෙයුම් අංශයේ අධ්‍යක්ෂ පද්මප්‍රිය තිසේරා සඳහන් කළේ.",
       "URL": "https://www.hirunews.lk/256297/බුරවි-පහව-ගියත්-මුහුදේ-කොටසක්-අවදානම්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2295"
}