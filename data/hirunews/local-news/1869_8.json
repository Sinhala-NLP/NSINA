{
       "Source": "hirunews",
       "Timestamp": "Monday, 21 June 2021 - 22:12",
       "Headline": "ඉතාලිය අපරාජිතව A කාණ්ඩයේ පෙරමුණට",
       "News Content": "“යුරෝ 2020” තරගාවලියේ A කාණ්ඩයේ තීරණාත්මක තරග දෙකක් ඊයේ (20) රාත්‍රියේ දී පැවැත්වුණා.\nඑහි දී ඉතාලිය විසින් වේල්සය පරාජය කරමින් A කාණ්ඩයේ ප්‍රථම ස්ථානය දිනා ගත් අතර , ගෝල 3-1ක් ලෙස තුර්කිය පරාජය කරන්නට ස්විස්ටර්ලන්තය සමත් වුනා.\nඉතාලිය සහ වේල්සය අතර පැවති තරගයේදී සිය අපරාජිත වාර්තාව තවදුරටත් රැක ගන්නට ප්‍රබල ඉතාලි කණ්ඩායම සමත් වුණේ වේල්ස් කණ්ඩායම ගෝල 1-0ක් ලෙස පරාජයට පත් කරමින්.\nරෝමයේ ඔලිම්පික් පාපන්දු ක්‍රීඩාංගණයේ දී පැවති මෙම තරගයේ පළමු අර්ධයේ සිටම සිය ප්‍රතිවාදීන් වන වේල්සයට එරෙහිව තම ආධිපත්‍ය පැතිර වීමට ප්‍රබල ඉතාලිය සමත් වුනා.\nකණ්ඩායම් දෙකේම ගෝල රකින්නන් විසින් ගෝල ලබා ගැනීමට තිබූ අවස්ථා කිහිපයක් සාර්ථකව වැලැක්වීමට සමත් වුණේ තරගයේ ජය කාටද යන්න සිතා ගත නොහැකි තරම් උද්වේගකර බව වැඩි කරමින්.\nකෙසේ වෙතත් ඉතාලිය ජයග්‍රාහී ගෝලය තරගයේ 39 වැනි මිනිත්තුවේ දී වාර්තා කිරීමට සමත් වුණා.\nතරගය අවසන් වන තෙක් කණ්ඩායම් දෙකම කරට කර සටනක නිරත වූ අතර දෙවැනි අර්ධයේ දී කණ්ඩායම් දෙකටම ගෝල ලබා ගැනීමට තිබූ අවස්ථා කිසිවක් සාර්ථක වුනේ නෑ.\nඒ අනුව තරගය නිමා වුනේ ගෝල 1-0ක් ලෙස ඉතාලි කණ්ඩායමට ජයග්‍රහණය හිමි කර දෙමින්.\nතරගාවලියේ අනික් තරගය පැවැත්වුණේ ස්විස්ටර්ලන්ත කණ්ඩායම සහ තුර්කිය අතර බාකු හී ඔලිම්පික් ක්‍රීඩාංගණයේදීයි.\nමෙම තරගයේ දී ගෝල 3-1ක් ලෙස ජයග්‍රහණ ලබා ගත්තේ ස්විස්ටර්ලන්ත කණ්ඩායම විසිනුයි.",
       "URL": "https://www.hirunews.lk/274963/ඉතාලිය-අපරාජිතව-a-කාණ්ඩයේ-පෙරමුණට",
       "Category": "Local News",
       "Parent URL": "https://www.hirunews.lk/local-news.php?pageID=1869"
}