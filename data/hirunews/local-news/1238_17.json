{
       "Source": "hirunews",
       "Timestamp": "Sunday, 10 April 2022 - 18:58",
       "Headline": "දිස්ත්‍රික්ක 8කට නායයෑම් අනතුරු ඇඟවීම්",
       "News Content": "පහළ වායුගෝලයේ කැළඹිලි ස්වභාවය තවදුරටත් දිවයින ආශ්‍රිතව පවතින බැවින් වැසි තත්ත්වය ඉදිරියටත් පැවතිය හැකි බව කාලගුණ විද්‍යා දෙපාර්තමේන්තුව පවසනවා.\nඉදිරි පැය 36 තුළ බස්නාහිර, සබරගමුව, මධ්‍යම, වයඹ, උතුරු සහ උතුරුමැද යන පළාත්වලට මෙන්ම ගාල්ල, මාතර සහ ත්‍රිකුණාමල යන දිස්ත්‍රික්කවලට ද මිලිමීටර් 100 ඉක්ම වූ තද වැසි ඇති විය හැකි බවයි එම දෙපාර්තමේන්තුව සදහන් කළේ.\nඑමෙන්ම අකුණු අනතුරු අවම කර ගැනීමට අවශ්‍ය පියවර ගන්නා ලෙස ද කාලගුණ විද්‍යා දෙපාර්තමේන්තුව ජනතාවට දැනුම් දෙනවා.\nමේ අතර, ඉංගිරිය - මෙනේරිගම ප්‍රදේශයේ ඉදිකටුව මං සන්ධියේ සපත්තු පාලමක් මතින් ගමන් කිරීමට උත්සාහ ගත් ත්‍රිරෝද රථයක් සැඬ පහරකට හසුව මාවක්ඔයේ අතු ගංඟාවකට පෙරළීමෙන් එහි රියදුරු ජීවිතක්ෂයට පත්ව තිබෙනවා.\nඅද අළුයම තවත් දෙදෙනෙකු සමග අදාළ ත්‍රිරෝද රථ රියදුරු කුලී ගමනක් පැමිණි අවස්ථාවේ මෙම අනතුරට මුහුණ දී ඇති බවයි පොලීසිය සදහන් කළේ.\nඑමෙන්ම, නෙලුව, ඇඹලේගෙදර මාර්ගය හරහා පිටාර ගලමින් තිබූ ඉංගල් දොළ පාරෙන් එගොඩවීමට ගිය මවක් ඇතුළු දරුවන් සිව් දෙනෙකු අතරින් 8 හැවිරිදි දරුවෙකු සැඬ පහරට හසුවී ජීවිතක්ෂයට පත්වී තිබෙනවා.\nපවතින වැසි තත්ත්වයත් සමඟ බදුල්ල, කොළඹ, කළුතර, මහනුවර, කෑගල්ල, කුරුණෑගල, මාතලේ සහ නුවරඑළිය යන දිස්ත්‍රික්කවලට නාය යාමේ අනතුරු ඇගවීමේ නිවේදනයක් නිකුත් කර තිබෙනවා.\nවැසිත් සමග පහත් බිම් රැසක් ජලයෙන් යට වී ඇති බවයි හිරු වාර්තාකරුවන් සදහන් කළේ.\nඅධික වර්ෂාව හේතුවෙන් කොළඹ සහ ඒ අවට ස්ථාන කිහිපයක් ද ජලයෙන් යටව තිබුණා.\nමේ අතර, ඇද හැලෙන අධික වර්ෂාපතනයත් සමග අනුරාධපුර, රාජාංගණය ජලාශයේ වාන් දොරටු 6ක් තවදුරටත් විවෘතව පවතින අතර, ඉන් තත්ත්පරයට ඝණ අඩි 4900ක ජල ධාරිතාවක් කලා ඔයට මුදා හැරෙනවා.\nඊට අමතරව දැදුරුඔය ජලාශයේ ද වාන් දොරටු 5ක් අඩි 3 බැගින් විවෘතයි.\nමාවුස්සාකැළේ සහ කාසල්රී ජල පෝෂක ප්‍රදේශවලට මේ වන විට තද වැසි ඇද හැලෙමින් පවතින බවයි හිරු වාර්තාකරුවන් සදහන් කළේ.\nඑම වැසිත් සමග විදුලි බලාගාර ආශ්‍රිත ජලාශවල ජල මට්ටම් සියයට 26 සිට 30 දක්වා ඉහළ ගොස් ඇති බවයි ලංකා විදුලිබල මණ්ඩලය ප්‍රකාශ කළේ.",
       "URL": "https://www.hirunews.lk/301658/දිස්ත්‍රික්ක-8කට-නායයෑම්-අනතුරු-ඇඟවීම්",
       "Category": "Local News",
       "Parent URL": "https://www.hirunews.lk/local-news.php?pageID=1238"
}