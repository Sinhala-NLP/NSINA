{
       "Source": "hirunews",
       "Timestamp": "Sunday, 04 November 2018 - 10:41",
       "Headline": "කැකිරාවේ අලි මෙහෙයුම (ඡායරූප)",
       "News Content": "කැකිරාව කොරසගල්ල ගම්මානයට කොටුවී සිටි වල් අලි රංචුවක් නිසා එහි ජනතාව අතර ඊයේ (03) නොසන්සුන්තාවයක් හට ගෙන තිබෙනවා.\nකලාවැව ජාතික උද්‍යානයේ සිට එහි ආරක්ෂීත විදුලි වැට බිඳ දමමින් ඊයේ 03 අලූයම ආහාර සොයා ගම්වැදීමෙන් පසුව එම අලි රංචුව මෙලෙස කොරසගල්ල ගම්මානයට කොටුවී ඇති බව ගනේවල්පොල වනජීවී කාර්යාලයේ නිලධාරීයකු ප්‍රකාශ කළා.\nඊයේ (03) දහවල් එහි පැමිණි ගනේවල්පොල වනජීවී කාර්යාලයේ නිලධාරීන් එම වල් අලි රංචුව පලවා හැරීමේ මෙහෙයුම ආරම්භ කළා.\nගම්වැදී සිටි වල් අලි රංචුව අට දෙනෙකුගෙන් යුක්තවූ අතර එම අලි රංචුව ගම්මානයේ ගෙමිදුල් ගෙවතු හා වගාබිම් ආශ්‍රිතව කලබලකාරී ලෙස හැසිරුණු බවයි වාර්තාවන්නේ.\nමෙහෙයුම ආරම්භයේදීම එය නිමවන තෙක් කාන්තාවන්, දරුවන්, වයෝවෘධ හා ආබාධිත පිරිස් ආරක්ෂිතව නිවෙස් තුල රැදවීමට පොලිසිය හා වනජීවී නිලධාරීන් පියවර ගෙන තිබුණා.\nපසුව අලි පැන්නීමේ මෙහෙයුම ආරම්භ වූ අතර පැය කිහිපයක් පුරා පැවැති එම මෙහෙයුම සදහා කැකිරාව පොලිස් ස්ථානයේ නිලධාරීන්ගේ මෙන්ම ප්‍රදේශවාසීන්ගේද සහය ලැබී තිබෙනවා.\nමෙම මෙහෙයුමේදී ගෙවතු වගාවන් රැසකට හානි සිදු වූ බවයි සඳහන් වන්නේ.\nමගී ජනතාවගේ ආරක්ෂාව වෙනුවෙන් එම මෙහෙයුම අතරතුරදී පැය කිහිපයක් ඒ9 මාර්ගයේ රථවාහන ගමනාගමනය ද වරින්වර අත්හිටුවීමට පොලිස් රථවාහන අංශය කටයුතු කර තිබුණා.\nපසුව ගම්මානයට කොටුවී සිටි වල් අලි රංචුව කොරසගල්ල ප්‍රදේශයේ ඇති මස්තාන් බෝක්කුව අසළින් ඒ 9 ප්‍රධාන මාර්ගය හරහා කලාවැව ජාතික උද්‍යානයට පන්නා දැමීමට වනජීවී නිලධාරීන් කටයුතු කළා.\n(ඡායරූප) - කැකිරාව - කුෂාන් ජයවර්ධන",
       "URL": "https://www.hirunews.lk/203548/කැකිරාවේ-අලි-මෙහෙයුම-ඡායරූප",
       "Category": "Local News",
       "Parent URL": "https://www.hirunews.lk/local-news.php?pageID=3667"
}