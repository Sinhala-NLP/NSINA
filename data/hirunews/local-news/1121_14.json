{
       "Source": "hirunews",
       "Timestamp": "Friday, 03 June 2022 - 15:08",
       "Headline": "රුසියානු යුක්රේන ගැටුමට දින 100ක් සපිරෙයි",
       "News Content": "රුසියාව යුක්රේනය ආක්‍රමණය කර අදට දින 100ක් සපිරෙනවා.\nයුක්රේන ජනාධිපතිවරයා ප්‍රකාශ කර ඇත්තේ රුසියානු හමුදා විසින් මේවන විට තම රටේ භූමියෙන් සියයට 20ක පමණ ප්‍රමාණයක් අත්පත් කරගෙන ඇති බවයි.\nරුසියානු හමුදා මේවන විට නැගෙනහිර ඩොන්බාස් ප්‍රදේශයේ නගරයට දැවැන්ත ප්‍රහාර එල්ල කරමින් සිටිනවා.\n2014 දී රුසියාව විසින් අත්පත් කරගත් ක්‍රිමියාව සහ ඩොන්බාස්හි කොටස් ඇතුළු යුක්රේන භූමියෙන් පහෙන් එකක් මොස්කව් පාලනය විසින් අත්පත් කරගෙන ඇති තත්වයක් තුලයි ආක්‍රමණයේ දින 100 සනිටුහන් වන්නේ.\nකියෙව් අගනුවර අවටින් රුසියානු හමුදා පළවා හැරීමෙන් පසු, ජනාධිපති ව්ලැඩිමීර් පුටින්ගේ හමුදා නැගෙනහිර යුක්රේනය අල්ලා ගැනීම කෙරෙහි අවධානය යොමු කර ඇති අතර, යුද්ධය තවදුරටත් ඇදී යා හැකි බවට අනතුරු ඇඟවීම් ද සිදුකර තිබෙනවා.\nඇමරිකා එක්සත් ජනපද ජනාධිපති ජෝ බයිඩ්න් සමඟ ධවල මන්දිර සාකච්ඡාවලින් පසුව, නේටෝ ප්‍රධානී ජෙන්ස් ස්ටෝල්ටන්බර්ග් බ්‍රහස්පතින්දා අනතුරු ඇඟවූයේ යුක්රේනයේ හමුදා දැවැන්ත මෙහෙයුමක් සඳහා සූදානම් විය යුතු බවයි.\nරුසියාව විසින් පසුගිය පෙබරවාරි 24 වනදා යුක්රේනය ආක්‍රමණයෙන් පසු 46000කට වැඩි පිරිසක් මියගොස් ඇති අතර මිලියන 15ක පමණ පිරිසකට උන්හිටි තැන් අහිමිව තිබෙනවා.\nයුක්රේන ජනාධිපතිවරයා පවසන්නේ තම හමුදා 100ක් පමණ දිනකට මිය යන බවයි.\nඑක්සත් ජනපදය ප්‍රමුඛ බටහිර රටවල් යුක්‍රේනයට ආයුධ සහ හමුදා සැපයුම් ලබාදී තිබෙනවා.\nKyiv හි නව එක්සත් ජනපද තානාපති බ්‍රිජට් බ්‍රින්ක් ඊයේ ජනාධිපති Zelensky වෙත සිය අක්තපත්‍ර ඉදිරිපත් කිරීමෙන් අනතුරුව ප්‍රතිඥා දුන්නේ \"රුසියානු ආක්‍රමණයට එරෙහිව මෙහෙයුම්වලට එක්සත් ජනපදය උපකාර කරන බවයි.\nමෙම සතිය මුලදී, එක්සත් ජනපදය විසින් වඩාත් දියුණු Himar බහු රොකට් විදීමේ පද්ධති යුක්රේනයට යවන බව නිවේදනය කළා.\nගුවන් නිරීක්ෂණ රේඩාර්, පතොරම්, හෙලිකොප්ටර් සහ වාහන ද ඇතුළත් ඩොලර් මිලියන 700ක පැකේජයක් ඇමරිකාව විසින් යුක්රේනයට ලබාදීමට නියමිතයි.\nක්‍රෙම්ලිනයේ ප්‍රකාශක දිමිත්‍රි පෙස්කොව් වොෂින්ටනය \"ගින්නට ඉන්ධන එකතු කරන\" බවට චෝදනා කළ නමුත්, රුසියාව තුල ප්‍රහාර එල්ල කිරීමට යුක්රේනය ඒවා භාවිතා නොකරන බවටයි එක්සත් ජනපද නිලධාරීන් ප්‍රතිඥා දී ඇත්තේ.",
       "URL": "https://www.hirunews.lk/306128/රුසියානු-යුක්රේන-ගැටුමට-දින-100ක්-සපිරෙයි",
       "Category": "Local News",
       "Parent URL": "https://www.hirunews.lk/local-news.php?pageID=1121"
}