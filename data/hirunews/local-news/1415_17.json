{
       "Source": "hirunews",
       "Timestamp": "Wednesday, 19 January 2022 - 10:49",
       "Headline": "විදුලිය කැපීමේ අවශ්‍යතාවක් නැහැ - ඇමති ලොකුගේ",
       "News Content": "මෙටි්‍රක් ටොන් දස දහසක ඉන්ධන තොගයක් ඛනිජ තෙල් නීතිගත සංස්ථාවෙන් ලැබීම නිසා විදුලි කප්පාදුවක් සිදුකිරීමේ අවශ්‍යතාවක් නොමැති බව විදුලිබල අමාත්‍ය ගාමිණී ලොකුගේ ප්‍රකාශ කළා.\nරජයේ ප්‍රවෘත්ති දෙපාර්තමේන්තුවේ අද පැවති කැබිනට් තීරණ දැනුම් දීමේ මාධ්‍ය හමුවට එක්වෙමින් බලශක්ති අමාත්‍ය උදය ගම්මන්පිළ කියා සිටියේ, දිනකට මෙටි්‍රක් ටොන් 1500 බැගින් දින 8ක් සඳහා ඩීසල් මෙටි්‍රක් ටොන් දස දහසක් අද සිට විදුලි උත්පාදනය වෙනුවෙන් නිදහස් කරන බවයි.\nමහබැංකුව ඊයේ ඩොලර් නිදහස් කිරීම හේතුවෙන් කොළඹ වරායට එපිටින් නැංගුරම්ලා තිබූ ඩීසල් මෙටි්‍රක් ටොන් 37,500ක් අඩංගු නෞකා දෙකක ඉන්ධන ගොඩබෑම මේ වන විට ආරම්භ වී තිබෙනවා.\nඑම ඩීසල් තොගයෙන් මෙටි්‍රක් ටොන් දස දහසක් විදුලි උත්පාදනයට වෙන් කළ බවයි අමාත්‍ය උදය ගම්මන්පිළ සදහන් කළේ.\nඉන්ධන නො මැති වීම හේතුවෙන් ඊයේ කැලණිතිස්ස බලාගාරයේ මෙගාවොට් 280ක බලාගාර දෙකක් සහ සපුගස්කන්ද බලාගාරය ද අක්‍රිය වුණා.\nමෙම තත්ත්වය මතු වූයේ නොරොච්චෝල බලාගාරයේ එක් ජනන යන්ත්‍රයක් අක්‍රිය වීමෙන් මෙගාවොට් 300ක් ජාතික විදුලිබල පද්ධතියට අහිමි වී ඇති පසුබිමක යි.\nමේ අතර, ජනතාව වැඩි වශයෙන් ඉටි පන්දම් මිල දී ගැනීමට පෙළඹීම නිසා වෙළදපළේ ඉටි පන්දම් මිල ඉහළ යාමක් මෙන්ම හිඟවීමක් දක්නට ලැබෙන බව අප වාර්තාකරුවන් සඳහන් කළා.\nඉටි පන්දම මිල රුපියල් 15කින් පමණ ඉහළ ගොස් ඇති අතර ඒ සඳහා භාවිතා කරන අමුද්‍රව්‍ය මිල ද රුපියල් 10,000කින් පමණ ඉහළ ගොස් ඇති බවයි නිෂ්පාදකයින් සදහන් කළේ.\nමේ අතර, විදුලිබල මණ්ඩලයේ නව සාමාන්‍යාධිකාරීවරයාට විරෝධය පළ කරමින් සැලසුම් කළ පරිදි අද පස්වරුවේ සිට අකුරට වැඩ කිරීමේ වෘත්තීය සමිති ක්‍රියාමාර්ගයට අවතීර්ණ වන බව විදුලි ඉංජිනේරු සංගමය ප්‍රකාශ කළා.\nකෙසේ වෙතත්, හදිසි බිද වැටීම් නිවැරදි කිරීමට මැදිහත් වන බවයි එම සංගමය සඳහන් කළේ.\nවෘත්තීය සමිති ක්‍රියාමාර්ගය තවදුරටත් දැඩි කරන්නේ ද යන්න පිළිබදව තීරණය කිරීම සඳහා ඉංජිනේරු සංගමයේ විධායක කමිටුව මේ වන විට රැස්වී තිබෙනවා.",
       "URL": "https://www.hirunews.lk/294422/විදුලිය-කැපීමේ-අවශ්‍යතාවක්-නැහැ-ඇමති-ලොකුගේ",
       "Category": "Local News",
       "Parent URL": "https://www.hirunews.lk/local-news.php?pageID=1415"
}