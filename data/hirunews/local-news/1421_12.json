{
       "Source": "hirunews",
       "Timestamp": "Sunday, 16 January 2022 - 14:17",
       "Headline": "කාසියේ වාසිය දිනූ සිම්බාබ්වේ පළමුව පිත්ත අතට ගනී",
       "News Content": "ශ්‍රී ලංකාවට එරෙහි පළමු එක්දින තරගයේ කාසියේ වාසිය දිනූ සිම්බාබ්වේ කණ්ඩායම පළමුවෙන් පන්දුවට පහර දීමට තීරණය කළා.\nතරගය පැවැත්වෙන්නේ පල්ලේකැලේ ජාත්‍යන්තර ක්‍රීඩාංගණයේදීයි.\n2020-2023 ලෝක කුසලාන සුපර් ලීගයේ (2020–2023 ICC Cricket World Cup Super League) කොටසක් ලෙස පැවැත්වෙන මේ තරගාවලියේ තරග සියල්ල දිවා/රාත්‍රි තරග ලෙස පැවැත්වීමට නියමිතයි.\nතරගාවලිය අවසානයේ දී ප්‍රසාද ලකුණු සටහනේ ඉහළින්ම සිටින කණ්ඩායම් 8, 2023 ඉන්දියාවේ දී පැවැත්වීමට නියමිත ලෝක කුසලානය සඳහා සුදුසුකම් ලබා ගන්නවා.\nශ්‍රී ලංකාව දැනට එහි 6 වැනි ස්ථානයේ පසුවන අතර සිම්බාබ්වේ කණ්ඩායම 13 වැනි ස්ථානයේ පසුවනවා.\nසිම්බාබ්වේ කණ්ඩායම පසුගිය වසරේ සැප්තැම්බර් මාසයේ දී අයර්ලන්තයට එරෙහිව පැවති එක්දින ක්‍රිකට් තරගාවලිය 1-1ක් ලෙස ජය පරාජයෙන් තොරව අවසන් කර ගත්තා.\nඑසේම ශ්‍රී ලංකාව දකුණු අප්‍රිකාවට එරෙහිව 2-1 ක ජයක් ලබාගෙන නැවතත් ජාත්‍යන්තර එක්දින පිටියට පැමිණෙන්නේ මාස 3ක පමණ විරාමයකට පසුවයි.\nමේ අතර ශ්‍රී ලංකා ක්‍රිකට් ආයතනය විසින් පනවා තිබූ ජාත්‍යන්තර ක්‍රිකට් තහනම ඉවත් වූ පසුව මෙන්ඩිස් අද පැවැත්වෙන තරගය සඳහා ක්‍රීඩා කරනු ලබනවා.\nඔහු අවසන් වරට පසුගිය වසරේ මැයි මාසයේ දී බංග්ලාදේශයට එරෙහිව පැවති එක්දින තරගාවලිය ක්‍රීඩා කළා.",
       "URL": "https://www.hirunews.lk/294163/කාසියේ-වාසිය-දිනූ-සිම්බාබ්වේ-පළමුව-පිත්ත-අතට-ගනී",
       "Category": "Local News",
       "Parent URL": "https://www.hirunews.lk/local-news.php?pageID=1421"
}