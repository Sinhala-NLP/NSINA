{
       "Source": "hirunews",
       "Timestamp": "Thursday, 14 December 2017 - 19:13",
       "Headline": "අත, පොහොට්ටුව හා TNA නම් ඉවත්වූ තැන්",
       "News Content": "පළමුව නාම යෝජනා දැන්වීම් නිකුත් කළ පළාත් පාලන ආයතන 93 ක් සඳහා වන ඡන්ද විමසීමට අදාළව නාමයෝජනා භාර ගැනීම අද (14) දහවල් 12 න් අවසන් වුණා.\nදිස්ත්‍රික්ක 21 කට අදාළව එලෙස නාමයෝජනා භාර ගැනීම ආරම්භ වූයේ පසුගිය 11 වනදා සිටයි.\nඡන්ද විමසීමට අදාළව ඇප තැන්පත් කිරීමට ලබාදී තිබූ කාලය ඊයේ මධ්‍යහ්න 12 න් අවසන් වූ අතර, ඒ අනුව දේශපාලන පක්ෂ සහ ස්වාධීන කණ්ඩායම් 557 ක් ඇප මුදල් තැන්පත් කර තිබුණා.\nඅද මධ්‍යහ්න 12 න් නාමයෝජනා භාර දීම අවසන්වීමෙන් පසු විරෝධතා දැක්වීමට පැයක කාලයක් ලබාදී තිබූ අතර, පිළිගත් දේශපාලන පක්ෂ 06 ක සහ ස්වාධීන කණ්ඩායම් දෙකක නාමයෝජනා පත්‍ර 13ක් ප්‍රතික්ෂේප වී තිබෙනවා.\nවැඩිම නාමයෝජනා ලැයිස්තු සංඛ්‍යාවක් වන 6 ක් ප්‍රතික්ෂේප වුණේ ශ්‍රී ලංකා පොදුජන පෙරමුණේයී.\nඔවුන් විසින් මහරගම, වැලිගම සහ පානදුර නගර සභා සඳහා ඉදිරිපත් කළ නාමයෝජනා ලැයිස්තු මෙන්ම, අගලවත්ත, බදුල්ල සහ මහියංගනය ප්‍රාදේශීය සභාවලට ඉදිරිපත් කළ නාමයෝජනා ලැයිස්තුද එලෙස ප්‍රතික්ෂේප වී තිබුණා.\nඑසේම, ශ්‍රී ලංකා නිදහස් පක්ෂය අම්පාර දිස්ත්‍රික්කයේ දෙහිඅත්තකණ්ඩිය සහ පදියතලාව ප්‍රාදේශීය සභා සඳහා ඉදිරිපත් කළ නාමයෝජනා ලැයිස්තු ප්‍රතික්ෂේප වූ අතර, එම දිස්ත්‍රික්කයේ ආලයඩිවෙම්බු සහ සමන්තුරේ ප්‍රාදේශීය සභා සඳහා ඉලංගෙයි තමිල් අරසු පක්ෂය ඉදිරිපත් කළ නාමයෝජනා ලැයිස්තු ද ප්‍රතික්ෂේප වූ බවයි දිස්ත්‍රික් තේරීම්භාර නිලධාරිවරයා ප්‍රකාශ කළේ.\nඑසේම සමන්තුරේ ප්‍රාදේශීය සභාව සඳහා හිටපු අමාත්‍ය ඒ.එල්.එම්.අතාවුල්ලා නායකත්වය දරන ජාතික කොංග්‍රසය ලබාදුන් නාමයෝජනා ලැයිස්තුවද, හිටපු පාර්ලිමේන්තු මන්ත්‍රී ගජේන්ද්‍රකුමාර් පොන්නම්බලම්ගේ අකිල ඉලංගෙයි මහජන පක්ෂය අක්කරෙයිපත්තුව මහ නගර සභාව ඉදිරිපත් කළ නාමයෝජනා ලැයිස්තුද ප්‍රතික්ෂේප වී තිබුණා.\nඑසේම, අම්පාර දිස්ත්‍රික්කයේ නවින්දන්වේලි ප්‍රාදේශීය සභාවට සහ අක්කරෙයිපත්තු මහ නගර සභාවට ස්වාධීන කණ්ඩායම් දෙකක් ඉදිරිපත් කළ නාමයෝජනා ලැයිස්තුද ප්‍රතික්ෂේප වී තිබෙනවා.\nඅම්පාර දිස්ත්‍රික්කයේ නාමයෝජනා ලැයිස්තු වැඩි ප්‍රමාණයක් ප්‍රතික්ෂේප වී තිබුණේ බලයලත් නිලධාරීයා විසින් ඒවා භාර නොදීම හේතුවෙන්.\nද්‍රවිඩ එක්සත් විමුක්ති පෙරමුණ, මඩකලපුව දිස්ත්‍රික්කයේ කෝරලෙයිපත්තු ප්‍රාදේශීය සභාව සඳහා ඉදිරිපත් කළ නාමයෝජනා ලැයිස්තුවද ප්‍රතික්ෂේප වූ බවයි හිරු ප්‍රවෘත්ති අංශයට වාර්තා වුණේ.\nඑසේම, ශ්‍රී ලංකා පොදුජන පෙරමුණේ නාමයෝජනා ලැයිස්තු ප්‍රතික්ෂේප වී තිබුණේ නියමිත දිනය සටහන් නොකිරීම, නියමිත කාන්තා නියෝජනය ඇතුළත් නොකිරීම, බලයලත් නිලධාරීයා නාමයෝජනා ලැයිස්තු භාර නොදීම, ස්ත්‍රී පුරුෂ භාවය වැරදි සහගත ලෙස දැක්වීම ඇතුළු කරුණු කිහිපයක් හේතුවෙන්.\nඑසේම, වැලිගම නගර සභාවට ඉදිරිපත් කළ නාමයෝජනා ලැයිස්තුව ද ප්‍රතික්ෂේප වීම සම්බන්ධයෙන් අධිකරණ ක්‍රියාමාර්ග ගන්නා බවයි ශ්‍රී ලංකා පොදුජන පෙරමුණ ප්‍රකාශ කළේ.",
       "URL": "https://www.hirunews.lk/178408/අත-පොහොට්ටුව-හා-tna-නම්-ඉවත්වූ-තැන්",
       "Category": "Local News",
       "Parent URL": "https://www.hirunews.lk/local-news.php?pageID=4172"
}