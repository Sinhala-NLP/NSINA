{
       "Source": "hirunews",
       "Timestamp": "Saturday, 27 October 2018 - 7:02",
       "Headline": "ජයග්‍රහණය සාමකාමීව භුක්ති විදින්න - නව අගමැති මහින්ද",
       "News Content": "හිටපු ජනාධිපති මහින්ද රාජපක්ෂ ඊයේ රාත්‍රීයේ ජනාධිපති කාර්යාලයේදී අග්‍රාමාත්‍යවරයා ලෙස දිවුරුම් දෙනු ලැබුවා.\nඑම අවස්ථාවට ශ්‍රී ලංකා නිදහස් පක්ෂය මෙන්ම ඒකාබද්ධ විපක්ෂය නියෝජනය කරන මැති ඇමතිවරුන් රැසක් එක්ව සිටියා.\nඑසේම, හිටපු ජනාධිපති මහින්ද රාජපක්ෂ අග්‍රාමාත්‍යවරයා ලෙස දිවුරුම් දීමට පෙර එක්සත් ජනතා නිදහස් සන්ධාන මහලේකම් මහින්ද අමරවීර ප්‍රකාශ කළේ ජාතික ආණ්ඩුවෙන් ඉවත් වීමට සන්ධානය තීරණය කළ බවයි.\nනව අග්‍රාමාත්‍යවරයා දිවුරුම්දීමත් සමඟ ප්‍රදේශ රැසක ජනතාව එය සමරන ආකාරය ද දක්නට ලැබුණා.\nඅප වාර්තාකරුවන් ප්‍රකාශ කළේ ඔවුන් රතිඤ්ඤා දල්වමින් මඟ දෙපස ප්‍රීති ඝෝෂ නැගූ බවයි.\nහිටපු ජනාධිපති මහින්ද රාජපක්ෂ නව අග්‍රාමාත්‍යවරයා වශයෙන් දිවුරුම් දීමෙන් අනතුරුව කොළඹ - ගංගාරාම විහාරස්ථානය වෙත ගොස් ආගමික වතාවත්වල නිරත වුණා.\nඑහිදී විහාරාධිපති පූජ්‍ය ගලබොඩ ඥානිස්සර හිමියන් විසින් නව අග්‍රාමාත්‍යවරයාට ආශිර්වාද කරනු ලැබුවා.\nඅනතුරුව නාරාහේන්පිට අභයාරාම විහාරස්ථානය වෙත ගිය නව අග්‍රාමාත්‍යවරයා වෙත මහා සංඝරත්නය ආශිර්වාද පළ කළා.\nනව අග්‍රාමාත්‍ය මහින්ද රාජපක්ෂගේ විජේරාම පාරේ පිහිටි නිළ නිවස වෙත ශ්‍රී ලංකා නිදහස් පක්ෂයේ සහ ඒකාබද්ධ විපක්ෂයේ මන්ත්‍රීවරුන් මෙන්ම, ආධාරකරුවන් සහ සුබ පතන්නන් ඊයේ සන්ධ්‍යා භාගයේදී රොක්ව සිටියා.\nඑක්සත් ජාතික පක්ෂ පාර්ලිමේන්තු මන්ත්‍රී ආනන්ද අලූත්ගමගේ ද ඊට එක්වීම විශේෂත්වයක්.\nඑමෙන්ම, එක්සත් ජාතික පක්ෂ පාර්ලිමේන්තු මන්ත්‍රී වසන්ත සේනානායක ද කෙටි පණිවුඩයක් මගින් නව අග්‍රාමාත්‍ය මහින්ද රාජපක්ෂට සුබ පැතුම් එක් කර තිබෙනවා.\nපොලිස්පති පූජිත් ජයසුන්දර සහ පොලිස් විශේෂ කාර්ය බලකායේ අණ දෙන නිලධාරී, නියෝජ්‍ය පොලිස්පති එම්.ආර්. ලතීෆ් සහ පොලීසියේ ඉහළ නිලධාරීන් නව අග්‍රාමාත්‍ය මහින්ද රාජපක්ෂ හමුවුණා.\nඅනතුරුව නව අග්‍රාමාත්‍ය මහින්ද රාජපක්ෂ විජේරාම නිළ නිවසේ ඉහළ මාලයේ සිට පැමිණ සිටි පිරිස අමතමින් ප්‍රකාශ කළේ ජයග්‍රහණය සාමකාමීව භුක්ති විදින ලෙසයි.",
       "URL": "https://www.hirunews.lk/203014/ජයග්‍රහණය-සාමකාමීව-භුක්ති-විදින්න-නව-අගමැති-මහින්ද",
       "Category": "Local News",
       "Parent URL": "https://www.hirunews.lk/local-news.php?pageID=3679"
}