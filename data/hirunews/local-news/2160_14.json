{
       "Source": "hirunews",
       "Timestamp": "Monday, 08 February 2021 - 13:19",
       "Headline": "ස්වයං නිරෝධායනයට යොමුකර ඇති වැඩිම පිරිස ගම්පහ දිස්ත්‍රික්කයෙන් (වීඩියෝ)",
       "News Content": "මාර්තු පළමුවනදා සිට ස්ථාන 4000 කදී කොරෝනා එන්නත්කරණය ඇරඹීමට සැලසුම් - වයස අවුරුදු 30ත් 60ත් අතර පිරිසටත් එන්නත්\nමාර්තු මුල් සතියේ සිට වයස අවුරුදු 60 ට වැඩි පුද්ගලයන්ට සහ වයස අවුරුදු 30 ත් 60 ත් අතර කාණ්ඩයේ පිරිස්වලට ද කොරෝනා මර්දන එන්නත් ලබාදීමට අපේක්ෂා කරන බව ප්‍රාථමික සෞඛ්‍ය සේවා, වසංගත රෝග හා කොවිඩ් පාලන කටයුතු රාජ්‍ය ඇමතිනී විශේෂඥ වෛද්‍ය සුදර්ශනී ප්‍රනාන්දුපුල්ලේ ප්‍රකාශ කළා.\nඇය කියා සිටියේ ඒ සඳහා මධ්‍යස්ථාන 4000 ක් පිහිටුවන බවයි.\nදිනකට මධ්‍යස්ථාන 2000 ක් ක්‍රියාත්මක වන අයුරින් එම කටයුතු සැලසුම් කර ඇති බව ද රාජ්‍ය අමාත්‍යවරිය ප්‍රකාශ කළා.\nමේ අතර, ඊයේ දිනයේ මෙරටින් වාර්තා වූ කොරෝනා ආසාදිතයින් හත්සිය හැත්තෑ දෙදෙනා අතරින් වැඩිම සංඛ්‍යාව වූ 245 දෙනෙකු වාර්තා වූයේ කොළඹ දිස්ත්‍රික්කයෙන්.\nගම්පහ දිස්ත්‍රික්කයෙන් 214 දෙනෙකු වාර්තා වී තිබෙනවා.\nරත්නපුර දිස්ත්‍රික්කයෙන්ද ඊයේ දිනයේදීත් ආසාදිතයින් 53 දෙනෙකු වාර්තා වීම විශේෂත්වයක්.\nකොළඹ දිස්ත්‍රික්කයෙන් වාර්තා වුණු ආසාදිතයින් අතරින් වැඩිම පිරිස වාර්තා වී ඇත්තේ කොළඹ කොටුව අවට ප්‍රදේශයෙන්.\nඑම සංඛ්‍යාව 25 ක්.\nගම්පහ දිස්ත්‍රික්කයෙන් ඊයේ වාර්තා වූ වැඩිම ආසාදිතයින් මිනුවන්ගොඩ ප්‍රදේශයෙන් වාර්තා වන අතර, එම සංඛ්‍යාව 51 ක් ලෙස සටහන් වනවා.\nනිට්ටඹුවෙන්ද ආසාදිතයින් 27 දෙනෙකු හඳුනාගෙන ඇති බවයි සෞඛ්‍ය අංශ සඳහන් කළේ.\nපුද්ගල මරණ 05 ක් ඊයේ වාර්තා වූ අතර, ඒ අනුව මෙරට කොරෝනා ආසාදිත මුළු මරණ සංඛ්‍යාව 356 දක්වා ඉහළ ගියා.\nඊයේ මියගිය පුද්ගලයින් අතර කාන්තාවන් සිව් දෙනෙකු සහ පිරිමි පුද්ගලයෙකු සිටිනවා. ඔවුන් කොළඹ 15, වැලිමඩ, වක්වැල්ල, පමුණුගම සහ දුම්මලසූරිය ප්‍රදේශවල පදිංචිකරුවන්.\nරජයේ වෛද්‍ය නිලධාරීන්ගේ සංගමයේ සංස්කාරක වෛද්‍ය හරිත අලුත්ගේ ප්‍රකාශ කළේ බස්නාහිර පළාතෙන් පිටත ප්‍රදේශවලින් කොරෝනා ආසාදිතයින් වාර්තා වීම තුන් ගුණයකින් ඉහළ ගොස් ඇති බවයි.\nපොලිස් මාධ්‍ය ප්‍රකාශක නියෝජ්‍ය පොලිස්පති අජිත් රෝහණ සඳහන් කළේ දැනට වැඩිම පිරිසක් ස්වයං නිරෝධායනයට යොමුකර ඇත්තේ ගම්පහ දිස්ත්‍රික්කයෙන් බවයි.",
       "URL": "https://www.hirunews.lk/262005/ස්වයං-නිරෝධායනයට-යොමුකර-ඇති-වැඩිම-පිරිස-ගම්පහ-දිස්ත්‍රික්කයෙන්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2160"
}