{
       "Source": "hirunews",
       "Timestamp": "Thursday, 22 December 2022 - 7:46",
       "Headline": "ලංකා ප්‍රිමියර් ලීග් තරඟාවලියේ අවසන් මහා තරඟයට ජැෆ්නා කිංග්ස් කණ්ඩායම සුදුසුකම් ලබයි",
       "News Content": "ජැෆ්නා කිංග්ස් කණ්ඩායම ලංකා ප්‍රිමියර් ලීග් තරඟාවලියේ අවසන් මහා තරඟයට සුදුසුකම් ලබා ගැනීමට ඊයේ (21) පස්වරුවේ සමත් වුණා.\nඒ, කොළඹ ආර්. ප්‍රේමදාස ක්‍රීඩාංගණයේ පැවති පළමු සුදුසුකම් ලැබීමේ තරඟයේ දී ඩක්වත් ලුවිස් න්‍යායට අනුව ලකුණු 24කින් කැන්ඩි ෆැල්කන්ස් කණ්ඩායම පරාජයට පත් කරමින්.\nකැන්ඩි කණ්ඩායම නියමිත පන්දුවාර 20 අවසානයේ දි කඩුලු 8ක් දැවී ලකුණු 143ක් රැස් කළා.\nලකුණු 144ක ජයග්‍රාහි ඉලක්කයක් හඹා යාමට පිටියට පිවිසි ජැෆ්නා කණ්ඩායමට පස්වන පන්දුවාරයේ දී වර්ෂාවෙන් බාධා එල්ල වුණා.\nඒ අනුව ජයග්‍රහණය සඳහා ඩක්වත් ලුවිස් න්‍යායට අනුව ජැෆ්නා කණ්ඩායමට පන්දුවාර 11 දී ලකුණු 75ක් රැස් කළ යුතුව පැවතුණා.\nඒ වනවිටත් පන්දුවාර 11කදී කඩුළු 3ක් දැවී ලකුණු 98ක් රැස්කරගෙන සිටි ජැෆ්නා කණ්ඩායමට තරඟයේ ජය හිමි වුණා.\nමේ අතර ලංකා ප්‍රිමියර් ලීග් තරඟාවලියේ පිළිමළුන් පිටුදැකීමේ කොටසේ දෙවන තරඟය ජය ගැනීමට කලම්බු ස්ටර්ස් කණ්ඩායම සමත් වුණා.\nකලම්බු ස්ටාර්ස් සහ ගෝල් ග්ලැඩියේටර්ස් අතර කොළඹ ආර්. ප්‍රේමදාස ක්‍රීඩාංගණයේ පැවති එම තරඟය වර්ෂාව හේතුවෙන් ප්‍රමාද වී ආරම්භ කෙරුණා.\nඒ එක් කණ්ඩායමක් පන්දුවාර 18කට සීමා කරමින්.\nතරඟයේ කාසියේ වාසිය දිනා ගැනීමට කලම්බු ස්ටාර්ස් කන්ඩායම සමත් වූ අතර ඔවුන් පළමුව පන්දුවට පහර දීමේ අවස්ථාව ගෝල කණ්ඩායමට ලබා දුන්නා.\nඒ අනුව ගෝල් ග්ලැඩියේටර්ස් කණඩායම පන්දුවාර18 අවසානයේ කඩුළු 09ක් දැවී ලකුණු 108ක් රැස් කළා.\nජයග්‍රාහි ඉලක්කයක් හඹා යාමට පිටියට පිවිසි කලම්බු කණ්ඩායම පන්දුවාර 16යි පන්දු 5කදි කඩුළු තුනක් දැවී එම සීමාව පසුකර ගියා.\nඒ අනුව කැන්ඩි ෆැල්කන්ස් සහ කලම්බු ස්ටර්ස් අතර අද පැවැත්වෙන තරඟයෙන් ජය ගන්නා කණ්ඩායම හෙට පැවැත්වෙන අවසන් මහා තරඟයේ දී ජැෆ්නා කිංග්ස් කණ්ඩායම සමඟ තරඟ වදිනු ඇති.",
       "URL": "https://www.hirunews.lk/323247/ලංකා-ප්‍රිමියර්-ලීග්-තරඟාවලියේ-අවසන්-මහා-තරඟයට-ජැෆ්නා-කිංග්ස්-කණ්ඩායම-සුදුසුකම්-ලබයි",
       "Category": "Local News",
       "Parent URL": "https://www.hirunews.lk/local-news.php?pageID=651"
}