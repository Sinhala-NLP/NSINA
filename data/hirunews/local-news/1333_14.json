{
       "Source": "hirunews",
       "Timestamp": "Friday, 25 February 2022 - 17:17",
       "Headline": "හෙට සහ අනිද්දා (26,27) රාත්‍රීයේ විදුලි කප්පාදුවක් නැහැ (වීඩියෝ)",
       "News Content": "එළඹෙන සති අන්තයේ රාත්‍රී කාලයේ විදුලිය කප්පාදුවක් සිදුනොකරන බව මහජන උපයෝගිතා කොමිෂන් සභාව ප්‍රකාශ කළා.\nහෙට දිනයේ දිවා කාලයේ සිදුකරන විදුලිය කප්පාදුව ද අවම කර ඇති අතර, ඒ අනුව ඒ,බී සහ සී කලාප සඳහා දිවා කාලයේ පැය 3ක විදුලි කප්පාදුවක් සිදුකෙරෙන බවයි එම කොමිෂන් සභාවේ සභාපති ජනක රත්නායක සඳහන් කළේ.\nසෙසු කලාප සඳහා විදුලි කප්පාදුව සිදුකෙරෙන්නේ පැය දෙකහමාරක කාලයක් සඳහා පමණයි.\nඉරිදා දිනයේ දිවා කාලයේ පමණක් විදුලිය කප්පාදුව සිදුකෙරෙන අතර, ඒ, බී සහ සී කලාප සඳහා පැය දෙකහමාරක කාලයක් එලෙස විදුලිය කප්පාදු කිරීම සිදුකෙරෙනු ඇති.\nවිදුලි කප්පාදුවෙන් වැළකී සිටීම හෝ අවම කප්පාදුවක් ක්‍රියාත්මක කරන ලෙස මහජන උපයෝගීතා කොමිසම විදුලිබල මණ්ඩලයට දැනුම්දී තිබුණා.\nපසුගිය දිනවල විදුලි කප්පාදුව නිසා ජනතාව අපහසුතාවට පත්වීම සැළකිල්ලට ගෙන එම තීරණයට එළඹුණු බවයි මහජන උපයෝගිතා කොමිසමේ සභාපති ජනක රත්නායක වැඩිදුරටත් කියා සිටියේ.\nමේ අතර, අද දිනයේත් ඒ.බී.සී කලාප සඳහා පැය 4 යි මිනිත්තු 40 ක් සහ සෙසු කලාපවලට පැය 5 යි මිනිත්තු 15 ක කාලයක් විදුලිය කප්පාදුව ක්‍රියාත්මකයි.\nමේ අතර, ඉන්ධන නොමැතිකමින් කොළඹ වරායේ බත්තල බලාගාරය ඇතුළු බලාගාර කිහිපයක් මේ වනවිට අක්‍රිය තත්ත්වයේ පවතින බව ලංකා විදුලිබල මණ්ඩලය සඳහන් කළා.\nමෙවන් පසුබිමක් තුල විදුලිය බිඳ වැටීම නිසා ජනතාව පත්ව ඇත්තේ දැඩි අසීරුතාවකටයි.\nමේ අතර, විදුලි බලාගාර සඳහා අවශ්‍ය දැවිතෙල් අඩංගු නෞකාවක් මෙරටට ගෙන්වාගැනීමට අවශ්‍ය කටයුතු ආරම්භ කළ බව බලශක්ති අමාත්‍යාංශය ප්‍රකාශ කළා.\nඒ අනුව අදාළ නෞකාව ණයවර ලිපි විවෘත කිරීමෙන් පසු ලබන සති අන්තයේ මෙරටට පැමිණෙනු ඇති බවයි අමාත්‍යාංශය පැවසුවේ.\nඅද දිනයේ මෙරටට පැමිණීමට සැළසුම් කර තිබූ පෙට්‍රල් මෙටි්‍රක් ටොන් 38,400 ක් අඩංගු නෞකාව දිවයිනට පැමිණ නැහැ.\nණයවර ලිපි අද දිනයේ විවෘත කිරීමෙන් පසු අදාළ නෞකාව හෙට දිවයිනට ගෙන්වා ගැනීමටයි බලශක්ති අමාත්‍යාංශය කටයුතු සංවිධාන කර ඇත්තේ.\nඒ අනුව සිංගප්පූරුවේ සිට පැමිණි අදාළ නෞකාව මේ වනවිට ජාත්‍යන්තර මුහුදේ පවතිනවා.\nදිවයින පුරා දැනට ක්‍රියාත්මක විදුලි කප්පාදුව හේතුවෙන් ජල සැපයුමටද බාධා එල්ල වී ඇති බවයි ජාතික ජල සම්පාදන සේවක සංගමය පවසන්නේ.\nපවතින විදුලි කප්පාදුවත් සමග කොවිඩ් මර්දන ප්‍රතිශක්තීකරණ එන්නත් ගබඩා කර ඇති ශීතාගාර පවත්වාගැනීම සඳහා විදුලි ජනන යන්ත්‍ර මගින් විදුලිය ලබා ගැනීමට අඛණ්ඩව ඉන්ධන අවශ්‍ය වන බව සෞඛ්‍ය අමාත්‍යංශය අවධාරණය\nකරනවා.\nඑවන් පසුබිමක ශීතාගාරවලට අතිරේක විදුලි ජනන යන්ත්‍ර මගින් විදුලිය ලබා දිමටයි සිදුව ඇත්තේ.\nඔවුන් පෙන්වා දෙන්නේ රට තුළ පවතින කොවිඩ් මර්දන ප්‍රතිශක්තීකරණ එන්නත් තොග ලබන ජූලි මාසයේදී කල් ඉකුත් වීමට නියමිත බවයි.\nදෛනිකව සිදුකෙරෙන විදුලි කප්පාදුවෙන් ජනතාව පත්ව ඇත්තේ දැඩී පීඩාවකටයි.\nහෙට (26) සෙනසුරාදා දිනයේ විදුලි කප්පාදුව සිදුවන කාලසටහන මෙතැනින්\nඅනිද්දා (27) ඉරිදා දිනයේ විදුලි කප්පාදුව සිදු කෙරෙන කාලසටහන මෙතැනින්",
       "URL": "https://www.hirunews.lk/298040/හෙට-සහ-අනිද්දා-2627-රාත්‍රීයේ-විදුලි-කප්පාදුවක්-නැහැ-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1333"
}