{
       "Source": "hirunews",
       "Timestamp": "Friday, 22 September 2017 - 13:12",
       "Headline": "ගිනස් වාර්තාවට පාසල් ළමයින් යොදා ගැනීම ගැන පරීක්ෂණයක් (ඡායාරූප)",
       "News Content": "මංගල උත්සවයකදී දිගම ඔසරි පට සහිත සාරිය හැඳ ගිනස් වාර්තාවක් තැබීම සඳහා පාසල් ළමයින් 250 ක් යොදා ගැනීම සම්බන්ධයෙන් පරීක්ෂණයක් පවත්වන බව ළමා රක්ෂණ අධිකාරිය පවසනවා.\nමෙම ක්‍රියාවට ගුරු සංගම් ද චෝදනා කර තිබුණා.\nදිගම ඔසරි පොට සහිත සාරිය හැඳ ගිනස් වාර්තාවක් තැබීමේ අරමුණින් මනාලියක් ඊයේ (21) මහනුවර - ගන්නොරුව ප්‍රදේශයේදී සිය මංගල ගමන අරඹනු ලැබුවා.\nලොරි රථයක පටවාගෙන පැමිණි මෙම ඔසරි පට මාර්ගයේ එක පෙලට සිටවා පාසල් සිසුවියන් 250 ක පිරිසක් යොදවා එය දිගහැර තිබුණා.\nඅලවතුගොඩ කණිෂ්ඨ විද්‍යාලයක ප්‍රාථමික අංශයේ සිසුන් පිරිසකුයි මේ සඳහා යොදාගෙන ඇත්තේ.\nමෙම අවස්ථාවට මධ්‍යම පළාත් ප්‍රධාන අමාත්‍ය සහ අධ්‍යාපන අමාත්‍ය සරත් ඒකනායකද එක්ව සිටියා.\nකෙසේ වෙතත්, මෙවැනි ක්‍රියා සඳහා පාසල් ළමයින් යොදා ගැනීම සම්බන්ධයෙන් දැඩිව නීතිය ක්‍රියාත්මක කළ යුතු බවටයි ගුරු සංගම් චෝදනා කර තිබුනේ.\nමේ පිළිබඳව හිරු ප්‍රවෘත්ති අංශය මධ්‍යම පළාත් ප්‍රධාන අමාත්‍යවරයා මෙන්ම අධ්‍යාපන අමාත්‍යවරයාද වන සරත් ඒකනායකගෙන් විමසීමක් කළා.\nඑහිදී ඔහු කියා සිටියේ ඊට සහභාගි වූ පාසල් ළමයින්ගේ දෙමව්පියන්ගෙන් පැමිණිල්ලක් ලදහොත් ඒ සම්බන්ධයෙන් මැදිහත්වීමක් සිදුකරන බවයි.",
       "URL": "https://www.hirunews.lk/171551/ගිනස්-වාර්තාවට-පාසල්-ළමයින්-යොදා-ගැනීම-ගැන-පරීක්ෂණයක්-ඡායාරූප",
       "Category": "Local News",
       "Parent URL": "https://www.hirunews.lk/local-news.php?pageID=4309"
}