{
       "Source": "hirunews",
       "Timestamp": "Tuesday, 25 October 2022 - 16:27",
       "Headline": "උතුවන්කන්දේ බස් රථ අනතුරෙන් තුවාල ලැබූ කාන්තාවක් මරුට (වීඩියෝ)",
       "News Content": "මාවනැල්ල - උතුවන්කන්ද ප්‍රදේශයේදී බස් රථ දෙකක් ගැටී අද දහවල් සිදුවූ අනතුරෙන් තුවාල ලබා මාවනැල්ල රෝහලේ ප්‍රතිකාර ලබමින් සිටි කාන්තාවක් ජීවිතක්ෂයට පත්ව තිබෙනවා.\nපොලිස් මාධ්‍ය කොට්ඨාසය සඳහන් කළේ මාවනැල්ල සිට කෑගල්ල දෙසට ධාවනය වූ ශ්‍රී ලංගම බස් රථයක්, මගීන් නංවාගැනීම සඳහා නවතා තිබූ තවත් බස් රථයක් පසුකර යාමට උත්සාහ කිරීමේදී කෑගල්ල සිට නුවර දෙසට ධාවනය වූ පෞද්ගලික බස් රථයක ගැටී මෙම අනතුර සිදුව ඇති බවයි.\nඅනතුරෙන් තුවාල ලැබූ පුද්ගලයන් 37 දෙනෙකු මේ වනවිට ප්‍රතිකාර ලබන්නේ මාවනැල්ල රෝහලේයි.\nඅනතුර සම්බන්ධයෙන් බස් රථ දෙකේ රියදුරන් මාවනැල්ල පොලිසිය විසින් අත්අඩංගුවට ගෙන ඇති අතර, අනතුරෙන් ජීවිතක්ෂයට පත්ව ඇත්තේ කෑගල්ල මොලගොඩ ප්‍රදේශයේ පදිංචි 67 හැවිරිදි විශ්‍රාමික ගුරුවරියක්.\nමේ අතර මහියංගණය පොළොන්නරුව මාර්ගයේ 35 වන කිලෝමීටර කණුව අසළදී මෝටර් රථයක් වේගය පාලනය කරගැනීමට නොහැකිව මාර්ගයෙන් ඉවතට පැන ගසක සහ නවතා තිබූ ත්‍රිරෝද රථයක ගැටීමෙන් එක් අයෙකු ජීවිතක්ෂයට පත්ව හත්දෙනෙකු තුවාල ලබා තිබෙනවා.\nමෙම අනතුරෙන් ජීවිතක්ෂයට පත්ව ඇත්තේ 51 හැවිරිදි බුරුතගස්පිටිය ප්‍රදේශයේ පදිංචි පොළොන්නරුව පොලිස් ස්ථානයට අනුයුක්තව සේවය කළ පොලිස් සැරයන්වරයෙක්.\nමේ අතර කොස්ලන්ද - බෙරගල - වැල්ලවාය මාර්ගයේ බිබිලහෙළ ප්‍රදේශයේදී ධාවනය වෙමින් තිබූ ත්‍රිරෝද රථයකින් ඉවතට ඇද වැටී එහි රියදුරා ජීවිතක්ෂයට පත්ව තිබෙනවා.\n56 හැවිරිදි නිකපොත ප්‍රදේශයේ පදිංචි මෙම රියදුරා ඔහුගේ බිරිඳ සහ දරුවන් සමඟ ත්‍රිරෝද රථයෙන් ගමන් කරමින් සිටියදී මෙම අනතුරට මුහුණදී ඇති බවයි වාර්තාවන්නේ.\nරථය ධාවනය කරන අවස්ථාවේදී ඔහු සිය බිරිඳට පවසා ඇත්තේ තමාගේ පපු ප්‍රදේශයේ වේදනාවක් පවතින බවයි.\nඅනතුරුව එක්වරම ඔහු ත්‍රිරෝද රථයෙන් ඉවතට ඇද වැටී ඇති අතර, ඉදිරියට ධාවනය වූ ත්‍රිරෝද රථය ගසක සහ විදුලි කණු ආධාරකයක ගැටී නතරවී තිබෙනවා.",
       "URL": "https://www.hirunews.lk/318792/උතුවන්කන්දේ-බස්-රථ-අනතුරෙන්-තුවාල-ලැබූ-කාන්තාවක්-මරුට-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=780"
}