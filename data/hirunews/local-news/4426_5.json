{
       "Source": "hirunews",
       "Timestamp": "Wednesday, 12 July 2017 - 11:48",
       "Headline": "උඩුවේ ධම්මාලෝක හිමිගේ නඩුව ඔක්තෝම්බර් 24 විභාගයට",
       "News Content": "බලපත්‍රයක් නොමැතිව අලි පැටවෙකු ලඟ තබා ගත් බවට පූජ්‍ය උඩුවේ ධම්මාලෝක හිමියන්ට එරෙහි නඩුව ඔක්තොම්බර් මස 24 වැනිදා විභාගයට ගැනීමට කොළඹ මහාධිකරණ විනිසුරු සම්පත් විජේරත්න අද (12) දින නියම කළා.\nනඩුවට අදාල සාක්ෂිකරුවන්ගේ ලේඛනය අධිකරණයට ඉදිරිපත් කිරීම සඳහා සැප්තැම්බර් මස 20 වනදා මෙම නඩුව යලි කැදවීමටයි විනිසුරුවරයා නියෝග කළේ.\nකිරුලපන ඇලන් මැතිණියාරාමයේ බලපත්‍ර නොමැතිව රදවාගෙන සිටි අලි පැටවෙකු වනජීවි නිලධාරීන් සොයාගනු ලැබුවේ පසුගිය වසරේ ජනවාරි මස 28 වනදායි.\nඑම සිද්ධියට අදාලව මාර්තු මස 09 වනදා අත්අඩංගුවට ගත් ධම්මාලෝක හිමියන් පසුව ඇප මත මුදා හැරුණා.\nමේ අතර උද්ඝෝෂණයක් අතරතුර වැලිවේරිය රතුපස්වල ප්‍රදේශයේ සිදු කළ වෙඩි තැබීමේ සිද්ධිය සම්බන්ධයෙන් අත්අඩංගුවට ගෙන සිටින හමුදා බ්‍රිගේඩියර්වරයා ඇතුළු හතරදෙනා මේ මස 26 වනදා දක්වා යලි රක්ෂිත බන්ධනාගාර ගත කෙරුණා.\nඒ මොවුන් අද ගම්පහ මහේස්ත්‍රාත් ඩී. ඒ. රුවන් පතිරණ වෙත ඉදිරිපත් කිරීමෙන් පසුවයි.\nනඩුව කැදවූ අවස්ථාවේදී අපරාධ පරීක්ෂණ දෙපාර්තමේන්තුව අධිකරණයට කියා සිටියේ මේ සම්බන්ධයෙන් පරීක්ෂණ කිරීමට පත්කළ යුද හමුදා පරීක්ෂණ උසාවිය හමුවේ හතර දෙනෙකු සාක්ෂි ලබා දී ඇති බවයි.\nඑමෙන්ම සිද්ධියෙන් පසු පොලිස් භාරයට ගනු ලැබූ ටී 56 ගිණි අවි 40 සම්බන්ධයෙන් රස පරීක්ෂක වාර්තා මෙතෙක් ලැබී නොමැති බවද ඔවුන් අධිකරණය හමුවේ කියා සිටියා.\nකෙසේ වෙතත්, මහේස්ත්‍රාත්වරයා නියෝග කළේ මේ සම්බන්ධයෙන් රජයේ රස පරීක්ෂකවරයා වෙත සිහි ගැන්වීමේ ලිපියක් යොමු කරන ලෙසයි.",
       "URL": "https://www.hirunews.lk/165687/උඩුවේ-ධම්මාලෝක-හිමිගේ-නඩුව-ඔක්තෝම්බර්-24-විභාගයට",
       "Category": "Local News",
       "Parent URL": "https://www.hirunews.lk/local-news.php?pageID=4426"
}