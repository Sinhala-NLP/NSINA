{
       "Source": "hirunews",
       "Timestamp": "Tuesday, 24 December 2019 - 16:43",
       "Headline": "update :- රාජිත අත්අඩංගුවට ගන්න වරෙන්තු",
       "News Content": "පාර්ලිමේන්තු මන්ත්‍රී රාජිත සේනාරත්න අත්අඩංගුවට ගෙන අධිකරණයට ඉදිරිපත් කරන ලෙස නියෝග කරමින් කොළඹ අතිරේක මහේස්ත්‍රාත් බණ්ඩාර නෙළුම්දෙණිය අද (24) වරෙන්තු නිකුත් කළා.\nඅපරාධ පරීක්ෂණ දෙපාර්තමේන්තුව සහ නීතිපති දෙපාර්තමේන්තුව අධිකරණයට කළ කරුණු දැක්වීම් සළකා බලමින් එම නියෝගය නිකුත් කළ බවයි නීතිපතිවරයාගේ සම්බන්ධීකරණ නිලධාරිනි රජයේ අධිනීතීඥ නිශාරා ජයරත්න ප්‍රකාශ කළේ.\nසුදුවෑන් මාධ්‍ය හමුවේ විමර්ශනවලට අදාළව වරෙන්තුවක් ලබාගෙන මන්ත්‍රිවරයා අත්අඩංගුවට ගන්නා ලෙස නීතිපතිවරයා අපරාධ පරීක්ෂණ දෙපාර්තමේන්තුවේ අධ්‍යක්ෂවරයාට උපදෙස් ලබාදී තිබුණා.\nඑසේම රජයේ නියෝජ්‍ය සොලිසිටර් ජනරාල් දිලීප පීරිස් අද (24) අධිකරණය හමුවේ සඳහන් කළේ අත්අඩංගුවේ පසුවන සුදුවෑන් රථ රියදුරන් යැයි පවසන දෙදෙනා යොදාගනිමින් හිටපු අමාත්‍යවරයා මෙම ප්‍රවෘත්ති සාකච්ඡාව පවත්වා ඇති බවයි.\nඒ තුළින් ඔහු දණ්ඩ නීති සංග්‍රහයේ ප්‍රතිපාදන සහ ජනාධිපතිවරයා තෝරා පත් කරගැනීමේ පනත යටතේ වරදක් සිදුකර ඇති බැවින් අත්අඩංගුවට ගැනීමට වරෙන්තු නිකුත් කරන ලෙස රජයේ නියෝජ්‍ය සොලිසිටර් ජනරාල්වරයා අධිකරණයෙන් ඉල්ලා තිබෙනවා.\nඒ අනුවයි පාර්ලිමේන්තු මන්ත්‍රී රාජිත සේනාරත්න අත්අඩංගුවට ගැනීම සඳහා අධිකරණය අද (24) වරෙන්තු නිකුත් කළේ.\nතමන් අත්අඩංගුවට ගැනීම වළක්වාලන ලෙස ඉල්ලා පාර්ලිමේන්තු මන්ත්‍රී රාජිත සේනාරත්න පසුගිය 19 වනදා ගොනුකළ ඇප අයදුම්පත් කොළඹ ප්‍රධාන මහේස්ත්‍රාත් අධිකරණය විසින් ප්‍රතික්ෂේප කළා.\nඒ අනුවයි, ඔහු විසින් දෙවන වරටත් අපේක්ෂිත ඇප අයදුමක් පසුගිය 20 වනදා ඉදිරිපත් කරනු ලැබුවේ.\nඒ අනුව ඊයේ (23) දිනයේදී කොළඹ අතිරේක මහේස්ත්‍රාත් ප්‍රියන්ත ලියනගේ ලබන 30 වනදා මෙම අපේක්ෂිත ඇප අයදුම විමසීම සඳහා දින නියම කළ අතර, එහි වගඋත්තකරුවන්ට නොතීසි නිකුත් කිරීමටද පියවර ගත්තා.\nඑමෙන්ම පාර්ලිමේන්තු මන්ත්‍රී රාජිත සේනාරත්නට අධිකරණය විසින් විදෙස් ගමන් තහනමක් ද ඊයේ පනවනු ලැබුවා.\nපාර්ලිමේන්තු මන්ත්‍රී රාජිත සේනාරත්න සමඟ මෙම සුදු වෑන් මාධ්‍ය හමුවට සහභාගි වූ පුද්ගලයන් දෙදෙනා පසුගිය 13 වැනිදා අත්අඩංගුවට ගත් අතර, ඔවුන් ලබන 27 වැනිදා දක්වා රක්ෂිත බන්ධනාගාරගත කර තිබෙනවා.\nUpdate - Tuesday, December 24, 2019, 05.02PM\n--------------------------------------------------------------------\nරාජිත අත්අඩංගුවට ගැනීමට නීතිපතිවරයා CIDයට උපදෙස් ලබාදෙයි\nවරෙන්තුවක් ලබාගෙන පාර්ලිමේන්තු මන්ත්‍රී රාජිත සේනාරත්න අත්අඩංගුවට ගන්නා ලෙස නීතිපති දප්පුල ද ලිවේරා අපරාධ පරීක්ෂණ දෙපාර්තමේන්තුවේ අධ්‍යක්‍ෂවරයාට උපදෙස් ලබාදී ඇතැයි නීතිපතිවරයාගේ සම්බන්ධීකරණ නිලධාරිනි රජයේ අධිනීතීඥ නිශාරා ජයරත්න ප්‍රකාශ කළා.\nඒ, සුදුවෑන් මාධ්‍ය හමුව සම්බන්ධයෙන් සිදු කෙරෙන විමර්ශනවලට අදාළවයි.",
       "URL": "https://www.hirunews.lk/230882/update-රාජිත-අත්අඩංගුවට-ගන්න-වරෙන්තු",
       "Category": "Local News",
       "Parent URL": "https://www.hirunews.lk/local-news.php?pageID=2987"
}