{
       "Source": "hirunews",
       "Timestamp": "Wednesday, 28 December 2016 - 19:25",
       "Headline": "විල්පත්තු වනෝද්‍යානය අවට රක්ෂිතයේ වන විනාශය යළිත්",
       "News Content": "නැවත පදිංචි කිරීම සඳහා බව පවසමින් විල්පත්තු වනෝද්‍යානය අවට කල්ලාරු රක්ෂිතය සුණු විසුණු කළ ආකාරය හිරු සී.අයි.ඒ හරහා අප එළි කළේ වරක් දෙවරක් නොවේ.\nඅපගේ හෙලිදරව්ව හමුවේ වසරකට අධික කාලයක් නිහඩ වුණු වන සංහාරකයින් නැවත වරක් එහි වෙනත් ප්‍රදේශයක් ආක්‍රමණය කරමින් සිටිනවා.\nඅද සී.අයි.ඒ එම වන සංහාරය පිළිබඳවයි.\nනැවත පදිංචිකිරීම්වලට මුවාවෙමින් විල්පත්තු උතුරු අභය භූමියේ කොටසක් හා කල්ආරු වන ප්‍රදේශයේ සිදුකර ඇති මහා වන විනාශය පිළිබඳව හිරු\nසී.අයි.ඒ පසුගිය වසරේ අප්‍රේල් මාසයේදී මුල් වරට දර්ශන සාක්ෂි සහිතව හෙළි කළා.\nඒ සමග රටතුළ දැවැන්ත ජන මතයක් ගොඩනැගුණු අතර ජනාධිපති මෛත්‍රීපාල සිරිසේන මහතා ද විල්පත්තු අවට සිදුවන වන විනාශය හෙළා දකිනු ලැබුවා.\nප්‍රකාශ නිකුත් කිරීමෙන් පමණක් නොනැවතුණු ජනාධිපති මෛත්‍රීපාල සිරිසේන මහතා මේ මහා වන විනාශය නතර කිරීම සඳහා නියෝගයක් ද නිකුත් කළා.\nවිල්පත්තු වන උද්‍යානය අවට වවුනියාව හා මන්නාරම ප්‍රදේශවල කැලෑ කැපීම් සහ ඉඩම් පෙන්වීම වහාම ක්‍රියාත්මක වන පරිදි තහනම් කෙරුණේ ඒ අනුවයි.\nඑහෙත් අදාළ බලධාරීන් ජනාධිපතිවරයා ලබාදුන් නියෝගය ක්‍රියාත්මක කරන්නේද?\nයාන්ත්‍රික කියත් රැගෙන දිනපතා කැලෑ වදින පිරිස් තමන්ට රිසි සේ වන  සංහාරයන් සිදු කරනවා.\nඒ අනුව විල්පත්තුව වනාන්තර පද්ධතිය ආශ්‍රිතව පවතින වන සංරක්ෂණ ආඥා පනතින් පාලනය වන ආරක්ෂිත වනාන්තරයක් වන විලත්තකුලම් වනය හෙළි පෙහෙළි කර ජනාවාස පිහිටුවීම මේ වනවිට අරඹා අවසන්.\nවිල්පත්තු ජාතික වනෝද්‍යානයේ සිට කිලෝමීටර් 10 ක් දුරින් පිහිටා ඇති මෙම විලත්තකුලම් වනය අලි ඇතුන් වාසය කරන සුන්දර වන පියසක්.\nජනාධිපතිවරයාගේ නියෝග පවා නොතකමින් සිදුකරන මෙම මහා පරිසර විනාශයන්ට එරෙහිව පරිසර බලධාරීන් නීතිය ක්‍රියාත්මක කරන්නේ කවදාද?\nහිරු සී.අයි.ඒ අවධානයෙන්.",
       "URL": "https://www.hirunews.lk/150788/විල්පත්තු-වනෝද්‍යානය-අවට-රක්ෂිතයේ-වන-විනාශය-යළිත්",
       "Category": "Local News",
       "Parent URL": "https://www.hirunews.lk/local-news.php?pageID=4734"
}