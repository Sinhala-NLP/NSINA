{
       "Source": "hirunews",
       "Timestamp": "Wednesday, 06 April 2022 - 16:35",
       "Headline": "රාජ්‍ය සේවකයින්ට වැටුප් ගෙවීමට බාධාවක් නෑ - පළාත් සභා සහ පළාත් පාලන අමාත්‍යාංශය",
       "News Content": "රට තුළ පවතින අර්බුදකාරි තත්ත්වය හමුවේ රාජ්‍ය සේවකයින්ගේ වැටුප් ගෙවීම සම්බන්ධයෙන් කිසිදු ගැටලුවක් නොමැති බව රාජ්‍ය සේවා, පළාත් සභා හා පළාත් පාලන අමාත්‍යාංශය පවසනවා.\nමුදල් අමාත්‍යවරයෙකු, මහබැංකු අධිපතිවරයෙකු සහ මුදල් අමාත්‍යාංශයේ ලේකම්වරයෙකු මෙතෙක් පත් නොකිරීම හේතුවෙන් තම මේ මස වැටුප අලුත් අවුරුද්දට පෙර ලබාදීම සම්බන්ධයෙන් ඇතැම් පාර්ශවයන් අවිනිශ්චිතතා මතුකර තිබුණා.\nසිංහල හා දෙමළ අලුත් අවුරුද්ද නිමිත්තෙන් රාජ්‍ය සේවකයින්ගේ අප්‍රේල් වැටුප් නියමිත දිනට පෙර ගෙවීම මීට පෙර සිදුවුවා.\nඒ අනුව, වැටුප් ගෙවීම එළඹෙන සිකුරාදා දිනයේ හෝ 11 වන සඳුදා සිදුකළ යුතුයි.\nමේ සම්බන්ධයෙන් හිරු ප්‍රවෘත්ති අංශය රාජ්‍ය සේවා, පළාත් සභා හා පළාත් පාලන අමාත්‍යාංශයේ ලේකම් ජේ.ජේ. රත්නසිරිගෙන් විමසීමක් කළ අතර ඔහු කියා සිටියේ පෙර වර්ෂවලට සාපේක්ෂව සිංහල හා දෙමළ අලුත් අවුරුද්ද නිමිත්තෙන් රාජ්‍ය සේවකයින්ගේ වැටුප් ගෙවීම නියමිත දිනට පෙර ලබාදීමට කටයුතු කරන බවයි.\nවැටුප් ලබාදෙන දිනය ඉදිරියේදි දැනුම් දෙන බව ද ලේකම්වරයා වැඩිදුරටත් ප්‍රකාශ කළා.",
       "URL": "https://www.hirunews.lk/301351/රාජ්‍ය-සේවකයින්ට-වැටුප්-ගෙවීමට-බාධාවක්-නෑ-පළාත්-සභා-සහ-පළාත්-පාලන-අමාත්‍යාංශය",
       "Category": "Local News",
       "Parent URL": "https://www.hirunews.lk/local-news.php?pageID=1246"
}