{
       "Source": "hirunews",
       "Timestamp": "Wednesday, 14 June 2023 - 7:12",
       "Headline": "විදේශ රැකියා ලබාදෙන බවට පවසා මුදල් වංචා කළ දෙදෙනෙකු අත්අඩංගුවට (වීඩියෝ)",
       "News Content": "විදේශ රැකියා ලබාදෙන බවට පවසා මුදල් වංචා කළ සැකකරුවෙකු හා සැකකාරියක් අත්අඩංගුවට ගැනීමට රඹුක්කන පොලිසිය සමත් වී තිබෙනවා.\nවිදේශ රටවල රැකියා ලබාදෙන බවට පවසා පුද්ගලයින්ගෙන් මුදල් රුපියල් 820,000 ක් වංචා කිරීම සම්බන්ධව රඹුක්කන පොලිස් ස්ථානයට ලැබී තිබූ පැමිණිලි 06 කට අදාළව විමර්ශන සිදු කර ඊයේ (13) රාත්‍රී කාලයේ දී මෙසේ අත් අඩංගුවට ගත් බවයි වාර්තා වන්නේ.\nඅත්අඩංගුවට ගත් සැකකාරිය හා සැකකරු වයස අවුරුදු 27 ක් වු සිංහගිරි, බෙලිගොඩපිටිය, රඹුක්කන ලිපිනයේ පදිංචි චතුසිකා උදාලගම හා වාසල මුදියන්සේ රාළහාමිලාගේ නිපුන කාවින්ද උදාලගම යන අඹු සැමි යුවළක්.\nසැකකරුවන් සම්බන්ධයෙන් සිදු කළ විමර්ශනයේදී මොවුන් විසින් මෙවැනි ආකාරයට දිවයිනේ විවිධ ප්‍රදේශවල තවත් පුද්ගලයින් රවටා මුදල් වංචා කර ඇති බවට අනාවරණය වී තිබෙනවා.\nතවද සැකකරුවන් අත්අඩංගුවට ගැනීමෙන් පසු මොවුන්ට විරුද්ධව පැමිණිලි කිරීම සඳහා පුද්ගලයින් 46 දෙනෙකු ඉදිරිපත් වී ඇති අතර එම පැමිණිලි ඉදිරිපත් කිරීමට ඔවුන් විසින් මුදල් ලබාදුන් වසම්වලට අදාළ පොලිස් ස්ථාන වෙත යොමුකර ඇති බවද වාර්තා වනවා.\nඉහත සැකකරු හා සැකකාරිය විසින් සිදුකරන ලද මෙවැනි වංචාවලට හසු වුණු තවත් පුද්ගලයින් සිටි නම් ඒ පිළිබඳව ළඟම පොලිස් ස්ථානය වෙත දැනුම්දෙන ලෙස ද පොලිසිය ජනතාවගෙන් ඉල්ලා සිටිනවා.",
       "URL": "https://www.hirunews.lk/337874/විදේශ-රැකියා-ලබාදෙන-බවට-පවසා-මුදල්-වංචා-කළ-දෙදෙනෙකු-අත්අඩංගුවට-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=270"
}