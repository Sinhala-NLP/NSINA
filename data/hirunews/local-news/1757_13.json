{
       "Source": "hirunews",
       "Timestamp": "Friday, 13 August 2021 - 10:11",
       "Headline": "දුර්වල ප්‍රතිශක්තිකරණයක් සහිත පුද්ගලයින්ට ඇමෙරිකාව තුන්වන එන්නත් මාත්‍රාවක් අනුමත කරයි",
       "News Content": "දුර්වල ප්‍රතිශක්තිකරණ පද්ධතියක් සහිත ඇතැම් පුද්ගලයන් සඳහා ෆයිසර් හෝ මොඩර්නා කොරෝනා එන්නත් කොරෝනා එන්නත් 3 වන මාත්‍රාවක් ලබා දීම යෝග්‍ය බවට ඇමෙරිකා එක්සත් ජනපදයේ ආහාර හා ඖෂධ පරිපාලනය විසින් අනුමත කර තිබෙනවා.\nඅදාළ එන්නත් දෙක සඳහා ලබාදී ඇති හදිසි භාවිත අනුමැතියේ යාවත්කාලීන කිරීමක් ලෙසයි එම අනුමැතිය ලබාදී ඇත්තේ.\nවිශේෂයෙන් අවයව බද්ධ කිරීම් සිදුකළ හෝ වෙනත් එවැනි ප්‍රතිශක්තිකරණ පද්ධතියට බලපාන වෙනස්කම්වලට භාජනය වූ පුද්ගලයන්ට මෙය අදාළ වන බවයි ඇමෙරිකානු ආහාර හා ඖෂධ පරිපාලනය සඳහන් කළේ.\nඑමගින් මෙම තීරණය ප්‍රකාශයට පත් කර ඇත්තේ සී.ඩී.සී. හෙවත් ඇමෙරිකානු රෝග පාලන හා වැළැක්වීමේ ආයතනයේ උපදේශක කමිටුව මගින් තුන්වන කොරෝනා එන්නත්කරණ මාත්‍රාවක් පිළිබඳ තීරණයකට සැරසෙද්දීයි.\nකෙසේ නමුත්, වෛද්‍ය විද්‍යාඥයන් බහුතරයක් පෙන්වා දෙන්නේ තුන්වන වර්ධක එන්නත් මාත්‍රාවක අවශ්‍යතාව දත්ත මගින් තහවුරු නොකරන බවයි.\nනිව්යෝක් ටයිම්ස් පුවත්පතේ පළ කෙරුණු මෙම අනාවරණය ට්විටර් පණිවුඩයක් මගින් සටහන් කළ ශ්‍රී ජයවර්ධනපුර විශ්වවිද්‍යාලයේ ආසාත්මිකතා සහ සෛල ජෛව විද්‍යා අංශයේ අධ්‍යක්ෂ ආචාර්ය චන්දිම ජීවන්දර ද දරන්නේ එවැනි මතයක්.\nකෙසේ නමුත්, ඊශ්‍රායලය ඇතුළු රටවල් කිහිපයක් දැනටමත් තුන්වන වර්ධක මාත්‍රාව ලබාදීම ආරම්භ කර තිබෙනවා.",
       "URL": "https://www.hirunews.lk/279578/දුර්වල-ප්‍රතිශක්තිකරණයක්-සහිත-පුද්ගලයින්ට-ඇමෙරිකාව-තුන්වන-එන්නත්-මාත්‍රාවක්-අනුමත-කරයි",
       "Category": "Local News",
       "Parent URL": "https://www.hirunews.lk/local-news.php?pageID=1757"
}