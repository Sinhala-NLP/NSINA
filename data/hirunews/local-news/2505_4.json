{
       "Source": "hirunews",
       "Timestamp": "Saturday, 22 August 2020 - 20:01",
       "Headline": "අහුංගල්ලේදී 12 හැවිරිදි දරුවෙක් ලොරියකට යටවේ (වීඩියෝ)",
       "News Content": "අහුංගල්ල - වැලිකන්ද ප්‍රදේශයේ නිවසක සිය ඥාති සොහොයුරා පණ ගැන්වූ ලොරි රථයකට යටවී 12 හැවිරිදි දරුවෙකු ජිවිතක්ෂයට පත්වීමේ පුවතක්ද අද පස්වරුවේ වාර්තා වුණා.\nනිවස අසල යතුර සහිතව නවතා තිබූ ලොරි රථය 15 හැවිරිදි ඥාති සොහොයුරෙකු විසින් පණ ගන්වා ඇති අතර එහිදී ලොරි රථය එක්වරම ඉදිරියට ධාවනය වී ඇති බවයි පොලීසිය පැවසුවේ.\nඑම අවස්ථාවේදී පාපැදියකින් පැමිණි 12 හැවිරිදි දරුවා අදාළ ලොරි රථයට යටවී තිබෙනවා. බරපතල තුවාල ලැබූ ඔහු බලපිටිය රෝහලට ඇතුළත් කිරීමෙන් පසු මියගොස් ඇති බවයි පොලීසයි වැඩිදුරටත් පැවසුවේ.\nමේ අතර,  අවමංගල්‍ය උත්සව දෙකකට සහභාගි වී ආපසු එමින් සිටි කණ්ඩායම් දෙකක් අලව්ව සහ රාවණාඇල්ල ප්‍රදේශවලදී අද පෙරවරුවේ අනතුරුවලට ලක්වීමෙන් පුද්ගලයින් 8 දෙනෙකු ජිවිතක්ෂයට පත්වුණා.\nඅද අලූයම 4.05 ට පමණ කොළඹ - කුරුණෑගල මාර්ගයේ අලව්ව - වළකුඹුර ප්‍රදේශයේදී එක් රිය අනතුරක් සිදුවූ අතර, එහිදී  පුද්ගලයින් පස්දෙනෙකු ජීවිතක්ෂයට පත්වුණේ ටිපර් රථයක් සහ මෝටර් රථයක් මුහුණට මුහුණ ගැටීමෙන්.\nසිද්ධියෙන් මෝටර් රථයේ ගමන් ගත් සියලූදෙනාම මියගිය බවයි පොලීසිය සඳහන් කළේ.\nඔවුන් වරකාපොල ප්‍රදේශයේ  අවමංගල්‍ය උත්සවයකට සහභාගි වී යළි කුරුණෑගල බලා පැමිණෙමින් සිටියදියි මෙම අනතුරට මුහුණ දී තිබුණේ.\nමියගිය පිරිස මධ්‍යම අධිවේගී මාර්ගයේ ඉදිකිරීම් කටයුතු සිදුකරන පෞද්ගලික සමාගමක සේවය කරන පිරිසක්.\nමියගිය පුද්ගලයින් අවුරුදු 22 ත් 29 ත් අතර, පසුවන කොච්චිකට්ටුව - නෙලූම්දෙණිය - වැලිමඩ සහ ඉබ්බාගමුව යන ප්‍රදේශවල පදිංචිකරුවන්.\nමේ අතර, ඇල්ල - වැල්ලවාය මාර්ගයේ රාවණා ඇල්ල ප්‍රදේශයේදී වෑන් රථයක් අඩි 150 ක පමණ ප්‍රපාතයකට පෙරලී ගොස් අනතුරක් සිදුව තිබුණේ ද අද පෙරවරු 6ට පමණයි.\nවෑන් රථයේ රියදුරා ඇතුළු පුද්ගලයින් 6 දෙනෙකු ගමන් කර ඇති අතර, බරපතල තුවාල ලැබූ 5 දෙනෙකු අනතුරෙන් තුවාල ලබා සිරිගල, බදුල්ල, වැල්ලවාය සහ දෙමෝදර යන රෝහල්වලට ඇතුළත් කර තිබෙනවා.\nඑහිදී වෑන් රථයේ සිරවී සිටි රියදුරු බේරා ගැනීමට පොලීසිය ඇතුළු ප්‍රදේශවාසීන්ට පැය 3ක පමණ දැඩි පරිශ්‍රමයක් දැරීමටයි සිදුවුණේ.\nඔහුව කඩිනමින් රෝහල් ගත කිරීමට පියවර ගත් නමුත්, ඔහුගේ ජීවිතය බේරා ගැනීමට හැකිවී නැහැ.\nඑසේම, බරපතල තුවාල ලබා දෙමෝදර රෝහලට ඇතුළත් කළ පුද්ගලයින් දෙදෙනකු ද මියගොස් ඇති බවයි පොලීසිය පැවසුවේ.\nමෙලෙස ජිවිතක්ෂයට පත්වුණේ බදුල්ල විදුලිබල මණ්ඩලයේ විදුලි අධිකාරිවරුන් දෙදෙනෙකු සහ රියදුරෙකු වන අතර, ඔවුන් හම්බන්තොට ප්‍රදේශයේ අවමංගල්‍යයකට සහභාගි වී ආපසු එමින් සිටියදී මෙම අනතුරට මුහුණදී තිබුණා.\nමියගිය පිරිස පස්සර - බදුල්ල සහ ගාල්ල ප්‍රදේශවල පදිංචි 57,47 සහ 50 හැවිරිදි වියේ පසුවන්නන්. රියදුරුට නින්ද යාම හේතුවෙන් අනතුර සිදුවන්නට ඇතැයි පොලීසිය සැක කරනවා.\nමේ අතර,තඹුත්තේගම - පාදෙණිය මාර්ගයේ - පයිංඩිකුලම දුම්රිය හරස් මාර්ගයේදී තලෙයිමන්නාරම සිට කොළඹ කොටුව බලා පැමිණි දුම්රියේ, කැබ් රථයක් ගැටී අද අලූයම සිදුවූ තවත් අනතුරකින් පුද්ගලයින් 7 දෙනෙකු තුවාල ලබා තිබෙනවා.\nකැබ් රථයේ ගමන් ගත් තුවාල ලැබූ පුද්ගලයින් තඹුත්තේගම සහ තලාව රෝහල් වෙත ඇතුළත් කෙරුණු අතර, ඔවුන් සියලූදෙනා මේ වනවිට වැඩිදුර ප්‍රතිකාර සඳහා අනුරාධපුර ශික්ෂණ රෝහල වෙත මාරු කර යවා තිබෙනවා.\nමෙලෙස තුවාල ලබා ඇත්තේ එකම පවුලේ පියා, මව සහ දියණියක් ඇතුළු 7 දෙනෙක්.",
       "URL": "https://www.hirunews.lk/248404/අහුංගල්ලේදී-12-හැවිරිදි-දරුවෙක්-ලොරියකට-යටවේ-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2505"
}