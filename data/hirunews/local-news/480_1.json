{
       "Source": "hirunews",
       "Timestamp": "Monday, 13 March 2023 - 7:28",
       "Headline": "ගැටුමක් ඇති කරගෙන පලා යමින් තිබූ මෝටර් රථයක රන් ආලේපිත ගිනි අවියක්",
       "News Content": "ජා-ඇල නගර මධ්‍යයේදී අනතුරකට ලක් වූ මෝටර් රථයක් පරික්ෂා කර අවස්ථාවේදී එහි තිබී පාකිස්ථානයේ නිෂ්පාදිත එම්.පි 5 වර්ගයේ රන් ආලේපිත ගිනි අවියක් සොයාගෙන තිබෙනවා.\nගැටුමක් හේතුවෙන් තුවාල ලබා පලා යමින් සිටි පුද්ගලයකු ගමන් කරමින් සිටි මෝටර් රථයක් ජා-ඇල නගර මධ්‍යයේ දී අනතුරකට ලක් වී තිබුණේ පෙරේදා දිනයේයි.\nඑම අවස්ථාවේදී ජා-ඇල පොලිස් ස්ථානයේ රථ වාහන අංශයේ නිලධාරීන් පැමිණ මෝටර් රථය පරික්ෂා කිරීමේ දී කැපුම් තුවාල සහිතව එහි සිටි පුද්ගලයින් දෙදෙනෙකු ගිලන් රථයක නංවා රෝහල්ගත කිරීමට පියවරගෙන තිබුණා.\nඅනතුරුව පොලිස් නිලධාරීන් මෝටර් රථය පරීක්ෂා කිරීමේදීයි මෙම රන් ආලේපිත ගිනි අවිය සොයාගෙන ඇත්තේ.\nපොලිසිය සිදුකළ වැඩිදුර විමර්ශන වලදී අනාවරණය වී ඇත්තේ පුද්ගලයින් කිහිප දෙනෙකු රාගම ප්‍රදේශයේදී මත්පැන් පානය කර කටුනායක ප්‍රදේශයේ පිහිටි රාත්‍රී සමාජ ශාලාවකට ගොස් එහි ආරක්ෂක නිලධාරීන් සමග ගැටුමක් ඇති කරගෙන ඇති බවටයි.\nපසුව ඔවුන් රාගම ප්‍රදේශයේට පැමිණ අදාළ ගිනි අවිය රැගෙන ගැටුම ඇති කරගත් සමාජ ශාලාවට ගොස් ගිනි අවි පෙන්වා ආරක්ෂක නිලධාරීන් බිය ගැන්වීමට උත්සාහ කළ අවස්ථාවේදී ඔවුන් බෝතල්වලින් පහර දී තිබෙනවා.\nපසුව බරපතළ කැපුම් තුවාල සහිතව ආපසු එමින් සිටියදී මෙම මෝටර් රථය මෙලෙස අනතුරට ලක් වී ඇත්තේ.\nකෙසේවෙතත් ගිනි අවිය සොයා ගැනීමෙන් පසුව පොලිසිය කළ විමර්ශනවලදී අනාවරණය වී ඇත්තේ එම ගිනි අවිය විශ්‍රාමික නාවික හමුදා නිලධාරිවරයකුට පකිස්ථානයෙන් ත්‍යාග වශයෙන් ලැබුණු එකක් බවටයි.\nවැල්ලම්පිටිය - කොටුවිල ප්‍රදේශයේදී වෙඩි තබා ඝාතනය කිරීමට තැත් කිරීමේ සිද්ධියක් සම්බන්ධයෙන් පුද්ගලයන් තුන්දෙනෙකු අත්අඩංගුවට ගෙන තිබෙනවා.\nසිද්ධිය සම්බන්ධයෙන් සැකපිට පුද්ගලයෙකු මීට පෙර අත්අඩංගුවට ගැනීමෙන් පසුව ඔහුගෙන් කරන ලද ප්‍රශ්න කිරීම්වල දී ඊයේ මෙම සිද්ධිය සැළසුම් කළ සහ අනුබලදුන් දෙදෙනෙකු කොටුවිල ප්‍රදේශයේදී අත්අඩංගුවට ගත්තා.\nඔවුන්ගෙන් ප්‍රශ්න කිරීම්වලදී වෙඩි තැබීමට පැමිණි යතුරුපැදියේ පැදිකරු ඉහළ බෝමිරිය ප්‍රදේශයේදී අත්අඩංගුවට ගෙන තිබෙනවා.\nමොවුන් අවුරුදු 28, 30 සහ 34 යන වයස්වල පසුවන කොටුවිල, නවගමුව සහ ඉහළ බෝමිරිය ප්‍රදේශවල පදිංචිකරුවන්.",
       "URL": "https://www.hirunews.lk/329780/ගැටුමක්-ඇති-කරගෙන-පලා-යමින්-තිබූ-මෝටර්-රථයක-රන්-ආලේපිත-ගිනි-අවියක්",
       "Category": "Local News",
       "Parent URL": "https://www.hirunews.lk/local-news.php?pageID=480"
}