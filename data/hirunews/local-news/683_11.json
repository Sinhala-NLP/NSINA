{
       "Source": "hirunews",
       "Timestamp": "Wednesday, 07 December 2022 - 7:50",
       "Headline": "ඇස්වලට බලපාන බෙහෙත් හිඟය",
       "News Content": "ශ්‍රී ලාංකික ජනතාවට චීනයෙන් පරිත්‍යාග කළ රුපියල් බිලියන 2ක් වටිනා අත්‍යාවශ්‍ය ඖෂධ සහ වෛද්‍ය උපකරණ ඊයේ (06) කොළඹට ළඟා වූ බව චීන තානාපති කාර්යාලය සඳහන් කළා.\nඑම ඖෂධ සහ වෛද්‍ය උපකරණ තොගය බහාලුම් 24ක් ලෙස නැව්ගත කළ අතර එහි සම්පූර්ණ බර මෙටි්‍රක් ටොන් 255කට අධික බවයි තානාපති කාර්යාලය කියා සිටියේ.\nචීනයේ ජූනි මාසයේ සිට රුපියල් බිලියන 5කට අධික වටිනාකමින් යුත් ඖෂධ ශ්‍රී ලංකාවට පරිත්‍යාග කර ඇති බවද චීන තානාපති කාර්යාලය ප්‍රකාශ කළා.\nමේ අතර මේ වන විට පවතින ඖෂධ හිඟය ජාතික අක්ෂි රෝහලට සහ සියලුම අක්ෂි ශල්‍යකර්ම සිදු කරන රෝහල්වලට බලපා ඇති බව රජයේ වෛද්‍ය නිළධාරීන්ගේ සංගමය පවසනවා.\nවිශේෂයෙන්ම රට තුළ පවතින අක්ෂි කාචවල හිඟය සහ ශල්‍යකර්ම සඳහා අවශ්‍ය උපකරණවල හිඟය හේතුවෙන් අක්ෂි ශල්‍යකර්ම සිදු කිරීමට නොහැකි තත්වයක් උද්ගතව ඇති බව බවයි එම සංගමයේ මධ්‍යම කාරක සභික වෛද්‍ය ප්‍රසාද් කොළඹගේ කියා සිටියේ.\nකෙසේ වෙතත් මෙරට සෞඛ්‍ය පද්ධතිය සඳහා ලබන වසර වන විට හිඟයකින් තොර ව ඖෂධ ලබාදීමට හැකියාව ලැබෙනු ඇතැයි සෞඛ්‍ය අමාත්‍යාංශයේ අතිරේක ලේකම් වෛද්‍ය සමන් රත්නායක කොළඹ ඊයේ (06) පැවති මාධ්‍ය හමුවක දී කියා සිටියා.",
       "URL": "https://www.hirunews.lk/322131/ඇස්වලට-බලපාන-බෙහෙත්-හිඟය",
       "Category": "Local News",
       "Parent URL": "https://www.hirunews.lk/local-news.php?pageID=683"
}