{
       "Source": "hirunews",
       "Timestamp": "Sunday, 06 October 2019 - 19:18",
       "Headline": "ශිෂ්‍යත්ව විභාගයේ කඩඉම් ලකුණු නිකුත් කෙරේ",
       "News Content": "5 ශ්‍රේණිය ශිෂ්‍යත්ව විභාගයේ ප්‍රතිඵල නිකුත් කිරීමත් සමඟම කඩඉම් ලකුණු ද මේ වන විට ප්‍රකාශයට පත් කර තිබෙනවා.\nවිභාග දෙපාර්තමේන්තුව සඳහන් කළේ කොළඹ, ගම්පහ, කළුතර, මහනුවර, මාතලේ,  ගාල්ල, මාතර, කුරුණෑගල සහ කෑගල්ල යන දිස්ත්‍රික්කවල සිංහල මාධ්‍යයේ අවම කඩඉම් ලකුණ 159 බවයි.\nඑම දිස්ත්‍රික්කවල දෙමළ මාධ්‍යයේ අවම කඩඉම් ලකුණු සීමාව 154 ක්.\nඑමෙන්ම, හම්බන්තොට දිස්ත්‍රික්කයේ සිංහල මාධ්‍ය අවම කඩඉම් ලකුණ 157ක් වන අතර, රත්නපුර දිස්ත්‍රික්කයේ අවම කඩඉම් ලකුණ 156ක් බවයි විභාග දෙපාර්තමේන්තුව නිවේදනය කළේ.\nඅනුරාධපුර, පොළොන්නරුව සහ බදුල්ල දිස්ත්‍රික්කවල අවම කඩඉම් ලකුණ 155ක් වන අතර, අම්පාර, ත්‍රිකුණාමලය, පුත්තලම සහ මොණරාගල යන දිස්ත්‍රික්කවල කඩඉම් ලකුණු 154ක්.\nනුවරඑළිය දිස්ත්‍රික්කයේ කඩඉම් ලකුණු 153ක් වන අතර, වව්නියාව සහ මුලතිව් දිස්ත්‍රික්කවල සිංහල මාධ්‍ය අවම කඩඉම් ලකුණ වන්නේ 147ක්.\nකිසියම් සිසුවෙකුගේ ලකුණු පිළිබදව යළි පරීක්ෂාවක් සිදුකිරීමට අවශ්‍ය වන්නේ නම් මේ මස 21 වන දිනට පෙර අදාළ පාසලේ විදුහල්පතිවරුන් හරහා අභියාචනා ඉදිරිපත් කළ යුතු වනවා.\nමේ අතර, ශිෂ්‍යත්ව විභාගයෙන් ලකුණු 199ක් ලබා ගත් සිසුවෙකු පිළිබද තොරතුරු ගල්ගමුව - සිරිමාවෝ බණ්ඩාරනායක ප්‍රාථමික විද්‍යාලයෙන් වාර්තා වුණා. ඒ, එච්.එම්. අදීෂ නෙතුම් හේරත් නැමැති සිසුවායි.",
       "URL": "https://www.hirunews.lk/225714/ශිෂ්‍යත්ව-විභාගයේ-කඩඉම්-ලකුණු-නිකුත්-කෙරේ",
       "Category": "Local News",
       "Parent URL": "https://www.hirunews.lk/local-news.php?pageID=3111"
}