{
       "Source": "hirunews",
       "Timestamp": "Friday, 28 January 2022 - 13:31",
       "Headline": "‘හිරු සිරිපා කරුණාව’ නල්ලතන්නිය බලා ගමනේ",
       "News Content": "අපේ කාලයේ සංවිධානය වූ ‘සිරිලක මහා වන්දනා ගමන - හිරු සිරිපා කරුණාව’ මේ වනවිට ගමන් ආරම්භ කර තිබෙනවා. හිරු එෆ්.එම්. සංවිධාන කරන මෙම බැතිබර වන්දනා චාරිකාවට එක්වන්නේ රට පුරා විසිරුණු හිරු ශ්‍රාවකයන්. අද උදෑසන කොළඹ, පිටබැද්දර, කන්තලේ, හෙට්ටිපොල, කැබිතිගොල්ලෑව සහ බිබිල යන ප්‍රදේශවලින් පිටත් වූ වන්දනා බස් රථ නල්ලතන්නියට ළඟාවීමෙන් පසු සියලු වන්දනා නඩ එක්ව සිරිපා කරුණා කිරීමට නියමිත යි.\nහිරු මාධ්‍ය ජාලයේ සභාපති රේනෝ සිල්වාගේ තවත් පින්බර සංකල්පයක් පරිදි වාර්ෂිකව දියත් කෙරෙන මෙම මහා වන්දනා චාරිකාවේ දී දිවයින පුරා විසිරුණු බැතිමතුන්ට හිරුගේ සියලු පුද සත්කාර මැද ශ්‍රී පාදස්ථානය වන්දනා කිරීමට වරම් හිමි වනවා.\nහිරු සිරිපා කරුණාව පෙරටු කර ගනිමින් උත්තරීතර පූජා කරඬු වහන්සේ 06 නමක්ද සිරිපා පුදබිම වෙත වැඩම කරවීමට හිරු මෙවරත් කටයුතු සූදානම් කළේ මග දෙපස රැස්ව, මෙම පින්බර චාරිකාවට දායක වන බැතිමතුන්ට ආශිර්වාද කිරීමේ අරමුණින්.\nඑම පූජා කරඬු වහන්සේ වන්දනා කර පිරිකර පඬුරු හැකි පමණින් පූජා කරන්නටත් රට පුරා විසිරුණු බැතිමතුන්ට අවස්ථාව හිමිවිම විශේෂත්වයක්.\nඒ අනුව උත්තරීතර පූජා කරඬු වහන්සේ රැගෙන කොළඹින් පිටත් වූ වන්දනා නඩය ගමන් ආරම්භ කළේ ගංඟාරාම විහාරස්ථානයෙන්.\nඒ, මහා සංඝරත්නයේ ආශිර්වාද සමඟින්.\nඑම වන්දනා නඩය මාලඹේ, කඩුවෙල, හංවැල්ල, අවිස්සාවේල්ල, කරවනැල්ල, කිතුල්ගල, ගිනිගත්හේන, හැටන් හරහා නල්ලතන්නියට ළඟා වීමට නියමිතයි.\nමේ වනවිට එම වන්දනා නඩය හැටන් නගරයට පැමිණ ඇති බවයි හිරු මාණ්ඩලික වාර්තාකරු සංජය රුකුනායක කියා සිටියේ.\nබිබිලෙන් පිටත් වූ වන්දනා නඩය අයිවෙල පොතුබන්දන පුරාණ රජමහා විහාරස්ථානයෙන් ගමන් ආරම්භ කර මහියංගනය, හසලක, තෙල්දෙනිය, දිගන, මහනුවර, පේරාදෙනිය, ගම්පොල, නාවලපිටිය, හැටන් හරහා නල්ලතන්නියට ළඟා වනවා.\nඑසේම පූජා කරඬු වහන්සේ රැගෙන කැබිතිගොල්ලෑවෙන් පිටත් වූ වන්දනා නඩය මැදවච්චිය, රඹෑව, මිහින්තලය, ගල්කුලම, මරදන්කඩවල, කැකිරාව, දඹුල්ල, නාවුල, මාතලේ, කටුගස්තොට, පේරාදෙනිය, ගම්පොල, නාවලපිටිය, හැටන් ඔස්සේ නල්ලතන්නියට ළඟා වීමට නියමිත යි.\nමීට අමතරව පිටබැද්දර දෙහිගස්පේ ශ්‍රී සුභද්‍රාරාම විහාරස්ථානයෙන් ගමන් ආරම්භ කළ වන්දනා නඩය අකුරැස්ස, ගැලණිගම, හොරණ, පාදුක්ක, හංවැල්ල, අවිස්සාවේල්ල, කරවනැල්ල, කිතුල්ගල, ගිනිගත්හේන මාර්ගයෙන් නල්ලතන්නියට ළඟාවීමටයි සැලසුම් කර ඇත්තේ.\nහෙට්ටිපොල සිට ගමන් ඇරඹූ වන්දනා නඩය කුලියාපිටිය, නාරම්මල, කුරුණෑගල, මාවතගම, කටුගස්තොට, පේරාදෙනිය, ගම්පොල, නාවලපිටිය, හැටන් හරහා නල්ලතන්නියට ළඟාවීමට නියමිතයි.\nඑසේම, කන්තලේ සිට ගමන් ඇරඹූ වන්දනා නඩය හබරණ, දඹුල්ල, නාවුල, මාතලේ, කටුගස්තොට, පේරාදෙනිය, ගම්පොල, නාවලපිටිය, හැටන් හරහා නල්ලතන්නියට පැමිණෙනවා.",
       "URL": "https://www.hirunews.lk/295450/හිරු-සිරිපා-කරුණාව-නල්ලතන්නිය-බලා-ගමනේ",
       "Category": "Local News",
       "Parent URL": "https://www.hirunews.lk/local-news.php?pageID=1391"
}