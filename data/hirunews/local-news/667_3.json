{
       "Source": "hirunews",
       "Timestamp": "Wednesday, 14 December 2022 - 17:06",
       "Headline": "රුපියල් කෝටි 33කට අධික හෙරොයින් තොගයක් මුල්ලේරියාවෙන් මතුවෙයි (වීඩියෝ)",
       "News Content": "පොලිස් විශේෂ කාර්ය බලකාය විසින් කොළොන්නාව - අංගොඩ ප්‍රදේශයේ සිදුකළ විශේෂ මෙහෙයුමක දී නිවසක සඟවා තිබූ හෙරොයින් කිලෝ ග්‍රෑම් 12කට ආසන්න ප්‍රමාණයක් සොයා ගැනීමට සමත් වී තිබෙනවා.\nමෙම මෙහෙයුමේ දී එම නිවසේ සිටි පුද්ගලයින් දෙදෙනෙකු ද අත්අඩංගුවට ගත් බවයි පොලිස් විශේෂ කාර්ය බළකායේ මාධ්‍ය අංශය සඳහන් කරන්නේ.\nලද තොරතුරුකට අනුව සිදුකළ මෙම මෙහෙයුමේදී අත්අඩංගුවට ගෙන ඇත්තේ අංගොඩ ලොක්කගේ ප්‍රධාන ගෝලයෙක් වන මේ වනවිට සැගව සිටින ජිලේ නමැති මත්ද්‍රව්‍ය ජාවාරම්කරුගේ හෙරොයින් මත්ද්‍රව්‍ය තොගයක් බවට මූලික විමර්ශනවල දී සොයාගෙන තිබෙනවා.\nරුපියල් කෝටි 33.5 ආසන්න වටිනාකමකින් යුත් හෙරොයින් කිලෝ 12 ආසන්න මෙම හෙරොයින් තොගය සොයා ගැනුණේ මුල්ලේරියාව බාරොන් තිලකානන්ද මාවතේ නිවසකින්.\nවිශේෂ කාර්ය බළකායේ බුද්ධි කොට්ඨාසයට ලැබුනු තොරතුරක් මත විශේෂ කාර්‍ය බලකායේ විශේෂ මෙහෙයුම් 1හා 3 සහ මූලස්ථාන කඳවුරේ නිලධාරින් විසින් මෙමෙ මෙහෙයුම සිදුකළා.\nමෙම හෙරොයින් තොගය සමග සලීම් තුවාන් සහ රොශාන් රවිදු ඩිල්ශාන් යන පුද්ගලයින් දෙදෙනා ද සැකපිට අත්ඩංගුවට ගෙන තිබෙනවා.\nමීට අමතරව හෙරොයින් තොගය ප්‍රවාහනයට භාවිතා කලායැයි සැකපිට ත්‍රීරෝද රථයක් ද අත්අඩංගුවට ගෙන ඇති අතර සැකකරුවන් හා හෙරොයින් තොගය ඉදිරි විමර්ශන කටයුතු සදහා අංගොඩ පොලීසියට භාරදීමට නියමිතයි.",
       "URL": "https://www.hirunews.lk/322679/රුපියල්-කෝටි-33කට-අධික-හෙරොයින්-තොගයක්-මුල්ලේරියාවෙන්-මතුවෙයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=667"
}