{
       "Source": "hirunews",
       "Timestamp": "Sunday, 22 March 2020 - 14:58",
       "Headline": "ඇඳිරි නීතිය පනවා ඇති කාලය තුළ නිවසට ගෑස් බෙදා හැරීමේ වැඩපිළිවෙලක්",
       "News Content": "අවශ්‍ය ප්‍රමාණයට සරිලන අන්දමින් ගෑස් තොග පවතින බවත්, කිසිදු හිඟයකින් තොරව ගෑස් දිවයින පුරා බෙදා හැරීමට කටයුතු කර ඇති බවත්, ගෑස් සමාගම් පවසනවා.\nරජය සහ ආරක්ෂක අංශ එක්ව සාකච්ඡා කොට දිවයින පුරා පිහිටි ගෑස් අලෙවි නියෝජිතයින්ට ගෑස් බෙදා හැරීම සිදුකළ බවයි එම සමාගම් ප්‍රකාශ කළේ.\nඒ අනුව ඇඳිරි නීතිය ක්‍රියාත්මක කරන කාලය තුළ දී අවශ්‍ය නම් සිය නිවෙස් වෙත ද ගෑස් ප්‍රවාහනය කිරීමේ වැඩපිළිවෙලක් ආරම්භ කර ඇති බව ලිත්‍රෝ ගෑස් සමාගමේ මධ්‍යම සහ බස්නාහිර පළාත් නියෝජිත කුමාර ජයවර්ධන හිරු ප්‍රවෘත්ති අංශයට සඳහන් කළා.\nඑමෙන්ම, ලාෆ් ගෑස් සමාගම ද ඇඳිරි නීතිය ක්‍රියාත්මක කරන කාලය තුළ දී අවශ්‍ය නම් නිවෙස් වෙත ගෑස් ප්‍රවාහනය කිරීමේ වැඩපිළිවෙලක් සකස් කර ඇති බවයි එහි ප්‍රධාන විධායක නිලධාරී චමින්ද එදිරිවික්‍රම හිරු ප්‍රවෘත්ති අංශයට කියා සිටියේ.\nඑමෙන්ම, ජාතික ඖෂධ නියාමන අධිකාරිය විසින් සියළුම සිල්ලර ඔසුසැල් හිමියන් වෙත විශේෂ නිවේදනයක් නිකුත් කර තිබෙනවා.\nඒ අනුව ඔවුන්ට දැනුම් දී ඇත්තේ විශේෂඥ වෛද්‍යවරයෙකුගේ වලංගු බෙහෙත් වට්ටෝරුවක් නොමැතිව මැලේරියා රෝගයට ප්‍රතිකාරයක් ලෙස භාවිතා කරන ක්ලෝරොක්වීන් සහ හයිඩ්‍රොක්සික්ලෝරොක්වීන් ඖෂධ නිකුත් නොකරන ලෙසටයි.\nකිසියම් පුද්ගලයෙකු විසින් මෙය උල්ලංගණය කරන්නේ නම් නීතිමය පියවර ගැනීමට කටයුතු කරන බවයි සෞඛ්‍ය සේවා අමාත්‍යාංශය සඳහන් කළේ.",
       "URL": "https://www.hirunews.lk/237005/ඇඳිරි-නීතිය-පනවා-ඇති-කාලය-තුළ-නිවසට-ගෑස්-බෙදා-හැරීමේ-වැඩපිළිවෙලක්",
       "Category": "Local News",
       "Parent URL": "https://www.hirunews.lk/local-news.php?pageID=2840"
}