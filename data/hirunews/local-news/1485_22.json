{
       "Source": "hirunews",
       "Timestamp": "Saturday, 18 December 2021 - 13:19",
       "Headline": "උත්සව සමයේ සෞඛ්‍ය පුරුදු දැඩිව අනුගමනය කරන්නැයි උපදෙස්",
       "News Content": "ඊයේ දිනයේදීත් මෙරට බූස්ටර් හෙවත් වර්ධක එන්නත් මාත්‍රා 265,766 ක් ලබා දී තිබෙනවා.\nමේ අතර, උත්සව සමයේ ජනතාව අවධානයෙන් කටයුතු කළ යුතු බවයි සෞඛ්‍ය අංශ පෙන්වා දෙන්නේ.\nඊයේ, මෙලෙස දෙලක්ෂය ඉක්මවා තුන්වන මාත්‍රා දී ඇත්තේ අඛණ්ඩ තුන්වන දිනයටයි.\nඒ අනුව, මෙරටට ලබාදී ඇති වර්ධක එන්නත් මාත්‍රා සංඛ්‍යාව 2,346,182 දක්වා ඉහළ යනවා.\nමේ අතර, ඔමික්‍රොන් කොරෝනා ප්‍රභේදයේ ව්‍යාප්තිය හේතුවෙන් නත්තලට පෙර සංචරණ සහ සමාජමය සීමාවන් දැඩි කිරීම පිළිබඳව යුරෝපීය රටවල් අවධානය යොමු කරමින් සිටින බව වාර්තාවනවා.\nජර්මනිය, අයර්ලන්තය, ස්විට්සර්ලන්තය සහ ඩෙන්මාර්කය මෙලෙස සීමාවන් දැඩි කිරීමට සැළසුම් කර ඇති අතර, ප්‍රංශය දැනටමත් බ්‍රිතාන්‍ය වැසියන් සඳහා සිය දේශසීමා වසා දැමීමට පියවර ගෙන අවසන්.\nප්‍රංශ අග්‍රාමාත්‍ය ජෝන් කැස්ටෙක්ස් ප්‍රකාශ කළේ, ඔමික්‍රොන් ඉදිරි වසරේ යුරෝපය පුරා අකුණු පහරක් මෙන් පැතිර යනු  ඇති බවයි.\nයුරෝපයේ ඔමික්‍රොන් කේන්ද්‍රය වී ඇති බ්‍රිතාන්‍යයෙන් ඊයේ දිනයේදීත් නව ආසාදිතයන් 93,045ක් හඳුනා ගැනුණා.\nඊයේ දිනයේ තවත් මරණ 111 ක් වාර්තාවීමත් සමඟබ්‍රිතාන්‍යයේ කොරෝනා මරණ සංඛ්‍යාවද 147,000 ද ඉක්ම වූවා.\nඔමික්‍රොන් ප්‍රභේදයට මුහුණදීම සඳහා බ්‍රිතාන්‍යය ගෙන ඇති මූලික පියවර වන්නේ, බූස්ටර් එන්නත් ලබාදීම වේගවත් කිරීමයි.\nමේ අතර, ඔමික්‍රොන් කොරෝනා ප්‍රභේදය ඩෙල්ටා ප්‍රභේදය මෙන් පස් ගුණයක් වැඩියෙන් සම්ප්‍රේෂණය විය හැකි බව ලන්ඩනයේ ඉම්පීරියල් කොලේජ් විද්‍යායතනය සිදු කළ අධ්‍යයනයකින් අනාවරණ වී තිබෙනවා.\nඑමෙන්ම කළින් රෝගය වැළඳී තිබීම හේතුවෙන් ඔමික්‍රොන් ප්‍රභේදයට එරෙහිව සැළසෙන ප්‍රතිශක්තිය 19% ක් තරම් අඩු මට්ටමක පවතින බවයි එම අධ්‍යයනයෙන් හෙළි වී ඇත්තේ.\nමේ අතර, පවතින තත්වය හමුවේ සෞඛ්‍ය උපදෙස් පිළිපදිමින් කටයුතු කළ යුතු බවයි සෞඛ්‍ය අමාත්‍යාංශයේ වෛද්‍ය තාක්ෂණික සේවා අධ්‍යක්ෂ වෛද්‍ය අන්වර් හම්දානි කියා සිටියේ.",
       "URL": "https://www.hirunews.lk/291413/උත්සව-සමයේ-සෞඛ්‍ය-පුරුදු-දැඩිව-අනුගමනය-කරන්නැයි-උපදෙස්",
       "Category": "Local News",
       "Parent URL": "https://www.hirunews.lk/local-news.php?pageID=1485"
}