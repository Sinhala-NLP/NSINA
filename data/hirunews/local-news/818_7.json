{
       "Source": "hirunews",
       "Timestamp": "Saturday, 08 October 2022 - 6:48",
       "Headline": "තොරතුරු දැනගැනීමේ කොමිෂන් සභාව ශ්‍රී ලංකා පොලිසියෙන් ප්‍රශ්න කරයි",
       "News Content": "පොලිස් ක්ෂේත්‍ර බලකා මූලස්ථානයේ අණදෙන නිලධාරියා පොලිස්පතිවරයා වෙනුවෙන් පෙනී සිට තොරතුරු ලබා දෙන බවට පොරොන්දු වී සිටියදී පොලිස් නීති කොට්ඨාසයේ නිලධාරියකු පැමිණ තොරතුරු ලබා දී ප්‍රතික්ෂේප කරන්නේ කෙසේදැයි තොරතුරු දැන ගැනීමේ කොමිෂන් සභාව පෙරේදා (06) පොලිසියෙන් ප්‍රශ්න කර තිබෙනවා.\nතොරතුරු කොමිෂන් සභාව එලෙස ප්‍රශ්න කළේ කල් ඉකුත් වූ කඳුළු ගෑස් සම්බන්ධයෙන්, උද්ඝෝෂණවලට එල්ල කරන ලද කඳුළු ගෑස් සම්බන්ධයෙන් සහ කඳුළු ගෑස් මිල දී ගැනීම සම්බන්ධයෙන් ජනමාධ්‍යවේදියකු වන තරිඳු ජයවර්ධන කරන ලද තොරතුරු ඉල්ලීමකට අදාළ අභියාචනයක් තෙවැනි දිනටත් විභාගයට ගත් අවස්ථාවේදීයි.\nපසුගිය අවස්ථාවේ තොරතුරු කොමිෂන් සභාව හමුවේ පොලිස්පතිවරයා නියෝජනය කරමින් පැමිණි පොලිස් ක්ෂේත්‍ර බලකා මූලස්ථානයේ අණ දෙන නිලධාරීවරයා දින 10ක් ඇතුළත තොරතුරු ලබාදීමට පොරොන්දු වූ බවත්, ඒ අනුව ඔහු සැප්තැම්බර් 17 වැනිදා එම තොරතුරු එකතු කර ගැනීම සඳහා පොලිසියේ සියලුම කොට්ඨාස භාර නිලධාරීන් සහ අධ්‍යක්ෂවරුන්ට ලිපියක් යොමු කර ඇති බවත්, එලෙස යොමු කර තිබියදී පොලිස්පතිවරයා සැප්තැම්බර් 30 වැනිදා ලිපියක් යොමුකරමින් තොරතුරු ලබාදීම ප්‍රතික්ෂේප කර ඇති බවත් මාධ්‍යවේදී තරිඳු ජයවර්ධන කොමිෂන් සභාව හමුවේ ප්‍රකාශ කර තිබෙනවා.\nපොලිස්පතිවරයා නියෝජනය කරමින් සහභාගී වූ පොලිස් නීති කොට්ඨාසයේ නීති උපදෙස් අංශයේ ස්ථානාධිපති පොලිස් පරීක්ෂක නීතිඥ වසන්ත කුමාර ප්‍රකාශ කළේ එම තොරතුරු ලබාදීම මගින් ජාතික ආරක්ෂාවට සහ භෞමික අඛණ්ඩතාවයට හානියක් වන බැවින් පොලිස්පතිවරයා තොරතුරු ලබාදීම ප්‍රතික්ෂේප කර ඇති බවයි.\nපොලිස්පතිවරයා වෙනුවෙන් පැමිණි පොලිස් ක්ෂේත්‍ර බලකා මූලස්ථානයේ අණදෙන නිලධාරියා එම තොරතුරු ලබාදීම කොමිසම හමුවේ එකඟතාවය පළ කර තිබියදී සහ එම තොරතුරු එකතු කර ගැනීම සඳහා ලිපි පවා නිකුත් කර තිබියදී මෙලස යළිත් වරක් තොරතුරු ලබාදීම පත්‍රතික්ෂේප කරන්නේ කුමන පදනමකින්දැයි පොලිසියෙන් විමසූ කොමිෂන් සභාව, පොලිස්පති නියෝජනය කරන නිලධාරීන්ගේ සැලකිරීම් පරස්පර බව ද සඳහන් කළා.\nපසුගිය දිනවල එල්ල කරන ලද කඳුළු ගෑස් කුමන වසරවල ගෙන්වූ කඳුළු ගෑස් ද යන්න ගැන කළ තොරතුරු ඉල්ලීමට අදාළව පොලිස්පතිවරයා ලිඛිතව සඳහන් කළේ අධිකරණයේ විවාදිත නඩු කටයුතු පැවතීම හේතුවෙන් නීතිපතිගේ උපදෙස් ලබා ගැනීමකින් තොරව එම තොරතුරු මුදා හැරිය නොහැකි බවයි.\nඑලෙස නීතිපති උපදෙස් ගැනීමක් ගැන තොරතුරු පනතේ නොමැති බවත්, තොරතුරු පනත යටතේ තොරතුරු ලබා නොදී සිටිය හැක්කේ එහි පස්වැනි වගන්තිය යටතේ පමණක් බවත් කොමිෂන් සභාව අවධාරණය කළා.\nශ්‍රී ලංකා පොලිසියේ නීති කොට්ඨාසය තොරතුරු පනත ගැන දැනුම්කමක් නොමැතිව සිටින්නේදැයි විමසූ කොමිෂන් සභාව මීට පෙර පොලීසියට පුහුණු වැඩසටහන් පැවැත්වූ බව ද ප්‍රකාශ කර තිබෙනවා.\nඅයිතම 13ක් යටතේ ඉල්ලා ඇති තොරතුරවලට එක් අයිතමයකට පමණක් සම්පූර්ණ තොරතුරු ලබා දී ඇති බවත්, එක් අයිතමයකට එනම් පරණ කඳුළු ගෑස් සම්බන්ධයෙන් කළ තොරතුරු ඉල්ලීමට අදාලව අසත්‍ය තොරතුරු ලබා දී ඇති බවත්, තොරතුරු ඉල්ලීම් කිහිපයකට අදාළව අර්ධ වශයෙන් තොරතුරු ලබා දී අයිතම 3කට අදාළව තොරතුරු කිසිවක් ලබාදී නැති බවත් මාධ්‍යවේදියා කොමිෂන් සභාවට දැනුම් දුන්නා.\nව්‍යාජ තොරතුරු ලබාදීම, නොමග යවන තොරතුරු ලබාදීම සහ තොරතුරු සැඟවීම යටතේ ශ්‍රී ලංකා පොලිසියට සහ ඊට අදාළ නිලධාරීන්ට එරෙහිව තොරතුරු පනත යටතේ නඩු ගොනු කරන ලෙස මාධ්‍යවේදියා තොරතුරු කොමිෂන් සභාවෙන් ලිඛිතව ඉල්ලා සිටියා.\nසියලු කරුණු සැලකිල්ලට ගත් කොමිෂන් සභාව අභියාචනා විභාගය අවසන් කළ අතර කොමිෂන් සභාවේ තීන්දුව ප්‍රකාශයට පත් කිරීම ඔක්තෝබර් 27 දක්වා කල් තැබුණා.\nමෙම අභියාචනා විභාගයට තරිඳු ජයවර්ධන වෙනුවෙන් නීතිඥ සුරේන් ඩී පෙරේරා සහ නීතිඥ මනුෂිකා කුරේ පෙනී සිටියා.",
       "URL": "https://www.hirunews.lk/317301/තොරතුරු-දැනගැනීමේ-කොමිෂන්-සභාව-ශ්‍රී-ලංකා-පොලිසියෙන්-ප්‍රශ්න-කරයි",
       "Category": "Local News",
       "Parent URL": "https://www.hirunews.lk/local-news.php?pageID=818"
}