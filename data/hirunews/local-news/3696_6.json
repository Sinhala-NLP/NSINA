{
       "Source": "hirunews",
       "Timestamp": "Tuesday, 16 October 2018 - 19:44",
       "Headline": "පොලිස්පති ඉල්ලා අස්වී නැහැ - නියෝජ්‍ය ඇමති නලින් බණ්ඩාර කියයි",
       "News Content": "විවිධ වාර්තා පළවුවද පොලිස්පති පූජිත් ජයසුන්දර සිය ඉල්ලා අස්වීමේ ලිපිය භාරදී නොමැති බව නීතිය හා සාමය නියෝජ්‍ය අමාත්‍ය නලින් බණ්ඩාර ප්‍රකාශ කළා.\nඒ, කොළඹ අද පැවති මාධ්‍ය හමුවකට එක්වෙමින්.\nඑහිදී නියෝජ්‍ය අමාත්‍යවරයා රිය අනතුරු ඉහළ යාම පිළිබඳව පළමුව අදහස් පළ කරමින් කියා සිටියේ මේ වසරේ ගතවූ කාලය තුළ රිය අනතුරුවලින් පුද්ගලයින් 2368 ක්  ජීවිතක්ෂයට පත්ව ඇති බවයි.\nඑමෙන්ම පසුගිය වසර 7 ක කාලය තුළ පුද්ගලයින් 18,491 ක් රිය අනතුරුවලින් ජීවිතක්ෂයට පත්ව ඇති බවද ඔහු සඳහන් කළා.\nපසුව පොලිස්පති පූජිත් ජයසුන්දර සම්බන්ධයෙන් මාධ්‍යවේදීන් නැගූ ප්‍රශ්න කිහිපයකටද නියෝජ්‍ය අමාත්‍යවරයා පිළිතුරු ලබා දෙමින් කියා සිටියේ ඔහු ඉල්ලා අස්වන බවක් මෙතෙක් දැනුම්දී නොමැති බවයි.\nඑසේම පොලිස්පතිවරයාට ඉල්ලා අස්වීමේ අයිතියක් පවතින බවද ඔහු සඳහන් කළා.",
       "URL": "https://www.hirunews.lk/202270/පොලිස්පති-ඉල්ලා-අස්වී-නැහැ-නියෝජ්‍ය-ඇමති-නලින්-බණ්ඩාර-කියයි",
       "Category": "Local News",
       "Parent URL": "https://www.hirunews.lk/local-news.php?pageID=3696"
}