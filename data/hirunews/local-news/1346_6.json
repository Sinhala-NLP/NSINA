{
       "Source": "hirunews",
       "Timestamp": "Sunday, 20 February 2022 - 9:14",
       "Headline": "කොරෝනා හදිසි මර්දන ප්‍රතිකාර මධ්‍යස්ථානවල පහසුකම් ඉහළට",
       "News Content": "බූස්ටර් මාත්‍රාව ලබා ගැනීමෙන් පසු මෙරට සියලු ජනතාවගේ ප්‍රතිශක්තිකරණය අපේක්ෂිත මට්ටමට ළගා වුවහොත් මුහුණු ආවරණ නොපැළඳ සිටීමට සහ උත්සව පැවැත්වීමට අවසර ලබාදෙමින් රට සම්පූර්ණයෙන් විවෘත කිරීමට සූදානම් බව සෞඛ්‍ය සේවා අධ්‍යක්ෂ ජනරාල්වරයා ප්‍රකාශ කළා.\nතවත් කොරෝනා ආසාදිතයන් 1,273 ක් ඊයේ වාර්තා වීමත් සමග මෙරට සමස්ථ කොරෝනා ආසාදිතයන් සංඛ්‍යාව හයලක්ෂ 35,606 ක් දක්වා ඉහළ ගියා.\nමෙරට සමස්ත කොරෝනා මරණ සංඛ්‍යාව 15,969 ක් දක්වා ඉහළ ගියේ ඊයේ තවත් කොරෝනා මරණ 20 ක් ඊයේ (19) වාර්තා වීමත් සමගයි.\nපවතින තත්ත්වය හමුවේ මේ වනවිට කොරෝනා මර්දන හදිසි ප්‍රතිකාර මධ්‍යස්ථාන වල පහසුකම් ඉහළ නැංවීමට සෞඛ්‍ය අමාත්‍යාංශය කටයුතු කර තිබෙනවා.\nකෙසේ වෙතත්, එන්නත්කරණයේ සාර්ථකත්වය සමග හදිසි ප්‍රතිකාර මධ්‍යස්ථාන වෙත යොමු කෙරෙන කොරෝනා ආසාදිතයන්ගේ සාපේක්ෂ අඩුවීමක් නිරීක්ෂණය වන බවයි හදිසි ප්‍රතිකාර පිළිබඳ විශේෂඥ වෛද්‍යවරුන්ගේ විද්‍යායතනය සඳහන් කළේ.",
       "URL": "https://www.hirunews.lk/297486/කොරෝනා-හදිසි-මර්දන-ප්‍රතිකාර-මධ්‍යස්ථානවල-පහසුකම්-ඉහළට",
       "Category": "Local News",
       "Parent URL": "https://www.hirunews.lk/local-news.php?pageID=1346"
}