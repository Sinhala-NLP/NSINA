{
       "Source": "hirunews",
       "Timestamp": "Wednesday, 30 March 2022 - 14:43",
       "Headline": "සංචාරක හෝටල් සඳහා ගෑස් ලබාදීමේ වැඩපිළිවෙලක් (වීඩියෝ)",
       "News Content": "බලශක්ති අර්බුදය හමුවේ සංචාරක ක්ෂේත්‍රය බාධාවකින් තොරව පවත්වාගෙන යාම සඳහා හෝටල් සඳහා ගෑස් සිලින්ඩර් කඩිනමින් ලබාදීමට විශේෂ වැඩපිළිවෙලක් සකස් කර තිබෙනවා.\nසංචාරක අමාත්‍ය ප්‍රසන්න රණතුංගගේ ප්‍රධානත්වයෙන් ඊයේ අමාත්‍යාංශයේ පැවති සාකච්ඡාවකදී තීරණය කර ඇති අතර ඊට විදුලිබල මණ්ඩලය, ඛනිජ තෙල් සංස්ථාව, ආරක්ෂක අංශ සහ සංචාරක සංවර්ධන අධිකාරියේ ප්‍රධානීන් රැසක් එක්ව සිටියා.\nඑහිදී තීරණය වී ඇත්තේ සංචාරක සංවර්ධන අධිකාරියේ ලියාපදිංචි හෝටල් සඳහා ගෑස් සමාගම්  නියෝජිතයින් හරහා ප්‍රමුඛතාව ලබාදෙමින් ගෑස් සිලින්ඩර් ලබාදීමටයි.\nඑමෙන්ම, සංචාරක බස් රථ සඳහා ආසන්නයේම පිහිටි ශ්‍රී ලංගම ඩිපෝ මගින් අවශ්‍ය ඉන්ධන ලබාදීමටත් එහිදී සැලසුම් කර තිබෙනවා.\nඑමෙන්ම සංචාරකයින් ප්‍රවාහනය කරනු ලබන අනෙකුත් වාහන සඳහා විශේෂ කාඩ්පත් හදුන්වා දෙමින් ඉන්ධන ලබාදීමටත් එහිදී තීරණය කර ඇති බවයි සංචාරක අමාත්‍යාංශය නිවේදනයක් නිකුත් කරමින් සඳහන් කළේ.",
       "URL": "https://www.hirunews.lk/300775/සංචාරක-හෝටල්-සඳහා-ගෑස්-ලබාදීමේ-වැඩපිළිවෙලක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1261"
}