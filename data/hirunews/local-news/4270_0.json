{
       "Source": "hirunews",
       "Timestamp": "Monday, 16 October 2017 - 10:09",
       "Headline": "ගම්පොළ ප්‍රදේශයේ පාසලක සාමාන්‍ය පෙළ සිසුවෙකුට ශිෂ්‍ය නායකයන් තිදෙනකුගෙන් ප්‍රහාරයක්",
       "News Content": "පංති කාමරයේ කෑම විසිරි තිබුණයි උරණ වූ ශිෂ්‍ය නායකයන් තිදෙනකු විසින් මෙවර සාමාන්‍ය පෙළ විභාගයට පෙනී සිටීමට නියමිත ශිෂ්‍යයකුට බිම පෙරළාගෙන අමානුෂික ලෙස පහරදී ඇතැයි වාර්තා වනවා.\nමෙසේ පහර දීම හේතුවෙන් සිසුවා ඉකුත් 13 වැනිදා ගම්පොළ ශික්‍ෂණ රෝහලට ඇතුළත් කෙරුනා.\nගම්පොළ, ගඟසිරිපුර විද්‍යාලයේ ශෙහාන් චානුක සමරකෝන් නමැති සාමාන්‍ය පෙළ සිසුවා මෙසේ පහර කෑමට ලක් වූ බවට ඔහුගේ පියා පොලිසියට පැමිණිලි කර තිබෙනවා.\nගම්පොළ පොලිසියට කළ පැමිණිල්ලේ දැක්වෙන්නේ උදර ප්‍රදේශයට පා පහර කීපයක්‌ වැදී ඇති බවයි.\nමේ නිසා තම පුත්‍රයා රෝහල් ගතකර ඇති බව සිසුවාගේ පියා වන අසංක බණ්‌ඩාර තෙන්නකෝන් ගම්පොළ පොලිසියට කළ පැමිණිලි කර තිබෙනවා.\nපියා විසින් මෙම සිද්ධිය ගම්පොල කොට්‌ඨාස අධ්‍යාපන අධ්‍යක්‍ෂවරයාට මෙන්ම අධ්‍යාපන අමාත්‍යවරයාටද පැමිණිලි කර ඇති බව සඳහන්.\nගම්පොළ මූලස්‌ථාන පොලිස්‌ ස්‌ථානාධිපති උපාලි සෙනරත් මේ පිළිබඳව පරීක්‌ෂණ අරඹා ඇති බවයි අප වාර්තාකරු කියා සිටියේ.\nසාමාන්‍ය පෙළ විභාගයට ඉතා කෙටි කලක්‌ තිබියදී පහර කෑමට ලක්‌වීමෙන් තම දරුවා රෝහල් ගත කිරීමට සිදුවීම සම්බන්ධයෙන් දැඩි කලකිරීමට පත්ව ඇති බවද පියා සඳහන් කර තිබෙනවා.",
       "URL": "https://www.hirunews.lk/173598/",
       "Category": "Local News",
       "Parent URL": "https://www.hirunews.lk/local-news.php?pageID=4270"
}