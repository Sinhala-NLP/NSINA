{
       "Source": "hirunews",
       "Timestamp": "Thursday, 21 December 2017 - 7:22",
       "Headline": "අදින් අවසන් වන 248ක නම්දීම",
       "News Content": "පළාත්පාලන ආයතන 248 කට අදාළව නාමයෝජනා කැඳවීම අද මධ්‍යහ්න 12 ට අවසන් වනවා.\nපසුගිය 18 වනදා මෙම පලාත්පාලන ආයතනවල නාමයෝජනා කැඳවීම ආරම්භ කළ අතර ඊයේ දිනය වනවිට දේශපාලන පක්ෂ බොහොමයක් පළාත්පාලන ආයතන රැසකට නාමයෝජනා භාරදී තිබුණා.\nමීට පෙර පළමු අදියරයේ පළාත්පාලන ආයතන 93 ක නාමයෝජනා කැඳවීම පසුගිය 11 වනදා ආරම්භ වී 14 වනදා දහවල් 12 ට අවසන් වුණා.\nමැතිවරණ කොමිසමේ සභාපති මහින්ද දේශප්‍රිය දේශපාලන පක්ෂවලින් ඉල්ලා සිටියේ කල්වේලා ඇතිව නාමයෝජනා පත්‍ර භාරදීම සිදුකරන ලෙසයි.\nමේ අතර අද දිනයේ ආරක්ෂාව සඳහා දිවයින පුරා පොලිස් නිලධාරීන් 15,000 ක් යොදවා ඇති බව පොලිස් මාධ්‍ය ප්‍රකාශක පොලිස් අධිකාරී රුවන් ගුණසේකර ප්‍රකාශ කළා.\nඉදිරි මැතිවරණ ප්‍රචාරක කටයුතු සිදුකිරීමේදී සෙසු අපේක්ෂකයින්ට බාධා නොවන ලෙස කටයුතු කළ යුතු බවයි මැතිවරණ නිරීක්ෂණ සංවිධානවල අදහස වන්නේ.\nමේ අතර ගාල්ල දිස්ත්‍රික්කයේ - රත්ගම ප්‍රාදේශීය සභාව සඳහා එක්සත් ජාතික පක්ෂයෙන් නාමයෝජනා හිමි නොවූ පිරිසක් ස්වාධීන කණ්ඩායමක් ලෙස ඉදිරිපත්වීම සඳහා නාමයෝජනා සකස් කරමින් සිටියදී එම පක්ෂයේම හිටපු ප්‍රාදේශීය සභා සභාපතිවරයෙකු පැමිණ බාධා කිරීමේ පුවතක්ද වාර්තාවුණා.",
       "URL": "https://www.hirunews.lk/178914/අදින්-අවසන්-වන-248ක-නම්දීම",
       "Category": "Local News",
       "Parent URL": "https://www.hirunews.lk/local-news.php?pageID=4163"
}