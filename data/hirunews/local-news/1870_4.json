{
       "Source": "hirunews",
       "Timestamp": "Monday, 21 June 2021 - 14:56",
       "Headline": "වෙලාව එනතුරු බලා සිටි නවසීලන්ත අගමැතිනී එන්නත ලබාගනී",
       "News Content": "නවසීලන්ත අගමැතිනී ජසින්ඩා අර්ඩ්න් පසුගිය සිකුරාදා කොරෝනා මර්දන එන්නතේ සිය පළමු මාත්‍රාව ලබාගත්තා.\nඒ නවසීලන්තය තුළ ක්‍රියාත්මක වන ජාතික එන්නත්කරණ වැඩසටහන යටතේයි.\nනවසීලන්තය සැළකෙන්නේ කොවිඩ් මර්දනයට අතිශය සාර්ථක පිළියම් අත්හදා බැලූ රටක් ලෙසටයි.\nදැඩි සංචරණ නීති රීති හරහා සීමා පනවමින් එරට දේශසීමා ගුවන්තොටුපොළවල් වසා දමා නවසීලන්තය තුළ කොවිඩ් 19 පැතිරීම සහමුළින්ම පාළනය කරන්නට 40 හැවිරිදි ජසින්ඩා අර්ඩ්න් අගමැතිවරිය සමත්වුණා.\nකෙසේ වෙතත් මේ සියලු පැසසුම් මධ්‍යයේ එරට ප්‍රතිශක්තිකරණ ක්‍රියාවලිය මන්දගාමී බවටත් චෝදනා එල්ලවනවා.\nනවසීලන්තයේ වෙලිංටන් නුවරදී ෆයිසර් එන්නතේ පළමු මාත්‍රාව නවසීලන්ත අග්‍රාමාත්‍යවරිය ලබාගත්තේ සිනහමුසු මුහුණින්.\nතමා දෙසට යොමුකර ඇති වීඩියෝ කැමරාවලට අදහස් දැක්වූ අග්‍රාමාත්‍යවරිය කියා සිටියේ මම මුව වැස්මට යටින් සිනාසෙනවා යනුවෙන්.\nඑහිදී වැඩිදුරටත් අදහස් දැක්වූ ඇය කියාසිටියේ ඇයට කිසිම අවස්ථාවක පළමුව එන්නත් ලබාගත් අය අතරට එක්වීමට වුවමණාවක් නොතිබූ බවයි.\nඑම අවස්ථාව අත්‍යාවශ්‍යයෙන්ම හිමිවිය යුත්තේ කොවිඩ් මර්ධන වැඩපිළිවෙලේ ඉදිරිපෙළ ක්‍රියාකාරීන්ට බවයි ඇය කියාසිටියේ.\nඑමෙන්ම මෙම වැඩපිළිවෙලේදී රටේ අග්‍රාමාත්‍යවරිය ලෙස පූර්වාදර්ශයක් සැපයිය යුතු නිසා සිය නියමිත අවස්ථාව එළඹෙන තුරු බලාසිටි බවත් ඇය කියා සිටියා.\nඑමෙන්ම අවස්ථාව ලද පසු එන්නත ලබාගැනීම අනිවාර්යයෙන්ම සිදුකළයුතු බවටත් ඇය නවසීලන්ත ජනතාවගෙන් ඉල්ලාසිටින්නටත් අමතක කළේ නැහැ.\nඇය මාධ්‍යවේදීන් සමඟ පැවති කෙටි කතාබහ අමතක කළේ\n\"ඇත්තටම එන්නත්කරණය වේදනාකාරී එකක් නෙවෙයි. ඒක මට හොඳින්ම වැටහුනා\" යැයි පවසමි.",
       "URL": "https://www.hirunews.lk/274910/වෙලාව-එනතුරු-බලා-සිටි-නවසීලන්ත-අගමැතිනී-එන්නත-ලබාගනී",
       "Category": "Local News",
       "Parent URL": "https://www.hirunews.lk/local-news.php?pageID=1870"
}