{
       "Source": "hirunews",
       "Timestamp": "Monday, 20 March 2023 - 17:57",
       "Headline": "බලධාරින්ගේ ඇස නො ගැටීමෙන් කැප්පෙටිපොළ ඉංග්‍රීසි බලකොටුව විනාශ මුඛයට",
       "News Content": "මෙරටට විදේශ විනිමය උපයා දෙන මාර්ග අතරින් සංචාරක කර්මාන්තයට ලැබෙන්නේ ඉහළ ම ස්ථානයක්.\nවිදේශ විනිමය අර්බුදයක් පවතින මෙවන් යුගයක දී සංචාරක ආකර්ශනය බහුල වූ ස්ථානයක් අරාජිකත්වයට ගිය පුවතක් පිළිබඳ කැප්පෙටිපොළ ප්‍රදේශයෙන් වාර්තා වනවා.\nඉහළ සංචාරක ආකර්ශනයක් සහිත කැප්පෙටිපොළ ඉපැරණි ඉංග්‍රීසි බලකොටුවේ වර්තමාන තත්ත්වය පිළිබඳ ව යි එසේ වාර්තා වන්නේ.\nබහුල ව දෙස් විදෙස් සංචාරකයන් ගමන් ගන්නා නුවරඑළිය - බදුල්ල මාර්ගයේ කැප්පෙටිපොළ නගරයේ මෙම බලකොටුව පිහිටා ඇති බව සඳහන්.\nබලධාරින්ගේ නිසි අවධානය යොමු නො වීම හේතුවෙන් අද වන විට මෙම වටිනා ස්ථානය පාළු ස්වභාවයක් ගෙන ඇති බව යි අපට වාර්තා වන්නේ.\nබලකොටුවක් ලෙස හැඳින්වුව ද මෙම ස්ථානය ඉංග්‍රීසින්ගේ අශ්වාරෝහක බලකාය ස්ථාපනය කර තිබූ අශ්වගාලක් ලෙස ද ඉතිහාසයේ සඳහන් වනවා.\nඌවේ විමුක්ති අරගළය මර්දනය කිරීම සඳහා එවකට ඉංග්‍රීසින්ගේ බදුලු දිසාපතිවරයා වූ ඩග්ලස් විල්සන් නමැත්තා විසින් 1818 දී යි මෙම බලකොටුව ඉදි කර ඇත්තේ.\nදිගින් අඩි 90ක් ද පළලින් අඩි 40ක් හා උසින් අඩි 15කින් ද යුක්ත වූ මෙම බලකොටුව අඩි 9ක උසකින් යුතු ආරුක්කු හැඩැති දොරකින් ද අලංකාරවත් වනවා.\nඅද වන විට මෙම ස්ථානය ගැන සඳහන් නාම පුවරුව ද විනාශයට පත් වී ඇති ආකාරය දැක ගත හැකි අතර, මෙම ස්ථානය සංචාරකයන් කෙරෙහි ප්‍රවර්ධනය කිරීම සඳහා කිසිදු බලධාරියකු කටයුතු කර නැති බව ද අපට වාර්තා වනවා.\nමෙවැනි වටිනා ස්ථානයක් බලධාරින්ගේ අවධානය යොමු නො වීම හේතුවෙන් මෙසේ අභාවයට යාම පිළිබඳ තමන් කනගාටුවට පත් වන බව යි ප්‍රදේශවාසින් ද අවධාරණය කරන්නේ.",
       "URL": "https://www.hirunews.lk/330477/බලධාරින්ගේ-ඇස-නො-ගැටීමෙන්-කැප්පෙටිපොළ-ඉංග්‍රීසි-බලකොටුව-විනාශ-මුඛයට",
       "Category": "Local News",
       "Parent URL": "https://www.hirunews.lk/local-news.php?pageID=464"
}