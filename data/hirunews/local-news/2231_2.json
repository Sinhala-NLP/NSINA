{
       "Source": "hirunews",
       "Timestamp": "Wednesday, 06 January 2021 - 6:58",
       "Headline": "මුව ආවරණ නොපැලදි 1060කට පී.සී.ආර්. සහ ඇන්ටිජන් පරීක්ෂණ - 14ක් ආසාදිතයන් ලෙස හඳුනා ගැනේ",
       "News Content": "කොළඹ නගරයේ මුඛ ආවරණ නොපැළද සිටි පුද්ගලයින් 1060කට සිදුකළ පී.සී.ආර්. සහ රැපිඩ් ඇන්ටිජන් පරීක්ෂණ වලින් ආසාදිතයින් 14 දෙනෙකු හඳුනාගත් බව පොලිස් මාධ්‍ය ප්‍රකාශක නියෝජ්‍ය පොලිස්පති අජිත් රෝහණ කියා සිටියේ.\nතවත් නව මරණ දෙකක් සමඟ මෙරටින් වාර්තා වන සමස්ත මරණ සංඛ්‍යාව 217 දක්වා ඉහළ ගියා.\nවාර්තා වූ මරණ දෙකම කාන්තාවන් වන අතර, එක් කාන්තාවක් මාතලේ ප්‍රදේශයේ පදිංචි 68 හැවිරිදි වියේ පසුවන්නියක්.\nඇය මාතලේ දිස්ත්‍රික් රෝහලේදී පසුගිය 3 වන දින මිය ගොස් ඇති අතර, මරණයට හේතුව ලෙස දැක්වෙන්නේ කොරෝනා ආසාදනය වීමත් සමඟ ශ්වසන පද්ධතියේ ඇති වූ ආසාදනයයි.\nමිය ගිය අනෙක් කාන්තාවත් 75 හැවිරිදි වියේ පසුවන කළුතර ප්‍රදේශයේ පදිංචි කාන්තාවක් වන අතර පසුගිය 2 වන දින කළුතර මහ රෝහලට ඇතුළත් කරන අවස්ථාවේදී ඇය මිය ගොස් තිබෙනවා.\nමරණයට හේතුව ලෙස දැක්වෙන්නේ කොරෝනා ආසාදනය වීමත් සමඟ ඇති වූ ඇදුම රෝගී තත්ත්වය සහ ලේ විෂවීමයි.\nමේ අතර, කොරෝනා ආසාදිතයින් 484 දෙනෙකු මෙරටින් ඊයේ දිනයේදීත් වාර්තා වීමත් සමඟ මෙරට සමස්ත කොරෝනා ආසාදිත සංඛ්‍යාව 45,726 දක්වා ඉහළ ගියා.\nඅවසන් වරට වාර්තා වූ ආසාදිතයින්ගෙන් 479 දෙනෙකු පෑලියගොඩ පොකුරේ ආසාදිතයින් වන අතර ජෝර්දානයේ සිට පැමිණි 3 දෙනෙකු, එක්සත් රාජධානියේ සිට පැමිණි එක් අයෙකු සහ මුහුදු ආරක්ෂකයෙකු අදාළ පිරිසට අයත් වන බවයි රජයේ ප්‍රවෘත්ති දෙපාර්තමේන්තුව සඳහන් කළේ.\nඑමෙන්ම, ලිඳුල සෞඛ්‍ය වෛද්‍ය කොට්ඨාශය තුළින් ද ඊයේ කොරෝනා ආසාදිතයින් 10 දෙනෙකු වාර්තා වී තිබෙනවා.\nඔවුන් ලිඳුල, රාණිවත්ත, හිල්ටන්හෝල් සහ තවත් ප්‍රදේශ කිහිපයකින් වාර්තා වන බවයි සෞඛ්‍ය අංශ සඳහන් කළේ. ඔවුන්ගෙන් 5 දෙනෙකු කොළඹ සිට පැමිණි අය බවයි වාර්තා වන්නේ.\nඑමෙන්ම, කොරෝනා වෛරසය හේතුවෙන් අත්හිටවූවා දුම්රිය ගමන් වාර හෙට සිට යළිත් ධාවනය කිරීමට දුම්රිය දෙපාර්තමේන්තුව තීරණය කර තිබෙනවා.\nඒ අනුව කොළඹ කොටුවේ සිට පොල්ගහවෙල දක්වා ගමන් කරන මන්දගාමී දුම්රිය, කොළඹ කොටුවේ සිට කුරුණෑගල දක්වා ගමන් කරන මන්දගාමී දුම්රිය, ගාලු කුමාරි දුම්රිය, රුහුණු කුමාරි දුම්රිය, මරදාන - අලුත්ගම කාර්යාල දුම්රිය මෙලෙස ධාවනය කරන බවයි එම දෙපාර්තමේන්තුව සඳහන් කළේ.\nමීට අමතරව කොළඹ කොටුවේ සිට පුත්තලම දක්වා ගමන් කරන දුම්රිය ද කොළඹ කොටුවේ සිට අනුරාධපුරය දක්වා ගමන් කරන පාසල් ප්‍රවාහන දුම්රිය ද ධාවනය කිරීමට නියමිතයි.",
       "URL": "https://www.hirunews.lk/258921/මුව-ආවරණ-නොපැලදි-1060කට-පී-සී-ආර්-සහ-ඇන්ටිජන්-පරීක්ෂණ-14ක්-ආසාදිතයන්-ලෙස-හඳුනා-ගැනේ",
       "Category": "Local News",
       "Parent URL": "https://www.hirunews.lk/local-news.php?pageID=2231"
}