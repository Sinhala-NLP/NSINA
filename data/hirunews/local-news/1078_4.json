{
       "Source": "hirunews",
       "Timestamp": "Tuesday, 21 June 2022 - 19:28",
       "Headline": "පක්ෂ දෙකක් පාර්ලිමේන්තුව වර්ජනය කරයි (වීඩියෝ)",
       "News Content": "ඉන්ධන හිඟය හේතුවෙන් පාර්ලිමේන්තුව මේ සතිය තුළ අද සහ හෙට පමණක් රැස්වීමට කථානායක මහින්ද යාපා අබේවර්ධනගේ ප්‍රධානත්වයෙන් අද පැවති පක්ෂ නායක රැස්වීමේදී තීරණය කෙරුණා.\nමීට පෙර පාර්ලිමේන්තුව අද සිට ලබන 24 වනදා රැස්වීමටයි තීරණය කර තිබුනේ.\nමේ අතර, සමගි ජනබලවේගය සහ ජාතික ජනබලවේගය මේ සතියේ පාර්ලිමේන්තුව වර්ජනය කිරීමට තීරණය කළා.\nඒ පිළිබද විපක්ෂ නායක සජිත් ප්‍රේමදාස සහ ජාතික ජන බලවේගයේ නායක පාර්ලිමේන්තු මන්ත්‍රී අනුර කුමාර දිසානායක සභාවට දැනුම් දුන්නා.\nමේ හේතුවෙන් හෙට දිනයේ විපක්ෂය විසින් ගෙන නියමිත තිබු රටේ වත්මන් තත්ත්වය පිළිබද සභාව කල් තැබීමේ යෝජනාව පාර්ලිමේන්තුවේ විපක්ෂයේ ස්වාධීන මන්ත්‍රී කණ්ඩායම විසින් ගෙන ඒමට ද තීරණය කෙරුණා.\nහෙට දිනයේ පාර්ලිමේන්තුව කල් තැබීමෙන් පසු ලබන ජුලි 04 වනදා පාර්ලිමේන්තුව යළි රැස්වීමට නියමිතයි.\nසිවිල් නඩු විධාන සංග්‍රහය සංශෝධන පනත් කෙටුම්පත සංශෝධන සහිතව සහ අපරාධ නඩු විධාන සංග්‍රහ සංශෝධන පනත් කෙටුම්පත සංශෝධන රහිතව අද පාර්ලිමේන්තුවේදි සම්මත වුණා.\nමේ අතර එක්සත් ජාතික පක්ෂ නායක රනිල් වික්‍රමසිංහ අග්‍රාමාත්‍යධුරයට පත් කිරීම සදහා ශ්‍රි ලංකා නිදහස් පක්ෂයේ ඇමති ධුර ලබාගෙන ආණ්ඩුවට එක්වු පිරිස යෝජනා කළ බවට පාර්ලිමේන්තු මන්ත්‍රී විමල් වීරවංශ චෝදනා කිරීමත් සමග සභාවේ උණුසුම් සංවාදාත්මක තත්ත්වයක් ඇතිවුණා.",
       "URL": "https://www.hirunews.lk/307815/පක්ෂ-දෙකක්-පාර්ලිමේන්තුව-වර්ජනය-කරයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1078"
}