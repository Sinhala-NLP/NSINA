{
       "Source": "hirunews",
       "Timestamp": "Thursday, 11 January 2018 - 16:16",
       "Headline": "පංච පුද්ගල විනිසුරු මඩුල්ලේ තීරණය තීරණය ජනපතිට",
       "News Content": "ජනාධිපති මෛත්‍රීපාල සිරිසේනට 2021 දක්වා ධුරය දැරීමට ඇති හැකියාව සම්බන්ධයෙන්  වන ශ්‍රේෂ්ඨාධිකරණ මතය ලබන ඉරිදාට පෙර ජනාධිපතිවරයා වෙත යොමුකිරීමට නියමිතයි.\nඅගවිනිසුරු ප්‍රමුඛ පංච පුද්ගල විනිසුරු මඩුල්ල මේ බව සඳහන් කළේ මේ සම්බන්ධයෙන් අද (11) විවෘත අධිකරණයේදී මැදිහත්කාර පාර්ශවවල අදහස් ලබාගැනීමෙන් පසුවයි.\nව්‍යවස්ථාවට අනුව තමන්ට කෙතරම් කාලයක් ධුරයේ රැඳී සිටිය හැකිදැයි ජනාධිපතිවරයා ශ්‍රේෂ්ඨාධිකරණයෙන් විමසා සිටියේ පසුගිය 08 වැනිදායී.\nජනාධිපති මෛත්‍රීපාල සිරිසේන 18 වන ව්‍යවස්ථා සංශෝධනය යටතේ ජනාධිපති ධුරයේ දිවුරුම් දුන් අතර, 19 වන ව්‍යවස්ථා සංශෝධනය මගින් ජනාධිපතිවරයාගේ ධුර කාලය වසර 06 සිට වසර 05 දක්වා අඩු කළා.\nජනාධිපති මාධ්‍ය අංශය විශේෂ නිවේදනයක් නිවේදනයක් නිකුත් කරමින් සඳහන් කළේ ජනාධිපතිවරයාගේ ධුර කාලය සම්බන්ධයෙන් මත දෙකක් නිර්මාණය වී ඇති බැවින් ජනාධිපතිවරයා සිය ධුර කාලය පිළිබඳ නිවැරදි මතය ශ්‍රේෂ්ඨාධිකරණයෙන් විමසූ බවයි. ඒ සඳහා ව්‍යවස්ථානුකූලව ජනාධිපතිවරයාට බලතල ඇති බවත්, හිටපු ජනාධිපතිවරුන්ද මේ අයුරින් සිය ධුර කාලය පිළිබඳ ශ්‍රේෂ්ඨාධිකරණයේ මතය විමසා ඇති බවත් එම නිවේදනයේ සඳහන්.\nඒ අනුව ජනාධිපතිවරයාගේ ඉල්ලීම අද (11) සලකා බැලූණේ අගවිනිසුරු ප්‍රමුඛ පංච පුද්ගල විනිසුරු මඩුල්ලක් හමුවේයී.\nඒ සඳහා සිය මතය ඉදිරිපත් කිරීම සඳහා නීතිපතිවරයා, දේශපාලනඥයින්, සිවිල් සංවිධාන ඇතුළු පාර්ශව 10 ක් මැදිහත් වුණා.\nනීතිපති ජනාධිපති නීතිඥ ජයන්ත ජයසූරිය සිය මතය ඉදිරිපත් කරමින් ප්‍රකාශ කළේ වසර 06 ක් ජනාධිපති ධුරයේ සිටීම සඳහා ජනතාව මෛත්‍රීපාල සිරිසේන වත්මන් ජනාධිපතිවරයාව පත්කළ බවයි.\nඒ අනුව ජනතාවගෙන් විමසීමක් සිදුනොකර එම කාලය වසර 05 ක් දක්වා ශ්‍රේෂ්ඨාධිකරණයට අඩුකළ හැකිදැයි නීතිපතිවරයා ප්‍රශ්න කළා.\nජනාධිපතිවරයාගේ මත විමසීමට අදාළ ලිඛිත විරෝධතා සදහා හෙට දහවල් 12 තෙක් අවස්ථාව ලැබී තිබෙනවා.\nමේ අතර තම ධුර කාලය පිළිබඳ ජනාධිපතිවරයා ශ්‍රෙෂ්ඨාධිකරණයෙන් කළ විමසීමට ආණ්ඩුක්‍රම ව්‍යවස්ථාවෙන් ජනාධිපතිවරයාට බලතල ඇති බව නිවේදනයක් නිකුත් කරමින් ජනාධිපති මාධ්‍ය අංශය පවසනවා.\nමීට පෙර ජනාධිපතිවරුන් ද මේ ආකාරයෙන් සිය ධුර කාලය පිළිබඳ ශ්‍රේෂ්ඨාධිකරණයේ මතය විමසා ඇති බවයි ජනාධිපති මාධ්‍ය අංශය පෙන්වා දෙන්නේ.\nමෙය ප්‍රජාතන්ත්‍රවාදී පාලනයක් තුල ආණ්ඩුක්‍රම ව්‍යවස්ථාවේ ඇති විශේෂ ලක්ෂණයක් බව ද ඔවුන් සඳහන් කළා.\n19 වන ව්‍යවස්ථා සංශෝදනයට අනුව ජනාධිපතිවරයාගේ ධුර කාලය පිළිබඳ මත දෙකක් නීතිමය සිවිල් සහ දේශපාලන ක්ෂේත්‍ර තුල පවතිනවා.\nඒ අනුව යම් ව්‍යාකුලත්වයක් ඇතිවිය හැකි බැවිනුයි එය මගහරවා ගැනීම සඳහා ජනාධිපතිවරයා විසින් ධුර කාලය පිළිබඳ නිවැරදි මතය ශ්‍රේෂ්ඨාධිකරණයෙන් විමසා ඇත්තේ.\nජනාධිපති මෛත්‍රීපාල සිරිසේන, 2015 වසරේ ජනවාරි මස 08 වැනිදා පැවති ජනාධිපතිවරණයෙන් ජය ලැබූ අතර, ජනවාරි මස 09 වැනිදා ඔහු එම ධුරයේ දිවුරුම් දුන්නා.\nධුරයට පත්වන අවස්ථාවේ ආණ්ඩුක්‍රම ව්‍යවස්ථාවට අනුව ජනාධිපති ධුරයේ නිල කාලය වසර 06 ක් ලෙස සඳහන් වී තිබුණා.\nපසුව පාර්ලිමේන්තුවේ සම්මත කෙරුණු 19 වන ව්‍යවස්ථා සංශෝධනය යටතේ ජනාධිපති ධුරයේ නිල කාලය වසර 05 දක්වා අඩු කෙරුණා.\nමෙම තත්ත්වය අනුව වත්මන් ජනාධිපතිවරයා නිල කාලය සම්බන්ධයෙන් ගැටළුවක් මතු වී ඇති අතර, 2021 වසර දක්වා තමාට ජනාධිපති ධුරය දැරිය හැකිදැයි යන්න පිළිබදව ජනාධිපතිවරයා ශ්‍රේෂ්ඨාධිකරණයේ මතය විමසා ඇත්තේ මෙම ගැටළුව නිරාකරණය කර ගැනීම සඳහායි.\nඅද දිනයේ ඒකාබද්ධ විපක්ෂය වෙනුවෙන් පාර්ලිමේන්තු මන්ත්‍රී උදය ගම්මන්පිළ ද මෙම අවස්ථාවට පැමිණ සිටියා.",
       "URL": "https://www.hirunews.lk/180793/පංච-පුද්ගල-විනිසුරු-මඩුල්ලේ-තීරණය-ජනපතිට",
       "Category": "Local News",
       "Parent URL": "https://www.hirunews.lk/local-news.php?pageID=4130"
}