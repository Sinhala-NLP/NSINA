{
       "Source": "hirunews",
       "Timestamp": "Wednesday, 16 March 2022 - 9:54",
       "Headline": "හෝමාගම ගෑස් අවුල - හයිලෙවල් පාර අවහිර කරයි",
       "News Content": "හෝමාගම ප්‍රධාන බස් නැවතුම්පළ ඉදිරිපිට ගෑස් අලෙවි නියෝජිත ස්ථානයේ ගෑස් ලබා ගැනීම සඳහා අද (16) අලුයම සිට රැඳී සිටි ජනතාවට වෙළෙඳසල් හිමිකරුවන් ගෑස් නොමැති බව පැවසීමත් සමඟ කුපිත වූ ජනතාව ගෑස් සිලින්ඩර් මාර්ගය හරහා තබා හයිලෙවල් මාර්ගය සම්පූර්ණයෙන්ම හරස්කොට විරෝධතාවයක නිරත වුණා.\nඒ හේතුවෙන් කොළඹ දෙසට සහ අවිස්සාවේල්ල දෙසට කිලෝමීටර් දෙකක් පමණ දැඩි රථවාහන තදබදයක් දක්නට ලැබුණා.\nඊට උරණ වූ රියදුරන් විරෝධතාකරුවන් සමග බහින්බස් වීමත් සමඟ උණුසුම් තත්ත්වයක් හට ගත්තා.\nමේ සඳහා පන්සීයකට ආසන්න පිරිසක් සහභාගී වී සිටියා.\nපසුව එම ස්ථානයට පැමිණි පොලිස් නිලධාරීන් සමඟ ද විරෝධතාකරුවන් වචන හුවමාරුවක පැටලුණු අතර, එහිදී හෝමාගම කොට්ඨාස භාර සහකාර පොලිස් අධිකාරී පුෂ්පකුමාර පැමිණ ගෑස් ලබාදීමට බලධාරීන් සමග සාකච්ඡා කරන බවට පොරොන්දු වීමත් සමග මාර්ගය හරස් කොට තබා තිබූ ගෑස් සිලින්ඩරය ඉන් ඉවත් කොට විරෝධතාවය නිමා කළා.\nපැයක පමණ කාලයක් මෙම විරෝධතාවය පැවැතුණා.\nකොලොන්නාව නිමාව බවුසර් අංගනය අසල රැඳී සිටින බවුසර හිමියන් පවසන්නේ ඔවුන්ට සාධාරණ ඉල්ලීම ඉටු වනතුරු බවුසරවලට ඉන්ධන ලබා නොගන්නා බවයි .\n18% ක ගාස්තු වැඩිවීමක් ලබා දීමට පොරොන්දු වී තිබුණත් එය ප්‍රමාණවත් නොවන බවයි ඔවුන් පවසන්නේ.\nඉන්ධන බවුසර හිමියන් කොළොන්ලොන්නාව තොග ගබඩා පර්යන්තය හසල බවුසර අංගනය අසල සිටින විට මෙම ස්ථානයෙන් තෙල් සංස්ථාවේ සභාපතිවරයා ද ගමන් කරනු දක්නට ලැබුණා.\nකොලොන්නාව ඛණිජ තෙල නිමාවේ වෘත්තිය සමිති නායකයෙකු වන බන්දුල සමන් ද මෙහි දී මාධ්‍ය වෙත අදහස් දැක්වුවා.\nඔහු කියා සිටියේ 60% ඉල්ලීම අසාධාරණ බවයි.\nඉන්ධන බවුසර් හිමියන්ගෙ ඒකාධිකාරයක් පැවැත්වීම හේතුවෙන් මෙවැනි ඉල්ලීම් ලබාදෙන ලෙස ඉල්ලීම් කරන බව ද එය අසාධාරණ බව ද ඔහු කියා සිටියා.\nකෙසේ වෙතත් සාධාරණ ඉල්ලීම් ලබාදීමට සභාපතිවරයා එකඟ විය හැකි බව ද ඔහු මාධ්‍ය වෙත වැඩිදුරටත් ප්‍රකාශ කළා.",
       "URL": "https://www.hirunews.lk/299610/හෝමාගම-ගෑස්-අවුල-හයිලෙවල්-පාර-අවහිර-කරයි",
       "Category": "Local News",
       "Parent URL": "https://www.hirunews.lk/local-news.php?pageID=1290"
}