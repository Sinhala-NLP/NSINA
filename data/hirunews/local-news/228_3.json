{
       "Source": "hirunews",
       "Timestamp": "Thursday, 29 June 2023 - 9:42",
       "Headline": "පර්ල් නැවෙන් සරක්කුව වෙරළට ඊයේත් කළු තෙල් ඇවිත්",
       "News Content": "එක්ස්ප්‍රස් පර්ල් නෞකාවෙන් පිටවෙන අපද්‍රව්‍ය ඊයේ දිනයේත් (28) සරක්කුව වෙරළට ගසා ගෙන විත් තිබෙන බව සමුද්‍රීය පරිසර ආරක්ෂණ අධිකාරිය පවසනවා.\nමෙලෙස වෙරළට ගසාගෙන විත් ඇත්තේ කළු තෙල් හා තාර වැනි ඝන ද්‍රව්‍යයක් බවයි නිරීක්ෂණ වී ඇත්තේ.\nඑම ද්‍රව්‍ය වෙරළ තීරයෙන් ඉවත් කොට තෙල්, තාර වැනි ඝන ද්‍රව්‍ය නිශ්තිවම මොනවා ද යන්න හඳුනා ගැනීම සඳහා ඒවායේ අදාළ සාමපල විද්‍යාගාරවලට යොමු කළ බව ද පරිසර ආරක්ෂණ අධිකාරිය පවසනවා.\nඑමෙන්ම, ශ්‍රී ලංකා නාවික හමුදාවේ සහායෙන් ඒ අවට සාගර කලාපය නිරීක්ෂණය කිරීමට ද පියවර ගන්නා බව ද වාර්තා වෙනවා.\nසමුද්‍රීය පරිසර ආරක්ෂණ අධිකාරිය ඊයේ (28) උදෑසන මීගමුව වෙරළ කලාපය ආශ්‍රිතව ප්‍රදේශයේ කරන ලද නිරීක්ෂණ කටයුතුවලදීයි මෙම කළු පැහැති තෙල්, තාර වැනි ඝන ද්‍රව්‍යයක් සරක්කුව වෙරළට ගසා ව්ත් ඇති බව නිරීක්ෂණය වී ඇත්තේ.\nඑම තෙල් තාර වැනි ඝන ද්‍රව්‍ය මීගමුව වෙරළ තීරය දක්වාත් විහිදී ඇති බවත්, සරක්කුව සිට දූනගල්පිටිය දක්වා වෙරළ තීරය අතර ප්‍රදේශයේ වැඩි වශයෙනුත් දක්නට ලැබී තිබෙනවා.\nසමුද්‍රීය පරිසර ආරක්ෂණ අධිකාරිය පැවසුවේ සියලු ආරක්ෂිත ක්‍රම අනුගමනය කරමින් ධීවර ප්‍රජාවගේ සහාය ද ඇතිව මෙම වෙරළ පිරිසුදු කිරීමේ කටයුතු සිදු කරන බවයි.",
       "URL": "https://www.hirunews.lk/339432/පර්ල්-නැවෙන්-සරක්කුව-වෙරළට-ඊයේත්-කළු-තෙල්-ඇවිත්",
       "Category": "Local News",
       "Parent URL": "https://www.hirunews.lk/local-news.php?pageID=228"
}