{
       "Source": "hirunews",
       "Timestamp": "Friday, 13 August 2021 - 18:17",
       "Headline": "අතරමැදි ජාවාරම්කරුවන්ගේ වී තොග රජයට පවරා ගැනීමට පියවර",
       "News Content": "වැඩි මිලට විකිණීමේ අරමුණින් වී තොග රැස්කරන අතරමැදි ජාවාරම්කරුවන්ගේ වී තොග රජයට පවරා ගන්නා බව වෙළඳ අමාත්‍ය බන්දුල ගුණවර්ධන පවසනවා.\nයල කන්නයේ වී මිලදී ගැනීම වී අලෙවි මණ්ඩලය විසින් දැනට ආරම්භ කර ඇති බවයි අමාත්‍යවරයා සඳහන් කළේ.\nවී අලෙවි මණ්ඩලය සහ වී මෝල් හිමියන් හැර පසුකාලීනව වැඩි මිලට අලෙවි කර අයතු ලාභ ලැබීමේ අරමුණින් ජාවාරම්කරුවන් වී හෝ සහල් තොග රැස් කිරීමට වැළැක්වීමට හැකි සෑම ක්‍රියාමාර්ගයක්ම ගන්නා බව අමාත්‍යවරයා ප්‍රකාශ කළා.\nඅම්පාර සහ මඩකලපුව දිස්ත්‍රික්වල වී අස්වැන්න මේවන විට ලැබෙමින් පවතින අතර වී අලෙවි මණ්ඩලය එම ප්‍රදේශවල වී මිලදී ගැනීම ආරම්භ කර ඇති බවයි ඔහු පෙන්වා දුන්නේ.\nනාඩු වී කිලෝවක් සඳහා මණ්ඩලය රුපියල් 50ක මිලක් ගෙවන අතර සම්බා වී කිලෝවක් සඳහා රුපියල් 52ක් ගෙවනු ලබනවා.\nරජය සහ පෞද්ගලික අංශය රට පුරා තරගකාරී ලෙස සහතික මිලකට වී මිලදී ගැනීම සිදුකරන බැවින් ගොවි ජනතාවට වී අලෙවි කිරීමේදී කිසිදු ගැටලුවක් ඇති නොවන බව වෙළඳ අමාත්‍යවරයා සඳහන් කළා.\nමෝල් හිමියන්ට හැර අතරමැදියන්ට සහල් තොග රැස් කර තබා ගැනීම තහනම් බවට ගැසට් නිවේදනයක් ද නිකුත්කර ඇති අතර ජාවාරම් පිටුදැකීම වෙනුවෙන් පාරිභෝගික ආරක්ෂණ පනතට සංශෝධන එක්කර තිබෙනවා.\nඑමෙන්ම තොග රැස්කර තබා ගැනීම සඳහාම වී මෝල් මිලට ගෙන අලුතින් ලියාපදිංචි කර ගැනීමට ඇතැම් පිරිස් උත්සාහ කරන බැවින් වී මෝල් අලුතින් ලියාපදිංචිය ද තහනම් කර තිබෙනවා.\nගොවි ජනතාවට උපරිම මිලක් ලැබෙන අතර පාරිභෝගික ජනතාව උදෙසා සාධාරණ මිලක් සහතික කෙරෙන වැඩපිළිවෙලක් රජය සැළසුම් කර ඇති බවයි අමාත්‍ය බන්දුල ගුණවර්ධන කියාසිටියේ.\nමේ අතර ජනතාව පරිභෝජනය කරන සහල් කිලෝවක මිල රුපියල් සියයකට වැඩියෙන් අලෙවි කිරීමට ඉඩ නොතබන බව ද අමාත්‍යවරයා අවධාරණය කළා.\nවැඩි මිලට සහල් අලෙවි කිරීමේ වරදට නියම කළ හැකි දඩ මුදල රුපියල් 2500 සිට රුපියල් ලක්ෂය දක්වා වැඩි කර ඇති අතර එකම වරද දෙවරක් සිදු කළහොත් දඩය රුපියල් ලක්ෂ දෙකක්.\nසමාගම් සඳහා රුපියල් කෝටියක දඩයක් ද පැනවෙන බවයි වෙළඳ අමාත්‍ය බන්දුල ගුණවර්ධන කියාසිටියේ.",
       "URL": "https://www.hirunews.lk/279620/අතරමැදි-ජාවාරම්කරුවන්ගේ-වී-තොග-රජයට-පවරා-ගැනීමට-පියවර",
       "Category": "Local News",
       "Parent URL": "https://www.hirunews.lk/local-news.php?pageID=1756"
}