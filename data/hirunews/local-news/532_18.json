{
       "Source": "hirunews",
       "Timestamp": "Thursday, 16 February 2023 - 12:51",
       "Headline": "තැපැල් ඡන්දය ගැන ලබන සතියේ තීරණයක් දෙනවා - මැතිවරණ කොමිසම (වීඩියෝ)",
       "News Content": "මෙම සතිය අවසානය වනවිට තැපැල් ඡන්දයට අදාළ ඡන්ද පත්‍රිකා නොලැබුණහොත්, ලබන සතියේ දී තැපැල් ඡන්දය සම්බන්ධයෙන් තීරණයක් ගන්නා බව මැතිවරණ කොමිසමේ සභාපති නීතිඥ නිමල් පුංචිහේවා ප්‍රකාශ කළා.\nහිරු ප්‍රවෘත්ති අංශය කළ විමසීමකදී ඔහු කියා සිටියේ තැපැල් ඡන්දය පවත්වන දිනය වෙනස් කිරීමට මේ දක්වා තීරණයක් ගෙන නොමැති බවයි.\nකෙසේ වෙතත්, ඡන්ද පත්‍රිකා නොලැබුණහොත් තැපැල් ඡන්දය පවත්වන දිනය සම්බන්ධයෙන් තීරණයක් ගැනීමට සිදුවනු ඇති බව ඔහු සඳහන් කළා.\nමැතිවරණ කොමිසමේ සභාපතිවරයා කියා සිටියේ මේ සම්බන්ධයෙන් ඉදිරි දින කිහිපය තුළ මුදල් අමාත්‍යාංශයේ නිලධාරින් සමග සාකච්ඡා කිරීමට බලාපොරොත්තු වන බවයි.\nමීට පෙර කිසිදු අවස්ථාවක ඡන්ද පත්‍රිකා මුද්‍රණය සඳහා මුදල් ලබාදෙන ලෙසට රජයේ මුද්‍රණාලය විසින් ඉල්ලීමක් සිදුකර නොමැති බව ද ඔහු කියා සිටියා.",
       "URL": "https://www.hirunews.lk/327536/තැපැල්-ඡන්දය-ගැන-ලබන-සතියේ-තීරණයක්-දෙනවා-මැතිවරණ-කොමිසම-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=532"
}