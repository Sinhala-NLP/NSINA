{
       "Source": "hirunews",
       "Timestamp": "Thursday, 21 January 2016 - 7:03",
       "Headline": "පෞද්ගලික රෝහල් 4ක ලෝක ජාවාරම හේතුවෙන් - විදේශිකයන්ගේ  වකුගඩු සැත්කම් අත්හිටුවයි",
       "News Content": "මෙරට පෞද්ගලික රෝහල්වල විදේශිකයන්ට සිදුකෙරෙන වකුගඩු සැත්කම් තාවකාලිකව අත්හිටුවීමට සෞඛ්‍ය අමාත්‍යාංශය තීරණය කර තිබෙනවා. සෞඛ්‍ය සේවා අධ්‍යක්ෂ ජනරාල් වෛද්‍ය පාලිත මහීපාල මේ බව කියා සිටියේ මෙරට වෛද්‍යවරුන් 6 දෙනෙකු වකුගඩු ජාවාරමට සම්බන්ධ බවට අනාවරණ වූ කරුණු සම්බන්ධයෙන් හිරු ප්‍රවෘත්ති අංශය කළ විමසීමකදියි.\nඉන්දීය මාධ්‍ය ඊයේ වාර්තා කළේ වකුගඩු ජාවාරමකට සම්බන්ධ මෙරට වෛද්‍යවරුන් 6 දෙනෙකුට එරෙහිව නඩු පැවරීමට කටයුතු කරන බවයි.\nකෙසේ වෙතත්, මේ සම්බන්ධයෙන් පරීක්ෂණයක් සිදුකිරීම සඳහා කමිටුවක් පත් කර ඇති බව ද සෞඛ්‍ය සේවා අධ්‍යක්ෂ ජනරාල්වරයා සදහන් කළා.\nUPDATE: Thursday, January 21, 2016: 0937\n------------------------------------------\nපෞද්ගලික රෝහල් 4ක් ලෝක වකුගඩු ජාවාරමේ\nවකුගඩු ජාවාරමකට සම්බන්ධ ශ්‍රී ලාංකික වෛද්‍යවරුන් 6 දෙනෙකුට එරෙහිව නඩු පැවරීමට ඉන්දීය පොලිසිය තීරණය කර තිබෙනවා.\n‘ද හින්දු‘ පුවත්පත  වාර්තා කළේ මෙම ජාවාරම සම්බන්ධයෙන් ඉන්දීය පොලිසිය සිදුකළ දීර්ඝ විමර්ශනයකින් අනතුරුව මෙම වෛද්‍යවරුන් 6 දෙනා පිළිබඳ තොරතුරු අනාවරණ වී ඇති බවයි.\nඉන්දියාව සහ ශ්‍රි ලංකාව අතර සිදුවන වකුගඩු ජාවාරමක් පිළිබඳ මුල් වරට තොරතුරු වාර්තා වන්නේ 2012 වර්ෂයේදී. වකුගඩු බද්ධ කිරීමට අවශ්‍ය ඉන්දියාවේ රෝගීන් සඳහා තැරැව්කරුවන් මගින්  ඉතා අධික මුදලකට ඉන්දීය ජාතිකයින්ගෙන්ම වකුගඩු ලබාගෙන එම සැත්කම් ශ්‍රී ලංකාවේ පෞද්ගලික රෝහල්වලදී සිදුකර තිබෙනවා.\nමෙම ජාවාරමේ ප්‍රධාන තැරැව්කරුවා ලෙස සැලකෙන සුරේෂ් ප්‍රජාපති සහ ඔහුගේ සහයකයන් දෙදෙනෙක් හයිද්‍රාබාද්හිදී  පොලිස් අත්අඩංගුවට පත්වීමත් සමග මෙම තොරතුරු අනාවරණ කර ගැනුණා.\nඑක් වකුගඩුවක් සඳහා මෙම තැරැව්කරුවා රෝගියෙකුගෙන් අය කර ඇති මුදල ඉන්දීය රුපියල් ලක්ෂ 30ක්.\nඅත්අඩංගුවට ගැනුණු තැරැව්කරුවා පාපොච්චාරණය කර ඇත්තේ මෙරට ප්‍රධාන පෙලේ පෞද්ගලික රෝහල් 4 කදී මෙරට වෛද්‍යවරුන් 6 දෙනෙකු මෙම වකුගඩු බද්ධ කිරී‍මේ සැත්කම් සිදුකර ඇති බවයි.\nමුදලට ලබාගත් වකුගඩු බද්ධ කිරීමේ සැත්කම් 60 ක් පමණ ඔවුන් විසින් සිදුකර ඇති බවට මේ වනවිට තොරතුරු අනාවරණ වී තිබෙනවා.\nඉන්දීය පොලිසිය ශ්‍රී ලාංකික වෛද්‍යවරුන් 6 දෙනාට එරෙහිව නඩු පවරා ඇත්තේ නීති විරෝධී වකුගඩු බද්ධ කිරීමේ සැත්කම් සිදු කිරීමේ චෝදනාව යටතේයි.\nමෙම වකුගඩු ජාවාරමට මෙරට වෛද්‍යවරුන්ට සම්බන්ධ වෘත්තීය සමිති ප්‍රධානියෙකු සම්බන්ධ බවට ද චෝදනා එල්ල වනවා.",
       "URL": "https://www.hirunews.lk/124399/පෞද්ගලික-රෝහල්-4ක-ලෝක-ජාවාරම-හේතුවෙන්-විදේශිකයන්ගේ-වකුගඩු-සැත්කම්-අත්හිටුවයි",
       "Category": "Local News",
       "Parent URL": "https://www.hirunews.lk/local-news.php?pageID=5202"
}