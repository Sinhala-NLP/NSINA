{
       "Source": "hirunews",
       "Timestamp": "Tuesday, 01 November 2016 - 7:52",
       "Headline": "මහනගර සභාවලින් අද සිට රැගෙන යන්නේ වෙන් කළ කසල පමණයි",
       "News Content": "අද සිට කසල එකතු කිරීමේදී දිරන සහ නොදිරන වශයෙන් කාණ්ඩ දෙකක් යටතේ වෙන් කළ කසල පමණක් එකතු කිරීමට සියලු මහනගර සභා තීරණය කර තිබෙනවා.\nමෙම වැඩසටහන අද ජනාධිපති මෛත්‍රීපාල සිරිසේනගේ ප්‍රධානත්වයෙන් ජනාධිපති නිළ නිවසේදී ආරම්භවීමට නියමිතයි.\nමෙලෙස වෙන් කිරීමකින් තොරව ඉවතලන කසල එකතු කිරීමෙන් වැළකී සිටින බවයි පළාත් සභා සහ පළාත් පාලන අමාත්‍යංශයේ ලේකම් කමල් පද්මසිරි හිරු ප්‍රවෘත්ති අංශයට කියා සිටියේ.\nඅද සිට අවිධිමත් ලෙස කසල බැහැර කරන්නන්ට එරෙහිව නීතිය ක්‍රියාත්මක කිරීමට පොලීසියට උපදෙස් ලබාදී ඇති අතර, ඒ සඳහා ත්‍රිවිධ හමුදාවේ සහාය ද ලබා ගැනෙන බව සඳහන්.\nඅවිධිමත් ලෙස කසල බැහැර කරන පුද්ගලයන් සහ ස්ථාන පිළිබඳව තොරතුරු 119 පොලිස් හදිසි ඇමතුම් අංකයෙන් සහ 0112 58 71 24, 0112 59 31 11 යන දුරකථන අංක ඔස්සේ පොලිස් පරිසර කොට්ඨාශයට ලබාදිය හැකි වනවා.\nවර්ගීකරණය කළ කසල පමණක් එකතු කිරීමේ වැඩසටහන මගින් නගරවල එකතු වන කසල ප්‍රමාණය සියයට 50ත්, සියයට 60ත් අතර ප්‍රමාණයකින් අඩු කිරීමට පළාත් සභා සහ පළාත් පාලන අමාත්‍යාංශය අපේක්ෂා කරන බවයි එම අමාත්‍යාංශය නිකුත් කළ නිවේදනයේ සඳහන් වන්නේ.",
       "URL": "https://www.hirunews.lk/146529/මහනගර-සභාවලින්-අද-සිට-රැගෙන-යන්නේ-වෙන්-කළ-කසල-පමණයි",
       "Category": "Local News",
       "Parent URL": "https://www.hirunews.lk/local-news.php?pageID=4813"
}