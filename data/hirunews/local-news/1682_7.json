{
       "Source": "hirunews",
       "Timestamp": "Sunday, 19 September 2021 - 11:26",
       "Headline": "update : අත්අඩංගුවට ගත් හම්බන්තොට නගරාධිපතිට ඇප (වීඩියෝ)",
       "News Content": "බම්බලපිටිය - කොතලාවල ඇවනිව් ප්‍රදේශයේ ඉඩමකට කඩාවැදී එහි ආරක්ෂාවට සිටි පුද්ගලයින් දෙදෙනෙකුට පහරදුන් බවට චෝදනා එල්ල වූ හම්බන්තොට නගරාධිපති එරාජ් ප්‍රනාන්දු පොලිස් ඇප මත මුදා හැර තිබෙනවා.\nඒ, අද පෙරවරුවේ ඔහු බම්බලපිටිය පොලීසිය වෙත පැමිණ භාරවීමෙන් අනතුරුවයි.\nඑලෙස භාර වූ නගරාධිපතිවරයාව පසුව අත්අඩංගුවට ගැනුණු අතර අනතුරුව පොලිස් ඇප මත මුදා හැරීමට පියවර ගත් බවයි බම්බලපිටිය පොලීසියේ උසස් පොලිස් නිලධාරියෙකු කියා සිටියේ.\nපසුගිය 14 වන දා රාත්‍රියේ මෝටර් රථයෙන් පැමිණි නගරාධිපතිවරයා තමන්ට පහර දුන් බව අදාළ ඉඩමේ ආරක්ෂක නිලධාරීන් ප්‍රකාශ කළා.\nමේ සම්බන්ධයෙන් ඔවුන් බම්බලපිටිය පොලීසියට පැමිණිලි කර තිබූ අතර, පහර කෑ එක් අයෙකුගේ දතකට ද හානි වූ අතර, ඔහු වැඩිදුර ප්‍රතිකාර සඳහා ඇතුළත් කෙරුණේ  කොළඹ ජාතික රෝහලටයි.\nදින 5ක් තිස්සේ ඔහු අත්අඩංගුවට ගැනීමට පොලීසියට නොහැකි වූ අතර එවන් පසුබිමකයි නගරාධිපතිවරයා පොලීසිය වෙත පැමිණ භාරවූයේ.\nඑක්සත් ජාතික පක්ෂ පාර්ලිමේන්තු මන්ත්‍රීවරුන් පිරිසක් හම්බන්තොට වරාය සංකීර්ණයේ නිරීක්ෂණ චාරිකාවක නිරතව සිටියදී ගල්මුල් වලින් පහරදීම සහ සෙල්ලම් පිස්තෝලයක් පෙන්වා තර්ජනය කිරීම සම්බන්ධයෙන් මීට පෙර ඔහුට  බරපතල වැඩ සහිත සිරදඬුවමක් ද නියම කෙරුණා.\nඒ, 2014 වසරේ අප්‍රේල් 17වනදායි. පසුව ඔහු ඉදිරිපත් කළ අභියාචනයක් සළකා බැලීමෙන් අනතුරුව බරපතල වැඩ සහිත සිරදඬුවම් නියම වූ හම්බන්තොට නගරාධිපති එරාජ් ප්‍රනාන්දු ඇප මත මුදා හැරුණා.\nupdate - 11.35am 2021-09-19\n----------------------------------------------------------------\nහම්බන්තොට නගරාධිපති එරාජ් ප්‍රනාන්දු පොලිස් අත්අඩංගුවට\nආරක්ෂක නිලධාරීන් දෙදෙනෙකුට පහරදීමේ සිද්ධියක් සම්බන්ධයෙන් හම්බන්තොට නගරාධිපති එරාජ් ප්‍රනාන්දු පොලිස් අත්අඩංගුවට ගෙන තිබෙනවා.\nඒ ඔහු බම්බලපිටිය පොලිසියට භාරවීමෙන් අනතුරුවයි.\nබම්බලපිටිය - කොතලාවල ඇවනිව් ප්‍රදේශයේ ඉඩමකට කඩාවැදී එහි ආරක්ෂාවට සිටි පුද්ගලයින් දෙදෙනෙකුට පහරදීමේ සිද්ධියට හම්බන්තොට නගරාධිපති එරාජ් ප්‍රනාන්දු අත්අඩංගුවට ගැනීමට කටයුතු කරන බවයි පොලීසිය ප්‍රකාශ කර තිබුණේ.\nනගරාධිපතිවරයා සිය මෝටර් රථයෙන් තනිවම එම ස්ථානයට පැමිණ මෙම පහරදීම සිදුකර ඇත්තේ පසුගිය 14 වනදා රාත්‍රියේයි.\nසිද්ධිය සම්බන්ධයෙන් පහරකෑමට ලක්වූ ඉඩමේ ආරක්ෂාවට සිටි පුද්ගලයින් දෙදෙනා බම්බලපිටිය පොලීසියට පැමිණිල්ලක්ද කර තිබුණා.\nපහරකෑමට ලක්වූ දෙදෙනා එක් අයෙකු කොළඹ ජාතික රෝහලේ ප්‍රතිකාර ලබනවා.\nහම්බන්තොට නගරාධිපති එරාජ් ප්‍රනාන්දුට මීට පෙර හම්බන්තොට මහාධිකරණය විසින් බරපතල වැඩ සහිත සිරදඬුවම් නියම කරනු ලැබුවේ 2014 වසරේ අප්‍රේල් 17වනදායි.\nඒ, එක්සත් ජාතික පක්ෂ පාර්ලිමේන්තු මන්ත්‍රීවරුන් පිරිසක් හම්බන්තොට වරාය සංකීර්ණයේ නිරීක්ෂණ චාරිකාවක නිරතව සිටියදී ගල්මුල් වලින් පහරදීම සහ සෙල්ලම් පිස්තෝලයක් පෙන්වා තර්ජනය කිරීම සම්බන්ධයෙන්.\nකෙසේ වෙතත් බරපතල වැඩ සහිත සිරදඬුවම් නියම වූ හම්බන්තොට නගරාධිපති එරාජ් ප්‍රනාන්දු ඇප මත මුදා හැරුණේ ඔහු විසින් ඉදිරිපත් කළ අභියාචනයක් සළකා බැලීමෙන් අනතුරුවයි.",
       "URL": "https://www.hirunews.lk/282633/update-අත්අඩංගුවට-ගත්-හම්බන්තොට-නගරාධිපතිට-ඇප-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1682"
}