{
       "Source": "hirunews",
       "Timestamp": "Tuesday, 17 March 2020 - 11:19",
       "Headline": "කොවිඩ් -19 වෛරස් ව්‍යාප්තිය වැළැක්වීමට විශේෂඥ වෛද්‍ය සම්මේලනයෙන් යෝජනා පෙළක්",
       "News Content": "කොවිඩ් නයින්ටීන් හෙවත් කොරෝනා වෛරසය මෙරට ව්‍යාප්තිය වැළැක්වීම සඳහා ගත යුතු පියවර පෙළක් වෛද්‍ය විශේෂඥයන්ගේ සම්මේලනය මගින් යෝජනා කර තිබෙනවා.\nවෛරසය මැඬලීම සඳහා රජය මෙතෙක් ගෙන ඇති පියවර පිළිබදව ප්‍රසාදය පළ කරන එම සංගමය වැඩිදුරටත් සඳහන් කළේ එම කාර්යයන් තවදුරටත් කාර්යක්ෂම කිරීම සඳහා මෙම යෝජනා ඉදිරිපත් කරන බවයි.\nඑමගින් ඉදිරිපත් කරන පළමු යෝජනාව වන්නේ මෙරට සියළුම ගුවන් තොටුපළ සහ වරාය හරහා මගීන් හුවමාරු වීම වහාම ක්‍රියාත්මක වන පරිදි  සති දෙකක කාලයකට අත්හිටුවීමයි.\nඑමෙන්ම,  අධි අවදානම් රටවල් පමණක් නොව සියළුම රටවලින් පැමිණෙන සියල්ලන් දින 14ක නිරෝධායන කාලයකට යටත් කිරීම එවැනි තවත් යෝජනාවක්.\nවෛරසය තවදුරටත් මෙරට තුළ ව්‍යාප්ත වීම වැළැක්වීමේ තීරණාත්මක පියවරක් ලෙස මුළු දිවයිනම සතියක කාලයක් මුළුමනින් වසා දැමීමටත් අවශ්‍ය වුවහොත් එය දෙවැනි සතියක් දක්වා දීර්ඝ කිරීමටත් පියවර ගන්නා ලෙස වෛද්‍ය විශේෂඥයන්ගේ සම්මේලනය ඉල්ලා සිටිනවා.\nමේ අතර, ඓතිහාසික සහ පුරාවිද්‍යා ස්මාරක භූමි දේශීය සහ විදේශීය සංචාරකයන් සඳහා  ඉදිරි දින තුන තුළ වසා තැබීමට බුද්ධ ශාසන, සංස්කෘතික හා ආගමික කටයුතු අමාත්‍යාංශය තීරණය කර තිබෙනවා.\nඒ, එම වැඩබිම්වල සේවකයන් පුරාවිද්‍යා භූමි සංචාරකයන් සඳහා විවෘත කිරීමට පවතින දුෂ්කරතා දැනුම් දීමෙන් අනතුරුවයි.\nමේ අතර, කොවිඩ් නයින්ටීන් ගෝලීය ව්‍යාප්තිය හේතුවෙන් ටෝකියෝ ඔලිම්පික් උළෙල කල් දැමීමට මෙතෙක් තීරණයක් ගෙන නොමැති බව ජාත්‍යන්තර ඔලිම්පික් කමිටුව යළි අවධාරණය කළා.\nඒ සම්බන්ධයෙන් විශේෂ සාකච්ඡාවක් අද දිනයේත් පැවැත්වීමට නියමිතයි.",
       "URL": "https://www.hirunews.lk/236674/කොවිඩ්-19-වෛරස්-ව්‍යාප්තිය-වැළැක්වීමට-විශේෂඥ-වෛද්‍ය-සම්මේලනයෙන්-යෝජනා-පෙළක්",
       "Category": "Local News",
       "Parent URL": "https://www.hirunews.lk/local-news.php?pageID=2848"
}