{
       "Source": "hirunews",
       "Timestamp": "Monday, 31 August 2020 - 7:18",
       "Headline": "රනිල් අද පාස්කු කොමිසමේ පොලිස් ඒකකයට",
       "News Content": "හිටපු අග්‍රාමාත්‍ය රනිල් වික්‍රමසිංහ පාස්කු ඉරිදා ප්‍රහාරය සම්බන්ධයෙන් සොයාබැලෙන ජනාධිපති කොමිසමේ පොලිස් ඒකකයට අද පැමිණීමට නියමිතයි.\nප්‍රහාර මාලාව සම්බන්ධයෙන් විමර්ශනය කරන ජනාධිපති කොමිසම හමුවේ සාක්ෂිදීමට හිටපු අග්‍රාමාත්‍ය රනිල් වික්‍රමසිංහ ඉදිරි දිනකදී කැඳවීමට නියමිතව ඇති බැවින් එම ප්‍රකාශය ගැනීම සඳහා පොලිස් ඒකකයට පැමිණෙන ලෙසට කොමිසම ඔහුට දැනුම් දී තිබෙනවා.\nජනාධිපති කොමිසමේ පොලිස් ඒකකයට ඉකුත් 21 වනදා පැමිණ ප්‍රකාශයක් දෙන ලෙසට ජනාධිපති කොමිසම හිටපු අග්‍රාමාත්‍ය රනිල් වික්‍රමසිංහ වෙත දැනුම්දී තිබුණා.\nඑහෙත් එදින තමාට පැමිණීමට නොහැකි බැවින් තමන් අද දිනයේ පැමිණීමට බලාපොරොත්තු වන බවයි හිටපු අග්‍රාමාත්‍යවරයා කොමිසමට දැනුම් දෙනු ලැබුවේ.\nපාස්කු ඉරිදා ප්‍රහාර මාලාව සිදුවන කාලවකවානුවේදී හිටපු අග්‍රාමාත්‍ය රනිල් වික්‍රමසිංහ ජාතික ආරක්ෂක මණ්ඩලයටද සහභාගිවී සිටීම සම්බන්ධයෙන් ප්‍රකාශ ලබාගැනීම මෙහි අරමුණ වී ඇති බව ද ජනාධිපති කොමිසමේ ප්‍රකාශකයෙකු සඳහන් කළා.\nපසුගිය 27 වනදා පාස්කු කොමිසමේ පොලිස් ඒකකයේ නිලධාරීන් හිටපු ජනාධිපති මෛත්‍රිපාල සිරිසේනගේ මහගමසේකර මාවතේ පිහිටි නිවසට ගොස් පැය 9 කට අධික කාලයක් හිටපු ජනාධිපතිවරයාගෙන් ප්‍රකාශ සටහන් කරගෙන තිබෙනවා.",
       "URL": "https://www.hirunews.lk/249026/රනිල්-අද-පාස්කු-කොමිසමේ-පොලිස්-ඒකකයට",
       "Category": "Local News",
       "Parent URL": "https://www.hirunews.lk/local-news.php?pageID=2488"
}