{
       "Source": "hirunews",
       "Timestamp": "Tuesday, 27 April 2021 - 19:14",
       "Headline": "දිස්ත්‍රික්ක 7 ක ග්‍රාම සේවා නිලධාරී වසම් 100 ක් හුදෙකලා කෙරේ (වීඩියෝ)",
       "News Content": "දැනට පැතිර යන කොරෝනා වසංගත තත්වයත් සමඟ දිවයිනේ දිස්ත්‍රික්ක හතක ග්‍රාම නිලධාරී වසම් 100 ක් හුදකලා ප්‍රදේශ ලෙස නම් කර තිබෙනවා. ඒවා කුරුණෑගල, කළුතර, ත්‍රිකුණාමලය, ගම්පහ, ගාල්ල, පොළොන්නරුව සහ මාතලේ යන දිස්ත්‍රික්කවලට අයත්.\nඉන් 87 ක් කුරුණෑගල දිස්ත්‍රික්කයේ කුලියාපිටිය පොලිස් වසමේ පිහිටා තිබෙනවා. කළුතර දිස්ත්‍රික්කයේ මීගහතැන්න පොලිස් බල ප්‍රදේශයේ මිරිස්වත්ත, පැලවත්ත - උතුර, පැලවත්ත නැගෙනහිර සහ කළුතර දකුණ - අධිකාරීගොඩ යන ග්‍රාම නිලධාරී වසම් ද මේ වනවිට හුදකලා කර තිබෙනවා.\nත්‍රිකුණාමලය දිස්ත්‍රික්කයේද පුම්පුහාර් ග්‍රාම නිලධාරී වසම හුදකලා කිරීමටයි සෞඛ්‍ය අංශ කටයුතු කළේ. ගම්පහ දිස්ත්‍රික්කයේද පොල්හේන, හීරළුගෙදර, කළුඅග්ගල, අස්වැන්නවත්ත - නැගෙනහිර යන ග්‍රාම නිලධාරී වසම් හුදකලා කර තිබෙනවා.\nගාල්ල දිස්ත්‍රික්කයේ රත්ගම පොලිස් බල ප්‍රදේශයේ ඉඹුල්ගොඩ සහ කටුදම්පේ යන ග්‍රාම නිලධාරී වසම්ද ඊයේ රාත්‍රි අටේ සිට හුදකලා කෙරුණා.\nඑමෙන්ම මාතලේ දිස්ත්‍රික්කයේ උකුවෙල පොලිස් බල ප්‍රදේශයේ පල්ලෙකුඹුර ග්‍රාම නිලධාරී වසමත්, පොළොන්නරුව දිස්ත්‍රික්කයේ හිඟුරක්ගොඩ පොලිස් බල ප්‍රදේශයට අයත් සිරිකෙත යන ග්‍රාම නිලධාරී වසමත් අද උදෑසන සිට හුදකලා කළා.",
       "URL": "https://www.hirunews.lk/269704/දිස්ත්‍රික්ක-7-ක-ග්‍රාම-සේවා-නිලධාරී-වසම්-100-ක්-හුදෙකලා-කෙරේ-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1992"
}