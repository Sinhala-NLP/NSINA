{
       "Source": "hirunews",
       "Timestamp": "Friday, 07 January 2022 - 12:12",
       "Headline": "පෙරදිග ධාන්‍යාගාරයට සහල් ආනයනය කරන්නට ලැජ්ජ නැද් ද මහත්තයෝ ?(වීඩියෝ)",
       "News Content": "පසුගිය සමයේ මෙරට මහත් ආන්දෝලනයකට ලක් වූ චීන පොහොර නැවට අමෙරිකානු ඩොලර් ලක්ෂ 67ක්, ශ්‍රී ලංකා රජය විසින් අද දිනයේ දී (07) ගෙවා දැමීමට නියමිත යි.\nඒ චීන ⁣විදේශ අමාත්‍යවරයා හෙට (08) මෙරට දෙදින නිල සංචාරයක් ආරම්භ කිරීමට නියමිත පසුබිමක යි.\nපොහොර නැවේ අර්බුදය සමඟ චීන - ශ්‍රී ලංකා රාජ්‍යතාන්ත්‍රික සබඳතා ද යම් ආතතියකට ලක් වුණා.\nදෙරට අතර රාජ්‍යතාන්ත්‍රික සබඳතාවයේ 65 වන සංවත්සර සැමරුම පදනම් කරගනිමින් චීන විදේශ අමාත්‍ය වැන්ග් යී හෙට (ජනවාරි 08) ශ්‍රී ලංකාවේ නිල සංචාරයක නිරත වන්නේ, බිඳුණු සිත් සුවපත් කරගැනීමට ද නැත්නම් තර්ජනයක් ලෙසින් ද යන්න පැහැදිලි නැහැ.\nචීන පොහොර නැව පිළිබඳ කතාව මෙලෙස අවසන් වුණත් ඒ හරහා ශ්‍රී ලංකාවට අත්ව වූ ලැජ්ජා සහගත ඉරණම කෙසේ නම් සාධාරණීකරණය කළ හැකි ද ?\nවන්දි නො ගෙවන බවට වූ කෘෂිකර්ම ඇමති මහින්දානන්ද අලුත්ගමගේ දෙඩූ පුරාජේරු කතා සියල්ල චීන යකඩ සපත්තුවට පෑගී සුනුවිසුනු වී ඇති බව මේ වන විට පසක් වී අවසන් වුව ද රට කරවන බලධාරීන්ට තේරුම් ගොස් ඇත්දැ යි යන්න ගැටලුවක්.\nදිගු කලක් තිස්සේ රඟ දැක්වුණු මේ නාටකය අවසානයේ මෙරටට ලැබුණු කාබනික පොහොරකුත් නැතුවා සේ ම, තිබුණු ඩොලර් සංචිත සොච්චමෙන් තවත් ඩොලර් ලක්ෂ 67ක් අහිමි වීම ශ්‍රී ලංකාවට මේ වන විට මුහුණ දී ඇති ආර්ථික අර්බුදය තවත් තීව්‍ර කරනවා හැර මෙරටට අත්වන සෙතක් නැහැ.\nචීන පොහොර නැවේ කථාව කරළියට එන්නේ, පසුගිය වසරේ මැයි මාසයේ දී ශ්‍රී ලංකා රජය විසින් ගත් ආන්දෝලනාත්මක ප්‍රතිපත්ති තීන්දුවක් සමගයි.\nඒ අනුව ශ්‍රී ලංකාවේ ගොවිතැනට අවශ්‍ය රසායනික පොහොර ආනයනය මුළුමනින්ම නවතා දැමු රජය, මෙරටට අවශ්‍ය කාබනික පොහොර රට තුලදීම නිපදවා හිඟයකින් තොරව ගොවීන්ට ලබාදෙන බවට වහසිබස් දෙඩුවා.\nකෙසේ වෙතත් සැළසුම් කළ පරිදි මෙරට තුල කාබනික පොහොර නිෂ්පාදනය ව්‍යාපෘතිය සාර්ථක නොවූයේ ගොවීන් ඇතුළු විවිධ පාර්ශවයන්ට ඒ සදහා ප්‍රාමාණික දැනුමක් නො තිබීම හේතුවෙන්.\nඒ අනුව ‘’පොහොර දියව්’’ යන සටන් පාඨය මෙරට සතර දෙසින් ඇසෙන්නට වුණේ, ආණ්ඩුවේ ආන්දෝලනාත්මක තීරණයට බරපතල කනේ පහරක් එල්ල කරමින්.\nගොවිබිමෙන් මහපාරට ආ ගොවි ජනතාවගෙන් එල්ල වූ දැඩි බලපෑම් හමුවේ මහ කන්නයේ වී වගාව සඳහා කාබනික පොහොර ආනයනය කිරීමට රජය තීරණය කලේ සිය දැඩි තීරණය අඩියක් පිටුපසට ගනිමින්.\nඅගෝස්තු මස 5 දා නිකුත් වූ අමාත්‍ය මණ්ඩල සංදේශයකට අනුව, මුහුදු පැළෑටිවලින් නිපදවන කාබනික පොහොර 'කින්ඩාඕ සීවින් බයෝ ටෙක් ගෘප්' නම් චීන සමාගමකින් ගෙන්වීමට තීරණය වුණේ ඒ අනුවයි.\nඒ සඳහා රජය විසින් අනුමත කළ මුදල ඇමරිකානු ඩොලර් මිලියන 63.6ක්.\nචීන පොහොර නැවේ අර්බුදය දිග හැරෙන්නට පටන් ගන්නේ ඉන් අනතුරුව යි.\nඅගෝස්තු මස 31 දා මෙම කාබනික පොහොර තොගයේ සාම්පල දෙකක් ජාතික පොහොර ලේකම් කාර්යාලය හරහා ජාතික ශාක නිරෝධායන සේවයට ලැබීමෙන් පසු සිදු කෙරුණු පර්යේෂණවලින් එක් සාම්පලයක \"අර්වීනියා\" සහ \"බැසිලස්\" යන ගණයන්ගේ ක්ෂුද්‍රජීවීන් බහුල ව සිටින බවට පළමු වරට අණාවරණ වුණා.\nකෙසේ වෙතත්, රජයෙන් ආනයනය කළ කාබනික පොහොරවල ක්ෂුද්‍රජීවීන් ඇතැයි පැතිර යන ප්‍රවෘත්ති අසත්‍යක් බවට කෘෂිකර්ම අමාත්‍යංශය නිවේදන නිකුත් කලේ \"ආනයනික කාබනික පොහොර භාවිත කිරීමට කිසිදු බයක් සැකක් ඇතිකර නොගන්නා ලෙස\" ගොවි ජනතාවගෙන් ඉල්ලා සිටිමින්.\nනමුත් මෙරට කෘෂි බාලධාරීන්, චීන සමාගමෙන් ගෙන් වූ පොහොරවල තවත් සාම්පලයක් පරික්ෂා කිරීමෙන් අනතුරු ව ප්‍රකාශ කළේ, අහිතකර ක්ෂුද්‍රජීවීන් සිටින බව යළි තහවුරු වූ බව යි.\nඒ අනුව චීන සමාගමෙන් ගෙන් වූ කාබනික පොහොරවල ක්ෂුද්‍රජීවීන් ඇතැ යි රජය පිළිගත් අතර, කෘෂිකර්ම අමාත්‍ය මහින්දානන්ද අලුත්ගමගේ එහි දී ප්‍රකාශ කළේ, පොහොර තොගය රැගෙන මෙරට මුහුදු සීමාවට පැමිණ ඇති හිපෝ ස්ප්‍රීට් නැවට කිසි ලෙසකින් මෙරට වරායන් වෙත ඇතුළු වීමට හෝ අදාළ පොහොර තොගය ගොඩබෑම සදහා අවසර ලබා නො දෙන බවයි.\nකෙසේ වෙතත් ශ්‍රී ලංකා රජයේ වාර්තා ප්‍රතික්ෂේප කළ අදාළ චීන සමාගම , මෙරටට දැඩිව බලපෑමක් එල්ල කළේ තෙවන පාර්ශ්වයක සහභාගීත්වයෙන් මෙම කාබනික පොහොර තොගයේ සාම්පලවල අහිතකර බැක්ටීරියා ඇත්දැයි තහවුරු කළ යුතු බවට යි.\nඑසේ නො වන්නේ නම්, ඊට දැඩි ක්‍රියාමර්ග ගන්නා බවටත්, ඔවුන් අවස්ථා කිහිපයකදී මෙරට චීන තානාපති කාර්යාලය හරහා නිවේදන නිකුත් කරමින් ශ්‍රී ලංකාවට තර්ජනද කළා.\nඅහිතකර බැක්ටීරියා ඇති බවට ලැබුණු වාර්තා හේතුවෙන් මෙම පොහෙර තොගය ශ්‍රී ලංකාවට භාර නොගැනීමට කෘෂිකර්ම අමාත්‍යංශය තීරණය කළ නිසා පොහොර මිලදී ගැනීමට විවෘත කළ ණයවර ලිපිවලට අදාල මුදල් ගෙවීම වළක්වාලන නියෝගයක් නිකුත් කරන ලෙස ඉල්ලා ලංකා පොහොර සමාගම හා කොළඔ කොමර්ෂල් පොහොර සමාගම කොළඹ වාණිජ මහාධිකරණය හමුවේ නඩුවක්ද ගොනු කළා.\nපෙත්සම්කාර පොහොර සමාගම් එහි දී අධිකරණය හමුවේ කරුණු දක්වමින් රුපියල් බිලියනයකට වඩා වැඩි වටිනාකමකින් යුත් ජීවානුහරණය කළ කාබනික පොහොර ලංකාවට ගෙන්වීමේ ටෙන්ඩරය ලබා ගත් වග උත්තරකාර කුවින්ඩාඕ සිවින් බයොටෙක් ගෘප්‍ කොම්පනි නමැති චීන සමාගම එම ටෙන්ඩරය ක්‍රියාත්මක කරමින් පොහොර තොගයක් ලංකාවට එවීමට පියවර ගත් බව දැනුම් දී තිබුණා.\nඒ අනුව ජීවානුහරණය කළ කාබනික පොහොර මෙරටට නැව්ගත කිරීමට අවශ්‍යව තිබූණ ද එම කාබනික පොහොරවල ක්ෂුද්‍ර ජීවීන් සිටින බව අදාළ සමාගම නැව් උපදෙස් පත්‍රිකාව මගින් පිළිගෙන ඇතැ යි ඔවුන් අධිකරණය හමුවේ ප්‍රකාශ කළා.\nජාතික ශාක නිරෝධායන සේවය වෙත වගඋත්තරකාර චීන සමාගම විසින් යවා ඇති පොහොර නියදිය පරීක්ෂා කිරීමේ දී එහි ඇතැම් පොහොර කොටස්වල හානිකර බැක්ටීරියා ඇතුළු ජීවින් සිටින බව තහවුරු වී ඇතැයි ද සඳහන් කළ එම සමාගම් මේ තත්ත්වය මත වගඋත්තරකාර චීන සමාගම ටෙන්ඩරයේ පිළිගෙන තිබූ කරුණු සම්පූර්ණ කොට නැතැයි ද චෝදනා කළා.\nඒ අනුව අදාළ චීන සමාගම වෙනුවෙන් නිකුත් කොට ඇති ණයවර ලිපියට අනුව කිසිදු මුදලක් එම සමාගමට, එහි දේශීය නියෝජිත ආයතනය වෙත හෝ මහජන බැංකුව වෙත ගෙවීම් හෝ ලබා ගැනීම වළක්වන වාරණ නියෝගයක් නිකුත් කරන්නැ යි එම සමාගම අධිකරණයෙන් ඉල්ලා තිබුණා.\nඒ අනුව මෙම පොහොර තොගයට මුදල් ගෙවීම වළක්වාලමින් කොළඹ වාණිජ මහාධිකරණය පසුගිය ඹක්තෝම්බර් මාසයේදී චීන 'කුවින්ඩාඕ සීවින් බයෝ ටෙක් ගෘප්' සමාගමට එහි දේශීය නියේජිත සමාගමට සහ මහජන බැංකුවට වාරණ නියෝගයක් ද නිකුත් කෙරුණා.\nමෙම ගනුදෙනුව සදහා විවෘත කර තිබූ ණයවර ලිපිවල කොන්දේසි උල්ලංඝනය කර ඇතැයි පවසමින් මෙරට මහජන බැංකුව අසාධු ලේඛන ගත කිරීමටද චීනයේ වාණිජ අමාත්‍යංශය පියවර ගනු ලැබුවේ මීට එකට එක කිරීමක් ලෙස යි.\nමේ අතර කෘෂිකර්ම අමාත්‍ය මහින්දානන්ද අලුත්ගමගේ මහතා නවත නැවතත් අවස්ථා ගණනාවක දී ම අවධාරණය කළේ, පොහොර නැවට කිසිදු හේතුවක් මත මුදල් නො ගෙවන බවයි.\nමෙවැනි වාතාවරණයක් යටතේ අදාළ පොහොර තොගය රැගෙන පැමිණි හිපෝ ස්පිරිට් නෞකාව දින 70ක් මෙරට මුහුදු සීමාවේ රැදී සිටීමෙන් අනතුරු ව නියැදි ලබා ගැනීම හා බේරුම්කරණය සදහා පසුගිය දෙසැම්බර් 04 වැනි දා සිංගප්පූරුව බලා පිටත් ව ගියා.\nචීන සමාගමෙන් ආනයනය කළ කාබනික පොහොර සම්බන්ධයෙන් ලංකා පොහොර සමාගම හා කොළඹ කොමර්ෂල් පොහොර සමාගම ඇති කරගෙන තිබූ ගිවිසුම් ක්‍රියාත්මක කිරීමේදී මතුව ඇති අර්බුදකාරී තත්ත්වය දෙපාර්ශ්වයටම එකඟවිය හැකි වාණිජ කොන්දේසි මත සමථයකට පත් කර ගැනීමට නීතිපතිවරයා උපදෙස් ලබා දුන්නේ මේ අතර වාරයේ යි.\nඒ අනුව නඩුව අවසන් වරට කැඳ වූ අවස්ථාවේ දෙපාර්ශවයේ නීතිඥවරුන් විසින් කොළඹ වානිජ මහාධිකරණය ඉදිරියේ පවත්වාගෙන ගිය මෙම නඩු කටයුත්ත සමථයට පත් කිරීමට අවසර දෙන ලෙස අධිකරණයෙන් ඉල්ලා සිටියා.\nඑම කරුණු සලකා බැලූ කොළඹ වාණිජ මහාධිකරණ විනිසුරු ප්‍රදීප් හෙට්ටිආරච්චි මහතා මෙම නඩු කටයුත්ත සමථයට පත් කිරීමට තීන්දු කළා.\nඒ අනුව මුදල් ගෙවිම වළක්වාලමින් පනවා තිබූ වාරණ නියෝගය ද විසුරුවා හරිනු ලැබුවා.\nසමථ කොන්දේසිවලට අනුව ප්‍රමිතියෙන් යුත් පොහොර සැපයීම වෙනුවෙන් පැමිණිලිකාර කොළඹ කොමර්ෂල් පොහොර සමාගම ඇමෙරිකානු ඩොලර් මිලියන 6.7 ක මුදලක් ගෙවීමට එකඟ වුණා.\nප්‍රමිතියෙන් යුතු පොහොර ලබා නො දෙන්නේ නම්, චීන සමාගම තැන්පත් කර ඇති මුදල් රාජසන්තක කිරීමට ද දෙපාර්ශවය අධිකරණය හමුවේ එකඟ වුණා.\nඑමෙන්ම පොහොර අදාල පිලිවිතරයන්ට නො මැති නම් ඒවා ප්‍රතික්ෂේප කිරීමේ අයිතිය ද පැමිණිලිකාර පාර්ශ්වය සතු වන බව සමථ කොන්දේසී වල සඳහන්.\nඇමෙරිකානු ඩොලර් මිලයන 6.7ක් කුවින්ඩාඕ සීවින් බයෝ ටෙක් ගෘප්' සමාගමට අද ගෙවනු ලබන්නේ ඒ අනුවයි.\nකෙසේ වෙතත් පොහොර නැවට මුදල් ගෙවූවද වගාබිමට හෝ මෙරට ගොවියාට ඉන් කිසිදු සෙතක් අත් වී නොමැති අතර, පොහොර නොමැති වීම හේතුවෙන් දිනෙන් දින විනාශ වෙන වගාබිම් දෙස බලමින් ඔවුන් මෙරට කෘෂි බලධාරීන්ට සාප කරමින් සිටිනවා.\nඉදිරියේ දී රට තුල ප්‍රමාණවත් නිෂ්පාදනයක් නොමැති වීම හේතුවෙන් ආහාර හිඟයක් ඇති විය හැකි බව ප්‍රාමාණික බුද්ධිමතුන් අදහස් පළකර සිටි අතර එම ස්ථාවරයම දැරූ විෂයේ ප්‍රවීණයෙක් ලෙස කෘෂිකර්ම අමාත්‍යාංශයේ ලේකම් ධුරය දැරූ මහාචාර්ය උදිත් ජයසිංහට අවසන සිදු වූයේ අමාත්‍යාංශයට සමු දී යළි විශ්වවිද්‍යාලය වෙත යෑමටයි.\nනිසි කලට පොහොර නොදී නිසි සැලසුමකින් තොරව 100% කාබනික පොහොර වගා සංග්‍රාමයක් දියත් කිරීම හරහා මඩ සෝදා ගත් කල රජකමටත් සුදුසුකම් දැරූ මෙරට ගොවියා අන්ත අසරණ කළ කෘෂිකර්ම ඇමති දැන් කියන්නේ, හිඟයක් ඇති වුව හොත් ආහාර ඇති රටවලින් ආහාර ගෙන එන බවයි.\nකුඹුරු නැති සිංගප්පූරුවේ ජනතාව බඩගින්නේ සිටින්නේ දැයි ජනතාවගෙන් ප්‍රශ්න කරන කෘෂි ඇමති මහින්දානන්ද අලුත්ගමගේ ශ්‍රීමතානන්ගෙන් අපිට අහන්නට ඇත්තේ, \"පෙරදිග ධාන්‍යාගාරයට සහල් ආනයනය කරන්නට ලැජ්ජ නැද් ද මහත්තයෝ\" යනුවෙනු යි.",
       "URL": "https://www.hirunews.lk/293272/පෙරදිග-ධාන්‍යාගාරයට-සහල්-ආනයනය-කරන්නට-ලැජ්ජ-නැද්-ද-මහත්තයෝ-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1443"
}