{
       "Source": "hirunews",
       "Timestamp": "Saturday, 19 March 2016 - 20:48",
       "Headline": "පස් කැපීමෙන් පනිරෙන්ඩාව රක්ෂිතයට සිදුවන විනාශය",
       "News Content": "දිවා රෑ නොබලා ඉවක් බවක් නොමැතිව සිදුවන පස් කැපීම හේතුවෙන් හෙක්ටයාර් 261 ක් පුරා විසිර පවතින පනිරෙන්ඩාව රක්ෂිත වනාන්තරයට දැනෙන දැවැන්ත බලපෑමක් එල්ල කර හමාරයි.\nපෙර පැවති රජයෙන් පළමු පස් පිඩැල්ල කපා ආරම්භ කළ මෙම ජාවාරම යහපාලන ආණ්ඩුවේ දේශපාලන බලවතුන්ගේ ආශිර්වාදය මැදද ජයටම සිදුවන බවයි හිරු සී අයි ඒ වෙත තොරතුරු වාර්තා වන්නේ.\nප්‍රදේශවාසීන් පවසන්නේ දිනකට පස් පුරවාගත් ටිපර් රථ 100 කට ආසන්න ප්‍රමාණයක් මෙම බිමේ ඇති පස් ඉවත් කිරීමේ කටයුතුවල නිරත වන බවයි.\nඒ අනුව මේ වනවිටත් පනිරෙන්ඩාව රක්ෂිතය ආසන්නයේ අක්කර 20 ක පමණ භූමි ප්‍රමාණයක් අඩි 100 ක කැණීම් කර පස් ඉවත් කර මහා පරිසර විනාශයක් සිදුකොට අවසන්.\nමෙම දැවැන්ත පරිසර හානිය හමුවේ කුඩා බිංගිරියල තඹගල්ලල මැදගම ආදී ගම්මාන රැසක් උග්‍ර පානීය ජල හිගයකට ද මුහුණදී තිබෙනවා.\nභූවිද්‍යා හා පතල් කැනීම් කාර්යාංශයෙන් ලබාගත් කැනීම් බලපත්‍රයකට මුවාවෙමින් මේ මහා පරිසර විනාශය සිදුකරමින් පැවතීම කණගාටුවට කරුණක්.\nප්‍රදේවාසීන් පවසන්නේ බලධාරීන්ට මේ දැවැන්ත පරිසර හානිය පිළිබදව ලිඛිතව පැමිණිලි කර ඇතත් මේ වනතෙක් ඊට කිසිදු පියවරක් ගෙන නොමැති බවයි.\nජනතා දුක්ගැනවිලි පිළිබද මුනිවත රකිකා පරිසර බලධාරීන් තවදුරටත් මේ දැවැන්ත පරිසර හානිය දෙස නෑසු කන් ඇතිව සිටින්නේ පස් ජාවාරම්කරුවන් පනිරෙන්ඩාව රක්ෂිතයත් ගිලගන්නා තෙක් ද ?",
       "URL": "https://www.hirunews.lk/128904/පස්-කැපීමෙන්-පනිරෙන්ඩාව-රක්ෂිතයට-සිදුවන-විනාශය",
       "Category": "Local News",
       "Parent URL": "https://www.hirunews.lk/local-news.php?pageID=5123"
}