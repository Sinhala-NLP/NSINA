{
       "Source": "hirunews",
       "Timestamp": "Wednesday, 10 August 2016 - 16:00",
       "Headline": "උසස් පෙළ අක්‍රමිකතාවලට අනුබලදුන් විදුහල්පතිවරුන් දෙදෙනෙකුගේ වැඩ තහනම්",
       "News Content": "උසස් පෙළ විභාග අක්‍රමිකතාවලට අනුබල දුන් බවට චෝදනා එල්ලවූ නුවරඑළිය ශාන්ත සේවියර් විද්‍යාලයේ සහ නාත්තන්ඩිය කොට්ටාරමුල්ල අල් හිජ්රා විදුහලේ විදුහල්පතිවරුන් දෙදෙනාගේ වැඩ තහනම් කර තිබෙනවා.\nපළාත් අධ්‍යාපන අධ්‍යක්‍ෂවරුන් විසින් එම තීරණය ගෙන ඇති බව විභාග කොමසාරිස් ජනරාල් ඩබ්ලිව්.එම්.එන්.ජේ. පුෂ්පකුමාර හිරු ප්‍රවෘත්ති අංශයට සඳහන් කළා.\nපිටස්තර සිසුන්ට තම විද්‍යාලවලින් උසස්පෙළ විභාගය සඳහා පෙනී සිටීමට අවස්ථාව ලබාදීම සම්බන්ධයෙනුයි ඔවුන්ට එරෙහිව චෝදනා එල්ලවුණේ.\nමෙලෙස උසස් පෙළ සිසු සිසුවියන් වෙනත් දිස්ත්‍රික්කවලින් විභාගයට පෙනී සිට තිබුණේ එම දිස්ත්‍රික්කවල ඉසෙඩ් ලකුණ අඩු අගයක් ගැනීම නිසා විභාගය සමත්ව සරසවි ප්‍රවේශය ලබාගැනීමේ අරමුණින්.\nකෙසේ වෙතත් සිසුන්ට තමන් පදිංචි දිස්ත්‍රික්කයේ හැර වෙනත් දිස්ත්‍රික්කවල ඉසෙඩ් අගයන් භාවිත කරමින් සරසවි ප්‍රවේශය සඳහා ඉදිරිපත් වීමට ඉඩ ලබා නොදෙන බව අධ්‍යාපන රාජ්‍ය අමාත්‍ය වී. රාධක්‍රිෂ්ණන් කොළඹ අද පැවති මාධ්‍ය හමුවකදී කියා සිටියා.",
       "URL": "https://www.hirunews.lk/140302/උසස්-පෙළ-අක්‍රමිකතාවලට-අනුබලදුන්-විදුහල්පතිවරුන්-දෙදෙනෙකුගේ-වැඩ-තහනම්",
       "Category": "Local News",
       "Parent URL": "https://www.hirunews.lk/local-news.php?pageID=4928"
}