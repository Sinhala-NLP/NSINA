{
       "Source": "hirunews",
       "Timestamp": "Thursday, 17 November 2022 - 19:36",
       "Headline": "ඕමානයේ ලිංගික අපයෝජන ජාවාරමට ආගමන විගමන නිළධාරීන්ගේ සම්බන්ධයක් - CIDයෙන් විමර්ශන (වීඩියෝ)",
       "News Content": "රැකියා ලබාදෙන පවසා සංචාරක වීසා මත ඕමානයට ගෙන්වා ගන්නා මෙරට තරුණියන් සහ කාන්තාවන් එරටදී ලිංගික අපයෝජනයන්ට ලක්කිරීමේ ජාවාරමට කටුනායක ගුවන්තොටුපළේ ආගමන විගමන නිලධාරින් පිරිසක් ද සම්බන්ධ වී ඇති බවට අපරාධ පරීක්ෂණ දෙපාර්තමේන්තුව හෙළිකරගෙන තිබෙනවා.\nඒ ඕමානයට ගොස් සිටින එම දෙපාර්තමේන්තුවේ විමර්ශන කණ්ඩායම අපයෝජනයට ලක්වූ කාන්තාවන්ගෙන් කළ ප්‍රශ්න කිරීම්වලදීයි. ඩුබායි රාජ්‍ය තුළ ක්‍රියාත්මක වන මෙවැනි ජාවාරමක් පිළිබඳ පසුගියදා හිරු ප්‍රවෘත්ති අංශය මගින් පළමුව කරුණු අනාවරණය කළා.\nපසුව අපරාධ පරීක්ෂණ දෙපාර්තමේන්තුව, ඕමානයේ ක්‍රියාත්මක මෙම ජාවාරම පිළිබඳ විමර්ශන ආරම්භ කළේ විදේශ අමාත්‍යංශය කළ දැනුම් දීමටකට අනුවයි.\nමෙහිදී සංචාරක වීසා මත එක්සත් අරාබි එමිර් රාජ්‍යයට ගෙන්වා ගන්නා තරුණියන් සහ කාන්තාවන් ද දේශ සීමා හරහා ඕමානයට රැගෙන ගොස් එරටදී ලිංගික ක්‍රියාකාරකම්වල යොදවා මුදල් උපයාගෙන ඇති බව හෙළිවී තිබෙනවා.\nමෙම කතුන් විදේශ රැකියා නියෝජිත ආයතන තුළ පෙළගස්වා වයස සහ පෙනුම මත කේවල්කර එරට හාම්පුතුන්ට මෙලෙස මුදලට අලෙවිකර ඇති බවටයි අනාවරණය වී ඇත්තේ.\nමොවුන් කටුනායක ගුවන්තොටුපළෙන් පිටත් කර යැවීමේදී ආගමන විගමන නිලධාරින්ගේ සහය ලැබී ඇති බවටද හෙළිවී තිබෙනවා.\nමෙම ජාවාරම පිළිබඳ පසුගිය දින කිහිපයේ මාධ්‍ය මඟින් කරුණු හෙළිකළ පසුබිමකද ඊයේ දිනයේදීත් 12 දෙනෙකුගෙන් යුතු පිරිසක් දේශසීමා හරහා ඩුබායි සිට ඕමානයට ගොස් ඇති බවටයි අනාවරණය වී ඇත්තේ.\nඔවුන් සම්බන්ධයෙන් සහ එම කාන්තාවන් මේවන විට රැදී සිටින්නේ කුමන ප්‍රදේශයේද යන්න හෙළිකර ගැනීම සඳහා ඕමානයේ පිහිටි ශ්‍රී ලංකා තානාපති කාර්යාලයේ නිලධාරින් කටයුතු කරමින් සිටින බවටයි වාර්තා වන්නේ.\nමෙම ජාවාරම සම්බන්ධ වූ මෙරට සිටින තැරැව්කරුවන් පිරිසකගේද තොරතුරු මේ වන විට හෙළි වී තිබෙනවා.\nඑසේම ඕමානයේ ශ්‍රී ලංකා තානාපති කාර්යාලයේ ආරක්ෂිත නිවාසයේ සිටි කාන්තාවක් ලිංගික අතවරයකට ලක්කර ඇති බවට හෙළිවූ කරුණු මත එම කාර්යාලයේ තුන්වන ලේකම්වරයා මෙරටට කැඳවීමටයි විදේශ සේවා නියුක්ති කාර්යාංශය පියවර ගනු ලැබුවේ.\nඑම කාර්යාංශයේ සාමාන්‍යාධිකාරි ප්‍රියන්ත සේනානායක හිරු ප්‍රවෘත්ති අංශයට සඳහන් කළේ අපරාධ පරීක්ෂණ දෙපාර්තමේන්තුව හෙළිකරගත් කරුණු මත ඔහුගේ සේවය තාවකාලිකව අත්හිටුවීමටද පියවර ගත් බවයි.\nඑමෙන්ම ඔහු සම්බන්ධයෙන් විදේශ සේවා නියුක්ති කාර්යාංශය අභ්‍යන්තර පරීක්ෂණයක්ද මේ වන විට ආරම්භ කර තිබෙනවා.\nඑසේම රැකියා සිහිනය බොඳවී ඕමානයේ හාම්පුතුන් අතින් අපයෝජනයට ලක්වූ කාන්තාවන් පිරිසක්ද ඕමාන තානාපති කාර්යාලයේ ආරක්ෂිත නිවස්නයේ මේ වන විට සිටින බවටද හිරු ප්‍රවෘත්ති අංශයට තොරතුරු හෙළි වුණා.\nඅප කළ විමසීමකදී ඕමානයේ ශ්‍රී ලංකා තානාපති කාර්යාලයේ උසස් නිලධාරියෙකු කියා සිටියේ විවිධ හේතු මත පැමිණි ශ්‍රී ලාංකික කාන්තාවන් 76 දෙනෙකු මේ වන විට මෙම ආරක්ෂිත නිවස්නයේ රැදී සිටින බවයි.\nඔවුන්ව කඩිනමින් දිවයිනට පිටත්කර යැවීමට පියවර ගන්නා බවයි එම උසස් නිලධාරියා සඳහන් කළේ.",
       "URL": "https://www.hirunews.lk/320646/ඕමානයේ-ලිංගික-අපයෝජන-ජාවාරමට-ආගමන-විගමන-නිළධාරීන්ගේ-සම්බන්ධයක්-cidයෙන්-විමර්ශන-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=727"
}