{
       "Source": "hirunews",
       "Timestamp": "Friday, 06 May 2022 - 17:09",
       "Headline": "රාජගිරිය රිය අනතුරු නඩුවේ දෙවන සැකකරු පිළිබඳ විනිසුරුගෙන් විශේෂ නියෝගයක්",
       "News Content": "2016 වසරේදී රාජගිරිය ප්‍රදේශයේදී රිය අනතුරක් සිදුකර පළායෑමේ සිද්ධියට සම්බන්ධ සාක්ෂි වසන් කළේ යැයි චෝදනා ලැබ සිටින පාර්ලිමේන්තු මන්ත්‍රී පාඨලී චම්පික රණවක ඇතුළු 03 දෙනාට එරෙහි නඩුව කොළඹ මහාධිකරණය ඉදිරියේ අද යළි විභාගයට ගැනුණා.\nඑහිදී කොළඹ මහාධිකරණ විනිසුරු දමිත් තොටවත්ත නියෝග කළේ නඩුවේ දෙවන විත්තිකරු වන පාඨලී චම්පික රණවකගේ රියදුරුට යම් තර්ජනයක් එල්ල වන්නේ නම් ඒ පිළිබඳව ඕනෑම පොලිස් ස්ථානයකට හෝ ආයතනයකට පැමිණිලි කළ හැකි බවයි.\nඑහිදී පැමිණිල්ල භාර ගන්නා ආයතනය විසින් විමර්ශන වාර්තාවක් අධිකරණයට ඉදිරිපත් කළ යුතු බවයි විනිසුරුවරයා ප්‍රකාශ කළේ.\nපාර්ලිමේන්තු මන්ත්‍රී පාඨලී චම්පික රණවකගේ රියදුරු දිලුම් තුසිත කුමාරට සිය ස්ථාවරය වෙනස් නොකරන ලෙසට කොළඹ අපරාධ කොට්ඨාශයෙන් තර්ජන එල්ල වී ඇති බවට ජනාධිපති නීතිඥ මෛත්‍රී ගුණරත්න කළ පැමිණිල්ලක් සලකා බැලීමෙන් අනතුරුවයි මහාධිකරණ විනිසුරුවරයා අදාළ නියෝගය නිකුත් කළේ.\nකෙසේ නමුත්, නඩුවේ සියලු චෝදනාවන්ට නිවැරදිකරු යැයි ප්‍රකාශ කර තිබීම දෙවන විත්තිකරුගේ ස්ථාවරය බව පෙන්වා දුන් මහාධිකරණ විනිසුරුවරයා ඔහුගේ වත්මන් ස්ථාවරය කුමක්ද යන්න පැහැදිලි නොමැති බව කියා සිටියා.\nකෙසේ වෙතත්, දෙවන විත්තිකරු යම් මතයක් දරන්නේ නම් එය ඔහුගේ අභිමතය පරිදි සිදුකළ යුතු බවටද මහාධිකරණ විනිසුරුවරයා දන්වා සිටියා. නඩු විභාගය ලබන 09 වැනිදා දක්වා කල් තැබුණා.",
       "URL": "https://www.hirunews.lk/303669/රාජගිරිය-රිය-අනතුරු-නඩුවේ-දෙවන-සැකකරු-පිළිබඳ-විනිසුරුගෙන්-විශේෂ-නියෝගයක්",
       "Category": "Local News",
       "Parent URL": "https://www.hirunews.lk/local-news.php?pageID=1187"
}