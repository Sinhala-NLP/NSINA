{
       "Source": "hirunews",
       "Timestamp": "Thursday, 19 May 2022 - 14:30",
       "Headline": "දේශබන්දුට පහර දුන් තිදෙනාට ඇප",
       "News Content": "ජ්‍යෙෂ්ඨ නියෝජ්‍ය පොලිස්පති දේශබන්දු තෙන්නකෝන් ඇතුළු තුන් දෙනෙකුට පහරදීමේ සිද්ධිය සම්බන්ධයෙන් අත්අඩංගුවට ගෙන රක්ෂිත බන්ධනාගාර ගත කර සිටි සැකකරුවන් තුන්දෙනෙකු ඇප මත මුදහැරිමට කොටුව මහේස්ත්‍රාත් අධිකරණය නියෝග කර තිබෙනවා.\nඒ, පොදු දේපල පනත යටතේ රක්ෂිත බන්ධනාගාර ගත කෙරුණු මෙම සැකකරුවන් තුන්දෙනාට ප්‍රමාණවත් සාක්ෂි සම්පිණ්ඩනයක් පොලිසිය ඉදිරිපත් කිරිමට අපොහොසත් වීම හේතුවෙන්.\nසාක්ෂිකරුවන් විසින් සැකකරුවන් දෙදෙනෙකු හදුනාගත් බව අධිකරණය හමුවේ කරුණු අනාවරණය වුනා.\nසැකකරුවන් ඇප මත මුදාහරිනු ලැබුවහොත් ඉදිරි විමර්ශණ වලට බාධා සිදුවිය හැකි බැවින් ඔවුන් තවදුරටත් රක්ෂිත බන්ධනාගාර ගත කරන ලෙසයි පොලිසිය අධිකරණයේ ඉල්ලා සිටියේ.\nජ්‍යෙෂ්ඨ නියෝජ්‍ය පොලිස්පතිවරයා ගමන් කළ වාහනයකට මෙම සැකකරුවන් පහරදි අලාභ හානි කළ බවට සාක්ෂ ඉදිරිපත් වී නොමැති බව පෙන්වා දුන් මහේස්ත්‍රාත්වරයා හදුනාගැනීමේ පෙරෙට්ටුවේදි ඔවුන් පහරදුන් බවට හදුනාගෙන නොමැති බවද ප්‍රකාශ කළ බවයි අප අධිකරණ වාර්තාකරු ප්‍රකාශ කළේ.\nමැයි 09 වැනි දින රට පුරා ගාලු මුවදොර නිර්පාක්ෂික අරගලයට පහරදීමේ සිද්ධියට විරෝධය පළ කරමින් විරෝධතා හා ප්‍රචණ්ඩකාරී සිදුවීම් වාර්තා වුණා.\nඊට දින කිහිපයකට පසු දේශබන්දු තෙන්නකෝන් හට මෙම ප්‍රහාරය එල්ල වූයේ, කොළඹ කොම්පඤ්ඤවීදිය පොලිස් වසමේ දී යි.\nඅරලියගහ මන්දිරයේ සිටි ශ්‍රී ලංකා පොදුජන පෙරමුණේ සාමාජිකයින් ගෝල්ෆේස් අරගල බිමට පැමිණීම සහ එය වැළැක්වීමට අපොහොසත් වීම හේතුවෙනුයි කුපිත ව සිටි ජනතාව විසින් මෙම ප්‍රහාරය එල්ල කළේ.",
       "URL": "https://www.hirunews.lk/304740/දේශබන්දුට-පහර-දුන්-තිදෙනාට-ඇප",
       "Category": "Local News",
       "Parent URL": "https://www.hirunews.lk/local-news.php?pageID=1158"
}