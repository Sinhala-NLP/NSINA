{
       "Source": "hirunews",
       "Timestamp": "Friday, 04 March 2022 - 14:12",
       "Headline": "යුක්රේන යුද්ධය ලෝක ආර්ථිකයේ ඛේදවාචකයක් විය හැකියි - ලෝක බැංකුව",
       "News Content": "යුක්රේන යුද්ධය ගෝලීය ආර්ථිකයේ ඛේදවාචකයක් විය හැකි බවට ලෝක බැංකුව අනතුරු අඟවනවා.\nලෝක බැංකු ප්‍රධානී ඩේවිඩ් මල්පාස් කියා සිටියේ, උද්ධමනය දැනටමත් කැපී පෙනෙන ලෙසින් වර්ධනය වෙමින් පවතින නිසා යුද්ධය ආරම්භ වී ඇත්තේ දුෂ්කර කාලයකදී බවයි.\nකෙසේ නමුත්, මෙහි දී මිනිස් ජීවිත අහිමි වීම විශාලතම හානිය ලෙස ලෝක බැංකු ප්‍රධානියා හැඳින්වූවා.\nලෝකයේ ආහාර මිල, යුද්ධය හේතුවෙන් තවදුරටත් ඉහළ ගොස් ඇති අතර, එය ලොව දුප්පත්ම රටවල ජනතාව තවදුරටත් දුෂ්කරතාවන්ට පත්කරනු ඇති බවයි ඔහු කියා සිටියේ.\nරුසියාව සහ යුක්රේනය යන රටවල් දෙක ම ලොව විශාලතම ආහාර නිෂ්පාදකයින් වීම ඊට හේතුවක්.\nගෝලීය සූරියකාන්ත තෙල් සැපයුමෙන් 60%ක් මෙම රටවල් දෙකෙන් සැපයෙන අතර, ලොව තිරිඟු අපනයනයන්ගෙන් 29%ක් පමණ සිදු කරන්නේ රුසියාව සහ යුක්රේනය යි.\nමේ නිසා තිරිඟු පිටි මිල මේ වනවිටත් වසර 14කින් ඉහළ ම අගයට පැමිණ අවසන්.\nයුරෝපා සංගමයේ විදුලි සැපයුමෙන් 39%ක් ඉන්ධන දහනයෙන් ජනනය කෙරෙන අතර, ඒ සඳහා විශාලතම තෙල් සහ ගෑස් සැපයුම්කරු වන්නේ රුසියාව යි.",
       "URL": "https://www.hirunews.lk/298643/යුක්රේන-යුද්ධය-ලෝක-ආර්ථිකයේ-ඛේදවාචකයක්-විය-හැකියි-ලෝක-බැංකුව",
       "Category": "Local News",
       "Parent URL": "https://www.hirunews.lk/local-news.php?pageID=1319"
}