{
       "Source": "hirunews",
       "Timestamp": "Monday, 07 March 2022 - 19:52",
       "Headline": "‘නැඳුන්ගමුවේ රාජා’ ජාතික වස්තුවක් ලෙස නම් කරයි - දේහය කෞතුකාගාරයට",
       "News Content": "මහනුවර ඇසළ පෙරහර මංගල්‍යයේ සධාතුක කරඬුව වැඩම කරවනු ලැබූ මිය ගිය නැඳුන්ගමුවේ රාජා හස්ති රාජයා ජාතික වස්තුවක් ලෙස නම් කරන්නැයි ජනාධිපති ගෝඨාභය රාජපක්ෂ බුද්ධශාසන, ආගමික හා සංස්කෘතික කටයුතු අමාත්‍යාංශයට උපදෙස් ලබාදී තිබෙනවා.\nඅනාගත පරපුරට දැකගැනීම සඳහා එම හස්ති රාජයාගේ සිරුර සංරක්ෂණය කරන ලෙසයි ජනාධිපතිවරයා දැනුම්දී ඇත්තේ. බුද්ධශාසන, ආගමික හා සංස්කෘතික කටයුතු අමාත්‍යාංශයේ ලේකම් මහාචාර්ය කපිල ගුණවර්ධන සදහන් කළේ ජනාධිපතිවරයා විසින් ලබාදී ඇති උපදෙස් අනුව ක්‍රියා කරන බවයි.\nඒ අනුව අද පස්වරුවේ හස්තිරාජයාගේ අවසන් කටයුතු සිදුකිරීමෙන් පසු දේහය ජාතික කෞතුකාගාරය වෙත භාරදීමට නියමිතයි.\nඉන් පසුව නැඳුන්ගමුවේ හස්ති රාජයාගේ සිරුර ජාතික වස්තුවක් ලෙස දළදා මාළිගාවේ තැන්පත් කිරීමට ද තීරණය කර ඇති බවයි මහාචාර්ය කපිල ගුණවර්ධන සදහන් කළේ.\nනැඳුන්ගමුවේ හස්ති රාජයා අද අලුයම මිය යන විට 69 වන වියේ පසුවුණා.",
       "URL": "https://www.hirunews.lk/298895/නැඳුන්ගමුවේ-රාජා-ජාතික-වස්තුවක්-ලෙස-නම්-කරයි-දේහය-කෞතුකාගාරයට",
       "Category": "Local News",
       "Parent URL": "https://www.hirunews.lk/local-news.php?pageID=1308"
}