{
       "Source": "hirunews",
       "Timestamp": "Thursday, 07 July 2022 - 19:55",
       "Headline": "අදත් දුම්රිය රැසක් අවලංගු වෙයි (වීඩියෝ)",
       "News Content": "අද දිනයේදීත් දුම්රිය ගමන්වාර රැසක් අවලංගු කෙරුණු අතර, උදෑසන මෙන්ම පස්වරුවේද දුම්රිය ධාවනය කෙරුණේ ප්‍රමාදයන් සහිතවයි.\nඒ, රාජකාරියට පැමිණෙන දුම්රිය සේවකයින්ට ඉන්ධන ලබාදීම සඳහා විධිමත් ක්‍රමවේදයක් සකස් නොකිරීමට විරෝධය පළ කරමින් දුම්රිය නියාමකවරුන්, ධාවනාගාර සේවකයින් ඇතුළු දුම්රිය සේවකයින් රාජකාරියට වාර්තා නොකිරීම හේතුවෙන්.\nදුම්රිය වෘත්තීය සමිති කිහිපයක් දුම්රිය මූලස්ථානයේ ගේට්ටුවද අවහිර කරමින් අද දහවල් විරෝධතාවයේ නිරත වූ අතර, එහිදී විරෝධතාකරුවන් දුම්රිය මූලස්ථානයේ ගේට්ටුව අඟුළු දැමීමට කටයුතු කළේ දුම්රිය සාමාන්‍යාධිකාරීයාට මූලස්ථානයෙන් පිටතට යෑමට නොහැකි වන ලෙසයි.\nකෙසේ වෙතත්, අද පස්වරුවේ දුම්රිය සේවකයින්ට ඉන්ධන ලබාදීමට කටයුතු කිරීමත් සමඟ සේවකයින් යළි සේවයට වාර්තා කළ බව දුම්රිය සාමාන්‍යාධිකාරී ධම්මික ජයසුන්දර ප්‍රකාශ කළා.\nඑහෙත්, දුම්රිය ධාවනයේදී ප්‍රමාදයන් සිදුවිය හැකි බවයි ඔහු වැඩිදුරටත් කියා සිටියේ.\nමෙවන් පසුබිමක් තුළ ඉන්ධන නොමැතිවීම හේතුවෙන් මේ දිනවල පොදු ප්‍රවාහන සේවාවලින් සිය ගමන් අවශ්‍යතා වැඩි වශයෙන් සපුරා ගන්නා මගී ජනතාව මේ සමඟ දැඩි අපහසුතාවලට මුහුණ දුන්නා.\nමේ අතර, ශ්‍රී ලංගම සේවකයින්ට රාජකාරී සඳහා වාර්තා කිරීමට අවශ්‍ය ඉන්ධන ලබාදීමට කටයුතු නොකළහොත් හෙට දහවල් දොලහේ සිට සේවයෙන් ඉවත් වන ශ්‍රී ලංගම වෘත්තීය සමිති ඒකාබද්ධ සන්ධානය ප්‍රකාශ කළා.\nමේ අතර, ඉන්ධන ලබා ගැනීමට පයාගල ප්‍රදේශයේ පිරවුම් හලක පෝලිමේ රැඳී සිටි මොරටුවේ පදිංචි 60 හැවිරිදි පුද්ගලයෙක් අද අලු‍යම ජීවිතක්ෂයට පත්ව ඇති අතර මෙම මරණය ඉන්ධන පෝලිම්වලින් වාර්තා වූ 15 වැනි මරණයයි.\nඅළුයම 1ට පමණ මෙම පුද්ගලයා රෝගී තත්ත්වයක් හේතුවෙන් කළුතර - නාගොඩ රෝහලට ඇතුළත් කිරීමෙන් පසුව මියගොස් ඇති බවයි රෝහල් ආරංචි මාර්ග සදහන් කළේ.\nමියගිය පුද්ගලයා අයිස් ක්‍රීම් වෙළෙන්දෙකු වන අතර අයිස්ක්‍රීම් අලෙවි කිරීමට භාවිත කරන ත්‍රීරෝද රථයට ඉන්ධන ලබා ගැනීම සඳහායි පෝලිමේ රැදී සිට ඇත්තේ.\nඅයි.ඕ.සී. ඉන්ධන පිරවුම්හල්වලින් පමණක් ඉන්ධන නිකුත් කරන පසුබිමක ජනතාව තවදුරටත් පිරවුම්හල් අසල දිගු පෝලීම්වල රැඳී සිටින ආකාරය දැකගත හැකියි.\nමේ අතර, සෞඛ්‍ය කාර්යය මණ්ඩල සඳහා සිකුරාදා දිනවලදී ඉන්ධන ලබාගැනීමට මීට පෙර ලබාදී තිබු පහසුකම හෙට සිට පැය 48ක් ක්‍රියාත්මක නොකරන බව සෞඛ්‍ය අමාත්‍යාංශයේ ලේකම්වරයා දැනුම් දී තිබෙනවා.\nආරක්ෂක, බලශක්ති සහ රාජ්‍ය පරිපාලන අමාත්‍යංශ ලේකම්වරුන් වෙත ලිපියක් යවමින් සෞඛ්‍ය ලේකම්වරයා දන්වා ඇත්තේ සෞඛ්‍ය කාර්යය මණ්ඩල සඳහා ඉන්ධන ලබාගැනීමට වෙන් කරන නිශ්චිත දිනයක් පිළිබඳව ඉදිරියේදී දැනුම් දෙන බවයි.",
       "URL": "https://www.hirunews.lk/309361/අදත්-දුම්රිය-රැසක්-අවලංගු-වෙයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1039"
}