{
       "Source": "hirunews",
       "Timestamp": "Sunday, 23 October 2016 - 19:21",
       "Headline": "යාපනයේදී පොලිස් නිලධාරීන් දෙදෙනෙකුට ප්‍රහාරයක්",
       "News Content": "යාපනය - චුන්නාකම් ප්‍රදේශයේදී සිවිල් ඇඳුමින් සිටි පොලිසි නිලධාරීන් දෙදෙනෙකුට කප්පම් කල්ලියක් ප්‍රහාරයක් එල්ල කර තිබෙනවා.\nප්‍රහාරයෙන් තුවාල ලැබූ පොලිස් නිලධාරීන් දෙදෙනා ඇතුළත් කෙරුණේ යාපනය ශික්ෂණ රෝහලටයි.\nචුන්නාකම් නගරයේ වෙළද සල්වලින් කප්පම් ලබා ගැනීමට මුහුණ ආවරණය කරගත් අංක තහඩු නොමැති යතුරුපැදිවලින් පැමිණි පිරිසක් සහ වෙළෙදසල් හිමිකරුවකු අතර අද දහවල් ගැටුමක් හටගෙන තිබෙනවා.\nඑහිදි වෙළෙඳසැල අසල සිවිල් ඇඳුමින් සිටි පොලිස් නිලධාරීන් ති‍දෙනෙකු එම ගැටුම සමථයකට පත්කිරීමට උත්සාහ දරා තිබෙනවා.\nමේ අවස්ථාවේදී කප්පම්කරුවන් පොලිස් නිලධාරීන්ට තියුණු ආයුධවලින් එල්ල කළ ප්‍රහාර හමුවේ නිලධාරීන් දෙදෙනෙකු තුවාල ලැබුවා.\nප්‍රහාරයෙන් එක් නිලධාරියෙකුගේ හිසට තුවාල සිදුව ඇති අතරල අනෙක් නිලධාරියාගේ වම් අතට තුවාල සිදුව තිබෙනවා.\nඔවුන් දෙදෙනා මේ වනවිට යාපනය ශික්ෂණ රෝහලේ නේවාසිකව ප්‍රතිකාර ලබනවා.\nඔවුන් දෙදෙනාගේ තත්ත්වය බරපතල නොවන බව යාපනය ශික්ෂණ රෝහලේ අධ්‍යක්ෂවරයා පැවසුවා.\nඡායාරූප - වන්නි රොමේෂ් මදුෂංක / දිනසේන රතුගමගේ",
       "URL": "https://www.hirunews.lk/145901/",
       "Category": "Local News",
       "Parent URL": "https://www.hirunews.lk/local-news.php?pageID=4825"
}