{
       "Source": "hirunews",
       "Timestamp": "Saturday, 02 July 2022 - 17:48",
       "Headline": "වතිකානුව ශ්‍රී ලංකාව කෙරෙහි දැඩි අවධානයක",
       "News Content": "වතිකානුව ශ්‍රී ලංකාවේ වත්මන් තත්ත්වය සහ පාස්කු ඉරිදා ප්‍රහාරය පිළිබඳ විමර්ශනවලට අදාළ ප්‍රගතිය පිළිබඳව සමීප නිරීක්ෂණයක නිරත වන බව කියා සිටිනවා.\nඒ සමගි ජන බලවේගයේ පාර්ලිමේන්තු මන්ත්‍රී වෛද්‍ය කාවින්ද ජයවර්ධන විසින් පසුගිය මාර්තු මාසයේ ශුද්ධොත්තම පාප් වහන්සේ වෙත යවන ලද ලිපියකට පිළිතුරු සපයමින්.\nශුද්ධෝත්තම ෆ්‍රැන්සිස් පාප් වහන්සේ වෙනුවෙන් පාර්ලිමේන්තු මන්ත්‍රී කාවින්ද ජයවර්ධන වෙත ලිපියක් එවූ ශුද්ධාසනයේ උප ලේකම් Mgr Miroslaw Wachowski සඳහන් කරන්නේ, ශ්‍රී ලංකාවේ වත්මන් තත්ත්වය සහ පාස්කු ඉරිදා ප්‍රහාරය පිළිබඳ ෆ්‍රැන්සිස් පාප් වහන්සේ ඇතුළු වතිකානුව සුදුසු ක්‍රමවේදයන් අනුගමනය කරමින් අධ්‍යයනයක් කර ඇති බව හා අවධානයෙන් පසුවන බවයි.\n\"ඔබ පසුගිය මාර්තු 27 වැනි දින ශුද්ධෝත්තම පාප් වහන්සේ ගේ අවධානයට යොමු කළ, 2019 වසරේ සිදු වූ පාස්කු දින ප්‍රහාරය සහ ශ්‍රී ලංකාවේ වර්තමාන තත්ත්වය පිළිබඳ කරුණු සම්බන්ධයෙන් යුක්ති සහගතව සහ පොදු යහපත සඳහා විනිවිදභාවයෙන් යුතුව ඒවා කඩිනමින් ආමන්ත්‍රණය කිරීමේ අවශ්‍යතාවය පවතිනවා. එම විෂයන් සම්බන්ධයෙන් වන ඔබේ උනන්දුව පිළිබඳව මම ඔබට ස්තූතිවන්ත වන අතර ම, ශුද්ධාසනය ඊට සුදුසු විධික්‍රම සහිතව, ශ්‍රී ලංකාවේ තත්ත්වය පිළිබඳව අවධානයෙන් හා උනන්දුවෙන් අනුගමනය කර අධ්‍යයනය කර ඇති බව ඔබට සහතික වීමට කැමැත්තෙමි. ” යනුවෙන් ශුද්ධාසනයේ උප ලේකම් විසින් අදාළ ලිපියේ සඳහන් කරනවා.",
       "URL": "https://www.hirunews.lk/308848/වතිකානුව-ශ්‍රී-ලංකාව-කෙරෙහි-දැඩි-අවධානයක",
       "Category": "Local News",
       "Parent URL": "https://www.hirunews.lk/local-news.php?pageID=1051"
}