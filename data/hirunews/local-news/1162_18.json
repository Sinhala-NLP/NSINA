{
       "Source": "hirunews",
       "Timestamp": "Tuesday, 17 May 2022 - 16:52",
       "Headline": "දේශබන්දුගෙන් සී.අයි.ඩීය ප්‍රශ්න කරයි - අතුකෝරාළ වෙනුවට ජගත් සමරවික්‍රම",
       "News Content": "බස්නාහිර පළාත භාර ජ්‍යෙෂ්ඨ නියෝජ්‍ය පොලිස්පති දේශබන්දු තෙන්නකෝන් මේ වනවිට අපරාධ පරීක්ෂණ දෙපාර්තමේන්තුවට පැමිණ ප්‍රකාශයක් ලබාදෙමින් සිටිනවා.\nඒ ගාලු‍ මුවදොර සහ අරලියගහ මන්දිරය අසල සාමකාමී අරගලයේ නිරතවු විරෝධතාකරුවන්ට පහරදීමේ සිද්ධියට අදාළවයි.\nමෙම සිදුවීම සම්බන්ධයෙන් ජොන්ස්ටන් ප්‍රනාන්දු, සනත් නිශාන්ත යන හිටපු අමාත්‍යවරුන් සහ ජ්‍යෙෂ්ඨ නියෝජ්‍ය පොලිස්පති දේශබන්දු තෙන්නකෝන් ඇතුළු විසි දෙදෙනෙකු ප්‍රමාණවත් සාක්ෂි පවතී නම්, අත්අඩංගුවට ගෙන ප්‍රකාශ සටහන් කරගැනීමෙන් පසු අධිකරණයට ඉදිරිපත් කරන ලෙස නීතිපතිවරයා විසින් මීට පෙර පොලිස්පතිවරයාට උපදෙස් ලබා දී තිබුණා.\nමේ අතර, පසුගිය දා ඇති වූ කලහකාරි සිදුවීම් අතරතුර ඝාතනයට ලක්වූ ශ්‍රී ලංකා පොදුජන පෙරමුණේ පොළොන්නරුව දිස්ත්‍රික් පාර්ලිමේන්තු මන්ත්‍රී අමරකීර්ති අතුකෝරලගෙන් පුරප්පාඩු වූ මන්ත්‍රී ධුරය සඳහා ජගත් සමරවික්‍රම නම් කර තිබෙනවා.\nඊට අදාළ ගැසට් නිවේදනය මැතිවරණ කොමිෂන් සභාව විසින් මේ වනවිට නිකුත් කර ඇති අතර, ඔහු පසුගිය මහමැතිවරණයේ දී ශ්‍රී ලංකා පොදුජන පෙරමුණේ මනාප ඡන්ද සංඛ්‍යාව අනුව පොළොන්නරුව දිස්ත්‍රික්කයේ පස් වැනියා බවට පත්වුණා.\nමේ අතර, අමරකීර්ති අතුකෝරල සහ ඔහුගේ ආරක්ෂාවට සිටි පොලිස් සැරයන්වරයා ඝාතනය කිරීමේ සිද්ධියට අදාළව තවත් සැකකරුවන් දෙදෙනෙකු අපරාධ පරීක්ෂණ දෙපාර්තමේන්තුව අද පස්වරුවේ අත්අඩංගුවට ගෙන තිබෙනවා.\n22 හැවිරිදි සැකකරුවන් දෙදෙනා නිට්ටඹුව - නම්බාදළුව සහ ජුනයිඩ් මාවතේදීයි අත්අඩංගුවට ගෙන ඇත්තේ.\nසිද්ධිය වන අවස්ථාවේදී සැකකරුවන් ඇද සිටි ඇඳුම් කට්ටල දෙකක් සහ පිහියක් නිලධාරින් විසින් සොයා ගෙන ඇති අතර, මේ වනවිට මෙම සිදුවීම සම්බන්ධයෙන් පුද්ගලයින් 6 දෙනෙකු අත්අඩංගුවට ගෙන තිබෙනවා.\nමේ අතර, පසුගිය මාර්තු මස 31 වනදා මිරිහානේ පැවති විරෝධතාවයේදී ප්‍රචන්ඩකාරි ලෙස හැසිරෙමින් බස් රථයක් ඇතුළු රජයේ දේපල ගිනි තබා විනාශ කිරීමට අදාළ සැකකරුවන් හඳුනාගෙන අත්අඩංගුවට ගැනීම සඳහා අපරාධ පරික්ෂණ දෙපාර්තමේන්තුව මහජන සහය අපේක්ෂා කරනවා.\nඒ අනුව, සිද්ධියට අදාළව වීඩියෝ දර්ශන කිහිපයක් සහ ඡායාරූප කිහිපයක් ඔවුන් ප්‍රසිද්ධියට පත් කර ඇති අතර ඒ සම්බන්ධ තොරතුරු 071 859 49 22, 0112 44 13 79 හෝ 0112 422 176 යන දුරකථන අංකවලට ලබාදිය හැකියි.",
       "URL": "https://www.hirunews.lk/304592/දේශබන්දුගෙන්-සී-අයි-ඩීය-ප්‍රශ්න-කරයි-අතුකෝරාළ-වෙනුවට-ජගත්-සමරවික්‍රම",
       "Category": "Local News",
       "Parent URL": "https://www.hirunews.lk/local-news.php?pageID=1162"
}