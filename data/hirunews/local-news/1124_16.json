{
       "Source": "hirunews",
       "Timestamp": "Thursday, 02 June 2022 - 14:49",
       "Headline": "ඉකුත් පාර්ලිමේන්තු සැසිවාරවල කාලයෙන් 45%ක් ම දුක කියලා",
       "News Content": "2022 - 05 - 17 වැනි දින සිට 2022 - 05 - 20 වැනි දින දක්වා පාර්ලිමේන්තු සැසිවාර පැවැත්වුණා.\n'මන්ත්‍රී ඩොට් එල් කේ' වෙබ් අඩවිය එම සැසිවාරවල දී පාර්ලිමේන්තුව තුල විවිධ විෂයන් පිළිබඳ සාකච්ඡා කිරීමට ගත කළ කාලය පිළිබඳ ගණනය කිරීමක් සිදු කර තිබෙනවා.\nඑම සටහනට අනුව මුළු පාර්ලිමේන්තු කාලයෙන් සියයට 45ක් ම වැය කොට ඇත්තේ, ඉකුත් 9 වැනි දා මැති ඇමති මන්දිරවලට එල්ල වූ ප්‍රහාර පිළිබඳ මන්ත්‍රීවරුන්ගේ ශෝකාලාප ඉදිරිපත් කිරීමට යි.\nනියෝජ්‍ය කතා නායකවරයා තෝරා පත් කර ගැනීමට සියයට 8ක කාලයකුත් පෙස්සම් සඳහා සියයට 3ක කාලයකුත් පාර්ලිමේන්තුව තුළ වැය වී තිබෙනවා.\nසියයට 10ක් වෙනත් විවිධ කටයුතු සඳහා කාලය වැය කරද්දී මහජන මුදල් විශාල ප්‍රමාණයක් වැය කොට රැස් වන පාර්ලිමේන්තුව තුළ, ආර්ථික අර්බුදය පිළිබඳ සාකච්ඡා කිරීමට වැය කොට ඇත්තේ, මුළු කාලයෙන් සියයට 35ක් පමණ යි.\nමෙම ප්‍රතිශතයන් ගණනය කොට ඇත්තේ, සක්‍රීය ව පාර්ලිමේන්තුව ක්‍රියාත්මක වූ පැය 27ක් හා විනාඩි 46ක් යන කාලයට අනුව යි.\nමෙහි ඇති අතිවිශේෂ ම කාරණය වන්නේ, ලංකා ඉතිහාසය තුළ පෙර නො වූ විරූ පරිච්ඡේදයක් සනිටුහන් කරමින් පෙනෙන්නට තිබෙන ආර්ථික අර්බුදය පිළිබඳ ජනතා නියෝජිතයන් කිසිදු අවධානයක් යොමු නො කිරීම යි.\nමහජනයා දින ගණන් කුසට ආහාරයක් හෝ නො ගෙන පෝලිම්වල පීඩාවට පත් වෙද්දී ඇතැම් මිනිසුන් පෝලිම්වල ම මැරී ඇදවැටෙද්දී අතිසුඛෝපභෝගි වාහනවලින් ආරක්ෂකයන් ද කැටුව එන මහජන නියෝජිතයන්, මෙසේ තම පෞද්ගලික දුක් ගැනවිලි ගැන කතා කිරීම මොන තරම් නම් හාස්‍යයක් ද?\nඑකී ගිනි ගත් මහා මන්දිර ගැන දුක් වන අයට අවුවට වේලෙන වැස්සට තෙමෙන හිල් වූ ටකරන් වහලෙන් වැස්ස වැටෙන ජනයා ගැන නො සිතෙන්නේ කුමක් නිසා ද?\nරොටියක් පුච්චා ගන්නට පිටි ටිකක් නො මැති ව පීඩා විඳින අපේ රටේ පීඩිත පුරවැසියා ගැන සුදු හැඳගෙන පැමිණෙන ජනතා නියෝජිතයන් කතා නො කරන්නේ කුමන පදනමකින් ද?\nමන්ත්‍රී හෝ ඇමති වැටුපකින් ඒ ගිනි ගත් පන්නයේ මහා මන්දිර තැනිය හැකි ද?\nඒවා මහජන මුදල් සොරා කෑමෙන් උපයා ගත් අයථා ඉදිකිරීම් විය නො හැකි ද?\nඑවැනි අසාධාරණ සැප ජීවිතය පිළිබඳ පොදු මහජනයා තුළ උපන් කෝපය පුපුරා ගිය අවස්ථාවක් ලෙස එම අවස්ථාව පරිකල්පනය කරගන්නට මහජන නියෝජිතයන්ට විඥ්ඥානයක් නො මැති ද?\nමාසයක් පුරාවට නිදහස් හා සාමකාමී අරගලයක නිරත වූ අරගලකරුවන්ට අහේතුක ව පහර දීම ගැන කිසිවක් ම නො කියා, තම පෞද්ගලික වස්තූන් ගැන ම පමණක් පාර්ලිමේන්තු කාලය වැය කර කතා කරන්නේ කොහේ ඇති සදාචාරයක් නිසා ද?\nගුටි කා පැත්තකට වී සිටින්නට මේ රටේ ජනයා අත පල්ලෙන් වැටුණු පිරිසක් ද?\nමේවා මෙසේ පවතිද්දී ඉකුත් දවසක දී කැබිනට් පත්‍රිකාවක් පළ කර තිබුණේ, තලවතුගොඩ මධ්‍යම පංක්තික මහල් නිවාස සංකීර්ණයක් වන වියත්පුර මහල් නිවාස සංකීර්ණයේ නිවාස 101ක් ගිනි ගත් නිවාසවල සිටි මහජන නියෝජිතයන්ට ලබා දෙන ලෙස කටයුතු සම්පාදනය කරමින්.\nපෝලිම නැවැත්වීමට, කන්නට හාල් ටික සම්පාදනය කර දෙන්නට නො හැකි වී ඇති අවස්ථාවක දී සුපිරි දිවියක් ගත කළ ඇමතිවරුන්ගේ දුක අහන්නට රාජ්‍ය යාන්ත්‍රණය උත්සුක වීම කෙතරම් අසාධාරණයක් ද?\nමෙරට රාජ්‍ය යන්ත්‍රණය ඇත්තේ, බහුතරයක් වූ පොදු පුරවැසියා වෙනුවෙන් ද නො එසේ නම්, සුළුතරයක් වූ ධනපති පාලකයන් වෙනුවෙන් ද යන පැනයෙන් අපට පැන යා නො හැකි ය.\nඑනයින් ඊට වහාම පිළිතුරක් සොයා සපයා ගැනීම බරපතළ අවශ්‍යතාවකි.",
       "URL": "https://www.hirunews.lk/306017/ඉකුත්-පාර්ලිමේන්තු-සැසිවාරවල-කාලයෙන්-45ක්-ම-දුක-කියලා",
       "Category": "Local News",
       "Parent URL": "https://www.hirunews.lk/local-news.php?pageID=1124"
}