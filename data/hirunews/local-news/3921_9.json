{
       "Source": "hirunews",
       "Timestamp": "Tuesday, 29 May 2018 - 17:54",
       "Headline": "ආබාධිත දෙදරු මවක් නිරුවතින් කාමරයක දැමූ අනුවේදනීය සිදුවීම (ඡායාරූප)",
       "News Content": "ඇඹිලිපිටිය කුඹුගොඩආර ප්‍රදේශයේ නිවසක 63 හැවිරිදි කාන්තාවක් කිසිදු සොයා බැලීමකින් තොරව කාමරයක දමා ඇති බවට අප වාර්තාකරුවන් පවසනවා.\nමෙම කාන්තාවට නිවෙස් හිමියන් කිසිදු සැලකීමක් නොකරන අතර අනාරක්ෂිත කාමරයේ නිරුවතින් ඇය දමා ඇති බවටයි ගම්වාසීන් ප්‍රකාශකර ඇත්තේ.\nඉතා අපිරිසිදු කැඩී බිඳී ගිය කාමරයක සිටින මෙම කාන්තාව දෙදරු මවක් බවට හෙළිවී තිබෙනවා.\nඇයගේ සැමියා මීට වසර 30 කට පමණ පෙර මියගොස් ඇතැයි සඳහන්.\nඅනතුරුව ඇයගේ වැඩිමහල් සොයුරා මෙම කාන්තාව තම නිවසට කැඳවාගෙන පැමිණ ඇයගේ දේපළ ද ලබාගෙන නොසලකාහැර ඇති බවට ප්‍රදේශවාසීන් පෙන්වාදී තිබෙනවා.\nමෙම කාන්තාවගේ වැඩිමහල් පුත්‍රයා විදෙස් රටක සිටින අතර අනෙක් දියණිය වැල්ලවාය ප්‍රදේශයේ ජීවත්වන බව අප වාර්තාකරු කියාසිටියා.\nඇය ජීවත්වන ස්ථානය කිසිදු අයුරකින් මිනිස් වාසයට සුදුසු ස්ථානයක් නොවන අතර විටින් විට අසල්වැසි කාන්තාවක් එම ස්ථානයට ගොස් ඇයට ආහාර ලබාදෙන බව ගම්වාසීන් සඳහන් කර තිබෙනවා.\nඇය දැක බලා ගැනීමට ඇයගේ අනෙක් සොහොයුරන්ට හෝ නිවෙස් හිමියන් අවස්ථාවක් ලබා නොදෙන බව හෙළිවී තිබෙනවා.\nමේ වන විට ඇවිදීමට ද නොහැකි තත්වයක පසුවන ඇයට වැසිකිලි යාමට සහ නිදාගැනීම ද සිදු කරන්නේ එම ස්ථානයේම වීම කණගාටුවට කරුණක්.\nප්‍රදේශවාසීන් චෝදනා කරන්නේ කිසිදු බලධාරියෙකු මේ පිළිබඳ සොයා බැලීමක් හෝ නොකරන බවටයි.\nඡායාරූප - සූරියවැව නුවන් ජයසේකර",
       "URL": "https://www.hirunews.lk/191842/ආබාධිත-දෙදරු-මවක්-නිරුවතින්-කාමරයක-දැමූ-අනුවේදනීය-සිදුවීම-ඡායාරූප",
       "Category": "Local News",
       "Parent URL": "https://www.hirunews.lk/local-news.php?pageID=3921"
}