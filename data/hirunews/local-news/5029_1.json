{
       "Source": "hirunews",
       "Timestamp": "Saturday, 28 May 2016 - 18:53",
       "Headline": "නැගෙනහිර මහ ඇමතිට එරෙහිව ප්‍රදේශ කිහිපයක විරෝධතා",
       "News Content": "නැගෙනහිර මහඇමති නසීර් අහමඩ් නාවික හමුදා නිලධාරියෙකුට බැන වැදීමේ සිද්ධියට විරෝධය පළකරමින් අද ප්‍රදේශ කිහිපයක උද්ඝෝෂණ පැවැත්වුණා.\nඑහි විශේෂත්වය වූයේ සිද්ධියට මුහුණපෑ ත්‍රිකුණාමලය - සාම්පූර් කදවුරේ අණදෙන නිලධාරි කපිතාන් රංජිත් ප්‍රේමරත්නගේ ගම් ප්‍රදේශය වන හික්කඩුවේ දී ද උද්ඝෝෂණයක් පැවැත්වීමයි.\nඊට අමතරව, ත්‍රිකුණාමලය, නුවරඑළිය සහ කළුතර ප්‍රදේශවල ද ඊට අදාළ විරෝධතා සංවිධාන කර තිබුණා.\nසිංහලේ ජාතික බලමුළුව සහ නැගෙනහිර ත්‍රෛනිකායික භික්ෂු එකමුතුව තවත් විරෝධතාවයක නිරත වූයේ ත්‍රිකුණාමලය නගරයේදීයි.\nමෙම විරෝධතාවයට එක්වූ චීන වරාය විහාරස්ථානයේ විහාරාධිපති දෙහි ඕවිට පියතිස්ස හිමියන්  මාධ්‍ය වෙත අදහස් පළ කළා.\nමේ අතර, සිද්ධියට මුල් වූ නැගෙනහිර පළාත් ප්‍රධාන අමාත්‍ය නසීර් අහමඩ් අද ජනාධිපති මෛත්‍රීපාල සිරිසේන සහ අග්‍රාමාත්‍ය රනිල් වික්‍රමසිංහ වෙත ලිපියක් යොමුකර තිබෙනවා.\nඑම ලිපිය අද පස්වරුවේ ඔහු මාධ්‍ය වෙත ද නිකුත් කර තිබුණා.\nඑමගින් ඔහු පවසන්නේ සාම්පූර් මහා විද්‍යාලයේ ත්‍යාග ප්‍රදානෝත්සවයේදී ඇති වූ සිද්ධිය සම්බන්ධයෙන් සමාව ගැනීමට සහ කණගාටුව ප්‍රකාශ කිරීමට තමන් පසුබට නොවන බවයි.\nඑදින ඇති වූ සිදුවීම සම්බන්ධයෙන් ද වැඩිදුරටත් පැහැදිලි කරන ප්‍රධාන අමාත්‍යවරයා පවසන්නේ අදාළ උත්සවයේදී ආණ්ඩුකාරවරයා කරන ලද කැදවීමකට අනුව තමන් වේදිකාව වෙත ගිය බවයි.\nඒ යන අතරමගදී අදාළ නාවික හමුදා නිලධාරියා තමන්ව නතර කළ ආකාරය පිළිබද සෑහීමකට පත්විය නොහැකි බව ඔහු පවසනවා.\nපළාතේ ප්‍රධාන අමාත්‍යවරයා ලෙස අදාළ උත්සවයේදී තමාට නිසි ගෞරවය හිමිවූයේ ද යන්න පිළිබදව ගැටලූවක් පවතින බව ද ප්‍රධාන අමාත්‍ය නසීර් අහමඞ් සිය නිවේදනය මගින් පෙන්වා දෙනවා.\nඑමෙන්ම, ත්‍රිවිධ හමුදා නිලධාරින් තමන් සහභාගි වන උත්සව වර්ජනය කිරීමට ගෙන ඇති තීන්දුව නිවැරදි නොවන බව පවසන ප්‍රධාන අමාත්‍යවරයා වැඩිදුරටත් පවසන්නේ ජනාධිපතිවරයා සිද්ධිය පිළිබද සොයා බැලීමට පෙර එවැනි තීන්දුවක් නොගත යුතුව තිබූ බවයි.\nනාවික හමුදාව ත්‍රිකුණාමලය, සාම්පූර් මහා විද්‍යාලයේ සංවිධානය කළ ත්‍යාග ප්‍රදානෝත්සවයක් අතරතුරදී නැගෙනහිර පළාත් මහඇමති නසීර් අහමඩ් වේදිකාවේ සිටි සාම්පූර් නාවික හමුදා  කදවුරේ අණදෙන නිලධාරි කපිතාන් රංජිත් ප්‍රේමරත්නට ප්‍රසිද්ධියේ බැන වැදුනේ පසුගිය 20 වනදායි.\nඒ කාර්ය පටිපාටිය අනුව තමන්ට නිසි සැලකීමක් නොලැබුණු බවට චෝදනා කරමින්.",
       "URL": "https://www.hirunews.lk/134232/නැගෙනහිර-මහ-ඇමතිට-එරෙහිව-ප්‍රදේශ-කිහිපයක-විරෝධතා",
       "Category": "Local News",
       "Parent URL": "https://www.hirunews.lk/local-news.php?pageID=5029"
}