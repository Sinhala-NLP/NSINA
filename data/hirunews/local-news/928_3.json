{
       "Source": "hirunews",
       "Timestamp": "Friday, 19 August 2022 - 20:08",
       "Headline": "කොළඹ ඉඩම්වල වටිනාකම ඉහළට (වීඩියෝ)",
       "News Content": "කොළඹ දිස්ත්‍රික්කයේ ඉඩම්වල වටිනාකම පසුගිය වසරට සාපේක්ෂව මෙම වසරේ පළමු මාස 6 තුලදී සියයට 17කින් ඉහළ ගොස් තිබෙනවා.\nමහබැංකුව නිකුත් කළ නිවේදනයක දැක්වෙන්නේ ඉඩම් තක්සේරු දර්ශකයට අනුව එය 186.9ක් බවයි.\nඒ අතරින් කාර්මික ඉඩම්වල වටිනාකම ශීඝ්‍රයෙන් ඉහළ ගොස් ඇති බවයි මහබැංකුව පෙන්වා දෙන්නේ.\nමහබැංකුව නිකුත් කළ ඉඩම් තක්සේරු දර්ශකය පිළිබඳ නවතම වාර්තාවේ දැක්වෙන්නේ මෙම වසරේ පළමු මාස 6 තුල කොළඹ දිස්ත්‍රික්කයේ පිහිටි ඉඩම්වල වටිනාකම සියයට 17කින් ඉහළ ගොස් ඇති බවයි.\nඑම ඉහළ යාම ඉඩම් තක්සේරු දර්ශකයට අනුව 186.9ක්. පසුගිය වසරේ අවසන් මාස 6 දී එම අගය දැක්වුණේ 178.7ක් ලෙසටයි.\nඒ අතරිනුත් පදිංචි ඉඩම් සහ වාණිජ ඉඩම් අභිබවා කාර්මික ඉඩම්වල වටිනාකම 194.6ක අගයකට ඉහළ ගොස් ඇති අතර එය පසුගිය වසරේ අවසන් මාස 6ට සාපේක්ෂව 20.6%ක වැඩිවීමක් බවයි මහබැංකු වාර්තාවේ දැක්වෙන්නේ.\nමේ අතරල ශ්‍රී ලංකාවට ලබාදීමට සැලසුම් කර තිබූ මානූෂිය ආධාර සඳහා තවත් අමෙරිකානු ඩොලර් මිලියන 25ක් එක් කිරීමට ඕස්ට්‍රේලියානු රජය තීරණය කර තිබෙනවා.\nඒ අනුව, ඕස්ට්‍රේලියාවෙන් මෙරටට ලැබෙන සමස්ත මානුෂීය ආධාරවල වටිනාකම අමෙරිකානු ඩොලර් මිලියන 75ක්.\nඑරට විදේශ කටයුතු අමාත්‍ය පෙනී වොන්ග් ප්‍රකාශ කර ඇත්තේ එම ආධාර එක්සත් ජාතීන්ගේ සංවිධානය හරහා මෙරට ජනතාවගේ ආහාර, සෞඛ්‍ය සහ පෝෂණ අවශ්‍යතා වෙනුවෙන් යෙදවීමට බලාපොරොත්තු වන බවයි.\nමේ අතර ශ්‍රී ලංකාව සහ ජාත්‍යන්තර මූල්‍ය අරමුදල අතර සිදුවන ක්‍රියාදාමයට ඉන්දියාවේ සහය සුපුරුදු පරිදී ලබාදෙන බව ඉන්දීය විදේශ කටයුතු අමාත්‍ය එස්ග ජයශංකර් මහතා ප්‍රකාශ කර තිබෙනවා.\nතායිලන්තයේ චුලාලොන්කෝන් විශ්ව විද්‍යාලයේදී ඉන්දු පැසිපික් කලාපය පිළිබඳ ඉන්දියාවේ දැක්ම මැයෙන් කළ දේශණයකින් පසුව ඇසූ ප්‍රශ්නවලට පිළිතුරු සපයමින් ජයශංකර් මහතා පවසා ඇත්තේ ඉන්දියාව මේ වනවිටත් අමෙරිකානු ඩොලර් බිලියන 3.8ක ආධාර ශ්‍රී ලංකාවට ලබා දී ඇති බවයි.\nඑහිදී ඉන්දීය විදේශ අමාත්‍යවරයා චීන ඉන්දියානු සම්බන්ධතා සම්බන්ධයෙන්ද අදහස් පළ කර තිබෙනවා.\nඔහු ප්‍රකාශ කර ඇත්තේ දේශසීමා ආශ්‍රිතව චීනය සිදුකරන ඇතැම් ක්‍රියාකාරකම් හේතුවෙන් ඉන්දු චීන සබඳතා මේ වනවිට දැඩි අසීරු තත්ත්වයකට පත්ව ඇති බවයි.",
       "URL": "https://www.hirunews.lk/313222/කොළඹ-ඉඩම්වල-වටිනාකම-ඉහළට-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=928"
}