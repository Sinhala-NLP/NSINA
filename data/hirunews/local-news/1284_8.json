{
       "Source": "hirunews",
       "Timestamp": "Saturday, 19 March 2022 - 15:51",
       "Headline": "ඉන්දියාව රුසියාවෙන් අඩු මිලට බොරතෙල් ලබා ගන්න ගිවිසුම් ගත වෙයි",
       "News Content": "ඉන්දීය තෙල් සමාගම රුසියාව සමග සමග බොරතෙල් ආනයනය සඳහා ගිවිසුමක් අත්සන් කර ඇති බව ඉන්දීය මාධ්‍ය වාර්තා කරනවා.\nඉන්දීය මාධ්‍ය සඳහන් කළේ එය ඉන්දියානු සහ රුසියානු සමාගම් අතර ගණුදෙනුවක් බවයි.\nයුක්රේන ආක්‍රමණය හේතුවෙන් රුසියානු බලශක්ති ක්ෂේත්‍රයට බටහිර රටවල් විසින් සම්බාධක පනවනු ලැබුවා.\nඇමෙරිකාව, රුසියානු තෙල් ආනයනය අත්හිටුවීම එහි එක් පියවරක්. සිය බොරතෙල් ලාබදායී අන්දමින් ලබාදීමට සූදානම් බව රුසියාව ප්‍රකාශ කලේ එවන් මොහොතකයි.\nඉන්දීය මාධ්‍ය සඳහන් කළේ බටහිර සම්බාධක පැවතුන ද ඉන්දියානු සමාගම්වලට රුසියාවෙන් තෙල් ලබා ගැනීමට බාධාවක් නොමැති බවයි.\nබටහිර සහ යුරෝපා රටවල් රුසියානු අර්බුදය හමුවේ රුසියාවට ආර්ථික සම්බාධක පනවා ඇති හෙයින් රුසියාව විසින් ඉන්දියාව වැනි විශාල ආනයනකරුවන් සමග සහන මිලට තෙල් සහ අනෙකුත් රුසියානු නිෂ්පාදන වෙළඳපලට වෙළඳපොලට නිකුත් කරන බවයි ඉන්දීය මාධ්‍ය වාර්තා වැඩිදුරටත් සඳහන් කරන්නේ.\nලොව විශාලතම ඛනිජ තෙල් සහ ගෑස් නිෂ්පාදකයකු වන රුසියාව යුක්රේනයට එරෙහිව යුද ප්‍රකාශ කිරීම සහ යුක්‍රේනයට ප්‍රහාර එල්ල කිරීම හේතුවෙන් රුසියාවෙන් බහුල ලෙස ඛනිජ තෙල් සහ ගෑස් ආනයනය කළ යුරෝපා රටවල් බොහොමයක් එම ආනයන නවතා දැමුවා.\nමීට අමතරව එංගලන්තයේ සහ ඇමරිකාව ඇතුළු බටහිර රටවල් බොහොමයක් ද රුසියාවට එරෙහිව විවිධ ආර්ථික සම්බාධක පනවා තිබෙනවා.\nකෙසේ වෙතත් රුසියාව සමඟ ඉතා සමීප සම්බන්ධතාවක් පවත්වන ඉන්දියාව මේ අවස්ථාවේ රුසියාව සමග ඛනිජ තෙල් ඇතුළු අනෙකුත් රුසියානු නිෂ්පාදන මිලදී ගැනීම සඳහා ගිවිසුම්වලට ගිවිසුම්වලට එළඹෙමින් සිටින බවයි වාර්තා වන්නේ.\nපසුගිය දිනක ශ්‍රී ලංකාව ද රුසියානු තානාපතිවරයාගෙන් අප රටට අවශ්‍ය ඛනිජ තෙල් සහ බොරතෙල් ලබාගැනීම සඳහා ඩොලර් මිලියන 300ක ණය ආධාරයක් ඉල්ලා සිටියා.\nකෙසේවෙතත් මේ දක්වා ඒ සම්බන්ධයෙන් රුසියාවේ අවසන් තීරණය ප්‍රකාශයට පත් කර නැහැ.",
       "URL": "https://www.hirunews.lk/299846/ඉන්දියාව-රුසියාවෙන්-අඩු-මිලට-බොරතෙල්-ලබා-ගන්න-ගිවිසුම්-ගත-වෙයි",
       "Category": "Local News",
       "Parent URL": "https://www.hirunews.lk/local-news.php?pageID=1284"
}