{
       "Source": "hirunews",
       "Timestamp": "Monday, 23 October 2017 - 12:55",
       "Headline": "මාතලේ, උකුවෙල ප්‍රදේශයේදී අතුරුදන්වූ පුද්ගලයාගේ සිරුර මහවැලි ගඟෙන් හමුවෙයි  (ඡායාරූප)",
       "News Content": "පසුගිය 15 වනදා කටුගස්තොට - කළු පාලම ආසන්නයේ තිබී සොයා ගැනුණු මෝටර් රථයේ හිමිකරු වූ මාතලේ, උකුවෙල ප්‍රදේශයේ පදිංචි 38 හැවිරිදි චමින්ද ඒකනායකගේ මළ සිරුර ඉකුත් 19 වනදා සවස මහනුවර තැන්නේකුඹුර ප්‍රදේශයේ මහවැලි ගඟෙන් හමුවී තිබෙනවා.\nඔහු අතුරුදන්ව ඇති බවට පවුලේ ඥාතීන් කටුගස්තොට පොලීසියට පැමිණිලි කර තිබූ අතර ඔහු එදින නිවසින් පිටව ගොස් ඇත්තේ සිය දෙවනි පුතුගේ උපන්දිනය සඳහා කේක් ගෙඩියක් රැගෙන ඒමට නගරයට යන බව පවසමින්.\nමෙම පුද්ගලයා පෞද්ගලික ආයතනයක විධායක නිලධාරියෙකු ලෙස කටයුතු කර තිබෙනවා.\nඅදාළ පුද්ගලයාගේ ජංගම දුරකථනයද මෝටර් රථයේ තීබී සොයා ගත් බව පොලීසිය සඳහන් කළා.\nඔහු ගමන් ගත් මෝටර් රථය මහවැලි ගඟට මායිම්ව තිබී හමුවීම සම්බන්ධයෙන් සැක සිතූ පොලීසිය නාවික හමුදාවේද සහාය ඇතිව ගඟ පිරීක්සීමේ කටයුතු සිදුකළා.\nකෙසේ වෙතත් පොලිස් පරීක්ෂණ වලින් අනාවරණය වී ඇත්තේ 15 වනදා රාත්‍රී 8ට පමණ ඔහු කටුගස්තොට ප්‍රදේශයෙන් මහවැලි ගඟට පැන ජීවිතක්ෂයට පත්ව ඇති බවටයි.\nපසුව එම ස්ථානයේ සිට මහනුවර තැන්නේකුඹුර දක්වා මළසිරුර ගසාගෙනවිත් ගං ඉවුරේ රැදී  තිබියදී සොයා ගැනුනා.\nපොලිසිය සඳහන් කළේ කලක සිට තිබූ පවුලේ ආරවුලක් මත ඔහු මෙලෙස සියදිවි හානි කරගෙන ඇති බවයි.\nපශ්චාත් මරණ පරීක්ෂණය මහනුවර මහා රෝහලේදී සිදුකිරීමෙන් අනතුරුව ඥාතීන් විසින් මෘත ශරීරය මල් ශාලාවක තැම්පත් කර පැයකට පමණ පසු අවසන් කටයුතු සිදුකර තිබුණා.",
       "URL": "https://www.hirunews.lk/174187/මාතලේ-උකුවෙල-ප්‍රදේශයේදී-අතුරුදන්වූ-පුද්ගලයාගේ-සිරුර-මහවැලි-ගඟෙන්-හමුවෙයි-ඡායාරූප",
       "Category": "Local News",
       "Parent URL": "https://www.hirunews.lk/local-news.php?pageID=4258"
}