{
       "Source": "hirunews",
       "Timestamp": "Sunday, 07 February 2016 - 21:06",
       "Headline": "LTTE පොදු සමාව පිළිගන්නේ නැහැ - හුසේන් කුමරු කියයි",
       "News Content": "එල්.ටී.ටී.ඊ. සැකකරුවන්ට පොදු සමාව ලබාදීම ජාත්‍යන්තරය පිළිනොගන්නා බව එක්සත් ජාතීන්ගේ මානව හිමිකම් කොමසාරිස් සෙයිද් රාද් අල් හුසේන් ප්‍රකාශ කළා. ඔහු මේ බව ප්‍රකාශ කර ඇත්තේ උතුර පළාත් ප්‍රධාන අමාත්‍ය සී.වී. විග්නේෂ්වරන් සමඟ අද පැවැති සාකච්ඡාවේදියි.\nසිව් දින නිළ සංචාරයක් සඳහා පැමිණ සිටින මානව හිමිකම් කොමසාරිස් සෙයිද් රාද් අල් හුසේන් කුමරු අද (07) උතුර සහ නැගෙනහිර පළාත්වල සංචාරයක නිරත වුණා. ඊයේ මෙරටට පැමිණි ඔහු අද මුලින්ම පැමිණියේ යාපනය නගරයටයි. අනතුරුව ඔහු උතුර පළාත් ප්‍රධාන අමාත්‍ය කාර්යාලයේදී ප්‍රධාන අමාත්‍ය සී.වී. විග්නේෂ්වරන් හමුවුණා.\nමානව හිමිකම් කොමසාරිස්වරයා උතුර පළාත් ප්‍රධාන අමාත්‍ය කාර්යාලයට පැමිණෙන අවස්ථාවේදී එම කාර්යාලය ඉදිරිපිට අතුරුදන්වූවන්ගේ ඥාතීන් පිරිසක් නිහඬ විරෝධතාවක නිරත වුණා. ඔවුන් සමඟ සාකච්ඡා කිරීමෙන් පසුවයි එක්සත් ජාතීන්ගේ මානව හිමිකම් කොමසාරිස් සෙයිද් රාද් අල් හුසේන් කුමරු ප්‍රධාන අමාත්‍ය සී.වී. විග්නේෂ්වරන් මුණ ගැසුණේ.\nඑම අවස්ථාවට උතුරු පළාත් සභාවේ මැති ඇමතිවරුන් කිහිප දෙනෙකු මෙන්ම අතුරුදන්වූවන්ගේ පවුල්වල ඥාතීන් කිහිප දෙනෙකු ද එක්ව සිටියා. එහිදී ප්‍රධාන අමාත්‍යවරයා විසින් යුද්ධයේදී අතුරුදන්වූවන් 4000කගේ විස්තර ඇතුළත් වාර්තාවක් මානව හිමිකම් කොමසාරිස්වරයා වෙත භාර දී තිබෙනවා. මාධ්‍යයට විවෘත නොවූ එම සාකච්ඡාවෙන් අනතුරුව උතුර පළාත් ප්‍රධාන අමාත්‍ය සී.වී. විග්නේෂ්වරන්, පැමිණ සිටි මාධ්‍යවේදීන්ට ප්‍රකාශයක් ලබාදුන්නා. එහිදී ඔහු කියා සිටියේ බන්ධනාගාරගතව සිටින එල්.ටී.ටී.ඊ. සැකකරුවන්ගේ නඩු විභාග කර ඔවුන් නිදහස් කළ යුතු බවට ජගත් මානව හිමිකම් කොමසාරිස්වරයා තමන් වෙත ප්‍රකාශ කළ බවයි.\n‘‘ .....මානව හිමිකම් මහකොමසාරිස් හුසේන් කුමරු සමඟ මම දීර්ඝ වශයෙන් සාකච්ඡා කළා. ජිනිවා හිදී ශ්‍රී ලංකාව සම්බන්ධයෙන් ගෙන ඇති යෝජනා පිළිබදවත්. යුද්දෙදි අතුරුදන්වූවන්, අවතැන්වූවන්, දේශපාලන සිරකරුවන් සම්බන්ධයෙන් මෙහිදී අවදානයට යොමුවුණා. පොදු සමාව ගැනත් අපි කතා කලා. එහිදී හුසේන් කුමරුගේ අදහස වුණේ සැකකරුවන්ට එරෙහිව පවතින නඩු විභාග කරලා එයාලා නිදහස් කරන එක හොඳයි කියන එක පොදු සමාව දෙනවාට වඩා. පොදු සමාව දෙන එක ජාත්‍යන්තර පිළිගන්නේ නැති දෙයක් කියලා කිව්වා. මම කිව්වා ඒ ගැන හුසේන් කුමාරයාට රජය දැනුවත් කරන්න කියලා..... ’’\nඅනතුරුව එක්සත් ජාතීන්ගේ මානව හිමිකම් කොමසාරිස් සෙයිද් රාද් අල් හුසේන් පැමිණියේ උතුර පළාත් ආණ්ඩුකාර කාර්යාලයටයි. එහිදී ඔහු පළාත් ආණ්ඩුකාර ජේ.එස්. පලිහක්කාර ද හමුවුණා. සාකච්ඡාවෙන් අනතුරුව ජගත් සංවිධානයේ මානව හිමිකම් කොමසාරිස් සෙයිද් රාද් අල් හුසේන් කුමරු උතුර පළාත් ප්‍රධාන අමාත්‍ය සී.වී.විග්නේෂ්වරන් සමග පැවති සාකච්ඡා පිළිබඳව මාධ්‍ය වෙත තොරතුරු අනාවරණ කළා.\n‘‘.....යාපනයේදී ලද උණුසුම් පිළිගැනීම ගැන මම බෙහෙවින් තෘප්තිමත්. මම බොහොම ඵලදායි හමුවකට එක්වුණා. උතුරු පළාත් ප්‍රධාන අමාත්‍යවරයා සමග. එම සාකච්ඡාවේදී වැඩි වශයෙන් අවධානය යොමුවුණේ උතුරු පළාත් සභාව මුහුණදෙන අභියෝග සම්බන්ධයෙන්. එහිදී අපි සාකච්ඡා කළා පළාතේ අතුරුදන්ව සිටින පුද්ගලයින් පිළිබඳව. එමෙන්ම, මේ වනවිට රඳවාගෙන සිටින සැකකරුවන් ගැන තොරතුරු ලබාගැනීම පිළිබඳවත් මෙහිදී අපි කරුණු හුවමාරු කර ගත්තා. ඒවගේම අත්පත්කරගෙන ඇති ඉඩම් පිළිබඳවත් එහිදී අවධානය යොමුවුණා. මේ සාකච්ඡාව මා ඉදිරියට ගෙනියන්න බලාපොරොත්තු වෙනවා රජයේ ප්‍රධානීන් සමගත්.’’\nඅනතුරුව මානව හිමිකම් කොමසාරිස්වරයා පැමිණියේ නල්ලූර් කෝවිල වෙතයි. ඒ, එහි සංවිධාන කර තිබූ ආගමික වතාවත්වලට සහභාගිවීමේ අපේක්ෂාවෙන්. කෙසේ වෙතත්, කෝවිල වෙත කොමසාරිස්වරයා පැමිණෙද්දී මුල් ඉඩම් අහිමි වූ මුස්ලිම් වැසියන් පිරිසක් කෝවිල ඉදිරිපිට විරෝධතාවක නිරත වුණා.\nඔවුන් සමඟ ද සාකච්ඡා කළ ජගත් සංවිධාන මානව හිමිකම් කොමසාරිස්වරයා නල්ලූර් කෝවිලේ ආගමික වතාවත්වලට සහභාගිවීමෙන් පසුව පැමිණියේ යාපනය සභාපතිපිල්ලේ ප්‍රදේශය වෙතයි. එහි පිහිටුවා ඇති අවතැන්වූවන් රදවා සිටින සුබසාධන කඳවුරක් වෙත ගිය හුසේන් කුමරු එහි සිටින අවතැන්වූවන්ගේ සුවදුක් විමසා බැලූවා. එහිදී අදහස් දක්වමින් ඔහු කියා සිටියේ තමාගේ මීළඟ ශ්‍රී ලංකා සංචාරයට පෙර අවතැන්වූවන් ඔවුන්ගේ මුල් ඉඩම්වල පදිංචි වී සිටිනු ඇතැයි තමන් අපේක්ෂා කරන බවයි.\nඅනතුරුව මහකොමසාරිස්වරයා සිය නැගෙනහිර සංචාරය ආරම්භ කළේ ත්‍රිකුණාමල නගරයට පැමිණීමෙන්. එහිදී ඔහු නැගෙනහිර පළාත් ආණ්ඩුකාර ඔස්ටින් ප්‍රනාන්දු, පළාත් ප්‍රධාන අමාත්‍ය නසීර් අහමඩ්  සහ සිවිල් සංවිධාන නියෝජිතයින් පිරිසක් සමඟ ද සාකච්ඡා කර තිබෙනවා.\nමහකොමසාරිස්වරයා- නැගෙනහිර පළාත් ආණ්ඩුකාර ඔස්ටින් ප්‍රනාන්දු, පළාත් ප්‍රධාන අමාත්‍ය නසීර් අහමඩ්  සහ සිවිල් සංවිධාන නියෝජිතයින් හමු වූ අයුරු...",
       "URL": "https://www.hirunews.lk/125676/ltte-පොදු-සමාව-පිළිගන්නේ-නැහැ-හුසේන්-කුමරු-කියයි",
       "Category": "Local News",
       "Parent URL": "https://www.hirunews.lk/local-news.php?pageID=5178"
}