{
       "Source": "hirunews",
       "Timestamp": "Friday, 08 July 2022 - 11:17",
       "Headline": "උපයෝගීතා කොමිසමේ සභාපතිගේ ප්‍රකාශය දුරදිග යයි - බලශක්ති අමාත්‍යාංශයේ නිලධාරීනුත් කෝප් කමිටුවට",
       "News Content": "ඉන්ධන මිල සහ ප්‍රසම්පාදන ක්‍රියාවලිය සම්බන්ධයෙන් මහජන උපයෝගීතා කොමිසමේ සභාපති ජනක රත්නායක එල්ල කළ චෝදනාවලට පිළිතුරු දීම සඳහා තමා සහ ඛනිජ තෙල් නීතිගත සංස්ථාවේ බලධාරීන් කෝප් කමිටුව වෙත කැඳවන ලෙස විදුලිබල හා බලශක්ති අමාත්‍ය කංචන විජේසේකර ඉල්ලීමක් කර තිබෙනවා.\nඅමාත්‍යවරයා කෝප් කමිටුවේ සභාපති මහාචාර්ය චරිත් හේරත්ගෙන් මෙම ඉල්ලීම සිදුකර ඇත්තේ ට්විටර් පණිවුඩයක් මගින්.\nපසුගියදා මහජන උපයෝගීතා කොමිසමේ නිලධාරීන් කෝප් කමිටුව වෙත කැඳවූ අවස්ථාවේ එහි සභාපති ජනක රත්නායක අනාවරණ කළේ ඉන්ධන, දැනට පවතින මිලට වඩා අඩුවෙන් අලෙවි කළ හැකි බවයි.\nකෙසේ වෙතත් විදුලිබල හා බලශක්ති අමාත්‍ය කංචන විජේසේකර සිය ට්විටර් පණිවුඩයේ දක්වා ඇත්තේ ඉන්ධන මිල සඳහා වෙනත් කරුණු සම්බන්ධයෙන් මහජන උපයෝගීතා කොමිසමේ සභාපතිවරයා හෝ ඛනිජ තෙල් නීතිගත සංස්ථාව කෝප් කමිටුව හෝ ජනතාව නොමග යවා තිබේද යන්න පිළිබඳව පරීක්ෂණයක් පැවැත්විය යුතු බවයි.\nකංචන විජේසේකර අමාත්‍යවරයාගේ ට්විටර් පණිවුඩයට කෝප් කමිටුවේ සභාපති මහාචාර්ය චරිත හේරත් මේ වනවිට ප්‍රතිචාර දක්වා තිබෙනවා.\nඑමඟින් සඳහන් කර ඇත්තේ අදාළ කරුණ සම්බන්ධයෙන් විමසීම සඳහා දැනටමත් ඛනිජ තෙල් අමාත්‍යාංශ ලේකම්වරයා, ඛනිජ තෙල් නීතිගත සංස්ථාවේ බලධාරීන් මෙන්ම මහජන උපයෝගීතා කොමිසමේ සභාපතිවරයා කෝප් කමිටුව හමුවට කැඳවීමට තීරණය කර ඇති බවයි.\nඒ අනුව ලබන 12 වනදා උදෑසන 10 ට ඔවුන් කෝප් කමිටුව හමුවට කැඳවා ඇති බවත්, එදිනට බලශක්ති අමාත්‍ය කංචන විජේසේකරට ද ඊට සහභාගිවන ලෙස කෝප් කමිටුවේ සභාපතිවරයා ආරාධනාවක් කර තිබෙනවා.",
       "URL": "https://www.hirunews.lk/309405/උපයෝගීතා-කොමිසමේ-සභාපතිගේ-ප්‍රකාශය-දුරදිග-යයි-බලශක්ති-අමාත්‍යාංශයේ-නිලධාරීනුත්-කෝප්-කමිටුවට",
       "Category": "Local News",
       "Parent URL": "https://www.hirunews.lk/local-news.php?pageID=1038"
}