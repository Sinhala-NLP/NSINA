{
       "Source": "hirunews",
       "Timestamp": "Thursday, 10 December 2020 - 17:43",
       "Headline": "වැලිගමින් අදත් කොරෝනා ආසාදිතයින් 06 දෙනෙක්",
       "News Content": "වැලිගම ප්‍රදේශයෙන් කොරෝනා ආසාදිතයන් වාර්තාවීමත් සමඟ රුහුණු කුමාරි සීඝ්‍රගාමී දුම්රියේ ගමන් කළ පිරිසක්ද වෛරසයට ගොදුරුවීමේ වැඩි අවදානමක් මතුව තිබෙනවා.\nඒ, මෙම ආසාදිතයන්ගේ ආරම්භක ආශ්‍රිතයා එම දුම්රියේ ගමන් කිරීම හේතුවෙන්.\nවැලිගම ප්‍රදේශයේ අදත් තවත් ආසාදිතයන් හයදෙනෙකු වාර්තාවූ අතර, ඒ අනුව වැලිගම නගර සභා බල ප්‍රදේශයෙන් මේ වනවිට හඳුනාගෙන ඇති මුළු ආසාදිත සංඛ්‍යාව 24ක්.\nමෙම ප්‍රදේශයෙන් පළමුව වාර්තාවූ ආසාදිතයාගේ පළමු පෙළ ආශ්‍රිතයෙකු වූ කළුතර කම්කරු කාර්යාලයේ සේවය කරන පුද්ගලයෙකු කොරෝනා ආසාදිත බවට තහවුරු වීමත් සමඟ ඔහුගේ ආශ්‍රිතයන්ට සිදුකළ පී.සී.ආර්. පරීක්ෂණවලදී තවත් ආසාදිතයන් 18 දෙනෙකු මීට පෙර හඳුනාගෙන තිබුණා.\nඑම තත්වය හමුවේ වැලිගම - ගල්බොක්ක - නැගෙනහිර, ගල්බොක්ක - බටහිර, කොට්ටගොඩ, කොහුණුගමුව, අලුත්වීදිය හා හෙට්ටිවීදිය යන ග්‍රාම නිළධාරී වසම් 6ට සංචරණ සීමා පනවනු ලැබුවා.\nවැලිගමින් හඳුනාගත් කළුතර කම්කරු කාර්යාලයේ සේවය කරන කොරෝනා ආසාදිත පුද්ගලයා රුහුණු කුමාරි දුම්රියෙන් දිනපතා රාජකාරි සඳහා වැලිගම සිට කළුතර බලා ගොස්  ඇති බවට අනාවරණ වී තිබෙනවා.\nපසුගිය 27 වනදා සිට 4 වනදා දක්වා කාලය තුළ එම දුම්රියේ පළමු සහ අවසන් මැදිරියට පෙර මැදිරියේ ගමන් කළ මගීන් සිටීනම් ඒ පිළිබඳව තම ප්‍රදේශයේ මහජන සෞඛ්‍ය පරීක්ෂකවරයා දැනුවත් කරන ලෙසයි වැලිගම නගර සභාවේ මහජන සෞඛ්‍ය පරීක්ෂක නුවන් කුමාර ඉල්ලා සිටින්නේ.",
       "URL": "https://www.hirunews.lk/256729/වැලිගමින්-අදත්-කොරෝනා-ආසාදිතයින්-06-දෙනෙක්",
       "Category": "Local News",
       "Parent URL": "https://www.hirunews.lk/local-news.php?pageID=2283"
}