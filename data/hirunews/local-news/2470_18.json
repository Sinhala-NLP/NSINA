{
       "Source": "hirunews",
       "Timestamp": "Monday, 07 September 2020 - 18:26",
       "Headline": "හිටපු ආණ්ඩුකාර හිස්බුල්ලා, රවුෆ් හකීම් සහ මුජිබර් රහුමාන් පාස්කු කොමිසමට (වීඩියෝ)",
       "News Content": "නැගෙනහිර හිටපු ආණ්ඩුකාර එම්.එල්.ඒ.එම්. හිස්බුල්ලා සහ පාර්ලිමේන්තු මන්ත්‍රී මුජිිබර් රහුමාන් අද පළමුවරට පාස්කු ප්‍රහාරය පිළිබඳ විමර්ශනය කෙරෙන ජනාධිපති කොමිසමේ පොලිස් ඒකකය වෙත පැමිණියා.\nඒ, ඔවුන්ට කොමිසම කළ දැනුම්දීමකට අනුවයි.\nඑමෙන්ම රක්ෂිත බන්ධනාගාර ගතකර සිටින පාර්ලිමේන්තු මන්ත්‍රී සිවනේෂතුරෙයි චන්ද්‍රකාන්තන් හෙවත් පිල්ලෙයාන් අද යළිත් ප්‍රකාශයක් ලබාදීම සඳහා කොමිසමේ පොලිස් ඒකකය වෙත පැමිණියා.\nපසුගිය 3 වනදා ද මන්ත්‍රීවරයා මෙහි පැමිණියේ කොමිසම කළ දැනුම්දීමකට අනුවයි.\nමීට අමතරව ශ්‍රී ලංකා මුස්ලිම් කොංග්‍රසයේ නායක පාර්ලිමේන්තු මන්ත්‍රී රවුෆ් හකීම් ඇතුලු පිරිසක් ද අද කොමිසම හමුවේ සාක්ෂි ලබාදීමට කැඳවා තිබුණා.\nමේ අතර, එක්සත් ජාතික පක්ෂයේ නායක රනිල් වික්‍රමසිංහ සහ දෙමළ ජාතික සන්ධානයේ නායක ආර්. සම්බන්ධන් ඇතුලු මන්ත්‍රීවරුන් තුන්දෙනෙකුට දේශපාලන පළිගැනීම් පිලිබඳ සොයන ජනපති කොමිසම අද සිතාසි නිකුත් කරනු ලැබුවා.\nඒ, හිටපු දිවි නැගුම අධ්‍යක්‍ෂ ආර්.ඒ.ඒ.කේ. රණවක එම කොමිසම හමුවේ සිදුකළ පැමිණිල්ලකට අනුව අද පෙනී නොසිටීම හේතුවෙන්.\nකොමිසම හමුවේ පෙනී සිටින ලෙසට මෙලෙස සිතාසි නිකුත් කරනු ලැබූ පාර්ලිමේන්තු මන්ත්‍රීවරුන් වන්නේ රවුෆ් හකීම්, එම්.ඒ. සුමන්දිරන් සහ ෆීල්ඞ් මාර්ෂල් සරත් ෆොන්සේකායි.\nඑසේම හිටපු පාර්ලිමේන්තු මන්ත්‍රී ආචාර්ය ජයම්පති වික්‍රමරත්නට සහ නීතීඥ ජේ.සී. වැලිඅමුණ ටද සිතාසි නිකුත් කර තිබෙනවා.\nඒ අනුව ලබන 19 වනදා කොමිසම හමුවේ පෙනී සිටින ලෙසයි මොවුන්ට සිතාසි නිකුත් කරමින් දැනුම්දී ඇත්තේ.\nඑමෙන්ම, දේශපාලන පළිගැනීම් පිළිබඳ සොයන ජනපති කොමිසම නිකුත් කළ සිතාසියකට අනුව වැඩබලන පොලිස්පති සී.ඩී. වික්‍රමරත්න සහ ජාතික ජනබලවේගයේ නායක පාර්ලිමේන්තු මන්ත්‍රී අනුර කුමාර දිසානායකද අද උදෑසන එහි පැමිණියා.\nමේ අතර, රක්ෂිත බන්ධනාගාර ගත කර සිටින අපරාධ පරීක්ෂණ දෙපාර්තමේන්තුවේ හිටපු අධ්‍යක්ෂ ශානි අබේසේකරද අද දේශපාලන පළිගැනීම් පිළිබඳ සොයන ජනපති කොමිසම වෙත රැගෙන විත් තිබෙනවා.\nඒ, හිටපු නාවික හමුදා මාධ්‍ය ප්‍රකාශක ශ්‍රී ලංකා නාවික හමුදාවේ රියර් අද්මිරාල් ඩී.කේ.පීි.දසනායක කොමිසමට ඉදිරිපත් කර තිබූ පැමිණිල්ලකට අදාළාවයි.",
       "URL": "https://www.hirunews.lk/249644/හිටපු-ආණ්ඩුකාර-හිස්බුල්ලා-රවුෆ්-හකීම්-සහ-මුජිබර්-රහුමාන්-පාස්කු-කොමිසමට-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2470"
}