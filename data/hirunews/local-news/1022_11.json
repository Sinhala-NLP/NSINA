{
       "Source": "hirunews",
       "Timestamp": "Thursday, 14 July 2022 - 13:08",
       "Headline": "මහින්ද, බැසිල්, ආටිගල රටින් පිටවෙන්නේ නෑ (වීඩියෝ)",
       "News Content": "හෙට දිනය දක්වා විදෙස් ගත නොවන බව හිටපු මුදල් අමාත්‍යවරුන් වන මහින්ද රාජපක්ෂ, බැසිල් රාජපක්ෂ සහ මුදල් අමාත්‍යාංශයේ හිටපු ලේකම් එස්.ආර්.ආටිගල සිය නීතිඥවරුන් මාර්ගයෙන් ශ්‍රේෂ්ඨාධිකරණයට දැනුම් දී තිබෙනවා.\nඒ වත්මන් ආර්ථික අර්බුදයට වගකිව යුතු පුද්ගලයින්ට එරෙහිව විමර්ශනයක් කරන්නැයි ඉල්ලා ශ්‍රී ලංකා වානිජ මණ්ඩලයේ හිටපු සභාපති චන්ද්‍රා ජයරත්න ඇතුළු පිරිසක් ගොනුකර තිබූ පෙත්සමක් අද විභාගයට ගත් අවස්ථාවේදීයි.\nමෙම පෙත්සමේ වගඋත්තරකරුවෙකු නම් කර සිටින හිටපු මහබැංකු අධිපතිවරයෙකු වන මහාචාර්ය ඩබ්ලිව්.ඩී.ලක්ෂ්මන් වෙනුවෙන් නීතිඥවරයෙකු පෙනී නොසිටීම හේතුවෙන් ඔහුට හෙට දක්වා විදෙස් ගත වීම වළක්වමින් ශ්‍රේෂ්ඨාධිකරණය නියෝගයක් නිකුත් කළා.\nඑමෙන්ම, තමන්ට විදෙස්ගත වීමේ අවශ්‍යතාවක් නොමැති බවත් විදෙස් ගත වන්නේ නම් ශ්‍රේෂ්ඨාධිකරණයේ අනුමැතිය ලබා ගන්නා බවත් හිටපු මහබැංකු අධිපති අජිත් නිවාඩ් කබ්රාල් ද ශ්‍රේෂ්ඨාධිකරණය හමුවේ එකඟ වී තිබෙනවා.",
       "URL": "https://www.hirunews.lk/309956/මහින්ද-බැසිල්-ආටිගල-රටින්-පිටවෙන්නේ-නෑ-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1022"
}