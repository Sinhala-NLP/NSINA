{
       "Source": "hirunews",
       "Timestamp": "Friday, 07 July 2023 - 21:41",
       "Headline": "දරුවන් දෙදෙනා සමඟ මහමඟ දී දිවිනසා ගැනීමට තැත් කළ පියා රිමාන්ඩ්",
       "News Content": "වැල්ලම්පිටිය තෙල් සංස්ථාව ඉදිරිපිට මාර්ගයේදී තම දියණියන් දෙදෙනා සමග දිවි නසා ගැනීම උත්සාහ කිරීම සම්බන්ධයෙන් අත්අඩංගුවට ගත් විවෘත වරෙන්තුකරු අද(07) රක්ෂිත බන්ධනාගාර ගත කිරීමට නියෝග කර තිබෙනවා.\nමෙලෙස රක්ෂිත බන්ධනාගර ගත කළ සැකකරු ඊයේ(06) සවස පාසල් නිල ඇඳුමින් සැරසුණු දැරියන් දෙදෙනෙකු සමග මාර්ගයේ වාඩි වී දිවි නසා ගැනීමට උත්සාහ කරන බවට කොළඹ අපරාධ කොට්ඨාසය වෙත ලැබුණු පණිවුඩයකට අනුව ක්‍රියාත්මක වූ පොලිස් නිලධාරීන් එම ස්ථානයට ගොස් කළ සොයා බැලීමේ දී හෙළිවී ඇත්තේ සැකකරු බිම වාඩි වී දරුවන් දෙදෙනාද තබාගෙන පෙට්‍රල් පිරවූ බෝතලයක් සහ ලයිටරයක් රැගෙන සිටින බවයි.\nඔහු මාර්ගයේ ගමන් ගන්නා වාහනවලට සහ මහජනතාවට අවහිර වන ලෙසට හැසිරීම හේතුවෙන් පොලිස් නිලධාරීන් ඔහු අත තිබූ පෙට්‍රල් බෝතල් සහ ලයිටරය සිය භාරයට ගැනීමෙන් අනතුරුව දිවි නසා ගැනීමට තැත් කිරීම සහ ළමුන් කෲරත්වයට පත් කිරීම සම්බන්ධයෙන් අදාල සැකකරු අත්අඩංගුවට ගනු ලැබුවා.\nවයස අවුරුදු 10ක් සහ 7ක් යන වයස්වල පසුවන ගැහැණු ළමුන් දෙදෙනා ද ආරක්ෂාව සඳහා පොලිස් භාරයට ගෙන තිබෙනවා.\nපොලිසිය කළ විමර්ශනයේදී අනාවරණ වී ඇත්තේ මෙම පුද්ගලයාට එරෙහිව අධිකරණයේ පවතින නඩු 7ක් සඳහා වරෙන්තු නිකුත් කර ඇති අයෙක් බවටයි.\nමෙහිදී අත්අඩංගුවට ගත් සැකකරු ලබන 18වැනි දා දක්වා රක්ෂිත බන්ධනාගර ගත කිරීමට අලුත්කඩේ මහේස්ත්‍රාත්වරයා නියෝග කරනු ලැබුවා.",
       "URL": "https://www.hirunews.lk/340402/දරුවන්-දෙදෙනා-සමඟ-මහමඟ-දී-දිවිනසා-ගැනීමට-තැත්-කළ-පියා-රිමාන්ඩ්",
       "Category": "Local News",
       "Parent URL": "https://www.hirunews.lk/local-news.php?pageID=204"
}