{
       "Source": "hirunews",
       "Timestamp": "Saturday, 22 August 2020 - 20:54",
       "Headline": "බන්ධනාගාරයේ සිටින දරුවන් 46ක් ගැන රජයේ අවධානය (වීඩියෝ)",
       "News Content": "මත්ද්‍රව්‍ය ජාවාරම් ඇතුළු විවිධ අපරාධ සම්බන්ධයෙන් චෝදනා ලැබ සිරගතව සිටින මව්වරුන් පිරිසකගේ දරුවන් 46 දෙනෙකුට මේ වනවිට දිවයිනේ විවිධ බන්ධනාගාරවල තුළ රැදී සිටීම සම්බන්ධයෙන් අග්‍රාමාත්‍ය මහින්ද රාජපක්ෂගේ අවධානය යොමුව තිබෙනවා.\nඒ අනුව අග්‍රාමාත්‍යවරයා, බන්ධනාගාර ප්‍රතිසංස්කරණ හා සිරකරුවන් පුනරුත්ථාපනය පිළිබඳ රාජ්‍ය අමාත්‍ය සුදර්ශනී ප්‍රනාන්දුපුල්ලේට දුරකතනයෙන් උපදෙස් ලබාදී ඇත්තේ එම දරුවන්ට නිදහස ලබාදීමට අදාළ ඉදිරි කටයුතු සම්බන්ධයෙන් සොයා බලා කටයුතු කරන ලෙසයි.\nගැබිණියන් වශයෙන් සිටින අතරතුරදී හා අලූත උපන් දරුවන් සිටින අතරතුරදී බන්ධනාගාරගත වූ මව්වරුන්ගේ අවුරුදු පහට අඩු වයසේ පසුවන මෙම දරුවන් 46 දෙනා අධිකරණ නියෝග මත මෙලෙස රඳවා ඇති බව අග්‍රාමාත්‍ය කාර්යාලය නිවේදනය කළා.\nඑම දරුවන්ට නිදහස ලබාදීමට අදාළ නෛතිකමය පසුබිම හා ක්‍රියාමාර්ගයන් සම්බන්ධයෙන් ඉදිරියේදී රාජ්‍ය ඇමතිවරිය විසින් අග්‍රාමාත්‍යවරයා දැනුවත් කිරීමට නියමිතයි.\nබන්ධනාගාර කොමසාරිස් ජනරාල් තුෂාර උපුල්දෙනිය ප්‍රකාශ කර ඇත්තේ එම මව්වරුන්ගෙන් බහුතරයක් රිමාන්ඩ් බන්ධනාගාරගතව සිටින අය බවයි.\nමේ අතර, යල - මහ කන්න දෙකම වගා කළ හැකි පරිදි වයඹ පළාතේ ගොවිබිම් හෙක්ටයාර් 12,500ක් පෝෂණය කෙරෙන වයඹ පළාත් ඇල ව්‍යාපෘතිය කඩිනම් කිරීමට අග්‍රාමාත්‍ය මහින්ද රාජපක්ෂ උපදෙස් ලබාදී තිබෙනවා.\nකුරුණෑගල - මොරගොල්ලාගම - සියඹලන්ගමුව වැව් තාවුල්ලේ අද පැවති ජන හමුවේදී යෝජිත ව්‍යාපෘතියට අදාළ ව්‍යාපෘති වාර්තාව අග්‍රාමාත්‍යවරයාට පිළිගැන්වූ අතර, 2014 වර්ෂයේ කටයුතු ආරම්භ කෙරුණු මෙම ව්‍යාපෘතිය පසුගිය ආණ්ඩු සමයේදී නවතා දමා තිබුණා.\nඑම අවස්ථාවට මහා සංඝරත්නය, අමාත්‍යවරුන් වන ජොන්ස්ටන් ප්‍රනාන්දු, එස්.එම්.චන්ද්‍රසේන, රාජ්‍ය අමාත්‍ය ඩී.බී.හේරත්, වයඹ පළාත් ආණ්ඩුකාර ඒ.ජේ.එම්.මුසම්මිල් ඇතුළු ප්‍රාදේශීය දේශපාලනඥයින් රැසක් එක්ව සිටි අතර, එහිදී ජනතාව තමන් මුහුණ දෙන ගැටළු කිහිපයක්ද ඉදිරිපත් කළා.",
       "URL": "https://www.hirunews.lk/248406/බන්ධනාගාරයේ-සිටින-දරුවන්-46ක්-ගැන-රජයේ-අවධානය-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2505"
}