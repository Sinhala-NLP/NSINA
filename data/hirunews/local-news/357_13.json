{
       "Source": "hirunews",
       "Timestamp": "Tuesday, 09 May 2023 - 14:39",
       "Headline": "ගල් කොරියක් මගින් සිදුවන විනාශයට එරෙහිව උද්ඝෝෂණයක් (වීඩියෝ)",
       "News Content": "මෙරට තුන්වන රාජධානිය වන දඹදෙණියට අයත් වඩුවා කෙටු ගල ආශ්‍රිතව පවත්වාගෙන යන ගල් කොරියක් හරහා ඊට සිදුවන විනාශය පිළිබඳව හිරු සී.අයි.ඒ. ඔස්සේ අවස්ථා කිහිපයකදී රටට අණාවරණ කළා.\nඑම වාර්තා මෙන්ම ප්‍රදේශවාසීන්ගේ විරෝධතා හේතුවෙන් ගල් කොරිය පිළිබඳව විමර්ශනයක් සිදුකළ බවයි පුරාවිද්‍යා දෙපාර්තමේන්තුව ප්‍රකාශ කළේ.\nකෙසේ වෙතත් මීට වසරකට පමණ පෙර එය පවත්වාගෙන යාමට අවසර දුන් බවත් පුරාවිද්‍යා දෙපාර්තමේන්තුව පවසනවා.\nනමුත් ඒ හරහා තවදුරටත් දැඩි පාරිසරික විනාශයක් සිදුවන බවට ප්‍රකාශ කරමින්, දඹදෙනිය ප්‍රදේශයේ මහා සංඝරත්නය සහ ප්‍රදේශවාසීන් ඇතුළු පිරිසක් ඊයේ (08) දින පුරාවිද්‍යා දෙපාර්තමේන්තුව ඉදිරිපිට දී උද්ඝෝෂණයක නිරත වූයේ අදාළ ගල්කොරිය අත්හිටුවන ලෙසට ඉල්ලා සිටිමින්.\nවිරෝධතාකරුවන් එහිදී පුරාවිද්‍යා දෙපාර්තමේන්තු ප්‍රධාන ගේට්ටුව අවහිර කළ අතර, එහිදී පොලීසිය සහ විරෝධතාකරුවන් අතර උණුසුම් තත්ත්වයක් ද ඇති වී තිබෙනවා.\nකෙසේ වෙතත් පසුව පොලීස් නිලධාරීන් මැදිහත් වී විරෝධතාකරුවන් එම ස්ථානයන් ඉවත් කළා.\nපසුව උද්ඝෝෂකයින් අතරින් පිරිසකට පුරාවිද්‍යා අධ්‍යක්ෂ ජනරාල්වරයා හමුවීමට අවස්ථාව හිමිවුණා.",
       "URL": "https://www.hirunews.lk/334692/ගල්-කොරියක්-මගින්-සිදුවන-විනාශයට-එරෙහිව-උද්ඝෝෂණයක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=357"
}