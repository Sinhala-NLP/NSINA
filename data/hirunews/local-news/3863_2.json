{
       "Source": "hirunews",
       "Timestamp": "Thursday, 05 July 2018 - 19:59",
       "Headline": "සීමා මායිම් නැති අසීමිත පිය සෙනෙහසට හදවත් ඇත්තවුන් රැසකගෙන් ලැබුණු යහපත් ප්‍රතිචාරය",
       "News Content": "සීමා මායිම් නැති අසීමිත පිය සෙනෙහසට කදිම ආදර්ශයක් සපයමින් 59 හැවරදී සිය රෝගී පුතු රැක බලාගන්න  89 හැවිරිදි පියෙකු පිළිබද පුවතක් අපි පසුගියදා වාර්තා කළා.\nපොළොන්නරුව සුසිරිගම ගම්මානයෙන් වාර්තා වූ එමහිරු පුවතට ප්‍රතිචාර දැක්වීමට සංවේදී හදවත් ඇත්තවුන් රැසකගෙන් යහපත් ප්‍රතිචාර හිමිවීම සතුටට කරුණක්.\nපොලොන්නරුව සෙවනගල සුසිරිගම  පදිංචි රණවීරගේ ගුණපාල දරුවන් 4දෙනෙකුගේ පියෙක්.\nසිය බිරිදත් නොමැතිව ජීවිතයේ සැදෑ සමය ගෙවන ගුණපාලගේ හිස මත හදිසියේ සිය වැඩිමහල් පුතුගේ වගකීම පැටවෙන්නේ ඔහුට සිදුවූ රිය අනතුරක් හේතුවෙන්.\nගතින් වියපත් වුවද උතුරා ගිය පිය සෙනෙහස මේ පියාණන්ට දිවා රෑ නොබලා තම පුත්‍රයා රැක බලා ගන්නට ශක්තිය ලබාදී තිබෙන ආකාරය අප පසුගියදා පියවරුන්ගේ දිනයේදී රටට හෙලිකලා.\nඑම පුවත දුටු සංවේදී හදවත් ඇත්තවුන් බොහෝ දෙනෙක් ඊට පසුදිනම මේ අපුරු පිය පුතු දෙපලට උදවු කිරීමට ඉදිරිපත් වෙන්නේ තවමත් මිනිසුන්ගේ හදවත් වල මනුසත් කමේ ගුණ සුවද ඉතිරිව ඇති බව ලොවටම කියාපාමින්.\nඒ අනුව සිවිල් ආරක්ෂක බලකායේද උදවු ඇතිව ධානපතින් කිහිප දෙනෙකුගේම පරිත්‍යාගයෙන් මේ කුඩා නිවසට ජලයත් විදුලියත් ලබාදීම ඔවුන්ගේ අපිරිමිත සතුටට හේතුවක්.\nඑපමණක් නොව මේ පිය පුතු දෙපලට අවශ්‍ය බෙහෙත් ද්‍රව්‍ය,වියලි ආහාර,සහ මුදල් මය ආධාර කරන්නත් බොහෝ දෙනෙකු ඉදිරිපත් වී තිබීම සතුටට කරුණක්.",
       "URL": "https://www.hirunews.lk/194596/සීමා-මායිම්-නැති-අසීමිත-පිය-සෙනෙහසට-හදවත්-ඇත්තවුන්-රැසකගෙන්-ලැබුණු-යහපත්-ප්‍රතිචාරය",
       "Category": "Local News",
       "Parent URL": "https://www.hirunews.lk/local-news.php?pageID=3863"
}