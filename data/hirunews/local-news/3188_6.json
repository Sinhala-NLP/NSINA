{
       "Source": "hirunews",
       "Timestamp": "Wednesday, 21 August 2019 - 7:45",
       "Headline": "චක්‍රලේඛ පසෙක දමා ඇමති කිරිඇල්ල සහ දියණිය පත්වීම් දුන් බවට ජනපති කොමිසමේදී හෙළිවෙයි",
       "News Content": "කෘෂිකර්ම අමාත්‍යාංශ ගොඩනැගිල්ල සම්බන්ධයෙන් වන විමර්ශනයට අදාළව යළි අගෝස්තු 29 වනදා වැඩිදුර විභාගයට පෙනී සිටින ලෙස 2015 /2018 කාලයේ රජයේ ආයතනවල වංචා දූෂණ සොයන ජනාධිපති පරීක්ෂණ කොමිෂන් සභාව පාර්ලිමේන්තු මන්ත්‍රී දුමින්ද දිසානායකට නියෝග කර තිබෙනවා.\nඒ, ඊයේ ඔහු ඊට අදාළව සාක්ෂි දීමට පැමිණි අවස්ථාවේදියි. අදාළ ගොඩනැගිල්ල කැබිනට් අනුමැතිය සහිතව නීතිපතිවරයාගේ අනුමැතිය මත ලබාගත් බවට එවක අමාත්‍යාංශ ලේකම්වරයා වාචිකව තමාට ප්‍රකාශ කළ බව මන්ත්‍රීවරයා ඊයේ කොමිසම හමුවේ කියා සිටියා.\nඒ අනුව කොමිෂන් සභාවේ සභාපතිවරයා සඳහන් කර ඇත්තේ නීතිපති අනුමැතිය ලබාදුන් ලිපිය ඉදිරිපත් කරන ලෙසයි.\nමීට පෙර සාක්ෂි දුන් අමාත්‍යාංශ ලේකම්වරයා නීතිපතිවරයාගේ අනුමැතිය හෝ උපදෙස් නොමැතිව අමාත්‍යවරයාගේ නියෝගය පිට මෙම ගොඩනැගිල්ල ලබාගැනීමට කටයුතු කර ඇති බවද ප්‍රකාශ කර තිබුණා.\nඒ අනුවයි වැඩිදුර විභාගය සඳහා පාර්ලිමේන්තු මන්ත්‍රී දුමින්ද දිසානායක යළි කැඳවා ඇත්තේ.\nමේ අතර අමාත්‍ය ලක්ෂ්මන් කිරිඇල්ල මහාමාර්ග සංවර්ධන අධිකාරියට නීතිවිරෝධී පත්වීම් සියයකට ආසන්න සංඛ්‍යාවක් ලබාදී රාජ්‍ය මුදල් අවභාවිත කිරීම සම්බන්ධයෙන් වන විමර්ශනයද ඊයේ සිදු කෙරුණා.\nඑහිදී සාක්ෂි දුන් එම අධිකාරියේ හිටපු පාලන අධ්‍යක්‍ෂ රංජිත් එදිරිසිංහ කියා සිටියේ අමාත්‍යවරයාගේ සහ දියණියගේ නියෝග මත අදාළ නිලධාරීන් බඳවාගත් බවයි.\nඊට අදාළව චක්‍රලේඛ අනුගමනය නොකළ බවත්, ඔවුන්ට පවරා තිබූ රාජකාරිය ගැන කිසිවෙකු දැන නොසිටි බවත් සාක්ෂිකරු ප්‍රකාශ කර තිබෙනවා.\nමේ අතර අද දිනයේදී අධ්‍යාපන අමාත්‍යාංශයේ ලේකම්වරයා, රාජ්‍ය මුදල් දෙපාර්තමේන්තුවේ අධ්‍යක්‍ෂවරයා මෙන්ම සෞඛ්‍ය සේවා අධ්‍යක්‍ෂ ජනරාල්වරයා සහ ඌව පළාත් සභාවේ ලේකම්වරයා කොමිසම හමුවට කැඳවා තිබෙනවා.",
       "URL": "https://www.hirunews.lk/222639/චක්‍රලේඛ-පසෙක-දමා-ඇමති-කිරිඇල්ල-සහ-දියණිය-පත්වීම්-දුන්-බවට-ජනපති-කොමිසමේදී-හෙළිවෙයි",
       "Category": "Local News",
       "Parent URL": "https://www.hirunews.lk/local-news.php?pageID=3188"
}