{
       "Source": "hirunews",
       "Timestamp": "Saturday, 11 February 2017 - 18:14",
       "Headline": "සමරු ඵලක ගැලවූ මිනුවන්ගොඩ සතිපොල බලෙන් විවෘත කෙරේ",
       "News Content": "බස්නාහිර පළාත් ප්‍රධාන අමාත්‍ය ඉසුර දේවප්‍රියගේ ප්‍රධානත්වයෙන් විවෘත කිරීමට නියමිතව තිබූ මිනුවන්ගොඩ ප්‍රාදේශීය සභාවට අයත් උඩුගම්පොල සතිපොල හිටපු ප්‍රධාන අමාත්‍ය ප්‍රසන්න රණතුංගගේ සහභාගීත්වයෙන් අද (11) විවෘත කෙරුණා.\nඑම අවස්ථාවට එක්වු හිටපු ප්‍රධාන අමාත්‍යවරයා කියා සිටියේ තම සංකල්පයක් මත ඉදිකෙරුණු පොල භූමිය විවෘත කිරීමට තමාටද අයිතියක් ඇති බවයි.\nඋඩුගම්පොල සති පොලෙහි ඉදිකිරීම් කටයුතු පැවති රජය සමයේ ආරම්භ කළ අතර, ඒ සඳහා ආර්ථික සංවර්ධන අමාත්‍යාංශය හා මිනුවන්ගොඩ ප්‍රාදේශීය සභාව ප්‍රතිපාදන වෙන් කර තිබුණා.\nබස්නාහිර පළාත් මහඇමති ඉසුර දේවප්‍රියගේ ප්‍රධානත්වයෙන් අද විවෘත කිරීමට නියමිතව තිබූ සතිපොල ඊයේ හිටපු ප්‍රධාන අමාත්‍ය ප්‍රසන්න රණතුංග නිරීක්ෂණය කළා.\nඑහිදී දක්නට ලැබුණේ සවිකර තිබූ සමරු ඵලකයෙහි ප්‍රසන්න රණතුංගගේ සංකල්පයකට අනුව එහි ඉදිකිරීම් කටයුතු ආරම්භ කළ බවටයි.\nනිරීක්ෂණය අවසන් කර පොල භූමියෙන් පිටතට පැමිණෙන අවස්ථාවේදී මිනුවන්ගොඩ ශ්‍රී ලංකා නිදහස් පක්ෂ ආසන සංවිධායක රුවන් රණතුංගද එම ස්ථානයට පැමිණ සිටි අතර, එහිදී හිටපු ප්‍රධාන අමාත්‍ය ප්‍රසන්න රණතුංග අතර බහින්බස්වීමක්ද සිදුවුණා.\nඅප වාර්තාකරු සඳහන් කළේ මිනුවන්ගොඩ හිටපු ප්‍රාදේශීය සභා සභාපති කුමාර අරන්ගල්ලගේ නම එම සමරු ඵලකයට යොදා තිබීම සම්බන්ධයෙන් බහින්බස්වීම හටගත් බවයි.\nකෙසේ වෙතත්, මහඇමති ඉසුර දේවප්‍රියගේ ප්‍රධානත්වයෙන් අද විවෘත කිරීමට නියමිතව තිබූ උඩුගම්පොල සතිපොලේ විවෘත කිරීමේ උත්සවය අවලංගු කර තිබුණා.\nඒ වෙනුවෙන් සවිකර තිබූ සමරු ඵලකයද කිසියම් පිරිසක් විසින් ඉවත් කර තිබූ අතර, ප්‍රසන්න රණතුංගට සහය පළ කරන පිරිසක් තාවකාලිකව නිමකළ සමරු ඵලකයක් එම ස්ථානයේ සවිකර තිබුණා.\nකෙසේ වෙතත්, එම ස්ථානයට පැමිණි මිනුවන්ගොඩ ප්‍රාදේශීය සභාවේ හිටපු සභාපති කුමාර අරන්ගල්ල ඇතුළු පිරිසක් පොල භූමිය විවෘත කළා.\nඉන් අනතුරුව අදහස් දැක්වු හිටපු සභාපතිවරයා කියා සිටියේ මෙම පොල විවෘත කිරීමට අයිතිය පවතින්නේ තම පාර්ශවයට පමණක් බවයි.\nඅද (11) දිනයේ පොල විවෘත කරන බවට තමන්ට ආරාධනා පත්‍ර එවා ඇති බව සඳහන් කළ ඔහු එය අද දිනයේ නොකරන බවට කිසිදු නිලධාරියෙක් දැනුම් දී නොමැති බවද ඔහු කියා සිටියා.\nඒ අනුව ලැබී ඇති ආරාධනා පත්‍රය අනුව සතිපොල ජනතා අයිතියට පත්කරන බවද ඔහු සඳහන් කළා.\nහිටපු ප්‍රධාන අමාත්‍ය පාර්ලිමේන්තු මන්ත්‍රී ප්‍රසන්න රණතුංග ඉන් අනතුරුව එම ස්ථානයට පැමිණි අතර, එහිදී මාධ්‍යවේදීන් ප්‍රශ්න කිහිපයක්ද ඔහු වෙත යොමු කළා.\nඑහිදී ඔහු කියා සිටියේ තමන් ඇතුළු පිරිස කිසිදු කඩාකප්පල්කාරී ක්‍රියාවක නිරත නොවූ බවයි.\nපොල විවෘත කිරීම කල් දමා එහි තිබූ සමරු ඵලකයද ඉවත් කරගෙන ගොස් ඇති බවයි ඔහු තවදුරටත් සඳහන් කළේ.\nමෙම සිදුවීම සම්බන්ධයෙන් මිනුවන්ගොඩ ශ්‍රී ලංකා නිදහස් පක්ෂ ආසන සංවිධායක, හිටපු පාර්ලිමේන්තු මන්ත්‍රී රුවන් රණතුංග අදහස් පළ කරමින් කියා සිටියේ උගත්කමෙන් අඩු මිනිසුන් සමඟ ගැටීමෙන් ඵලක් නොවන බවයි.\nඔවුන්ගේ බංකොලොත්භාවය මෙම ක්‍රියාවෙන් පෙන්නුම් කළ බවද ඔහු කියා සිටියා.",
       "URL": "https://www.hirunews.lk/154246/සමරු-ඵලක-ගැලවූ-මිනුවන්ගොඩ-සතිපොල-බලෙන්-විවෘත-කෙරේ",
       "Category": "Local News",
       "Parent URL": "https://www.hirunews.lk/local-news.php?pageID=4666"
}