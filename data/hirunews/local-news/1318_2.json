{
       "Source": "hirunews",
       "Timestamp": "Saturday, 05 March 2022 - 6:39",
       "Headline": "විරෝධතාවයේ නිරතවන්නැයි යුක්රේන ජනපති රුසියානුවන්ට කියයි - රුසියාවේ ෆේස්බුක් තහනම් (වීඩියෝ)",
       "News Content": "යුරෝපා කලාපයේ විශාලතම න්‍යෂ්ටික බලාගාරය ලෙසට සැලකෙන Zaporizhzhia බලාගාරය රුසියාව විසින් අත්පත් කර ගැනීමට විරෝධතා දක්වන ලෙසට යුක්රේන ජනාධිපති Volodymyr Zelenskiy රුසියානුවන්ගෙන් ඉල්ලීමක් කරනවා.\nපවතින ගැටුම් අතරතුර Zaporizhzhia න්‍යෂ්ටික බලාගාරයේ ගොඩනැගිල්ලක් රුසියානු හමුදා විසින් ගිනිබත් කළ බවයි යුක්රේන බලධාරීන් සිකුරාදා ප්‍රකාශ කළේ.\nඑමගින් සිදුවිය හැකි න්‍යෂ්ටික ව්‍යසනයක් පිළිබඳ භීතියක් ද මතු කරමින් යුක්රේනය මෙම හෙළිදරව්ව සිදු කළ අතර පසුව ගින්න නිවා දමා තිබෙනවා.\n1986 වසරේ අප්‍රේල් 26 වනදා සිදු වූ ලොව දරුණුතම න්‍යෂ්ටික ව්‍යසනය ලෙස සැලකෙන චර්නොබිල් ව්‍යසනයේ දී එක්ව කටයුතු කිරීම සම්බන්ධයෙන් ද සිහි කැඳවමින් යුක්රේන ජනපතිවරයා රූපවාහිනී සංවාදයකට එක්වූ අවස්ථාවේ රුසියානු ජනතාවගෙන් මෙම ඉල්ලීම සිදු කළා.\n\"රුසියානු ජනතාවනි, ඔබ මහ මගට බැස ඔබට ජීවත් වීමට අවශ්‍ය බව පැවසිය යුතුය, ඔබට විකිරණශීලී වායු දූෂණයෙන් තොරව පෘථිවියේ ජීවත් වීමට අවශ්‍ය බව පැවසිය යුතුය. රුසියාව කොහේදැයි විකිරණ නොදනී. එමෙන්ම විකිරණ ඔබේ රටේ දේශසීමා කොතැනදැයි නොදනී.\" යනුවෙන් යුක්රේන ජනාධිපතිවරයා ප්‍රකාශ කළා.\nමේ අතර යුරෝපයේ විශාලතම න්‍යෂ්ටික බලාගාරයට රුසියාව කළ ප්‍රහාරය නොසැලකිලිමත් බව හේතුවෙන් සිදු වූවක් බව එක්සත් ජාතීන්ගේ ආරක්ෂක මණ්ඩලයේ හදිසි රැස්වීමක දී ඇමරිකා එක්සත් ජනපදය පවසා තිබෙනවා. \"දෙවියන් වහන්සේගේ කරුණාවෙන්, ඊයේ රාත්‍රියේ ලෝකය න්‍යෂ්ටික ව්‍යසනයකින් යන්තමින් වැළකුණා\", ‍යනුවෙනුයි ඇමරිකා තානාපති ලින්ඩා තෝමස්-ග්‍රීන්ෆීල්ඩ් කියාසිටියේ.\nඇතැම් ගොඩනැගිලිවලට ෂෙල් ප්‍රහාර එල්ල වීමෙන් පසුව රුසියානු හමුදා බලාගාරය අත්පත් කර ගත් අතර, යුක්රේනය පවසන්නේ මෙම ප්‍රහාරවලින් මරණ හා තුවාල සිදුව ඇති බවයි.\nමෙම ප්‍රහාරයේදී විකිරණශීලී ද්‍රව්‍ය කිසිවක් නිකුත් නොවූ අතර බලාගාරය ආරක්ෂිත බව ජාත්‍යන්තර නිරීක්ෂකයින් පවසා තිබෙනවා.\nයුක්රේනය තුළ න්‍යෂ්ටික බලාගාර 05ක් ඇති අතර ඉන් යුරෝපයේ විශාලතම න්‍යෂ්ටික බලාගාරය සැපරීෂියා බලාගාරයයි.\nහටගත් දරුණු ගැටුම්වලදී රුසියානු ෂෙල් වෙඩි ප්‍රහාරයක් එම බලාගාරයේ න්‍යෂ්ටික ප්‍රතික්‍රියාකාරකයකට එල්ල වීම හේතුවෙන් ගින්නක් ද හටගත්තා. මෙම ප්‍රතික්‍රියාකාරකය දැනට භාවිතයට නොගන්නා එකක්වන නමුත් එහි න්‍යෂ්ටික ඉන්ධන ගබඩා කර තිබෙන බවටයි වාර්තාවන්නේ. කෙසේවෙතත් බලාගාරය ආශ්‍රිතව න්‍යෂ්ටික විකිරණශීලී මට්ටම මේ වන විට පවතින්නේ සාමාන්‍ය අගයකයි.\nයුක්රේනයේ බලශක්ති අවශ්‍යතාවයෙන් 25%ක් සපුරාලන මෙම න්‍යෂ්ටික බලාගාරයේ පූර්ණ පාලන බලය මේ වනවිට රුසියානු හමුදා නතු කර ගෙන තිබෙන අතර විදෙස් වාර්තා පවසන්නේ මේ වනවිට එය ක්‍රියාවිරහිත කර ඇති බවයි. යුක්රේනයේ චානෝබිල් න්‍යෂ්ටික බලාගාරයේ පාලනය ද මේ වනවිට පවතින්නේ රැසියානු හමුදා භාරයේයි. යම් හෙයකින් මෙම බලාගාරවල පිපිරීමක් සිදු වුවහොත් එය යුරෝපා කලාපයේ සිදුවන දරුණුතම ජන සංහාරය වනු ඇති බවටද බිය පළ කෙරෙනවා.\nමේ අතර තම ගුවන් සීමාවේ රුසියානු යුද ගුවන් යානා තහනම් කරන ලෙසට යුක්රේනය කළ ඉල්ලීම නේටෝ සංවිධානය ප්‍රතික්ෂේප කර තිබෙනවා. නමුත් රුසියානු ජනාධිපති ව්ලැඩිමීර් පුටින්ගේ ක්‍රියාමාර්ගවලට එරෙහිව තවත් සම්බාධක පැනවීමටයි ඔවුන් පොරොන්දු වී ඇත්තේ. යුක්රේන ජනාධිපති Volodymyr Zelenskiy පසුගිය පෙබරවාරි 24 වන දා රුසියානු හමුදා ආක්‍රමණය කළ තම රට පුරා පියාසර තහනම් කලාපයක් ප්‍රකාශයට පත් කරන ලෙස නේටෝව වෙත ඉල්ලීමක් කර තිබුණා. යුක්රේනයේ ඉල්ලීම ප්‍රතික්ෂේප කරමින් නේටෝ මහලේකම් ජෙන්ස් ස්ටෝල්ටන්බර්ග් පැවසුවේ අප මෙම ගැටුමේ කොටස්කරුවන් නොවන බවයි. මෙම ගැටුම් යුක්රේනයෙන් ඔබ්බට පැතිරී යාම වැළැක්වීමට තමන්ට වගකීමක් ඇති බවයි ඔහු බ්‍රසල්ස් හි පැවති නේටෝ සංවිධාන රැස්වීමකින් පසුව පැවසුවේ.\nපැවති සෝවියට් ජනරජයක් වන යුක්රේනයට යුරෝපා සංගමයට සහ නේටෝ සංවිධානයට එක්වීමේ අවශ්‍යතාව පවතිනවා. කෙසේවෙතත් රුසියාව යුක්රේනයේ එම අවශ්‍යතාව සලකනු ලබන්නේ එය තම ආරක්ෂාවට තර්ජනයක් ලෙසටයි. ඒ හේතුව මතයි රුසියාව මෙලෙස යුක්රේනය ආක්‍රමණය කරමින් සිටින්නේ. රුසියානු හමුදා ඔවුන්ගේ ප්‍රහාරය ආරම්භයෙන් පසු ජනාකීර්ණ ප්‍රදේශ සහ සිවිල් ජනතාවගේ යටිතල පහසුකම් ඉලක්කවලට ෂෙල් ප්‍රහාර එල්ල කර ඇති අතර න්‍යෂ්ටික බලාගාරයක් ද අත්පත් කර ගත්තා.\nමේ අතර යුක්රේනයේ ගැටුම් හමුවේ පීඩාවට පත්ව පලා යන ජනතාවට බ්‍රිතාන්‍යයේ තම ඥාතීන් හමුවේ රැඳී සිටිය හැකි වීසා බලපත්‍ර කාලය මාස 12 සිට වසර තුනක් දක්වා වැඩි කිරීමට රජය තීරණය කර තිබෙනවා. එරට ස්වදේශ කටයුතු ලේකම් ප්‍රීති පටෙල් පැවසුවේ මෙය යුද්ධයෙන් පලා යන අයට ස්ථිර ආරක්ෂිත බවක් සහ රැකියාවක් සොයා ගැනීමට වැඩි අවස්ථාවක් ලබා දෙන බවයි. කෙසේ නමුත් කම්කරු පක්ෂයට අවශ්‍ය වන්නේ එක්සත් රාජධානියේ කිසිදු ඥාතියෙකු නොමැතිව යුක්රේන සරණාගතයින් ඇතුළත් කිරීම සඳහා යෝජනා ක්‍රමය පුළුල් කිරීමයි.\nමේ අතර රුසියාව පසුගිය සතියේ යුක්රේනය ආක්‍රමණය කිරීමෙන් පසු මිලියනයකට අධික පිරිසක් යුක්රේනය හැර ගොස් ඇති බව එක්සත් ජාතීන්ගේ සංවිධානය පවසනවා.\nමේ අතර බ්‍රහස්පතින්දා දිනයේ යුක්රේනයේ උතුරු නගරයක් වන චර්නිහිව් හි රුසියානු ගුවන් ප්‍රහාරවලින් පුද්ගලයින් 47 දෙනෙකු මිය ගිය බව යුක්රේනය පවසනවා.\nමේ අතර යුක්රේනයේ පවතින ගැටුම් මධ්‍යයේ රුසියාව තම රට තුල ෆේස්බුක් භාවිතය තහනම් කර තිබෙනවා. රුසියාවේ සන්නිවේදන කටයුතු භාර ප්‍රධානියෙකු ප්‍රකාශ කර ඇත්තේ මෙම තහනම ගෙන එනු ලැබුවෙව් තම මාධ්‍යවලට පනවා ඇති සීමාවන්ට ප්‍රතිචාරයක් වශයෙන් බවයි.\n2020 වසරේ ඔක්තෝම්බර් මාසයේ සිට ෆේස්බුක් සමාගම විසින් රුසියානු මාධ්‍යවලට සහ තොරතුරු සම්පත්වලට වෙනස් ආකාරයකින් සැලකීමේ සිදුවීම් 26ක් ඇති බව ද එම නිලධාරියා සඳහන් කර තිබෙනවා. ට්විටර් ද ඇතුළු සමාජ මාධ්‍ය කිහිපයක් සමඟ ෆේස්බුක් ද රුසියාවේ සීමා වී තිබුණා. භාවිතය සීමා කර තිබුණද, මෙතෙක් ෆේස්බුක් රට තුළ සම්පූර්ණයෙන්ම අවහිර කර තිබුණේ නැහැ.\nමේ අතර රටින් පිටවීමට අවශ්‍ය යුක්රේන වැසියන් සඳහා පහසුකම් සැලසීමට රුසියානු සහ යුක්රේන නියෝජිතයන් අතර පැවති දෙවන වටයේ සාම සාකච්ඡාවලදී එකඟතාව පළ වී තිබෙනවා. යුක්රේන නියෝජිතයන් සහ රුසියානු නියෝජිතයන් අතර දෙවන වටයේ සාම සාකච්ඡා පැවැත්වුණේ බෙලරුසියානු දේශ සීමාවේදී කෙසේ වෙතත් පවතින යුද තත්ත්වය නිමා කිරීමක් සඳහා එහිදී කිසිදු එකඟතාවකට පැමිණ නැහැ. කෙසේවෙතත් යුක්රේනයෙන් පිටත්වීමට අවශ්‍ය ජනතාව වෙනුවෙන් සාමකාමී සහ ආරක්ෂාකාරී මානුෂීය කොරිඩෝවක් නිර්මාණය කිරීම සඳහා දෙපාර්ශ්වයම එකඟත්වයකට පැමිණ තිබෙනවා.\nමේ අතර රුසියානු ජනාධිපති ව්ලැදිමීර් පුටින් පෙන්වා දෙන්නේ යුක්රේනය සිය යුද බලය අතහරින තෙක් සිය ආක්‍රමණයන් අත් නොහරින බවයි. එවන් පසුබිමක යුක්රේන ජනාධිපති ව්ලැදිමීර් සෙලෙන්ස්කේ ජාත්‍යන්තර මාධ්‍යවේදීන් පිරිසක් සමග සාකච්ඡාවකට එක්වුණා. ඒ සඳහා ඔහු පුටුවක් අතැතිව පැමිණීම ද විදෙස් මාධ්‍ය වාර්තා කළා.\nමේ වන විට යුක්රේනයේ දකුණු දිග ප්‍රදේශවල බලය අත්පත් කර ගැනීම සඳහා රුසියානු හමුදා දරමින් සිටින්නේ විශාල ප්‍රයත්නයක්. මුහුදු මාර්ග ඔස්සේ යුක්රේනයට සැපයෙන විදෙස් ආධාර අවහිර කිරීම ඔවුන්ගේ අවශ්‍යතාවයි. කීව් නුවර බලා සැතපුම් 40ක් පමණ දිග රුසියානු යුද රථ පෙළක් තවදුරටත් ගමන් කරමින් පවතින ආකාරය ද වාර්තා වුණා.\nමේ අතර යුද ගැටුම් හේතුවෙන් විනාශ වු යුක්රේනයේ සිහිනය ලෙස හැඳින්වූ ලොව විශාලතව භාණ්ඩ ප්‍රවාහන ගුවන් යානය වන ඇන්ටනෝව් 225 ගුවන් යානයේ දර්ශන විදෙස් මාධ්‍ය ඊයේ (04) වාර්තා කළා. විනාශයට පත්වූ යානය සම්බන්ධයෙන් රුසියානු මාධ්‍යවේදිනිය සජීවී වාර්තාකරණයේ නිරතවන අතරතුරත් හොස්ටෙමෙල් ගුවන් තොටුපොළේ දරුණු ගැටුම් පැවතියේ ප්‍රහාරාත්මක සහ බිහිසුණු අන්දමින්.\nමේ අතර රුසියාවේ යුක්රේන ආක්‍රමණය සහ සිදුවන මානුෂීය නීති උල්ලංඝනය කිරීම සැලකිල්ලට ගනිමින් එක්සත් ජාතීන්ගේ මානව හිමිකම් කවුන්සිලයේදී විවාදයක් සහ ඡන්ද විමසීමක් පැවැත්වීමට නියමිතයි. එමෙන්ම බ්‍රිතාන්‍ය අග්‍රාමාත්‍යවරයා යුක්රේන ජනාධිපතිවරයාට පවසා ඇත්තේ පවතින තත්ත්වය සම්බන්ධයෙන් එක්සත් ජාතීන්ගේ ආරක්ෂක මණ්ඩලය යළිත් වතාවක් රැස්වන බවයි.",
       "URL": "https://www.hirunews.lk/298680/විරෝධතාවයේ-නිරතවන්නැයි-යුක්රේන-ජනපති-රුසියානුවන්ට-කියයි-රුසියාවේ-ෆේස්බුක්-තහනම්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1318"
}