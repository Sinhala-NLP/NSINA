{
       "Source": "hirunews",
       "Timestamp": "Sunday, 09 August 2020 - 12:43",
       "Headline": "අගමැති මහින්දට නෙස්බි සාමිවරයාගෙනුත් සුබපැතුම්",
       "News Content": "චීන ජනාධිපති ෂී ජින්පින් සහ චීන කොමියුනිස්ට් පක්ෂය මැතිවරණ ජයග්‍රහණය වෙනුවෙන් තමන් වෙත පිරිනැමූ සුභාශිංසනවලට තුති පුදකරමින් අග්‍රාමාත්‍ය මහින්ද රාජපක්ෂ ට්විටර් සටහනක් එක්කර තිබෙනවා.\nඑහිදී අග්‍රාමාත්‍යවරයා සඳහන් කළේ ශ්‍රී ලංකාවේ සංවර්ධනය උදෙසා දශක ගණනාවක් තිස්සේ චීනය සහය පළ කරන බවයි.\nශ්‍රී ලංකාව සහ චීනය අතර දිගුකාලීන මිතුරු සබඳතා සහ සහයෝගීතාව තවදුරටත් වර්ධනය වනු ඇති බව තමාට සහතික යැයි අග්‍රාමාත්‍යවරයා වැඩිදුරටත් සඳහන් කළා.\nචීන කොමියුනිස්ට් පක්ෂ මධ්‍යම කමිටුවේ සුබපැතුම් පණිවුඩයක්ද රැගෙන ශ්‍රී ලංකාවේ වැඩබලන චීන තානාපති හු - වෙයි ඊයේ සන්ධ්‍යාවේ අරලියගහ මන්දිරයේදී අග්‍රාමාත්‍ය මහින්ද රාජපක්ෂ මුණගැසුණා.\nචීන කොමියුනිස්ට් පක්ෂය සිය සන්දේශය මගින් ප්‍රකාශ කර ඇත්තේ ශ්‍රී ලංකා - චීන සබඳතා වැදගත් නව අවස්ථාවන් සමඟ තවදුරටත් ඉදිරියට ගෙන යාමේ හැකියාවක් පවතින බවයි.\nඑම සන්දේශය ඉදිරිපත් කරමින් චීන වැඩබලන තානාපතිවරයා සඳහන් කර ඇත්තේ අග්‍රාමාත්‍ය මහින්ද රාජපක්ෂ සහ ශ්‍රී ලංකා පොදුජන පෙරමුණ ලද ජයග්‍රහණය තුළින් ශ්‍රී ලංකා ඉතිහාසයේ ශක්තිමත්ම රජය පවත්වාගෙන යාමට හැකිවනු ඇති බවයි.\nඑමෙන්ම, වැඩිදියුණු කරන ලද කුෂිනගර් ගුවන් තොටුපල වෙත පළමු ජාත්‍යන්තර ගුවන් යානය ගොඩබැස්වීමට ශ්‍රී ලංකාවට ආරාධනා කරන බව ඉන්දීය අග්‍රාමාත්‍ය නරේන්ද්‍ර මෝදි ප්‍රකාශ කළ බව ශ්‍රී ලංකාවේ ඉන්දීය මහ කොමසාරිස් ගෝපාල් බග්ලේ පවසනවා.\nඔහු මේ බව සඳහන් කළේ අදාළ පණිවුඩය දැනුම්දීම සඳහා අග්‍රාමාත්‍ය මහින්ද රාජපක්ෂ හමුවූ අවස්ථාවේදීයි.\nමේ අතර පසුගියදා පැවති පාර්ලිමේන්තු මැතිවරණයෙන් ශ්‍රී ලංකාව මෙතෙක් අත් නොදුටු දැවැන්ත වෙනසක් සළකුණු වන බව බ්‍රිතාන්‍ය කන්සර්වේටිව් පක්ෂයේ නෙස්බි සාමිවරයා පවසනවා.\nමැතිවරණ ජයග්‍රහණය වෙනුවෙන් අග්‍රාමාත්‍ය මහින්ද රාජපක්ෂ වෙත සුබපැතුම් එක් කළ ඔහු බ්‍රිතාන්‍ය පාර්ලිමේන්තුවේ ශ්‍රී ලංකාව පිළිබඳ සර්වපාක්ෂික කණ්ඩායමේ සභාපතිවරයායි.\nනෙස්බි සාමිවරයා වැඩිදුරටත් සඳහන් කළේ එක්සත් ජාතික පක්ෂය සහ ශ්‍රී ලංකා නිදහස් පක්ෂය පවත්වාගෙන ගිය මෙරට රාජ්‍ය පාලනය ඔවුන් ඉතිහාසයට එක් කරමින් ශ්‍රී ලංකා පොදුජන පෙරමුණ සහ සමගි ජනබලවේගය මගින් ප්‍රතිෂ්ඨාපනය කර ඇති බවයි.",
       "URL": "https://www.hirunews.lk/247423/අගමැති-මහින්දට-නෙස්බි-සාමිවරයාගෙනුත්-සුබපැතුම්",
       "Category": "Local News",
       "Parent URL": "https://www.hirunews.lk/local-news.php?pageID=2531"
}