{
       "Source": "hirunews",
       "Timestamp": "Tuesday, 12 January 2021 - 13:18",
       "Headline": "පවතින වැසි තත්ත්වය තව දින 03ක් (වීඩියෝ)",
       "News Content": "දිවයිනට බලපා ඇති වර්ෂාව සහිත කාලගුණ තත්ත්වය තව දින 03ක් පමණ පවතිනු ඇති බව කාලගුණ විද්‍යා දෙපාර්තමේන්තුවේ අධ්‍යක්ෂ ජනරාල් අතුල කරුණානායක සඳහන් කළා.\nහිරු ප්‍රවෘත්ති අංශයට ඔහු කියා සිටියේ ඇතැම් ප්‍රදේශවලට තවදුරටත් තද වැසි ඇතිවිය හැකි බවයි.\nමේ අතර, දිවයිනේ පිහිටි ප්‍රධාන ජලාශ 74 න් 21 කම වාන්දොරටු මේ වනවිට විවෘත කර ඇති බව වාරිමාර්ග දෙපාර්තමේන්තුවේ ජල විද්‍යා අංශයේ අධ්‍යක්ෂ එස්.පී.සී. සුගීෂ්වර සඳහන් කළා.\nමේ අතර, මහවැලි ගඟේ ජල මට්ටම ඉහළ ගොස් පැවතීම හේතුවෙන් සෝමාවතී මාර්ගයේ කොටසක් ජලයෙන් යටවී තිබුණා.\nඑමෙන්ම, ප්‍රදේශයේ පහත් බිම් කිහිපයක්ම ජලයෙන් යටවී ඇති බවයි හිරු වාර්තාකරුවන් සඳහන් කළේ.\nමේ අතර, වනාතවිල්ලුව හරහා විල්පත්තුව ජාතික වනෝද්‍යානයට යන මාර්ගය වන මන්නාරම් මාර්ගය ජලයෙන් යටවී තිබුණේ තබ්බෝව ජලාශයේ වාන්දොරටු 04 ක් විවෘත කිරීමත් සමඟ කලාඔයේ ජල ධාරිතාව පිටාර ගැලීම හේතුවෙන්.\nඑමෙන්ම, මධ්‍යම කඳුකරේ වැලිමඩ, ඌව පරණගම ඇතුළු බදුලු දිස්ත්‍රික්කය පුරා ඇදහැලුණු අධික වර්ෂාව හේතුවෙන් වැලිමඩ උඩුපුස්සැල්ලාව මාර්ගයට පස්කඳු කඩා වැටී මාර්ගයේ ගමානගමනයට බාධා එල්ල වී තිබුණා.",
       "URL": "https://www.hirunews.lk/259513/පවතින-වැසි-තත්ත්වය-තව-දින-03ක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2216"
}