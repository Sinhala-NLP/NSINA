{
       "Source": "hirunews",
       "Timestamp": "Sunday, 29 May 2016 - 12:40",
       "Headline": "ග්ලයිෆොසෙට් තවමත්  වෙළඳපලේ",
       "News Content": "රජය විසින් තහනම් කර ඇති ග්ලයිෆොසෙට් රසායනය අඩංගු වල්නාශක තවමත් වෙළඳපලේ අලෙවි වෙමින් පවතින බවට  රජරට විශ්වවිද්‍යාලයේ ජ්‍යෙෂ්ඨ කථිකාචාර්ය, වෛද්‍ය චන්න ජයසුමන පවසනවා.\nඅනුරාධපුර දිස්ත්‍රික්කයේ ඇතැම් වෙළඳසැල්වල තවමත් මෙම වල්නාශකය වැඩි මුදලට අලෙවි වන බවයි ඔහු හිරු ප්‍රවෘත්ති අංශයට සඳහන් කළේ.\nමෙම රසායනිකය අඩංගු වල්නාශක දිවයිනේ ප්‍රදේශ කිහිපයක පැතිර යන හඳුනානොගත් වකුගඩු රෝගයට හේතුවක් බව විද්වතුන් ප්‍රකාශ කිරීම හේතුවෙන් එය මෙරට තුළ අලෙවි කිරීම තහනම් කිරීමටයි කෘෂිකර්ම අමාත්‍යාංශය තීරණය කළේ.\nඑමෙන්ම ග්ලයිෆොසෙට් අඩංගු වල්නාශක ආනයනය කිරීම, භාවිතා කිරීම මෙන්ම ගබඩා කිරීමද තහනම් කෙරුණා.\nකෙසේ වෙතත් මෙම වල්නාශකය මේ වනවිට රුපියල් 7000 ක් වැනි විශාල මුදලකට අලෙවි වන බව රජරට විශ්වවිද්‍යාලයේ ජ්‍යෙෂ්ඨ කථිකාචාර්ය වෛද්‍ය චන්න ජයසුමන සඳහන් කළා.",
       "URL": "https://www.hirunews.lk/134268/ග්ලයිෆොසෙට්-තවමත්-වෙළඳපලේ",
       "Category": "Local News",
       "Parent URL": "https://www.hirunews.lk/local-news.php?pageID=5028"
}