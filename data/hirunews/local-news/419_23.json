{
       "Source": "hirunews",
       "Timestamp": "Tuesday, 11 April 2023 - 19:43",
       "Headline": "සමෘද්ධියේ අවුරුදු උත්සව අවුල තවමත් (වීඩියෝ)",
       "News Content": "සමෘද්ධි බැංකු 1089ක් මුල් කරගනිමින් දිවයින පුරා පැවැත්වීමට නියමිත අවුරුදු උත්සව කිසිවෙකුටත් වැරදි දෙයක් ලෙස අර්ථකථනය කළ නොහැකි බව සමාජ සවිබලගැන්වීම් රාජ්‍ය අමාත්‍ය අනුප පස්කුවල් පවසනවා.\nකොළඹ අද (11) පැවති මාධ්‍ය හමුවකට එක්වෙමින් රාජ්‍ය අමාත්‍යවරයා සදහන් කළේ ඇතැම් සමෘද්ධි වෘත්තිය සමිති සිදුකරන ඉල්ලීම් සදහා මේ වන විටත් ආණ්ඩුව විසදුම් ලබා දෙමින් සිටින බවයි.\nලබන 22 වැනිදා දිවයින පුරා පිහිටි සමෘද්ධි බැංකු විසින් ඒ ඒ ප්‍රදේශවල අවුරුදු උත්සව පැවැත්වීමට සැලසුම් කර තිබෙනවා.\nඑම අවුරුදු උත්සව පැවැත්වීම සදහා ඉඩ නොතබන බවයි වෘත්තිය සමීති ක්‍රියාමාර්ග සදහා අවතීර්ණ වීමට නියමිත සමෘද්ධි සංගම් පවසන්නේ.\nසමෘද්ධි ඒකාබද්ධ වෘත්තිය සමිති එකමුතුව අද (11) කුරුණගල දී මාධ්‍ය හමුවක් කැදවමින් කියා සිටියේ අලුත් අවුරුදු ගනුදෙනු සදහා ලබන 15 වැනිදා සමෘද්ධි බැංකු විවෘත කිරීමෙන් වැළකි සිටිමේ වෘත්තිය ක්‍රියාමාර්ගයක නිරත වන බවයි.\nසමෘද්ධි නිලධාරින්ගේ මෙතෙක් නොවිසඳුනු ගැටලු 06ක් මුල්කරගනිමින් එම වෘත්තිය ක්‍රියාමාර්ගය සිදුකරන බවයි එම එකමුතුවේ සම කැඳවුම්කරු අනුර බණ්ඩාර ආරියරත්න කියා සිටියේ.\nකෙසේ වෙතත්, සමස්ත ලංකා සමෘද්ධි සංවර්ධන සහ පර්යේෂණ නිෂ්පාදන සහකාර නිලධාරින්ගේ සංගමයේ සභාපති කිත්සිරි ගමගේ කොළඹ අද (11) පැවති මාධ්‍ය හමුවක දී කියා සිටියේ ලබන 22 වැනිදා පැවැත්වීමට සැළසුම් කර ඇති අවුරුදු උත්සවය කිසිවෙකුටත් කඩාකප්පල් කළ නොහැකි බවයි.",
       "URL": "https://www.hirunews.lk/332317/සමෘද්ධියේ-අවුරුදු-උත්සව-අවුල-තවමත්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=419"
}