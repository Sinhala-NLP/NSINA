{
       "Source": "hirunews",
       "Timestamp": "Sunday, 06 December 2020 - 11:56",
       "Headline": "ගොවිජන සේවා කොමසාරිස් ජනරාල්ටත් කොරෝනා",
       "News Content": "ගොවිජන සේවා කොමසාරිස් ජනරාල් ඩබ්ලිව්.එම්.එම්.බී. වීරසේකරටද කොරෝනා වෛරසය ආසාදනය වී තිබෙනවා.\nඔහුගේ පළමු පෙළ ආශ්‍රිතයන් වූ හම්බන්තොට බටහිර නගර සභා බල ප්‍රදේශයේ ගොවිජන සේවා කාර්යාලයේ නිලධාරීන් හතරදෙනෙකු ඇතුලු පස්දෙනෙකු නිරෝධායනය සඳහා යොමුකර ඇති බවයි හම්බන්තොට සෞඛ්‍ය වෛද්‍ය නිලධාරී කාර්යාලය සඳහන් කළේ.\nපසුගිය 28 වන දා වීරකැටිය - උඩයාල ප්‍රදේශයේ පැවති වැඩසටහනකට ඔහු සහභාගි වී ඇති අතර ඊට එක්වූ නිලධාරීන් පිරිසක් මෙලෙස නිරෝධායනයට යොමු කර ඇති බව සඳහන්.\nමේ අතර, ගාල්ල දිස්ත්‍රික්කයෙන් දිනක් තුළ වාර්තා වූ වැඩිම ආසාදිත සංඛ්‍යාව ඊයේ වාර්තා වී තිබෙනවා. එම සංඛ්‍යාව 20ක් බවයි ගාල්ල දිස්ත්‍රික් ප්‍රාදේශීය වසංගත රෝග විද්‍යාඥ වෛද්‍ය වෙනුර කේ. සිංගාරච්චි සඳහන් කළේ. ඊයේ වාර්තා වූ ආසාදිතයින් 20 දෙනා අතර රුහුණු විශ්වවිද්‍යාලයට අනුබද්ධ ගාල්ල - හපුගල ප්‍රදේශයේ පිහිටි ඉංජිනේරු පීඨයේ සිසුන් දෙදෙනෙකු සහ බෝපේ - පෝද්දල ප්‍රදේශයේ පොලිස් නිලධාරියෙකු ද වනවා.\nගාල්ල දක්ෂිණ නාවික කඳවුරේ ප්‍රවාහන අංශයේ නාවික සෙබළුන් පස්දෙනෙකුට ද කොරෝනා වෛරසය ආසාදනය වී තිබෙනවා. ගාල්ල දිස්ත්‍රික් ප්‍රාදේශීය වසංගත රෝග විද්‍යාඥ වෛද්‍ය වෙනුර කේ. සිංගාරච්චි සඳහන් කළේ අදාළ කඳවුරේ කොරෝනා ආසාදිත බවට මීට පෙර හඳුනාගැනීමෙන් පසු නිරෝධායනයට යොමුකර සිටි නාවික සෙබලෙකුගේ පළමු පෙළ ආශ්‍රිතයන් පිරිසක් අතරින් මෙම නව ආසාදිතයන් හඳුනාගෙන ඇති බවයි.\nමේ අතර මඩකලපුව - කලවන්චිකුඩි පොලිසියේ සේවය කල පොලිස් කොස්තාපල්වරයෙකුට කොරෝනා ආසාදනය වී ඇති බවට තහවුරු වීමත් සමඟ එම පොලිස් ස්ථානයේ සේවය කරන සියලු පොලිස් නිලධාරීන් අද දිනයේ පී.සී.ආර් පරීක්ෂණ සඳහා යොමු කර තිබෙනවා.  උණ රෝගී තත්ත්වයක් හේතුවෙන් කලවන්චිකුඩි මූලික රෝහලේ ප්‍රතිකාර ලබමින් සිටි එම කොස්තාපල්වරයාට රෝහලේදී සිදුකළ පී.සී.ආර් පරීක්ෂණයකදීයි කොරෝනා ආසාදිතයෙකු බවට හඳුනාගෙන ඇත්තේ.\nඊයේ දිනයේත් තවත් කොරෝනා මරණ හතක් වාර්තාවීමත් සමඟ මෙරට සමස්ත මරණ සංඛ්‍යාව 137 දක්වා ඉහළ ගියා. මියගිය දෙදෙනෙකු බන්ධනාගාර රැඳවියන් බවයි රජයේ ප්‍රවෘත්ති දෙපාර්තමේන්තුව කියා සිටියේ.\nඊයේ දිනයේ නව ආසාදිතයන් 669 දෙනෙකු හඳුනාගැනීමත් සමඟ මෙරට සමස්ත කොරෝනා ආසාදිතයන් සංඛ්‍යාව දැක්වෙන්නේ 27,228 ක් ලෙසයි. මිනුවන්ගොඩ බ්‍රැන්ඩික්ස් සහ පෑලියගොඩ කොවිඞ් පොකුරේ ආසාදිතයන් සංඛ්‍යාව 23,674 දක්වා ඉහළ ගොස් තිබෙනවා. තවදුරටත් ආසාදිතයන් 7001 දෙනෙකු රෝහල්ගතව ප්‍රතිකාර ලබන අතර, සුවය ලැබූ සංඛ්‍යාව 20,090 ක්.\nඊයේ වාර්තා වූ ආසාදිතයන් 669 දෙනා අතරින් 204 දෙනෙකු කොළඹ දිස්ත්‍රික්කයෙන් වාර්තා වී  තිබෙනවා. ඉන් වැඩිම පිරිසක් හඳුනාගැනුනේ කොටහේන සහ බ්ලූමැන්ඩල් ප්‍රදේශවලින්. එම සංඛ්‍යාව 48 ක්. එසේම කොළඹ හත ප්‍රදේශයෙන් ආසාදිතයන් 30 දෙනෙකුද ඊයේ අලුතින් හඳුනා ගැනුනා. එමෙන්ම, ඊයේ ආසාදිතයන් 170 දෙනෙකු මහනුවර දිස්ත්‍රික්කයෙන් වාර්තා වී තිබෙනවා. ගම්පහ දිස්ත්‍රික්කයෙන් ඊයේ ආසාදිතයින් 111 දෙනෙකු වාර්තා වී ඇති අතර, කළුතර දිස්ත්‍රික්කයෙන් ද අලුතින් ආසාදිතයින් 67 දෙනෙකු වාර්තා වී ඇති බවයි කොවිඞ් නයින්ටීන් පැතිරීම වැළැක්වීමේ ජාතික ක්‍රියාන්විත මධ්‍යස්ථානය සඳහන් කළේ. මහර බන්ධනාගාරයෙන් නව ආසාදිතයින් 36 දෙනෙකු සහ බෝගම්බර පැරණි බන්ධනාගාරයෙන් ආසාදිතයින් 147 දෙනෙකු ද ඊයේ වාර්තා වූ ආසාදිතයින් අතරට ඇතුළත්.\nමේ අතර, තවත් ශ්‍රී ලාංකික ශ්‍රමිකයින් 303 දෙනෙකු එක්සත් අරාබි එමීර් රාජ්‍යය, දෝහා සහ මාලදිවයින වෙත කටුනායක ගුවන් තොටුපලෙන් අද පිටව ගියා. එක්සත් අරාබි එමීර් රාජ්‍ය වෙත පමණක් ගුවන් යානා දෙකකින් පිටව ගිය සංඛ්‍යාව 210ක්.\nමුහුණු ආවරණ නොපැළඳීම සහ සමාජ දුරස්ථභාවය තබා නොගැනීම ඇතුලු නිරෝධායන නීති උල්ලංඝනය කිරීමේ චෝදනාව මත තවත් 45 දෙනෙකු අත්අඩංගුවට ගෙන තිබෙනවා. ඒ අනුව එම චෝදනාවලට අදාළව මේ දක්වා 1172 දෙනෙකු අත්අඩංගුවට ගෙන ඇති බවයි පොලිස් මාධ්‍ය ප්‍රකාශක නියෝජ්‍ය පොලිස්පති අජිත් රෝහණ කියා සිටියේ.",
       "URL": "https://www.hirunews.lk/256408/ගොවිජන-සේවා-කොමසාරිස්-ජනරාල්ටත්-කොරෝනා",
       "Category": "Local News",
       "Parent URL": "https://www.hirunews.lk/local-news.php?pageID=2292"
}