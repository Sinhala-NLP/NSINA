{
       "Source": "hirunews",
       "Timestamp": "Sunday, 12 September 2021 - 6:17",
       "Headline": "සන්ෂයින් සුද්දා ඝාතනයට පැමිණි වෑන් රථය ගැන තොරතුරු හෙළිවෙයි",
       "News Content": "අමිල ප්‍රසංග හෙට්ටිහේවා නොහොත් සන්ෂයින් සුද්දා ඝාතනයට සැකකරුවන් පැමිණි වෑන් රථය නීති විරෝධීව එකළස් කරන ලද එකක් බවට පොලිසිය අනාවරණ කරගෙන තිබෙනවා.\nමෙම වෑන් රථය පසුගිය 4 වනදා මාතර නාදුගල ප්‍රදේශයේ අතහැර දමා ගොස් තිබියදීයි සොයා ගැණුනේ.\nඑම වෑන් රථය සම්බන්ධයෙන් මාතර කොට්ඨාශ අපරාධ විමර්ශන අංශය විසින් වැඩිදුර විමර්ශණ සිදුකර එහි හිමිකරු පෙරේදා 10 වැල්ලම්පිටිය ප්‍රදේශයේදී අත්අඩංගුවට ගෙන තිබෙනවා.\nඅවුරුදු 33ක් වයසැති සැකකරු සේදවත්ත ප්‍රදේශයේ පදිංචිකරුවෙක්.\nඔහු කොටවිල පොලිසියට වැඩිදුර විමර්ශණ සඳහා ඉදිරිපත් කර ඇති අතර දීර්ඝ ලෙස සිදුකළ ප්‍රශ්න කිරීම්වලදී හෙළිවී ඇත්තේ මෙම වෑන් රථය නීති විරෝධීව එකළස් කරන ලද එකක් බවටයි.\nපසුගිය අගෝස්තු මාසයේදී සංවිධානාත්මක අපරාධකරුවෙකු වන නදුන් චින්තක වික්‍රමරත්න නොහොත් හරක් කටා යන අයගේ සමීපතමයෙකුට ලබාදී ඇතැයි ද සැකකරු අනාවරණ කර තිබෙනවා.\nවෑන් රථයේ හිමිකරු වන සැකකරු අපරාධ කිහිපයක් සම්බන්ධයෙන් රක්ෂිත බන්ධනාගාර ගතව සිට ඇප මත සිටින අයෙක් බවටයි පොලිසිය හෙළිකරගෙන ඇත්තේ.\nමෙම පුද්ගලයා ඊයේ (11) මාතර මහේස්ත්‍රාත් අධිකරණයට ඉදිරිපත් කිරීමෙන් අනතුරුව ලබන 23 වනදා දක්වා රක්ෂිත බන්ධනාගාර ගතකර තිබෙනවා.\nපසුගිය 3 වනදා වැලිගම වරකපිටිය ප්‍රදේශයේදී සන්ෂයින් සුද්දා ඝාතනය කෙරුණු අතර සිද්ධියට අදාළව කොටවිල පොලිසිය පරීක්ෂණ සිදුකරනවා.",
       "URL": "https://www.hirunews.lk/281978/සන්ෂයින්-සුද්දා-ඝාතනයට-පැමිණි-වෑන්-රථය-ගැන-තොරතුරු-හෙළිවෙයි",
       "Category": "Local News",
       "Parent URL": "https://www.hirunews.lk/local-news.php?pageID=1698"
}