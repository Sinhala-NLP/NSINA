{
       "Source": "hirunews",
       "Timestamp": "Thursday, 27 October 2022 - 14:30",
       "Headline": "හෙට සිට 31 තෙක් ප්‍රදේශයක ගමනාගමනය සීමා කෙරේ",
       "News Content": "හෙට (28) දිනයේ දී මාතර - වැලිගම පොලිස් වසමේ රථවාහන ගමනාගමනය යම් දුරකට සීමා කිරීමක් සම්බන්ධයෙන් පොලිස් මාධ්‍ය ප්‍රකාශක කාර්‍යාලය නිවේදනයක් නිකුත් කර තිබෙනවා.\nවැලිගම නගර සභාව විසින් සංවිධානය කරනු ලබන 'COCA VALLI' සංචාරක ප්‍රවර්ධන වැඩසටහන හෙට දිනයේ දී පැවැත්වෙන හෙයින්, එම වැඩසටහන හෙට සිට එළඹෙන 31 වැනි දින තෙක් පැවැත්වීමට සියලු කටයුතු සූදානම් කර ඇති බවයි පොලිස් නිවේදනයේ දැක්වෙන්නේ.\nමේ හේතුවෙන් අදාළ වැඩසටහන වැලිගම නගරයේ ගාල්ල - මාතර අතුරු මාර්ගයේ කිලෝමීටර් 3+050 සිට 4+050 දක්වා කාලය තුළ එම මාර්ග කොටසෙහි රථවාහන ගමනාගමනය තාවකාලිකව සීමා කිරීමට මාර්ග සංවර්ධන අධිකාරියේ අධ්‍යක්ෂ ජනරාල්වරයා විසින් අනුමැතිය ලබා දී ඇති බව දැනුම් දී තිබෙනවා.\nඒ අනුව මෙම සංචාරක ප්‍රවර්ධන වැඩසටහන පැවැත්වෙන කාලසීමාව තුළ පහත නිවේදනයේ සඳහන් පරිදි විකල්ප මාර්ග භාවිත කරන ලෙසයි පොලිස් මාධ්‍ය ප්‍රකාශක කාර්‍යාලය රියදුරන්ගෙන් සහ පදිකයින්ගෙන් ඉල්ලා සිටින්නේ.",
       "URL": "https://www.hirunews.lk/318969/හෙට-සිට-31-තෙක්-ප්‍රදේශයක-ගමනාගමනය-සීමා-කෙරේ",
       "Category": "Local News",
       "Parent URL": "https://www.hirunews.lk/local-news.php?pageID=774"
}