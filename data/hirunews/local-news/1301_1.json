{
       "Source": "hirunews",
       "Timestamp": "Friday, 11 March 2022 - 13:45",
       "Headline": "පාන් ගෙඩියක මිලත් රුපියල් 30 කින් ඉහළට (වීඩියෝ)",
       "News Content": "අද (11) මධ්‍යම රාත්‍රියේ සිට ග්‍රෑම් 450 පාන් ගෙඩියක මිල රුපියල් 30කින් ඉහළ දැමීමට සමස්ත ලංකා බේකරි හිමියන්ගේ සංගමය තීරණය කර තිබෙනවා.\nපාන් නිෂ්පාදනයට යොදා ගන්නා ප්‍රධාන අමුද්‍රව්‍යයන් වන තිරිඟු පිටි, සීනි, මාගරින් සහ බිත්තර මිල ගණන් ඉහළ යාම හේතුවෙන් මෙලෙස පාන් මිල ඉහළ දැමූ බවයි එම සංගමයේ සභාපති එන්.කේ. ජයවර්ධන කියා සිටියේ.\nමෙම මිල ඉහළ දැමීමත් සමඟ පාන් ගෙඩියක නව මිල රුපියල් 110 ක් වන අතර, අනෙකුත් කෙටි කෑම නිෂ්පාදන ද රුපියල් 10 කින් හෝ ඊට වැඩි අගයකින් ඉහළ දැමීමටයි බේකරි හිමියන්ගේ සංගමය තීරණය කර ඇත්තේ.\nප්‍රීමා සමාගම තිරිඟු පිටි කිලෝ ග්‍රෑමයක මිල රුපියල් 40 කිනුත්, සෙරන්ඩිබ් සමාගම තිරිගු පිටි කිලෝග්‍රෑමයක මිල රුපියල් 35 කිනුත්, අද මධ්‍යම රාත්‍රියේ සිට ඉහළ දමන බව ප්‍රකාශ කළා.\nපවතින තත්ත්වය හමුවේ බත් පාර්සලයක මිල අවම රුපියල් 20 කින් ඉහළ දැමීමට සිදුවන බවයි ආපණ ශාලා හිමියන්ගේ සංගමයේ සභාපති අසේල සම්පත් සඳහන් කළේ.\nමේ අතර, ඉහළ යන ඩොලරයේ අගයට සාපේක්ෂව සීනී , පරිප්පු ඇතුළු අතවශ්‍ය ආහාර ද්‍රව්‍ය රැසක මිළ ගණන් ශීඝ්‍රයෙන් ඉහළ යාමේ අවදානමක් මතුව තිබෙනවා.\nවෙළඳපළේ මේ වනවිට සිනී කිලෝග්‍රෑමයක් රුපියල් 10 ත් 15 ත් අතර මිළකින් ඉහළ ගොස් ඇති අතර, එය තවදුරටත් ඉහළ යා හැකි බවයි අත්‍යවශ්‍ය ආහාර ද්‍රව්‍ය ආනයනකරුවන්ගේ සංගමයේ මාධ්‍ය ප්‍රකාශක නිහාල් සෙනෙවිරත්න සඳහන් කළේ.\nමේ අතර, වෙළඳපලේ ආනයනික පොල්තෙල් මිළද ඉහළ ගොස් තිබෙනවා.\nපවතින ඩොලර් අර්බුදය ආනයනික කිරිපිටි මිළ ගණන් සඳහා ද බලපෑමක් සිදුකර ඇති අතර, මිළ වැඩි කිරිම සම්බන්ධයෙන් මේ දක්වා අවසන් තිරණයකට එළඹ නොමැති බව කිරිපිටි ආනයනකරුවන්ගේ සංගමය සඳහන් කළා.",
       "URL": "https://www.hirunews.lk/299219/පාන්-ගෙඩියක-මිලත්-රුපියල්-30-කින්-ඉහළට-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1301"
}