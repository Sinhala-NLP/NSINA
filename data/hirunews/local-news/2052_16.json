{
       "Source": "hirunews",
       "Timestamp": "Tuesday, 30 March 2021 - 14:00",
       "Headline": "සූවස් ඇළේ සිර වූ නැව මුදා ගැනීමට සඳෙන් තල්ලුවක්",
       "News Content": "සූවස් ඇළ අවහිර කළ එවර් ගිවන් නෞකාව මුදා ගැනීමට මැදින් පුන් පෝදා සඳෙන් ඇති වූ උදම් රළ ද උපයෝගී වූ බවට අනාවරණ වනවා.\nනෞකාව මේ වන විට සූවස් ඇළේ විල්තෙර කලාපයට සේන්දු වී ඇති අතර ඇළේ නෞකා ගමනාගමනය යථා තත්ත්වයට පත්වී තිබෙනවා.\nනැව මුදා ගැනීමේ මෙහෙයුම්වල නිරත වූ කණ්ඩායම් එය සිර වූ වැලිපරය ඉවත් කිරීම මෙන්ම මැදින් පෝදා පුන් සඳ මගින් ඇති වූ උදම් රළ ද උපයෝගී කරගෙන ඇති බවයි බ්ලූම්බර්ග් වෙබ් අඩවිය සඳහන් කළේ.\nඅයිෆල් කුළුණට වඩා දිගින් වැඩි ටොන් දෙලක්ෂ 20,000කට වඩා බරැති එවර් ගිවන් බහලුම් නෞකාව මුදා ගැනීම සඳහා ටග් යාත්‍රා සහ මඩ කණින යන්ත්‍ර රැසක් යොදා ගැනුණා.\nඑහිදී ඇළ ඉවුරෙන් ඉවත් කෙරුණු වැලි ප්‍රමාණය කියුබික් මීටර් 30,000කට අධිකයි.",
       "URL": "https://www.hirunews.lk/266995/සූවස්-ඇළේ-සිර-වූ-නැව-මුදා-ගැනීමට-සඳෙන්-තල්ලුවක්",
       "Category": "Local News",
       "Parent URL": "https://www.hirunews.lk/local-news.php?pageID=2052"
}