{
       "Source": "hirunews",
       "Timestamp": "Saturday, 20 February 2021 - 20:04",
       "Headline": "කොරෝනා එන්නත් මාත්‍රා ලක්ෂ 5ක් ලබන සති අන්තයට පෙර දිවයිනට",
       "News Content": "රාජ්‍ය ඖෂධ නීතිගත සංස්ථාව හරහා ඉන්දියාවේ පූනේ හි සීරම් ඖෂධ නිෂ්පාදන ආයතනයෙන් ඇණවුම් කළ ඔක්ස්ෆ්ර්ඩ් ඇස්ට්‍රාසෙනෙකා එන්නත් මාත්‍රා ලක්ෂ 5ක් ලබන සති අන්තයට පෙර මෙරටට ලැබෙනු ඇතැයි වැඩබලන සෞඛ්‍ය අමාත්‍ය මහාචාර්ය චන්න ජයසුමන ප්‍රකාශ කළා.\nඅනුරාධපුර ශික්ෂණ රෝහලට රුපියල් මිලියන 20ක් පමණ වටිනා එක්ස්රේ යන්ත්‍රයක් ලබාදීමේ අවස්ථාවට අද සහභාගිවීමෙන් අනතුරුව මාධ්‍ය වෙත අදහස් දක්වමිනුයි ඔහු මේ බව කියා සිටියේ.\nමේ අතර, පසුගිය ජනවාරි 29 වන දා සිට ලබාදීම ආරම්භ වූ ඔක්ස්ෆර්ඩ් ඇස්ට්‍රාසෙනෙකා එන්නත අද දිනයේත් වෛසරය වැළදීමේ වැඩි අවදානමක් සහිත හඳුනා ගත් ප්‍රදේශ සහ කණ්ඩායම් ඉලක්ක කර ලබාදීම සිදුකෙරුණා.\nඑම එන්නත භික්ෂූන් වහන්සේට ලබාදීම ආරම්භ කරමින් අස්ගිරි පාර්ශවයේ මහනායක අතිපූජ්‍ය වරකාගොඩ ශ්‍රී ඤාණරතන මහ නාහිමියන්ට පළමුව එන්නත ලබාදුන්නේ  මහනුවර ජාතික රෝහලේදීයි.\nමීට අමතරව අස්ගිරි පාර්ශවයේ මහා ලේඛකාධිකාරී පූජ්‍ය මැදගම ධම්මානන්ද හිමියන්ටද එහිදී එන්නත ලබාදුන්නා.\nගොතටුව සෞඛ්‍ය වෛද්‍ය නිලධාරී කාර්යාලයේ දී එන්නත් ලබා ගැනීමට පැමිණි ජනතාව නොසන්සුන්කාරී ලෙස හැසිරුණේ දිගු වේලාවක් තමන්ට පෝලිම්වල රැදී සිටීමට සිදුවූ බවට චෝදනා කරමින්.\nමාකොළ - සපුගස්කන්ද  ප්‍රදේශයේ එන්නත් ලබා ගැනීමට පැමිණි පිරිසක් දුෂ්කරතාවයට පත් වුණේ එන්නත් ප්‍රමාණවත්ව නොතිබීම හේතුවෙන්.\nමේ අතර ශ්‍රී ලංකාව ඇතුළු දකුණු ආසියානු කලාපීය රටවල සහ ඉන්දීය සාගර කලාපීය දූපත්වල කොරෝනා වෛරසය කළමනාකරණය කිරීම සඳහා ඉන්දීය අගමැති නරේන්ද්‍ර මෝදි නව යෝජනා මාලාවට ශ්‍රී ලංකාව සහ පාකිස්ථානය ඇතුලු සාක් කලාපයේ රටවල්, මුරුසිය සහ ෂීසෙල්ස් රාජ්‍යයන් අනුමැතිය පළ කර තිබෙනවා.\nඒ, කොරෝනා කළමනාකරණය සම්බන්ධයෙන් අත්දැකීම් සහ ඉදිරි ක්‍රියාවලිය පිළිබදව අන්තර්ජාලය ඔස්සේ ශ්‍රී ලංකාව, මාලදිවයින, පාකිස්තානය, බංග්ලාදේශ, නේපාලය, ඇෆ්ගනිස්ථානය, භූතානය, මුරුසි දිවයින සහ සී - ෂෙල්ස් යන රටවල සහභාගීත්වයෙන් පැවති වැඩමුළුවකදියි.\nඒ යටතේ මෙම කලාපයේ වෛද්‍යවරුන් ඇතුළු සෞඛ්‍ය සේවකයින් සඳහා කලාපය තුළ ගමන් කිරීමට නව වීසා ක්‍රමයක් ඇති කිරීමට ද යෝජනා කර ඇති බවයි ඉන්දීය වාර්තා සඳහන් කළේ.\nමේ අතර අද දිනයේ මේ දක්වා කාලය තුළ කොරෝනා ආසාදිතයින් 257 අලුතින් වාර්තා වී ඇති බව යුද  හමුදාපති ජෙනරාල් ශවේන්ද්‍ර සිල්වා ප්‍රකාශ කළා.\nඒ අනුව මෙරට සමස්ත ආසාදිත සංඛ්‍යාව  දැක්වෙන්නේ 79,194 ලෙසයි.\nඑමෙන්ම, අද තවත් 890 දෙනෙකු සුවය ලබා රෝහල්වලින් පිටව යාමත් සමග සුවය ලැබූ සමස්ත සංඛ්‍යාව 73,456ක් දක්වා ඉහළ ගියා.",
       "URL": "https://www.hirunews.lk/263186/කොරෝනා-එන්නත්-මාත්‍රා-ලක්ෂ-5ක්-ලබන-සති-අන්තයට-පෙර-දිවයිනට",
       "Category": "Local News",
       "Parent URL": "https://www.hirunews.lk/local-news.php?pageID=2134"
}