{
       "Source": "hirunews",
       "Timestamp": "Tuesday, 23 May 2017 - 8:15",
       "Headline": "හිරුගේ අනාවරණයත් සමඟ සෞදියේ සිරකරගෙන සිටින තිදරු මව ගෙන්වීමට පියවර",
       "News Content": "වකුගඩුව ලබාදෙනතුරු මෙරටට පැමිණීමට ඉඩ ලබානොදී සෞදියේ සිර කරගෙන සිටින කාන්තාවක් පිළිබඳව හිරු ප්‍රවෘත්ති අංශය සිදුකළ අනාවරණයත් සමඟ විදේශ රැකියා අමාත්‍යාංශය විශේෂ විමර්ශනයක් ආරම්භ කර තිබෙනවා.\nඒ අනුව දැනටමත් එරට තානාපති කාර්යාලය හරහා ඉදිරි පරීක්ෂණ කටයුතු ආරම්භ කර ඇති බවයි විදේශ රැකියා අමාත්‍ය තලතා අතුකෝරල හිරු ප්‍රවෘත්ති අංශයට සඳහන් කළා.\nඑමෙන්ම ඉදිරි දින කිහිපය තුළ දී අදාළ කාන්තාව ගෙන්වා ගැනීමට කටයුතු කරන බවයි විදේශ රැකියා නියෝජ්‍ය අමාත්‍ය මනූෂ නානායක්කාර හිරු ප්‍රවෘත්ති අංශයට කියා සිටියේ.\nවකුගඩුව ලබාදෙනතුරු මෙරටට පැමිණීමට ඉඩ ලබානොදී සෞදියේ සිර කරගෙන සිටින තිදරු මව සම්බන්ධයෙන් හිරු ප්‍රවෘත්ති අංශය පසුගිය ඉරිදා සවස 6 ප්‍රධාන ප්‍රවෘත්ති තුළින් අනාවරණ කළා.\nඑහිදී තම මව, ගෙන්වා දෙන ලෙස ඇගේ කුඩා දියණියන් තුන්දෙනා රජයෙන් ඉල්ලීමක් ද සිදුකළා.\nදඹුල්ල - කණ්ඩලම පාර ප්‍රදේශයේ පදිංචි 36 හැවිරිදි ඩබ්ලිව්.ඩබ්ලිව්. ඉන්ද්‍රකාන්ති තම දරුවන් තුන්දෙනා හදා වඩා ගැනීම සඳහා සෞදිගේ ගෘහ සේවයට ගොස් ඇත්තේ මීට වසර දෙකකට පමණ පෙරයි.\nදරුවන්ගේ පියා වෙනත් විවාහයක් සිදුකරගෙන ඇති අතර, ඔවුන් රැක බලා ගනු ලබන්නේ මිත්තණිය සහ ඥාති කාන්තාවක් විසින්.",
       "URL": "https://www.hirunews.lk/161923/හිරුගේ-අනාවරණයත්-සමඟ-සෞදියේ-සිරකරගෙන-සිටින-තිදරු-මව-ගෙන්වීමට-පියවර",
       "Category": "Local News",
       "Parent URL": "https://www.hirunews.lk/local-news.php?pageID=4504"
}