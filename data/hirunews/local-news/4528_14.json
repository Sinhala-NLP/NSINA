{
       "Source": "hirunews",
       "Timestamp": "Sunday, 07 May 2017 - 20:12",
       "Headline": "මීතොටමුල්ලේ ජනතාව තවදුරටත් අවදානමේ",
       "News Content": "මීතොටමුල්ල කසළ කන්ද නායගොස් බොහෝ පිරිසකට සිය සමීපතමයන් සහ දේපල අහිමි වෙද්දී තවමත් ඒ අසල දිවි ගෙවන මිනිසුන්ගේ ජීවිතවල බලාපොරොත්තු නායයාම නතර වී නැහැ.\nනාය යන එම බලාපොරොත්තු දරා දිවි ගෙවන එම මිනිසුන් සොයා හිරු ප්‍රවෘත්ති යළිත් එහි ගියා.\nමීතොටමුල්ල කසළ කන්දට සමීපව දිවි ගෙවන බිළිදුන් මව් ඇකයේ සුව නින්දේ පසු වුවත් ඔවුන්ගේ මාපියන් නිදි වර්ජිතව අවධානයෙන් පසුවන්නේ දරුවන්ගේ සුවබර අනාගතය වෙනුවෙන්.\nඑලෙස සුවබර අනාගතයක් පැතූ මීතොටමුල්ලේ බොහෝ පිරිසක් මේ වනවිටත් සදාකල් නින්දක පසුවෙද්දී තවදුරටත් එහි දිවි ගෙවන්නන්ගේ ජීවිත අවදානම නම් පහව ගොස් නැහැ.\nකසළ කන්ද සමීපයේ තවදුරටත් දිවි ගෙවන බොහෝ පිරිසක් රැදී සිටින්නේ 101 වත්ත සහ 23 වත්ත ප්‍රදේශවලයි.\nඉන් 101 වත්ත ප්‍රදේශයේ නිවාස 145 ක් පමණ ඇති අතර ඒවායේ පදිංචිකරුවන් බිය හා සැකය මුසු වූ අවදානමෙන් වුවත් මෙහි රැදී සිටින්නේ විකල්පයක් නොමැති හෙයින්.\nබොහෝමයක් නිවාස තවදුරටත් ගිලා බැලීමේ අවදානමේ පවතින අයුරු ද එහි ගිය අපට දැකගත හැකි වුණා.",
       "URL": "https://www.hirunews.lk/160825/මීතොටමුල්ලේ-ජනතාව-තවදුරටත්-අවදානමේ",
       "Category": "Local News",
       "Parent URL": "https://www.hirunews.lk/local-news.php?pageID=4528"
}