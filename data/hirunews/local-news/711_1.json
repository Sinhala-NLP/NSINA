{
       "Source": "hirunews",
       "Timestamp": "Friday, 25 November 2022 - 7:27",
       "Headline": "ගෙවුණු දිනයේ මාරක රිය අනතුරු 4ක්",
       "News Content": "ඊයේ (24) දිනයේ දී දිවයින පුරා සිදු වූ වූ විවිධ මාර්ග අනතුරු හේතුවෙන් පුද්ගල මරණ හතරක් වාර්තා වී ඇති බව පොලිස් මූලස්ථානය වාර්තා කරනවා.\nඊයේ උදෑසන අංකුඹුර පොලිස් වසමේ මාතලේ ඕවිලිකන්ද ප්‍රදේශයේ දී වේගය පාලනය කරගත නොහැකි වූ ත්‍රිරෝද රථයක් මාර්ගයෙන් ඉවතට පැන පෙරළී අනතුරක් සිදු වී තිබෙනවා.\nමේ අනතුරෙන් තුවාල ලැබූ ත්‍රී රෝද රථ රියදුරු සහ පසුපස අසුනේ ගමන් කළ පුද්ගලයකු මාතලේ රෝහලට ඇතුළු කිරීමෙන් පසු පසුපස අසුනේ ගමන් කළ පුද්ගලයා මිය ගොස් තිබෙනවා.\nමෙලෙස මිය ගොස් ඇත්තේ, වයස අවුරුදු 60ක් වූ මාතලේ ප්‍රදේශයේ පදිංචිකරුවෙක්.\nඑමෙන්ම ඊයේ රාත්‍රී කාලයේ දී ගම්පොළ පොලිස් වසමේ හෙම්මාතගම ගම්පොළ මාර්ගයේ අම්බුළුවාව 5 කණුව ආසන්නයේ දී හෙම්මාතගම සිට ගම්පොළ දෙසට ධාවනය වූ ත්‍රිරෝද රථයක් බෑවුම් සහිත මාර්ග වංගුවක දී රියදුරුට වේගය පාලනය කරගත නොහැකි ව මාර්ගයෙන් ඉවතට පැන නිවසක වහල මතට පෙරළී තිබෙනවා.\nමේ අනතුරෙන් තුවාල ලැබූ ත්‍රිරෝද රථයේ රියදුරු සහ පසුපස අසුනේ ගමන් කළ පිරිමි පුද්ගලයෙකු කාන්තාවන් දෙදෙනකු හා කුඩා දරුවකු ගම්පොළ රෝහලට ඇතුළු කිරීමෙන් පසු, පසුපස අසුනේ ගමන් කළ 78 හැවිරිදි පිරිමි පුද්ගලයෙකු මිය ගොස් තිබෙන බව සඳහන්.\nමෙම පුද්ගලයා හෙම්මාතගම ප්‍රදේශයේ පදිංචිකරුවෙක්.\nමීට අමතර ව ඊයේ රාත්‍රී කාලයේ මොනරාගල පොලිස් වසමේ හුලන්දාව මාර්ගයේ හතේ කණුව ආසන්නයේ දී තවත් ත්‍රිරෝද රථයක් රියදුරුට වේගය පාලනය කරගත නො හැකි මාර්ගයෙන් ඉවතට පැන පෙරළී යාමෙන් සිදු වූ අනතුරක් හේතුවෙන් එම ත්‍රිරෝද රථය පැදවූ වයස අවුරුදු 41ක් වූ රියැදුරු මිය ගොස් තිබෙනවා.\nඔහු වැලිකුඹුර ප්‍රදේශයේ පදිංචිකරුවෙක්.",
       "URL": "https://www.hirunews.lk/321209/ගෙවුණු-දිනයේ-මාරක-රිය-අනතුරු-4ක්",
       "Category": "Local News",
       "Parent URL": "https://www.hirunews.lk/local-news.php?pageID=711"
}