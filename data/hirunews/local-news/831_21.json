{
       "Source": "hirunews",
       "Timestamp": "Saturday, 01 October 2022 - 17:11",
       "Headline": "අද මධ්‍යම රාත්‍රියේ  සිට ඉන්ධන මිල පහළට (වීඩියෝ)",
       "News Content": "අද මධ්‍යම රාත්‍රියේ සිට ඔක්ටේන් 92 වර්ගයේ පෙට්‍රල් ලීටරයක මිල රුපියල් 40 කින් පහත දැමීමට ලංකා ඛනිජ තෙල් නීතිගත සංස්ථාව පියවර ගෙන තිබෙනවා.\nඒ අනුව, එහි නව මිල වන්නේ රුපියල් 410 ක්.\nඔක්ටේන් 95 වර්ගයේ පෙට්‍රල් ලීටරයක මිල ද රුපියල් 30 කින් පහත දැමීමට කටයුතු කර ඇති අතර එහි නව මිල රුපියල් 510 ක් වනවා.\nකෙසේ වෙතත්, ඔටෝ ඩීසල්, සුපර් ඩීසල් සහ භූමිතෙල් මිල ගණන් වල සංශෝධනයක් සිදුව නැහැ.\nඑසේම, ලංකා අයි.ඕ.සී. සමාගම ද පෙට්‍රල් මිල ලංකා ඛනිජ තෙල් සංස්ථාව අඩු කළ අගයන් වලින්ම පහත හෙලීමට කටයුතු කරන බව ප්‍රකාශ කළා.\nඉන්ධන මිල සූත්‍රය අනුව සෑම මසකම පළමු වැනිදා සහ 15 වැනිදා ඉන්ධන මිල සංශෝධනයට රජය ගෙන ඇති ප්‍රතිපත්තිමය තීරණය අනුවයි මෙලෙස ඉන්ධන මිල සංශෝධනය කර ඇත්තේ.\nලෝක වෙළෙඳපොලේ බොරතෙල් මිල ගණන් පසුගිය සමයට සාපේක්ෂව මේ වනවිට සැලකිය යතු ලෙස පහළ මට්ටමක පවතින අතර, මීට සති කිහිපයකට පෙර ඩොලර් 100 ඉක්මවා ගිය ඩබ්ලිව්. ටී. අයි. බොරතෙල් බැරලයක් අලෙවි වන්නේ අමෙරිකානු ඩොලර් 82.39ක මුදලකටයි.\nමේ අතර, පසුගියදා කාර්මික දෝෂයකට ලක්වූ නොරොච්චෝලේ ලක් විජය බලාගාරයේ තුන්වන ජනන යන්ත්‍රය අද අලුත්වැඩියාවෙන් අනතුරුව ජාතික පද්ධතියට එක් කර තිබෙනවා.\nමේ වනවිට එය පූර්ණ ධාරිතාවයෙන් පද්ධතියට එක් කර ඇති අතර ඒ අනුව එමගින් මෙගාවොට් 300 ක ධාරිතාවක් මේ වනවිට ජනනය කෙරෙන බවයි විදුලිබල මණ්ඩලය ප්‍රකාශ කළේ.",
       "URL": "https://www.hirunews.lk/316797/අද-මධ්‍යම-රාත්‍රියේ-සිට-ඉන්ධන-මිල-පහළට-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=831"
}