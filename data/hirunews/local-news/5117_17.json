{
       "Source": "hirunews",
       "Timestamp": "Thursday, 24 March 2016 - 12:03",
       "Headline": "ධම්මික රණතුංග දැඩි අවවාද මත මුදාහරී",
       "News Content": "මාධ්‍යවේදීන්ට බැණ තර්ජනය කිරීමේ සිද්ධියට අධිකරණය හමුවේ පෙනී සිටි  වරාය අධිකාරියේ සභාපති ධම්මික රණතුංග දැඩි අවවාද මත මුදාහැරුණා.\nකොළඹ මහාධිකරණ භූමියේදී මාධ්‍යවේදීන්ට බැණ තර්ජනය කිරීමේ සිද්ධියක් සම්බන්ධයෙන් අද දිනයේ අධිකරණය හමුවේ පෙනී සිටින ලෙස මොහුට නොතීසි නිකුත් කර තිබුණා.\nඒ අනුව අධිකරණයේ පෙනී සිටි ධම්මික රණතුංග රුපියල් ලක්ෂය බැගින් වූ ශරීර ඇප දෙකක් මත මුදාහැරීමටයි  කොළඹ ප්‍රධාන මහේස්ත්‍රාත් ගිහාල් පිලපිටිය නියෝග කළේ.\nඅධිකරණය ඉදිරිපිට හැසිරෙන්නේ මෙසේ නම් වරාය අධිකාරිය තුළ සභාපතිවරයා හැසිරෙන ආකාරය පිළිබඳව සිතාගත හැකි බව මෙහිදී ප්‍රකාශ කළ විනිසුරුවරයා රටේ වැදගත් තනතුරක් හොබවන සහෝදරයා ගැන සිතා හෝ අධිකරණය ඉදිරිපිටදී වැදගත් ලෙස හැසිරීමට තිබූ බවයි සඳහන් කළේ.\nඇප ලබාදෙමින් කොළඹ ප්‍රධාන මහේස්ත්‍රාත් ගිහාන් පිලපිටිය වරාය අධිකාරියේ සභාපතිවරයාට නියෝග කළේ කෙසෙල්වත්ත පොලීසියට ගොස් ප්‍රකාශයක් ලබාදෙන ලෙසයි.\nසිද්ධිය වූ දිනයේදී සභාපතිවරයා ලබාගත් මාධ්‍යවේදීන්ගේ ඡායාරූප සහ දර්ශන මකා නැවත ඔහුගේ ජංගම දුරකථනය සැකකරුට ලබාදෙන ලෙස විනිසුරුවරයා කෙසෙල්වත්ත පොලිසියටද නියෝග කළා.\nවරාය අමාත්‍ය අර්ජුණ රණතුංගගේ සොහොයුරෙකු වන ධම්මික රණතුංග මෙලෙස මාධ්‍යවේදීන්ට තර්ජනය කර තිබුණේ සී.එස්.එන්. නාලිකාවේ ප්‍රධාන විධායක නිලධාරී නිශාන්ත රණතුංගගේ ඇප අයදුම්පත සළකා බැලූනු පසුගිය 16 වනදායි.\nනඩු විභාගයෙන් අනතුරුව ඉන් පිටතට පැමිණි අවස්ථාවේදී මාධ්‍ය වෙත අදහස් දැක්වු වරාය අධිකාරියේ සභාපති ධම්මික රණතුංග කියා සිටියේ අධිකරණයේ තීන්දුවට තමන් ගරු කරන බවයි.\nවරාය අමාත්‍ය අර්ජුණ රණතුංගගේ සොහොයුරෙකු වන ධම්මික රණතුංග මෙලෙස මාධ්‍යවේදීන්ට තර්ජනය කර තිබුණේ සී.එස්.එන්. නාලිකාවේ ප්‍රධාන විධායක නිලධාරී නිශාන්ත රණතුංගගේ ඇප අයදුම්පත සලකා බැලූනු පසුගිය 16 වනදායි.\nමීට අදාළ නඩුව ලබන මැයි මස 28 වනදා යළි කැඳවීමට නියමිතයි.",
       "URL": "https://www.hirunews.lk/129254/ධම්මික-රණතුංග-දැඩි-අවවාද-මත-මුදාහරී",
       "Category": "Local News",
       "Parent URL": "https://www.hirunews.lk/local-news.php?pageID=5117"
}