{
       "Source": "hirunews",
       "Timestamp": "Monday, 03 January 2022 - 14:41",
       "Headline": "දෙහිවල මුහුදු තීරයේ දී කිඹුලෙකුගේ ප්‍රහාරයකින් වෘත්තීය කිමිදුම්කරුවෙකු මරුට (වීඩියෝ)",
       "News Content": "දෙහිවල මුහුදු තීරයේ කිමිදෙමින් සිටි රත්මලාන ප්‍රදේශයේ පදිංචි වෘත්තීය කිමිදුම්කරුවෙක් කිඹුලෙකුගේ ප්‍රහාරයට ලක් වී තිබෙනවා.\nමෙම පුද්ගලයා කිඹුලාගේ ප්‍රහාරයට ලක්වීම හේතුවෙන් මියගොස් ඇති බවයි කළුබෝවිල ශික්ෂණ රෝහල් ආරංචි මාර්ග සඳහන් කරන්නේ.\nඅද පෙරවරුවේ සිදු වූ මෙම ප්‍රහාරය හේතුවෙන් මියගොස් ඇත්තේ 58 හැවිරිදි පුද්ගලයෙක්.\nඅදාළ පුද්ගලයා කිඹුල් ප්‍රහාරයට ලක්වීමෙන් අනතුරුව ඔහු කළුබෝවිල රෝහල වෙත රැගෙන යන අතර මග දී මිය ගොස් තිබෙනවා.\nමේ වන විට අත්තිඩිය වනජීවී කාර්යාලයේ නිලධාරීන් පිරිසක් මෙම සිද්ධිය හටගත් ස්ථානය අවට මුහුදේ මෙහෙයුමක් දියත් කර ඇත්තේ, මෙම කරදිය කිඹුලා කොටු කර ගැනීම සඳහායි.\nමීට පෙර අවස්ථා කිහිපයක දී දෙහිවල අවට මුහුදේ කරදිය කිඹුලන් සිටි බවට වාර්තා පළ වුණා.\nමෙම කරදිය කිඹුලන් කොටු කර ගැනීම සඳහා වන ජීවි දෙපාර්තමේන්තුව නාවික හමුදාව හා එක්ව අවස්ථා ගණනාවක දී මෙහෙයුම් දියත් කළ ද එම මෙහෙයුම් සාර්ථක නො වූයේ එලෙස විටින් විට දර්ශනය වූ කිඹුලන් එම මුහුදු තීරයෙන් ඈත් වීම හේතුවෙන්.",
       "URL": "https://www.hirunews.lk/292905/දෙහිවල-මුහුදු-තීරයේ-දී-කිඹුලෙකුගේ-ප්‍රහාරයකින්-වෘත්තීය-කිමිදුම්කරුවෙකු-මරුට-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1452"
}