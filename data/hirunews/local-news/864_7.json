{
       "Source": "hirunews",
       "Timestamp": "Friday, 16 September 2022 - 14:18",
       "Headline": "මැසි වසංගතයෙන් පීඩා විඳින පුත්තලමේ ගම්වැසියන් (වීඩියෝ)",
       "News Content": "ශීඝ්‍රයෙන් ව්‍යාප්ත වන මැසි වසංගතයක් හේතුවෙන් පුත්තලම ප්‍රදේශයේ ගම්මාන රැසක ජනතාව දැඩි පීඩාවකට පත්ව සිටිනවා.\nමැසි උවදුර හේතුවෙන් පාචනය, උණ ඇතුළු බෝවන රෝග රැසක් ශීඝ්‍රයෙන් ව්‍යාප්තවිමේ අවදානමක් ද මතුව තිබෙනවා.\nමසක පමණ කාලයක සිට පුත්තලම දිස්ත්‍රික්කයේ දළුව, නිර්මලපුර, කජුවත්ත, ගෙවල් 80 හාමින්නිය, ඇතුළු ගම්මාන රැසකට එල්ල වී ඇති මැසි වසංගත තත්ත්වය දැකිය හැකියි.\nමෙම තත්ත්වය මේ වනවිට ශීඝ්‍රයෙන් ව්‍යාප්තවෙමින් පවතින්නේ දෛනික ජන ජිවිතයට මෙන්ම ජනතාවගේ සෞඛ්‍යයට දැඩි තර්ජනයක් එල්ල කරමින්.\nවසංගත ව්‍යාප්තිය ඉහළයාම හේතුවෙන් පුත්තලම රෝහලටත්, මාම්පුරිය ප්‍රාදේශීය රෝහලටත් පුද්ගලික වෛද්‍ය මධ්‍යස්ථාන කරාත් ජනතාව දෛනිකව පැමිණීම ඉහළ ගොස් තිබෙනවා.\nමැස්සන් විශාල වශයෙන් සිය නිවෙස්වල ගැවසෙන බැවින් ආහාර පිස ගැනීම ඇතුළු දෛනික කටයුතුවලට එල්ල වී ඇත්තේ දැඩි බලපෑමක්.\nමෙම මැසි උවදුර පාලනයට කඩිනමින් විසඳුමක් ලබාදෙන ලෙස ගම්වැසියන් බලධාරීන්ගෙන් ඉල්ලා සිටිනවා.",
       "URL": "https://www.hirunews.lk/315552/මැසි-වසංගතයෙන්-පීඩා-විඳින-පුත්තලමේ-ගම්වැසියන්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=864"
}