{
       "Source": "hirunews",
       "Timestamp": "Wednesday, 24 May 2023 - 17:12",
       "Headline": "ජනක ඉවත් කරන යෝජනාව වැඩි ඡන්ද 46කින් සම්මතය (වීඩියෝ)",
       "News Content": "මහජන උපයෝගීතා කොමිසමේ සභාපති ජනක රත්නායක එම තනතුරෙන් ඉවත් කිරීමට අදාළ යෝජනාව අද(24) පාර්ලිමේන්තුවේදී විවාදයට ගනු ලැබුවා.\nඑහිදී පැවති පාර්ලිමේන්තු ඡන්ද විමසුමේදී පක්ෂව ඉදිරිපත් වූ ඡන්ද ගණන 123කි\nඑමෙන් ම විපක්ෂව ඉදිරිපත් වූ ඡන්ද ගණන 77කි\nජනක රත්නායක එම තනතුරෙන් ඉවත් කිරීමේ තීරණය ගනු ලැබුවේ පසුගිය 11 වන දා පැවති පක්ෂ නායක රැස්වීමේදියි.\nමහජන උපයෝගීතා කොමිසමේ සභාපතිවරයා එම ධුරයෙන් ඉවත් කිරීමට චෝදනා පත්‍රය සකස් කළ බව අමාත්‍ය කංචන විජේසේකර පළමුව ප්‍රකාශ කළේ පසුගිය ජනවාරි 29 වනදායි.\nතමන් ඊට මුහුණ දීමට ඉතා උනන්දුවෙන් සිටින බව සභාපතිවරයා එදිනම ප්‍රකාශ කර තිබුණා.\nමේ අතර අධිකරණ නියෝගයක් මත මහජන උපයෝගීතා කොමිසමේ සභාපති ජනක රත්නායකගේ කොල්ලුපිටියේ කාර්යාලයට මුද්‍රා තැබීමට පෙබරවාරි 16 වන දා පොලිසිය විසින් පියවර ගනු ලැබුවා.\nඑසේම මෑතකදී විදුලි ගාස්තු සංශෝධනය කිරීමට විදුලිබල මණ්ඩලය ගත් තීරණය බල රහිත කරන ලෙස ඉල්ලා ඔහු මාර්තු 10 වන දා ශ්‍රේෂ්ඨාධිකරණය හමුවේ පෙත්සමක් ද ගොනු කළා.\nඑවන් මතවාදී ගැටලු මතු වූ තත්ත්වයක් තුළයි ඔහු තනතුරෙන් ඉවත් කරන යෝජනාවක් පාර්ලිමේන්තුවට ඉදිරිපත් කෙරුණේ.",
       "URL": "https://www.hirunews.lk/336112/ජනක-ඉවත්-කරන-යෝජනාව-වැඩි-ඡන්ද-46කින්-සම්මතය-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=319"
}