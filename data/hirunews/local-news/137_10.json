{
       "Source": "hirunews",
       "Timestamp": "Monday, 31 July 2023 - 10:40",
       "Headline": "බංගී ජම්ප් ක්‍රීඩකයින් 10,000ක් ජනවාරියේ නෙළුම් කුලුනට",
       "News Content": "සිංගප්පූරුවේ සුප්‍රකට විනෝදාස්වාද සමාගමක් වන Go Bungy සමාගම වාර්ෂිකව බංගී ජම්පර් 10,000 කට අධික පිරිසක් ශ්‍රී ලංකාවට ගෙන්වා ගැනීම සඳහා කොළඹ නෙළුම් කුලුන සමඟ ගිවිසුමක් අත්සන් කර තිබෙනවා.\nනෙළුම් කුලුන කළමනාකාරීත්වයේ ප්‍රධානී විශ්‍රාමික මේජර් ජෙනරාල් ප්‍රසාද් සමරසිංහ මේ සම්බන්ධව අදහස් දක්වූයේ මේ විදියට.\n“බංගී කණ්ඩායම පසුගිය සතියේ ශ්‍රී ලංකාවට පැමිණියා. ලබන අගෝස්තු මාසය වන විට බංගි පැනීම ආරම්භ කරන්න අදහස් කළත්, මෙහි අලුත්වැඩියා කටයුත්තක් නිසා එය කල් දාන්න සිදු වුණා.\nනමුත් මේ වසර අවසානයේ එය ආරම්භ කිරීමට නියමිතයි.\nඒ වගේම ඔවුන් වසරකට විදේශිකයන් 10,000 ක් ගෙන්වා ගැනීමට සැලසුම් කර තිබෙනවා. ලොව පුරා ජම්පර් 50,000 ක් පමණ ඔවුන් සතුයි. Bungee Japan, Bungee Nepal, Bungee Canada යන කණ්ඩායම් Go Bungy සමඟ ගිවිසුම් අත්සන් කර තිබෙනවා.\n2022 දී, කොළඹ නෙළුම් කුලුන සහ සිංගප්පූරුව පදනම් කර ගත් Go Bungy ගිවිසුමක් අත්සන් කර ඇත්තේ 2023 ජනවාරි 1 වන දින මීටර් 350 ක් උස නෙළුම් කුලුනෙන් බංගී පැනීම ආරම්භ කිරීමට‍යි.\"\nතවද, නෙළුම් කුලුන \"විනෝදාස්වාදය සඳහා කේන්ද්‍රස්ථානයක්\" බවට පත් කිරීමේ අරමුණින් මෙම වසරේ ඔක්තෝම්බර් මාසය වන විට එහි කැරකෙන අවන්හල, පබ් සහ බාර් විවෘත කිරීමට ද අපේක්ෂා කරනවා.\nනෙළුම් කුලුනේ දේශීය හා විදේශීයයන්ගේ වැඩි ආකර්ෂණයක් ලබා ගැනීම සඳහා එහි පහසුකම් වැඩි දියුණු කිරීම සහ අලෙවිසල් සංඛ්‍යාව පුළුල් කිරීමේ ක්‍රියාවලියක ද යෙදී සිටින අතර, දැනට දිනකට විදේශිකයන් 150 ක් පමණ කුලුන නැරඹීමට පැමිණෙන අතර ජුලි 27 වන දින මෙහි පැමිණි දෙස් විදෙස් සංචාරකයන් ගණන මිලියනයක්.\nකුලුන කොටස් තුනකට බෙදා තිබෙනවා. එනම්, ඉහළ කොටස, උත්සව ශාලා දෙකක්, කැරකෙන අවන්හලක් සහ කුලුනේ සිට මීටර් 187ක් ඉහළින් ඇති අවන්හලක් ලෙස.\nමෙහි දෙවන මහල සම්පූර්ණයෙන්ම විනෝදාස්වාදය සඳහා වෙන් කර තිබෙනවා. පළමු මහල මූලික වශයෙන් තාක්ෂණික කටයුතු, ක්‍රීඩා සඳහා වෙන් කර ඇති අතර බිම් මහල ආහාර ගැනීම, සිහිවටන, අයිස්ක්‍රීම් ශාලාවන්ගෙන් සමන්විත‍යි.\n\"අපි විනෝදාස්වාද අංශය සඳහා ජාත්‍යන්තර ලංසුකරුවන් කැඳවූ අතර අප සමඟ ඉන්දියානු, සිංගප්පූරු සහ චීන සමාගම් එකඟ වුණු අතර දැනටමත් ඉන්දියාව සමඟ ගිවිසුම් අත්සන් කර තිබෙනවා.\" යැයි සමරසිංහ වැඩිදුරටත් පැවසුවා..\nවිශ්‍රාමික මේජර් ජෙනරාල් සමරසිංහ පවසන පරිදි නෙළුම් කුලුනේ වත්මන් සංවර්ධන කටයුතු සහ කළමනාකරණය සඳහා මුදල් යොදවා ඇත්තේ නෙළුම් කුලුන නැරඹීමට පැමිණි සංචාරකයන්ගෙන් උපයා ගත් ආදායමයි.",
       "URL": "https://www.hirunews.lk/343127/බංගී-ජම්ප්-ක්‍රීඩකයින්-10000ක්-ජනවාරියේ-නෙළුම්-කුලුනට",
       "Category": "Local News",
       "Parent URL": "https://www.hirunews.lk/local-news.php?pageID=137"
}