{
       "Source": "hirunews",
       "Timestamp": "Thursday, 27 April 2017 - 12:44",
       "Headline": "ජී.එස්.පී. ගැන තීරණාත්මක ඡන්ද විමසීම අද පස්වරුවේ",
       "News Content": "ශ්‍රී ලංකාවට ජී. එස්. පී. ප්ලස් බදු සහනය ලබා නොදෙන ලෙසට යුරෝපා මන්ත්‍රීවරුන් පිරිසක් යුරෝපා පාර්ලිමේන්තුවට ඉදිරිපත් කර ඇති යෝජනාව සම්බන්ධයෙන් වන ජන්ද විමසීම ශ්‍රී ලංකා වේලාවෙන් අද පස්වරු 3ට පැවැත්වෙනවා.\nබෙල්ජියමට ගොස් සිටින විදේශ කටයුතු නියෝජ්‍ය අමාත්‍ය ආචාර්ය හර්ෂ ද සිල්වා ප්‍රකාශ කළේ අද පැවැත්වෙන ජන්ද විමසීමේදී බහුතර මන්ත්‍රීවරුන්ගේ සහය ශ්‍රී ලංකාවට ලැබෙනු ඇති බවයි.\nමන්ත්‍රීවරුන් පනස් දෙදෙනෙකුගෙන් සැදුම්ලත් එක්සත් යුරෝපා වමේ සහ උතුරු යුරෝපා හරිත වමේ ඒකාබද්ධ කණ්ඩායම පසුගිය සතියේදී අදාල යෝජනාව ඉදිරිපත් කළ අතර එමඟින් ඉල්ලා ඇත්තේ මානව හිමිකම් සම්බන්ධයෙන් වන වගකීම් ඉටු කර නොමැති නිසා ශ්‍රී ලංකාවට ජී. එස්. පී. ප්ලස් බදු සහනය නැවත ලබානොදෙන ලෙසයි.\nයුරෝපා පාර්ලිමේන්තුවේ සමස්ත මන්ත්‍රීවරුන්ගේ සංඛ්‍යාව 751ක්.\nඅද පැවැත්වෙන ජන්ද විමසීමේදී එම යෝජනාවට අවම වශයෙන් මන්ත්‍රීවරුන් 373 දෙනෙකුගේ සහය ලැබුණහොත් ශ්‍රී ලංකාවට ජී. එස්. පී. ප්ලස් බදු සහනය නොලැබී යාමේ අවධානමක් පවතිනවා.\nකෙසේ වෙතත් බ්‍රසල්ස් නුවර සිට හිරු ප්‍රවෘත්ති අංශයට අදහස් දක්වමින් විදේශ කටයුතු නියෝජ්‍ය අමාත්‍ය ආචාර්ය හර්ෂ ද සිල්වා ප්‍රකාශ කළේ අදාල යෝජනාවට අත්සන් තැබූ මන්ත්‍රීවරුන් සමග ද තමන් සාකච්ජා කළ බවයි.",
       "URL": "https://www.hirunews.lk/160090/ජී-එස්-පී-ගැන-තීරණාත්මක-ඡන්ද-විමසීම-අද-පස්වරුවේ",
       "Category": "Local News",
       "Parent URL": "https://www.hirunews.lk/local-news.php?pageID=4544"
}