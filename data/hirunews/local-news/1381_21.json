{
       "Source": "hirunews",
       "Timestamp": "Wednesday, 02 February 2022 - 8:29",
       "Headline": "ඉන්දීය ධීවරයින් නිදහස් කරන්න - තමිල්නාඩු මහ ඇමති ඉල්ලයි",
       "News Content": "මෙරට මුහුදු සීමා උල්ලංඝනය කිරීමේදී අත්අඩංගුවට ගත් ඉන්දීය ධීවරයින් 21 දෙනා වහා නිදහස් කරන ලෙස තමිල්නාඩු මහඇමති එම්.කේ. ස්ටාලින් පවසනවා.\nඔහු ඉන්දීය විදේශ අමාත්‍ය එස්. ජයිශංකර් වෙත ලිපියක් යොමු කරමින් මේ බව සඳහන් කර තිබෙනවා.\nපසුගිය 31 වනදා ට්‍රෝලර් යාත්‍රා දෙකක් සමඟ මෙම ධීවරයින් 21 දෙනා යාපනය - කෝවිලන් සහ පේදුරුතුඩුව ප්‍රදීපාගාරයට ඔබ්බෙන් ශ්‍රී ලංකාවට අයත් මුහුදු තීරයේ දී අත්අඩංගුවට ගත්තා.\nපසුව ඔවුන් අධිකරණයට ඉදිරිපත් කළ අතර ලබන 07 වැනිදා දක්වා රක්ෂිත බන්ධනාගාරගත කිරීමටයි නියෝග කළේ.\nමෙම අත්අඩංගුවට ගැනීමට යාමේ දී එක් ට්‍රෝලර් යාත්‍රාවක් නාවික හමුදාව මගහැර පලායාම සඳහා ඉතා අනතුරුදායකව යාත්‍රාව හසුරුවමින් හැසිරීම නිසා නාවික හමුදා වේග ප්‍රහාරක යාත්‍රාවකට ද අලාභ හානි සිදුව ඇති බවයි නාවික හමුදාව සඳහන් කළේ.",
       "URL": "https://www.hirunews.lk/295924/ඉන්දීය-ධීවරයින්-නිදහස්-කරන්න-තමිල්නාඩු-මහ-ඇමති-ඉල්ලයි",
       "Category": "Local News",
       "Parent URL": "https://www.hirunews.lk/local-news.php?pageID=1381"
}