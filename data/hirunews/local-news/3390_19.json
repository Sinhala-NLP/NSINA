{
       "Source": "hirunews",
       "Timestamp": "Monday, 22 April 2019 - 12:59",
       "Headline": "රාත්‍රී 8 සිට හෙට උදෑසන 4 දක්වා යළි ඇඳිරි නීතිය",
       "News Content": "අද රාත්‍රී අටේ සිට හෙට අලුයම 4 දක්වා යළි පොලිස් ඇඳිරි නීතිය පනවන බව රජයේ ප්‍රවෘත්ති දෙපාර්තමේන්තුව සඳහන් කළා.\nරට තුළ සාමකාමී තත්ත්වයක් පවත්වාගෙන යෑමේ අරමුණින් මෙලෙස පොලිස් ඇඳිරි නීතිය පැනවීමට කටයුතු කරන බවයි එමගින් නිකුත් කළ නිවේදනයක දැක්වෙන්නේ.\nඇඳිරි නීතිය සැලකිල්ලට ගෙන අධිවේගී මාර්ගවල පස්වරු 6 සිට රාත්‍රී 9 දක්වා ගාස්තුවලින් තොරව ගමන් කිරීම සඳහා මාර්ග සංවර්ධන අධිකාරිය විසින් කටයුතු යොදා තිබෙනවා.\nඑමෙන්ම පවතින තත්වයත් සමඟ ඇතැම් පුද්ගලයින් සහ විවිධ කණ්ඩායම් පතුරුවා හරින පදනම් විරහිත අසත්‍ය ප්‍රචාරවලට නොරැවටෙන ලෙසටද රජය ජනතාවගෙන් ඉල්ලීමක් කරනවා.\nආරක්ෂක අංශවලට ලැබෙන තොරතුරු ඔස්සේ මෙම පිපිරීම්වලට සම්බන්ධ වගකිව යුතු සංවිධාන සහ පුද්ගලයන් හඳුනාගනිමින් ඔවුන් අත්අඩංගුවට ගැනීමට ආරක්ෂක අංශ පුළුල් ක්‍රියාමාර්ග ගෙන ඇති බවයි රජයේ ප්‍රවෘත්ති දෙපාර්තමේන්තුව වැඩිදුරටත් සඳහන් කළේ.\nමේ අතර, පානීය ජලයට වස මිශ්‍ර කර ඇති බවට පැතිර යන ප්‍රචාර අසත්‍ය බව නගර සැලසුම්, ජල සම්පාදන හා උසස් අධ්‍යාපන අමාත්‍ය රවුෆ් හකීම් ප්‍රකාශ කළා.\nමෙවැනි අසත්‍ය ප්‍රචාරවලට නොරැවටී සාමකාමී ලෙස හැසිරෙන ලෙසයි ඔහු ජනතාවගෙන් ඉල්ලා සිටියේ. අරලියගහ මන්දිරයේ අද පැවති මාධ්‍ය හමුවට එක්වෙමින් අමාත්‍යවරයා මේ බව කියා සිටියා.",
       "URL": "https://www.hirunews.lk/214950/රාත්‍රී-8-සිට-හෙට-උදෑසන-4-දක්වා-යළි-ඇඳිරි-නීතිය",
       "Category": "Local News",
       "Parent URL": "https://www.hirunews.lk/local-news.php?pageID=3390"
}