{
       "Source": "hirunews",
       "Timestamp": "Thursday, 16 June 2022 - 21:29",
       "Headline": "පොදු ප්‍රවාහන සේවා අඩාලවීමෙන් මගී ජනතාවට දැඩි පීඩා (වීඩියෝ)",
       "News Content": "ඉන්ධන හිඟය හේතුවෙන් පොදු ප්‍රවාහන සේවා අඩාලවීමෙන් අදත් මගී ජනතාව දැඩි පීඩාවට පත්වුණා.\nසීමා සහිතව ධාවනය වන බස්රථවල මෙන්ම දුම්රියවල ද දැඩි තදබදයක් දක්නට ලැබුණා.\nදීර්ඝ සති අන්ත නිවාඩුවෙන් පසු කාර්යබහුල දිනයක් වූ ඊයේ පස්වරුවේ මෙන්ම සහ අද පෙරවරුවේත් පොදු ප්‍රවාහන සේවාවන් නිසි ලෙස ක්‍රියාත්මක නොවීමෙන් මගී ජනතාව දැඩි පීඩාවට පත්වුණා.\nමේ අතර ප්‍රවාහන අමාත්‍ය බන්දුල ගුණවර්ධන මහතා ඊයේ සඳහන් කළේ බැස්ටියන් මාවත පොදු බස් නැවතුම්පොළෙන් පෞද්ගලික බස් රථ සඳහා ද ඩීසල් ලබාදෙන බවයි.\nකෙසේ වෙතත් එම බස් නැවතුම්පොළෙන් අද දිනයේත් බස් රථ සඳහා ඉන්ධන නිකුත් කිරීමක් සිදු නොකළ බවටයි චෝදනා එල්ල වන්නේ.\nමේ අතර ලංකා පෞද්ගලික බස් රථ හිමියන්ගේ සංගමය පවසන්නේ ඩීසල් බෙදා හැරීමේදී පොදු ප්‍රවාහනයට වැඩි ප්‍රමුඛත්වයක් ලබා දිය යුතු බවටයි.\nඉන්ධන හිඟයත් සමඟ බස් රථ නිසි ලෙස ධාවනය නොවීමෙන් අද පස්වරුවේත් මගී ජනතාව දැඩි පීඩාවට පත්ව සිටියා.\nමේ අතර හිරු ප්‍රවෘත්ති සමඟ සම්මුඛ සාකච්ඡාවකට එක්වෙමින් මොරටුව විශ්වවිද්‍යාලයේ මහාචාර්ය අමල් කුමාරගේ මහතා පැවසුවේ පොදු ප්‍රවාහන ක්ෂේත්‍රයේ ගුණාත්මක භාවය ඉහළ දැමීමෙන් ඉන්ධන අර්බුදයට යම් විසඳුමක් සොයාගත හැකි බවයි.",
       "URL": "https://www.hirunews.lk/307337/පොදු-ප්‍රවාහන-සේවා-අඩාලවීමෙන්-මගී-ජනතාවට-දැඩි-පීඩා-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1090"
}