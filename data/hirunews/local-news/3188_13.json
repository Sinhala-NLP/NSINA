{
       "Source": "hirunews",
       "Timestamp": "Tuesday, 20 August 2019 - 20:02",
       "Headline": "හිටපු යුද හමුදාපති වෙනුවෙන් පැවති සමුදීමේ නිල උත්සවය",
       "News Content": "හිටපු යුද හමුදාපති ලුතිනන් ජනරාල් මහේෂ් සේනානායක මහතා පසුගිය 17 වැනිදා සිට ක්‍රියාත්මකවන පරිදි ජනාධිපතිවරයා විසින් ජෙනරාල් නිලයට උසස් කරනු ලැබ තිබෙනවා.\n39 වසරක යුද හමුදා සේවයෙන් විශ්‍රාම ලැබූ ජෙනරාල් මහේෂ් සේනානායක මහතාට සමුදීමේ නිල උත්සවය අද පැවැත්වුණේ කොළඹ යුද හමුදා මූලස්ථානයේදීයි.\nකොළඹ පිහිටි යුද හමුදා මූලස්ථානය වෙත පැමිණි ජෙනරාල් මහේෂ් සේනානායක මහතා හට සාම්ප්‍රදායික හමුදා සම්මාන මුරයක් සහ සම්මාන පෙළපාළියක්ද පිරිනැමුණා.\nඅනතුරුව මහේෂ් සේනානායක මහතා විසින් නව යුද හමුදාපතිවරයා ලෙස පත්ව සිටින ලුතිනන් ජෙනරාල් ශවේන්ද්‍ර සිල්වා මහතාට සම්ප්‍රදායානුකූලව යුද හමුදා යෂ්ඨිය පිරිනැමුවා.\nමෙරට 22 වන යුද හමුදාපතිවරයාවන ජෙනරාල් මහේෂ් සේනානායක මහතාගේ ඡායාරුවක්ද යුද හමුදා මූලස්ථානයේදී නිරාවරණය කෙරුණා.\nමේ අතර නව යුද හමුදාපතිවරයා ලෙස පත්කර සිටින ලුතිනන් ජනරාල් ශවේන්ද්‍ර සිල්වා මහතා පත්කිරීම සම්බන්ධයෙන් කැනඩාවේද දැඩි අවධානය යොමුව තිබෙන බව මෙරට පිහිටි කැනේඩියානු මහ කොමසාරිස් කාර්යාලය පවසනවා.\nඑම  කාර්යාලය නිකුත් කළ ට්විටර් පණිවිඩයක දැක්වෙන්නේ යුධ සමයේ මානව හිමිකම් කඩකිරීම සම්බන්ධයෙන් විශ්වසනීය චෝදනා තිබියදී ඒවා  නොතකා හමුදාපතිවරයා ලෙස ලුතිනන් ජෙනරාල් ශවේන්ද්‍ර සිල්වා මහතා පත්කිරීම සම්බන්ධයෙන් දැඩි අවධානයකින් පසුවන බවයි.\nඔහු පත්කිරීම තුළින් සංහිඳියාව සහ වගවීම වෙනුවෙන් ගෙන යන ක්‍රියා පිළිවෙතට පහරක් එල්ල විය හැකි බවද එහි සඳහන්.\nමේ අතර නව යුද හමුදාපතිවරයාගේ පත්කිරීම සම්බන්ධයෙන් එක්සත් ජාතීන්ගේ සංවිධානයේ මානව හිමිකම් කවුන්සිලයේ මහ කොමසාරිස් මිෂෙල් බැච්ලට් මහත්මියද නිවේදනයක් නිකුත් කර තිබුණා.\nමෙම පත්කිරීම තමන් බරපතළ ප්‍රශ්නකාරී තත්ත්වයකට පත්කර ඇති බවත්,  මානුෂික මෙහෙයුමේ අවසන් භාගයේදී සිදුකර ඇතැයි පැවසෙන ජාත්‍යන්තර මානව හිමිකම් උල්ලංඝනය කිරීම් සම්බන්ධයෙන් බරපතළ චෝදනා එල්ල වී ඇති පසුබිමක් මත ශවේන්ද්‍ර සිල්වා යුද හමුදාපති ධුරයට පත්කිරීම මානව හිමිකම් කවුන්සිලයේ 30 - 1 යෝජනාව බරපතළ ලෙස බලපෑමකට ලක්කරන බවත් මහ කොමසාරිස්වරිය සිය නිවේදනය මගින් පෙන්වා දෙනවා.\nඑහි වැඩිදුරටත් දැක්වුණේ මෙම පත්කිරීම හරහා සංහිඳියා වැඩපිළිවෙළ සහ ශ්‍රී ලංකා සන්නද්ධ සේවාවන් එක්සත් ජාතීන්ගේ සාම සාධක හමුදා ක්‍රියාන්විතයන්ට එක් කිරීමද ප්‍රශ්නකිරීම්වලට ලක්විය හැකි බවයි.\nමෙරට පිහිටි ඇමරිකානු තානාපති කාර්යාලය සහ දෙමළ ජාතික සන්ධානයද ශවේන්ද්‍ර සිල්වා මහතාගේ පත්කිරීම සම්බන්ධයෙන් කණස්සල්ල පළ කර තිබුණා.\nමේ අතර ලුතිනන් ජෙනරාල් ශවේන්ද්‍ර සිල්වා මහතා ශ්‍රී ලංකා යුද හමුදාපති ධුරයට පත්කිරීමෙන් අනතුරුව පළ වූ අදහස් සම්බන්ධයෙන් විදේශ කටයුතු අමාත්‍යාංශය අද නිවේදනයක් නිකුත් කළා.\nඉන් අවධාරණය කර ඇත්තේ ශ්‍රී ලංකාවේ යුද හමුදාපතිවරයා පත්කිරීම රාජ්‍ය නායකයාගේ ස්වෛරී තීරණයක් බවයි.\nවිදේශීය පාර්ශ්වයක් මගින් මෙරට රාජ්‍ය සේවයේ උසස් කිරීම් පිළිබඳ තීරණ හා අභ්‍යන්තරික පරිපාලනමය ක්‍රියාවලීන්ට බලපෑම් කිරීමට උත්සාහ කිරීම යුක්ති සහගත නොවන අතර එය පිළිගත නොහැකි ක්‍රියාවක් බවද එම නිවේදනයේ දැක්වෙනවා.\nචෝදනා මත පදනම්ව ඇතැම් ද්විපාර්ශ්වික හවුල්කරුවන් සහ ජාත්‍යන්තර සංවිධාන මෙම පත්කිරීම පිළිබඳ සැළකිළිමත් විය යුතු බව පෙන්වාදීම කනගාටුවට කරුණක්වන බවත් එය ජාත්‍යන්තර ප්‍රජාවේ සියලු වගකිව යුතු සාමාජිකයින් අනුගමනය කරන ස්වාභාවික යුක්තියේ මූලධර්මවලට පටහැනි බවත් එම නිවේදනයේ වැඩිදුරටත් සඳහන්.\nමේ අතර ශවේන්ද්‍ර සිල්වා මහතා යුද හමුදාපති ධුරයට පත්කිරීම සම්බන්ධයෙන් ඇතැම් කණ්ඩායම් එල්ල කරන චෝදනා පිළිබඳ  විවිධ ස්ථානවලදී අදහස් පළ වුණා.",
       "URL": "https://www.hirunews.lk/222631/හිටපු-යුද-හමුදාපති-වෙනුවෙන්-පැවති-සමුදීමේ-නිල-උත්සවය",
       "Category": "Local News",
       "Parent URL": "https://www.hirunews.lk/local-news.php?pageID=3188"
}