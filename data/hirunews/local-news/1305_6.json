{
       "Source": "hirunews",
       "Timestamp": "Wednesday, 09 March 2022 - 8:41",
       "Headline": "ඛනිජ තෙල් තොග ගබඩා පර්යන්ත සමාගමට නව සභාපතිවරයෙක්",
       "News Content": "ඛනිජ තෙල් තොග ගබඩා පර්යන්ත සමාගමේ නව සභාපතිවරයා ලෙස විශ්‍රාමික මේජර් ජෙනරාල් එම්.ආර්.ඩබ්ලිව්. සොයිසා පත් කර තිබෙනවා.\nඒ හිටපු සභාපති නාලක පෙරේරා එම ධූරයෙන් ඉවත් කරමින්.\nමීට පෙර විශ්‍රාමික මේජර් ජෙනරාල් එම්.ආර්.ඩබ්ලිව්. සොයිසා ශ්‍රී ලංකා ඉඩම් සංවර්ධනය කිරීමේ සංස්ථාවේ සභාපතිවරයා ලෙසද කටයුතු කළා.\nඑසේම ඔහු මීට පෙර ද ඛනිජ තෙල් තොග ගබඩා පර්යන්ත සමාගමේ සභාපති ධූරය හොබවා තිබෙනවා.\nනව සභාපතිවරයා අද පෙරවරුවේ එම ධූරයේ වැඩ භාර ගැනීමට ද නියමිත යි.\nමේ අතර ඛනිජ තෙල් මෙරටට ආනයනය කිරීමෙන් පසු ඒවා අදාළ ස්ථානවලට ප්‍රවාහනය කිරීමේ දී දරන පිරිවැය සම්බන්ධයෙන් 9 වන පාර්ලිමේන්තුවේ පළමු සභා වාරයේ රැස්වූ කෝප් කමිටුවේ දී අවධානය යොමුව තිබෙනවා.\nඑහි දී ඉන්ධන දුම්රියෙන් ප්‍රවාහනය කිරීම සඳහා කිලෝමීටරයකට රුපියල් තුනයි ශත අසූ එකක් වැයවන බව අනාවරණ වුණා.\nඑහෙත් කිලෝමීටරයකට රුපියල් 12යි ශත අනූ හතරක් බවුසර මගින් ඉන්ධන ප්‍රවාහනය කිරීම සඳහා වැයවන බවයි එහිදී ප්‍රකාශ කෙරුණේ.\n2021 වසරේ ජනවාරි මාසයේ දී කෝප් කමිටුව විසින් මෙම විමර්ශනය සිදු කර ඇති අතර, එහි දී අනාවරණ වී ඇති තවත් කරුණක් වන්නේ, 2020 ජනවාරි මාසයේ දී ඉන්ධන ප්‍රවාහනයෙන් සියයට විස්සක ප්‍රමාණයක් පමණක් දුම්රියෙන් සිදු කර ඇති බවට යි.",
       "URL": "https://www.hirunews.lk/299032/ඛනිජ-තෙල්-තොග-ගබඩා-පර්යන්ත-සමාගමට-නව-සභාපතිවරයෙක්",
       "Category": "Local News",
       "Parent URL": "https://www.hirunews.lk/local-news.php?pageID=1305"
}