{
       "Source": "hirunews",
       "Timestamp": "Thursday, 27 June 2019 - 7:11",
       "Headline": "අද මැදියම් රැයේ සිට පැය 24 ක දුම්රිය වර්ජනයක්",
       "News Content": "අමාත්‍ය මණ්ඩල අනුමැතිය හිමිව තිබියදීත් මුදල් අමාත්‍යාංශය මගින් වැටුප් විෂමතා ඉවත් නොකිරීමට විරෝධය පළ කරමින් දුම්රිය වෘත්තිය සමිති අද මධ්‍යම රාත්‍රියේ සිට පැය 24 ක සංකේත වර්ජනයක් ආරම්භ කිරීමට නියමිතයි.\nදුම්රිය රියදුරන්, නියාමකවරුන්, පාලකවරුන් සහ ස්ථානාධිපතිවරුන් ඇතුළු වෘත්තීය සමිති කිහිපයක් එක්ව පසුගිය 21 වනදා මධ්‍යම රාත්‍රියේ සිට පැය 48 ක වර්ජනයක් සිදුකළා.\nවර්ජනය අවසන් වීමට නියමිතව තිබූ පසුගිය ඉරිදා වෘත්තිය සමිති යළි රැස්වී තීරණය කරනු ලැබුවේ සිය ගැටළුව විසඳන තුරු සෑම සතියකම බ්‍රහස්පතින්දා මධ්‍යම රාත්‍රියේ සිට පැය 24ක සංකේත වර්ජනයක් ක්‍රියාත්මක කිරීමටයි.\nමේ අතර ප්‍රවාහන රාජ්‍ය අමාත්‍ය අශෝක් අබේසිංහ සඳහන් කළේ විශ්‍රාමික දුම්රිය එන්ජින් රියදුරු, දුම්රිය නියාමක, දුම්රිය ස්ථානාධිපති, සංඥා පරීක්ෂක, මාර්ග පරීක්ෂකවරුන් යළි සේවයට එක් කර ගැනීමට තීරණය කර ඇති බවයි.\nඑමෙන්ම දුම්රිය සේවාව අත්‍යාවශ්‍ය සේවාවක් බවට පත් කෙරෙන ගැසට් නිවේදනය ජනාධිපතිවරයාගේ අත්සන් ලබාගැනීම සඳහා ජනාධිපති ලේකම් කාර්යාලය වෙත යොමුකර  ඇති බවයි ඔහු තවදුරටත් කියා සිටියේ.",
       "URL": "https://www.hirunews.lk/219189/අද-මැදියම්-රැයේ-සිට-පැය-24-ක-දුම්රිය-වර්ජනයක්",
       "Category": "Local News",
       "Parent URL": "https://www.hirunews.lk/local-news.php?pageID=3279"
}