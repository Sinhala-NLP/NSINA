{
       "Source": "hirunews",
       "Timestamp": "Wednesday, 01 November 2017 - 19:13",
       "Headline": "සයිටම් විසඳුම සාධනීය බව උපකුලපතිවරුන් කියයි",
       "News Content": "මාළඹේ පෞද්ගලික වෛද්‍ය විද්‍යාලය සම්බන්ධයෙන් රජය ලබාදුන් තීන්දුව, සුබවාදී යෝජනා මාලාවක් ලෙස පිළිගත හැකි බව රජයේ විශ්වවිද්‍යාල උපකුලපතිවරුන්ගේ කමිටුව අද ප්‍රකාශ කළා.\nඒ අනුව රජයේ විශ්වවිද්‍යාලවල සියලූ වෛද්‍ය සිසුන්ට අධ්‍යාපන සහ සායනික පුහුණු කටයුතු කරගෙන යාම සඳහා සුබවාදී තත්ත්වයක් ගොඩනැගී ඇති බැවින් සිය අධ්‍යයන කටයුතුවල නිරතවන ලෙසයි උපකුලපතිවරුන්ගේ කමිටුව නිවේදනයක් නිකුත් කරමින් සිසුන්ගෙන් ඉල්ලා සිටින්නේ.\nමාස ගණනාවක් අධ්‍යයන කටයුතුවලට සිසුන් සහභාගි නොවීම හේතුවෙන් රටේ සෞඛ්‍ය ක්‍ෂේත්‍රයට සිදුවූ අයහපත් බලපෑම මෙන්ම සිසුන්ගේ අනාගතය සම්බන්ධයෙන් දැඩිව සළකා බැලීමෙන් අනතුරුව මෙම ප්‍රකාශය නිකුත්කළ බවද අදාළ නිවේදනයේ වැඩිදුරටත් සඳහන්.\nසයිටම් අර්බුදයේ වත්මන් තත්ත්වය පිළිබඳ ජනතාව දැනුවත් කිරීමේ අත්පත්‍රිකා බෙදා හැරීමේ වැඩසටහනක් අන්තර් විශ්වවිද්‍යාලයීය ශිෂ්‍ය බල මන්ඩලයේ සාමාජිකයින් විසින් අද දිවයිනේ ප්‍රදේශ රැසකදී ක්‍රියාත්මක කළා.\nමේ අතර සයිටම් ගැටලුවට ස්ථිර විසඳුමක් ඉල්ලා එළැඹෙන 6 වැනිදා පැවැත්වීමට නියමිත මාරාන්තික උපවාසයට සහය පළ කරමින් සයිටම් විරෝධී ජන පවුර ඇතුළු සංවිධාන කිහිපයක් එක්ව සංවිධාන කළ සංඛේතාත්මක සත්‍යග්‍රහයක් අද දවස පුරා කොළඹ ජාති රෝහල ඉදිරිපිටදී පැවැත්වුණා.\nමේ අතර සයිටම් ගැටලුව සම්බන්ධයෙන් ඊට සම්බන්ධ සියලු පාර්ශ්ව අද ප්‍රවෘත්ති සාකච්ඡා කැඳවා තිබුණා.",
       "URL": "https://www.hirunews.lk/175033/සයිටම්-විසඳුම-සාධනීය-බව-උපකුලපතිවරුන්-කියයි",
       "Category": "Local News",
       "Parent URL": "https://www.hirunews.lk/local-news.php?pageID=4240"
}