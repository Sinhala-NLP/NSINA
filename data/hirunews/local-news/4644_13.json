{
       "Source": "hirunews",
       "Timestamp": "Friday, 24 February 2017 - 19:55",
       "Headline": "නවක වදය නවතන්න නීති ගෙන ඒමට ජවිපෙ පූර්ණ සහය",
       "News Content": "නවක වදය සම්බන්ධයෙන් රජය නව නීති ගෙන ඒමට කටයුතු කරන්නේ නම් ඒ සඳහා ජනතා විමුක්ති පෙරමුණේ පූර්ණ සහය හිමිවන බව එම පෙරමුණේ මධ්‍යම කාරක සභික කේ.ඩී. ලාල්කාන්ත පවසනවා.\nතිස්සමහාරාම, දෙබරවැව ප්‍රදේශයේ ඊයේ පැවති ගොවි හමුවකදී ඔහු මේ බව ප්‍රකාශ කළා.\nවැඩිදුරටත් අදහස් දැක්වූ කේ. ඩී. ලාල්කාන්ත\nඉස්සර නවක වදය කියලා එකක් හරි සුන්දර එකක් තිබුණානේ. විශ්වවිද්‍යාලයට ගියාම සිංදුවක් කියන්න කියනවා. කියන්න බැරිවෙනවා නම් වාඩිවෙලා හිටපං එහෙනම් බස් එකේ ෂීට් එකේ වාඩිවෙලා ඉන්න විදිහට නිකන්. ඉතින් ඉන්න බැරිවෙනකොට නැගිටිනවා.ඇහුවාම තෝ මොකටද නැගිට්ටේ. හාමුදුරුවො කෙනෙක් නැග්ගා ෂීට් එක දෙන්න නැගිට්ටේ කිව්වා. බලන්න ලස්සනයිනේ. එහෙම එකක් කමක් නැහැ. මේ මිනිස්සු අරන් යනවා. කාමර අස්සේ දාගන්නවා. දණ ගස්සනවා. මේවා මේ අලුතෙන් එන අය පිළිගන්නවා නෙමෙයි මුන් මරාගෙන කන්න හදනවා. ඉතින් නීති ගේන්නකෝ. නීති ගෙනල්ලා තහනම් කරන්න. දඩුවම් මේවා මේවා කියන්න. අපි අත උස්සනවා සම්පුර්ණයෙන්. කිසි ප්‍රශ්නයක් නැහැ. ජනතාව ආණ්ඩුවක් පත් කළා හොරු අල්ලන්න. දැන් මොකද වෙලා තියෙන්නේ හොරු විසින් අල්ලගත්තා ආණ්ඩුව. ඉතින් හොරු අල්ලයිද? 48 න් පස්සේ මේ රටේ හොරකම් කරපු ලොකුම හොරා විමලයද? ඌවනේ අල්ලලා දාලා තියෙන්නේ. ඒකත් හොරකමක් තමයි. මහජන ධනය එක එක්කෙනාට ඕනේ විදිහට පාවිච්චි කරන එක වැරදියි. දැන් අපේ සහෝදරවරු තිස්සමහාරාමේ කළේ කොහොමද? මහජන ධනය ලැබුණා නම් ලක්ෂයක්. තමන්ගේ ශ්‍රමයයි ඔක්කොම දාලා ලක්ෂ එක හමාරක දෙකක වැඩ කළා ලක්ෂෙට. ඒකනේ කට්ටියට එපා වුණේ. මිනිස්සුන්ට එපා වුණා. ඔහොම වැඩ කරන එවුන් අපිට වැඩක් නැහැ කියලා.",
       "URL": "https://www.hirunews.lk/155377/නවක-වදය-නවතන්න-නීති-ගෙන-ඒමට-ජවිපෙ-පූර්ණ-සහය",
       "Category": "Local News",
       "Parent URL": "https://www.hirunews.lk/local-news.php?pageID=4644"
}