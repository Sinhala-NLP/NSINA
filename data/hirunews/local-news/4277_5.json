{
       "Source": "hirunews",
       "Timestamp": "Wednesday, 11 October 2017 - 17:27",
       "Headline": "මන්ත්‍රී ගම්මන්පිලට නීතිපති දෙපාර්තමේන්තුව හරස් වෙයි",
       "News Content": "පාර්ලිමේන්තු මන්ත්‍රී උදය ගම්මන්පිල විදෙස් ගතවීම සඳහා අධිකරණයෙන් කළ ඉල්ලීමට නීතීපති දෙපාර්තමේන්තුව විරුද්ධත්වය පළ කර තිබෙනවා.\nඒ මන්ත්‍රිවරයා වෙනුවෙන් පෙනී සිටි නීතිඥයින් අධිකරණයෙන් කළ ඉල්ලීමකට අදාළව කරුණු දක්වමින්.\nව්‍යාජ ඇටර්නි බලපත්‍රයක් උපයෝගී කරගනිමින් ඕස්ටේලියානු ජාතිකයෙකුට අයත් සමාගමක කොටස් විකුණා රුපියල් මිලියන 20ක මුදලක් වංචා කළ බවට මන්ත්‍ර‍්‍රීවරයාට එරෙහිව නීතිපති දෙපාර්තමේන්තුව නඩුවක් ගොනු කර ඇති අතර, එය කොළඹ මහාධිකරණ විනිසුරු ආර්. ගුරුසිංහ හමුවේ අද කැඳවනු ලැබුවා. එම අවස්ථාවේදියි මන්ත්‍රීවරයාගේ නීතිඥයින් මෙම ඉල්ලීම සිදුකළේ.\nමෙම මස 17වනදා සිට ලබන මස 7වනදා දක්වා වන කාලය තුළ තම සේවාදායකයාට ඉතාලියට යාමට අවසර ලබා දෙන ලෙස ඔවුන් මෙහිදී ඉල්ලා සිටියා.\nකෙසේ වෙතත් නීතීපතිවරයා වෙනුවෙන් පෙනී සිටි නියෝජ්‍ය සොලිසිටර් ජනරාල්වරයා ඊට විරෝධය පළ කරමින් සඳහන් කළේ නඩුවට සම්බන්ධ ඕස්ට්‍රේලියානු ජාතිකයා එරට සිට සාක්ෂි ලබාදීම සඳහා මේ වනවිට දිවයිනට පැමිණ ඇති බවයි.\nමන්ත්‍රීවරයා විදෙස් ගතවුවහොත් එය ඔහුට සිදු වන අසාධාරණයක් බව ඔහු කියා සිටියා.\nඒ අනුව කරුණු සලකා බැලූ කොළඹ මහාධිකරණ විනිසුරුවරයා වැඩිදුර නඩු විභාගය ලබන 17වනදා දක්වා කල් තැබුවා.",
       "URL": "https://www.hirunews.lk/173229/මන්ත්‍රී-ගම්මන්පිලට-නීතිපති-දෙපාර්තමේන්තුව-හරස්-වෙයි",
       "Category": "Local News",
       "Parent URL": "https://www.hirunews.lk/local-news.php?pageID=4277"
}