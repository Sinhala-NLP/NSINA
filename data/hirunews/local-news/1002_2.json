{
       "Source": "hirunews",
       "Timestamp": "Friday, 22 July 2022 - 13:07",
       "Headline": "නව අමාත්‍ය මණ්ඩලය දිවුරුම් දීම ඇරඹෙයි - කැබිනට්ටුවට 18 ක් ! (වීඩියෝ)",
       "News Content": "නව අමාත්‍ය මණ්ඩලය දිවුරුම් දීම මේ වනවිට (22) ආරම්භ වී තිබෙනවා.\nඒ කොළඹ අග්‍රාමාත්‍ය කාර්යාල පරිශ්‍රයේදියි.\nජනාධිපති රනිල් වික්‍රමසිංහ ඉදිරියේදී මෙම නව අමාත්‍යවරුන් සිය ධුරයන්හි දී දිවුරුම් දීම සිදු කරනවා.\nඅග්‍රාමාත්‍ය දිනේෂ් ගුණවර්ධන හට රාජ්‍ය පරිපාලන හා ස්වදේශ කටයුතු අමාත්‍යාංශය ද හිමි වුණා.\nධීවර අමාත්‍යවරයා වශයෙන් දිවුරුම් දුන්නේ ඩග්ලස් දේවානන්දා යි.\nසුසිල් ප්‍රේමජය්න්ත්ට අධ්‍යාපන අමාත්‍ය ධුරය හිමිවුණා.\nප්‍රවාහන හා මහාමාර්ග අමාත්‍යාංශය හිමිවූයේ ආචාර්ය බන්දුල ගුණවර්ධන වෙතයි.\nමීට අමතරව ජනමාධ්‍ය අමාත්‍යාංශය ද බන්දුල ගුණවර්ධන හට හිමිවුණා.\nසෞඛ්‍ය අමාත්‍යාංශය හා ජල සම්පාදන අමාත්‍යාංශය හිමිවූයේ කෙහෙළිය රඹුක්වැල්ලටයි.\nමහින්ද අමරවීර හට කෘෂිකර්ම හා වනජීවි, වනසම්පත් සංරක්ෂණ අමාත්‍යාංශයන් ද හිමිවුණා.\nඅධිකරණ, බන්ධනාගාර කටයුතු හා ආණ්ඩුක්‍රම ව්‍යවස්ථා ප්‍රතිසංස්කරණ අමාත්‍යවරයා ලෙස ජනාධිපති නීතිඥ විජේදාස රාජපක්ෂ ජනාධිපතිවරයා ඉදිරියේ දී දිවුරුම් දුන්නා.\nහරීන් ප්‍රනාන්දු හට හිමිවූයේ සංචාරක හා ඉඩම් කටයුතු අමාත්‍යාංශයන් ද්විත්වයයි.\nනාගරික සංවර්ධන හා නිවාස කටයුතු අමාත්‍යාංශයේ වගකීම් හිමිවූයේ ප්‍රසන්න රණතුංග වෙතයි.\nවැවිලි කර්මාන්ත හා කර්මාන්ත අමාත්‍ය ධුරයන් ද්විත්වයම වෛද්‍ය රමේෂ් පතිරණ වෙත හිමිවුණා.\nජනාධිපති නීතිඥ අලි සබ්‍රි වෙත විදේශ කටයුතු අමාත්‍යාංශය හිමිවෙද්දී, බුද්ධශාසන, ආගමික හා සංස්කෘතික කටයුතු අමාත්‍යාංශය හිමිවූයේ විදුර වික්‍රමනායක වෙතයි.\nවිදුලිබල හා බලශක්ති අමාත්‍ය ධුරයේ මේ වන තෙක් එහි කටයුතු කළ කංචන විජේසේකර හට හිමිවුණා.\nනසීර් අහමඩ්ට පරිසර අමාත්‍යාංශය හිමිවුණා.\nවෙළෙඳ හා වාණිජ කටයුතු, ආහාර සුරක්ෂිතතා අමාත්‍යවරයා ලෙස නලීන් රුවන්ජීව දිවුරුම් දුන්නා.\nටිරාන් අලස් පත්වූයේ මහජන ආරක්ෂක අමාත්‍යවරයා ලෙසයි.\nරොෂාන් රණසිංහට ක්‍රීඩා හා යෞවන කටයුතු අමාත්‍යාංශය මෙන් ම වාරිමාර්ග අමාත්‍යාංශය හිමිවුණා.\nමනූෂ නානායක්කාර වෙත හිමිගැන්වූයේ කම්කරු හා විදේශ රැකියා අමාත්‍යාංශයයි.",
       "URL": "https://www.hirunews.lk/310642/නව-අමාත්‍ය-මණ්ඩලය-දිවුරුම්-දීම-ඇරඹෙයි-කැබිනට්ටුවට-18-ක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1002"
}