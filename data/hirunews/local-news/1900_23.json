{
       "Source": "hirunews",
       "Timestamp": "Monday, 07 June 2021 - 16:04",
       "Headline": "රුපියල් 5000 දීමනාව නොදුන්නැයි සමෘද්ධි නිලධාරිනියකට පහරදීමක්",
       "News Content": "රුපියල් 5000 දීමනාව තමන්ට ලබානොදුන් බවට පවසා රත්නපුර - කොලොන්න - කැම්පනේ ග්‍රාම නිලධාරි වසමේ කාන්තාවක් එහි සමෘද්ධි නිලධාරිනියකට පහරදී තිබෙනවා.\nප්‍රදේශයේ විහාරස්ථානයක මෙම 5000 මුදල් ලබාදී ඇති අතර මෙම කාන්තාවට එම මුදල ලබානොදීම හේතුවෙන් ඇය මුගුරකින් මෙම නිලධාරිනියට පහරදී ඇති බවයි වාර්තා වන්නේ.\nපසුව ඇය ප්‍රතිකාර සඳහා කොළොන්න මූලික රෝහලට ඇතුළත් කර ඇති බව සඳහන්.\nඑසේම, මාතලේ ප්‍රාදේශීය සභාවේ ශ්‍රී ලංකා පොදුජන පෙරමුණ නියෝජනය කරන මන්ත්‍රීවරයෙකු විසින් සිදුකළේ යැයි කියන පහරදීමකින් තුවාල ලැබූ පුද්ගලයෙකු රෝහල් ගත කර තිබෙනවා.\nඅදාළ පුද්ගලයා විසින් ප්‍රාදේශීය ලේකම්වරයාගෙන් රුපියල් 5000 දීමනාව තමන්ට නොදන්වා ඉල්ලීම ඇති බව පවසමින් මන්ත්‍රීවරයා මෙම පහරදීම සිදුකර ඇති බවයි පොලීසිය සඳහන් කළේ.\nමේ අතර, සෞඛ්‍ය නීතිරීති උල්ලංඝනය කරමින් සූදු ක්‍රීඩාවේ නිරත වූ පුද්ගලයින් 8 දෙනෙකු ආරච්චිකට්ටුව - වයිරන්කට්ටුව ප්‍රදේශයේදී අත්අඩංගුවට ගෙන තිබුණා.\nපසුව ඔවුන් ඇප මත මුදා හැර ඇති අතර, නිරෝධායන පනත යටතේ ඔවුන්ට එරෙහිව ඉදිරියේදී නඩු පවරන බව පොලීසිය සඳහන් කළා.",
       "URL": "https://www.hirunews.lk/273633/රුපියල්-5000-දීමනාව-නොදුන්නැයි-සමෘද්ධි-නිලධාරිනියකට-පහරදීමක්",
       "Category": "Local News",
       "Parent URL": "https://www.hirunews.lk/local-news.php?pageID=1900"
}