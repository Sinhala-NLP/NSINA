{
       "Source": "hirunews",
       "Timestamp": "Wednesday, 12 May 2021 - 16:27",
       "Headline": "රසායනික පොහොර ගෙන්වූ සමාගම්වලට ජනපතිගෙන් දැනුම්දීමක් (වීඩියෝ)",
       "News Content": "රසායනික පොහොර ආනයනය කළ සමාගම් කාබනික පොහොර නිෂ්පාදනය ආරම්භ කරන්නේ නම් ඊට අවශ්‍ය පහසුකම් සැලසීමට රජය  සූදානම් බව ජනාධිපති ගෝඨාභය රාජපක්ෂ  පවසනවා.\nකාබනික පොහොර භාවිතයේ දී අස්වැන්න අඩුවී ආදායමේ වෙනසක් වුවහොත් සහතික මිල ඉක්මවා වී මිලදී ගැනීමට රජය සූදානම් අතර ගොවියා ඒ සම්බන්ධයෙන් බිය විය යුතු නැති බවයි ජනාධිපති ගෝඨාභය රාජපක්ෂ කියාසිටියේ.\nපාරිභෝගිකයාට පවතින මිලට සහල් ලබාගත හැකි පරිදි වැය බර දැරීමට රජය සූදානම් බව ද ඔහු සඳහන් කළා.\n“දේශගුණික විපර්යාසයන්ට තිරසර විසඳුම් සහිත හරිත ශ්‍රී ලංකාවක් ඇති කිරීමේ ජනාධිපති කාර්ය සාධක බලකායේ” සාමාජිකයන් සමග ඊයේ (11) පස්වරුවේ ජනාධිපති කාර්යාලයේ පැවති හමුවේ දී ඔහු මේ බව සඳහන් කර තිබෙනවා.\nකාබනික පොහොර භාවිතයට එළැඹීම නිරෝගීමත් අනාගත පරපුරක් වෙනුවෙන් බව ද ජනාධිපතිවරයා කියසිටියා.\nමෙරට කෘෂිකර්මාන්තය මුළුමනින්ම කාබනික පොහොර භාවිතයට යොමු කළ යුතු බව “සෞභාග්‍යයේ දැක්ම” ප්‍රතිපත්ති ප්‍රකාශයෙන් සඳහන් කළ අතර එලෙස ජනතාවට දුන් පොරොන්දු ඉටු කරමින් ක්‍රියාත්මක වීම රජයක වගකීමක් බවයි ජනාධිපතිවරයා පෙන්වා දෙන්නේ.\nකාබනික පොහොර භාවිතය ප්‍රචලිත කිරීමට මීට පෙර පැවති රජයන් උත්සහ කළ ද එය අඛණ්ඩව පවත්වාගෙන යාමට නොහැකි වුණා.\nමෙය අපහසු අභියෝගාත්මක ක්‍රියාවක් වුවද නිවැරදි ක්‍රමෝපාය හඳුනාගෙන රට වෙනුවෙන් කළ යුතු කාර්යයක් බවයි ජනාධිපතිවරයා අවධාරණය කළේ.\nත්‍රස්තවාදයෙන් රට බේරා ගැනීමේදී ඇතැම් සටන් පරාජය වුවද අවසානයේ දී ත්‍රස්තවාදය පරාජය කර රට දිනවූ ආකාරයෙන් සියලු අභියෝග ජය ගනිමින්, ජනතාවට වස විසෙන් තොර ආහාර වේලක් ලබා ගැනීමේ අයිතිය ලබාදීමට රජය සූදානම් බවයි ජනාධිපති විශේෂ නියෝජිත හා කාර්ය සාධක බලකායේ සභාපති බැසිල් රාජපක්ෂ මෙම සාකච්ඡාවට සහභාගී වෙමින් කියාසිටියේ.\nහැටේ දශකය ආරම්භයේ  සිට රසායනික පොහොර භාවිතයට හුරු පුරුදුව ඇති මෙරට කෘෂිකර්මාන්තය කාබනික පොහොර භාවිතය වෙත යොමු කරවීම යුද්ධයෙන් රට බේරාගත්තා සේම ජනතාවට ලබාදෙන විශේෂ ජයග්‍රහණයක් බව ක්ෂේත්‍රයේ විශේෂඥයන් මෙහිදී පෙන්වා දී තිබෙනවා.",
       "URL": "https://www.hirunews.lk/271174/රසායනික-පොහොර-ගෙන්වූ-සමාගම්වලට-ජනපතිගෙන්-දැනුම්දීමක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1958"
}