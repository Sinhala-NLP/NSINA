{
       "Source": "hirunews",
       "Timestamp": "Saturday, 17 June 2017 - 19:45",
       "Headline": "ජනපති IDH උණ රෝහලේ නිරීක්ෂණ චාරිකාවක",
       "News Content": "ජනාධිපති මෛත්‍රීපාල සිරිසේන මහතා අද අංගොඩ IDH උණ රෝහලේ නිරීක්ෂණ චාරිකාවක නිරත වුණා.\nජනාධිපති මාධ්‍ය අංශය පැවසුවේ රෝහලේ පවතින අඩුපාඩු කඩිනමින් සම්පූර්ණ කරන ලෙස එහිදී ජනාධිපතිවරයා බලධාරීන්ට උපදෙස් දුන් බවයි.\nඅයි.ඩී.එච් රෝහල උණ රෝගීන්ගෙන් පිරී පැවතීම හේතුවෙන් හටගෙන තිබූ තදබදය හමුවේ රෝගීන් ඇතුළත් කිරීම පසුගියදා තාවකාලිකව අත්හිටුවා තිබුණා.\nඑහි පැමිණෙන උණ රෝගීන් පසුව ඇතුළත් කිරීමට පියවර ගත්තේ තලංගම, වෑතර සහ පිළියන්දල රෝහල් වලටයි.\nඑලෙස මාරුකර හැරුණු රෝගීන්ට අවශ්‍ය සියලු වෛද්‍ය පහසුකම් නොඅඩුව ලබා දෙන ලෙස ජනාධිපතිවරයා උපදෙස් දී තිබෙනවා.\nඑම නිරීක්ෂණ චාරිකාවේදී ජනාධිපතිවරයා අයි.ඩී.එච් රෝහලේ ඩෙංගු රෝගීන් ප්‍රතිකාර ගන්නා වාට්ටු සංකීර්ණයේද නිරීක්ෂණ චාරිකාවක නිරත වුණා.\nමේ අතර ජාත්‍යන්තර යෝග දින සැමරුම ජනාධිපති මෛත්‍රීපාල සිරිසේන මහතාගේ ප්‍රධානත්වයෙන් අද පෙරවරුවේ නිදහස් චතුරශ්‍ර පරිශ්‍රයේදී පැවැත්වුණා.\nඉන්දීය රජයේ අනුග්‍රහය යටතේ ඉන්දීය මහ කොමසාරිස් කාර්යාලය මගින් තුන්වන වරටත් සංවිධානය කර තිබූ මෙම අවස්ථාවට ස්කයිප් තාක්ෂණය ඔස්සේ සම්බන්ධ වූ ඉන්දීය අග්‍රාමාත්‍ය නරේන්ද්‍ර මෝදි මහතා සිය සුභපැතුම් එක්කර තිබෙනවා.",
       "URL": "https://www.hirunews.lk/163802/ජනපති-idh-උණ-රෝහලේ-නිරීක්ෂණ-චාරිකාවක",
       "Category": "Local News",
       "Parent URL": "https://www.hirunews.lk/local-news.php?pageID=4464"
}