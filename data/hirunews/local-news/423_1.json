{
       "Source": "hirunews",
       "Timestamp": "Monday, 10 April 2023 - 10:59",
       "Headline": "සහල් පෝළිමේ ඇති වූ තෙරපීමකින් මවක් ජීවිතක්ෂයට",
       "News Content": "දිළිඳු පවුල් සඳහා රජය මගින් නොමිලේ ලබා දෙන සහල් ලබා ගැනීම සඳහා පාතහේවාහැට ප්‍රාදේශීය ලේකම් කාර්යාලයට පැමිණි පිරිස අතර ඇති වූ අධික තෙරපීමක් හේතුවෙන් සිහිසුන්ව ඇඳ වැටුණු කාන්තාවක් ජීවිතක්ෂයට පත් වී තිබෙනවා.\nමෙලෙස ජීවිතක්ෂයට පත් වී ඇත්තේ, තලාතුඔය, පුස්සතන්න ප්‍රදේශයේ පදිංචිව සිටි 68 හැවිරිදි එක දරු මවක්.\nඇය පෙරේදා (08) දින පාතහේවාහැට ප්‍රාදේශීය ලේකම් කාර්යාලයට ගොස් සිටි අවස්ථාවේදී එතැන සිටි පිරිස් අසංවර ලෙස හැසිරීම හේතුවෙන් මෙම තෙරපීම සිදු වී තිබෙනවා.\nඑහිදී අදාළ කාන්තාව කාලයක් තිස්සේ දියවැඩියාව සඳහා සායනික ප්‍රතිකාර ලබාගෙන ඇති තැනත්තියක නිසාවෙන් පෝළිමේ සිටියදී ශරීරයේ සීනී මට්ටම අධික ලෙස පහත වැටීම මෙම මරණයට හේතු වී තිබෙනවා.\nරෝහල් ආරංචි මාර්ග සඳහන් කළේ, ගිලන් රථයක් මගින් රෝගියා තලාතුඔය රෝහලට ගෙන ගොස් ප්‍රතිකාර සඳහා ඇතුලත් කරන විටත් කාන්තාව ජීවිතක්ෂයට පත් වී සිටි බවටයි.\nඑසේම ඇයගේ අන්තිම කැමත්ත අනුව මෘතශරීරය පේරාදෙණිය විශ්වවිද්‍යාලයේ වෛද්‍ය පීඨයට භාර දීමට ඥාතීන් විසින් කටයුතු කෙරුණා.",
       "URL": "https://www.hirunews.lk/332167/සහල්-පෝළිමේ-ඇති-වූ-තෙරපීමකින්-මවක්-ජීවිතක්ෂයට",
       "Category": "Local News",
       "Parent URL": "https://www.hirunews.lk/local-news.php?pageID=423"
}