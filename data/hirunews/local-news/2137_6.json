{
       "Source": "hirunews",
       "Timestamp": "Friday, 19 February 2021 - 13:36",
       "Headline": "ශ්‍රී ලංකා ක්‍රිකට් කණ්ඩායමේ නව වේග පන්දු පුහුණුකරු චමින්ද වාස්",
       "News Content": "එළඹෙන බටහිර ඉන්දීය කොදෙව් තරග සංචාරයේදී ශ්‍රී ලංකා ක්‍රිකට් කණ්ඩායමේ වේග පන්දු යවන පුහුණුකරු ලෙස චමින්ද වාස් පත් කර තිබෙනවා.\nඒ, එම ධුරයේ කටයුතු කළ ඩේවිඩ් ශේකර් ඉන් ඉවත්වීම හේතුවෙන්. චමින්ද වාස් මීට පෙරද ශ්‍රී ලංකා කණ්ඩායමේ වේග පන්දු පුහුණුකරු ලෙස කටයුතු කළා.\nපන්දු වාර විස්ස සහ එක්දින තරග තුනක් මෙන්ම ටෙස්ට් තරග දෙකක් සඳහා සහභාගිවන ශ්‍රී ලංකා කණ්ඩායම ලබන 23 වනදා දිවයිනෙන් පිටත්ව යාමට නියමිතයි.\nමේ අතර බටහිර ඉන්දීය කොදෙව් ක්‍රිකට් තරග සංචාරයට සහභාගීවන ශ්‍රී ලංකා සංචිතය අද නම් කිරීමට නියමිත බව වාර්තා වනවා.\nශ්‍රී ලංකා ක්‍රිකට් ප්‍රධාන විධායක නිලධාරී ඈෂ්ලි ද සිල්වා කියා සිටියේ, පෙර තේරීම් කමිටුව නියෝජනය කළ, ඉතිරි සාමාජිකයින් දෙදෙනා විසින් අදාළ නම් කිරීම සිදු කරන බවයි.\nප්‍රමෝද්‍ය වික්‍රමසිංහ සහ චමින්ද මෙන්ඩිස් යන අය මේ වනවිට තේරීම් කමිටු සාමාජිකයින් ලෙස කටයුතු කරනවා.\nඅදාළ තරඟාවලියට විස්සයි විස්ස තරග තුනක් සහ එක්දින තරග තුනක් ඇතුළත්.\nඑමෙන්ම ශ්‍රී ලංකා කණ්ඩායම ටෙස්ට් ක්‍රිකට් තරග දෙකකට ක්‍රීඩා කිරීමට නියමිතයි.",
       "URL": "https://www.hirunews.lk/263047/ශ්‍රී-ලංකා-ක්‍රිකට්-කණ්ඩායමේ-නව-වේග-පන්දු-පුහුණුකරු-චමින්ද-වාස්",
       "Category": "Local News",
       "Parent URL": "https://www.hirunews.lk/local-news.php?pageID=2137"
}