{
       "Source": "hirunews",
       "Timestamp": "Saturday, 22 June 2019 - 12:35",
       "Headline": "මඩකලපුව විශ්වවිද්‍යාලය ගැන සාකච්ඡාවකට හිස්බුල්ලා සූදානම්",
       "News Content": "මඩකලපුව - පෞද්ගලික විශ්වවිද්‍යාලය රජයට පවරා ගැනීමේ නීතිමය හැකියාවක් නොමැති බව නැගෙනහිර පළාත් හිටපු ආණ්ඩුකාර එම්.එල්.ඒ.එම්. හිස්බුල්ලා පවසනවා.\nඔහු කියා සිටියේ මේ සම්බන්ධයෙන් බලධාරීන් සමඟ සාකච්ඡා කිරීමට තමන් සූදානම් බවයි.\nමඩකලපුව පෞද්ගලික විශ්වවිද්‍යාලය හදිසි නීති රෙගුලාසි යටතේ වහාම රජයට පවරා ගන්නා ලෙස අධ්‍යාපන සහ මානව සම්පත් සංවර්ධන පිළිබද ආංශික අධීක්ෂණ කාරක සභාව පාර්ලිමේන්තුවට ඊයේ නිර්දේශ කළේ එම විශ්වවිද්‍යාලය සම්බන්ධයෙන් සකස් කල නිරීක්ෂණ වාර්තාව ඉදිරිපත් කරමින්.\nඑම විශ්වවිද්‍යාලයේ සභාපති හිටපු ආණ්ඩුකාර එම්.එල්.ඒ.එම්. හිස්බුල්ලාගේ පුත් හිරාස් හිස්බුල්ලා පසුගිය මාර්තු 14 වනදා අධ්‍යාපන සහ මානව සම්පත් සංවර්ධන පිළිබද ආංශික අධීක්ෂණ කාරක සභාව වෙත කැදවනු ලැබුවා.\nඅදාළ විශ්වවිද්‍යාලය පිහිටුවීම සඳහා මුදල් ලැබුණු ආකාරය සම්බන්ධයෙන් ගැටළුකාරීත්වයක් පවතින බව ඔහුගේ ප්‍රකාශයන් පිළිබද සිදුකළ විමර්ශණවලදී අනාවරණය වී ඇතැයි කාරක සභා වාර්තාවේ සඳහන්.\nඒ අනුව මඩකලපුව පෞද්ගලික විශ්ව විද්‍යාලයට මුදල් ලැබුනු ආකාරය පිළිබද විදේශ කටයුතු අමාත්‍යාංශය සහ සෞදි අරාබි තානාපති කාර්යාලය එක්ව සම්පුර්ණ පරික්ෂණයක් කල යුතු බවටද නිර්දේශ කර තිබෙනවා.\nඅදාල විශ්වවිද්‍යාලය මඩකලපුව ප්‍රදේශයේ පිහිටුවිමට අක්කර 35ක් ලබාදී තිබුණ ද ඒ සඳහා තවත් අක්කර 08ක භූමි ප්‍රමාණයක් බලෙන් අත්පත් කරගෙන ඇති බවද වාර්තාවේ සඳහන්.\nකෙසේ වෙතත් නැගෙනහිර පළාත් හිටපු ආණ්ඩුකාර එම්.එල්.ඒ.එම්. හිස්බුල්ලා හිරු ප්‍රවෘත්ති අංශයට කියා සිටියේ මෙහිදී තම පාර්ශවය කිසිදු වරදක් සිදුකර නොමැති බවයි.",
       "URL": "https://www.hirunews.lk/218886/මඩකලපුව-විශ්වවිද්‍යාලය-ගැන-සාකච්ඡාවකට-හිස්බුල්ලා-සූදානම්",
       "Category": "Local News",
       "Parent URL": "https://www.hirunews.lk/local-news.php?pageID=3287"
}