{
       "Source": "hirunews",
       "Timestamp": "Saturday, 09 April 2022 - 19:34",
       "Headline": "ගාලු මුවදොර විරෝධය තවමත් (වීඩියෝ)",
       "News Content": "රට තුළ උද්ගතව ඇති අර්බුදවලට විසඳුම් ඉල්ලා අද පෙරවරුවේ කොළඹ ගාලු මුවදොර පිටිය අවට සහ ජනාධිපති කාර්යාලය අසල විරෝධතා සඳහා වෙන්කර ඇති භූමියේ ආරම්භ කළ විරෝධතාවය තවදුරටත් ක්‍රියාත්මකයි.\nමේ හේතුවෙන් අද පස්වරුවේ ජනාධිපති කාර්යාලය අසලින් ගාලු පාර සම්පූර්ණයෙන්ම අවහිර වුණා.\nවිරෝධතාව හේතුවෙන් ගාලු මුවදොර ආශ්‍රිත මාර්ග කිහිපයක් පොලිස් මාර්ග බාධක යොදා අවහිර කිරීමට පියවර ගෙන තිබූ අතර සමාජ ක්‍රියාකාරීන් සංවිධාන කළ විරෝධතාවට දිවයිනේ විවිධ ප්‍රදේශවලින් පිරිස් එක්ව සිටියා.\nමේ අතර, රටට විශාල වෙනසක් අවශ්‍ය වී ඇති බව කොළඹ අගරදගුරු අතිඋතුම් මැල්කම් කාදිනල් රංජිත් හිමිපාණන් කියා සිටියේ මීගමුව ප්‍රදේශයේ අද පැවති විරෝධතාවක් අමතමින්.\nඑසේම, පාස්කු ප්‍රහාරයට කඩිනමින් යුක්තිය ඉල්ලා සහ වර්තමානයේ රට පත්ව ඇති තත්ත්වයට විරෝධය පළකරමින් පිරිසක් කටුවාපිටියේ සිට කොළඹ කොච්චිකඩේ පල්ලිය දක්වා පාගමනක නිරත වුණා.\nයුක්තිය ඉල්ලා විරෝධතා පාගමන - යන්න තේමා කරගත් මෙම පාගමන ආරම්භ කිරීමට පෙර ඔවුන් ආගමික වතාවත්වල නිරත වෙමින් යාඥාවන් සිදුකළා.\nපාස්කු ප්‍රහාරයේ වින්දිතයින්ට සාධාරණයක් ඉටු කිරීම සහ ජනතාව පත්ව ඇති අපහසුතාවන්ට කඩිනමින් විසඳුම් ඉල්ලා සිටිමින් කටුවාපිටිය දේවස්ථානයෙන් මෙම විරෝධතා පාගමන ආරම්භ කළේ අද පෙරවරු 10ට පමණයි.\nකටුවාපිටිය දේවස්ථානයෙන් ඇරඹි විරෝධතා පා ගමනේ ගමන් මාර්ගය වූයේ කටුවාපිටිය ශාන්ත සෙබස්තියන් දේවස්ථානය, කටුනායක ශාන්ත පේදුරු පාවුළු දේවස්ථානය, තුඩැල්ල අඩක්කල මාතා දේවස්ථානය, කඳාන හැඳල හන්දිය ඇලකන්ද ඔස්සේ කොච්චිකඩේ පල්ලිය දක්වායි.\nකිලෝමීටර් 36 ක පමණ දුරක් පාගමනින් පැමිණි කටුවාපිටිය - කොච්චිකඩේ දක්වා වූ මාර්ගයේ ප්‍රධාන නගරවල මඳ වේලාවක් රැඳී සිටිමින් විරෝධය දැක්වුවා.\nමෙම පාගමනේ යෙදුණු පිරිසට එම මාර්ගයේ විවිධ නගරවලදී ආහාර පාන ආදියෙන් සංග්‍රහ කිරීමට ස්වෙච්ජාවෙන් පිරිස් එක්ව සිටියා.\nකොච්චිකඩේ දේවස්ථානයට පැමිණි පිරිස එහිදී ආගමික වතාවත්වලද නිරත වුණා.\nමේ අතර සර්වආගමික උද්ඝෝෂණයක් මීගමුව ග්‍රීන්පාක් මංසන්ධියේදී මීගමුව කතෝලික සාශනාරක්ෂක බල මණ්ඩලය විසින් සංවිධාන කර තිබුණා.\nඊට ධීවර සමිති ඇතුළු සංවිධාන කිහිපයක්ද එක්වුණා.\nඋද්ඝෝෂණය හේතුවෙන් මීගමුව - හලාවත පරණ පාර ග්‍රීන් පාර්ක් හන්දියෙන් වාහන ගමනාගමනයටද බාධා එල්ල වුණා.\nඅනතුරුව පොලීසිය මැදිහත්ව විකල්ප මර්ග ඔස්සේ ගමන් කිරීමටයි විරෝධතාකරුවන්ට උපදෙස් ලබාදුන්නේ.\nඅතිඋතුම් මැල්කම් කාදිනල් රංජිත් හිමිපාණන් ද එම අවස්ථාවට එක්වුණා.\nමේ අතර ජනතා ගැටළුවලට කඩිනම් විසඳුම් ඉල්ලා දිවයිනේ තවත් ප්‍රදේශ කිහිපයක අද විවිධ කණ්ඩායම් විරෝධතාවල නිරත වුණා.\nවිදෙස් රටවල්වල වෙසෙන ශ්‍රී ලාංකිකයින් ද එම රටවලදී විරෝධතා සංවිධාන කර තිබුණා.\nජාතික ජන බලවේගයේ උද්ඝෝෂණයක් සහ විරෝධතා පා ගමනක් මහරගම නාවින්න බස් නැවතුම්පොල ඉදිරිපිට පැවැත්වුණා.\nඑම විරෝධතාකරුවන් හයිලෙවල් මාර්ගය ඔස්සේ දෙල්කද හන්දිය දක්වා ගමන් කිරීමෙන් පසු එම ස්ථානයේ පන්දම් දල්වා විරෝධතාවක නිරත වුණා.\nමේ අතර සමගි ජනබලවේගය සංවිධාන කළ විරෝධතා අද ස්ථාන කිහිපයකදී පැවැත්වුණා.\nඉන්ධන හිඟය, විදුලි කප්පාදුව, ජනතාව පත්ව ඇති අපහසුතාවයන්ට විසඳුම් ලබා දීමට කටයුතු නොකිරීම ඇතුළු කරුණු කිහිපයක් මුල්කරගනිමින් දිවයිනේ තවත් ප්‍රදේශ කිහිපයක විරෝධතා පැවතුණා.\nමේ අතර, ශ්‍රී ලංකා පොදුජන පෙරමුණු පක්ෂ කාර්යාලයේ කැඳවා තිබූ මාධ්‍ය හමුවට එක්වූ පාර්ලිමේන්තු මන්ත්‍රී එස්.බී. දිසානායක කියා සිටියේ නිවසේ විදුලිය කප්පාදු කරන අවස්ථාවන්වලදී තමන්ටද ආණ්ඩුවට එරෙහිව විරෝධය දැක්වීමට සිතෙන බවයි.\nමේ අතර බොහෝ ප්‍රදේශවල මහා සංඝරත්නය සහ ආගමික නායකයින් මෙන්ම ජනතාව විරෝධතා පුවරු ප්‍රදර්ශනය කරමින් නිහඩ විරෝධතාවලට එක්ව සිටි අකාරය ද දක්නට ලැබුණා.\nමේ අතර ඊයේ දිනයේ රැස් වූ නීතිපති දෙපාර්තුමේන්තුවේ නීති නිළධාරීන්ගේ සංගමය විශේෂ මහ සභා රැස්වීමේදී ගත් තීරණ අනුව පසුගියදා නීතිපති දෙපාර්තුමේන්තුවේ නව ගොඩනැගිලි සංකීර්ණයේ දොරටුව අභියස ඒකරාශී වූ නීතිඥවරුන්ගේ ආචාරධර්මයන් සහ හැසීරීම පිළිබඳව දැඩි අප්‍රසාදය පළ කර තිබෙනවා.\nඑමෙන්ම, නීතිපතිතුමා ඇතුළු නීතිපති දෙපාර්තුමේන්තුව පිළිබඳව කරන ලද පදනම් විරහිත චෝදනා තරයේ ප්‍රතික්ෂේප කරමින් එම ක්‍රියාවන් හෙළා දකින බවත්, එම සංගමය නිවේදනයක් නිකුත් කරමින් සඳහන් කළා.\nමේ අතර, කුරුණෑගල නගරයේ ඊයේ පැවති විරෝධතාවකට එක්වූ තරුණයින් පිරිසක් එම විරෝධතාවය අවසන් කර විසිර යන අවස්ථාවේදී කිසියම් සංවිධානාත්මක පිරිසක් විසින් ඔවුන්ට පහරදී තිබෙනවා.\nපහර කෑ තරුණයින් සිද්ධිය සම්බන්ධයෙන් පොලිසිය දැනුවත් කිරීමෙන් අනතුරුව ඔවුන් රෝහල් ගත කිරීමට කුරුණෑගල පොලිසිය කටයුතු කර තිබෙනවා.",
       "URL": "https://www.hirunews.lk/301585/ගාලු-මුවදොර-විරෝධය-තවමත්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1240"
}