{
       "Source": "hirunews",
       "Timestamp": "Sunday, 12 February 2023 - 13:32",
       "Headline": "ආනයනික අර්තාපල් බද්ද හෙට කැබිනට්ටුවට (වීඩියෝ)",
       "News Content": "මෙවර ගොවීන්ගෙන් රුපියල් 100කට වී කිලෝවක් මිලදී ගැනීමට කටයුතු කරන බව ජනාධිපති රනිල් වික්‍රමසිංහ පවසනවා.\nඋතුරේ සංචාරය කරන අතරතුරයි කිලිනොච්චියේ ගොවීන් වෙත ජනාධිපතිවරයා මේ බව සඳහන් කර ඇත්තේ.\nඒ සඳහා මුදල් අමාත්‍යාංශය සහ කෘෂිකර්ම අමාත්‍යාංශය ඒකාබද්ධව ක්‍රමවේදයක් සකස් කර තිබෙනවා.\nඑමෙන්ම ආනයනික අර්තාපල් සඳහා බද්දක් පැනවීමේ යෝජනාව හෙට (13) රැස්වන අමාත්‍ය මණ්ඩලය වෙත ඉදිරිපත් කරන බව කෘෂිකර්ම අමාත්‍ය මහින්ද අමරවීර පවසනවා.\nඅස්වැන්න නෙළන අවස්ථාවේ දේශීය අර්තාපල් ගොවියා ආරක්ෂා කරගැනීම සඳහා මෙම පියවර ගත යුතුව ඇති බවයි අමාත්‍යවරයා පෙන්වා දෙන්නේ.\nඅර්තාපල් ආනයනය තහනම් කිරීම වෙනුවට ඒ සඳහා බද්දක් පනවන ලෙස ඉල්ලා කෘෂිකර්ම අමාත්‍යාංශ ලේකම්වරයා විසින් මුදල් අමාත්‍යාංශ ලේකම්වරයාට ලිපියක් ද යොමුකර තිබෙනවා.\nකෙසේ වෙතත් මෙතෙක් ඒ සම්බන්ධයෙන් ප්‍රතිචාරයක් ලැබී නොමැති බව කෘෂිකර්ම අමාත්‍ය මහින්ද අමරවීර සඳහන් කළේ කෘෂිකර්ම අමාත්‍යාංශයේ කෘෂි අංශ නවීකරණ ව්‍යාපෘතිය යටතේ වැලිමඩ - බොරලන්ද ප්‍රදේශයේ බීජ අර්තාපල් වගාවේ අස්වනු නෙළීමේ අවස්ථාවට ඊයේ එක්වෙමින්.\nමේ අතර අනුරාධපුර දිස්ත්‍රික්කයේ ගලෙන්බිඳුණුවැව හා කැකිරාව ප්‍රාදේශීය ලේකම් කොට්ඨාස දෙකට අයත් ප්‍රදේශ රැසක බඩඉරිඟු වගා කළ ගොවීන් දැඩි අසීරුතාවට පත්ව ඇති බව වාර්තාවනවා.\nනිසි කලට වර්ෂාව නොලැබීම සහ වෙළඳපොලේ පැවති තෙල් පොහොර හිඟය මෙන්ම කෘෂිරසායන මිල ඉහළ යාම හේතුවෙන් මෙම තත්ත්වයට මුහුණදී ඇති බවයි ඔවුන් පෙන්වා දෙන්නේ.",
       "URL": "https://www.hirunews.lk/327222/ආනයනික-අර්තාපල්-බද්ද-හෙට-කැබිනට්ටුවට-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=541"
}