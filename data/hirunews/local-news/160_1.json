{
       "Source": "hirunews",
       "Timestamp": "Sunday, 23 July 2023 - 8:46",
       "Headline": "පෙම්වතියගෙන් පුත්‍රයා බේරාගන්න පොලිසියට අල්ලස් දුන් පියෙක් අත්අඩංගුවට",
       "News Content": "පෙම්වතියගෙන් සිය පුත්‍රයා බේරාදෙන ලෙස ඉල්ලමින් ගලේවෙල පොලිස් ස්ථානාධිපතිවරයාට අල්ලස් ලබාදීමට උත්සාහ කළ පුද්ගලයෙකු අත්අඩංගුවට ගෙන තිබෙනවා.\nමොහු ඊයේ (22) උදෑසන ගලේවෙල පොලිසියට පැමිණ ඇත්තේ සිය පුත්‍රයා ඔහුගේ පෙම්වතියගේ නිවසේ නැවතී සිටින බවත් ඉන් ඔහු මුදා දෙන ලෙසත් ඉල්ලමින්.\nපසුව මෙම පුද්ගලයා පොලිස් ස්ථානාධිපතිවරයා හමුවී ඇති අතර, නීතිමය කටයුතු සිදුකළ යුතු ආකාරය පිළිබඳ උපදෙස් ලබාගෙන තිබෙනවා.\nඉන් අනතුරුව මොහු ලියුම් කවරයක දැමූ යමක් ස්ථානාධිපතිවරයාගේ මේසය මත තිබූ පොතක් යටින් තබා ඇති බවයි වාර්තාවන්නේ.\nපසුව පොලිස් ස්ථාධිපතිවරයා එම ලියුම් කවරය විවෘත කර බැලීමේදී රුපියල් පන්දහසේ නෝට්ටුවක් ඒ තුළ තිබෙන අයුරු දැක තිබෙනවා.\nඑහිදී මෙම මුදල කුමක් සඳහාදැයි විමසූ අවස්ථාවේ සැකකරු පවසා ඇත්තේ මුදල් ලබාගෙන සිය කාර්යය ඉටු කර දෙන ලෙසයි.\nඑහිදී රාජ්‍ය සේවකයෙකුට අල්ලස් ලබාදීමේ චෝදනාව මත අදාළ පුද්ගලයා අත්අඩංගුවට ගෙන ඇති බව පොලිස් මාධ්‍ය කොට්ඨාසය සඳහන් කර සිටියේ.",
       "URL": "https://www.hirunews.lk/342193/පෙම්වතියගෙන්-පුත්‍රයා-බේරාගන්න-පොලිසියට-අල්ලස්-දුන්-පියෙක්-අත්අඩංගුවට",
       "Category": "Local News",
       "Parent URL": "https://www.hirunews.lk/local-news.php?pageID=160"
}