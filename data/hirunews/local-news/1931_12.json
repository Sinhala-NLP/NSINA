{
       "Source": "hirunews",
       "Timestamp": "Monday, 24 May 2021 - 19:35",
       "Headline": "සංචරණ සීමා ජුනි 7 දක්වා දීර්ඝ කෙරේ (වීඩියෝ)",
       "News Content": "සංචරණ සීමා ක්‍රියාත්මක කාලය දීර්ඝ කිරීමට රජය අද තීරණය කළා.\nදැනට ක්‍රියාත්මක සංචරණ සීමා ජුනි මස 7 වනදා අලුයම 4 දක්වා අඛන්ඩව ක්‍රියාත්මක කිරීමට තීරණය කෙරුණේ කොරෝනා මර්දන ජනාධිපති කාර්ය සාධක බලකාය අද ජනාධිපතිවරයාගේ ප්‍රධානත්වයෙන් රැස්වීමෙන් අනතුරුවයි.\nහෙට, දිනයේ මෙන්ම, ලබන 31 සහ ජුනි මස 4 වනදා එම සීමා ලිහිල් කෙරෙන අතර, එම දිනවල අත්‍යාවශ්‍ය භාණ්ඩ මිලදී ගැනීම සඳහා පමණක් ජනතාවට අවස්ථාව හිමිවනවා.\nළඟම ඇති වෙළඳසැලට ගොස් අත්‍යාවශ්‍ය භාණ්ඩ මිලදී ගත යුතු බවයි අමාත්‍ය ජොන්ස්ටන් ප්‍රනාන්දු අද ගත් තීන්දු තීරණ දැනුම්දීමේ මාධ්‍ය හමුවකට රජයේ ප්‍රවෘත්ති දෙපාර්තමේන්තුවේදී එක්වෙමින් සඳහන් කළේ.\nඑම මාධ්‍ය හමුවට එක්වූ පොලිස් මාධ්‍ය ප්‍රකාශක නියෝජ්‍ය පොලිස්පති අජිත් රෝහණ කියා සිටියේ සංචරණ සීමා තාවකාලිකව ඉවත් කෙරෙන හෙට දිනයේදී වෙළඳසැල් වෙත ගමන් කළ හැක්කේ පාගමනින් පමණක් බවයි.\nඑසේම, මාර්ගයේ හා වෙළඳසැල් වල වාහන නැවැත්වීම තහනම් බව ද ඔහු සඳහන් කළා.\nමේ අතර, සංචරණ සීමා කඩ කරන්නන් පිලිබඳ තොරතුරු සෙවීමට යුද හමුදාවෙන් සහ ගුවන් හමුදාවෙන් ඩ්‍රෝන යානා මෙහෙයුම් ක්‍රියාත්මක කෙරෙනවා.\nමේ අතර, සංචරණ සීමා තාවකාලිකව ඉවත් කෙරෙන හෙට දිනයේදී කිසිදු පොදු ප්‍රවාහන සේවයක් ක්‍රියාත්මක නොවන බවයි ප්‍රවාහන රාජ්‍ය අමාත්‍ය දිලුම් අමුණුගම අද මහනුවරදී මාධ්‍ය හමුවක් කැඳවමින් කියා සිටියේ.\nමේ අතර, දිස්ත්‍රික්ක 4 ක ප්‍රදේශ කිහිපයක් හෙට අලුයම 4 සිට හුදකලා කර තිබෙනවා.\nඒ අනුව, රත්නපුර දිස්ත්‍රික්කයේ කුරුවිට පොලිස් බල ප්‍රදේශයේ කුරුවිට 155 සහ දෙල්ගමුව ග්‍රාම නිලධාරි වසමේ නගර කොටස මෙලෙස හුදකලා කෙරෙන බවයි යුද හමුදාපති ජනරාල් ශවේන්ද්‍ර සිල්වා සඳහන් කළේ.\nඑසේම, ගාල්ල දිස්ත්‍රික්කයේ අම්බලන්ගොඩ - ඌරවත්ත සහ කිරිබත්ගොඩ - ඊරියවැටිය මෙන්ම, නුවරඑළිය - ඩයගම - සන්දිරිගම සහ එහි සත්ත්ව ගොවිපොල කොටස මෙලෙස හෙට සිට හුදකලා කෙරෙනවා.",
       "URL": "https://www.hirunews.lk/272329/සංචරණ-සීමා-ජුනි-7-දක්වා-දීර්ඝ-කෙරේ-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1931"
}