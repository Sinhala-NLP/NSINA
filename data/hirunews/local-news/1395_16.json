{
       "Source": "hirunews",
       "Timestamp": "Wednesday, 26 January 2022 - 21:01",
       "Headline": "විදුහල්පතිවරුන් ලබන 28 වැනිදා සංකේත වැඩවර්ජනයක (වීඩියෝ)",
       "News Content": "ලබන 28 වනදා දිවයින පුරා සංකේත වැඩවර්ජනයක නිරත වීමට විදුහල්පති සමිති සන්ධානය තීරණය කර තිබෙනවා.\nඒ මේ මස 5 වනදා ගුරු විදුහල්පති වැටුප් විෂමතා ඉවත් කරමින් නිකුත් කෙරුණු චක්‍රලේඛය මගින් විදුහල්පතිවරුන්ට නව වැටුප් විෂමතාවක් හට ගෙන ඇති බව පවසමින්.\nඑහිදි එකම දින පත්වීම් ලැබ සමාන සුදුසුකම් සහිත ගුරුසේවයේ නිරත නිලධාරීන්ට විදුහල්පති සේවයේ නිළධාරීයාට වඩා වැඩි වැටුප් වැඩිවීමක් හිමිවී ඇති බව විදුහල්පති සමිති සන්ධානය ප්‍රකාශ කළා.\nමේ අතර, ගුරු - විදුහල්පතිවරුන්ගේ වැටුප් ඉහළ දැමීමට සාපේක්ෂව අධ්‍යාපන පරිපාලන හා ගුරු අධ්‍යාපනඥ සේවා වල ද වැටුප් වැඩි කරන ලෙස බල කරමින් ශ්‍රී ලංකා අධ්‍යාපන පරිපාලන සේවා සංගමය අද අසනීප නිවාඩු වාර්තා කර වෘත්තීය ක්‍රියාමාර්ගයක නිරත වුණා.\nඑය දැඩි කරන්නේ ද නැද්ද යන්න සම්බන්ධයෙන් සාකච්ඡා කිරීම සඳහා එම සංගමයේ නියෝජිතයින් අද රාත්‍රියේ රැස්වී සාකච්ඡාවක නිරත වීමට නියමිතයි.\nමේ අතර, හෙද, පරිපුරක සහ අතුරු වෛද්‍ය සේවා ඇතුළු සෞඛ්‍ය වෘත්ති සමිති අද බස්නාහිර පලාත තුළ ආරම්භ කළ සංකේත වර්ජනයෙන් කොළඹ ජාතික රෝහල ඇතුළු බස්නාහිර පලාතේ රෝහල් බාහිර රෝගී අංශයේ ප්‍රතිකාර ලබාගැනීම සදහා පැමිණි රෝගීන් දැඩි අපහසුතාවයට පත්වුණා.\nවෘත්තිය සමිති 16ක සේවකයින් මෙලෙස අද සංකේත වැඩ වර්ජනයක් ආරම්භ කළේ වැටුප් සහ උසස්වීම් ගැටලුවලට විසදුම් ලබාදීම ඇතුළු ඉල්ලීම් 07ක් මුල්කරගිනිමින්.\nවර්ජනයේ නිරත වෘත්තීය සමිති අද දහවල් කොළඹදී විරෝධතාවක ද නිරත වුණා.",
       "URL": "https://www.hirunews.lk/295282/විදුහල්පතිවරුන්-ලබන-28-වැනිදා-සංකේත-වැඩවර්ජනයක-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1395"
}