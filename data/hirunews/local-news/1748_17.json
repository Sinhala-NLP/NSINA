{
       "Source": "hirunews",
       "Timestamp": "Tuesday, 17 August 2021 - 13:42",
       "Headline": "සමාජ මාධ්‍ය කැළඹු ඇෆ්ගන් ඡායාරූපයක පසුපස කතාව",
       "News Content": "මෙම ඡායාරූපය පසුගිය දින දෙක තුල අන්තර්ජාලය තුල ඉහළින්ම සංසරණය වූ ඡායාරූපයක්.\nඇමරිකාවේ ආරක්‍ෂක ප්‍රවෘත්ති වෙබ් අඩවිය වන ඩිෆෙන්ස් වන් defense one වෙබ් අඩවියට අනුව මේ ඡායාරූපය පසුපස ඇති කතාව අනුවේදනීය එකක්.\nමේ ඇෆ්ගනිස්ථානයේ කාබුල් අගනගරය තාලිබාන්වරුන් අතට පත්වීමෙන් පසුව ඉන් පලා යාමට දැඩි උත්සාහයක යෙදී සිටි ඇෆ්ගන් ජාතිකයින් සිය ගණනක් එක්සත් ජනපද මිලිටරි භාණ්ඩ ප්‍රවාහන ගුවන් යානයක පොදි ගැසී සිටි අයුරුයි.\nමෙම වෙබ් අඩවිය විසින් ලබා ගත් පින්තූරයේ දැක්වෙන්නේ එවැනි ගුවන් යානයක රැගෙන ගිය වැඩිම පුද්ගලයින් සංඛ්‍යාව මෙය බවයි.\nදැවැන්ත යුධ උපකරන, භාණ්ඩ ප්‍රවාහන ගුවන් යානයක් වන සී -17 ග්ලෝබ්මාස්ටර් III ගුවන් යානයක් තුල මෙලෙස පොදි ගැසී ගමන් ගත් ඇෆ්ගන් වැසියන් සංඛ්‍යාව 640ක්.\nමෙම ගුවන් යානයට එතරම් විශාල බරක් පැටවීමට කිසිසේත් අදහස් නොකළ නමුත් කලබලයට පත් වූ ඇෆ්ගනිස්ථානුවන් සී -17 යානයේ අර්ධ විවෘත බෑවුම දිගේ ඒ තුලට වැළ නොකැඩී ඇදී ආ බව යානයේ ප්‍රධාන නියමුවා පවසා තිබෙනවා.\nමෙම ගුවන් යානයේ හමුදා සෙබලුන් 400ක් පමන රැගෙන යා හැකි අතර මෙලෙස ගොඩවූ මගීන් කාන්තාවන් සහ ළමයින් කාබුල් සිට කටාර් දක්වා ආරක්ෂිතව රැගෙන ගිය බව සඳහන්.\nදශක තුනකට ආසන්න කාලයක් එක්සත් ජනපද යුධ සේවාවන්ට සේවය සපයන මෙම යානාව ඩෙලවෙයාර් හි ඩෝවර් ගුවන් හමුදා කඳවුරේ පිහිටි 436 වන ගුවන් බළ ඇනියට අයත් යානාවක්.",
       "URL": "https://www.hirunews.lk/279923/සමාජ-මාධ්‍ය-කැළඹු-ඇෆ්ගන්-ඡායාරූපයක-පසුපස-කතාව",
       "Category": "Local News",
       "Parent URL": "https://www.hirunews.lk/local-news.php?pageID=1748"
}