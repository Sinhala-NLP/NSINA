{
       "Source": "hirunews",
       "Timestamp": "Tuesday, 25 October 2022 - 7:31",
       "Headline": "පාන් ගැන සියලු දිස්ත්‍රික් ලේකම්වරුන්ට දැනුම් දීමක්",
       "News Content": "අඩු බර පාන් අලෙවි කරන වෙළඳසැල් සොයා වැටලීම් සිදු කරන ලෙසට සියලු ම දිස්ත්‍රික් ලේකම්වරුන් වෙත දැනුම්දීමට පියවර ගන්නා බව මිනුම් ඒකක ප්‍රමිති හා සේවා දෙපාර්තමේන්තුව පවසනවා.\nරජය විසින් අඩු බර පාන් සම්බන්ධයෙන් ලබාදුන් තොරතුරුවලට අනුව මෙම පියවර ගත් බව යි එම දෙපාර්තමේන්තුව සඳහන් කළේ.\nපාන් රත්තලක නියමිත බර නොමැති බවට ලැබී ඇති පැමිණිලි මත පසුගිය දින කිහිපයේ දී ඇතැම් ස්ථානවල වැටලීම් සිදු කළ අතර එහි දී අඩු බර පාන් අලෙවි කළ වෙළඳසැල් 70කට එරෙහි ව නීතියම පියවර ගැනුණා.\nකෙසේ වෙතත් පාන් ඇතුළු බේකරි කර්මාන්තය සඳහා සහන ලබා දෙනවා වෙනුවට වැටලීම් සිදු කිරීම පලක් නොවන බව යි සමස්ත ලංකා බේකරි හිමියන්ගේ සංගමයේ සභාපති එන්.කේ. ජයවර්ධන මීට පෙර සඳහන් කළේ.\nඑමෙන්ම පාරිභෝගික අයිතීන් සුරැකීමේ ජාතික ව්‍යාපාරය ද කොළඹ දී ඊයේ මාධ්‍ය හමුවක් කැඳවමින් පාන් මිල සහ බර සම්බන්ධයෙන් අදහස් පළ කළා.\nඑහි දී එම ව්‍යාපාරයේ සභාපති රංජිත් විතානගේ පාරිභෝගික කටයුතු පිළිබඳ අධිකාරියේ සභාපතිවරයා සමඟ පැවති දුරකතන සංවාදයක් ද පිළිබඳ ද අනාවරණයක් කළා.",
       "URL": "https://www.hirunews.lk/318742/පාන්-ගැන-සියලු-දිස්ත්‍රික්-ලේකම්වරුන්ට-දැනුම්-දීමක්",
       "Category": "Local News",
       "Parent URL": "https://www.hirunews.lk/local-news.php?pageID=781"
}