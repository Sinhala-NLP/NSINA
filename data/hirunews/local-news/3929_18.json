{
       "Source": "hirunews",
       "Timestamp": "Thursday, 24 May 2018 - 12:53",
       "Headline": "මෙරට යුද රහස් ලිපිගොනු 200ක්,  බ්‍රිතාන්‍ය විනාශ කර ඇති බවට අනාවරණයක්",
       "News Content": "ශ්‍රී ලංකාවේ යුද තොරතුරු ඇතුලත් ලිපි ගොනු 200ක් පමණ බ්‍රිතාන්‍ය විදේශ කාර්යාලය විනාශ කර ඇතැයි එරට පළවන ද ගාර්ඩියන් පුවත්පත හෙළි කර තිබෙනවා.\nඑල්.ටී.ටී.ඊ සංවිධානයට එරෙහිව ක්‍රියාත්මක වීම සඳහා බ්‍රිතාන්‍යයේ රහස් ඔත්තු සේවා ලක් රජයට ලබා දුන් තොරතුරු ඇතුලත් ලිපි ගොනු මෙලෙස විනාශ කර ඇති බවයි එම පුවත්පත අනාවරණය කර ඇත්තේ.\nතොරතුරු දැනගැනීමේ පනත යටතේ මේ සම්බන්ධයෙන් එම පුවත්පත විදේශ කාර්යාලයෙන් කරුණු විමසීමක්ද සිදු කර ඇති අතර එහිදී ඔවුන් සඳහන් කර ඇත්තේ 1978 - 1980 කාල වකවානුවට අයත් ලිපි ගොනු මෙලෙස විනාශ කළ බවයි.\nඅදාල ලිපි ගොනු පවත්වාගෙන යාමේ අවශ්‍යතාවයක් මේ වන විට නොමැති බවද ඔවුන්  ප්‍රකාශ කර තිබෙනවා.\nඑහෙත් ලිපි ගොනු විනාශ කළ ආකාරය, කාල වකවානු සම්බන්ධයෙන් බ්‍රිතාන්‍ය විදේශ කාර්යාලය තොරතුරු හෙළි කර නැහැ.",
       "URL": "https://www.hirunews.lk/191447/මෙරට-යුද-රහස්-ලිපිගොනු-200ක්-බ්‍රිතාන්‍ය-විනාශ-කර-ඇති-බවට-අනාවරණයක්",
       "Category": "Local News",
       "Parent URL": "https://www.hirunews.lk/local-news.php?pageID=3929"
}