{
       "Source": "hirunews",
       "Timestamp": "Tuesday, 24 October 2017 - 15:58",
       "Headline": "ජනවාරියේ පුංචි ඡන්දය තියන ගැසට් නිවේදනය ලබන සතියේ",
       "News Content": "පළාත්පාලන මැතිවරණය ලබන වසරේ ජනවාරි මාසයේ පැවැත්වීමට හැකිවන පරිදි ඊට අදාළ ගැසට් පත්‍රය ලබන සතියේදී නිකුත් කිරීමට පියවර ගන්නා බව පළාත් සභා හා පළාත් පාලන අමාත්‍ය ෆයිසර් මුස්තාෆා ප්‍රකාශ කළා.\nහිරු ප්‍රවෘත්ති අංශය පළාත්පාලන මැතිවරණය සම්බන්ධයෙන් කළ විමසීමකට පිළිතුරු ලබාදෙමින් අමාත්‍යවරයා කියා සිටියේ නව පළාත් පාලන ආයතන සංස්ථාපනය කිරීමේ ගැසට් පත්‍රය ලබන සතියේ නිකුත් කිරීමට පියවර ගන්නා බවයි.\nකෙසේ වෙතත් කොළඹ අද පැවති මාධ්‍ය හමුවකදී අමාත්‍ය එස්.බී. දිසානායක කියා සිටියේ පළාත්පාලන මැතිවරණය පෙබරවාරි මස අග වනවිට පැවැත්වීමට හැකිවනු ඇති බවයි.\nමේ අතර ජනතා විමුක්ති පෙරමුණේ නායක, පාර්ලිමේන්තු මන්ත්‍රී අනුර කුමාර දිසානායක ද මාතලේ ප්‍රදේශයේ ඊයේ පැවති ජන හමුවකදී පළාත් පාලන මැතිවරණය සම්බන්ධයෙන් අදහස් පළ කළා.\nඑහිදී ඔහු කියා සිටියේ පළාත්පාලන මැතිවරණය කල් දැමීමට උත්සාහ කළහොත් ජනවාරි මස අග වනවිට මැතිවරණය පැවැත්වීම සඳහා ජනතා විමුක්ති පෙරමුණ මැදිහත්වන බවයි.",
       "URL": "https://www.hirunews.lk/174314/ජනවාරියේ-පුංචි-ඡන්දය-තියන-ගැසට්-නිවේදනය-ලබන-සතියේ",
       "Category": "Local News",
       "Parent URL": "https://www.hirunews.lk/local-news.php?pageID=4255"
}