{
       "Source": "hirunews",
       "Timestamp": "Thursday, 30 November 2017 - 13:35",
       "Headline": "ඡන්දය කල් යන පෙත්සම ඉවත් කර ගනී",
       "News Content": "පළාත්පාලන සීමා නිර්ණ ගැසට් නිවේදනය අභියෝගයට ලක් කරමින් ඉදිරිපත් කළ පෙත්සම ඉල්ලා අස් කරගැනීම සදහා පෙත්සම්කාර පාර්ශවයේ නීතීඥයන් කළ ඉල්ලීමට අභියාචනාධිකරණය අද අවසර ලබාදුන්නා.\nඒ අනුව මෙම ගැසට් නිවේදනය වළක්වාලමින් දෙසැම්බර් මස 4 වනදා දක්වා බල පැවැත්වෙන පරිදි නිකුත් කර තිබූ අතුරු තහනම් නියෝගය අත්හිටුවීමටයි අභියාචනාධිකරණ සභාපති විනිසුරු එල්.ටී.බී.දෙහිදෙණිය, කුමුදුනී වික්‍රමසිංහ සහ ශිරාන් ගුණරත්න යන ත්‍රිපුද්ගල විනිසුරු මඩුල්ල නියෝග කළේ.\nපළාත් සභා සහ පළාත්පාලන අමාත්‍ය ෆයිසර් මුස්තාෆා සමග ඇති කරගත් එකඟතාවකට අනුව මෙම පෙත්සම ඉල්ලා අස් කරගැනීමට අවසර ලබාදෙන ලෙස පෙත්සම්කාර පාර්ශවයේ නීතීඥයින් අධිකරණයෙන් ඉල්ලා තිබෙනවා.\nසීමානිර්ණ ගැසට් නිවේදනය අභියෝගයට ලක් කරමින් කොළඹ, මහනුවර, මාතර, ඇඹිලිපිටිය යන ප්‍රදේශවල  ජන්දදායකයින් 6 දෙනෙකු පෙත්සමක් ගොනුකළ අතර, ඒ අනුව මෙම ගැසට් නිවේදනය දෙසැම්බර් මස 4 වනදා දක්වා අත්හිටුවමින් අභියාචනාධිකරණය අතුරු තහනම් නියෝගය නිකුත් කළා.\nමෙහිදී වගඋත්තරකාර පාර්ශවය වෙනුවෙන් පෙනී සිටි නීතිපති දෙපාර්තමේන්තුවේ නිලධාරියා ද පෙත්සම ඉල්ලා අස්කර ගැනීම සම්බන්ධයෙන් විරෝධතාවයක් නොමැති බව අධිකරණය හමුවේ කියා සිටියා.\nමේ අතර, පළාත් පාලන මැතිවරණය පැවැත්වීම සම්බන්ධව මැතිවරණ කොමිසමේ සභාපති මහින්ද දේශප්‍රිය සහ දේශපාලන පක්ෂ නියෝජිතයින් අතර විශේෂ සාකච්ඡාවක් මැතිවරණ මහලේකම් කාර්යාලයේ දී අද (30) පැවැත්වුණා.\nපළාත්පාලන සීමා නිර්ණ ගැසට් නිවේදනය අභියෝගයට ලක් කරමින් ඉදිරිපත් කළ පෙත්සම ඉල්ලා අස් කරගැනීමෙන් පසු ගන්නා ඉදිරි ක්‍රියාමාර්ග තීරණය කිරීම සදහා මැතිවරණ කොමිෂන් සභාව මේ වනවිට රැස්වී තිබෙනවා.\nඑහිදී බොහෝදුරට ඉතිරි පළාත් පාලන ආයතන 243 මැතිවරණය පැවැත්වීම සම්බන්ධයෙන් නාම යෝජනා කැදවීමේ නිවේදනය ලබන සදුදා හෝ අගහරුවාදා නිකුත් කිරීම සම්බන්ධයෙන් තීරණයක් ගැනීමට නියමිත බවයි එහි ප්‍රකාශකයෙකු කියා සිටියේ.",
       "URL": "https://www.hirunews.lk/177294/ඡන්දය-කල්-යන-පෙත්සම-ඉවත්-කර-ගනී",
       "Category": "Local News",
       "Parent URL": "https://www.hirunews.lk/local-news.php?pageID=4193"
}