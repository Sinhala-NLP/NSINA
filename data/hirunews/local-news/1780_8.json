{
       "Source": "hirunews",
       "Timestamp": "Monday, 02 August 2021 - 12:59",
       "Headline": "රවී සහ පාඨලීට එරෙහි නඩු විභාගයට දින නියමවේ",
       "News Content": "2016 වසරේ තරුණයෙකු රිය අනතුරකට ලක් කර බරපතල තුවාල සිදුකිරීම සම්බන්ධයෙන් හිටපු අමාත්‍ය පාඨලී චම්පික රණවක ඇතුළු විත්තිකරුවන් තුන්දෙනෙකුට එරෙහිව ගොනුකර ඇති නඩුව සැප්තැම්බර් මස 15 වනදා කැඳවන ලෙස කොළඹ මහාධිකරණය නියම කළා.\nඒ, මෙම නඩුව කොළඹ මහාධිකරණ විනිසුරු දමිත් තොටවත්ත හමුවේ අද (02) කැඳවූ අවස්ථාවේදීයි.\nවිත්තිකරුවන් ලෙස නම් කර සිටින හිටපු අමාත්‍ය පාඨලී චමිපික රණවක, ඔහුගේ රියදුරු වශයෙන් සේවය කළ දිලුම් තුසිත කුමාර සහ වැලිකඩ පොලිසියේ හිටපු ස්ථානාධිපති වත්මන් සහකාර පොලිස් අධිකාරි සුදත් අස්මඩල අධිකරණය හමුවේ පෙනී සිටියා.\nඑමෙන්ම මෙම නඩුවේ නඩු භාණ්ඩයක් වශයෙන් නම් කර තිබෙන අනතුරු සිදුවන අවස්ථාවේ විත්තිකාර පාඨලි චම්පික රණවක හිටපු අමාත්‍යවරයා පැදවූ බව කියන ජීප් රථය මෙම අවස්ථාවේ කවුරුන් භාරයේ තිබේද, එය අධිකරණයට ඉදිරිපත් කළ යුත්තේ කවුරුන් විසින් ද යන්න සොයා බලා මීළඟ නඩු දිනයේ ලිඛිත වාර්තාවක් ඉදිරිපත් කරන ලෙසත් විනිසුරුවරයා නියෝග කළා.\n2016 වසරේ පෙබරවාරි මස 28 වනදා වැලිකඩ පොලිස් වසම තුළදී අපරික්ෂාකාරි ලෙස රිය පදවා සන්දීප් සම්පත් ගුණවර්ධන නමැති තරුණයෙකුට බරපතල තුවාල සිදුකර ඊට අදාළ කරුණු වසන් කිරීම, අසත්‍ය සාක්ෂි ගෙතීම ඇතුළු චෝදනා යටතේ නීතිපතිවරයා මෙම නඩුව ගොනු කර තිබෙනවා.\nමේ අතර හිටපු මුදල් අමාත්‍ය රවී කරුණානායක සහ පර්පචුවෙල් ටේ‍රෂරීස්  සමාගමේ අධ්‍යක්ෂවරයෙකු වන අර්ජුන් ඇලෝසියස්ට එරෙහිව අල්ලස් කොමිසම පවරා ඇති නඩුව සැප්තැම්බර් මස 06 වන දා විභාගයට දින නියම කළා.\nඑදිනට මෙම නඩුවේ සාක්ෂි විභාගය ආරම්භ කරන බවයි කොළඹ මහාධිකරණ විනිසුරු මහේන් වීරමන් අද දැනුම් දුන්නේ.\nඒ අනුව මෙම නඩුවේ දෙවන සාක්ෂිකරුට එදින අධිකරණයේ පෙනී සිටින ලෙසට ද සිතාසි නිකුත් කෙරුණා.\n2016 වසරේ පෙබරවාරි 12 වන දා සහ එම වසරේ සැප්තැම්බර් 30 වන දා දක්වා කාලසීමාව තුළ එවකට මුදල් අමාත්‍යවරයා ලෙස කටයුතු කරමින් මෙම නඩුවේ දෙවන විත්තිකාර අර්ජුන් ඇලෝසියස් අධ්‍යක්ෂවරයෙකු ලෙස කටයුතු කරන වෝල්ට් සහ රෝ ඇසෝසියේට්ස් පෞද්ගලික සමාගමේ නමට ලබාගෙන තිබූ මොනාර්ක් නිවාස සංකීර්ණයේ නිවසක පදිංචිව සිටීම තුළින් අල්ලස් පනත යටතේ වරදක් සිදුකර ඇති බවට රවී කරුණානායකට එල්ල වී ඇති චෝදනාවයි.",
       "URL": "https://www.hirunews.lk/278646/රවී-සහ-පාඨලීට-එරෙහි-නඩු-විභාගයට-දින-නියමවේ",
       "Category": "Local News",
       "Parent URL": "https://www.hirunews.lk/local-news.php?pageID=1780"
}