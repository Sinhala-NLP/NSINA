{
       "Source": "hirunews",
       "Timestamp": "Friday, 13 November 2020 - 20:07",
       "Headline": "හලාවත නගර සභාවේ අයවැයත් පරදී",
       "News Content": "එක්සත් ජාතික පක්ෂය සහ ශ්‍රී ලංකා නිදහස් පක්ෂය එක්ව බලය පිහිට වූ හලාවත නගර සභාවේ මේ වසරට අදාළ අයවැය වැඩි ඡන්ද හතකින් අද පරාජයට පත්වුණා.\nඅයවැයට විරුද්ධව ඡන්ද 13ක් ලැබුණු අතර, පක්ෂව ලැබුණේ ඡන්ද 6ක් පමණයි.\nඅද හලාවත නගර සභාවට පොලිස් ආරක්ෂාව ද යොදවා තිබූ අතර, රාජ්‍ය අමාත්‍ය සනත් නිශාන්ත මෙන්ම හිටපු පාර්ලිමේන්තු මන්ත්‍රී ශාන්ත අබේසේකර ආධාරකරුවන් සමඟ එහි පැමිණ සිටීමද විශේෂත්වයක්.\nමන්ත්‍රීවරුන් විසිදෙනෙකුගෙන් සමන්විත හලාවත නගර සභාව, එක්සත් ජාතික පක්ෂයේ මන්ත්‍රීවරුන් හත්දෙනෙකු, ශ්‍රී ලංකා පොදුජන පෙරමුණ සහ ශ්‍රී ලංකා නිදහස් පක්ෂය නියෝජනය කරමින් මන්ත්‍රීවරුන් හයදෙනෙකු බැගින් සහ ජනතා විමුක්ති පෙරමුණේ මන්ත්‍රීවරයෙකුගෙන් සමන්විතයි.\nඅද දිනයේ ඡන්දය ප්‍රකාශ කිරීම සඳහා දැනට රක්ෂිත බන්ධනාගාරගත කර සිටින ශ්‍රී ලංකා පොදුජන පෙරමුණේ මන්ත්‍රී ස්ටැනිස් ලාවුස් ප්‍රනාන්දු බන්ධනාගාර බස් රථයකින් සභාවට රැගෙන ආ අතර, ඊට මන්ත්‍රීවරුන්ගේ විරෝධය පළවී තිබෙනවා.\nකෙසේ වෙතත් ඔහුව සභාවේ වෙනම ස්ථානයක රඳවා තිබූ බවයි හිරු වාර්තාකරු සඳහන් කළේ.\nනගර සභාවේ බලය පිහිටුවීමට සහය දුන් නිදහස් පක්ෂයේ මන්ත්‍රීවරුන් හයදෙනාම පොදුජන පෙරමුණ සමඟ එක්ව අයවැය පරාජය කිරීමට ඡන්දය ලබාදුන් අතර, ඊට නිදහස් පක්ෂය නියෝජනය කරන ප්‍රාදේශීය සභාවේ උප සභාපතිවරයා ද එක්වුණා.\nඑමෙන්ම, ජනතා විමුක්ති පෙරමුණේ මන්ත්‍රීවරයා ද අයවැයට විරුද්ධව ඡන්දය භාවිතා කර තිබෙනවා.\nකෙසේ වෙතත්, එක්සත් ජාතික පක්ෂයේ මන්ත්‍රීවරයෙකු ඡන්දය විමසන අවස්ථාවේ පැමිණ සිටියේ නැහැ.\nඊයේ ශ්‍රී ලංකා පොදුජන පෙරමුණට බලය හිමි අම්පාර නගර සභාව, හල්දුම්මුල්ල සහ ජාඇල ප්‍රාදේශීය සභාවල අයවැය ද පරාජයට පත්වුණා.",
       "URL": "https://www.hirunews.lk/254658/හලාවත-නගර-සභාවේ-අයවැයත්-පරදී",
       "Category": "Local News",
       "Parent URL": "https://www.hirunews.lk/local-news.php?pageID=2334"
}