{
       "Source": "hirunews",
       "Timestamp": "Saturday, 29 July 2023 - 10:55",
       "Headline": "පොල් හිඟයක් ගැන අනතුරු ඇඟවීමක්",
       "News Content": "පොල් වගාවට නිර්දේශ කර ඇති පොහොර නිසි පරිදි නොලැබීම නිසා මෙම වසරේ පොල් ඵලදාව 30%න් අඩු විය හැකි බවට පොල් පර්යේෂණ ආයතනය අනතුරු අඟවනවා.\nමේ හේතුවෙන් ඉදිරි කාලයේදී වෙළෙඳපොළ තුළ පොල් හිඟයක් ඇති විය හැකි බවයි වාර්තා වන්නේ.\nමෙරට වාර්ෂික පොල් අවශ්‍යතාව පොල් ගෙඩි බිලියන 4.9ක් වුවත් වාර්ෂික පොල් අස්වැන්න පොල් ගෙඩි බිලියන 3.1ක් පමණක් වන බවයි පොල් සංවර්ධන අධිකාරියේ සංඛ්‍යා ලේඛන පෙන්වා දෙන්නේ.\nසාර්ථක පොල් වගාවක් පවත්වාගෙන යාමට නම් වගාව වෙත වාර්ෂිකව පොහොර යෙදිය යුතු වුවත් කෝප් කමිටු හමුවකදී හෙළි වූයේ පොල් වගා කිරීමේ මණ්ඩලයට අයත් ඉඩම්වලට පවා අවසන් වරට පොහොර යොදා ඇත්තේ මීට වසර හතකට පෙර බවයි.\nමෙසේ පොහොර නොදැමීම නිසා වගාබිම් ආශ්‍රිතව ​රෝග පැතිර යමින් ඇති බැවින් මෙම තත්ත්වය සෘජුවම පොල් අස්වැන්න වෙත දරුණු බලපෑම් එල්ල කරන බවයි කෝප් කමිටුවේදී වැඩිදුරටත් අනාවරණය වී ඇත්තේ.\nකෙසේ වෙතත් පොල් වගාව යථා තත්ත්වයට පත් වී පෙර පරිදි අස්වනු ලබා ගැනීමට නම් අවම වසර තුනක කාලයක්වත් ගත වන බවයි පොල් පර්යේෂණ ආයතනයේ ප්‍රකාශකයකු සඳහන් කළේ.",
       "URL": "https://www.hirunews.lk/342917/පොල්-හිඟයක්-ගැන-අනතුරු-ඇඟවීමක්",
       "Category": "Local News",
       "Parent URL": "https://www.hirunews.lk/local-news.php?pageID=142"
}