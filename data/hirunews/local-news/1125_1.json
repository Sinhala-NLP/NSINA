{
       "Source": "hirunews",
       "Timestamp": "Thursday, 02 June 2022 - 12:54",
       "Headline": "පාස්පෝට් පෝලිමත් දිගු වෙයි",
       "News Content": "මෙම වසරේ මුල් මාස 5 තුළ විදෙස් ගමන් බලපත්‍ර සකස් කර ගත් පුද්ගලයින්ගේ සංඛ්‍යාව කැපී පෙනෙන ලෙස ඉහළ ගොස් තිබෙනවා.\nපසුගිය වසරටම විදෙස් ගමන් බලපත්‍ර නිකුත් කර ඇත්තේ 382,506 ක් වන අතර, මෙම වසරේ මුල් මාස 5 තුළ දී පමණක් 288,645 දෙනෙකු විදේශ ගමන් බලපත්‍ර සකස් කර ගෙන ඇති බවයි ආගමන විගමන දෙපාර්තමේන්තුව සඳහන් කළේ.\nආර්ථික අර්බුදය හමුවේ බොහෝ පිරිසක් විදෙස් රැකියා සඳහා යොමුවීමට දක්වන කැමැත්ත හේතුවෙන් මෙලෙස අලුතින් ගමන් බලපත්‍ර සකස් කර ගැනීමට පෙළඹී ඇති බව එහි නියෝජ්‍ය ආගමන විගමන පාලක පියුමි බණ්ඩාර සඳහන් කළා.\nමේ දිනවල ආගමන විගමන දෙපාර්තමේන්තුව අවට දිගු පෝලිම් දැක ගත හැකියි.\nඅලුතින් ගමන් බලපත්‍රයක් සකස් කර ගැනීම සඳහා පැමිණෙන්නේ නම්, දිනයක් හා වේලාවක් ලබාගෙන පැමිණිය යුතු අතර, එලෙස නොකරන පිරිස් නිසා දිගු පෝලිමක් පවතින බවයි වාර්තා වන්නේ.\nවේලා වෙන් කර ගැනීම අනුව, දිනකට 1500 කට වැඩි පිරිසකට ආගමන විගමන දෙපාර්තමේන්තුවේ ප්‍රධාන කාර්යාලය මගින් සේවා සපයන අතර, එක්දින සේවය මගින් බලපත්‍ර නිකුත් කිරීම සිදුකරන්නේ ද ප්‍රධාන කාර්යාලය තුල දී පමණයි.\nකෙසේ වෙතත්, සාමාන්‍ය සේවා යටතේ විදේශ ගමන් බලපත්‍ර ලබා ගැනීමට අවශ්‍ය ලේඛන ප්‍රධාන කාර්යාවලට අමතරව, ප්‍රාදේශීය කාර්යාල වෙත ද භාරදිය හැකි බව ආගමන විගමන දෙපාර්තමේන්තුවේ නියෝජ්‍ය ආගමන විගමන පාලක පියුමි බණ්ඩාර වැඩිදුරටත් සඳහන් කළා.\nමේ අතර, ගමන් බලපත්‍ර අයදුම්පත් භාරදීම සඳහා දිනයන් සහ වේලාවන් වෙන් කරගැනීම සඳහා\nwww.immigraion.gov.lk\nවෙබ් අඩවිය වෙත පිවිස හෝ\n070 710 10 60\nයන දුරකථන අංකය ඇමතීමෙන් දිනයක් හෝ වේලාවක් වෙන්කරගත හැකියි.\nදෙපාර්තමේන්තුවේ ප්‍රධාන කාර්යාලය මගින් සපයනු ලබන අනෙකුත් සේවා ප්‍රාදේශීය කාර්යාල මගින් සිදු කරනු ලබන සේවා සහ ගුවන් තොටුපල ආගමන විගමන සේවා කටයුතු සාමාන්‍ය පරිදි සිදු කරන බව ද එම දෙපාර්තමේන්තුව සඳහන් කළා.",
       "URL": "https://www.hirunews.lk/305999/පාස්පෝට්-පෝලිමත්-දිගු-වෙයි",
       "Category": "Local News",
       "Parent URL": "https://www.hirunews.lk/local-news.php?pageID=1125"
}