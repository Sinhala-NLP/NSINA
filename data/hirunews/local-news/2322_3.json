{
       "Source": "hirunews",
       "Timestamp": "Friday, 20 November 2020 - 19:44",
       "Headline": "වැල්ලම්පිටිය සිවිල් ආරක්ෂක බලකා කඳවුරත් හුදකලා කෙරේ - නාවික හමුදාවේ 19 කටත් කොරෝනා (වීඩියෝ)",
       "News Content": "නාවික හමුදාවෙන් ආසාදිතයින් 19 දෙනෙකු වාර්තා වී ඇති බව නියෝජ්‍ය සෞඛ්‍ය සේවා අධ්‍යක්ෂ ජනරාල් වෛද්‍ය හේමන්ත හේරත් ප්‍රකාශ කළා.\nඒ  අද (20) කොළඹ පැවති මාධ්‍ය හමුවකට එක්වෙමින්.\nමේ අතර, කොරෝනා ආසාදිතයෙකු හඳුනා ගැනීමත් සමඟ වැල්ලම්පිටිය සිවිල් ආරක්ෂක බලකා කඳවුර ද හුදකලා කිරීමට පියවර ගෙන තිබෙනවා.\nමේ අතර, ප්‍රවීන රංගන ශිල්පි විල්සන් කරූ කිරුලපන ප්‍රදේශයේදී රුපියල් පන්දහසේ දීමනාව ලබාගැනීමට ගිය අවස්ථාවක සිදුවූ සිද්ධියක් පදනම් කරගෙන සෞඛ්‍ය මාර්ගෝපදේශ උල්ලංඝනය කිරීමේ චෝදනාව යටතේ අද (20) පොලිසිය අත්අඩංගුවට ගත්තා.\nපසුව ඔහු අලුත්කඬේ මහේස්ත්‍රාත් අධිකරණයට ඉදිරිපත් කෙරුණු අතර, එහිදී නියෝග කෙරුණේ ඇපමත නිදහස් කිරීමටයි.\nමේ අතර, කුරුණෑගල දිස්ත්‍රික්කයේ පවතින කොරෝනා අවදානම සැලකිල්ලට ගෙන ප්‍රදේශ කිහිපයක පාසල් ආරම්භ කිරීම දින නියමයකින් තොරව කල් දැමීමට තීරණය කර තිබෙනවා.\nඒ, වයඹ පළාත් ආණ්ඩුකාර රාජා කොල්ලුරේගේ උපදෙස් අනුවයි.\nඒ අනුව කුරුණෑගල මහ නගර සභා සීමාව තුළ පිහිටි සියලු පාසල්, කුරුණෑගල ප්‍රාදේශීය සෞඛ්‍ය වෛද්‍ය නිලධාරී කාර්යාල බල ප්‍රදේශය තුළ පිහිටි සියලු පාසල්, මල්ලවපිටිය සෞඛ්‍ය වෛද්‍ය නිලධාරී බල ප්‍රදේශය තුළ පිහිටි අල්තාරික් මුස්ලිම් මහා විද්‍යාලය, අල්හමානා ජාත්‍යන්තර පාසල සහ රිදීගම සෞඛ්‍ය වෛද්‍ය නිලධාරී බල ප්‍රදේශය තුළ පිහිටි රම්බඩගල්ල මහා විද්‍යාලය මෙසේ විවෘත කිරීම කල් දමා තිබෙනවා.\nඑසේම, මහව සෞඛ්‍ය වෛද්‍ය නිලධාරී බල ප්‍රදේශය තුළ පිහිටි මහගජ නැග්ම මහා විද්‍යාලය, යාපහුව මහා විද්‍යාලය, විජයබා ජාතික පාසල, පලල්ල මහා විද්‍යාලය, අඹගස්වැව මහා විද්‍යාලය මෙලෙස ආරම්භ කිරීම කල් දමා ඇති බවයි කලාප අධ්‍යාපන කාර්යාලය සඳහන් කළේ.\nමීට අමතරව නාරම්මල නගර සීමාවේ පාසල්, පන්නල නගර සීමාවේ පාසල්, පන්නල - ඊරියගොල්ල මහා විද්‍යාලය, කුලියාපිටිය නගර සීමාවේ පාසල්, මෙන්ම, කනදුල්ල මහා විද්‍යාලය සහ දියකලමුල්ල කණිෂ්ඨ විද්‍යාලයද ආරම්භ කිරීම මෙලෙස කල් දමා තිබෙනවා.",
       "URL": "https://www.hirunews.lk/255208/වැල්ලම්පිටිය-සිවිල්-ආරක්ෂක-බලකා-කඳවුරත්-හුදකලා-කෙරේ-නාවික-හමුදාවේ-19-කටත්-කොරෝනා-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2322"
}