{
       "Source": "hirunews",
       "Timestamp": "Thursday, 14 June 2018 - 16:44",
       "Headline": "සිංහරාජයේ අලි දෙදෙනා ඉවත් නොකරන්නැයි ජනපතිගෙන් උපදෙස් (ඡායාරූප)",
       "News Content": "විධිමත් ක්‍රමවේදයක් සකසා තීරණයක් ගන්නා තෙක් සිංහරාජ රක්ෂිතයේ සිටින දුර්ලභ ගනයේ අලි දෙදෙනා තවදුරටත් එම රක්ෂිතයේම රඳවා තබන ලෙසට ජනාධිපති මෛත්‍රීපාල සිරිසේන නිලධාරීන්ට උපදෙස් ලබාදී තිබෙනවා.\nයම් හෙයකින් මෙම අලි දෙදෙනා වෙනත් වාසස්ථානයක් කරා යොමු කිරීමට සිදුවන්නේ නම් ඒ පිළිබඳ විශේෂඥ දැනුමක් ඇති පිරිසක් විසින් සිදු කරන ලද පූර්ණ විද්‍යාත්මක අධ්‍යයනයකින් අනතුරුව පමණක් ඉදිරි පියවර ගන්නා ලෙසටයි ජනාධිපතිවරයා පරිසර අමාත්‍යංශ ලේකම්වරයාට සහ වන සංරක්ෂණ අධ්‍යක්ෂ ජෙනරාල්වරයාට උපදෙස් දී ඇත්තේ.\nඅද මහවැලි සංවර්ධන හා පරිසර අමාත්‍යංශ නිලධාරීන් හමුවු අවස්ථාවේ මෛත්‍රීපාල සිරිසේන මහතා මෙම උපදෙස් ලබාදී තිබෙනවා.\nමෙරට අලි සම්පත රැක ගැනීම වෙනුවෙන් එම සතුන් ඔවුන්ට අයත් භූමිය තුළම සංරක්ෂණය කිරීමට පියවර ගන්නා ලෙසටයි ජනාධිපතිවරයා නිලධාරීන්ට වැඩිදුරටත් උපදෙස් ලබාදී ඇත්තේ.\nලෝක ප්‍රජාවගේ අවධානයට යොමුව ඇති ඉතා සුවිශේෂී ජෛව වැදගත්කමකින් යුත් සිංහරාජ වනාන්තරයේ වටිනාකම් ආරක්ෂා කර ගැනීමේ වගකීම ද ජනාධිපතිවරයා මෙහිදී පෙන්වාදී තිබෙනවා.\nසිංහරාජ රක්ෂිතයේ සැරිසරන දුර්ලභ ගනයේ අලි දෙදෙනාගෙන් ප්‍රදේශවාසීන්ට සිදුවන බාධා වළක්වා ගැනීම වෙනුවෙන් ඒ ආශ්‍රිතව අලි වැට ඉදිකිරීමේ කටයුතු කඩිනම් කරන ලෙසට ද ජනධිපතිවරයා අදාළ නිලධාරීන්ට උපදෙස් ලබාදී ඇතැයි සඳහන්.\nසුරැකිමු ශ්‍රී ලංකා සංවිධානය ඊයේ චෝදනා කළේ ලෝක උරුම සිංහරාජ අඩවියේ සැරිසරන වන අලි දෙදෙනා හොරොව්පතාන අලි රැදවුම් මධ්‍යස්ථානය වෙත රැගෙන යාමට වනජීවි අමාත්‍ය ෆීල්ඩ් මාර්ෂල් සරත් ෆොන්සේකා තීරණය කර ඇති බවයි.\nකොළඹ පැවැති මාධ්‍ය හමුවකට එක්වෙමින් එහි ජාතික සංවිධායක පූජ්‍ය පාහියන්ගල ආනන්ද සාගර හිමියන් කියා සිටියේ මෙම අලි දෙදෙනා රැගෙන ගියහොත් සිංහරාජය ලෝක උරුම ලැයිස්තුවෙන් ඉවත් කරන බවට යුනිස්කෝ සංවිධානය ද දැනුම් දී ඇති බවයි.\nහිරු ප්‍රවෘත්ති අංශය මේ සම්බන්ධයෙන් වනජීවි අධ්‍යක්ෂ ජනරාල් සී. සූරියබණ්ඩාරගෙන් විමසීමක් කළ අතර, ඔහු කියා සිටියේ මෙම වන අලි දෙදෙනාගෙන් සිංහරාජ අඩවිය ආසන්නයේ පිහිටි ගම්මානවල ජීවත් වන ජනතාවගේ ජන ජීවිතයට බාධා සිදුව ඇති බවයි.\nඑසේම වන අලි දෙදෙනාගේ ජීවිත අනතුරට ලක්විය හැකි බැවින් අදාළ තීරණය ගෙන ඇති බව ඔහු කියා සිටියා.",
       "URL": "https://www.hirunews.lk/193076/සිංහරාජයේ-අලි-දෙදෙනා-ඉවත්-නොකරන්නැයි-ජනපතිගෙන්-උපදෙස්-ඡායාරූප",
       "Category": "Local News",
       "Parent URL": "https://www.hirunews.lk/local-news.php?pageID=3896"
}