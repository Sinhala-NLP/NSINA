{
       "Source": "hirunews",
       "Timestamp": "Tuesday, 20 March 2018 - 10:17",
       "Headline": "Update : දියවන්නා ඔයට පෙරළුණු සුපිරි මෝටර් රථයේ හිමිකරු රිමාන්ඩ්",
       "News Content": "බත්තරමුල්ල - තලවතුගොඩ ප්‍රදේශයේ අනතුරකින් පසු දියවන්නා ඔයට පෙරළුණු බී.එම්.ඩබ්ලිව්. වර්ගයේ මෝටර් රථයේ හිමිකරු ලබන 27 වන දා දක්වා රක්ෂිත බන්ධනාගාර ගත කර තිබෙනවා.\nඒ, සැකකරු අද (20) කඩුවෙල මහේස්ත්‍රාත් අධිකරණය වෙත ඉදිරිපත් කිරීමෙන් අනතුරුවයි.\nඔහු ඊයේ (19) නීතිඥවරයෙකු මාර්ගයෙන් පොලීසියට භාරවීමෙන් අනතුරුව අත්අඩංගුවට ගනු ලැබුවා.\nසැකකරු බොරැල්ල ප්‍රදේශයේ පදිංචි එෆ්.එම්. හුසේන් නැමැති ව්‍යාපාරිකයෙකු මෙන්ම රජයේ අමාත්‍යවරයෙකුගේ ඥාතියෙකු ද වනවා.\nපොලිසිය ප්‍රකාශ කළේ අනතුරක් වලක්වා නොගැනීම, නොසැලකිලිමත් ලෙස රිය ධාවනය, රිය අනතුරනක් පොලිස් ස්ථානයට වාර්තා නොකිරීම, වෙළඳ අංකයක් භාවිත කරමින් රිය ධාවනය කිරීම යන වැරදි සඳහා සැකකරුට එරෙහිව අධිකරණයේ චෝදනා ගොනුකර ඇති බවයි.\nමෙම වාහනය සඳහා ලියාපදිංචි අංකයක් පසුගිය 15 වනදා ලැබී ඇතත් අනතුර සිදුවන අවස්ථාවේ ඔහු මෝටර් රථයට යොදා තිබී ඇත්තේ වෙළඳ අංකයයි.\nමේ අතර අනතුරට ලක්වු මෝටර් රථයේ හිමිකරු සම්බන්ධයෙන් පොලීසිය ඊයේ සහ අද මාධ්‍ය වෙත නිකුත් කළ නිවේදනවල පරස්පරතා දක්නට ලැබෙනවා.\nසමාජශාලාවක සිට පැමිණි මෙම රථය තවත් මෝටර් රථ දෙකක ගැටී අනතුරට ලක්ව තිබුණේ පසුගිය 17 වැනිදායී.\nඅනතුරෙන් පසු පළා ගිය රජයේ අමාත්‍යවරයෙකුගේ ඥාතියෙකු වන එහි රියදුරා ඊයේ පොලිසියට භාරවීමෙන් අනතුරුව අත්අඩංගුවට ගැනුණා.\nඅනතුරට ලක්වූ මෝටර් රථයේ ලියාපදිංචි අංකය සී.බී.බී. 5005 ලෙස පොලීසිය ඊයේ නිකුත් කළ නිවේදනයේ දැක්වුණු නමුත් අදාළ මෝටර් රථයේ සඳහන් වුණේ ඩබ්ලිව්.පී.සී. 18 - 3182 නැමති ලියාපදිංචියට පෙර යොදා ගැනෙන ගරාජ් අංකයක්.\nඑසේම මෝටර් රථයේ හිිමිකරු සම්බන්ධව පොලීසිය ඊයේ සහ අද නිකුත් කළ නිවේදනවලද පරස්පරතා දක්නට ලැබෙනවා.\nඊයේ නිකුත් කළ නිවේදනයේ සැකකරු ලෙස සඳහන් වන්නේ අංක 85 - සිගේරා පාර, මාදිවෙල ලිපිනයේ පදිංචි ෆාහිම් මොහොමඩ් හුසේන් නැමැත්තෙකු වුවත්, අද නිකුත් කළ නිවේදනයෙන් දැක්වෙන්නේ පෂීල් මොහොමඩ් හුසේන් නැමත්තෙකු වන සැකකරු අංක 22, ඔස්ටින් පෙදෙස, කොළඹ 08 ලිපිනයේ පදිංචි අයෙකු බවයි.\nඅනතුර සම්බන්ධයෙන් මතුවන අනෙක් ගැටළුව නම් අදට දින 4 කට පෙර රථය අනතුරට ලක්වන අවස්ථාවේදී ගරාජ් අංකයෙන් ධාවනය කළ බවට පැහැදිළිව ප්‍රදර්ශනය වද්දී පෙර නිකුත් කළ නිවේදනවල ඒ බව සඳහන් නොකර පොලීසිය රථයේ ලියාපදිංචි අංකය මාධ්‍යයට නිකුත් කළේ ඇයිද යන්නයි.\nUpdate : Tuesday, March 20, 2018 , 10.58 AM\n---------------------------------------------------------\nබත්තරමුල්ල - තලවතුගොඩ ප්‍රදේශයේ අනතුරකින් පසු දියවන්නාඔයට පෙරළුණු බී.එම්.ඩබ්ලිව්. වර්ගයේ මෝටර් රථයේ හිමිකරු අද (20) උදෑසන කඩුවෙල මහේස්ත්‍රාත් අධිකරණය වෙත ඉදිරිපත් කිරීමට නියමිතයි.\nසැකකරු ඊයේ (19) නීතිඥවරයෙකු මාර්ගයෙන් පොලීසියට භාරවීමෙන් අනතුරුව අත්අඩංගුවට ගනු ලැබුවා.\nඅනතුරුව ඔහු වෛද්‍ය පරීක්ෂණයක් සඳහා මුල්ලේරියාව රෝහල වෙත ඉදිරිපත් කළ බවයි තලංගම පොලීසිය සඳහන් කළේ.\nඊයේ අත්අඩංගුවට ගත් මෙම සැකකරු බොරැල්ල ප්‍රදේශයේ පදිංචි එෆ්.එම්. හුසේන් නැමැති ව්‍යාපාරිකයෙකු මෙන්ම රජයේ අමාත්‍යවරයෙකුගේ ඥාතියෙකු ද වනවා.",
       "URL": "https://www.hirunews.lk/186371/update-දියවන්නා-ඔයට-පෙරළුණු-සුපිරි-මෝටර්-රථයේ-හිමිකරු-රිමාන්ඩ්",
       "Category": "Local News",
       "Parent URL": "https://www.hirunews.lk/local-news.php?pageID=4029"
}