{
       "Source": "hirunews",
       "Timestamp": "Sunday, 31 December 2017 - 7:47",
       "Headline": "පොලීසිය පහරදුන් බවට තරුණයෙකුගෙන් චෝදනා",
       "News Content": "පොලිස් නිලධාරීන් පිරිසක් තමන්ට පහර දුන් බවට පොළොන්නරුව - බැඳිවැව - මාඔය ප්‍රදේශයේ තරුණයෙකු චෝදනා කරනවා.\nපෙරේදා පස්වරුවේ මෙම පහරදීම සිදුව ඇති අතර, ඔහු මේ වනවිට පොළොන්නරුව මහ රෝහලේ ප්‍රතිකාර ලබන බවයි හිරු වාර්තාකරු සඳහන් කළේ.\nපොළොන්නරුව - බැඳිවැව - මාඔය පොලිස් මුරපොල අසළ පිහිටි බුදු පිළිමයේ තීන්ත ආලේප කරමින් සිටි ප්‍රදේශයේ තරුණ පිරිස අතරට පැමිණි පොලිස් නිලධාරියෙකු මෙලෙස ඔහුට පහරදුන් බවයි සිද්ධිය වන අවස්ථාවේ සිටි තරුණයෙකු ප්‍රකාශ කළේ.\nමාඔය ප්‍රදේශයේ පදිංචි චන්දන පුෂ්පකුමාර නැමති 38 හැවිරිදි තරුණයා තමන්ට පහරදීම සම්බන්ධයෙන් මෙලෙස කරුණු පැහැදිළි කළා.\n‘‘ආ උඹ චන්ඩියාද කියලා මාව ඇදගෙන ගියා. පොයින්ට් එකට ගිහිල්ලා මට බිම දාගෙන ගැහුවා. ගහල ඉවරවෙලා ගෙදරටත් ගිහින් දාලා කිව්වා උඹ ඉස්පිරිතාලේ නතර වෙන්න ඕනේ නැහැ. උඹට නඩු දාන්නේ නැහැ ගෙදර හිටපං කියලා ’’\nමීට පෙරද මාඔය පොලිස් මුරපොලේ නිලධාරීන් විසින් මෙවැනි පහරදීම් සිදුකර ඇති බවයි ප්‍රදේශයේ තරුණයන් චෝදනා කරන්නේ.\nමේ සම්බන්ධයෙන් සිදුකළ විමසීමකදී පොලිස් මාධ්‍ය ප්‍රකාශක කාර්යාලය කියා සිටියේ එම ප්‍රදේශය භාර සහකාර පොලිස් අධිකාරිවරයෙකු යටතේ සිද්ධිය පිළිබඳව මේ වනවිට විමර්ශනයක් ක්‍රියාත්මක බවයි.",
       "URL": "https://www.hirunews.lk/179756/පොලීසිය-පහරදුන්-බවට-තරුණයෙකුගෙන්-චෝදනා",
       "Category": "Local News",
       "Parent URL": "https://www.hirunews.lk/local-news.php?pageID=4149"
}