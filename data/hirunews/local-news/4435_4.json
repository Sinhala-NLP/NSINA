{
       "Source": "hirunews",
       "Timestamp": "Thursday, 06 July 2017 - 18:52",
       "Headline": "නව ආණ්ඩුක්‍රම ව්‍යවස්ථාව ගැන යළි සාකච්ඡා කිරීමට ජනපති එකග වූ බව අස්ගිරි පාර්ශවය කියයි",
       "News Content": "මහ නාහිමිවරුන්, අනුනායක හිමිවරුන් ඇතුළු ත්‍රෛනිකායික මහා සංඝ රත්නය සහ ජනාධිපති මෛත්‍රීපාල සිරිසේන අතර විශේෂ හමුවක් මහනුවර ජනාධිපති මන්දිරයේදී අද (06) පස්වරුවේ පැවැත්වුණා.\nජනාධිපතිවරයාගේ ආරාධනය පරිදි මෙම හමුව පැවති අතර, එහිදී ශාසනික වශයෙන් සහ ජාතික වශයෙන් වැදගත්වන කරුණු 7 ක් සම්බන්ධයෙන් ජනාධිපතිවරයාගේ අවධානය යොමුකළ බවයි අස්ගිරි පාර්ශවයේ මහා ලේඛකාධිකාරී ආචාර්ය පූජ්‍ය මැදගම ධම්මානන්ද හිමියන් කියා සිටියේ.\nමෙම හමුව සඳහා මල්වතු පාර්ශවයේ මහනායක අතිපූජ්‍ය තිබ්බටුවාවේ ශ්‍රී සුමංගල හිමියන්, අස්ගිරි පාර්ශවයේ මහනායක අතිපූජ්‍ය වරකාගොඩ ඤාණරතන හිමියන් මෙන්ම, රාමඤ්ඤ නිකායේ මහානායක අතිපූජ්‍ය නාපාන පේමසිරි හිමියන් ද එක්ව සිටි බවයි හිරු වාර්තාකරුවන් සඳහන් කළේ.\nආණ්ඩුක්‍රම ව්‍යවස්ථාව සහ සංශෝධන සම්බන්ධයෙන් එහිදී විශේෂ අවධානයක් යොමුව තිබුණා.\nඅද (06) පස්වරු 02 ට පමණ ආරම්භ වූ මෙම හමුව පැය දෙකහමාරකට ආසන්න කාලයක් පැවති අතර, ඉන් අනතුරුව ඒ සම්බන්ධයෙන් මාධ්‍ය වෙත අස්ගිරි පාර්ශවයේ මහා ලේඛකාධිකාරී ආචාර්ය පූජ්‍ය මැදගම ධම්මානන්ද හිමියන් අදහස් පළ කළා.\nඑහිදී උන්වහන්සේ කියා සිටියේ ආණ්ඩුක්‍රම ව්‍යවස්ථාව සම්බන්ධයෙන් මහසඟරුවන සහ අදාළ පාර්ශව සමඟ යළි සාකච්ඡා කර තීන්දුවක් ගන්නා බව ජනාධිපතිවරයා සඳහන් කළ බවයි.\nආණ්ඩුක්‍රම ව්‍යවස්ථා සංශෝධනයක් සම්බන්ධයෙන් අවසන් තීරණයකට එළැඹෙන්නේ මහා සංඝරත්නය සමඟ සාකච්ඡා කිරීමෙන් පසුව බව ජනාධිපතිවරයා ප්‍රකාශ කළේ යැයි පූජ්‍ය ඕමල්පේ සෝභිත හිමියන් පවසනවා.\nඋන්වහන්සේ මේ අදහස් පළ කළේ ත්‍රෛනිකායික නාහිමිවරුන් ප්‍රමුඛ භික්ෂූන්වහන්සේ සමඟ ජනාධිපතිවරයා මහනුවරදී අද පැවැත්වූ විශේෂ සාකච්ඡාවෙන් පසු මාධ්‍ය වෙත අදහස් දක්වමින්.",
       "URL": "https://www.hirunews.lk/165252/නව-ආණ්ඩුක්‍රම-ව්‍යවස්ථාව-ගැන-යළි-සාකච්ඡා-කිරීමට-ජනපති-එකග-වූ-බව-අස්ගිරි-පාර්ශවය-කියයි",
       "Category": "Local News",
       "Parent URL": "https://www.hirunews.lk/local-news.php?pageID=4435"
}