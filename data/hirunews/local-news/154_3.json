{
       "Source": "hirunews",
       "Timestamp": "Tuesday, 25 July 2023 - 10:18",
       "Headline": "විදේශ විනිමය ප්‍රේෂණය කිරීම් මත පනවා තිබූ ඇතැම් සීමා කිරීම් හා අත්හිටුවීම් ලිහිල් කරයි",
       "News Content": "මෙරටින් බැහැරට විදේශ විනිමය ප්‍රේෂණය කිරීම් මත පනවා තිබූ ඇතැම් සීමා කිරීම් හා අත්හිටුවීම් ලිහිල් කර තිබෙනවා.\n2020 වසරේ මෙම සීමා කිරීම් හා අත්හිටුවීම් පැනවීමට පියවර ගැනුණේ මූල්‍ය පද්ධතියේ ස්ථායීතාවය පවත්වා ගැනීමට හා රට තුළ විදේශ විනිමය සංචිත මට්ටම ආරක්ෂා කර ගැනීම සඳහායි.\nකෙසේ වෙතත් විදේශ විනිමය වෙළෙඳපොළේ වර්තමාන සහ අපේක්ෂිත සංවර්ධනයන් සැළකිල්ලට ගෙන ජාත්‍යන්තර වෙළඳපොළේ ගණුදෙනු වෙනුවෙන් අදාළ ලිහිල් කිරීම් සිදුකළ බව බැංකුව ප්‍රකාශ කළා.\nමීට පෙර නිකුත් කරන ලද නියමය යටතේ සංක්‍රමණික දීමනාවට පළමුවරට හිමිකම් කීමේදී යටත් කර තිබූ සීමා වූයේ ඩොලර් 30,000 ක්.\nකෙසේ වෙතත් නව නියමය යටතේ එය ඩොලර් 50,000 ක උපරිමයක් දක්වා ඉහළ නංවා තිබෙනවා.\nඑමෙන්ම අත්හිටුවා තිබූ ව්‍යාපාර පුළුල් කර ගැනීම සඳහා මෙරට පිටත ඇති සමාගමක සාමාන්‍ය කොටස්වල ආයෝජනය කිරීම සීමාවක් දක්වා සිදු කිරීමටද නව නියමයන් යටතේ සිදු කළ හැකි වනු ඇති.",
       "URL": "https://www.hirunews.lk/342446/විදේශ-විනිමය-ප්‍රේෂණය-කිරීම්-මත-පනවා-තිබූ-ඇතැම්-සීමා-කිරීම්-හා-අත්හිටුවීම්-ලිහිල්-කරයි",
       "Category": "Local News",
       "Parent URL": "https://www.hirunews.lk/local-news.php?pageID=154"
}