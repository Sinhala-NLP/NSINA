{
       "Source": "hirunews",
       "Timestamp": "Monday, 03 October 2022 - 12:54",
       "Headline": "අලුත් පත් කරපු කෝප්, කෝපා කමිටුවලට හිටපු සභාපතිවරු දෙන්න ම නෑ! (වීඩියෝ)",
       "News Content": "මෙතෙක් සාමාජිකයන් නම් නොකළ කෝප් සහ කෝපා කමිටු සඳහා සාමාජිකයන් නම් කිරීම කථානායක මහින්ද යාපා අබේවර්ධන විසින් අද (03) පාර්ලිමේන්තුවේ දී සිදුකළා.\nපාර්ලිමේන්තුවේ කටයුතු ආරම්භයේ දී කථානායකවරයා දැනුම්දුන්නේ රාජ්‍ය ගිණුම් කාරක සභාව හෙවත් කෝපා කමිටුවේ සහ පොදු ව්‍යාපාර කාරක සභාව හෙවත් කෝප් කමිටුවේ සාමාජිකයින් 27 බැගින් නම් කරන බවයි.\nකෙසේ වෙතත් පසුගිය කෝප් කමිටුවේ සභාපතිවරයා ලෙස කටයුතු කළ මහාචාර්ය චරිත හේරත්, මෙවර කෝපා කමිටුවේ සාමාජිකයෙකු ලෙස නම් කර ඇති නමුත් රාජ්‍ය ගිණුම් කාරක සභාවේ සභාපතිවරයා ලෙස මීට පෙර කටයුතු කළ පාර්ලිමේන්තු මන්ත්‍රී මහාචාර්ය තිස්ස විතාරණ එම කාරක සභාවලට නම් කර නැහැ.\nකෝප් සහ කෝපා කමිටුවල සභාපති ධුර විපක්ෂයට ලබා දෙන්නේදැයි විපක්ෂයේ ප්‍රධාන සංවිධායක පාර්ලිමේන්තු මන්ත්‍රී ලක්ෂ්මන් කිරිඇල්ල කථානායකවරයාගෙන් මෙහිදී යළි ප්‍රශ්න කර සිටියා.\nමේ වනවිට පත් කර ඇති මුදල් පිළිබඳ පාර්ලිමේන්තු කාරක සභාවේ සභාපතිවරයා ලෙස කටයුතු කරනු ලබන්නේ සමගි ජනබලවේගයේ පාර්ලිමේන්තු මන්ත්‍රී ආචාර්ය හර්ෂ ද සිල්වායි.",
       "URL": "https://www.hirunews.lk/316934/අලුත්-පත්-කරපු-කෝප්-කෝපා-කමිටුවලට-හිටපු-සභාපතිවරු-දෙන්න-ම-නෑ-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=827"
}