{
       "Source": "hirunews",
       "Timestamp": "Thursday, 18 August 2022 - 12:52",
       "Headline": "වීසා අවලංගු කළ බ්‍රිතාන්‍ය ජාතික තරුණිය ගැන CID විමර්ශන (වීඩියෝ)",
       "News Content": "වීසා අවලංගු කර සිටින බ්‍රිතාන්‍ය ජාතික තරුණිය වන කේලී ෆේසර් සොයා අපරාධ පරීක්ෂණ දෙපාර්තමේන්තුව ද විමර්ශනයක් ආරම්භ කර තිබෙනවා.\nමේ අතර, ඇය මේ වනවිට සොයා ගැනීමට නොහැකි බැවින් විමර්ශනයක් ආරම්භ කර ඇති බව ආගමන විගමන දෙපාර්තමේන්තුව ප්‍රකාශ කළා.\nඑම දෙපාර්තමේන්තුව ඇයට දැනුම් දී තිබුණේ පසුගිය 15 වනදාට පෙර මෙරටින් පිටව යන ලෙසටයි.\nකෙසේ වෙතත්, තමාව ශ්‍රී ලංකාවෙන් පිටුවහල් කිරීමට ආගමන විගමන දෙපාර්තමේන්තුව ගෙන ඇති තීරණය බල රහිත කරන ලෙස ඉල්ලා ඇය කළ ඉල්ලීම ද අභියාචනාධිකරණය පසුගියදා ප්‍රතික්ෂේප කළා.\nගාලුමුවදොර අරගල භූමියේ සිද්ධීන් සමාජ මාධ්‍ය හරහා ප්‍රචාර කළ බවට මෙම තරුණියට එරෙහිව චෝදනා එල්ල වී තිබුණා.\nමේ අතර, පසුගිය මැයි මස 9 වනදා ශ්‍රී ලංකා පොදුජන පෙරමුණේ පාර්ලිමේන්තු මන්ත්‍රීනි කෝකිලා හර්ෂණී ගුණවර්ධනගේ ගම්පහ - ලෝලුවාගොඩ පිහිටි නිවසට සහ කාර්යාලයට ඇතුළු වී ගිනි තැබීමේ සිද්ධියට අදාළව සැකකරුවෙකු අත්අඩංගුවට ගෙන තිබෙනවා.\nපොලීසිය සඳහන් කළේ ලෝලුවාගොඩ ප්‍රදේශයේ පදිංචි 25 හැවිරිදි අයෙකු ඊයේ මෙලෙස අත්අඩංගුවට ගත් බවයි.",
       "URL": "https://www.hirunews.lk/313086/වීසා-අවලංගු-කළ-බ්‍රිතාන්‍ය-ජාතික-තරුණිය-ගැන-cid-විමර්ශන-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=932"
}