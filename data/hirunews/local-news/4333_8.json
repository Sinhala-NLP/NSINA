{
       "Source": "hirunews",
       "Timestamp": "Thursday, 07 September 2017 - 20:10",
       "Headline": "ෆොන්සේකාගේ ප්‍රකාශ ගැන කණගාටුවට පත්වන බව ඇල්ලේ ගුණවංශ හිමියන් කියයි",
       "News Content": "ඇතැමුන් තමන්ට අපහාස කරමින් සිදුකරන ප්‍රකාශ පිළිබඳව කණගාටුවට පත් වන බව පූජ්‍ය ඇල්ලේ ගුණවංශ හිමියන් පවසනවා.\nඋන්වහන්සේ මේ බව කියා සිටියේ ෆීල්ඩ් මාර්ෂල්, අමාත්‍ය සරත් ෆොන්සේකා උන්වහන්සේ සම්බන්ධයෙන් ඊයේ සිදුකළ ප්‍රකාශය ගැන හිරු ප්‍රවෘත්ති අංශය කළ විමසීමකදීයි.\nසිරිකොත පක්ෂ මූලස්ථානයේ ඊයේ පැවැති උත්සවයකින් අනතුරුව මාධ්‍ය වෙත අදහස් දැක්වූ ෆීල්ඩ් මාර්ෂල්, අමාත්‍ය සරත් ෆොන්සේකා පූජ්‍ය ඇල්ලේ ගුණවංශ හිමියන් උන්මන්තකයෙකු ලෙස හඳුන්වමින් චෝදනා කළා.\nඒ පිළිබඳව හිරු ප්‍රවෘත්ති අංශය කළ විමසීමට පිළිතුරු දුන් පූජ්‍ය ඇල්ලේ ගුණවංශ හිමියන් පළ කළේ මෙවන් අදහසක්.\n‘‘මට නින්දා අපහාස වෙන විදියට කතා කරපු පුද්ගලයා නිසා අද දවස, ඊයේ රාත්‍රියේ සිට මගේ පන්සලට විවිධ තරාතිරමේ, විවිධ පාර්ශවවල පුද්ගලයෝ වැල නොකැඞී එන්න පටන් ගත්තා, පැමිණ ගියා. ඇතැම් හමුදා ප්‍රධානීන් මුළු මහත් හමුදාව වෙනුවෙන්ම ඔබ වහන්සේගෙන් අපි සමාව ඉල්ලනවා කියලා ප්‍රකාශ කළා. මට එක කණගාටුවක් තියෙනවා මේ කතා කරන ඇතැම් අය මේ පන්සලට ආපු, ගියපු අය. ඒ කතා කරපු අයගෙන් ඇතැම් පවුලේම අය මගේ සමාජ සේවා කටයුතු බලන්න ඇවිල්ලා තියෙනවා. ඒ ඡායාරූප පවා පන්සලේ තිබෙනවා. මේ රටේ ජනතාව දන්නවා දශක තුනක, හතරක ඉදලා මං මොනවද මේ රටේ කළේ කියලා. නින්දා කළත් මගේ ප්‍රතිපත්ති මා බිද ගන්නේ නැහැ. මොකද අද උදේ හිටපු හමුදාපතිවරු ඇතැම් අය කඳුළු සලලා මට කතා කළේ. අපි යුද්ධ කරන සමයේ අපිට ලේ ටිකක්  ඕනි වුණොත් අපි අපේ හාමුදුරුවන්ටයි කිව්වේ කියලා. ඒ නිසා මම මෙතනදි කම්පා වෙන්නේ නෑ. නමුත් මම එක දෙයක් පැහැදිලිව ප්‍රකාශ කරන්න කැමතියි, මමත් ලබන පාර දේශපාලන වේදිකාවේ මේ ප්‍රශ්න වෙනුවෙන් කතා කරන බව මගේ ආදරණීය දේශප්‍රේමී පිරිසට සිහිපත් කරන්න කැමතියි. ඒ වගේම මෙවැනි ආකාරයට හැසිරෙනවා නම්, අපිට නිහඬව බලා සිටීමට පුළුවන්කමකුත් නැහැ. අපට නින්දා කරලා, අපහාසත් කරලා, කටයුතු කරනවා නම්, කිසිසේත්ම ඒකට ඉවසීමක් දරන්න පුළුවන්කමක් නැහැ. ඔවුන් නියෝජනය කරන දේශපාලන පක්ෂවල නායකයෝ ඔවුන් වෙනුවෙන් තීරණ ගැනීමේ වගකීම ඔවුන්ට අයිතියි.’’",
       "URL": "https://www.hirunews.lk/170391/ෆොන්සේකාගේ-ප්‍රකාශ-ගැන-කණගාටුවට-පත්වන-බව-ඇල්ලේ-ගුණවංශ-හිමියන්-කියයි",
       "Category": "Local News",
       "Parent URL": "https://www.hirunews.lk/local-news.php?pageID=4333"
}