{
       "Source": "hirunews",
       "Timestamp": "Friday, 15 July 2022 - 19:53",
       "Headline": "වැඩ බලන ජනපති තුවාල ලැබූ රණවිරුවන්ගේ සුවදුක් විමසයි (වීඩියෝ)",
       "News Content": "පොල්දූව මංසන්ධියේ පැවති විරෝධතාවයේදී තුවාල ලබා ප්‍රතිකාර ලබමින් සිටින හමුදා සෙබළුන්ගේ සුවදුක් විමසීමට වැඩබලන ජනාධිපති රනිල් වික්‍රමසිංහ අද එක්වුණා.\nඅග්‍රාමාත්‍ය මාධ්‍ය ඒකකය නිවේදනය කළේ රනිල් වික්‍රමසිංහ මහතා යුද හමුදා රෝහලට පැමිණ අදාළ සෙබළුන්ගේ සුවදුක් විමසා සුහද කතාබහක නිරත වූ බවයි.\nයුද හමුදාපති ලුතිනන් ජෙනරාල් විකුම් ලියනගේ සහ ජ්‍යෙෂ්ඨ නිලධාරීන් කිහිප දෙනෙකු එක්ව කොළඹ යුද හමුදා රෝහල් සංකීර්ණයට පිවිසෙන නව වැඩබලන ජනාධිපතිවරයා පිළිගනු ලැබුවා.\nඉන් අනතුරුව වැඩබලන ජනාධිපතිවරයා තුවාල ලැබූ යුද හමුදා සාමාජිකයින් ප්‍රතිකාර ලබන වාට්ටුව වෙත ගොස් ඔවුන්ගේ සුවදුක් විමසා ඔවුන් සමඟ අදහස් කිහිපයක් හුවමාරු කරගත් බවයි යුද හමුදාව කියාසිටියේ.\nහිසට සිදුවූ කැපුම් තුවාල සහිත බරපතල තුවාල ලැබූ සෙබළුන් දෙදෙනෙකු ඇතුළු තුවාල ලැබූ යුද හමුදා සාමාජිකයින්ගේ සෞඛ්‍ය තත්ත්වය පිළිබඳව වෛද්‍ය නිලධාරීන් වැඩ බලන ජනාධිපතිවරයා දැනුවත් කර තිබෙනවා.\nමෙම සෙබළුන් තම ජීවිත තර්ජන නොතකා, ඔවුන්ගේ ජාතික වගකීම් ඉටු කිරීමට නිර්භීත වීම පිළිබඳ වැඩ බලන ජනාධිපතිගේ ඇගයීමට ලක්වුණා.\nපාර්ලිමේන්තු සංකීර්ණය අසල රාජකාරියේ යෙදී සිටියදී ඇති වූ නොසන්සුන්කාරී තත්ත්වය අතරතුරදීයි මෙම සෙබළුන් තුවාල ලැබුවේ.\nමෙම විරෝධතාව අතර යුද හමුදාවේ ගිනි අවි දෙකක් සහ උණ්ඩ පැහැරගත් සිද්ධියට අදාළ විමර්ශන කොළඹ අපරාධ කොට්ඨාශය මගින් සිදු කරනු ලබනවා.\nවිරෝධතාව අතරතුර යුද හමුදා නිලධාරියෙකු සතුව තිබූ ටී 56 වර්ගයේ ගිනි අවිය සහ ජීව උණ්ඩ 60 ක් අඩංගු පතරොම් ගැබ් 02ක් පැහැරගෙන ඇති බවයි පොලිසිය සඳහන් කළේ.\nසිද්ධිය අතරතුර තුවාල ලැබූ සංඛ්‍යාව 42ක්.\nමේ අතර ආරක්ෂක ලේකම් කමල් ගුණරත්න ද අද යුද හමුදා රෝහලට ගොස් තුවාල ලැබූ යුද හමුදා සෙබළුන්ගේ සුව දුක් විමසා තිබෙනවා.\nආරක්ෂක අමාත්‍යංශය සඳහන් කළේ ආරක්ෂක ලේකම්වරයා ප්‍රතිකාර ලබන සෙබළුන් සමග අදහස් හුවමාරු කර ගත් බවයි. එම අවස්ථාවට යුද හමුදාපතිවරයා ද එක්ව සිටියා.",
       "URL": "https://www.hirunews.lk/310084/වැඩ-බලන-ජනපති-තුවාල-ලැබූ-රණවිරුවන්ගේ-සුවදුක්-විමසයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1018"
}