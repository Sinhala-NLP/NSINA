{
       "Source": "hirunews",
       "Timestamp": "Wednesday, 19 April 2017 - 16:46",
       "Headline": "අලුත් අවුරුද්දේ කඳුළු කතාවක් (ඡායාරූප)",
       "News Content": "අවුරුදු පමණක් නොව ජීවත් වීමේ අයිතිය පවා අහිමි වූ පවුල් 19ක් ගැන ත්‍රිකුණාමලය- කුච්චවේලි- කුඹුරුපිටිය ගම්මානයෙන් වාර්තා වනවා.\nකුඩා ටකරන් පැල්පත්වල ජීවත් වන මෙම පවුල් 19ට මෙවර අවුරුද්දට අලුත් ඇඳුමක් හෝ කැවිලි පිගානක්වත් නොමැති බවයි එහි ගිය අප වාර්තාකරු කාංචන කුමාර ආරියදාස කියා සිටියේ.\nමෙහි ජනතාව ජීවිතය ගැට ගසා ගන්නේ කුලී වැඩක් කිරීමෙන් හෝ අනුන්ගේ මා දැලක් ඇදීමෙන්.\nඅවට දෙමළ හා මුස්ලිම් ජනතාව ජීවත් වන ගම්මාන ද තිබෙන අතර කුඹුරුපිටියේ සිංහල ජනතාව චෝදනා කරන්නේ  රජයෙන් ලැබිය යුතු සහන නිලධාරින් විසින් අහිමි කර ඇති බවයි.\nමේ ගමේ ජනතාව මීට පෙර පදිංචිව සිට ඇත්තේ කුච්චවේලි පාලම ආසන්නයේ එරක්කන්ඩ් ගම්මානයේ.\nයුද්ධයත් සමග  අවතැන් කදවුරුවල වසර ගණනාවක් දිවි ගෙවා පසුව ගමට පැමිණෙද්දී තම ඉඩම්වල වෙනත් අය පදිංචි වී ඇති බව ඔවුන්ගේ තවත් චෝදනාවක්.\nපසුව ඉන්න හිටින්න තැනක් නොමැතිව ගස් ගල් යට දිවි ගෙවූ මේ ජනතාවට පරිත්‍යාගශීලියකු ලබාදුන් ඉඩමක ටකරන් මඩු සකසාගෙන පදිංචි වී තිබෙනවා.\nඅසනීප වූ දරුවෙකු අධික අව් රශ්මියෙන් බේරා ගැනීමට මිදුලේ නිදි කරවා සිටින අන්දම ද අප වාර්තාකරුට දක්නට ලැබුනා.\nමේ ජනතාව  සහන ඉල්ලා රජයේ නිලධාරින් සමග නිරන්තර අරගල කරද්දී නිවාස හතකට මුදල් ලබාදී එම නිවාස ඉදිකිරිමට කාන්තාවකට ලබාදී ඇතත් ඒවාද අතරමග නවතා මුදල් ලබාගෙන ඇය පලාගොස් ඇති බව ගම්වාසීන් කියා සිටිනවා.\nනිසි අධ්‍යාපනයක්, නිසි පෝෂණයක්, නිසි සෞඛයක්, හරිහමන් රැකියාවක් නැති මේ මිනිසුන්ට මෙවැනි පවුල් සදහා රජයෙන් ලබාදෙන සමෘද්ධි සහනාධාරය පවා අහිමිවී ඇති බවයි ඔවුන් පවසන්නේ.\nඡායාරූප - දඹුල්ල කාංචන කුමාර ආරියදාස",
       "URL": "https://www.hirunews.lk/159509/අලුත්-අවුරුද්දේ-කඳුළු-කතාවක්-ඡායාරූප",
       "Category": "Local News",
       "Parent URL": "https://www.hirunews.lk/local-news.php?pageID=4556"
}