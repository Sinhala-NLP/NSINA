{
       "Source": "hirunews",
       "Timestamp": "Saturday, 24 December 2016 - 18:12",
       "Headline": "ශ්‍රී පාද වන්දනාවේ පැමිණෙන පිරිස් රැගෙන එන මත්ද්‍රව්‍ය සෙවීමට පොලිස් නිල සුනඛ සහය (ඡායාරූප)",
       "News Content": "ශ්‍රී පාද වන්දනාවේ පැමිණෙන ඇතැම් තරුණ පිරිස් රැගෙන එන මත්ද්‍රව්‍ය අත්අඩංගුවට ගැනීමට පොලිසිය නිල සුනඛයන්ගේ සහය ලබාගෙන තිබෙනවා.\nපළමු වරට අද පොලිස් සුනඛයන්ගේ සහය ලබා ගනිමින් හැටන් මාර්ගය ඔස්සේ පැමිණෙන ඇතැම් තරුණයන් ගෙන එන මත්ද්‍රව්‍ය අත්අඩංගුවට ගැනීමේ වැඩපිළිවෙල ක්‍රියාත්මක වු බවයි අප වාර්තාකරු සඳහන් කලේ.\nශ්‍රී පාද වන්දනා වාරය ආරම්භ වීමත් සමග පසුගිය සතිය තුල මාඋස්සාකැලේ ප්‍රදේශයේදී මත්ද්‍රව්‍ය රැගෙන ආ තරුණයන් පිරිසක් අත්අඩංගුවට ගැනුනා.\nඒ හේතුව මෙන්ම සති අන්ත නිවාඩුවත් සමග වන්දනාකරුවන් වැඩි වශයෙන් පැමිණීම හේතුවෙන් මත්ද්‍රව්‍ය රැගෙන එන පිරිස් සෙවීම සඳහායි හැටන් කොට්ඨාශයේ සුනඛ අංශයේ නිල සුනඛයකුගේ සහය ලබාගෙන ඇත්තේ.\nමීට අමතරව වන්දනාවේ එන ඇතැම් තරුණ පිරිස් රැගෙන එන සංගීත භාණ්ඩ හැටන් පොලිස් පිරිස්සුම් මුර පොලේදී නිලධාරීන් භාරයට ගෙන ශ්‍රී පාද වන්දනාවේ ගොස් යළි පැමිණෙන විට යළි ලබාදීමට ද පියවර ගෙන තිබෙනවා.\nඡායාරූප - හැටන් රංජිත් රාජපක්ෂ",
       "URL": "https://www.hirunews.lk/150497/ශ්‍රී-පාද-වන්දනාවේ-පැමිණෙන-පිරිස්-රැගෙන-එන-මත්ද්‍රව්‍ය-සෙවීමට-පොලිස්-නිල-සුනඛ-සහය-ඡායාරූප",
       "Category": "Local News",
       "Parent URL": "https://www.hirunews.lk/local-news.php?pageID=4739"
}