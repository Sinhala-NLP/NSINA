{
       "Source": "hirunews",
       "Timestamp": "Wednesday, 25 August 2021 - 18:21",
       "Headline": "පාස්කු ප්‍රහාරයේ විමර්ශන ගැන පොලිස්පතිවරයාගෙන් ප්‍රකාශයක් (වීඩියෝ)",
       "News Content": "පාස්කු ප්‍රහාරයට අදාළ විමර්ශන සම්බන්ධයෙන් පළ කරන විවිධ මතවාද වල සත්‍යතාවක් නොමැති බව පොලිස්පති චන්දන වික්‍රමරත්න පවසනවා.\nපාස්කු ප්‍රහාරය පමණක් නොව ඒ සඳහා පදනම් වූ පූර්ව සිද්ධීන් ද විමර්ශනවලදී සැලකිල්ලට ගනු ලබන බවයි ඒ සම්බන්ධයෙන්  ප්‍රකාශයක් නිකුත් කරමින් පොලිස්පතිවරයා සඳහන් කළේ.\nඑමෙන්ම, සහරාන් ඇතුළු පිරිසක් එල්ල කළ පාස්කු ප්‍රහාරය දීර්ඝ කාලීන සැලසුමක එක් පියවරක් පමණක් බවයි ඔහු අවධාරණය කළේ.\nඑමෙන්ම, විමර්ශනවලට අදාළව මේ වනවිට පුද්ගලයින් 723 දෙනෙකු අත්අඩංගුවට ගෙන ඇති අතර, ඉන් 311 දෙනෙකු තවදුරටත් රඳවාගෙන ප්‍රශ්න කරනු ලබනවා. දුරකථන අංක සංවාද ලක්ෂයක් පමණ විශ්ලේෂණයට ලක් කර ඇති බව ද පොලිස්පතිවරයා අනාවරණ කළා.\nප්‍රහාරයට සම්බන්ධ සහ ඊට ආධාර අනුබල දුන් පුද්ගලයන්ගේ රුපියල් මිලියන 365 ක් වටිනා වත්කම් මේ වනවිට රාජසන්තක කර ඇති බවයි පොලිස්පතිවරයා කියා සිටියේ. තවත් රුපියල් මිලියන 165 ක දේපල තහනමට ලක් කර තිබෙනවා.\nප්‍රහාරය සම්බන්ධයෙන් සැකකරුවන් 46 දෙනෙකුට එරෙහිව නීතිපතිවරයා විසින් මහාධිකරණ්‍ය ඉදිරියේ අධි චෝදනා 11ක් ගොනු කර ඇති අතර, ඉදිරියේ තවත් අධි චෝදනා ගොනු කිරිම සඳහා විමර්ශන ලිපිගොනු අධ්‍යයනය කරන බවයි පොලිස්පති චන්දන වික්‍රමරත්න සඳහන් කළේ.",
       "URL": "https://www.hirunews.lk/280608/පාස්කු-ප්‍රහාරයේ-විමර්ශන-ගැන-පොලිස්පතිවරයාගෙන්-ප්‍රකාශයක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1731"
}