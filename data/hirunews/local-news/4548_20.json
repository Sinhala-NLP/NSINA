{
       "Source": "hirunews",
       "Timestamp": "Tuesday, 25 April 2017 - 7:34",
       "Headline": "මීතොටමුල්ල කසල කන්ද නාය යාමෙන් අතුරුදන් වූවන් සොයා 12 වන දිනටත් හමුදාව මෙහෙයුමේ",
       "News Content": "රුපියල් 50,000 බැගින් තුන් මසක නිවාස කුලී ලබාදීම තම ගැටළුවට විසඳුමක් නොවන බව මීතොටමුල්ල - කසල කන්ද නාය යාමෙන් අවදානම් කලාපවල ජීවත් වන ජනතාව පවසනවා.\nඔවුන් පෙන්වා දෙන්නේ තම නිවාස සහ ඉඩම් වල සම්පූර්ණ තක්සේරුව ලබාදෙන්නේ නම්, එම ප්‍රදේශයෙන් බැහැරවීමට සූදානම් බවයි.\nආරක්ෂක අංශ මේ වන විට කසල කන්දේ නාය ගිය ප්‍රදේශය පොලීතින් ආවරණ යොදා සකස් කර ඇත්තේ ඉදිරියේදී ඇති විය හැකි වර්ෂාවකදී කසල කන්ද යළි නාය යාම වළක්වා ගැනීම සඳහායි.\nකසල කන්ද නාය යාමෙන් සහ ඉන් අවදානමට ලක්වූ පුද්ගලයින් 315 දෙනෙකු තවමත් කොළොන්නාව - ටෙරන්ස් එන්. ද සිල්වා විද්‍යාලයේ පිහිටුවා ඇති සහන කදවුරේ රැදී සිටිනවා.\nමේ අතර, අද 12 වන දිනටත් හමුදාව අතුරුදන් වූවන් සෙවීමේ මෙහෙයුම් කටයුතුවල නිරත වනවා.\nඒ, යන්ත්‍ර උපකරණ පමණක් යොදා ගනිමින්.\nමේ අතර, කොළොන්නාව - ඔරුගොඩවත්ත ප්‍රදේශයේ ජනතාව කොළඹ - අවිස්සාවේල්ල ප්‍රධාන මාර්ගය අවහිර කරමින් ඊයේ රාත්‍රියේ විරෝධතාවක නිරත වුණා.\nමීතොටමුල්ල කසල කන්ද නාය යාමත් සමඟ ප්‍රදේශයේ ගොඩගැසී ඇති කැළි කසල රැගෙන යන ලෙස බල කරමිනුයි ප්‍රදේශවාසීන් විරෝධතාවයේ නිරත වුණේ.",
       "URL": "https://www.hirunews.lk/159907/මීතොටමුල්ල-කසල-කන්ද-නාය-යාමෙන්-අතුරුදන්-වූවන්-සොයා-12-වන-දිනටත්-හමුදාව-මෙහෙයුමේ",
       "Category": "Local News",
       "Parent URL": "https://www.hirunews.lk/local-news.php?pageID=4548"
}