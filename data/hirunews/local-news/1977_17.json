{
       "Source": "hirunews",
       "Timestamp": "Tuesday, 04 May 2021 - 6:21",
       "Headline": "නිරෝධායන නීති කැඩූ 218ක් පොලිස් දැලේ",
       "News Content": "පවතින කෝවිඩ් වසංගත තත්ත්වය යටතේ දිවයින පුරා ක්‍රියාත්මක වන නිරෝධාන නීතිරීති උල්ලංඝනය කළ පුද්ගලයින් 218 දෙනෙකු ඊයේ (03) දිනය තුළදී අත්අඩංගුවට ගත් බව පොලිස් මාධ්‍ය ප්‍රකාශක නියෝජ්‍ය පොලිස්පති අජිත් රෝහණ පවසනවා.\nඒ අනුව රට තුළ නිරෝධාන නීති ක්‍රියාත්මක වීම ආරම්භ කළ ඔක්තෝබර් 30 වනදා සිට මේ දක්වා නිරෝධායන නීති උල්ලංඝනය කිරීම හේතුවෙන් අත්අඩංගුවට ගත් සංඛ්‍යාව 5000 සීමාව ඉක්මවා ගියා.\nමේ අනුව ඊයේ (03) වන විට නිරෝධාන නීතිරීති උල්ලංඝනය කළ සිදුවීම් සම්බන්ධයෙන් අත්අඩංගුවට ගැනුණු සංඛ්‍යාව 5075ක්.\nනිරෝධායන නීතිරීති උල්ලංඝනය කරමින්  හැසිරෙන්නන් පිළිබඳව සොයා බැලීමට අද (04) දිනය තුළ විශේෂ මෙහෙයුම් ක්‍රියාත්මක වන බවයි පොලිස් මාධ්‍ය ප්‍රකාශකවරයා පවසන්නේ.\nඑහිදී  විශේෂයෙන්ම මත්ද්‍රව්‍ය මත්පැන් භාවිත කරමින් සිදු කරනු ලබන සාද පැවැත්වීම සහ අනෙකුත් ඒකරාශි වීම පිළිබඳව දැඩි අවධානයක් යොමු කෙරෙනු ඇති.\nඑමෙන්ම අද (04) දින සිට කිසිම ආකාරයක උත්සව සාද සම්මන්ත්‍රණ හෝ එවැනි ඒකරාශී වීම් නිරෝධායන නීතිය යටතේ සපුරා තහනම් කෙරෙන බවත් ඔහු වැඩිදුරටත් කියා සිටියා.\nමෙලෙස කෝවිඩ් මාර්ග මාර්ගෝපදේශ නොතකමින් ක්‍රියාකරන පුද්ගලයින් පිළිබඳව සොයා බැලීම සඳහා නිල ඇඳුමෙන් මෙන්ම සිවිල් ඇඳුමින් සැරසුණු පොලිස් නිලධාරීන් ද යොදවා ඇති බවයි වාර්තා වන්නේ.",
       "URL": "https://www.hirunews.lk/270356/නිරෝධායන-නීති-කැඩූ-218ක්-පොලිස්-දැලේ",
       "Category": "Local News",
       "Parent URL": "https://www.hirunews.lk/local-news.php?pageID=1977"
}