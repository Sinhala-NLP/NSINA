{
       "Source": "hirunews",
       "Timestamp": "Monday, 15 May 2017 - 7:40",
       "Headline": "ගීතාගේ ගැටළුවෙන් ගාල්ල සන්ධාන ලැයිස්තුවට බලපෑමක් නැහැ- මැතිවරණ කොමිසම කියයි",
       "News Content": "ගීතා කුමාරසිංහගේ මන්ත්‍රී ධුරය පිළිබඳ ගැටළුව හේතුවෙන් ගාල්ල දිස්ත්‍රික් එක්සත් ජනතා නිදහස් සන්ධාන මන්ත්‍රී ධුර ලැයිස්තුවට කිසිදු බලපෑමක් සිදු නොවන බව මැතිවරණ කොමිෂන් සභාවේ මාධ්‍ය ප්‍රකාශක අතිරේක මැතිවරණ කොමසාරිස් එම්.එම්. මොහොමඞ් සඳහන් කළා.\nඔහු මේ බව කියා සිටියේ ගීතා කුමාරසිංහ මන්ත්‍රී ධුරයක් දැරීමට සුදුසු නොමැති බවට අභියාචනාධිකරණය ලබාදුන් තීන්දුවත් සමග ඇය තේරී පත්වූ ගාල්ල දිස්ත්‍රික් නිදහස් සන්ධාන මනාප ලැයිස්තුව සම්බන්ධයෙන් දේශපාලන විචාරකයන් අතර විවිධ මත පළවීම සම්බන්ධයෙන් හිරු ප්‍ර‍්‍රවෘත්ති අංශය කළ විමසීමකදියි.\nමේ අතර ගීතා කුමාරසිංහ පාර්ලිමේන්තු මන්ත්‍රී ධුරයක් දැරීමට නුසුදුසු බවට අභියාචනාධිකරණය ලබාදුන් තීන්දුව අභියෝගයට ලක් කරමින් ඇය විසින් ශ්‍රේෂ්ඨාධිකරණයේ ගොනු කළ පෙත්සම අද යළි සලකා බැලෙනවා.\nමෙම පෙත්සම මුල් වරට සලකා බැලූණු අවස්ථාවේදී ගීතා කුමාරසිංහ පාර්ලිමේන්තු මන්ත්‍රී ධුරයක් දැරීමට නුසුදුසු බවට අභියාචනාධිකරණය ලබාදුන් තීන්දුව අද දක්වා අත්හිටුවීමට ශ්‍රේෂ්ඨාධිකරණය නියෝග කළේ පසුගිය 12 වන දායි.\nඒ, මෙම පෙත්සම බුවනෙක අලූවිහාරේ, ප්‍රියන්ත ජයවර්ධන සහ අනිල් ගුණරත්න යන ත්‍රිපුද්ගල ශ්‍රේෂ්ඨාධිකරණ විනිසුරු මඩුල්ල හමුවේ සලකා බලමින්.\nද්විත්ව පුරවැසිභාවය හේතුවෙන් ගීතා කුමාරසිංහට පාර්ලිමේන්තු මන්ත්‍රී ධුරයක් දැරිය නොහැකි බවට නියෝගයක් නිකුත් කරන ලෙස ඉල්ලා ගාල්ල දිස්ත්‍රික්කයේ ඡුන්දදායකයන් 4 දෙනෙකු අභියාචනාධිකරණය හමුවේ පෙත්සමක් ගොනු කර තිබුණේ 2015 වසරේදියි.\nඑහි තීන්දුව පසුගිය 3 වන දා ප්‍රකාශයට පත් කරමින් අභියාචනාධිකරණය කියා සිටියේ ගීතා කුමාරසිංහ මන්ත්‍රී ධුරයක් දැරීමට සුදුසු නොමැති බවයි.\nමෙම තීන්දුවෙන් අනතුරුව පාර්ලිමේන්තු මහලේකම්වරයා විසින් මැතිවරණ කොමිසමේ සභාපතිවරයාට දැනුම් දී තිබුණේ ගීතා කුමාරසිංහගේ මන්ත්‍රී ධුරය හිස්වීම හේතුවෙන් ඒ සඳහා සුදුසු පුද්ගලයෙකු පත් කරන ලෙසයි.\nඑම පුරප්පාඩුව සඳහා ගාල්ල නිදහස් සන්ධාන ලැයිස්තුවේ මීළඟට මනාප ලබාගෙන සිටින හිටපු අමාත්‍ය පියසේන ගමගේ නිර්දේශ කර මැතිවරණ කොමිසම වෙත යැවූ බව සන්ධාන මහලේකම් අමාත්‍ය මහින්ද අමරවීර පසුව ප්‍රකාශ කළා.\nඅභියාචනාධිකරණ තීන්දුව අභියෝගයට ලක් කරමින් ගීතා කුමාරසිංහ ශ්‍රේෂ්ඨාධිකරණය හමුවේ පෙත්සමක් ගොනු කළේ පසුගිය 9 වන දායි. කෙසේ වෙතත්, ගීතා කුමාරසිංහගේ මන්ත්‍රී ධුරය සම්බන්ධයෙන් ශ්‍රේෂ්ඨාධිකරණ තීන්දුව ලැබෙන තුරු එම ධුරය වෙනුවට කිසිවෙකුත් පත් නොකිරීමට මැතිවරණ කොමිසම පසුගිය දා තීරණය කළා.\nමේ අතර තම නියෝජ්‍ය අමාත්‍ය අජිත් පී. පෙරේරා කළුතර ප්‍රදේශයේ ඊයේ පැවති ශ්‍රමදානයක් අතරතුර මාධ්‍යවේදීන් නැගූ ප්‍රශ්නවලට පිළිතුරු ලබාදෙමින් ගීතා කුමාරසිංහගේ මන්ත්‍රී ධුරය සම්බන්ධයෙන් අදහස් පළ කළා.\nඔහු කියා සිටියේ ඇය අභියාචනාධිකරණ තීන්දුව අභියෝගයට ලක් කරමින් ශ්‍රේෂ්ඨාධිකරණයට පෙත්සමක් ගොනු කළද ලබාදුන් තීන්දුවෙහි වෙනසක් සිදු නොවනු ඇති බවයි.",
       "URL": "https://www.hirunews.lk/161346/ගීතාගේ-ගැටළුවෙන්-ගාල්ල-සන්ධාන-ලැයිස්තුවට-බලපෑමක්-නැහැ-මැතිවරණ-කොමිසම-කියයි",
       "Category": "Local News",
       "Parent URL": "https://www.hirunews.lk/local-news.php?pageID=4517"
}