{
       "Source": "hirunews",
       "Timestamp": "Saturday, 30 May 2020 - 7:37",
       "Headline": "රටවල් 123ක 42,500ක ශ්‍රී ලාංකිකයන්, දිවයිනට පැමිණීමට අපේක්ෂාවෙන් - ගුවන්ගතවීමට පෙරම පී.සී.ආර්. පරීක්ෂණ",
       "News Content": "විදෙස්ගතව සිටින මෙරට විගාමික ශ්‍රමිකයන් ඔවුන්ගේ ඉල්ලීම් පරිදි යළි දිවයිනට ගෙන්වා ගැනීම අඛන්ඩව සිදුකෙරෙන බව විදේශ සබඳතා අමාත්‍ය දිනේෂ් ගුණවර්ධන පවසනවා.\nමැදපෙරදිග සහ අනෙකුත් කලාපවල සිටින විශේෂයෙන් තමන් සිටින රටවල නීත්‍යානුකූලභාවය හෝ රැකියා අහිමිවූවන් පිළිබඳව මෙහිදී විශේෂ අවධානය යොමු කෙරෙනු ඇති.\nකොවිඩ් 19 කාර්ය සාධක බලකාය සමඟ සාකච්ඡා කිරීමෙන් අනතුරුව, එම පියවරට එළඹෙන බවයි විදේශ සබඳතා අමාත්‍යාංශය නිවේදනයක් නිකුත් කරමින් ප්‍රකාශ කළේ.\nඑහිදී නිරෝධායන මධ්‍යස්ථාන වල සිටින සංඛ්‍යාව ඉහළ යාම තුළින් සෞඛ්‍ය ක්ෂේත්‍රයට ඇතිවන බලපෑම ද සැලකිල්ලට ගැනෙනවා.\nපසුගියදා කුවේටයෙන් රැගෙන ආ ශ්‍රමිකයන් රැසකට කොරෝනා වෛරසය ආසාදනය වී තිබීම අවධානයට යොමුවී ඇති කරුණක්.\nමේ හේතුවෙන් ඉදිරියේදී දිවයිනට ගෙන්වා ගැනීමේ ගුවන් ගමන් සඳහා ශ්‍රී ලාංකිකයන් නංවා ගැනීමට පෙර පී.සී.ආර් පරීක්ෂණ සිදුකිරීමට ද සැලසුම් කෙරෙනවා.\nවිදේශ සබඳතා අමාත්‍යාංශය සඳහන් කරන පරිදි පසුගිය 27 වනදා වනවිට රටවල් 123ක ශ්‍රී ලාංකිකයන් 42,522 ක් දිවයිනට පැමිණීම සඳහා අයදුම් කර තිබෙනවා.\nඉන් 34,881ක් විගාමික ශ්‍රමිකයන් වන අතර, එයින් ද 20,893ක් මැදපෙරදිග සේවයේ නිරතව සිටින අයයි.",
       "URL": "https://www.hirunews.lk/241835/රටවල්-123ක-42500ක-ශ්‍රී-ලාංකිකයන්-දිවයිනට-පැමිණීමට-අපේක්ෂාවෙන්-ගුවන්ගතවීමට-පෙරම-පී-සී-ආර්-පරීක්ෂණ",
       "Category": "Local News",
       "Parent URL": "https://www.hirunews.lk/local-news.php?pageID=2697"
}