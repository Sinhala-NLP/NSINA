{
       "Source": "hirunews",
       "Timestamp": "Sunday, 15 August 2021 - 9:18",
       "Headline": "පළාත් පනින්න හැදූ 582ක් හරවා යවයි - වාහන 333කුත් ඒ අතර (වීඩියෝ)",
       "News Content": "නිරෝධායන නීති කැඩූ පුද්ගලයින් 54,359 දෙනෙකු පසුගිය මාස 10ක කාලය තුළ අත්අඩංගුවට ගෙන ඇති බව පොලිස් මාධ්‍ය ප්‍රකාශකවරයා පවසනවා.\nඊයේ දිනය තුළදීත් මෙලෙස රට තුළ ක්‍රියාත්මක වන නිරෝධායන නීතිරීති උල්ලංඝණය කරමින් කටයුතු කළ පුද්ගලයින් 108 දෙනකු අත්අඩංගුවට ගැණුනා.\nකොවිඩ් 19 වෛරසය ඉතාමත් ශීඝ්‍රයෙන් රට පුරා පැතිර යමින් දැඩි අවධානම් තත්ත්වයක් මතුකර ඇති අවස්ථාවක මෙලෙස වගකීම් විරහිත ලෙස හැසිරෙන පුද්ගලයින් අත්අඩංගුවට ගෙන ඔවුන්ට දඬුවම් පැමිණවීමට පොලිසිය නිරන්තරයෙන් කටයුතු කරන බවයි පොලිස් මාධ්‍ය ප්‍රකාශක ජ්‍යෙෂ්ඨ නියෝජ්‍ය පොලිස්පති අජිත් රෝහණ සඳහන් කරන්නේ.\nඑමෙන්ම ඊයේ දිනය තුළ දී බස්නාහිර පළාතට ඇතුල්වන සහ පිට වන ස්ථානවල පිහිටුවා ඇති පොලිස් මුරපොලවල දී සංචරණ නීති උල්ලංඝණය කරමින් පළාතෙන් පිට වීමට සහ ඇතුළුවීමට උත්සාහ කළ වාහන 333ක් සහ ඒවායේ ගමන් ගත් පුද්ගලයින් 582 දෙනෙකු නැවත හරවා යවා තිබෙනවා.\nමෙම මුරපොළවල දී ඊයේ පරීක්ෂාවට ලක් කෙරුණු සමස්ථ පුද්ගලයින් සංඛ්‍යාව 4,544ක්.\nමේ වන විට පළාත් අතර සංචරණය සඳහා දැඩි සීමා පැන වී ඇති අතර පළාත් සීමා මායිම් ආවරණය වන පරිදි ප්‍රධාන මාර්ග වලට අමතරව අතුරු මාර්ග සඳහා ද ශ්‍රී ලංකා පොලිසිය ත්‍රිවිධ හමුදාව හා එක්ව පරීක්ෂණ මුර කපොලු ස්ථානගත කර තිබෙනවා.\nඑබැවින් අත්‍යවශ්‍ය කරුණක දී හැර පළාත් අතර සංචරණයට කිසිදු ඉඩක් නොලැබෙන බවයි පොලිසිය පවසන්නේ.\nපළාත් අතර සංචරණයට ‍අත්‍යාවශ්‍ය සේවාවන්හි නිරත වන රාජ්‍ය නිලධාරීන්ට අවසර ලැබෙන අතර ඉන් පරිබාහිර අත්‍යවශ්‍ය කරුණක් සඳහා යම් කිසි කෙනෙකු පළාත් හරහා යාමට උත්සාහ කරන්නේ නම් ඒ සඳහා සාධාරණ පසුබිම්ක් තිබිය යුතු බවයි පොලිස් මාධ්‍ය ප්‍රකාශකවරයා වැඩිදුරටත් සඳහන් කළේ.",
       "URL": "https://www.hirunews.lk/279738/පළාත්-පනින්න-හැදූ-582ක්-හරවා-යවයි-වාහන-333කුත්-ඒ-අතර-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1753"
}