{
       "Source": "hirunews",
       "Timestamp": "Saturday, 15 October 2022 - 12:07",
       "Headline": "ශ්‍රී ලංකාව තවදුරටත් මධ්‍ය ආදායම් ලබන රටක් - IMF (වීඩියෝ)",
       "News Content": "ජාත්‍යන්තර මූල්‍ය අරමුදලේ වාර්ෂික සමුළුව වෙනුවෙන් පැවැත්වෙන ප්‍රවෘත්ති සාකච්ඡාවක දී එම අරමුදලේ ආසියානු පැසිෆික් කලාපයේ නියෝජ්‍ය අධ්‍යක්ෂිකා ඈන් මරී ගොල්ඩ් වුල්ෆ් මේ බව පැවසුවා.\nශ්‍රී ලංකාව සම්බන්ධයෙන් ප්‍රශ්න රැසක් යොමු වෙලා තිබෙනවා, ඒ තමයි ලංකාවේ ආර්ථිකය ස්ථාවර කිරීමට බහුපාර්ශ්වික ණය හිමියන්ගේ දායකත්වය සහ ශ්‍රී ලංකා අඩු ආදායම් ලබන තත්ත්වයට දක්වා පහත දැමීමට සූදනම් වනවා ද කියලා ? ප්‍රවෘත්ති සාකච්ඡාවේ දී මාධ්‍යවේ දීන් විමසූ විට ඇය කියා සිටියේ,\n\"ශ්‍රී ලංකාව මේ වනවිට දරුණු ආර්ථික අර්බුදයකට මුහුණ දී සිටිනවා. ඒ වගේම ශ්‍රී ලංකාවේ සිදුවෙමින් පවතින ආර්ථික තත්ත්වය පිළිබඳව අපි දැඩි අවධානයෙන් පසුවනවා. ඒ වගේම රටේ දරිද්‍රතාවයෙන් පෙළෙන මෙන්ම, අවදානම් කන්ඩායම් මුහුණ දෙන ගැටලුවලට කඩිනමින් විසඳුම් දීමට අපි අපේක්ෂා කරනවා.\nඑමෙන්ම ශ්‍රී ලංකාවට වසර 4ක කාලයක් සඳහා තුළ විස්තීරණ ණය පහසුකම සඳහා කාර්ය මණ්ඩල එකඟතාවකට එළැඹිලා සිටිනවා. ඒ කෙසේ වෙතත් මේ පහසුකම යටතේ අරමුදල් සැපයීම ආරම්භ වන්නේ ජාත්‍යන්තර මූල්‍ය අරමුදලේ අධ්‍යක්ෂ මණ්ඩලයේ සාකච්ඡාවලින් අනතරුවයි. ඒ වගේම මේ පහසුකම ලබාදෙන්නේ විවිධ කොන්දේසි මතයි. ඒ අතරින් කිහිපයක් මේ වනවිටත් ලක් රජය ක්‍රියාවට නංවමින් සිටිනවා. ඒ අනුව රටේ ණය අර්බුදයට විසඳුම් ලබාදීමටද අපි බලාපොරොත්තු වෙනවා.\nශ්‍රී ලංකාව වර්තමානය වනවිට ණය සම්බන්ධයෙන් අස්ථාවරභාවයකයි ඉන්නේ. එම තත්ත්වයට පිළියම් සැපයීම සඳහා අධ්‍යක්ෂ මණ්ඩලය ලෙස අපට කරුණු 2ක් සම්බන්ධයෙන් සහතිකයක් අවශ්‍යයි. පළමු වැන්න තමයි ද්විපාර්ශ්වීය ණය සැපයුම්කරුවන් සහ ණය ප්‍රතිව්‍යුහගත කිරීම ඇතුළු කරුණු සම්බන්ධයෙන් නම්‍යශීලීව කටයුතු කිරීමට සූදානම් වීමයි. දෙවැන්න පෞද්ගලික ණය සැපයුම්කරුවන් සම්බන්ධයෙන්ද එවැනිම එකඟතාවකින් සහ අවබෝධයකින් කටයුතු කිරිමට සූදානම් වීමයි.\nමේ වනවිට ශ්‍රී ලංකාව අඩු ආදායම් ලබන රටක් දක්වා පහත හෙළීමක් සිදුකරනවාද කියල අපිට ප්‍රශ්න යොමු වෙලා තිබෙනවා. අපිට කියන්න තියෙන්නේ ශ්‍රී ලංකාව තවදුරටත් මැදි ආදායම් ලබන රටක් ලෙස සලකන බවයි දළ දේශීය නිෂ්පාදිතයේ පහත වැටීමක් සිදුවුවත් ලංකාව මධ්‍ය ආදායම් ලබන රටක් ලෙසයි අපි සලකන්නේ.\nජාත්‍යන්තර මූල්‍ය අරමුදලේ විස්තීරණ ණය පහසුකම සාමාන්‍ය වැඩසටහනක් පමණයි, එය සහනදායී වැඩසටහනක් වන්නේ නැහැ.\"\nයනුවෙන්.",
       "URL": "https://www.hirunews.lk/317929/ශ්‍රී-ලංකාව-තවදුරටත්-මධ්‍ය-ආදායම්-ලබන-රටක්-imf-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=801"
}