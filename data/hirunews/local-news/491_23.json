{
       "Source": "hirunews",
       "Timestamp": "Tuesday, 07 March 2023 - 15:02",
       "Headline": "අන්තරේට කොළඹ කොටුවේ දී පොලිසියෙන් බාධා",
       "News Content": "අන්තර් විශ්වවිද්‍යාලයීය ශිෂ්‍ය බල මණ්ඩලය මඟින් සංවිධානය කෙරුණු විරෝධතාව මේ වන විට කොළඹ කොටුව දුම්රියපොළ අසලට පැමිණ ඇති බව වාර්තා වනවා.\nඅන්තර් විශ්වවිද්‍යාලයීය ශිෂ්‍යබල මණ්ඩලය සිදු කරන විරෝධතාවට අදාළ ව මාලිගාකන්ද මහේස්ත්‍රාත් අධිකරණයත් නියෝගයක් ද නිකුත් කර තිබෙනවා.\nඒ, මරදාන පොලිසිය සිදු කළ කරුණු දැක්වීම් අනුව යි.\nඑහි දැක්වෙන්නේ, මහ ජනතාව භාවිතකරන රෝහල් සහ ඒ අවට ප්‍රදේශ, පුංචි බොරැල්ලේ සිට කුලරත්න මාවත, ඩීන්ස් පාර, ටෙක්නිකල් මංසන්ධියේ සිට සංඝරාජ මාවත දක්වා සහ පෙළපාලියක් ලෙස ගමන් කිරීම තහනම් වන බව යි.\nඑමෙන්ම ටී.බී.ජයා මාවත, ආර්නෝල්ඩ් රත්නායක මාවත, ඕල්කට් මාවත, ශ්‍රේෂ්ඨාධිකරණය ඇතුළු අධිකරණ සංකීර්ණය පිහිටි මාර්ග වෙත එලෙස ප්‍රවේශ වීම ද අධිකරණය විසින් තහනම් කර තිබෙනවා.\nරනිල් - රාජපක්ෂ ජුන්ටාව පන්නමු, ක්‍රම වෙනසකට පෙළ ගැසෙමු, මැතිවරණය කල් දැමීමට එරෙහි වෙමු, ධන කුවේරයින්ගේ ලාබය මත බදු පනවනු ආදී සටන් පාඨ පෙරටු කොටගෙන යි අන්තර් විශ්වවිද්‍යාලයීය ශිෂ්‍ය බල මණ්ඩලය මෙම විරෝධතාව සංවිධානය කර තිබුණේ.",
       "URL": "https://www.hirunews.lk/329245/අන්තරේට-කොළඹ-කොටුවේ-දී-පොලිසියෙන්-බාධා",
       "Category": "Local News",
       "Parent URL": "https://www.hirunews.lk/local-news.php?pageID=491"
}