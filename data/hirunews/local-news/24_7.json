{
       "Source": "hirunews",
       "Timestamp": "Sunday, 17 September 2023 - 14:32",
       "Headline": "ආසියාවේ ශූරයින් අබිසෙස් ගන්වන අවසන් මහා තරගයේ කාසියේ වාසිය ශ්‍රී ලංකාවට",
       "News Content": "ආසියානු කුසලාන ක්‍රිකට් තරගාවලියේ අවසාන මහා තරගය ශ්‍රී ලංකාව සහ ඉන්දියාව අතර අද (17) කොළඹ ආර්. ප්‍රේමදාස ක්‍රීඩාංගණයේදී පැවැත්වෙනවා.\nඅවසන් තරගයේ කාසියේ වාසිය දිනා ගැනීමට  ශ්‍රී ලංකා නායක දසුන් ශානක සමත් වුණා. ඔහු තීරණය කළේ පළමුව පන්දුවට පහර දීමටයි.\nතරගය ශ්‍රී ලංකා වේලාවෙන් ප.ව. 3.00 ට ආරම්භ වීමට නියමිතයි.\nපාකිස්තානය පරාජය කළ ආසියානු කුසලානයේ සම සත්කාරකත්වය දරන ශ්‍රී ලංකා කණ්ඩායම අවසන් මහා තරගයට සුදුසුකම් ලබාගත්තේ පසුගිය බ්‍රහස්පතින්දායි.\nදැනට ආසියානු කුසලානයේ හිමිකාරීත්වය දරන්නේ ද ශ්‍රී ලංකා කණ්ඩායමයි.\n16 වැනි වරට පැවැත්වෙන ආසියානු කුසලාන ක්‍රිකට් තරඟාවලියේ අවසන් මහා තරඟය සඳහා ශ්‍රී ලංකාව මෙවර සුදුසුකම් ලබා තිබෙන්නේ එකොළොස් වැනි වතාවටයි.\nශ්‍රී ලංකාව මේ වන විට ආසියානු කුසලානය 6 වතාවක් ජයග්‍රහනය කර ඇති අතර ඉන්දියාව 7 වතාවක් එහි ශූරයන් වී තිබෙනවා.\nඅද තරගය ශ්‍රී ලංකාව ජයග්‍රහණය කළ හොත් ඉන්දියාව සමග ශූරතාවය දිනු අවස්ථා ගණන සමාන වෙනවා.",
       "URL": "https://www.hirunews.lk/348557/ආසියාවේ-ශූරයින්-අබිසෙස්-ගන්වන-අවසන්-මහා-තරගයේ-කාසියේ-වාසිය-ශ්‍රී-ලංකාවට",
       "Category": "Local News",
       "Parent URL": "https://www.hirunews.lk/local-news.php?pageID=24"
}