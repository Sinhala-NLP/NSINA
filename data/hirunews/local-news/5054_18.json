{
       "Source": "hirunews",
       "Timestamp": "Monday, 09 May 2016 - 7:57",
       "Headline": "නවකවඳ සිද්ධීන්වල වගකීම පරිපාලනය භාර ගත යුතුයි",
       "News Content": "විශ්වවිද්‍යාලවල සිදුවන නවකවද සිද්ධීන්වල වගකීම එහි පාලන අධිකාරිය විසින් භාර ගත යුතු බව විශ්වවිද්‍යාල අධ්‍යාපන සහ මහාමාර්ග අමාත්‍ය ලක්ෂ්මන් කිරිඇල්ල පවසනවා.\nකැළණිය විශ්වවිද්‍යාලය තුළ ශිෂ්‍යාවකට සිදුව ඇති බව කියන නවකවද සිද්ධිය සම්බන්ධයෙන් විමසූ අවස්ථාවේදීයි ඔහු මේ බව කියා සිටියේ.\nකැළණිය විශ්වවිද්‍යාලයේ සිසුවියකට නවකවදය ලබාදීමේ සිද්ධිය සම්බන්ධයෙන් මේ වන විට එම විශ්වවිද්‍යාලයේම සිසුන් 3 දෙනෙකු සහ සිසුවියන් 4 දෙනෙකු රක්ෂිත බන්ධනාගාරයේ පසුවනවා.\nඒ නවක වදයට ලක්වු සිසුවිය කිරිබත්ගොඩ පොලීසියට කළ පැමිණිල්ලකට අනුවයි.\nනවක වදයට ලක්වූ සිසුවිය පැමිණිල්ලක් කරන ලෙස පොලිසියට යොමුකළේ විශ්වවිද්‍යාලයේ පාලන අධිකාරියේ උපදෙස් අනුව බව කැළණිය විශ්වවිද්‍යාලයේ උපකුලපති ජ්‍යෙෂ්ඨ මහාචාර්ය සුනන්ද මද්දුම බණ්ඩාර ප්‍රකාශ කළා.\nවිශ්වවිද්‍යාලයේ ඊයේ පැවති මාධ්‍ය හමුවකට එක්වෙමින් ඔහු කියා සිටියේ නවක වදය නවත්වන ලෙස දිගින් දිගටම මහා ශිෂ්‍ය සංගමයෙන් කළ ඉල්ලීම් නොතකා හැරීම මත එවැනි තීරණයක් ගත් බවයි.\nකෙසේ වෙතත් විශ්වවිද්‍යාල අධ්‍යාපන සහ මහාමාර්ග අමාත්‍ය ලක්ෂ්මන් කිරිඇල්ල සදහන් කළේ විශ්වවිද්‍යාලවල සිදුවන සියලූම සිද්ධීන්වල වගකීම එහි උප කුලපතිවරයා ඇතුළු පාලන අධිකාරිය විසින් භාර ගත යුතු බවයි.",
       "URL": "https://www.hirunews.lk/132732/නවකවඳ-සිද්ධීන්වල-වගකීම-පරිපාලනය-භාර-ගත-යුතුයි",
       "Category": "Local News",
       "Parent URL": "https://www.hirunews.lk/local-news.php?pageID=5054"
}