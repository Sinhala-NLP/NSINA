{
       "Source": "hirunews",
       "Timestamp": "Tuesday, 06 September 2022 - 21:29",
       "Headline": "ඉන්දීය කණ්ඩායමෙන් ශ්‍රී ලංකා කණ්ඩායමට ලකුනු 174 ක ඉලක්කයක්",
       "News Content": "ආසියානු කුසලාන පන්දුවාර විස්ස ක්‍රිකට් තරගාවලියේ ඉන්දීය කණ්ඩායම සහ ශ්‍රී ලංකා කණ්ඩායම අතර තීර්ණාත්මක තරගය මේ වන විට එක්සත් අරාබි එමිර් රාජ්‍යයේ ඩුබායි ජාත්‍යන්තර ක්‍රිකට් ක්‍රීඩාංගණයේදී පැවැත්වෙනවා.\nමේ තරගයේ අතිශය තීරණාත්මක සාධකයක් වූ කාසිය වාසිය හිමිකරගන්නට ශ්‍රී ලංකා නායක දසුන් ශානක සමත් වුණා.\nඒ අනුව ඔහු පළමුව පන්දුවට පහර දීමේ අවස්ථාව ඉන්දීය කණ්ඩායමට ලබා දුන්නේ දෙවරක් නොසිතාමයි.\nඒ අනුව පන්දුවට පහර දීමට පිටියට පිවිසි ඉන්දීය කණ්ඩායමේ පළමු කඩුල්ල මුළු ලකුණු සංඛ්‍යාව 11 ක්ව තිබියදී බිඳ වැටුණා.\nඑහිදී මහීෂ් තීක්ෂණගේ පන්දු හමුවේ ලකුණු 6 කට දැවී ගියේ කේ. එල් රාහුල්.\nඉන් අනතුරුව පිටියට පිවිසුණේ ඉන්දීය කණ්ඩායමේ බලාපොරොත්තුව මෙන්ම අංක එකේ පිතිකරුවා වන විරාත් කෝලි.\nනමුත් ඔහුට පිටියේ රැඳී සිටින්නට අවස්ථාව ලැබුනේ පන්දු හතරක් නිමාවන තුරු පමණයි.\nනියම එල්ලය හමුවේ සිය වේග පන්දුව මෙහෙයවූ නවක ක්‍රීඩක ඩිල්ශාන් මධුශංක විරාත් කෝලිගේ කඩුල්ල බිඳ දැමුවේ ඔහුට කිසිදු ලකුණක් ලබා ගන්නට අවස්ථාවක් ලබා නොදෙමින්.\nඒ වන විට ඉන්දීය කණ්ඩායමේ මුළු ලකුණු සංඛ්‍යාව දැක්වුණේ 13 ක් වශයෙන්.\nනමුත් ඉන්පසුව පිටියේ සිටි නායක රෝහිත් ෂර්මා සමග එක්වූ සූරියකුමාර් යාදව් බිඳ වැටුණු ඉන්දීය ඉනිම ගොඩ නැගීමට සටන් වැදුනා.\nමේ දෙදෙනා එක්ව තුන්වැනි කඩුල්ල සඳහා ලකුණු 97 ක සම්බන්ධතාවක් ගොඩ නැඟුවේ පන්දු 58 කට පමණක් මුහුණ දෙමින්.\nඉන්දීය ඉනිම ගොඩ ගත් එම සම්බන්ධතාව බිඳ වැටුනේ නායක රෝහිත් ෂර්මා ලකුණු 72 කට දැවී යාමත් සමගයි.\nශ්‍රී ලංකා පන්දු යවන්නන්ට අනුකම්පා විරහිත ප්‍රහාරයක් දියත් කරමින් නායකත්වයේ ඉනිමක් ක්‍රීඩා කළ රෝහිත් සිය ලකුණු හැත්තෑ 72 සඳහා පන්දු 41කට මුහුණ දුන් අතර ඔහුගේ ඉනිමට හතරේ පහර 5ක් සහ හයේ පහර 4 ක් අන්තර්ගත වුණා.\nරෝහිත් ශර්මා සමග අනෙක් අන්තයේ ඉන්දීය ඉනිම ගොඩ ගැනීමට සටන් කළ සූරියකුමාර් යාදව් දසුන් ශානක ගේ පන්දු යැවීම හමුවේ මහේෂ් තීක්ෂණ රැකගත් උඩපන්දුවක් හේතුවෙන් ලකුණු 34 කට දැවී ගියේ ඉන්දීය කණ්ඩායමේ සිවුවැනි කඩුල්ල ලෙසයි.\nඔහු එම ලකුණු 34 ලබා ගැනීම සඳහා පන්දු 29 ට මුහුණ දුන් අතර එක් හතරේ පහරක් සහ එක් 6 පහරක් ඔහුගේ ඉනිමට ඇතුලත් කර ගෙන තිබුණා.\nඉන්දීය කණ්ඩායමේ පස්වැනි කඩුල්ල ලෙස ලකුණු 17 ක් ලබා සිටි හාර්දික් පාන්ඩ්යා දවා ගන්නට ශ්‍රී ලංකා කණ්ඩායමේ නායක දසුන් ශානක සමත්වුණා.\nහර්දික් දැවී ගියේ ඉන්දීය කණ්ඩායමේ මුළු ලකුණු සංඛ්‍යාව 149 ක්ව තිබියදී.\nරෝහිත් ෂර්මා දවා ගැනීමෙන් අනතුරුව නැවතත් හොඳින් තරගයට අවතීරණ වූ ශ්‍රී ලංකා පන්දු යවන්නන් ඉන්දීය කණ්ඩායමේ ලකුණු ලබාගැනීමේ වේගය තරමක් අඩාල කර ගැනීමට සමත් වුණා.\nතරගයේ 19 වැනි පන්දු වාරයේ පළවෙනි පන්දුවේදී ලකුණු තුනක් ලබා සිටි දීපක් හූඩා දවා ගන්නට ඩිල්ශාන් මධුසංඛ සමත්වුණා.\nඑවිට ඉන්දීය කණ්ඩායමේ මුළු ලකුණු සංඛ්‍යාව දකුණේ ලකුණු 157 ක් වශයෙන්.\nඑම පන්දු වාරයේදීම ලකුණු 17ක් ලබාගෙන සිටි රිෂ්බා පාන්ට් දවා ගන්නට මධුශංක සමත්වූයේ ඔහුගේ තුන්වැනි කඩුල්ල වශයෙන්.\nමේ අනුව ඉන්දීය කණ්ඩායම නියමිත පන්දුවාර 20 තුළදී කඩුලු 8 කට ලකුනු 173 ක් ලබා ගත්තා.\nපන්දු යැවීමේදී ශ්‍රී ලංකා කණ්ඩායම වෙනුවෙන් ඩිල්ශාන් මධුසංඛ ලකුණු 24 කට කඩුලු 3ක් දවාගත් අතර දසුන් ශානක ලකුණු 26කට කඩුලු 2ක් සහ චාමික කරුණාරත්න ලකුණු විසි 27 කට කඩුලූ දෙකක් බිඳ හෙලුවා.",
       "URL": "https://www.hirunews.lk/314734/ඉන්දීය-කණ්ඩායමෙන්-ශ්‍රී-ලංකා-කණ්ඩායමට-ලකුනු-174-ක-ඉලක්කයක්",
       "Category": "Local News",
       "Parent URL": "https://www.hirunews.lk/local-news.php?pageID=886"
}