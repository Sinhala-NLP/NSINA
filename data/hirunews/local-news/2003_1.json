{
       "Source": "hirunews",
       "Timestamp": "Thursday, 22 April 2021 - 19:54",
       "Headline": "ගෑස් සිලින්ඩර් ලීටර් වීම ගැන පාරිභෝගික අධිකාරියෙන් සොයා බැලීමක්",
       "News Content": "ගෘහස්ථ පරිභෝජනය සඳහා මෙතෙක් නිකුත් කළ ගෑස් සිලින්ඩරය වෙනුවට නව ගෑස් සිලින්ඩරයක් වෙළඳපොලට නිකුත් කිරීම සම්බන්ධයෙන් පාරිභෝගික සේවා අධිකාරිය විසින් විමර්ශනයක් ආරම්භ කර තිබෙනවා.\nගෑස් සැපයුම සිදුකරන ප්‍රධාන සමාගම් දෙකෙන් එක් සමාගමක් විසින් මෙලෙස නව ගෑස් සිලින්ඩරයක් හඳුන්වාදී ඇති බවටයි වාර්තා වන්නේ.\nදැනට කිලෝග්‍රෑම් 12 යි දශම 5 ගෑස් සිලින්ඩරය වෙනුවට, ගෘහස්ථ ලීටර් 18ක් ලෙස සඳහන් කර නව ගෑස් සිලින්ඩරයක් වෙළඳපොලට නිකුත් කර ඇති බව සඳහන්.\nඑම ගෑස් සිලින්ඩරය සඳහා රුපියල් 100 ක මිල අඩු කිරීමක් ද සිදුකර තිබෙනවා. දැනට වෙළඳපොලේ ගෘහස්ථ ගෑස් සිලින්ඩරයක් අලෙවි වන්නේ රුපියල් 1493 කටයි. ඒ අනුව, ලීටර් 18 ක් ලෙස සටහන් කර ඇති ගෑස් සිලින්ඩරයක් 1393 කට අලෙවි වනවා.\nකෙසේ වෙතත්, කිලෝග්‍රෑම් වෙනුවට ලීටර් ලෙස සඳහන් කර වෙළඳපොලට ගෑස් සිලින්ඩර නිකුත් වීම පිළිබඳව පාරිභෝගික සේවා අධිකාරිය සොයා බැලීමක් ආරම්භ කර ඇති බවයි එහි ප්‍රකාශකයෙකු හිරු ප්‍රවෘත්ති අංශයට සඳහන් කළේ.\nඑවන් පසුබිමකයි ප්‍රධාන ගෑස් සමාගම් විසින් ලෝක වෙළඳපොලේ ගෑස් මිල ඉහළ ගොස් ඇති බවට පවසමින් ගෑස් මිල වැඩි කිරීම සඳහා අවසර ඉල්ලා ඇත්තේ.\nකෙසේ වෙතත්, පාරිභෝගික සේවා අධිකාරිය තවමත් ඊට අනුමැතිය ලබාදී නැහැ.\nගෑස් සමාගම් ප්‍රකාශ කරන්නේ ලෝක වෙළඳපොලේ ගෑස් මිල ඉහළ ගොස් ඇති බැවින් තමන්ට ගෘහස්ථ ගෑස් සිලින්ඩරයකින් රුපියල් 750 ක අලාභයක් සිදු වන බවයි.\nමේ හේතුවත් සමඟින් වෙළඳපොලේ ගෑස් හිඟයක් නිර්මාණය වී ඇති බවට ද තොරතුරු වාර්තා වනවා.",
       "URL": "https://www.hirunews.lk/269216/ගෑස්-සිලින්ඩර්-ලීටර්-වීම-ගැන-පාරිභෝගික-අධිකාරියෙන්-සොයා-බැලීමක්",
       "Category": "Local News",
       "Parent URL": "https://www.hirunews.lk/local-news.php?pageID=2003"
}