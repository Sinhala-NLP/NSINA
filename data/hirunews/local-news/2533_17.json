{
       "Source": "hirunews",
       "Timestamp": "Friday, 07 August 2020 - 20:00",
       "Headline": "පරාජය වූ හිටපු පාර්ලිමේන්තු මන්ත්‍රීවරුන් (වීඩියෝ)",
       "News Content": "පාර්ලිමේන්තු මැතිවරණයේ මනාප ප්‍රතිඵල නිකුත් කිරීමත් සමඟ පසුගිය පාර්ලිමේන්තුව නියෝජනය කළ මන්ත්‍රීවරුන් රැසකට සිය ධුර අහිමි වී තිබෙනවා.\nඑක්සත් ජාතික පක්ෂ නායක රනිල් වික්‍රමසිංහ, උපනායක රවී කරුණානායක, මහ ලේකම් අකිල විරාජ් කාරියවසම්, ජාතික සංවිධායක නවීන් දිසානායක සහ භාණ්ඩාගාරික දයා ගමගේ යන හිටපු මන්ත්‍රීවරුන්ට මෙවර පාර්ලිමේන්තු අසුන් අහිමි වී තිබෙනවා.\nසිය හතලිස් දෙවසරක පාර්ලිමේන්තු දිවිය තුල පස්වරක් අග්‍රාමාත්‍යධූරය හෙබවූ රනිල් වික්‍රමසිංහ පාර්ලිමේන්තු අසුන පරාජය වූ පළමු අවස්ථාව මෙයයි.\nශ්‍රී ලංකා පොදුජන පෙරමුණු ලැයිස්තුවෙන් මෙවර කොළඹ දිස්ත්‍රික්කයෙන් මැතිවරණයට තරග කළ හිටපු පාර්ලිමේන්තු මන්ත්‍රී තිලංග සුමතිපාල පරාජයට පත්වුණා.\nසමගි ජන බලවේගයෙන් තරග කළ ඒ.එච්. එම්. ෆවුසි, හිරුණිකා ප්‍රේමචන්ද්‍ර සහ සුජීව සේනසිංහ යන හිටපු පාර්ලිමේන්තු මන්ත්‍රීවරුන් මෙවර පරාජයට පත්ව තිබෙනවා.\nගම්පහ දිස්ත්‍රික්කයෙන් ශ්‍රී ලංකා පොදුජන පෙරමුණෙන් ඉදිරිපත් වූ දුලිප් විජේසේකරටත් එක්සත් ජාතික පක්ෂයෙන් ඉදිරිපත්වූ රුවන් විජේවර්ධනට සහ අර්ජුන රණතුංගටත් මන්ත්‍රීධූරය අහිමිවුණා.\nඅජිත් මාන්නප්පෙරුම, විජිත් විජයමුණි සොයිසා, චතුර සේනාරත්න සහ එඩ්වඩ් ගුණසේකර සමගි ජන බලවේගයෙන් තරග කර සිය ආසන අහිමිවූවන් වනවා.\nකළුතර දිස්ත්‍රික්කයට සමගි ජන බලවේගය යටතේ තරග කළ අජිත් පී. පෙරේරා එක්සත් ජාතික පක්ෂය යටතේ තරග කළ පාලිත තෙවරප්පෙරුම සහ ලක්ෂ්මන් විජේමාන්න මෙන්ම ජාතික ජන බලවේගය යටතේ තරග කළ නලින්ද ජයතිස්සට ද ආසන අහිමි වුණා.\nගාල්ල දිස්ත්‍රික්කයේ හිටපු මන්ත්‍රීවරුන්වන එක්සත් ජාතික පක්ෂයේ වජිර අබේවර්ධන, සමගි ජන බලවේගයේ විජේපාල හෙට්ටිආරච්චි, බන්දුලාල් බන්ඩාරිගොඩ සහ ගීතා කුමාරසිංහ වෙනුවට පාර්ලිමේන්තුවට පිවිසුණු පියසේන ගමගේට මන්ත්‍රීධුර අහිමි වී තිබෙනවා.\nමාතර දිස්ත්‍රික්කයේ පොදුජන පෙරමුණ යටතේ තරග කළ ලක්ෂ්මන් යාපා අබේවර්ධන සහ නිරෝෂන් ප්‍රේමරත්න, හිටපු ජාතික ලැයිස්තු මන්ත්‍රී මනෝජ් සිරිසේන හා ජාතික ජන බලවේගයෙන් තරග කළ සුනිල් හඳුන්නෙත්තිටද මන්ත්‍රීධූර අහිමි වුණා.\nහම්බන්තොට දිස්ත්‍රික්කයට ජාතික ජන බලවේගය යටතේ තරග කළ නිහාල් ගලප්පත්තිට ද මෙවර පාර්ලිමේන්තු මන්ත්‍රීධුරය අහිමි වුණා.\nකුරුණෑගල දිස්ත්‍රික්කයෙන් එක්සත් ජාතික පක්ෂය යටතේ තරග කළ  පක්ෂ මහලේකම් අකිල විරාජ් කාරියවසම්, ශ්‍රී ලංකා පොදුජන පෙරමුණ යටතේ තරග කළ තාරානාත් බස්නායක, ටී.බී. ඒකනායක සහ සමගි ජන බලවේගය යටතේ තරග කළ ඉන්දික බණ්ඩාරනායක පරාජයට පත්ව තිබෙනවා.\nපුත්තලම දිස්ත්‍රික්කයට එක්සත් ජාතික පක්ෂය යටතේ තරග කළ පාලිත රංගේ බණ්ඩාර සහ සමගි ජන බලවේගයෙන් තරග කළ ශාන්ත අබේසේකර සහ පොදුජන පෙරමුණේ අශෝක ප්‍රියන්ත හිටපු මන්ත්‍රීවරයාත් මෙවර මැතිවරණයේදී පරාජයට පත්වුණා.\nඅනුරාධපුර දිස්ත්‍රික්කයට සමගි ජන බලවේගය යටතේ තරග කළ චන්ද්‍රාණි බණ්ඩාර, පී. හැරිසන්, චන්දිම ගමගේ සහ ශ්‍රී ලංකා පොදුජන පෙරමුණ යටතේ තරග කළ ශ්‍රී ලංකා නිදහස් පක්ෂයේ මාධ්‍ය ප්‍රකාශක වීරකුමාර දිසානායක සහ එස්.ඒ. මුතුකුමාරණට මන්ත්‍රීධුරය අහිමි වී තිබෙනවා.\nපොළොන්නරුව දිස්ත්‍රික්කයේ හිටපු මන්ත්‍රිවරුන්වන සමගි ජන බලවේගය යටතේ තරග කළ සිඩ්නි ජයරත්නට සහ එක්සත් ජාතික පක්ෂය යටතේ තරග කළ නාලක කොළොන්නත් මෙවර පාර්ලිමේන්තු වරම් හිමිකර ගත්තේ නැහැ.\nබදුල්ල දිස්ත්‍රික්කයට සමගි ජන බලවේගය යටතේ තරග කළ හිටපු පාර්ලිමේන්තු මන්ත්‍රීවරුන්වන ලක්ෂ්මන් සෙනෙවිරත්නට හා රවී සමරවීරට සිය මන්ත්‍රීධුර අහිමි වුණා.\nමොනරාගල දිස්ත්‍රික්කයට ශ්‍රී ලංකා පොදුජන පෙරමුණෙන් තරග කළ පද්ම උදයශාන්ත, සුමේධා ජීග ජයසේන මෙන්ම සමගි ජන බලවේගය යටතේ තරග කළ හිටපු කථානායක ආනන්ද කුමාරසිරිටත් මන්ත්‍රීධුර අහිමි වී තිබෙනවා.\nමහනුවර දිස්ත්‍රික්කයට ශ්‍රී ලංකා පොදුජන පෙරමුණ යටතේ තරග කළ ආනන්ද අලුත්ගමගේ හා සමගි ජන බලවේගය යටතේ තරග කළ ලකී ජයවර්ධනද මෙවර පරාජයට පත්වුණා.\nනුවරඑළිය දිස්ත්‍රික්කයට එක්සත් ජාතික පක්ෂය යටතේ තරග කළ නවීන් දිසානායක, කේ.කේ. පියදාස මෙන්ම සමගි ජන බලවේගය යටතේ තරග කළ මයිල්වාගනම් තිලකරාජ්ට මන්ත්‍රීධුර අහිමි වුණා.\nමාතලේ දිස්ත්‍රික්කයට සමගි ජන බලවේගය යටතේ තරග කළ වසන්ත අළුවිහාරේ සහ රංජිත් අළුවිහාරේ මෙන්ම ශ්‍රී ලංකා පොදුජන පෙරමුණ යටතේ තරග කළ ලක්ෂ්මන් වසන්ත පෙරේරා සිය මන්ත්‍රී ධුරයන් රැක ගැනීමට අසමත් වුණා.\nකෑගල්ල දිස්ත්‍රික්කයෙන් එක්සත් ජාතික පක්ෂය යටතේ තරග කළ සංදිත් සමරසිංහ සහ සමගි ජන බලවේගය යටතේ තරග කළ තුසිතා විජේමාන්නට මන්ත්‍රීධුර අහිමි වී තිබෙනවා.\nරත්නපුර දිස්ත්‍රික්කයෙන් ශ්‍රී ලංකා පොදුජන පෙරමුණ යටතේ තරග කළ දුනේෂ් ගන්කන්ද, සමගි ජන බලවේගය යටතේ තරග කළ කරුණාරත්න පරණවිතාන සහ ඒ. ඒ. විජේතුංගට මෙවර මන්ත්‍රීධුර අහිමි වුණා.\nමඩකලපුව දිස්ත්‍රික්කයෙන් මෙවර මැතිවරණයට ඉදිරිපත් වූ දෙමළ ජාතික සන්ධානයේ හිටපු පාර්ලිමේන්තු මන්ත්‍රීවරුන්වන එස්.යෝගේෂ්වරන්, ඥාණමුත්තු සිවනේෂ්වරන්, මුස්ලිම් කොංග්‍රසයේ අලි සහීර් මවුලානා, සමගි ජන බලවේගයේ අමීර් අලී පරාජයට පත්ව තිබෙනවා.\nත්‍රිකුණාමලය දිස්ත්‍රික්කයට පොදුජන පෙරමුණ යටතේ තරග කළ හිටපු පාර්ලිමේන්තු මන්ත්‍රි සුසන්ත පුංචි නිලමේට සහ සමගි ජන බලවේගය යටතේ සමගි කළ අබ්දුල් මහරුෆ්ටත් මන්ත්‍රීධුර අහිමි වී තිබුණා.\nදිගාමඩුල්ල දිස්ත්‍රික්කයට එක්සත් ජාතික පක්ෂයට තරගකළ අනෝමා ගමගේ පරාජයට පත් වූ අතර එම දිස්ත්‍රික්කයෙන් ඉලංගෙයි තමිල් අරසු පක්ෂයට ඉදිරිපත් වූ කවීන්ද්‍රන් කෝඩීස්වරන්ටද මන්ත්‍රීධූරය රැකගැනීමට හැකිවුණේ නැහැ.\nමෙවර පරාජයට පත් වූ ශ්‍රියාණි විජේවික්‍රම මැතිවරණයට ඉදිරිපත් වුණේ ශ්‍රී ලංකා පොදුජන පෙරමුණෙන්.\nයාපනය දිස්ත්‍රික්කයේ හිටපු මන්ත්‍රීවරුන් වන තමිල් අරසු පක්ෂයේ නායක මාවෙයි සේනාධිරාජා, ඊ. සරවනභවන් මෙන්ම එක්සත් ජාතික පක්ෂය යටතේ තරග කළ හිටපු මන්ත්‍රිනි විජේකලා මහේෂ්වරන්ට මන්ත්‍රීවරුන්ට මෙවර සිය ධුරයන් අහිමි වුණා.",
       "URL": "https://www.hirunews.lk/247321/පරාජය-වූ-හිටපු-පාර්ලිමේන්තු-මන්ත්‍රීවරුන්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2533"
}