{
       "Source": "hirunews",
       "Timestamp": "Friday, 15 December 2017 - 18:48",
       "Headline": "ඇප තැන්පත් කිරීම් අදත්",
       "News Content": "පළාත් පාලන මැතිවරණයේ දෙවන වටයේ නාම යෝජනා කැදවීමට අදාල පළාත් පාලන ආයතන 248 න් කිහිපයක් සඳහා ප්‍රධාන දේශපාලන පක්ෂ අද ඇප තැන්පත් කිරීම සිදුකළා.\nකොළඹ දිස්ත්‍රික්කය සඳහා ශ්‍රී ලංකා නිදහස් පක්ෂය ප්‍රමුඛ එක්සත් ජනතා නිදහස් සන්ධානය පළාත් පාලන ආයතන 5 ක් සඳහා අද ඇප මුදල් තැන්පත් කරනු ලැබුවා.\nඅවිස්සාවේල්ල ප්‍රාදේශීය සහාව සහ නගර සභාව, හෝමාගම ප්‍රාදේශීය සභාව, කැස්බෑව නගර සභාව, මොරටුව සහ කඩුවෙල මහනගර සභා සඳහා එලෙස ඇප මුදල් තැන්පත් කෙරුණා.\nඑක්සත් ජාතික පක්ෂය, අනුරාධපුර දිස්ත්‍රික්කයේ පළාත් පාලන ආයතන 07ක් සඳහා අද ඇප මුදල් තැන්පත් කළේ අමාත්‍ය චන්ද්‍රානි බණ්ඩාරගේ ප්‍රධානත්වයෙන්.\nකළුතර දිස්ත්‍රික්කයේ මතුගම සහ දොඩංගොඩ ප්‍රාදේශීය සභා සඳහා ද, එක්සත් ජාතික පක්ෂය අද ඇප මුදල් තැන්පත් කළා.\nඑමෙන්ම මහනුවර දිස්ත්‍රික්කයේ හාරිස්පත්තුව, පූජාපිටිය සහ අකුරණ යන ප්‍රාදේශීය සභා සඳහා එක්සත් ජාතික පක්ෂය ඇප මුදල් තැන්පත් කළේ අමාත්‍ය අබ්දුල් හලීම්ගේ ප්‍රධානත්වයෙන්.\nමේ අතර, යාපනයට දිස්ත්‍රික්කයේ පළාත් පාලන ආයතන 17 සඳහා ශ්‍රී ලංකා නිදහස් පක්ෂයෙන් තරඟ වදින අපේක්ෂකයින් දැනුවත් කිරීමේ හමුවක් අද අමාත්‍ය සුසිල් ප්‍රේමජයන්තගේ ප්‍රධානත්වයෙන් යාපනය ශ්‍රී ලංකා නිදහස් පක්ෂ කාර්යාලයේදි පැවත්වුණා.\nඑහිදී අමාත්‍යවරයා කියා සිටියේ යාපනය ශ්‍රී ලංකා නිදහස් පක්ෂය ජය ගන්නා බවයි.\nඑමෙන්ම, එක්සත් ජාතික පක්ෂය අද යාපනය දිස්ත්‍රික්කයේ නාම යෝජනා අත්සන් කිරිම සිදු කළා.\nජනතා විමුක්ති පෙරමුණ කොළඹ දිස්ත්‍රික්කයේ සෙසු පළාත් පාලන ආයතන සඳහා නාම යෝජනා අත්සන් කිරිම සිදුකලේ එම පක්ෂයේ ප්‍රධාන ලේකම් ටිල්වින් සිල්වාගේ ප්‍රධානත්වයෙන්.\nකෙසේ වෙතත්, ඊයේ නාමයෝජනා භාරදීමෙන් අනතුරුව අද දිනයේත් දේශපාලන පක්ෂ හා කණ්ඩායම් පෙලපාලිවල නිරත වී තිබෙනවා.\nපසුගිය 4 වන දා සිට ඇප තැන්පත් කිරීම ආරම්භ කරනු ලැබූ පළාත් පාලන ආයතන 248 සඳහා නාම යෝජනා කැදවීම ලබන 18 වන දා මධ්‍යහ්න 12න් අවසන් වීමට නියමිතයි.\nමේ අතර, ලබන ජනවාරි 8 වනදා අධිකරණය හමුවේ පෙනී සිටින ලෙස මැතිවරණ කොමිසමේ සභාපතිවරයාට නොතීසි නිකුත් කරන්නැයි ශ්‍රේෂ්ඨාධිකරණය අද නීතිපති දෙපාර්තමේන්තුවට නියෝග කළා.\nඒ පළාත් පාලන සීමා නිර්ණ ගැසට් නිවේදනයට එරෙහිව අඹගමුව ප්‍රාදේශීය සභාවේ හිටපු නිදහස් සන්ධාන මන්ත්‍රී හෙලප්‍රිය නන්දරාජ ගොනුකළ මූලික අයිතිවාසිකම් පෙත්සම අද යළි සලකා බැලූ අවස්ථාවේදීයි.\nමෙහිදී අගවිනිසුරු ප්‍රියසාද් ඩෙප් සදහන් කළේ පෙත්සමේ අඩංගු කරුණු සම්බන්ධයෙන් මැතිවරණ කොමිසමේ සභාපතිවරයාගෙන් කරුණු විමසීමට අවශ්‍ය බැවින් මෙලෙස ශ්‍රේෂ්ඨාධිකරණය හමුවට කැදවිය යුතු බවයි.",
       "URL": "https://www.hirunews.lk/178489/ඇප-තැන්පත්-කිරීම්-අදත්",
       "Category": "Local News",
       "Parent URL": "https://www.hirunews.lk/local-news.php?pageID=4170"
}