{
       "Source": "hirunews",
       "Timestamp": "Friday, 01 May 2020 - 13:12",
       "Headline": "ජවිපෙන් ඔන්ලයින් මැයි රැළියක්",
       "News Content": "කොරෝනා වෛරසය හමුවේ මෙවර ලොව පුරා කම්කරු ජනතාවට ලෝක කම්කරු දිනය පෙළපාලි සහ රැළිවලින් තොරව පැවැත්වීමට සිදුව තිබෙනවා.\nඒ, මෙවන් පසුබිමක ජනතාව එක්රැස්වීම වැළැක්වීම සහ සමාජ දුරස්ථභාවය පවත්වාගෙන යාමට කටයුතු කිරීම හේතුවෙන්.\nරට මුහුණදී ඇති කොරෝනා වෛරසය අභියෝගය හමුවේ අසීමිත කැප කිරීම් කරන වැඩ කරන ජනතාවට ගෞරවය හා ආචාරය පුද කිරීමට ජාත්‍යන්තර කම්කරු දිනය අවස්ථාවක් කර ගන්නා බව ජනාධිපති ගෝඨාභය රාජපක්ෂ ප්‍රකාශ කළා.\nඒ, ජාත්‍යන්තර කම්කරු දිනය නිමිත්තෙන් නිවේදනයක් නිකුත් කරමින්. අතීත සියලු දුෂ්කර අවස්ථා වැඩ කරන ජනතාව සමඟ ජයගත් අප කොරෝනා වෛරසය ද නියත වශයෙන් ජයග්‍රහණය කරන බවයි ජනාධිපති ගෝඨාභය රාජපක්ෂ සිය නිවේදනයෙන් පෙන්වා දෙන්නේ.\nමේ අතර, අග්‍රාමාත්‍ය මහින්ද රාජපක්ෂ ද, ජාත්‍යන්තර කම්කරු දිනය වෙනුවෙන් නිවේදනයක් නිකුත් කරමින් සඳහන් කළේ මෙවර ලෝක කම්කරු දිනය සකල ලෝකවාසී වැඩකරන ජනතාවට සමරන්නට සිදුව ඇත්තේ කොරෝනා වසංගතයට මුහුණ දෙමින් බවයි.\nඑමෙන්ම, එක්සත් ජාතික පක්ෂ නායක රනිල් වික්‍රමසිංහද ජාත්‍යන්තර කම්කරු දිනය වෙනුවෙන් සමාජ මාධ්‍ය ඔස්සේ ප්‍රකාශයක් නිකුත් කරමින් සඳහන් කළේ සෞඛ්‍ය සම්පන්න කම්කරු ජනතාවක් බිහි කළ යුතු බවයි.\nදිවංගත හිටපු ජනාධිපති රණසිංහ ප්‍රේමදාසගේ 27 වන ගුණ සමරුව ද අදට යෙදී තිබෙනවා.\nඒ නිමිත්තෙන් අලුත්කඬේ උසාවි සංකීර්ණය අසළ පිහිටි පිළිරුවට හිටපු විපක්ෂ නායක සජිත් ප්‍රේමදාස පුෂ්පෝපහාර දැක්වූ බවයි එහි සිටි හිරු වාර්තාකරු සඳහන් කළේ.\nමීට අමතරව ජනතා විමුක්ති පෙරමුණ ජාත්‍යන්තර කම්කරු දිනය වෙනුවෙන් විශේෂ වැඩසටහනක් පැලවත්තේ පිහිටි පක්ෂ මූලස්ථානයේ සිට සමාජ මාධ්‍ය ඔස්සේ විසුරුවා හැරියා. ඔන්ලයින් ක්‍රමයට එය විසුරුවා හරිනු ලැබූයේ කොවිඩ් නයින්ටීන් පාලන පියවර හේතුවෙන්.",
       "URL": "https://www.hirunews.lk/239837/ජවිපෙන්-ඔන්ලයින්-මැයි-රැළියක්",
       "Category": "Local News",
       "Parent URL": "https://www.hirunews.lk/local-news.php?pageID=2761"
}