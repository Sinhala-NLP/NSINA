{
       "Source": "hirunews",
       "Timestamp": "Thursday, 15 July 2021 - 19:00",
       "Headline": "කුමන විරෝධතා දියත් වුවත් සංවර්ධන ව්‍යාපෘති සිදුකරන බව ඇමති ජොන්ස්ටන් කියයි",
       "News Content": "සංවර්ධන ව්‍යාපෘති සිදුකිරීමේදී කුමන විරෝධතා දියත් වුව ද රජය කටයුතු කරන්නේ පරිසරය ආරක්ෂා කරමින් බව මහාමාර්ග අමාත්‍ය ජොන්ස්ටන් ප්‍රනාන්දු අවධාරණය කළා.\nඔහු මේ බව සඳහන් කළේ කොළඹ මාර්ග තදබදයට විසඳුමක් ලෙස කැලණි පාලමේ සිට අතුරුගිරිය දක්වා කුලු‍ණු මතින් දිවෙන අධිවේගී මාර්ගය හේතුවෙන් දැඩි පාරිසරික හා සාමාජයීය බලපෑම් සිදුවන බවට එල්ල වන චෝදනා වලට ප්‍රතිචාර දක්වමින්.\nතලංගම වැව හා ඒ අවට පිහිටි රැම්සා තෙත් බිම සැලකෙන්නේ කොළඹ දිස්ත්‍රික්කය තුල ඇති ඉතා වටිනා පාරිසරික උරුමයක් ලෙසයි.\nකොළඹ ගංවතුර පාලනයේ සුවිශේෂි සන්ධිස්ථානයක් ලෙසද මෙම ප්‍රදේශය සැලකෙනවා.\nමේ හා සමගාමීව අරංගල ධර්මාශෝක මාවතේ පවුල් 59 ක පිරිස තවත් ගැටලුවකට මුහුණදී සිටිනවා.\nඒ අධිවේගී මාර්ග ව්‍යාපෘතිය සඳහා ඔවුන්ගේ ඉඩම් හා දේපල අත්පත් කර ගන්නා බවට දැනුම්දීම හේතුවෙන්.\nකෙසේ වෙතත්, රාජගිරිය - නාවල ඇල මතින් ඉදිකරන නව පාලමේ ඉදිකිරීම් වල ප්‍රගතිය සොයා බැලීම වෙනුවෙන් අද සිදුකළ නිරීක්ෂණ චාරිකාවකින් පසු මාධ්‍ය වෙත අදහස් පළ කරමින් අමාත්‍ය ජොන්ස්ටන් ප්‍රනාන්දු කියා සිටියේ පරිසරය ආරක්ෂා කරමින් එම පළාත් දියුණු කිරීම සඳහා රුපියල් බිලියන 3ක් වෙන් කර ඇති බවයි.",
       "URL": "https://www.hirunews.lk/277058/කුමන-විරෝධතා-දියත්-වුවත්-සංවර්ධන-ව්‍යාපෘති-සිදුකරන-බව-ඇමති-ජොන්ස්ටන්-කියයි",
       "Category": "Local News",
       "Parent URL": "https://www.hirunews.lk/local-news.php?pageID=1818"
}