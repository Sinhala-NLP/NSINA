{
       "Source": "hirunews",
       "Timestamp": "Friday, 29 April 2016 - 19:01",
       "Headline": "මහින්ද හමුවීම ගැන සතුටුයි",
       "News Content": "තායිලන්තයේදී හිටපු ජනාධිපති මහින්ද රාජපක්ෂ හමුවීමට ලැබීම ගැන තමා සතුටුවන බව රුසියාවේ හිටපු තානාපති උදයාංග වීරතුංග පවසනවා.\nඒ, එම හමුව පිළිබඳ  මාධ්‍ය නිවේදනයක් නිකුත් කරමින්.\nයුක්රේන කැරළිකරුවන්ට ආයුධ සැපයීම සහ රුසියාවේ ශ්‍රී ලංකා තානාපති කාර්යාලයේ සේවය කළ නොයෙල් රණවීරගේ මරණය සම්බන්ධයෙන් උදයාංග වීරතුංගට චෝදනා එල්ල වුණේ පසුගිය ජනාධිපතිවරණයෙන් පසුවයි.\nරුසියාවේ හිටපු තානාපතිවරයා වන ඔහු සම්බන්ධයෙන් විමර්ශන සිදුකරන බව ද එකල ප්‍රකාශයට පත්වුණා.\nපසුගිය දා හිටපු ජනාධිපති මහින්ද රාජපක්ෂ තායිලන්තයට ගිය මොහොතේ උදයාංග වීරතුංග ඔහු හමුවීම සම්බන්ධයෙන් රට තුළ ඇති වුණේ පුළුල් සංවාදයක්.\nකෙසේ වෙතත්, රුසියාවේ හිටපු තානාපති උදයාංග වීරතුංග පවසන්නේ දේශපාලන හේතූන් මත රජය තමන්ට එල්ල කරන චෝදනා අසත්‍ය බවයි.\nදැනටත් යුක්රේනයේ ප්‍රධාන විශ්වවිද්‍යාලයක උපාධියක් හදාරණ තමන් සම්බන්ධයෙන් ලක් රජය එල්ල කරන චෝදනා එරට ආණ්ඩුව පිළිනොගන්නා බව ද ඔහු සදහන් කරනවා.\nනොයෙල් රණවීරගේ මරණය සම්බන්ධයෙන් රුසියානු ජාතික රියදුරෙකුට එරෙහිව ගොනු කර තිබූ නඩුව අවසන් බවත්, එහි පිටු 34ක වාර්තාව රුසියානු රජය විදේශ අමාත්‍යාංශයට ලබාදී ඇති බවත් ඊට අදාළ චෝදනා ප්‍රතික්ෂේප කරමින් ඔහු ප්‍රකාශ කිරීම විශේෂත්වයක්.\nනොයෙල් රණවීරගේ ගොඩගත් මෘත දේහය පසුගිය මාර්තු 25 වන දා රහසේ නැවත භූමදානය කර ඇති බව ද උදයාංග වීරතුංග නිකුත් කළ නිවේදනයේ සදහන්.\nකරුණු කිහිපයක් පිළිබඳව පැහැදිලි කිරීම් සිදුකරන ඔහු තම නිවේදනය අවසන් කර ඇත්තේ රජයේ අසාධාරණ පළි ගැනීම් පිළිබඳව රුසියානු සහ යුක්රේන රජයන් නිරන්තරයෙන් දැනුවත් කරන බව පවසමින්.",
       "URL": "https://www.hirunews.lk/132044/මහින්ද-හමුවීම-ගැන-සතුටුයි",
       "Category": "Local News",
       "Parent URL": "https://www.hirunews.lk/local-news.php?pageID=5067"
}