{
       "Source": "hirunews",
       "Timestamp": "Saturday, 22 January 2022 - 17:25",
       "Headline": "මාලදිවයින් ජනපතිටත් කොරෝනා",
       "News Content": "මාලදිවයින් ජනාධිපති ඊබ්‍රාහිම් මොහොමඩ් සොලීට ද කොරෝනා ආසාදනය වී තිබෙනවා.\nඔහු ට්විටර් පණිවුඩයක් නිකුත් කරමින් සඳහන් කළේ මාලදිවයින් අටොලුවල සංචාරයකට පෙර ඊයේ රාත්‍රියේ තමා ලබා ගත් කොරෝනා පරීක්ෂණයකදී ආසාදිතයෙකු ලෙස හඳුනා ගැණුනු බවයි.\nකෙසේ නමුත්, තමා යහපත් සෞඛ්‍ය තත්ත්වයකින් නිවසේ නිරෝධායනයට ලක්වෙමින් සිටින බවයි ඔහු වැඩිදුරටත් සඳහන් කළේ.\nඔමික්‍රොන් කොරෝනා ප්‍රභේදය හේතුවෙන් මාලදිවයිනේ නව කොරෝනා රැල්ලක් පැතිරෙනවා.\nවිශේෂයෙන් මාලේ අගනුවර ආශ්‍රිත කොරෝනා පරීක්ෂණවලදී ආසාදිතයෙකු වීමේ ප්‍රතිශතය මේ වනවිට සියයට 21 දක්වා ඉහළ ගොස් ඇති බව සඳහන්.\nමේ අතර මාතලේ දිස්ත්‍රික් පාර්ලිමේන්තු මන්ත්‍රී නාලක බණ්ඩාර කෝට්ටේගොඩට සහ කෑගල්ල දිස්ත්‍රික් පාර්ලිමේන්තු මන්ත්‍රී සාරතී දුෂ්මන්තට ද කොරෝනා වෛරසය ආසාදනය වී තිබෙනවා.\nශ්‍රී ලංකා පොදුජන පෙරමුණ නියෝජනය කරන නාලක බණ්ඩාර කෝට්ටේගොඩ මන්ත්‍රීවරයාට ඊයේ දිනයේදී වෛරසය ආසාදනය වී ඇති බව සඳහන්.\nඔහු මේ වනවිට නිවසේ ස්වයං නිරෝධායනයට යොමුව තිබෙනවා.\nඅද දිනයේ මීට පෙර ශ්‍රී ලංකා පොදුජන පෙරමුණ නියෝජනය කරන කෑගල්ල දිස්ත්‍රික් පාර්ලිමේන්තු මන්ත්‍රී සාරතී දුෂ්මන්තට ද කොරෝනා වෛරසය ආසාදනය වී ඇති බව වාර්තා වුණා.\nඊයේ සිදුකළ කොරෝනා පරීක්ෂණයකදී ඒ බව තහවුරු වී ඇති බවයි වාර්තා වන්නේ.\nඊයේ දිනයේ මෙරට කොරෝනා ආසාදිතයින් සංඛ්‍යාව හය ලක්ෂය ඉක්මවූයේ දෙවන දිනටත් දෛනික ආසාදිතයන් 800 ඉක්මවමින්.\nපොලිස් අමාත්‍ය සරත් වීරසේකර ද මේ වනවිට කොවිඩ් 19 ආසාදනය වී ප්‍රතිකාර ලබන අතර, ඔහු ව අංගොඩ රෝහලට මාරු කර යැවූ බව යි වාර්තා වෙන්නේ.",
       "URL": "https://www.hirunews.lk/294802/මාලදිවයින්-ජනපතිටත්-කොරෝනා",
       "Category": "Local News",
       "Parent URL": "https://www.hirunews.lk/local-news.php?pageID=1406"
}