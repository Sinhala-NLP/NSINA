{
       "Source": "hirunews",
       "Timestamp": "Monday, 01 March 2021 - 7:40",
       "Headline": "මතභේදයට තුඩු දුන් හබරණ - හිරිවඩුන්නේ කැණීම් අද",
       "News Content": "බෝසත් උපත සිදුවූ බවට පිරිසක් විසින් මත පළ කළ හබරණ - හිරිවඩුන්න ප්‍රදේශයේ පුරාවිද්‍යාත්මක කැණීමක් අද (28) සිට ආරම්භ කරන බව පුරාවිද්‍යා දෙපාර්තමේන්තුව ප්‍රකාශ කළා.\nපුරාවිද්‍යා අධ්‍යක්ෂ ජනරාල් මහාචාර්ය අනුර මනතුංග සදහන් කළේ බෞද්ධ උපදේශක කමිටුවේ ඉල්ලීමක් අනුව මෙම කැණීම් සිදුකරන බවයි.\nහබරණ - හිරිවඩුන්න - බෝධිරාජාරාමයට පසුගිය ජනවාරි මස 8 වන දා සංස්කෘතික රාජ්‍ය අමාත්‍ය විදුර වික්‍රමනායක ඇතුලු කණ්ඩායමක් ගිය අවස්ථාවේදී ප්‍රදේශවාසීන්ගෙන් දැඩි විරෝධයක් එල්ලවුණා.\nඒ, ඔවුන් සමඟ පැමිණි කිහිපදෙනෙකු බෝසත් උපත අදාළ ස්ථානයේ සිදුවූ බවට ප්‍රකාශ කරමින් ඒ බව තහවුරු කිරීම සඳහා පැරණි ඡායාරූප සහ ග්‍රන්ථ කිහිපයක් පෙන්වමින් කටයුතු කිරීමත් සමඟයි.\nකෙසේ වෙතත්, අදින් ඇරඹෙන කැණීම්වල ප්‍රතිඵල අනුව වැඩිදුර පර්යේෂණ සිදුකරන බවයි පුරාවිද්‍යා අධ්‍යක්ෂ ජනරාල් මහාචාර්ය අනුර මනතුංග කියා සිටියේ.",
       "URL": "https://www.hirunews.lk/263951/මතභේදයට-තුඩු-දුන්-හබරණ-හිරිවඩුන්නේ-කැණීම්-අද",
       "Category": "Local News",
       "Parent URL": "https://www.hirunews.lk/local-news.php?pageID=2119"
}