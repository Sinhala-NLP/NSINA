{
       "Source": "hirunews",
       "Timestamp": "Tuesday, 26 July 2022 - 8:12",
       "Headline": "කිව්.ආර් ක්‍රමවේදය අද සිට",
       "News Content": "කිව් ආර් ක්‍රමවේදය යටතේ ඉන්ධන ලබාදීමේ කටයුතු අද සිට දිවයින පුරා පිහිටි තෝරාගත් සිපෙට්කෝ සහ ලංකා අයිඕසී පිරවුම්හල්වලදී ක්‍රියාත්මක කිරීමට නියමිත යි.\nකෙසේ වෙතත් අගොස්තු පළමු වනදා දක්වා වාහන අංක තහඩුවේ අවසන් අංකය මත ඉන්ධන ලබාදීමේ කටයුතු ද සිදු කරන බවයි විෂයභාර අමාත්‍ය කංචන විජේසේකර කියා සිටියේ.\nඅගොස්තු 1 වනදා වන විට සියලු‍ පිරවුම්හල් හිමියන් කිව් ආර් ක්‍රමවේදය අනුගත විය යුතු අතර, ඉන්ධන නිකුත් කිරීමේ දී කිව් ආර් පහසුකම් සහිත පිරවුම්හල් වෙත ප්‍රමුඛතාව ලබා දෙන බවද ඔහු සඳහන් කළා.\nමේ අතර, විදුලි ජනන යන්ත්‍ර, ගෙවතු වගා උපකරණ සහ අනෙකුත් උපකරණ ලියාපදිංචිය සඳහා ද මෙම සතිය තුළ අවස්ථාව ලබා දීමට නියමිත යි.\nත්‍රිරෝද රථ ලියාපදිංචිය පොලිස් දෙපාර්තමේන්තුවට සහ ප්‍රාදේශීය ලේකම්වරුන්ට ලබාදෙන අතර සෑම ත්‍රිරෝද රථයකටම නිශ්චිත ඉන්ධන පිරවුම්හලක් වෙන් කෙරෙනු ඇති.\nඩිපෝවලට හෝ පිරවුම්හල්වලට බස් රථ ලියාපදිංචි කටයුතු ප්‍රවාහන අමාත්‍යාංශය හරහා සිදු කිරීමට නියමිතයි.\nකිව් ආර් ක්‍රමවේදය යටතේම සෞඛ්‍ය, කෘෂිකර්ම, ධීවර, සංචාරක ඇතුළු සේවා සපයන අංශවලට අදාළ ලියාපදිංචියට අවස්ථාව සැලසෙන්නේ ඉන්ධන පිරවුම්හල් හරහායි.\nඑමෙන්ම ජනාධිපති රනිල් වික්‍රමසිංහගේ ප්‍රධානත්වයෙන් ඊයේ පැවති අමාත්‍ය මණ්ඩල හමුවේදී ද දැනට ක්‍රියාත්මක ඉන්ධන ලබාදෙන ක්‍රමවේදය සම්බන්ධයෙන් සංවාදයට බදුන් වී තිබෙනවා.\nඑහි දී කිව් ආර් ක්‍රමවේදය හැකි ඉක්මනින් ක්‍රියාත්මක විය යුතු බවටයි සියළු දෙනාගේ අදහස් වී ඇත්තේ.\nමේ අතර, ඉන්ධන අර්බුදයෙන් අපහසුතාවයට පත්ව සිටින තවත් පිරිසක් පිළිබඳව හිරු ප්‍රවෘත්ති අංශයට කරුණු වාර්තා වුණා.\nඒ සීතාවක අපනයන සැකසුම් කලාපය සඳහා අවශ්‍ය දර සැපයීම් සිදු කරන පුද්ගලයන්.\nඔවුන් ඉල්ලා සිටියේ දර කැපීම සඳහා භාවිතා කරන චෙන්සෝ යන්ත්‍ර සඳහා ඉන්ධන ලබාදීමට විධිමත් ක්‍රමවේදයක් සකස් කරදෙන ලෙසයි.",
       "URL": "https://www.hirunews.lk/310965/කිව්-ආර්-ක්‍රමවේදය-අද-සිට",
       "Category": "Local News",
       "Parent URL": "https://www.hirunews.lk/local-news.php?pageID=992"
}