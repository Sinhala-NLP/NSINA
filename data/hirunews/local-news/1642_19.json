{
       "Source": "hirunews",
       "Timestamp": "Friday, 08 October 2021 - 7:18",
       "Headline": "කොරෝනා සීමා නිසා ඇල්ලේ ජනතාව තවමත් අසරණයි",
       "News Content": "කොරෝනා වසංගතය පාලනයට පනවා ඇති සීමා සමග සංචාරකයන් නොපැමිණීමත් සමඟ සිය ආදායම් මාර්ග අහිමි වීමෙන් තමන් දැඩි අසීරුතාවට පත්ව සිටින බව ඇල්ල සංචාරක ප්‍රදේශයේ සුළු වෙළඳුන් පවසනවා.\nඔවුන් බලධාරීන්ගෙන් ඉල්ලා සිටින්නේ, රට යලි විවෘත කර ඇති පසුබිමක එම ප්‍රදේශය ද සංචාරකයන් සඳහා විවෘත කරන ලෙසයි.\nඑමෙන්ම ඇල්ල ප්‍රදේශයේ කුඩා පරිමාණ නවාතැන් සපයන්නන් සහ කුඩා ලැගුම්හල් පවත්වාගෙන යන පිරිස්ද සංචාරකයන් නොපැමිණීම හේතුවෙන් දැඩි ආර්ථික අර්බුදයකට මුහුණ දී සිටිනවා.\nඔවුන් සඳහන් කළේ, තමන් ලබාගෙන ඇති ණය ගෙවීම සඳහා රජය මගින් ලබා දුන් සහන මේ වන විට නිසි පරිදි ක්‍රියාත්මක නොවන බවයි.\nමේ අතර ශ්‍රී ලංකාවට පැමිණෙන විදෙස් සංචාරකයන් සඳහා සියලු පුරාවිද්‍යා ස්ථාන නැරඹීමට මාර්ගගත ක්‍රමයට එක් ප්‍රවේශ පත්‍රයක් නිකුත් කරන්නැයි අග්‍රාමාත්‍ය මහින්ද රාජපක්ෂ නිලධාරින්ට උපදෙස් ලබා දී තිබෙනවා.\nසංචාරක මණ්ඩලය සමග සාකච්ඡා කර ඒ පිළිබඳ අවසන් තීරණයකට එළඹෙන ලෙසයි අග්‍රාමාත්‍යවරයා දැනුම් දී ඇත්තේ.\nඅග්‍රාමාත්‍ය මහින්ද රාජපක්ෂ මෙම අදහස් පළ කළේ මධ්‍යම සංස්කෘතික අරමුදල ප්‍රතිව්‍යූහගත කිරීම සඳහා නිර්දේශ ඉදිරිපත් කිරීමට පත් කළ පංච පුද්ගල කමිටුව එහි වාර්තාව ඊයේ අග්‍රාමාත්‍යවරයාට භාර දුන් අවස්ථාවේදීයි.\nඑහි නිර්දේශ කඩිනමින් ක්‍රියාත්මක කරන ලෙස අග්‍රාමාත්‍ය මහින්ද රාජපක්ෂ මෙහිදී නිලධාරින්ට උපදෙස් ලබා දුන්නා.",
       "URL": "https://www.hirunews.lk/284391/කොරෝනා-සීමා-නිසා-ඇල්ලේ-ජනතාව-තවමත්-අසරණයි",
       "Category": "Local News",
       "Parent URL": "https://www.hirunews.lk/local-news.php?pageID=1642"
}