{
       "Source": "hirunews",
       "Timestamp": "Tuesday, 11 January 2022 - 14:40",
       "Headline": "තවමත් ඉවර නොවුණු ගෑස් පෝලිම් (වීඩියෝ)",
       "News Content": "ගෑස් සංයුතිය වෙනස් කිරීමෙන් රටේ ඇතිවූ ගෑස් හිඟය මේ වනවිට තරමක් දුරට පහව ගොස් ඇතත් තවමත් ඇතැම් ප්‍රදේශවලට ප්‍රමාණවත් ගෑස් තොග ලැබී නැහැ.\nඒ හේතුවෙන් අදත් ජනතාව ගෑස් ලබා ගැනීම සඳහා දිගු පෝලිම්වල රැඳී සිටින ආකාරය දක්නට ලැබුණා.\nමෙරට තුළ ඩොලර් සංචිතවල ඇති වූ හිඟයත් සමඟ අත්‍යවශ්‍ය භාණ්ඩවල හිඟයක් මතු වූ අතර, ගෘහස්ථ ගෑස් සිලින්ඩර ද, හිඟයක් මතුවීමට ද එය ප්‍රධාන හේතුවක් වුණා.\nකෙසේවෙතත්, එම ගැටලුව තවත් තීව්‍ර වුණේ, ගෑස් සමාගම් ගෘහස්ථ ගෑස් සිලින්ඩරයේ ඇති සංයුතිය වෙනස් කර වෙළඳපොළට නිකුත් කිරිමත් සමගයි.\nසංයුතියේ ඇතිවූ වෙනසත් සමග පීඩනය වෙනස් වීමෙන් ගෑස් ආශ්‍රිත පිපිරීම්, ගිනි ගැනීම් දිවයින පුරා විවිධ ස්ථානවලින් වාර්තා විමට පටන් ගත්තේ ඒ අනුවයි.\nජනතාවගෙන් එල්ල වූණු දැඩි විරෝධයත් සමඟ සංයුතිය වෙනස් කළ ගෑස් සිලින්ඩර් වෙළඳපොලෙන් ඉවත් කිරීමට ගෑස් සමාගම්වලට සිදු වූ අතර ඉන් වෙළඳපොලේ දැඩි ගෑස් හිඟයක් නිර්මාණය වුණා.\nපසුගිය සති කිහිපයේදීම ගෑස් ලබා ගැනීම සඳහා ජනතාව දිගු පෝලීම්වල රැඳී සිටි අතර එය තවමත් සම්පූර්ණයෙන්ම පහව ගොස් නැහැ.\nකෙසේවෙතත්, දිවයිනේ ඇතැම් ප්‍රදේශවලට මේ වනවිට අවශ්‍ය තරම් ගෑස් තොග ලැබෙමින් පවතින බව අප වාර්තාකරුවන් සඳහන් කළා.\nනමුත් කොළඹ ඇතුළු තදාසන්න ප්‍රදේශවල තවමත් ගෑස් මිල දී ගැනිම සඳහා දිගු පෝලිම් දක්නට ලැබෙනවා.\nමේ අතර, ගෑස් අවශ්‍ය ජනතාව වෙනුවෙන් මුදලට පෝලීම්වල රැඳී සිටින පිරිසක් සම්බන්ධයෙන් පිටකොටුව අලුත්කඩේ ප්‍රදේශයෙන් වාර්තා වුණා.\nකොළඹ ජනාකීර්ණ ප්‍රදේශවල ජනතාව බොහෝමයක් මේ වනවිට භූමිතෙල් පරිභෝජනයට යොමු වී තිබෙන්නේ පවතින ගෑස් හිඟය හමුවේයි.\nකෙසේවෙතත්, භූමිතෙල් සඳහාද ඇති පෝලිම්වල අඩුවක් තවමත් දක්නට නැහැ.",
       "URL": "https://www.hirunews.lk/293676/තවමත්-ඉවර-නොවුණු-ගෑස්-පෝලිම්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1432"
}