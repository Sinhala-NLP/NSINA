{
       "Source": "hirunews",
       "Timestamp": "Saturday, 04 June 2022 - 12:10",
       "Headline": "දිවයින පුරා මාරක රිය අනතුරු රැසක් - පුද්ගලයන් සිව් දෙනෙක්ට දිවි අහිමිවෙයි",
       "News Content": "ගත වූ පැය විසි හතර තුළ දිවයිනේ ප්‍රදේශ කිහිපයක වාර්තා වූ රිය අනතුරුවලින් පුද්ගලයන් 4 දෙනෙක් ජීවිතක්ෂයට පත්ව තිබෙනවා.\nඊයේ (03) රාත්‍රියේ මහියංගණය පොලිස් වසමේ 01 කණුව ප්‍රදේශයේ දී මහියංගණය සිට සිරිපුර දෙසට ධාවනය වූ ජීප් රථයක් විරුද්ධ දෙසින් පැමිණි පාපැදියක ගැටී තිබෙනවා.\nමෙම අනතුරෙන් පා පැදිකරු බරපතල තුවාල ලබා මහියංගණය රෝහලට ඇතුළත් කිරීමෙන් අනතුරුව මිය ගොස් තිබෙනවා.\nමිය ගිය තැනැත්තා වයස අවුරුදු 4ක් වන මහියංගණය් ගඟයාය පදිංචිකරුවෙක්.\nමීට අමතරව ඊයේ (03) රාත්‍රියේ සෙවනගල - දංඬුම ප්‍රදේශයේ දී සිදු වූ අනතුරකින් වයස අවුරුදු 49ක පුද්ගලයෙකු ජීවිතක්ෂයට පත් ව තිබෙනවා.\nඅදාළ රිය අනතුරින් මිය ගිය පුද්ගලයා අනතුර සිදු වන මොහොතෙහි මාර්ගයේ ගමන් කරමින් සිටි පුද්ගලයෙක් වන අතර අනතුර සිදු කළ රථය මේ වන තුරු හඳුනාගෙන නොමැති බවයි වාර්තා වන්නේ.\nඅනතුර සිදු කොට පලා ගිය තැනැත්තා සෙවීම සඳහා වැඩිදුර විමර්ශන කටයුතු සෙවනගල පොලීසිය විසින් මෙහෙයවනවා.\nතව ද ඊයේ (03) මධ්‍යම රාත්‍රියේ කුරුණෑගල හෙලියාවල දී නාරම්මල සිට කුරුණෑගල දෙසට ධාවනය වූ මෝටර් රථයක් ඊට ප්‍රතිවිරුද්ධ දෙසින් පැමිණි මෝපේඩ් යතුරු පැදියක ගැටී පුද්ගලයෙක් මිය ගොස් තිබෙනවා.\nමෙලෙස මිය ගොස් ඇත්තේ වයස අවුරුදු 38ක කෑගල්ල - හෙට්ටිමුල්ල පදිංචිකරුවෙක්.\nඑලෙස ම අද (04) අලුයම තනමල්විල - 20 කණුව ප්‍රදේශයේ සිදු වූ අනතුරකින් ද පුද්ගලයෙකු මිය ගොස් තිබෙනවා.\nඋඩවලව සිට තණමල්විල දෙසට ධාවනය වූ ත්‍රීරෝද රථයක් රියදුරුට පාලනය කර ගත නොහැකිව මාර්ගයෙන් ඉවතට පැන ගසක හැපී අනතුර සිදුව ඇත්තේ.\nඅදාල අනතුරින් මිය ගොස් ඇත්තේ වයස අවුරුදු 44ක් වන ඉගුරුකඩුව - පස්සර පදිංචිකරුවෙක්.",
       "URL": "https://www.hirunews.lk/306189/දිවයින-පුරා-මාරක-රිය-අනතුරු-රැසක්-පුද්ගලයන්-සිව්-දෙනෙක්ට-දිවි-අහිමිවෙයි",
       "Category": "Local News",
       "Parent URL": "https://www.hirunews.lk/local-news.php?pageID=1119"
}