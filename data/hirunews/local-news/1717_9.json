{
       "Source": "hirunews",
       "Timestamp": "Wednesday, 01 September 2021 - 15:58",
       "Headline": "අවිවාහක තෙමස් ගැබිනි තරුණිය තම බිළිඳු කළලය මල් පාත්තියේ වළ දමයි (ඡායාරූප)",
       "News Content": "අවිවාහක තෙමස් ගැබිනියක් විසින් තම ගෙවත්තේ වළ දැමූ බව කියන බිළිඳු කළලයක් නුවරඑළිය මහේස්ත්‍රාත්වරිය ඉදිරියේ ගොඩගෙන තිබෙනවා.\nමෙම කාන්තාව තම නිවසේ මල් පාත්තියක් තුල වළලා තිබියදීයි මෙම සිරුර සොයාගෙන ඇත්තේ.\n26 හැවිරිදි අවිවාහක තරුණිය නීති විරෝධී ගබ්සාවකින් පසු ප්‍රතිකාර ලබාගැනීමට නුවරඑළිය මහ රෝහලට ඇතුලත් වී ඇති අතර එහිදී වෛද්‍යවරුන් කළ පරීක්ෂාවකදී සිද්ධිය පිළිබඳ අනාවරණ වී තිබෙනවා.\nඅනතුරුව වෛද්‍යවරුන් නුවරඑළිය පොලිසියට කළ දැනුම්දීමක් මත පොලිසිය සැකකාරියගේ නිවස පරීක්ෂා කිරීමේදී කළලය වළ දැමූ ස්ථානය හඳුනාගෙන ඇතැයි සඳහන්.\nඅනතුරුවයි එය මහේස්ත්‍රාත්වරිය ඉදිරියේ ගොඩගෙන ඇත්තේ.\nප්‍රේම සම්බන්ධතාවක් මත මෙම තරුණිය ගැබ්ගෙන ඇති අතර අනතුරුව ගබ්සාවක් සිදුකර ඇතැයි මූලික විමර්ශණවලදී පොලිසිය හෙළිකරගෙන තිබෙනවා.\nගොඩ ගත් කළලය පශ්චාත් මරණ පරීක්ෂණය සඳහා නුවරඑළිය මහ රෝහලේ අධිකරණ වෛද්‍යවරයා වෙතට යොමු කරන ලෙසටයි මහේස්ත්‍රාත්වරිය නියෝග කර ඇත්තේ.\nතරුණියගේ පෙම්වතා අත්අඩංගුවට ගැනීමට නුවරඑළිය පොලිසිය විමර්ශනයක් ආරම්භ කර ඇති අතර අදාළ තරුණිය මේවන විට නුවරඑළිය මහ රෝහලේ නේවාසිකව ප්‍රතිකාර ලබනවා.",
       "URL": "https://www.hirunews.lk/281122/අවිවාහක-තෙමස්-ගැබිනි-තරුණිය-තම-බිළිඳු-කළලය-මල්-පාත්තියේ-වළ-දමයි-ඡායාරූප",
       "Category": "Local News",
       "Parent URL": "https://www.hirunews.lk/local-news.php?pageID=1717"
}