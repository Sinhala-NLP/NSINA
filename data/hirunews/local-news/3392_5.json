{
       "Source": "hirunews",
       "Timestamp": "Sunday, 21 April 2019 - 16:37",
       "Headline": "ශ්‍රී ලංකාවේ සිදුවූ පිපිරීම් පාප් වහන්සේ හෙළාදකී",
       "News Content": "ශ්‍රී ලංකාවේ දේවස්ථාන කිහිපයක මෙන්ම හෝටල් කිහිපයක සිදුවු පිපිරීම් අති උතුම් ශූද්ධෝත්තම ෆ්‍රැන්සිස් පාප් වහන්සේ හෙළාදැක තිබෙනවා.\nපාස්කු ඉරිදාව සැමරීමට එක්ව සිටි පිරිසක් ද මෙම ප්‍රහාරයෙන් ජීවිතක්ෂයට පත්වීම පිළිබඳ තම අවධානය යොමුවී ඇති බවයි උන්වහන්සේ සඳහන් කර ඇත්තේ.\nමෙම ඛේදජනක අවස්ථාවේ දී පීඩාවට පත්වු ප්‍රජාව සමග එක්ව සිටින බව ද පාප් වහන්සේ ප්‍රකාශකර තිබෙනවා.\nමෙම පිපිරීම්වලින් මියගිය සහ තුවාල ලැබුවන් වෙනුවෙන් යාඥා කරන බවයි ශුද්ධෝත්තම පාප් වහන්සේ සඳහන් කර ඇත්තේ.\nඑමෙන්ම ජර්මානු චාන්සලර් ඇන්ජෙලා මර්කල් ද මෙම සිදුවීම පිළිබඳ කණගාටුව පළකර තිබෙනවා.\nඇය සිය කණගාටුව පළ කරමින් ජනාධිපති මෛත්‍රීපාල සිරිසේන වෙත ලිපියක් ද යොමුකර ඇති බවයි විදෙස් පුවත් සේවා සඳහන් කළේ.\nමේ අතර ශ්‍රී ලංකාවේ සිදුවූ පිපිරීම් පිළිබඳ බ්‍රිතාන්‍ය අග්‍රාමාත්‍ය තෙරේසා මේ ද සිය ශෝකය පළකර තිබෙනවා.\nදේවස්ථාන සහ හෝටල්වල සිදුවූ මෙම පිපිරීම් අගෞරවාන්විත තත්වයක් බවයි ඇය සඳහන් කර ඇත්තේ.\nපිපිරීම්වලින් මියගිය සහ තුවාල ලැබුවන්ට මෙම ඛේදජනක අවස්ථාවේ බලවත් ශෝකය පළ කරන බව තෙරේසා මේ කියාසිටියා.\nමේ අතර ස්පාඤ්ඤ අග්‍රාමාත්‍යවරයා, තුර්කි ජනාධිපතිවරයා මෙන්ම ඉරාන විදේශ අමාත්‍යවරයා ඇතුලු ලෝක නායකයන් රැසක් ද ශ්‍රී ලංකාවේ සිදුවීම පිළිබඳ සිය කණගාටුව පළකළා.",
       "URL": "https://www.hirunews.lk/214900/ශ්‍රී-ලංකාවේ-සිදුවූ-පිපිරීම්-පාප්-වහන්සේ-හෙළාදකී",
       "Category": "Local News",
       "Parent URL": "https://www.hirunews.lk/local-news.php?pageID=3392"
}