{
       "Source": "hirunews",
       "Timestamp": "Friday, 06 May 2022 - 13:48",
       "Headline": "19 වනදායින් පසු ජල විදුලි බලාගාරවලට ආශ්‍රිත ජලාශවලට වැසි",
       "News Content": "ජල විදුලි බලාගාර ආශ්‍රිත ප්‍රදේශවලට ප්‍රමාණවත් වර්ෂාවක් ලබන 19 වනදායින් පසු ස්ථාපිත වන නිරිතදිග මෝසමෙන් ලැබෙනු ඇතැයි කාලගුණ විද්‍යා දෙපාර්තමේන්තුව විශ්වාසය පළ කරනවා.\nදිවයිනේ නිරිතදිග කොටසට මේ දිනවල තරමක වැඩි වර්ෂාපතනයක් ලැබීමට හේතුව අන්දමන් දූපත ආශ්‍රිතව පවතින කැළඹිලි සහගත තත්ත්වය බවයි එම දෙපාර්තමේන්තුවේ අධ්‍යක්ෂ ජනරාල් අතුල කරුණානායක කියා සිටියේ.\nමේ වනවිට ජල විදුලි බලාගාරවල ජල මට්ටම සියයට 36 දක්වා පහත බැස ඇති අතර, නොරොච්චෝලේ ගල් අඟුරු බලාගාරයේ අක්‍රීය වූ ජනන යන්ත්‍රයද මෙතෙක් යථා තත්වයට පත් කර නැහැ.\nජල විදුලි බලාගාර ආශ්‍රිත ප්‍රදේශවලට ප්‍රමාණවත් වර්ෂාපතනයක් කඩිනමින් නොලැබුණහොත් විදුලි සැපයුම යළි අර්බුදයකට පත්විය හැකි බවයි විදුලි ඉංජිනේරු සංගමයේ සභාපති අනිල් රංජිත් කියා සිටියේ.\nමේ අතර ඊයේ රාත්‍රියේ පැවති අයහපත් කාලගුණයත් සමඟ ඩෙල්හවුස් පාලම අසළින් සීත ගඟුලේ ජල මට්ටම ඉහළ යමින් පවතිනවා.\nඑම නිසා ශ්‍රීපාද වන්දනාකරුවන් අවධානයෙන් කටයුතු කළ යුතු බවයි එම ප්‍රදේශය භාර වනජීවී නිලධාරී ප්‍රභාෂ් කරුණාතිලක කියා සිටියේ.",
       "URL": "https://www.hirunews.lk/303644/19-වනදායින්-පසු-ජල-විදුලි-බලාගාරවලට-ආශ්‍රිත-ජලාශවලට-වැසි",
       "Category": "Local News",
       "Parent URL": "https://www.hirunews.lk/local-news.php?pageID=1188"
}