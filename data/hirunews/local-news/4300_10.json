{
       "Source": "hirunews",
       "Timestamp": "Wednesday, 27 September 2017 - 19:05",
       "Headline": "අලි ගැටළුවට විසඳුම් ඉල්ලා අනුරාධපුරයේ දැඩි විරෝධතාවක්",
       "News Content": "වන අලි ගැටළුවට විසඳුම් ඉල්ලා ගම්වාසීන් පිරිසක් අනුරාධපුර දිස්ත්‍රික් ලේකම් කාර්යාලය ඉදිරිපිට පැවැත්වූ විරෝධතාවක් අතරතුර අද උණුසුම් තත්ත්වයක් හටගත්තා.\nතඹුත්තේගම - තලාව සහ නොච්චියාගම යන ප්‍රාදේශීය ලේකම් කොට්ඨාශ තුනෙහි ගම්මාන 22 කට බලපා ඇති වන අලි ගැටළුවට විසඳුම් ඉල්ලමිනුයි ගම්වාසීන් මෙම විරෝධතාව පැවැත්වූයේ.\nඑම විරෝධතාවට සමස්ත ලංකා ගොවිජන සම්මේලනයේ නියෝජිතයින් පිරිසක්ද එක්ව සිටියා.\nපසුව විරෝධතාකරුවන් දිස්ත්‍රික් ලේකම් කාර්යාලයට ඇතුලූවීමට උත්සාහ දැරීමේදී එහි ආරක්ෂක නිලධාරීන් එය වැළැක්වීමට උත්සාහ දැරීමත් සමග උණුසුම් තත්ත්වයක් හටගත් බවයි හිරු වාර්තාකරු සඳහන් කළේ.\nඅනතුරුව විරෝධතාකරුවන් දිස්ත්‍රික් ලේකම් කාර්යාලයේ ඉහළ මාලය දක්වාම ගොස් දිස්ත්‍රික් ලේකම් ආර්. වන්නිනායක සමග සාකච්ඡාවක් ඉල්ලා සිටියද ඔවුන්ගෙන් පිරිසකට අතිරේක දිස්ත්‍රික් ලේකම්වරයා සමග සාකච්ඡාවක් හිමිවූයේ දිස්ත්‍රික් ලේකම්වරයා කාර්ය බහුලවීම හේතුවෙන්.\nඅනතුරුව දිස්ත්‍රික් ලේකම්වරයාද සාකච්ඡාවට එක්වූ අතර, විදුලි වැට ඉදිකිරීමට හා ගැටළුව සම්බන්ධයෙන් ගම්වාසීන් සමග සාකච්ඡා කර ඉදිරි පියවර ගන්නා බවට ලබාදුන් පොරොන්දුව මත පිරිස විසිර ගියා.",
       "URL": "https://www.hirunews.lk/171996/අලි-ගැටළුවට-විසඳුම්-ඉල්ලා-අනුරාධපුරයේ-දැඩි-විරෝධතාවක්",
       "Category": "Local News",
       "Parent URL": "https://www.hirunews.lk/local-news.php?pageID=4300"
}