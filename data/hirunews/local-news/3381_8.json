{
       "Source": "hirunews",
       "Timestamp": "Saturday, 27 April 2019 - 14:50",
       "Headline": "අදත් රාත්‍රී 10 සිට පොලිස් ඇඳිරි නීතිය",
       "News Content": "අදත් රාත්‍රී 10 සිට හෙට අලූයම 4 දක්වා දිවයින පුරා පොලිස් ඇදිරි නීතිය ක්‍රියාත්මක කරන බව පොලිස් මාධ්‍ය ප්‍රකාශක පොලිස් අධිකාරි රුවන් ගුණසේකර සදහන් කළා.\nඑසේම, කල්මුණේ, සමන්තුරේ සහ චවලකඩේ පොලිස් බල ප්‍රදේශවලට දැනට ක්‍රියාත්මක පොලිස් ඇදිරි නීතිය නැවත දැනුම්දෙනතුරු අඛන්ඩව ක්‍රියාත්මක වන බවයි ඔහු කියා සිටියේ.\nමේ අතර, පවතින තත්ත්වයත් සමග ආරක්ෂක අංශ රට පුරා සිදුකරන සෝදිසි මෙහෙයුම් තවදුරටත් සිදුකරමින් සිටිනවා.\nමේ අතර, පසුගියදා සිදුවූ මරාගෙන මැරෙන බෝම්බ ප්‍රහාර එල්ල කළ සහරාන් කාසිම්ගේ රියදුරු ලෙස සැලකෙන මොහොමඩ් සරීෆ් ලෙබ්බේ නොහොත් ගෆූර් නමැත්තා කාත්තන්කුඩි ප්‍රදේශයේදී පොලීසිය අත්අඩංගුවට ගෙන ඇති බව පොලිස් මාධ්‍ය ප්‍රකාශක පොලිස් අධිකාරි රුවන් ගුණසේකර ප්‍රකාශ කළා.\nඑහි රියදුරා මේ වනවිට අපරාධ පරීක්ෂණ දෙපාර්තමේන්තුවට භාරදීමට කටයුතු කර ඇති බවයි පොලිස් මාධ්‍ය ප්‍රකාශකවරයා වැඩිදුරටත් කියා සිටියේ.\nකොළඹ සිට බස් රථයකින් ගමන් කිරීමේදී කාත්තන්කුඩි ප්‍රදේශයේදී මෙම අත්අඩංගුවට ගැනීම සිදුකර තිබෙනවා.\nමේ අතර, මරාගෙන මැරෙන බෝම්බකරුවන් සිය සැලසුම් සකස් කිරීම සදහා යොදා ගත් බව සැලකෙන නිවාස 4 ක් මේ වනවිට පොලීසිය හදුනාගෙන තිබෙනවා.\nපොලිස් මාධ්‍ය ප්‍රකාශකවරයා කියා සිටියේ සමන්තුරය, සයින්දමරුදු, නින්දවූර් සහ අඩ්ඩාලච්චේන ප්‍රදේශවල එම නිවාස පිහිටා ඇති බවයි.\nමේ අතර, ත්‍රිකුණාමලය - නිලාවේලි - ඉරක්කන්ඩි ප්‍රදේශයේ නාවික හමුදාව සිදුකළ සෝදිසි මෙහෙයුමකදී යුධෝපකරණ තොගයක් සොයා ගෙන තිබුණා.\nනාවික හමුදා ප්‍රකාශක ලූතිනන් කමාන්ඩර් ඉසුරු සූරියබණ්ඩාර සදහන් කළේ යතුරුපැදියකින් එම ප්‍රදේශයේ ගමන් කරමින් සිටි පුද්ගලයෙකු පරීක්ෂා කිරීමේදී ජෙලට්නයිට් කූරු 8ක්, ඩෙටනේටර් 160ක් සහ ෆියුස් කොටසක් සොයා ගත් බවයි.\nපසුව, ඔහුගෙන් ලද තොරතුරු අනුව, ප්‍රදේශයේ වෙරළ තීරය ආශ්‍රිතව තවදුරටත් සිදුකළ සෝදිසි මෙහෙයුම් වලදී ජෙලට්නයිට් කූරු 43 ක් සහ ඩෙටනේටර් 55ක් සොයා ගෙන තිබෙනවා.\nමේ අතර, වැල්ලවාය, මහවෙලමුල්ල ප්‍රදේශයේදී ඊයේ රාත්‍රියේ පොලීසිය අත්බෝම්බයක් සොයා ගත් අතර පසුව ඒ සම්බන්ධයෙන් සැකකරුවන් 6 දෙනෙකු අත්අඩංගුවට ගැණුනා.\nමාතලේ - කෝබිලිවල ප්‍රදේශයේ සිදුකළ මෙහෙයුමකදී ද, ලැගුම්හලක් ආසන්නයේදී මිලිමීටර 9 වර්ගයේ ජීව උණ්ඩ 7 ක් සොයා ගැනීමට පොලීසියට හැකිවුණා.\nගාල්ල - පෝද්දල පොලිස් වසමේ නාවින්න ප්‍රදේශයේ සිදුකළ මෙහෙයුමකදී ද, සැක කටයුතු පුද්ගලයින් 5 දෙනෙකු අත්අඩංගුවට ගත්තා.\nමේ අතර, දඹුල්ල ආර්ථික මධ්‍යස්ථානයේ සහ දඹුල්ල නගරයේ සැක කටයුතු ලෙස හැසිරුණු තරුණයින් 3 දෙනෙකු ද පොලීසිය අත්අඩංගුවට ගෙන තිබෙනවා.\nඔවුන් කල්මුණේ සහ පොළොන්නරුව ප්‍රදේශවල පදිංචිකරුවන්.\nඊට අමතරව, අම්බලන්ගොඩ ප්‍රදේශයේ ද යුද හමුදාව සහ පොලීසිය අද විශේෂ මෙහෙයුම් ක්‍රියාත්මක කර තිබුණා.\nමීගමුව - තෙල්වත්ත හන්දියේ හිස් ඉඩමක තිබූ පෝර උරයක් තුළින් මැගසින් දෙකක්, මිනිෂිප් වර්ගයේ ගිනි අවියක් සහ ජීව උණ්ඩ 130 ක් සොයා ගත් බව පොලීසිය සදහන් කළා.\nඑසේම, බදුල්ල - විද්‍යාල මාවතේ නිවසක පදිංචි මුස්ලිම් ජාතික ව්‍යාපාරිකයෙකු ද කඩුවක් සමග අද පස්වරුවේ අත්අඩංගුවට ගත්තා.\nඒ යුද හමුදාව හා පොලීසිය එක්ව සිදුකළ වැටලීමකදීයි.\nපාර්ලිමේන්තුවට පිවිසෙන අවසර පත් සහ එහි මාර්ග සිතියම් සහිතව පසුගියදා අත්අඩංගුවට ගත් පුද්ගලයා ලබන මස 9 වනදා දක්වා රක්ෂිත බන්ධනාගාර ගත කර තිබෙනවා.\nපසුගිය බදාදා අත්අඩංගුවට ගත් මෙම සැකකරු බලංගොඩ ප්‍රදේශයේ පදිංචි 27 හැවිරිදි අයෙක්.\nමීට අමතරව, මාතලේ - උකුවෙල ප්‍රදේශයේ පවත්වාගෙන ගිය ව්‍යාජ ලිපිලේඛන සකස් කිරීමේ මධ්‍යස්ථානයක් පොලීසිය අද වටලනු ලැබුවා.\nඑහිදී රාජ්‍ය නිලධාරින්ගේ නිල මුද්‍රා සහ තවත් ව්‍යාජ ලිපි ලේඛණ තොගයක් සොයා ගැනීමට හැකිවූ බවයි පොලීසිය කියා සිටියේ.\nමස්කෙළිය ප්‍රදේශයේ අද පෙරවරුවේ සිදුකළ හදිසි සෝදිසි මෙහෙයුමකදී මුස්ලිම් පල්ලියක තිබි පිහි 49 ක් පොලීසිය සොයා ගත්තා.\nඑහිදී අදාළ පල්ලියේ ගබඩා භාරකරු ලෙස පෙනී සිටි පුද්ගලයා සැක පිට අත්අඩංගුවට ගත් බවයි පොලීසිය සදහන් කළේ.\nනුවරඑළිය නගරයේ ඉස්ලාම් පල්ලියක සිදුකළ සෝදිසි මෙහෙයුමක් අතරතුර, එහි වහලයෙන් ඇද වැටුණු යුද හමුදා සෙබලෙකුු තුවාල ලැබුවා.\nපසුව පොලීසිය සහ හමුදා නිලධාරින් එක්ව ඔහු නුවරඑළිය රෝහලට ඇතුළත් කිරීමට පියවර ගත් අතර ඔහුගේ තත්ත්වය බරපතල නොවන බවටයි වාර්තා වන්නේ.\nමේ අතර, කදාන - පොලිස් ස්ථානය අසළ තිබූ සැක සහිත පාර්සලයක් නාවික හමුදාව අද පුපුරුවා හැර තිබෙනවා.\nනාවික හමුදා මාධ්‍ය ප්‍රකාශක, ලූතිනන් කමාන්ඩර් ඉසුරු සූරියබණ්ඩාර කියා සිටියේ පුපුරුවා හැරීම සිදුකළ ද එහි කිසිදු පුපුරණ ද්‍රව්‍යයක් නොතිබුණු බවයි.\nකටුනායක ජාත්‍යන්තර ගුවන්තොටුපල ආශ්‍රිතව අද දිනයේදීත් විශේෂ සෝදිසි මෙහෙයුමක් ක්‍රියාත්මක වුණා.\nඑමෙන්ම, හිඟුරක්ගොඩ ගුවන් හමුදා කදවුර අසල තිබූ සැක කටයුතු පාර්සලයක් ද පොලීසිය සහ ගුවන් හමුදාව පරීක්ෂා කළ ද එහි පුපුරණ ද්‍රව්‍ය කිසිවක් තිබී නැහැ.\nසන්නිවේදන උපකරණ රැසක් සහ ඊට අදාළ උපකරණ තොගයක් මස්කෙලිය ප්‍රදේශයේ වතුයායක සිදුකළ වැටලීමකදී සොයාගෙන තිබුණා.\nමේ අතර, කොම්පඤ්ඤවීදියෙන් ඊයේ කඩු 46 ක් සොයා ගත් සිද්ධියට අත්අඩංගුවට ගත් එක්සත් ජාතික පක්ෂයේ කොළඹ නාගරික මන්ත්‍රී නූර්දීන් මොහොමඩ් තජුඩීන් සහ තවත් දෙදෙනෙකු වැඩිදුර විමර්ශන සදහා අද කොළඹ අපරාධ කොට්ඨාශයට භාරදී තිබෙනවා.\nපොලිස් මාධ්‍ය ප්‍රකාශක කාර්යාලය සදහන් කළේ කොම්පඤ්ඤවීදිය පොලීසිය විසින් ඊයේ පස්වරුවේ සැකකරුවන් අත්අඩංගුවට ගත් බවයි.\nමෙම කඩු 46 ද කොම්පඤ්ඤවීදිය ප්‍රදේශයේ පල්ලියක තිබී පොලීසිය හා විශේෂ කාර්ය බලකාය ඊයේ පස්වරුවේ සොයා ගනු ලැබුවා.\nමේ අතර, විශාල ප්‍රමාණයේ කඩුවක්, මන්නයක්, කිනිස්සක් සහ ජංගම දුරකථන බැටරි තොගයක් සමග මීගමුව නියෝජ්‍ය නගරාධිපති මොහොමඩ් අන්සාර් සෙයිනූර් පාරිස් අත්අඩංගුවට ගෙන තිබෙනවා.\nඒ පොලීසිය සහ ගුවන් හමුදාව එක්ව අද පස්වරුවේ සිදුකළ මෙහෙයුමකදීයි.\nමීගමුව - පෙරියමුල්ල ප්‍රදේශයේ පිහිටි සිය නිවසේදී මන්ත්‍රීවරයා අත්අඩංගුවට ගෙන ඇති අතර, එහිදී ඔහු සතුව තිබී ජංගම දුරකථන බැටරි 38 ක් සොයා ගෙන තිබුණා.\nබෝම්බ පිපිරවීමේ සිද්ධීන්වලට අදාළව පොලීසිය විසින් මේ වන විට සැකකරුවන් 106 දෙනෙකු අත්අඩංගුවට ගෙන තිබෙනවා.",
       "URL": "https://www.hirunews.lk/215291/අදත්-රාත්‍රී-10-සිට-පොලිස්-ඇඳිරි-නීතිය",
       "Category": "Local News",
       "Parent URL": "https://www.hirunews.lk/local-news.php?pageID=3381"
}