{
       "Source": "hirunews",
       "Timestamp": "Thursday, 27 September 2018 - 11:39",
       "Headline": "දීපා සොයා ඊ.ටී.අයි. තැන්පත්කරුවන් කොළඹ මහ නගර සභාව වටලයි",
       "News Content": "ඊ.ටී.අයි. තැන්පත්කරුවන් පිරිසක් කොළඹ මහ නගර සභාවට කඩාවැදීමත් සමඟ අද එහි උණුසුම් තත්ත්වයක් ඇතිවුණා.\nඔවුන් අද උදෑසන වෝඞ් පෙදෙසේ පිහිටි ඊ.ටී.අයි. මූල්‍ය ආයතනය වෙත රැස්වුණේ තැන්පත්කරුවන්ගේ මහ සභා රැස්වීමට සහභාගිවීම සඳහායි.\nකෙසේ වෙතත් එම රැස්වීම  අවලංගු කර ඇති බවට මූල්‍ය ආයතනයේ දොරටුවේ දැන්වීමක් ප්‍රදර්ශනය කර තිබූ නිසා ඔවුන් පා ගමනින් කොළඹ මහ නගර සභාව වෙත පැමිණියේ ඊ.ටී.අයි. මූල්‍ය ආයතනයේ අධ්‍යක්‍ෂිකාවක් වන නාගරික මන්ත්‍රිනී දීපා එදිරිසිංහ හමුවීමේ අරමුණින්.\nකෙසේ වෙතත් ඔවුන් නගර සභාවේ ප්‍රධාන දොරටුවෙන් ඇතුලූවීමට උත්සහ කළද ආරක්ෂක නිලධාරීන් ඉඩ ලබාදුන්නේ නැහැ.\nඒ, මහ නගර සභාවේ මාසික සභා රැස්වීම පැවැත්වීමට බාධාවක් බව පවසමින්.\nඉන් අනතුරුව සභා ගර්භයේ ජනෙල්වලින් පිටත සිටින පිරිස ඇමතූ නාගරික මන්ත්‍රිවරුන් කියා සිටියේ මාසික රැස්වීම පවත්වාගෙන යාමට අවස්ථාව ලබාදෙන ලෙසයි.\nකෙසේ වෙතත් සභාවේ සිටින නාගරික මන්ත්‍රිනී දීපා එදිරිසිංහ හමුවීමට තමන්ට අවස්ථාව සළසා දෙන ලෙසයි තැන්පත්ිකරුවන් එහිදී විරෝධතාවයේ නිරතවෙමින් ඉල්ලා සිටියේ.\nඉන් අනතුරුව සභාවෙන් පිටතට පැමිණි කොළඹ නාගරික කොමසාරිස් වී.කේ. අනුර ඊ.ටී.අයි. තැන්පත්කරුවන් අමතා කියා සිටියේ දීපා එදිරිසිංහ සභාවේ තුළ නොමැති බවත් සභාවේ ඉදිරි කටයුතු සිදුකරගෙන යාමට අවස්ථාව ලබාදෙන ලෙසයි.\nඉන් අනතුරුව එම ස්ථානයට පැමිණි පොලීසිය ගැටළුව සමථයකට පත් කිරීමට උත්සහා කළ අතර එහිදී ඊ.ටී.අයි. තැන්පත්කරුවන් නගර සභා පිටියට පැමිණ  කියා සිටියේ තමන්ට සාධාරණ විසඳුමක් ලබාදෙන ලෙසයි.",
       "URL": "https://www.hirunews.lk/200847/දීපා-සොයා-ඊ-ටී-අයි-තැන්පත්කරුවන්-කොළඹ-මහ-නගර-සභාව-වටලයි",
       "Category": "Local News",
       "Parent URL": "https://www.hirunews.lk/local-news.php?pageID=3728"
}