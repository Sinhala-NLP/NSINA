{
       "Source": "hirunews",
       "Timestamp": "Monday, 10 October 2022 - 20:52",
       "Headline": "පොල් ගස් නැගීමේ දක්ෂයා හිරෙන් පැන නැවතත් හිරේට ම ආපු හැටි",
       "News Content": "2022-09-16 වන දින වැලිකඩ බන්ධනාගාරයට ඇතුළත් කර සිරකරු එදිනම බන්ධනාගාරයෙන් අතුරුදහන් වීමත් සමග එම අතුරුදහන් වීම සම්බන්ධයෙන් විමර්ශනයක් හා සොයා බැලීම සිදු කරමින් පවතින අතරතුර 2022-09-30 වන දින කඩුවෙල මහේස්ත්‍රාත් අධිකරණය විසින් හෙරොයින් සන්තකයේ තබා ගැනීමේ චෝදනාව මත ඉහත අතුරුදන් වූ සිරකරු සැකකරුවෙකු ලෙස කොළඹ රිමාන්ඩ් බන්ධනාගාරයේ බන්ධනාගාර ගතවී තිබෙනවා.\nමෙම සැකකරු බන්ධනාගාර නිලධාරීන් විසින් ඉහත කී දිනයේදී වැලිකඩ බන්ධනාගාරයෙන් අතුරුදහන් වූ සිරකරු ලෙස හඳුනා ගැනීමෙන් පසුව විමර්ශනය කරන ලද නිලධාරීන් විසින්ම ඔහුගෙන් ප්‍රකාශ ලබා ගැනීම තොරතුරු විමසීම සිදු කර තිබෙනවා.\nඑහි දී ඔහු විසින් ප්‍රකාශ කර ඇත්තේ බන්ධනාගාරය තුළ ඇති තාප්ප මතින් සූක්ෂම අයුරින් පැන ගිය බවයි.\nඑහිදී වැලිකඩ බන්ධනාගාර නිලධාරීන් ඉදිරිපිට දී මෙම පැනයාම කිසිදු ආයාසයකින් තොරව සිදුකල ආකාරය ඔහු රඟ දක්වා පෙන්වා තිබෙනවා.\nමෙම පැනගිය සිරකරු පොල් ගස් නැගීමට දක්ෂයෙකු මෙන්ම නර්තන කණ්ඩායමක පිනුම් ගැසීමේ දක්ෂයකු බවද විමර්ශන නිලධාරීන් විසින් සොයාගෙන තිබෙනවා.\nසිරකරුට පැන යාම සම්බන්ධයෙන් චෝදනා නගා අතිරේක දිසා විනිසුරු තුමන්ගේ ප්‍රධානත්වයෙන් පැවැත්වෙන බන්ධනාගාර විනිශ්ච මණ්ඩලය වෙත ඉදිරිපත් කිරීමට නියමිතයි.",
       "URL": "https://www.hirunews.lk/317529/පොල්-ගස්-නැගීමේ-දක්ෂයා-හිරෙන්-පැන-නැවතත්-හිරේට-ම-ආපු-හැටි",
       "Category": "Local News",
       "Parent URL": "https://www.hirunews.lk/local-news.php?pageID=812"
}