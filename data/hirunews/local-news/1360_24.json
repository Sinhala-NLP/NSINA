{
       "Source": "hirunews",
       "Timestamp": "Saturday, 12 February 2022 - 13:52",
       "Headline": "සංවර්ධනය හීනයක් වූ මිනුවන්දෙණිය පාලම (වීඩියෝ)",
       "News Content": "යටිතල පහසුකම් සංවර්ධනය නගරයට මෙන්ම ගමටත් එක සේ ලැබෙන බව පැවසුණ ද, මෙතෙක් බලධාරීන්ගේ ඇස නොගැටුණු ග්‍රාමීය මාර්ග\nමෙන්ම පාලම් ද බොහෝ විට දක්නට ලැබෙනවා.\nඅත්වැටක් නොමැති දිරාපත්ව තිබෙන පාලමක් භාවිත කිරීමට සිදුවීම හේතුවෙන් අවදානම් සහගතව දිවිගෙවන ගම්වැසියන් පිරිසක් පිළිබඳව\nඅපට වාර්තා වුණේ ගාල්ල - කරාගොඩ ප්‍රදේශයෙන්.\nමේ ගාල්ල - කරාගොඩ - කනංකේ මාර්ගයේ රසදොළ හරහා ඉදිකර ඇති ‘‘මිනුවන්දෙණිය“ පාලමයි.\nවසර 70කට පමණ පෙර ඉදිකර ඇති මෙම පාලම මේ වනවිට ඉතාම අබලන් තත්ත්වයට පත්ව තිබෙනවා.\nකෘෂි කර්මාන්තය කේන්ද්‍ර කර ගනිමින් දිවිගෙවන ගම්මාන කිහිපයක ජනතාව තම භවභෝග නගරයට ගෙන යෑමට භාවිත කරන්නේ ද මෙම පාලමයි.\nදෛනිකව වාහන 200 - 300ක් පමණ මෙම පාලම මතින් ගමන් කරන අතර, පාලම දිරාපත්ව පැවතීම හේතුවෙන්ම ගම්මානයේ පිහිටි ගල්කොරියක් ද මේ වනවිට තාවකාලිකව වසා ඇති බවයි ගම්වාසීන් පවසන්නේ.\nපාලමේ අත්වැට කලකට පෙර කැඩී ගොස් තිබූ හෙයින් ගම්වැසියන් එක්ව උණගස් යොදා තාවකාලික අත්වැටක් සකස් කළ ද එය ද මේ වනවිට කැඩී ගොස් තිබෙනවා.\nමේ වනවිට අබලන්ව ඇති පාලම යම් හෙයකින් කැඩී ගියහොත් ඇල්ල ඉහළ, උඩුවැල්ල, මිනුවන්දෙණිය ඇතුළු ගම්මාන රැසක ජනතාවට දැඩි අසීරුතාවලට මුහුණ දීමට සිදුවනවා.\nදිරාපත් වූ මිනුවන්දෙණිය පාලම නිසා මිනිස් ජීවිතයකින් වන්දි ගෙවීමට පෙරාතුව කඩිනමින් මෙම ගැටලුව විසඳීම බලධාරීන් සතු වගකීමක්.",
       "URL": "https://www.hirunews.lk/296826/සංවර්ධනය-හීනයක්-වූ-මිනුවන්දෙණිය-පාලම-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1360"
}