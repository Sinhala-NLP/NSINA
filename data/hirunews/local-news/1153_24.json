{
       "Source": "hirunews",
       "Timestamp": "Saturday, 21 May 2022 - 11:30",
       "Headline": "පෙට්‍රල් දෙනකම් ඩීසල් බාන්න දෙන්නේ නෑ - වැලිගම අයි.ඕ.සී ඉන්ධන පිරහුම් හලත් උණුසුම් (වීඩියෝ)",
       "News Content": "වැලිගම නගරයේ අයි.ඕ.සී ඉන්ධන පිරහුම් හල වෙත ආ ඩීසල් රැගත් බවුසරයක් අද (21) පෙරවරුවේ දී ගොඩබෑමට ඉඩ ලබානොදීම හේතුවෙන් එම ස්ථානයේ දැඩි උණුසුම් තත්ත්වයක් හටගත්තා.\nඒ පෙට්‍රල් ලබා ගැනීමට පෝලිමේ රැඳී සිටි ත්‍රීරෝද සහ යතුරුපැදි රියදුරන්ගේ විරෝධතා හමුවේ.\nතමන්ට පෙට්‍රල් ලැබෙන තුරු ඩීසල් ගොඩබෑමට කිසිදු ඉඩක් ලබානොදෙන බවයි විරෝධතාකරුවන් කියා සිටියේ.\nවිරෝධතාකරුවන් මාර්ගය හරස් කරමින් ඩීසල් ගොඩබෑමට බවුසරයට ඉඩ නොදුන් නිසා වැලිගම පොලීසිය මැදිහත් ව බවුසරය ආරක්ෂිතව වෙන් කර තැබීමට පියවර ගත්තා.\nකෙසේවෙතත් පොලිසිය මැදිහත් වී විරෝධතාකරුවන්ගේ උද්ඝෝෂණය සමථයකට පත් කරනු ලැබුවේ බලධාරින් සමග සාකච්ඡා කර හැකි ඉක්මනින් පෙට්‍රල් ගෙන්වාදීමට පියවර ගන්නා බව පවසමින්.\nඒ සමග විරෝධතාකරුවන් ඩීසල් බවුසරයට ගොඩබෑමට අවසර දුන් බවයි අප ප්‍රාදේශීය වාර්තාකරු ප්‍රකාශ කළේ.",
       "URL": "https://www.hirunews.lk/304899/පෙට්‍රල්-දෙනකම්-ඩීසල්-බාන්න-දෙන්නේ-නෑ-වැලිගම-අයි-ඕ-සී-ඉන්ධන-පිරහුම්-හලත්-උණුසුම්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1153"
}