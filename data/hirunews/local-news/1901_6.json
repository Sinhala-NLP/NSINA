{
       "Source": "hirunews",
       "Timestamp": "Monday, 07 June 2021 - 13:30",
       "Headline": "සීනි වලින් හැදෙන කාබනික පොහොර (වීඩියෝ)",
       "News Content": "​සීනි නිෂ්පාදනයෙන් ඉවතලන අපද්‍රව්‍ය යොදා ගනිමින් කාබනික පොහොර නිෂ්පාදනය කිරීමේ ව්‍යාපෘතියක් ලංකා සීනි සමාගම ආරම්භ කර තිබෙනවා.\nසමාගමට අයත් උක් වගා බිම් අක්කර 35,000ක් සඳහා සම්පූර්ණ පොහොර අවශ්‍යතාව සැපිරීම මෙහි ඉලක්කයයි.\nලංකා සීනි සමාගමේ පැල්වත්ත සහ සෙවනගල කර්මාන්තශාලා ද්විත්වයේ උක් වගා බිම් සඳහා රසායනික පෙහොර යෙදීමට වාර්ෂිකව වැය කරන මුදල රුපියල් කෝටි 25කට ආසන්නයි.\nඑම තත්ත්වය තුළ කොම්පොස්ට් නිපදවිය හැකි සීනි නිෂ්පාදනයෙන් ඉවතලන අපද්‍රව්‍ය මේ දක්වා නිසි ප්‍රයෝජනයකට නොගෙන අවිධිමත් ලෙස බැහැර කර තිබුණා.\nරසායනික පොහොර තහනම් කිරීමේ රජයේ තීරණයත් සමඟ අපද්‍රව්‍ය කොම්පෝස්ට් නිෂ්පාදනය සඳහා යොදා ගනිමින් වගාකරුවන් සඳහා කාබනික පොහොර යෙදීම කෙරෙහි සීනි සමාගමේ අවධානය යොමුව තිබෙනවා.\nසීනි නිෂ්පාදනයේ අපද්‍රව්‍ය යොදාගනිමින් කොම්පෝස්ට් නිපදවීමේ අංගනයක් මේවන විට සෙවනගල කර්මාන්තශාලා පරිශ්‍රයේ ඉදිකෙරෙමින් පවතිනවා.\nසෙවනගල සහ පැල්වත්ත කර්මාන්ත ශාලා ද්විත්වයේම අපද්‍රව්‍ය යොදා ගනිමින් දිනකට කොම්පෝස්ට් මෙට්‍රික් ටොන් 100 නිෂ්පාදනය කිරීම සමාගමේ ඉලක්කයයි.\nමෙම කටයුතු නිරීක්ෂණය කිරීමට රාජ්‍ය අමාත්‍ය ජානක වක්කුඹුර මහතා කර්මාන්තශාලා පරිශ්‍රයේ නිරීක්ෂණ චාරිකාව නිරත වුණා.",
       "URL": "https://www.hirunews.lk/273614/සීනි-වලින්-හැදෙන-කාබනික-පොහොර-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1901"
}