{
       "Source": "hirunews",
       "Timestamp": "Wednesday, 26 April 2023 - 13:35",
       "Headline": "පළමු ශ්‍රී ලාංකික පුරවැසියන් කණ්ඩායම ආරක්ෂිතව සුඩානයෙන් ඉවතට",
       "News Content": "අර්බුදකාරී සුඩානයෙන් පළමු ශ්‍රී ලාංකික පුරවැසියන් කණ්ඩායම ආරක්ෂිතව ඉවත් කර ඇති බව විදේශ කටයුතු අමාත්‍ය අලි සබ්රි අද (26) පවසා තිබෙනවා.\nට්විටර් පණිවුඩයක් නිකුත් කරමින් අමාත්‍ය සබ්රි ප්‍රකාශ කළේ මෙම පිරිස සෞදි අරාබියේ ජෙඩා වෙත රැගෙන ගිය බවයි.\nඒ ජෙඩා හි ශ්‍රී ලංකා කොන්සල් ජනරාල් කාර්යාලයේ වැඩ බලන කොන්සල් ජනරාල් වරයා විසින්.\nපසුගිය අප්‍රේල් 15 වනදිනෙන් පසු සුඩාන හමුදා සහ කැරළිකරුවන් අතර පවතින ගැටුම් හේතුවෙන් 400කට අධික පිරිසක් මියයාමෙන් අනතුරුවයි මෙම ඉවත් කිරීම සිදු කර තිබෙන්නේ.\nසුඩාන අර්බුදය සම්බන්ධයෙන් අදහස් දක්වමින් විදේශ අමාත්‍යවරයා ඊයේ (25) ප්‍රකාශ කර ඇත්තේ ශ්‍රී ලංකාව සිය පුරවැසියන් සුඩානයෙන් ආරක්ෂිතව ඉවත් කර ගැනීම සඳහා කටයුතු කරමින් සිටින බවයි.\nමෙහි දී සුඩානයේ සිටින ශ්‍රී ලාංකික පුරවැසියන් ආරක්ෂිතව ඉවත් කර ගැනීමට පහසුකම් සැලසීම පිළිබඳව අමාත්‍යවරයා විසින් සෞදි අරාබි රාජධානියට සිය කෘතඥතාව ද පළ කර තිබෙනවා.",
       "URL": "https://www.hirunews.lk/333491/පළමු-ශ්‍රී-ලාංකික-පුරවැසියන්-කණ්ඩායම-ආරක්ෂිතව-සුඩානයෙන්-ඉවතට",
       "Category": "Local News",
       "Parent URL": "https://www.hirunews.lk/local-news.php?pageID=389"
}