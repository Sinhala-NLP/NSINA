{
       "Source": "hirunews",
       "Timestamp": "Wednesday, 14 October 2020 - 22:33",
       "Headline": "ගොවියාට ඉහළ මිලක් සහ පාරිභෝගිකයාට සහන මිලක් ලැබෙන වෙළදපොළක් නිර්මාණයට කිරීමට ජනපතිගේ අවධානය (වීඩියෝ)",
       "News Content": "ගොවියාට ඉහළ මිලක් සහ පාරිභෝගිකයාට සහන මිලක් ලැබෙන වෙළදපොළක් නිර්මාණය කිරීමේ අවශ්‍යතාව ජනාධිපති ගෝඨාභය රාජපක්ෂ මහතා අවධාරණය කරනවා.\nජීවන වියදම් කමිටුව සමග අද පස්වරුවේ ජනාධිපති කාර්යාලයේ පැවති සාකච්ඡාවේදී ජනාධිපතිවරයා මේ බව සදහන් කලා.\nදිවයිනේ සියලු ප්‍රදේශවල කෘෂි අස්වනු අතරමැදියන්ගේ සම්බන්ධයක් නැතිව අළෙවි කිරිමේ පහසුව ගොවීන්ටම හිමිකර දීමෙන් මෙම වැඩපිලිවෙල ක්‍රියාත්මක කළ හැකි බවයි ජනාධිපතිවරයා පෙන්වා දුන්නේ.\nඅත්‍යාවශ්‍ය පාරිභෝගික භාණ්ඩ හිඟයකින් තොරව සියලු ප්‍රදේශ වෙත අඛණ්ඩව සැපයීමට ගත යුතු ක්‍රියාමාර්ග විධිමත් කිරීමද කෙරෙහි ජනාධිපතිවරයාගේ සහ අග්‍රාමාත්‍යවරයාගේ අවධානය යොමු ව තිබෙනවා.\nපුරන්ව ඇති බවට ශ්‍රේණිගත කර තිබෙන කුඹුරුවල කඩිනමින් පොල් වගා කිරීමට පියවර ගන්නා ලෙසද ජනාධිපතිවරයා මෙහිදී උපදෙස් ලබාදී තිබෙනවා.\nරැස්වීමට එක්වූ ආර්ථික පුනර්ජීවනය පිළිබඳ ජනාධිපති කාර්ය සාධක බලකායේ ප්‍රධානී බැසීල් රාජපක්ෂ මහතා පැවසුවේ එළවළු, පළතුරු, බිත්තර  පාරිභෝගික අවශ්‍යතාව අනුව ප්‍රාදේශීයව සපුරා ගැනීමේ විධිමත් වැඩපිළිවෙළක්ද සැකසෙමින් පවතින බවයි.\nඅඩු ආදායම්ලාභීන් නගා සිටුවීමේ පියවරක් ලෙස නිවාස ආශ්‍රිතව එළවළු සහ පළතුරු වගා කිරීම සහ ගෘහස්ත කුකුලු පාලනයෙන් බිත්තර අවශ්‍යතාව සපුරා ගැනීමට සැලසුම් කර ඇති බවයි බැසිල් රාජපක්ෂ මහතා වැඩිදුරටත් සඳහන් කළේ.\nපසුගිය වසරට සාපේක්ෂව මෙවර යල සහ මහ කන්නයේ ඉහළ වී අස්වැන්නක් ලැබී ඇතැයි නිලධාරීන් පෙන්වා දුන් අතර, ඒ අනුව ඉදිරියේ දී වී අස්වනු මිලදී ගැනීමේ ක්‍රමවේදයක් සැකසීමේ අවශ්‍යතාවද ජනාධිපතිවරයා මෙහිදී පැහැදිලි කළා.\nදුම්රිය දෙපාර්තමේන්තුව සමග ඒකාබද්ධව පළතුරු, එළවළු සහ පොහොර දුම්රියෙන් ප්‍රවාහනය කිරීමට සැලසුම් කර ඇති විශේෂ වැඩසටහන සම්බන්ධයෙන් ද මෙහිදී සාකච්ඡාවට ලක්වුණා.",
       "URL": "https://www.hirunews.lk/252562/ගොවියාට-ඉහළ-මිලක්-සහ-පාරිභෝගිකයාට-සහන-මිලක්-ලැබෙන-වෙළදපොළක්-නිර්මාණයට-කිරීමට-ජනපතිගේ-අවධානය-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2389"
}