{
       "Source": "hirunews",
       "Timestamp": "Saturday, 14 April 2018 - 8:45",
       "Headline": "අලුත් අවුරුදු උදාවෙයි",
       "News Content": "සිංහල හා දෙමළ අලූත් අවුරුද්ද පූර්වභාග 08.13ට යෙදුණු සුබ මොහොතින් උදාවුණා.\nඅවුරුදු උදාව පිළිගනිමින් සුබ මොහොතින් මහනුවර ඓතිහාසික ශ්‍රී දළදා මාළිගාවේ කිරි ඉතිරවීමේ මංගල්‍යය සිදුකළ බවයි එහි සිටින හිරු ප්‍රාදේශීය වාර්තාකරු ආර්.එම්.ආර්. රත්නායක සඳහන් කළේ.\nඅලූත් අවුරුද්දේ පුණ්‍ය කාලය අද පූර්ව භාග 1.49ට ආරම්භ වූ අතර, එය අවසන් වන්නේ අපරභාග 2.37 ටයි.\nබොහෝ පිරිස් පුණ්‍ය කාලය තුළ ආගමික වතාවත් සඳහා පූජනීය ස්ථාන කරා පැමිණෙමින් සිටින බවයි අප වාර්තාකරුවන් සඳහන් කළේ.\nජයශ්‍රී මහ බෝ සමිඳුන් වැඳ පුදාගැනීමට මෙන්ම කතරගම පුද බිමටද විශාල වශයෙන් ජනතාව මේ වනවිට පැමිණ ඇති බවයි එහි සිටින හිරු වාර්තාකරු කියා සිටියේ.",
       "URL": "https://www.hirunews.lk/188357/අලුත්-අවුරුදු-උදාවෙයි",
       "Category": "Local News",
       "Parent URL": "https://www.hirunews.lk/local-news.php?pageID=3991"
}