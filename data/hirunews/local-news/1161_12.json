{
       "Source": "hirunews",
       "Timestamp": "Wednesday, 18 May 2022 - 12:03",
       "Headline": "මහජනතාව පෝලිම්වල ඉද්දී 225ට ම නාරාහේන්පිටින් තෙල්",
       "News Content": "සියලු ම පාර්ලිමේන්තු මන්ත්‍රීවරුන්ට නාරාහෙන්පිට පොලිස් ඉන්ධන හලෙන් ඉන්ධන නිකුත් කිරීමට කටයුතු කරන ලෙස පොලිස්පති නිල කාර්‍යාලය දන්වා තිබෙනවා.\nඒ ඊයේ (17) කතානායකවරයා පොලිස්පතිවරයාගෙන් SA/ E/ 06 දරණ ලිපි ශීර්ෂය යටතේ කරන ලද ඉල්ලීමට ප්‍රතිචාර දක්වමින්.\nඒ අනුව ඛනිජතෙල් නීතිගත සංස්ථාව විසින් පාර්ලිමේන්තු මන්ත්‍රීවරුන්ට ලබා දෙන ඉන්ධන ප්‍රමාණය පොලිස් ප්‍රවාහන කොට්ටාශය වෙත දන්වනු ලබන අතර මුදල් අය කර ගැනීම සඳහා නිලධාරියෙකු ද ඛනිජ තෙල් නීතිගත සංස්ථාව විසින් යොදවනු ලබන බව පොලිස් නිල කාර්‍යාලය නිකුත් කළ ලිපියේ සඳහන් වනවා.\nකෙසේ නමුත් ඉන්ධන බලාපොරොත්තුවෙන් මහජනතාව රට පුරා ඉන්ධන හල් ඉදිරිපිට රැස්ව සිටින පසුබිමක රට මේ තත්ත්වයට පත් කර දැමීමට වග කිව යුතු වන පාර්ලිමේන්තු මන්ත්‍රීවරුන් හට නාරාහේන්පිට පොලිස් ඉන්ධන හලෙන් ඉන්ධන ලබා ගැනීමට සදාචාරාත්මක අයිතියක් තිබේ ද මෙන් ම ඉන්ධන ලබා ගැනීමට විලි ලැජ්ජාවක් ඉතිරිව තිබේ ද යන පැනය මහජනතාව තුළ ඇති නොවන්නේ ද?",
       "URL": "https://www.hirunews.lk/304643/මහජනතාව-පෝලිම්වල-ඉද්දී-225ට-ම-නාරාහේන්පිටින්-තෙල්",
       "Category": "Local News",
       "Parent URL": "https://www.hirunews.lk/local-news.php?pageID=1161"
}