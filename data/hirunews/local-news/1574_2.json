{
       "Source": "hirunews",
       "Timestamp": "Tuesday, 09 November 2021 - 9:12",
       "Headline": "හෙද පරිපූරක හා අතුරු වෛද්‍ය සේවා ඇතුළු ක්ෂේත්‍ර 15ක වෘත්තිකයින් වර්ජනයක (වීඩියෝ)",
       "News Content": "හෙද, පරිපූරක හා අතුරු වෛද්‍ය සේවා ඇතුළු ක්ෂේත්‍ර 15 ක වෘත්තිකයින් අද වර්ජන ක්‍රියාමාර්ගයකට අවතීර්ණ වන බව සෞඛ්‍ය වෘත්තීයවේදීන්ගේ සම්මේලනය පවසනවා.\nවෛද්‍ය රසායනාගාර විද්‍යාඥ, හෙද, ඖෂධවේදීන්, අක්ෂි තාක්ෂණවේදීන්, පවුල් සෞඛ්‍ය සේවා නිලධාරීන් හා මහජන සෞඛ්‍ය පරීක්ෂකවරුන් ඇතුළු සෞඛ්‍ය වෘත්තීය සමිති 15ක් මෙම සංකේත වර්ජනයට එක්ව සිටිනවා.\nමෙම වර්ජනය අද පෙරවරු 8 සිට හෙට පෙරවරු 8 දක්වා ක්‍රියාත්මක කිරීමටයි සැලසුම් කර ඇත්තේ.\nවැටුප් විෂමතා ඉවත් නොකිරීම, වෘත්තීයවේදී උපාධියට හිමි තනතුරුවල පිහිටුවීමට කටයුතු නොකිරීම, සෞඛ්‍ය පරිපාලන සේවයක් පිහිටුවීමට කටයුතු නොකිරීම මොවුන්ගේ ප්‍රධාන ඉල්ලීම් වනවා.\nමේ අතර, ඒකාබද්ධ සෞඛ්‍ය සේවක සංගමය අද දහවල් කොළඹ ජාතික රෝහල ඇතුළු රෝහල් කිහිපයක් ඉදිරිපිට විරෝධතා ව්‍යාපාරයක් පැවැත්වීමට තීරණය කර තිබෙනවා.\nඒ, වැටුප් දීමනා, නිළ ඇඳුම් දීමනා, සෞඛ්‍ය සේවක හිඟය සහ විධිමත් ස්ථාන මාරු ක්‍රමවේදයක් සකස් කිරීමට කටයුතු නොකිරීම ඇතුළු කරුණු කිහිපයක් මුල් කර ගනිමිනුයි.\nඒ අනුව කොළඹ ජාතික රෝහල, අයි.ඩී.එච්. රෝහල, කෑගල්ල සහ අම්පාර මහ රෝහල් ඉදිරිපිට මෙන්ම අක්කරෙයිපත්තුව මූලික රෝහල ඉදිරිපිට මෙලෙස විරෝධතා සිදුකරන බවයි ඒකාබද්ධ සෞඛ්‍ය සේවක සංගමයේ ප්‍රධාන ලේකම් පූජ්‍ය ටැම්පිටියේ සුගතානන්ද හිමියන් සඳහන් කළේ.",
       "URL": "https://www.hirunews.lk/287441/හෙද-පරිපූරක-හා-අතුරු-වෛද්‍ය-සේවා-ඇතුළු-ක්ෂේත්‍ර-15ක-වෘත්තිකයින්-වර්ජනයක-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1574"
}