{
       "Source": "hirunews",
       "Timestamp": "Tuesday, 08 September 2020 - 20:05",
       "Headline": "දෙවනගල ඓතිහාසික පුදබිමේ සීමා මායිම් ලකුණු කිරීම ඇරඹෙයි (වීඩියෝ)",
       "News Content": "පසුගිය කාලය පුරා ඉඩම් ආක්‍රමණිකයන්ගේ ගොදුරක් බවට පත්ව තිබූ දෙවනගල ඓතිහාසික පුදබිමට අයත් පළමු පිඹුරු පතේ මැනුම් කටයුතු අවසන් කොට එහි සීමා මායිම් ලකුණු කිරීම අද සිදු කෙරුණා.\nඒ, හිරු සී.අයි.ඒ. මෙම ඉඩම් කොල්ලය පිළිබඳව දිගින් දිගටම සිදුකළ අනාවරණවල ප්‍රතිඵලයක් ලෙසයි.\nසබරගමුව පළාතට අයත් මාවනැල්ල ප්‍රදේශයේ පිහිටා ඇති දෙවනගල ඓතිහාසික පුදබිම පුරාවිද්‍යා ස්ථානයක් ලෙසයි නම් කර ඇත්තේ.\nබොදු බැතිමතුන් ජීවමාන බුදුන් ලෙස සලකන ශ්‍රී දන්ත ධාතූන් වහන්සේ මහනුවරට වැඩම කරවන අතරතුර එක් දිනක් මේ දෙවනගල පුදබිමේ  සමවත් සුවයෙන් ගත කළ බවටයි ශාසන ඉතිහාසයේ සඳහන් වන්නේ.\nඑවන් ඓතිහාසික වටිනාකමකින් යුත් මෙම පුදබිමේ ඉඩම් පසුගිය කාලය පුරා අන්‍යාගමික පිරිස්වල දැඩි ග්‍රහණයට නතුව තිබුණා.\nකෙසේ වෙතත්, හිරු  සී.අයි.ඒ. මේ පිළිබඳව දිගින් දිගටම රටට අනාවරණ කළා.\nහිරු  සී.අයි.ඒ. අනාවරණයෙන් පසුව රාජ්‍ය බලධාරීන් මැදිහත්වීමෙන් දෙවනගල ඉඩම් ගැටලුව නිරාකරණය කිරීමට අවස්ථා කිහිපයකදී සාකච්ඡා වට කිහිපයක් පවත්වනු ලැබුවා.\nපසුව මිනින්දෝරු දෙපාර්තමේන්තුව පසුගිය සති කිහිපය පුරා මෙහි මැනුම් කටයුතු සිදුකළා.\nඒ අනුව හඳුනා ගත් ඉඩම් වපසරිය සඳහා දෙවනගල පුදබිමේ පළමු පිඹුරු පතේ මැනුම් කටයුතු අවසන් කර මෙලෙස සීමා මායිම් සලකුණු කරනු ලැබුවේ පොලිස් ආරක්ෂාව මධ්‍යයේයි.\nමෙම පළමු මැනුමට අනුව දෙවනගල  විහාරයේ රාජකාරී ඉඩකඩම් නිරවුල් වන බවයි පුදබිමේ භාරකාරී පූජ්‍ය මැදිරිගිරියේ පුන්‍යසාර හිමියන් ප්‍රකාශ කළේ.",
       "URL": "https://www.hirunews.lk/249748/දෙවනගල-ඓතිහාසික-පුදබිමේ-සීමා-මායිම්-ලකුණු-කිරීම-ඇරඹෙයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2468"
}