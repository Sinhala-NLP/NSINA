{
       "Source": "hirunews",
       "Timestamp": "Sunday, 05 May 2019 - 5:52",
       "Headline": "මාකඳුරේ මධුෂ්, ශ්‍රී ලංකාවට පිටුවහල් කෙරේ - කටුනායකදී CID භාරයට",
       "News Content": "ඩුබායි අත්අඩංගුවේ සිට මෙරටට පිටුවහල් කළ පාතාල නායක මාකඳුරේ මධුෂ් වැඩිදුර පරීක්ෂණ සඳහා අපරාධ පරීක්ෂණ දෙපාර්තමේන්තු භාරයට ගෙන තිබෙනවා.\nමෙරට සිදුවූ මනුෂ්‍ය ඝාතන ඇතුලූ දරුණු අපරාධ රැසකට සම්බන්ධ සමරසිංහ ආරච්චිලාගේ මධුෂ් ලක්ෂිත නොහොත් මාකඳුරේ මධුෂ් අද අලූයම 5 ට පමණ කටුනායක ගුවන් තොටුපලේදී මෙලෙස පොලිස් භාරයට ගැනුනා.\nඔහු ඩුබායි සිට මෙරටට පිටුවහල් කෙරුණේ ශ්‍රී ලංකන් ගුවන් සේවයට අයත් යූ.එල්. 226 දරණ ගුවන් යානයෙන්.\nදකුණු පළාත් සභාවේ හිටපු අමාත්‍යවරයෙකු වූ ඩැනී හිත්තැටිය ඝාතනය මාකඳුරේ මධුෂ්ට මුලින්ම එල්ලවූ චෝදනාව වන අතර ඉන් අනතුරුව පාතාල ක්‍රියාකාරකම් රැසක් සම්බන්ධයෙන් ඔහුට එරෙහිව චෝදනා එල්ලවුණා.\nඒ අතර මනුෂ්‍ය ඝාතන, මත්ද්‍රව්‍ය ජාවාරම, දරුණු ගනයේ කොල්ලකෑම්, පැහැරගැනීම්ද වනවා.\nමෑත කාලීනව මාකඳුරේ මධුෂ් පිළිබඳ වැඩිම අවධානය යොමුවූයේ කළුතර - එතනමඩල ප්‍රදේශයේදී බන්ධනාගාර බස් රථයකට වෙඩි තබා සමයං ඇතුලූ පාතාල සාමාජිකයින් පස්දෙනෙකු, බන්ධනාගාර නිලධාරියෙකු  ඇතුලූ හත්දෙනෙකු ඝාතනය කිරීමයි.\nඑය ඩුබායි හි සිට මාකඳුරේ මධුෂ් මෙහෙයවා තිබූ අතර, මෙරට තවත් පාතාල නායකයෙකු ලෙස සැළකෙන අංගොඩ ලොක්කා ඊට සහයෝගය ලබාදී තිබුණා.\nඩුබායි හි සාදයකදී පාතාල නායක මාකඳුරේ මධුෂ් ඇතුලූ 31 දෙනෙකු අත්අඩංගුවට පත්වුයේ පසුගිය පෙබරවාරි 5 වනදායි. අත්අඩංගුවට පත්වූ පිරිස අතර ප්‍රබල මත්ද්‍රව්‍ය ජාවාරම්කරුවෙකු වන කංජිපානි ඉම්රාන්, ගායක අමල් පෙරේරා, ඔහුගේ පුත් නදීමාල් පෙරේරා, රංගන ශිල්පී රයන් වැන්රූයන් ද සිටියා.\nමෙම පිරිස ඩුබායි හිදී අත්අඩංගුවට පත්වීමෙන් පසුව පොලිස් විශේෂ කාර්ය බලකාය සහ මත්ද්‍රව්‍ය නාශක කාර්යාංශය ඒකාබද්ධව දිවයින පුරා විශේෂ මෙහෙයුමක් සිදුකරනු ලැබුවා.\nඑම මෙහෙයුමේදී මධුෂ් සහ කංජිපානි ඉම්රාන් සමඟ සමීප සබඳතා පැවැත්වූ තවත් පාතාල නායකයන් 15 කට වැඩි පිරිසක් අත්අඩංගුවට ගැනුනා.\nමෙවැනි පසුබිමක් තුළදී   ඩුබායි හිදී එරට ආරක්ෂක අංශ අත්අඩංගුවට පත්ව රිමාන්ඩ් භාරයේ සිටින පාතාල නායක මාකඳුරේ මධූෂ් අත්අඩංගුවට ගෙන ශ්‍රී ලංකාවට ගෙන ඒම වළක්වාලමින් නියෝගයක් නිකුත් කරන්නැයි ඉල්ලා ගොනුකර තිබූ මූලික අයිතිවාසිකම් පෙත්සම විභාගයට නොගෙනම ප්‍රතික්ෂේප කිරීමට ශ්‍රේෂ්ඨාධිකරණය නියෝග කළේ.\nමෙම පෙත්සම ගොනුකර තිබුණේ මාකඳුරේ මධූෂ්ගේ සූරියවැව පදිංචි පුංචි අම්මා වන ඒ.ඩබ්ලිව්. ශ්‍රියාණි විසින්.\nඅත්අඩංගුවට පත්වූ ගායන ශිල්පී අමල් පෙරේරා සහ නදීමාල් පෙරේරා වෙනුවෙන් නීති උපදෙස් ලබාදීමට මෙරටින් නීතීඥයන් දෙදෙනෙකුද මෙම කාලසීමාව තුළ ඩුබායි වෙත පිටත්ව ගොස් තිබුණා.\nවිදේශ අමාත්‍යාංශය සහ ආරක්ෂක අමාත්‍යාංශය එක්ව අත්අඩංගුවේ සිටි මධුෂ්, කංජිපානි ඉම්රාන් ඇතුලූ පාතාලයේ ප්‍රබලයන් මෙරටට ගෙන්වා ගැනීම සඳහා රාජතාන්ත්‍රික මෙහෙයුමක්ද ක්‍රියාත්මක කළා.\nඩුබායි හි නීති කටයුතු අවසන් වීමෙන් පසු මාකඳුරේ මධුෂ් හැර අත්අඩංගුවේ පසුවූ සෙසු සැකකරුවන් 30 දෙනා පසුගිය සතිය වනවිට මෙරටට පිටුවහල් කෙරුණා.\nමාකඳුරේ මධුෂ් ශ්‍රී ලංකාවට එවීම ප්‍රමාදවූයේ පිටුවහල් කිරීමට එරෙහිව ඔහු විසින් ඩුබායි අධිකරණයේ ගොනුකළ අභියාචනයක් හේතුවෙන්.",
       "URL": "https://www.hirunews.lk/215757/මාකඳුරේ-මධුෂ්-ශ්‍රී-ලංකාවට-පිටුවහල්-කෙරේ-කටුනායකදී-cid-භාරයට",
       "Category": "Local News",
       "Parent URL": "https://www.hirunews.lk/local-news.php?pageID=3368"
}