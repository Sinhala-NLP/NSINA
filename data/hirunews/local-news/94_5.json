{
       "Source": "hirunews",
       "Timestamp": "Wednesday, 16 August 2023 - 13:51",
       "Headline": "දේශීය වෙදකම සංවර්ධනයට රජයෙන් විශේෂ වැඩපිළිවෙලක්  (වීඩීයෝ)",
       "News Content": "දේශීය වෛද්‍ය ක්ෂේත්‍රය විදේශ විනිමය උත්පාදනය කළ හැකි වාණිජ වටිනාකමකින් යුත් කර්මාන්තයක් බවට පත්කරන බව දේශිය වෛද්‍ය රාජ්‍ය අමාත්‍ය සිසිර ජයකොඩි පවසනවා.\nජනාධිපති මාධ්‍ය කේන්ද්‍රයේ පැවති මාධ්‍ය හමුවකට එක්වෙමින් රාජ්‍ය අමාත්‍යවරයා වැඩිදුරටත් සඳහන් කළේ අයුර්වේද පනත සංශෝධනයට ද පියවර ගන්නා බවයි.\nමෙරට සංස්කෘතියෙහි ප්‍රබල අංගයක් වශයෙන් පැවත ආ ස්වදේශීය වෛද්‍ය ක්‍රමය ලෙස සලකනනේ දේශීය චිකිත්සාව හෙවත් හෙළවෙදකමයි.\nහෙළ වෙදකම වසර දහස් ගණනක ඉතිහාසයකට හිමිකම් කියන අතර එය දෙස් විදෙස් පිළිගැනීමට පාත්‍ර වූ වෛද්‍ය ප්‍රතිකර්මයක් ද වනවා.\nශ්‍රී ලංකාවේ දේශීය වෛද්‍ය ක්‍රමය මූලික වශයෙන් ව්‍යාප්ත වූයේ වසර තුන්දහසකට අධික කාලයක් තිස්සේ පාරම්පරිකව පැවත ආ ඖෂධ වට්ටෝරු රාශියක් ඔස්සේයි.\nඅද වන විට හෙළ වෙදකමට නිසි වටිනාකමක් ලැබී තිබුණත් පවතින යම් ගැටළු මත දේශීය වෛද්‍ය කර්මාන්තය යම් බල පෑමකට ලක්ව ඇති අතර පාරම්පරික දේශීය වෛද්‍ය කර්මාන්තය තුල පවතින එම ගැටළු නිරාකරණය කිරීමට රජය පියවර ගෙන තිබෙන බවද අමාත්‍යවරයා වැඩිදුරටත් සඳහන් කළා.",
       "URL": "https://www.hirunews.lk/345004/දේශීය-වෙදකම-සංවර්ධනයට-රජයෙන්-විශේෂ-වැඩපිළිවෙලක්-වීඩීයෝ",
       "Category": "Local News",
       "Parent URL": "https://www.hirunews.lk/local-news.php?pageID=94"
}