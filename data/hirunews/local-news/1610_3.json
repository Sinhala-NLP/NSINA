{
       "Source": "hirunews",
       "Timestamp": "Saturday, 23 October 2021 - 18:23",
       "Headline": "ආගමික සිද්ධස්ථානවලට නව මාර්ගෝපදේශ මාලාවක්",
       "News Content": "විහාරස්ථානවල පෙහෝදින ආගමික කටයුතු මෙන්ම, කතෝලික, හින්දු සහ මුස්ලිම් සිද්ධස්ථානවල පූජා මෙහෙයන් බැතිමතුන් 50කගේ උපරිමයට යටත්ව සෞඛ්‍ය මාර්ගෝපදේශ අනුව සිදුකළ හැකි බව සෞඛ්‍ය සේවා අධ්‍යක්ෂ ජනරාල්වරයා පවසනවා.\nඒ අනුව, බෞද්ධ බැතිමතුන්ට පොහොය දිනයන්වලදී සහ බෝධි පූජා සඳහාත් උපරිමය 50කට යටත්ව ආගමික කටයුතුවලට සම්බන්ධ විය හැකියි.\nකතෝලික, ඉස්ලාම් සහ හින්දු භක්තිකයින්ට ද විශේෂ ආගමික වැඩසටහන්වලදී උපරිමය 50කට යටත්ව ආගමික කටයුතුවලට සම්බන්ධවීමට අවස්ථාව පවතිනවා.\nඒ අනුව සෞඛ්‍ය ආරක්ෂිතව සහ පවතින මාර්ගෝපදේශ උල්ලංඝනය නොවන පරිදි කටයුතු කිරීමට අදාළ ආගමික ස්ථාන භාරකරුවන්ට වගකීම් පැවරෙනවා.\nමේ අතර සෞඛ්‍ය මාර්ගෝපදේශ උල්ලංඝනය කරමින් උත්සව සංවිධානය කරන්නන් සම්බන්ධයෙන් ඉදිරියේදී අවශ්‍ය වුවහොත් පොලීසිය දැනුවත් කිරීමට සිදුවන බවද සෞඛ්‍ය සේවා අධ්‍යක්ෂ ජනරාල්වරයා  සඳහන් කළා.\nවිවාහ උත්සවයක් හැර වෙනත් සාද පැවැත්වීම සඳහා අවසර ලබාදී නොමැති බවද වෛද්‍ය අසේල ගුණවර්ධන මහතා සඳහන් කළා.\nතවමත් කොවිඩ් රෝගයේ අවසන්වීමක් දක්නට නොමැති බව සියලු ජනතාව හොඳින් අවබෝධ කරගත යුතු බවද ඔහු පැවසුවා.",
       "URL": "https://www.hirunews.lk/285860/ආගමික-සිද්ධස්ථානවලට-නව-මාර්ගෝපදේශ-මාලාවක්",
       "Category": "Local News",
       "Parent URL": "https://www.hirunews.lk/local-news.php?pageID=1610"
}