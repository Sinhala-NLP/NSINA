{
       "Source": "hirunews",
       "Timestamp": "Sunday, 03 December 2017 - 19:09",
       "Headline": "පුංචි ඡන්දය ගැන දෙමළ සන්ධානයෙන් තීරණයක්",
       "News Content": "ඉදිරි පළාත් පාලන ඡන්ද විමසීමේදී දෙමළ ජාතික සන්ධානය උතුර සහ නැගෙනහිර පළාත්වල සියළුම පළාත් පාලන ආයතනවලට තරඟ කිරීමට අද තීරණය කළා.\nමෙම තීරණය ගෙන ඇත්තේ පළාත් පාලන මැතිවරණයට මුහුණ දිය යුතු ආකාරය පිළිබදව සාකච්ඡා කිරීමට එම සන්ධානයේ සාමාජිකයින් පිරිසක් යාපනයේ පිහිටි දෙමළ සන්ධාන කාර්යාලයේ පැවති විශේෂ සාකච්ඡාවකින් අනතුරුවයි.\nමෙම සාකච්ඡාවේදී ඊ.පී.ආර්.එල්.එෆ් සංවිධානයේ නායක සුරේෂ් ප්‍රේමචන්ද්‍රන් දෙමළ සන්ධානයෙන් ඉවත්වීම නිළ වශයෙන් පිළිගෙන තිබෙන බව ද වාර්තා වනවා.\nදෙමළ ජාතික සන්ධානයේ නායක ආර්. සම්බන්ධන් මන්ත්‍රීවරයා අසනීප තත්ත්වයේ පසුවූ බැවින් මෙම සාකච්ඡාවට සහභාගි වී නොමැති අතර, සාකච්ඡාව මෙහෙයවා ඇත්තේ ඉලංගෙයි තමිල් අරසු පක්ෂයේ නායක පාර්ලිමේන්තු මන්ත්‍රී මාවෙයි සේනාධිරාජා විසින්.\nකුමන අභියෝග පැමිණිය ද දෙමළ ජාතික සන්ධානය ශක්තිමත් පක්ෂයක් ලෙස ඉදිරියට යාමේ වැදගත්කම මෙහිදී මාවෙයි සේනාධිරාජා මන්ත්‍රීවරයා අවධාරණය කර තිබෙනවා.",
       "URL": "https://www.hirunews.lk/177507/පුංචි-ඡන්දය-ගැන-දෙමළ-සන්ධානයෙන්-තීරණයක්",
       "Category": "Local News",
       "Parent URL": "https://www.hirunews.lk/local-news.php?pageID=4188"
}