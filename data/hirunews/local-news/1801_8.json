{
       "Source": "hirunews",
       "Timestamp": "Friday, 23 July 2021 - 13:31",
       "Headline": "රිෂාඩ්ගේ බිරිඳ ඇතුළු තුන්දෙනා අධිකරණයට (වීඩියෝ)",
       "News Content": "මෙහෙකාර සේවයේ යෙදී සිටියදී 16 හැවිරිදි බාලවයස්කාර දැරියක පිළිස්සී මියයෑමේ සිද්ධිය සම්බන්ධයෙන් අත්අඩංගුවට ගත් හිටපු අමාත්‍ය පාර්ලිමේන්තු මන්ත්‍රී රිෂාඩ් බදියුදීන්ගේ බිරිඳ, ඇගේ පියා සහ තැරැව්කරුගෙන් රඳවාගෙන ප්‍රශ්න කිරීමට පොලිසිය සූදානම් වනවා.\nඔවුන් අද (22) අලුත්කඩේ අංක 04 මහේස්ත්‍රාත් අධිකරණය වෙත ඉදිරිපත් කිරීමට නියමිත අතර, එහිදී අදාළ ඉල්ලීම සිදුකිරීමට නියමිත බවයි පොලිස් මාධ්‍ය ප්‍රකාශක ජ්‍යෙෂ්ඨ නියෝජ්‍ය පොලිස්පති අජිත් රෝහණ සඳහන් කළේ.\nහිෂාලිනී ජූඩ් නැමති මෙම දැරිය බරපතල පිළිස්සුම් තුවාල ලබා රෝහල්ගත කිරීමෙන් පසු ජීවිතක්ෂයට පත්වුණේ පසුගිය 15 වනදායි.\nඇය කලක සිට ලිංගික අපයෝජනයට ද ලක්ව ඇති බවට පශ්චාත් මරණ පරීක්ෂණයේදී  අනාවරණ වුණා.\nමෙම සිද්ධිය සම්බන්ධයෙන් විමර්ශන කළ බොරැල්ල පොලිසිය සහ කොළඹ දකුණ අපරාධ කොට්ඨාසය රිෂාඩ් බදියුදීන්ගේ බිරිඳ වන 46 හැවිරිදි ෂියාබ්දීන් අයේෂා, ඇයගේ පියා වන 70 හැවිරිදි මොහොමඩ් ෂියාබ්දීන් සහ දැරිය අදාළ නිවසට රැගෙන ආ තැරැව්කරු වන 66 හැවිරිදි ශංකර් හෙවත් පොන්නායියා පන්ඩාරම් අද අලුයම අත්අඩංගුවට ගනු ලැබුවා.\nඒ, එම දැරිය කොළඹට රැගෙන විත් කෲරත්වයට භාජනය කරමින් මෙහෙකාර සේවයේ යෙදවීම, තැනැත්තන් වෙළදාම යන චෝදනා මතයි.\nඊයේ පස්වරුවේ හිටපු අමාත්‍ය රිෂාඩ් බදියුදීන්ගේ නිවස පොලිසිය විසින් පරීක්ෂාවට ලක් කළ අතර, පසුව අමාත්‍යවරයාගේ බිරිඳ, බිරිඳගේ පියා, දැරිය නිවසට රැගෙන ආ තැරැව්කරු බොරැල්ල පොලීසියට කැඳවනු ලැබුවා.\nඑහිදී පැය 10 කට ආසන්න කාලයක් ඔවුන්ගෙන් ප්‍රශ්න කිරීමෙන් අනතුරුවයි සැකකරුවන් මෙලෙස අත්අඩංගුවට ගනු ලැබුවේ.\nසිද්ධියට අදාළව 20 දෙනෙකුගෙන් ප්‍රකාශ ලබාගෙන ඇති අතර, එලෙස ප්‍රකාශ සටහන් කරගත් අය අතර, හිටපු අමාත්‍යවරයාගේ නිවසේ සේවය කළ කාන්තාවන් දෙදෙනෙකුද වනවා.\nඉන් එක් අයෙක් ඩයගම ප්‍රදේශයේ පදිංචි 22 හැවිරිදි තරුණියක් වන අතර, ඇයව දූෂණයට ලක් කිරීමේ චෝදනාව මත හිටපු අමාත්‍යවරයාගේ බිරිඳගේ සොහොයුරා වන 44 හැවිරිදි මැදවච්චිය ප්‍රදේශයේ පදිංචි ෂියාබ්දීන් ඉස්මදීන් පොලිසිය අත්අඩංගුවට ගත්තා.\nඑම තරුණිය ද හිටපු අමාත්‍ය රිෂාඩ් බදියුදීන්ගේ නිවසට රැගෙන විත් ඇත්තේ බාල වයස්කාර දැරිය රැගෙන ආ පොන්නයියා පණ්ඩාරම් හෙවත් ශංකර් නැමැත්තා විසින් බවටයි හෙළිවුණේ.\nඑම තරුණිය ස්ත්‍රී දූෂණයට ලක්වීමේ සිද්ධිය සම්බන්ධයෙන් මේ වන විට වෙනම පොලිස් විමර්ශනයක් ආරම්භ කර තිබෙනවා.",
       "URL": "https://www.hirunews.lk/277792/රිෂාඩ්ගේ-බිරිඳ-ඇතුළු-තුන්දෙනා-අධිකරණයට-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1801"
}