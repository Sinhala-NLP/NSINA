{
       "Source": "hirunews",
       "Timestamp": "Monday, 01 May 2023 - 7:31",
       "Headline": "කොළඹට මැයි රැළි 6ක් - මහනුවර 2 ක්",
       "News Content": "අදට (01) යෙදෙන ලෝක කම්කරු දිනය වෙනුවෙන් මෙරට දේශපාලන පක්ෂ සහ වෘත්තීය සමිති රැසක් සිය මැයි රැළි පැවැත්වීම සඳහා මේ වන විටත් සියලු කටයුතු සූදානම් කර අවසන්.\nඑක්සත් ජාතික පක්ෂයේ මැයි රැළිය පස්වරුවේ පැවැත්වීමට නියමිතව ඇත්තේ කොළඹ සුගතදාස ගෘහස්ථ ක්‍රීඩාංගණයේදීයි.\nමෙවර ඔවුන්ගේ මැයි දින තේමාව වන්නේ ආර්ථිකයේ ආරක්ෂාව, තාක්ෂණය යන අංශ මූලික කරගනිමින් 2048 ජයගමු යන්නයි.\nපක්ෂයේ නායක ජනාධිපති රනිල් වික්‍රමසිංහ සූම් තාක්ෂණය ඔස්සේ මැයි රැළිය ඇමතීමට ද නියමිතයි.\nඑමෙන්ම ශ්‍රී ලංකා පොදුජන පෙරමුණේ මැයි රැළිය, එහි නායක හිටපු ජනාධිපති මහින්ද රාජපක්ෂ ඇතුලු නායකයන්ගේ ප්‍රධානත්වෙයන් බොරැල්ල කැම්බල් පිටියේදී පැවැත්වෙනවා.\nමෙවර ඔවුන්ගේ තේමාව වී ඇත්තේ “අභියෝග බිඳ අභිලාෂය ජයගනිමු” යන්නයි.\nශ්‍රී ලංකා නිදහස් පක්ෂය මෙවර මැයි දින රැලිය සවිමත් වෙමු - එක්වෙමු යන තේමාව යටතේ පස්වරුවේ පැවැත්වෙන්නේ මහනුවර පොදු සංකීර්ණය ඉදිරිපිටදියි.\nඊට අදාළ මැයි දින පෙළපාලිය තැන්නෙකුඹුර, කටුගස්තොට, අම්පිටිය සහ ගැටඹේ මාර්ගය ඔස්සේ මහනුවරට ළඟාවීමට නියමිතයි.\nඑමෙන්ම වැඩකරන ජනතාවගේ අරගලය යන තේමාව යටතේ සමගි ජන බලවේගය සිය මැයි දින රැළිය පවත්වනු ලැබන්නේ කොළඹ - ඒ.ඊ. ගුණසිංහ ක්‍රීඩාංගණයේදියි.\nපස්වරු එකට මැයිදින පෙළපාලිය, මාළිගාවත්ත - පී.ඩී. සිරිසේන ක්‍රීඩාංගණයෙන් ආරම්භ කරන බවයි එම පක්ෂයේ හිටපු පාර්ලිමේන්තු මන්ත්‍රී මුජිබර් රහුමාන් කියා සිටියේ.\nරට විකුණන ජන පීඩක දූෂිත පාලනය පරදවමු - ජනතාවාදී පාලනයක් ගොඩනගමු යන තේමාව යටතේ ජනතා විමුක්ති පෙරමුණ මෙවර මැයි දින රැළිය පවත්වන්නේ කොළඹ විහාර මහාදේවී උද්‍යානය අසළදියි.\nඒ පක්ෂයේ නායක පාර්ලිමේන්තු මන්ත්‍රී අනුර කුමාර දිසානායකගේ ප්‍රධානත්වයෙන්. ඔවුන්ගේ මැයිදින පෙළපාලිය කොළඹ බී.ආර්.සී. පිටියෙන් පස්වරු දෙකට ආරම්භවීමට නියමිතයි.\nනිදහස ජනතා සභාව සංවිධාන කරන මැයි දින රැළිය පස්වරු දෙකට පැවැත්වෙන්නේ මහනුවර සහස් උද්‍යායනයේදීයි.\nමෙවර ඔවුන්ගේ මැයි දින තේමාව වී ඇත්තේ “නිදහස රටටමැයි” යන්නයි.\nඋත්තර ලංකා සභාගය රට විකුණන පරගැති පාලනයට එරෙහි යන මැයෙන් සිය මැයි දින රැළිය පවත්වන්නේ කොළඹ හයිඩ් පිටියේදියි.\nපෙරටුගාමී සමාජවාදී පක්ෂය සිය මැයි දින රැළිය පස්වරුවේ නුගේගොඩ ආනන්ද සමරකෝන් එළිමහන් රංග පීඨයේදී පවත්වනවා.\nමෙවර එහි තේමාව වන්නේ අයි.එම්එෆ්. උගුලට ඇමරිකානු - ඉන්දියානුකරණයට එරෙහිව වැඩකරන ජනතා බලයක් යන්නයි.\nවැඩකරන ජනතා ඒකාබද්ධ මැයි රැළිය මාළිගාවත්ත පී.ඩී. සිරිසේන ක්‍රීඩාංගණයේදී පැවැත්වෙන බව වෘත්තිය සමිති නායක රවී කුමුදේෂ් ප්‍රකාශ කළා.\nඔවුන්ගේ මැයි දින පෙළපාලිය පස්වරු එකට ආරම්භ කෙරෙන්නේ කොළඹ කොටුව දුම්රියපොළ ඉදිරිපිටින්.\nමේ අතර ලංකා ජාතික වතු කම්කරුවන්ගේ සංගමය සංවිධානය කළ මැයි දින රැළිය බදුල්ල නගරයේදී පැවැත්වුණේ ලංකා වතු කම්කරුවන්ගේ සංගමයේ නායක පාර්ලිමේන්තු මන්ත්‍රී වඩිවේල් සුරේෂ් මහතාගේ ප්‍රධානත්වයෙන්.\nනව ලංකා නිදහස් පක්ෂයද මැයි දින සැමරුම් උත්සවයක් සංවිධානය කර තිබුණා.\nඒ පාර්ලිමේන්තු මන්ත්‍රී කුමාර වෙල්ගම මහතාගේ ප්‍රධානත්වයෙන්\nලංකා කම්කරු කොංග්‍රසයද හැටන් නගරයේදී මැයි දින සැමරුම් උත්සවයක් සංවිධානය කර තිබුණා.\nමේ අතර වෘත්තීය වේදීන්ගේ වෘත්තීය සමිති එකමුතුවද මෙවර මැයි දින සැමරුම් උත්සවයක් සංවිධානය කර තිබුණා ජාතික පුස්තකාල හා ප්‍රලේඛන සේවා මණ්ඩල ශ්‍රවණාගාරයේදී.\nඒ රජයේ වෛද්‍ය නිලධාරීන්ගේ සංගමය ඇතුළු වෘත්තීයවේදීන්ගේ සහභාගිත්වයෙන්\nමේ අතර ලංකා සමසමාජ පක්ෂයේ පාර්ශ්ව දෙකක් ඉබ්බන්වල මංසන්ධියේ පිහිටි එම පක්ෂ කාර්යාලය ඉදිරිපිට අද පැවැත්වීමට නියමිත මැයි රැළිය තහනම් කරමින් මාළිගාකන්ද මහේස්ත්‍රාත් අධිකරණය තහනම් නියෝගයක් නිකුත් කර තිබෙනවා.\nමරදාන පොලිසිය විසින් කරන ලද කරුණු දැක්වීමකින් අනතුරුවයි මෙම නියෝගය නිකුත් කර ඇත්තේ.",
       "URL": "https://www.hirunews.lk/333906/කොළඹට-මැයි-රැළි-6ක්-මහනුවර-2-ක්",
       "Category": "Local News",
       "Parent URL": "https://www.hirunews.lk/local-news.php?pageID=378"
}