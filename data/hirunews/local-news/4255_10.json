{
       "Source": "hirunews",
       "Timestamp": "Tuesday, 24 October 2017 - 18:38",
       "Headline": "විමල්ගේ ප්‍රකාශය ගැන වහා පියවර ගන්න කථානායකවරයා සූදානම්",
       "News Content": "පාර්ලිමේන්තුවට බෝම්බ ප්‍රහාරයක් එල්ල කිරීමට අවශ්‍ය බවට පාර්ලිමේන්තු මන්ත්‍රී විමල් වීරවංශ පසුගියදා සිදුකළ ප්‍රකාශය සම්බන්ධයෙන් අවධානය යොමුකර සුදුසු ඉදිරි පියවර ගැනීමට අපේක්ෂා කරන බව කථානායක කරූ ජයසූරිය දැනුම් දෙනවා.\nමන්ත්‍රීවරයා සිදුකරන ලද ප්‍රකාශය සම්බන්ධයෙන් ආණ්ඩු පක්ෂයේ සහ විපක්ෂයේ මන්ත්‍රීවරුන් මෙන්ම විවිධ පාර්ශවයන්ද දිගින් දිගටම කථානායකවරයාගේ විශේෂ අවධානය යොමුකර ඇති බවයි කථානායක කාර්යාලය නිවේදනය කළේ.\nඅදාළ ප්‍රකාශය මගින් පාර්ලිමේන්තු ප්‍රජාතන්ත්‍රවාදයේ පැවැත්ම මෙන්ම මහජන නියෝජිතයන්ගේ ජීවිතාරක්ෂාව සම්බන්ධයෙන්ද බලවත් තර්ජනයක් උද්ගත කර ඇති බැවින් ඒ පිළිබඳව දැඩිව සැළකිලිමත්වන ලෙසයි ඔවුන් එමඟින් කථානායකවරයාගෙන් ඉල්ලා ඇත්තේ.\nඒ අනුව යළි පාර්ලිමේන්තුව රැස්වූ විගසම එය පාර්ලිමේන්තුවේ අවධානයට  යොමුකර සුදුසු ඉදිරි පියවර ගැනීමට අපේක්ෂා කරන බව කථානායකවරයා දැනුම් දී තිබෙනවා.",
       "URL": "https://www.hirunews.lk/174331/විමල්ගේ-ප්‍රකාශය-ගැන-වහා-පියවර-ගන්න-කථානායකවරයා-සූදානම්",
       "Category": "Local News",
       "Parent URL": "https://www.hirunews.lk/local-news.php?pageID=4255"
}