{
       "Source": "hirunews",
       "Timestamp": "Thursday, 01 October 2020 - 7:49",
       "Headline": "“අපේ රට අපේ දෑතින්” - ලෝක ළමා දිනය අදයි",
       "News Content": "“අපේ රට, අපේ දෑතින්” යන තේමාවෙන් ශ්‍රී ලංකාව අද ලෝක ළමා දිනය සමරනවා.\nඑහි ජාතික උත්සවය හෙට පැවැත්වෙන අතර, ලෝක වැඩිහිටි දිනයද අදට යෙදී තිබෙනවා.\nලෝක ළමා දින සැමරුම වෙනුවෙන් ජනාධිපති ගෝඨාභය රාජපක්ෂ පණිවුඩයක් නිකුත් කරමින් සඳහන් කළේ දරුවන්ගේ කායික සහ මානසික පෝෂණය මෙන්ම යහ පැවැත්ම තහවුරු කිරීම ප්‍රමුඛ කාලීන අවශ්‍යතාවයක් වී ඇති බවයි.\nඑමෙන්ම, භෞතික සහ මානසික දරිද්‍රතාව දුරුකර පුරවැසියන් වාසය කරන රටක් ගොඩනැගීම තමාගේ ඒකායන අපේක්ෂාව බවද ජනාධිපතිවරයා නිකුත් කළ නිවේදනයේ සඳහන්.\nඅග්‍රාමාත්‍ය මහින්ද රාජපක්ෂද ලෝක ළමා දින සැමරුම වෙනුවෙන් පණිවුඩයක් නිකුත් කර ඇති අතර, එහි සඳහන් වන්නේ දරුවන්ගේ සුරක්ෂිතභාවය වෙනුවෙන් අවශ්‍ය සදාචාරමය සහ නෛතික පසුබිම සැකසීමට රජයක් ලෙස නිරන්තයෙන් කැප වී සිටින බවයි.\nපරිපූර්ණ සුන්දර ළමාවියක් සියලු දරුවන්ට උරුම කර දීම අපේක්ෂාව වන බවද අග්‍රාමාත්‍ය මහින්ද රාජපක්ෂ ප්‍රකාශ කරනවා.",
       "URL": "https://www.hirunews.lk/251517/අපේ-රට-අපේ-දෑතින්-ලෝක-ළමා-දිනය-අදයි",
       "Category": "Local News",
       "Parent URL": "https://www.hirunews.lk/local-news.php?pageID=2419"
}