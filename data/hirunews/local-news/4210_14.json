{
       "Source": "hirunews",
       "Timestamp": "Sunday, 19 November 2017 - 19:29",
       "Headline": "පක්ෂය ශක්තිමත් නම් බිය විය යුතු නැහැ - හිටපු ජනපතිනී",
       "News Content": "පක්ෂයකට ශක්තිමත් පදනමක් ඇත්නම්, කුමන පුද්ගලයෙකු ඉන් ඉවත් වුවද, බියවීමට අවශ්‍ය නොවන බව හිටපු ජනාධිපතිනී චන්ද්‍රිකා බණ්ඩාරනායක කුමාරණතුංග ප්‍රකාශ කළා.\nඇය මේ බව කියා සිටියේ මිනුවන්ගොඩ ප්‍රදේශයේ අද පෙරවරුවේ පැවති ජන හමුවකට එක්වෙමින්.\nඇය එහිදී මෙලෙස අදහස් පළ කළා.\n\"පක්ෂයෙන් කවුරුහරි ගියා කියලා අපි බය වෙන්න වුවමනාවක් නැහැ. යූ ඇන්පියෙන් ජනතා විමුක්ති පෙරමුණෙන් කොච්චර කැඩිලා ගිහිල්ලා තියෙනවා ද, ඒ වුණාට පක්ෂය ශක්තිමත් පදනමක් තියෙනවා නම්, මොකක්ද ශක්තිමත් පදනමදක් කියන්නේ... මේකට මේකට මේ කොන්ක්‍රීට් ගහපු පදනමක් නැහැනෙ. පක්ෂයේ පදනම කියන්නේ පක්ෂයේ දර්ශනය.. ඒ පදනමේ අනිත් කෑල්ල තමයි ඒ පක්ෂය බලයේ හිටපු හැමවතාවකම ජනතාව වෙනුවෙන් සේවය කෙරුවද කියන එක. ඒ දෙක තියෙනවා නම් පක්ෂයට ඉතාමත් ශක්තිමත් පදනමක් තියෙනවා. කොන්ක්‍රීට් ෆවුන්ඩේෂන් එකකට වඩා පදනමක් තියෙනවා. මොකද ඒ පදනම ජනතාවගේ හදවත්වල සහ හිත්වල තියෙන්නේ. අනේ අරූව ගේන්න  ඕනා. එයාට තියෙන ඉන්ක්වයිරි එක නවත්තමු..එයාව අපි ගන්න  ඕනා ආයේ. එහෙම නැත්නම් රාජපක්ෂලා බොහොම හොදයි ගන්න ඕනා කියන කියන එක නෙවෙයි පක්ෂයක කළ යුතු දේ.  ශ්‍රී ලංකා නිදහස් පක්ෂය කවදාවත් තනියම බලයට ඇවිල්ලා නැහැ. හැමදාම සන්ධානගතව බලයට ආවේ. හැබැයි යූ ඇන් පී එකත් එක්ක නෙවෙයි. වමේ පක්ෂ එක්ක. ඒකාලේ යූ ඇන් පී එකේ ප්‍රතිපත්තියයි අපේ ප්‍රතිපත්තියයි අතර විශාල වෙනසක් තිබුණා. දැන් වෙනස් වෙන ලෝකයේ අපිත් වෙනස් වෙන්න  ඕනා. අපේ පක්ෂයේ ප්‍රතිපත්තිත් දැන් මැදට ඇවිල්ලා තියෙනවා. වමේ ඉදලා. යූ ඇන් පී එක දකුණෙ ඉදලා මැදට ඇවිල්ලා තියෙනවා. එතකොට අපේ ප්‍රතිපත්ති හැම එකම නෙවෙයි හුගක් දේවල් අපිට එකට වැඩ කරන්න පුළුවන් තත්ත්වයක් තියෙනවා.\"\nමේ අතර, මෙම ජන හමුවට එක්වූ නිදහස් පක්ෂ මහලේකම් අමාත්‍ය දුමින්ද දිසානායක කියා සිටියේ ජනප්‍රියතාවය මත දේශපාපලනඥයින්ගේ හැකියාව රඳා නොපවතින බවයි.\nමේ, එහිදී ඔහු පළ කළ අදහස්.\n\"අපි ශ්‍රී ලංකා නිදහස් පක්ෂයේ මතවාදයන් දෙකක් දැන් තියෙනවා. රුවන් රණතුංග සහෝදරයා අපි එක්ක ඉන්නවා. පාර්ලිමේන්තුවේ ප්‍රසන්න සහෝදරයා ඉන්නවා ශ්‍රී ලංකා නිදහස් පක්ෂේයේම වෙනත් පැත්තක. දැන් මේ දෙන්නනාගේ බලවත් කවුද ? ප්‍රසන්න රණතුංග පාර්ලිමේන්තුවේ ඉන්න නිසා පාර්ලිමේන්තු මන්ත්‍රීවරයෙක්. හැබැයි එතුමාට මොකක්ද කරන්න පුළුවන්. එතුමා ආණ්ඩුවේ නියෝජිතයෙක් ද නැහැ. එතුමා පිටිපස්සේ ඉන්න කට්ටියට අඩුම තරමේ පොලිසියට කෝල් එකක් දාලා කතා කරන්න පුළුවන් ද.. ඉස්කෝලෙකට ලමයෙක් දාන්න පුළුවන් ද .. පාර්ලිමේන්තුවේ ඉන්න පුද්ගලයෙකුට වඩා හයිය ශක්තිය බලය තියෙන්නේ කාට ද සමහර වෙලාවට ජනප්‍රියයි කියන මතවාදයන් පස්සේ ගියාට වැඩක් තියෙනවා ද ... බැසිල් රාජපක්ෂ මහත්තයා මහින්ද රාජපක්ෂ මහත්තයා පැරදුනාම මහින්ද මහත්තයා පරාජයේ වගකීම බාර ගත්තා. දැන් ඒ පරාජයේ වගකීම භාරගෙන ශ්‍රී ලංකා නිදහස් පක්ෂය කඩන්න හදන්නෙත්. එතුමා නේද වෙනම පක්ෂයක් අටවගෙන ශ්‍රී ලංකා නිදහස් පාක්ෂිකයනාට වරෙල්ලා වරෙල්ලා කියන්නේ.\"",
       "URL": "https://www.hirunews.lk/176423/පක්ෂය-ශක්තිමත්-නම්-බිය-විය-යුතු-නැහැ-හිටපු-ජනපතිනී",
       "Category": "Local News",
       "Parent URL": "https://www.hirunews.lk/local-news.php?pageID=4210"
}