{
       "Source": "hirunews",
       "Timestamp": "Friday, 14 July 2023 - 17:53",
       "Headline": "ඉත්තෑවන් එක්ක ජීවත් වෙන පවුලක්",
       "News Content": "ඉත්තෑවන් යනු ශරීරයේ තියුණු කූරු විශාල ප්‍රමාණයක් ඇති සත්ත්ව විශේෂයක්.\nපාද හතරක් සහිත, ක්ෂීරපායි සත්ත්වයකු වන ඉත්තෑවා ශ්‍රී ලංකාවේ ජීවත් වෙන මූසික වර්ගයේ (ලෑටිගාන සතුන් අතරින්) විශාලතම සත්ත්වයායි.\nකැලෑබද ප්‍රදේශවල වැඩිපුර හැසිරෙන මෙම සතුන් මේ වන විට ගම්බද ප්‍රදේශවල ද රාත්‍රී කාලයේ සැරිසරනු දක්නට ලැබෙනවා.\nඉත්තෑවුන්ගේ ශරීරයේ පිහිටා තිබෙන මෙම තියුණු කූරු නිසා මිනිසුන්ගෙන් ආරක්ෂිතව ජීවත් වීමටත් අනෙක් විශාල සතුන්ට ගොදුරක් නොවී සිටීමටත් හැකියාවක් මෙම සතුන්ට තිබෙනවා.\nඑහෙත් ඉත්තෑවුන් 15 දෙනෙකු සමග ජීවත්වෙන පවුලක් සම්බන්ධ පුවතක් රඹුක්කන - පින්නවල පාරේ පුවක්දෙණිය ප්‍රදේශයෙන් වාර්තා වෙනවා.\nමෙම පවුලේ ගෘහනිය වන එච්.පී චන්ද්‍රකාන්ති හීලෑ කරන ලද ඉත්තෑවන් සංචාරකයන්ට පෙන්වා කිසියම් ආදායමක් උපයා ගන්නවා.\nඇය එම මුදලෙන් පාසල් යන තම දරුවා සහ ඇස් නොපෙනෙන තම සැමියා පෝෂණය කරන බවයි වාර්තා වන්නේ.",
       "URL": "https://www.hirunews.lk/341215/ඉත්තෑවන්-එක්ක-ජීවත්-වෙන-පවුලක්",
       "Category": "Local News",
       "Parent URL": "https://www.hirunews.lk/local-news.php?pageID=184"
}