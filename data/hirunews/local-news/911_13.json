{
       "Source": "hirunews",
       "Timestamp": "Friday, 26 August 2022 - 20:11",
       "Headline": "බිත්තර සහ කුකුළු පැටවුන් හිඟයක් ගැනත් නිෂ්පාදකයින්ගෙන් අනතුරු ඇඟවීම් (වීඩියෝ)",
       "News Content": "ඉදිරියේදී වෙළඳපොල තුළ බිත්තර සහ කුකුළු පැටවුන්ගේ හිඟයක් ඇතිවිය හැකි බව බිත්තර සහ කුකුළු නිෂ්පාදකයින් පවසනවා.\nඔවුන් පෙන්වා දෙන්නේ කුකුළු පැටවුන් ආනයනය සඳහා අවශ්‍ය කරන ණයවර ලිපි විවෘත කර ගැනීමේදී මුහුණදෙන ගැටළු සහ සත්ව ආහාරවල මිල ගණන් ඉහළ යෑම හේතුවෙන් කර්මාන්තයේ නිරත පුද්ගලයින් ඉන් ඉවත්ව යන බවයි.\nබිත්තර සඳහා උපරිම සිල්ලර මිලක් නියම කරමින් පසුගියදා පාරිභෝගික කටයුතු පිළිබඳ අධිකාරිය ගැසට් නිවේදනයක් නිකුත් කළ අතර, ඊට අනුව සුදු බිත්තරයක් රුපියල් 43 කටත්, දුඹුරු හෝ රතු බිත්තරයක් රුපියල් 45 කටත් අලෙවි කළ යුතු බව දැක්වුණා.\nකෙසේ වෙතත්, කෘෂිකර්ම අමාත්‍ය මහින්ද අමරවීර අද මාධ්‍ය වෙත අදහස් දක්වමින් කියා සිටියේ රුපියල් 50ට අඩුවෙන් බිත්තර අලෙවි කරන වෙළඳුන් සම්බන්ධයෙන් වැටලීම් සිදු නොකිරීමට වෙළඳ අමාත්‍ය නලින් ප්‍රනාන්දු වාචිකව එකඟතාවය පළ කළ බවයි.\nමේ අතර, රට තුළ පාන් පිටි මාෆියාවක් ක්‍රියාත්මක වන බව ආපනශාලා හිමියන්ගේ සංගමයේ සභාපති අසේල සම්පත් කොළඹ අද පැවති මාධ්‍ය හමුවකදී කියා සිටියා.",
       "URL": "https://www.hirunews.lk/313815/බිත්තර-සහ-කුකුළු-පැටවුන්-හිඟයක්-ගැනත්-නිෂ්පාදකයින්ගෙන්-අනතුරු-ඇඟවීම්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=911"
}