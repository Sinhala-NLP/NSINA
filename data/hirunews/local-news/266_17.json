{
       "Source": "hirunews",
       "Timestamp": "Thursday, 15 June 2023 - 14:17",
       "Headline": "දුක් ගැහැට විඳ දරුවන් ජීවත් කරනා අහිංසක පවුල සරණක් සොයයි (වීඩියෝ)",
       "News Content": "සිය දරු පවුල රැකගැනීම සඳහා අසීමිත කැපකිරීම් කරන මව්වරුන් සහ පියවරුන් මේ සමාජයේ ඕනෑ තරම් අපිට මුණ ගැහෙනවා.\nආර්ථික අපහසුතා රැසක් මැද අනේකවිද දුක් කම්කටොලු විඳදරා ගනිමින් මහපාරේ ඇවිද යමින් රැකියාවේ යෙදෙන, එවැනි මවක් සහ පියෙක් පිළිබඳ සංවේදී පුවතක් කොළඹ ප්‍රදේශයේ දී හිරු කැමරා කාචයට හසු වුණා.\nකොසු, ඉදල් විකුණමින් සිය ජීවිකාව සරි කර ගැනීමට මහත් වෙහෙසක් දරණ මේ පවුල හිරු ප්‍රවෘත්ති කැමරාවට හසුවුනේ කොළඹ රාජකීය විදුහල අවට ප්‍රදේශයේ ඇවිදයමින් සිටියදීයි.\nකලුතර නගරයේ කුලී නිවසක දිවි ගෙවන මේ පියා සහ මවත්, දරු දෙදෙනාත් සෑම දිනකම කොළඹට පැමිණෙන්නේ කොසු ඉදල් විකුණා තම ජිවිකාව රැකගැනීමේ අපේක්ෂාව ඇතිවයි.\nකුලී රැකියාවේ නිරතව සිටි ඒ.එස්.සී. මදුරංග නමැති මෙම පුද්ගලයා මීට වසරකට පමණ සිදුවූ අනතුරක් හේතුවෙන් ආබාධිත තත්ත්වයට පත්ව ඇති අතර එතැන් සිට, ඔහු සිය අඹු දරුවන් සමඟ මහපාරට වැටී ඇත්තේ කුලී නිවසේ ණය මුදල් ගෙවා ගැනීමේ අපහසුතාවය නිසයි.\nආබාධිත තත්ත්වයේ පසුවන සිය සැමියාට ශක්තියක් වෙමින් චතුරාණි නමැති කාන්තාවත්, වයස අවුරුදු 5 ක සහ වයස අවුරුද්දක් පමණ වූ සිය දරු දෙදෙනා සමඟ මහමඟ ඇවිද යන්නේ පවතින ආර්ථික ගැටලු වලින් කෙසේ හෝ මිදීමේ අදිටන ඇතිවයි.\nතම ලෙයින් උපන් දරුවන් මහමඟ දමා යන මව්පියන් සුලබ මෙවන් කාලයක, සිය දරු දෙදෙනා වෙනුවෙන් ආර්ථික දුෂ්කරතා සියල්ල විඳදරාගන්නා මේ මව සහ පියා සමාජයට දෙන්නේ මව්පිය වගකීම පිළිබඳව නිහඬ නමුත් ප්‍රබල පණිවුඩයක් බව අවිවාදයෙන් යුතුව පිළිගත යුතු කරුණකි.",
       "URL": "https://www.hirunews.lk/338023/දුක්-ගැහැට-විඳ-දරුවන්-ජීවත්-කරනා-අහිංසක-පවුල-සරණක්-සොයයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=266"
}