{
       "Source": "hirunews",
       "Timestamp": "Tuesday, 31 December 2019 - 8:03",
       "Headline": "කුණු වූ කැරට් අලෙවි කළ ජාවාරමක තොරතුරු හෙළිවෙයි",
       "News Content": "වෙළදපොලෙහි කැරට් මිල ඉහළ යාමත් සමඟ පාරිභෝජනයට නුසුදුසු කැරට් අලෙවි කිරීමේ ජාවාරමක් පිළිබද තොරතුරු දඹුල්ල ආර්ථික මධ්‍යස්ථානයෙන් වාර්තා වනවා.\nරාජ්‍ය පරිපාලන, ස්වදේශ කටයුතු පළාත් සභා හා පළාත් පාලන අමාත්‍ය ජනක බණ්ඩාර තෙන්නකෝන් සහ දඹුල්ල නගරාධිපති ජාලිය ඕපාත ඇතුළු පිරිසක් ආර්ථික මධ්‍යස්ථානයේ සිදුකළ පරීක්ෂාවකදී මෙම ජාවාරම පිළිබද තොරතුරු අනාවරණ වී තිබෙනවා.\nදැනට වෙළදපොලේ කැරට් කිලෝග්‍රෑමයක තොග මිල රුපියල් 350 ක් වන අතර, ඒ හේතුවෙන් මෙලෙස පරිභෝජනයට නුසුදුසු කැරට් අලෙවි කරන බවටයි අනාවරණ වී ඇත්තේ.\nමේ අතර, ආනයනික අර්තාපල් කිලෝවක තොග මිල මේ වනවිට රුපියල් 100 දක්වා අඩු වී ඇති බවට දඹුල්ල ආර්ථික මධ්‍යස්ථානය පවසනවා.\nමීට පෙර ආනයනික අර්තාපල් කිලෝවක තොග මිල වූයේ රුපියල් 140 ත් 160 ත් අතර මිලකයි.\nකෙසේ වෙතත්, රජය විසින් ආනයනික අර්තාපල් කිලෝවක් සදහා අය කළ බද්ද රුපියල් 25 කින් අඩු කිරීමත් සමඟයි මෙලෙස තොග මිල අඩුවී ඇත්තේ.\nදැනට පාකිස්ථානය, වියට්නාමය සහ ඉන්දියාව යන රටවල්වලින් අර්තාපල් ආනයනය කරනු ලබනවා.",
       "URL": "https://www.hirunews.lk/231295/කුණු-වූ-කැරට්-අලෙවි-කළ-ජාවාරමක-තොරතුරු-හෙළිවෙයි",
       "Category": "Local News",
       "Parent URL": "https://www.hirunews.lk/local-news.php?pageID=2977"
}