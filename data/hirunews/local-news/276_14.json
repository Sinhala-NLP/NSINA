{
       "Source": "hirunews",
       "Timestamp": "Monday, 12 June 2023 - 9:14",
       "Headline": "ශ්‍රී ලංකා ක්‍රිකට් කණ්ඩායමට සිම්බාබ්වේ දී සිදු වූ අපහසුතාවය ගැන ක්‍රිකට් ආයතනයෙන් පැහැදිළි කිරීමක්",
       "News Content": "නේවාසික පහසුකම් සළසා දීමේ දී ඇතිවූ ප්‍රමාදයක් හේතුවෙන් ශ්‍රී ලංකා ක්‍රිකට් කණ්ඩායමට සිම්බාබ්වේ රාජ්‍යයේදී මුහුණ පෑමට සිදුවූ අපහසුතාවය සම්බන්ධයෙන් ශ්‍රී ලංකා ක්‍රිකට් ආයතනය පැහැදිළි කිරීමක් සිදු කර තිබෙනවා.\n2023 ලෝක කුසලානයේ සුදුසුකම් ලැබීමේ තරගාවලියට එක්වීම සඳහා ශ්‍රී ලංකා කණ්ඩායම දිවයිනෙන් පිටත්ව ගොස් තිබුණේ පසුගිය සෙනසුරාදා අලුයමයි.\nපැය 20කට ආසන්න ගුවන් ගමනකින් අනතුරුව ඔවුන් ඊයේ (11) පස්වරුවේ දී සිම්බාබ්වේ දේශයට ලඟා වුණත් ක්‍රීඩකයින් වෙනුවෙන් නිසි පහසුකම් ලබාදීමට සිම්බාබ්වේ ක්‍රිකට් ආයතනය හෝ ජගත් ක්‍රිකට් කවුන්සිලය පියවර ගෙන තිබුණේ නැහැ.\nඒ අනුව ශ්‍රී ලංකා ක්‍රිකට් ක්‍රීඩකයින් වෙනුවෙන් හෝටලයේ කාමර වෙන් කර නොතිබීම නිසා ඔවුන් හෝටලයේ ප්‍රධාන දොරටු අසල බිම වාඩි වී ගිමන් හරින ඡායාරූප ශ්‍රී ලංකා ක්‍රීඩකයින් විසින් සිය සමාජ මාධ්‍ය ගිණුම්වලට එක්කර තිබුණා.\nපැය 3කට ආසන්න කාලයක් හෝටලයේ බිම වාඩි වී සිටි ඔවුන්ට කාමර ලැබුණත් එක් ක්‍රීඩකයෙක් වෙනුවෙන් එක් කාමරයක් වෙන්ව තිබුණේ නැහැ.\nඒ අනුව වසර 20කට පසු ක්‍රීඩකයෙකුට තවත් ක්‍රීඩකයෙකු සමඟ හෝටල් කාමරය බෙදා ගැනීමට සිදුව තිබුණා.\nකෙසේ වෙතත් මෙම හෝටලයේම අයර්ලන්ත කණ්ඩායම ද නැවතී සිටින අතර එම ක්‍රීඩකයින් වෙනුවෙන් වෙන් වෙන් වශයෙන් කාමර වෙන් කර තිබූ බවයි වාර්තාවන්නේ.\nශ්‍රී ලංකා ක්‍රීඩකයින්ට කුඩම්මාගේ සැලකිල්ලක් දක්වන්නට තරග සංවිධායකින් විසින් කටයුතු කර ඇත්තේ ද යන්න පිළිබඳව පවතින්නේ ගැටලුවක්.\nකෙසේ වෙතත් අදාල සිදුවීම සම්බන්ධයෙන් ශ්‍රී ලංකා ක්‍රිකට් ආයතනය නිවේදනයක් නිකුත් කරමින් කියා සිටියේ, ශ්‍රී ලංකා කණ්ඩායම නැවතී සිටින හෝටලයට කණ්ඩායම පැමිණීමට පෙර තවත් කණ්ඩායමක් පැමිණීම නිසා මෙම ප්‍රමාදය හේතුවී ඇති බවයි.\nශ්‍රී ලංකා ක්‍රිකට් ආයතනය මේ පිළිබදව හෝටල් කළමණාකාරීත්වයට වාර්තා කිරීමෙන් පසු අදාල ගැටලු‍ව නිවැරදි කර ගැනීමට හැකිවූ බවයි එම නිවේදනයේ වැඩිදුරටත් දැක්වෙන්නේ.\nඅනතුරුව සියල්ල යථා තත්වයට පත් කිරීමෙන් පසු ශ්‍රී ලංකා ක්‍රිකට් කණ්ඩායම සිය පුහුණුවීම් කටයුතු ආරම්භ කළ බවයි ශ්‍රී ලංකා ක්‍රිකට් කණ්ඩායමේ කළමණාකරු මහින්ද හලංගොඩ සඳහන් කළේ.",
       "URL": "https://www.hirunews.lk/337681/ශ්‍රී-ලංකා-ක්‍රිකට්-කණ්ඩායමට-සිම්බාබ්වේ-දී-සිදු-වූ-අපහසුතාවය-ගැන-ක්‍රිකට්-ආයතනයෙන්-පැහැදිළි-කිරීමක්",
       "Category": "Local News",
       "Parent URL": "https://www.hirunews.lk/local-news.php?pageID=276"
}