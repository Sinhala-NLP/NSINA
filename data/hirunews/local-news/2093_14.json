{
       "Source": "hirunews",
       "Timestamp": "Friday, 12 March 2021 - 12:03",
       "Headline": "ශ්‍රී ලංකා - චීන විනිමය හුවමාරුව ගැන අවධානයෙන්",
       "News Content": "චීන මහජන බැංකුව සමඟ ශ්‍රී ලංකාව පසුගියදා එළඹුණු ඩොලර් බිලියන 1.5ක විනිමය හුවමාරුව සම්බන්ධයෙන් අවධානයෙන් පසුවන බව ජාත්‍යන්තර මූල්‍ය අරමුදල ප්‍රකාශ කළා.\nඑමෙන්ම අයි.එම්.එෆ්. ආයතනය සමඟ නව ණය වැඩසටහනකට එළඹීම සඳහා ශ්‍රී ලංකාව ප්‍රධාන මූලික අවශ්‍යතාවන් සපුරාලිය යුතු බවයි එහි සන්නිවේදන අධ්‍යක්ෂ ජෙරී රයිස් ඊයේ (11) පැවති මාධ්‍ය හමුවේදී ප්‍රකාශ කළේ.\nකොවිඩ් 19 ගෝලීය වසංගතයෙන් ඇතිවී තිබෙන ආර්ථික පීඩාවන් මගහැරවීම සඳහා ශ්‍රී ලංකාව ජාත්‍යන්තර මූල්‍ය අරමුදලෙන් හදිසි මූල්‍ය සහයක් ඉල්ලා ඇති බවද ඔහු එහිදී කියා සිටියා.\nකෙසේ නමුත් ශ්‍රී ලංකාව මුහුණදෙන ආර්ථික අභියෝග සහ අධික ණය බර හේතුවෙන් ඒ සඳහා අනුමැතිය ලබාදීමට කල්ගතවිය හැකි බවයි මූල්‍ය අරමුදලේ ප්‍රකාශකයා සඳහන් කළේ.\nඒ සම්බන්ධයෙන් ශ්‍රී ලංකාව සමඟ අඛන්ඩ සන්නිවේදනයක නිරතවන අතර, මෙතෙක් ඒ සඳහා එකඟත්වයක් ඇතිවී නැහැ.\nලක් රජය තිරසාර ණය ප්‍රතිපත්තියක් අනුගමනය කළ යුතු අතර, ගෙවුම් ශේෂ හිඟයේ අභියෝගවලට පිළියම් යෙදිය යුතුයි.\nවිශේෂයෙන් සංචාරක ව්‍යාපාරය කෙරෙහි කොරෝනා වෛරස් වසංගතයේ බලපෑම සහ ජාත්‍යන්තර සංචිත හීනවීම ශ්‍රී ලංකාව මුහුණදෙන අභියෝග අතර වනවා.\nකෙසේ නමුත්, ශ්‍රී ලංකාව පසුගිය වසරේ වැදගත් සීමාවන් කිහිපයක් හඳුන්වාදී ඇති බවත්, අපනයන ආදායම්වලින් සියයට 25ක් දේශීය විනිමයට පරිවර්තනය කිරීමේ නියමය එවැනි සීමාවක් බවත්, මූල්‍ය අරමුදල සඳහන් කළා.",
       "URL": "https://www.hirunews.lk/265109/ශ්‍රී-ලංකා-චීන-විනිමය-හුවමාරුව-ගැන-අවධානයෙන්",
       "Category": "Local News",
       "Parent URL": "https://www.hirunews.lk/local-news.php?pageID=2093"
}