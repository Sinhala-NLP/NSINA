{
       "Source": "hirunews",
       "Timestamp": "Thursday, 22 June 2017 - 19:17",
       "Headline": "සෞඛ්‍ය අමාත්‍යාංශයේ හානිය ගැන තක්සේරුව ඇරඹේ",
       "News Content": "මාලඹේ පෞද්ගලික වෛද්‍ය විද්‍යාලයට එරෙහිව සෞඛ්‍ය අමාත්‍යාංශ පරිශ්‍රයේ පැවති විරෝධතාවයේදී පොදු දේපළවලට හානි සිදුකළ පිරිස් සම්බන්ධයෙන් නීතිමය ක්‍රියාමාර්ග ගන්නා බව පොලිස් මාධ්‍ය ප්‍රකාශක නියෝජ්‍ය පොලිස්පති ප්‍රියන්ත ජයකොඩි පවසනවා.\nකොළඹ අද (22) පැවති මාධ්‍ය හමුවකට එක්වෙමින් ඔහු කියා සිටියේ එම විරෝධතාවය හේතුවෙන් සෞඛ්‍ය අමාත්‍යාංශයේ දේපළවලට සිදුවු හානිය මේ වනවිට තක්සේරු කරමින් පවතින බවයි.\nඊයේ පොලීසිය සහ සිසුන් අතර ඇතිවූ ගැටුමෙන් තුවාල ලැබූ සරසවි සිසුන් 90 දෙනෙකු කොළඹ ජාතික රෝහලට ඇතුළත් කෙරුණා.\nඔවුන්ගෙන් සිසුවියන් 03 දෙනෙකු පමණක් තවදුරටත් නේවාසිකව ප්‍රතිකාර ලබන බවයි ජාතික රෝහලේ ප්‍රකාශිකාවක සඳහන් කළේ.\nමෙම විරෝධතාව අතරතුරදී තුවාල ලබා කොළඹ ජාතික රෝහලට ඇතුළත් කළ පොලිස් නිලධාරීන් පස් දෙනෙකු පසුව ප්‍රතිකාර සඳහා පොලිස් රෝහලට ඇතුළත් කර තිබුණා.\nමේ අතර, අන්තර් විශ්වවිද්‍යාලයීය ශිෂ්‍ය බලමණ්ඩලය, දේශපාලන පක්ෂ නියෝජිතයින්, වෘත්තීය සංගම් සහ සිවිල් සංවිධාන කිහිපයක සහභාගීත්වයෙන් අද කොළඹදී මාධ්‍ය හමුවක් කැඳවා තිබුණේ සිසුන්ට පොලිසිය එල්ල කළ ප්‍රහාරය සම්බන්ධයෙන් අදහස් පළ කිරීම සඳහායී.\nකෙසේ වෙතත්, රජයේ ප්‍රවෘත්ති දෙපාර්තමේන්තුවේ අද පස්වරුවේ පැවති මාධ්‍ය හමුවකදී අමාත්‍ය රාජිත සේනාරත්න සෞඛ්‍ය අමාත්‍යාංශ පරිශ්‍රයට සිසුන් පැමිණ ඊයේ සිදුකළ විරෝධතාව සම්බන්ධයෙන් අදහස් පළ කරමින් කියා සිටියේ එහිදී විශාල දේපළ හානියක් සිදුවූ බවයි.\nඑමෙන්ම, මෙම විරෝධතාව පිටුපස ඇත්තේ දේශපාලන ක්‍රියාමාර්ගයක් බවද අමාත්‍යවරයා සඳහන් කළා.\nමේ අතර, අන්තර් විශ්වවිද්‍යාලයීය ශිෂ්‍ය බලමණ්ඩලය කොළඹදී අද (22) කැඳවා තිබූ ඒකාබද්ධ මාධ්‍ය හමුවට එක්වු එහි කැඳවුම්කරු ලහිරු වීරසේකර කියා සිටියේ සිසුන්ට පහරදීමේ වගකීම රජය භාරගත යුතු බවයි.\nමේ අතර, මාලඹේ පෞද්ගලික වෛද්‍ය විද්‍යාලයට එරෙහිව ඊයේ සරසවි සිසුන් දියත් කළ විරෝධතාවයට පොලිසිය එල්ල කළ ප්‍රහාරයට විරෝධය පළ කරමින් කොළඹ, සබරගමුව, ශ්‍රී ජයවර්ධනපුර සහ පේරාදෙණිය විශ්වවිද්‍යාලවල සිසුන් ද අද උද්ඝෝෂණ සංවිධාන කර තිබුණා.",
       "URL": "https://www.hirunews.lk/164186/සෞඛ්‍ය-අමාත්‍යාංශයේ-හානිය-ගැන-තක්සේරුව-ඇරඹේ",
       "Category": "Local News",
       "Parent URL": "https://www.hirunews.lk/local-news.php?pageID=4457"
}