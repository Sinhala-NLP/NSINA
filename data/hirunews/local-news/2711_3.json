{
       "Source": "hirunews",
       "Timestamp": "Sunday, 24 May 2020 - 18:43",
       "Headline": "මෙරට කොරෝනා ආසාදිතයින්ගේ සංඛ්‍යාව 1118 දක්වා ඉහළට (වීඩියෝ)",
       "News Content": "කොරෝනා වෛරසය ආසාදනය වූ තවත් පුද්ගලයින් 29 දෙනෙකු අද දිනයේදී මේ දක්වා කාලය තුළ වාර්තා වී තිබෙනවා.\nඒ අනුව මෙරට සමස්ත කොරෝනා ආසාදිතයින්ගේ සංඛ්‍යාව 1118 දක්වා ඉහළ ගියා.\nඔවුන්ගෙන් 28 දෙනෙකුම කුවේට් රාජ්‍යයේ සිට මෙරටට පැමිණ ත්‍රිකුණාමලය සහ මින්නේරිය යන නිරෝධායන මධ්‍යස්ථානවල නිරෝධායනයට ලක්වෙමින් සිටින අය බවයි රජයේ ප්‍රවෘත්ති දෙපාර්තමේන්තුව සඳහන් කළේ.\nඅනෙක් පුද්ගලයා ඉන්දුනීසියාවේ සිට මෙරටට පැමිණි අයෙක්.\nඑමෙන්ම, කොරෝනා වෛරසය ආසාදනය වූ තවත් 14 දෙනෙකු අද දිනයේදී සුවය ලබා රෝහල්වලින් පිටව යාමත් සමඟ මෙරට සුවය ලැබූ ආසාදිතයන්ගේ සංඛ්‍යාව 674ක්.\nමීට අමතරව ආසාදිතයන් 435 දෙනෙකු තවදුරටත් රෝහල් කිහිපයක ප්‍රතිකාර ලබන බවයි වසංගත රෝග විද්‍යා ඒකකය සඳහන් කළේ.\nමේ අතර, කොරෝනා වෛරසය වැළදී ඇත්දැයි තහවුරු කර ගැනීම සඳහා දිනකට පී.සී.ආර්. පරීක්ෂණ 6,000 ක් සිදුකිරීමට හැකිවන පරිදි ඊට අදාළ සේවා පුළුල් කිරීමට බලාපොරොත්තු වන බව සෞඛ්‍ය ඇමතිනි පවිත්‍රා වන්නිආරච්චි ප්‍රකාශ කළා.\nපසුගිය ජනවාරි මස සිට අද දක්වා සිදුකළ පී.සී.ආර්. පරීක්ෂණ සංඛ්‍යාව 50,000 ඉක්මවා ඇති අතර, ඉන් 16,059 ක් සිදුකර ඇත්තේ බොරැල්ල වෛද්‍ය පර්යේෂණ ආයතනයෙන් බවයි අමාත්‍යවරිය සඳහන් කළේ.\nමේ අතර, නාවික හමුදා සාමාජිකයින් අතර කොරෝනා වෛරසය පැතිර යාම සම්බන්ධයෙන් වසංගත රෝග විද්‍යාඥ කණ්ඩායම් ලබාදී ඇති නිර්දේශ දැඩි ලෙස ක්‍රියාත්මක කරන බව ද විශේෂඥ වෛද්‍ය අනිල් ජාසිංහ වැඩිදුරටත් සඳහන් කළා.\nකොළඹ අද පැවති මාධ්‍ය හමුවකට එක්වෙමින් අමාත්‍ය බන්දුල ගුණවර්ධන කියා සිටියේ විදේශයන් හි සිටින ශ්‍රී ලාංකිකයින් දිවයිනට ගෙන්වා ගැනීම ප්‍රමුඛතා ලැයිස්තුවකට අනුව ක්‍රමානුකූලව සිදුකරමින් පවතින බවයි.\nඑමෙන්ම, විශ්වවිද්‍යාල ප්‍රවේශයට සුදුසුකම් ලැබූ සිසුන්ගේ ප්‍රවේශ අයදුම් සහතික කරවා ගැනීම සඳහා ලබාදී තිබූ කාලසීමාව යළි දීර්ඝ කර තිබෙනවා.\nඅධ්‍යාපන අමාත්‍යාංශය සඳහන් කළේ ඒ අනුව මේ මස 27,28 සහ 29 යන තෙදින තුළ අයදුම්පත් සහතික කරවා ගත හැකි බවයි.\nඑක් එක් පාසල්වල විදුහල්පතිවරයා හෝ නියෝජ්‍ය විදුහල්පතිවරයා විසින් උසස් පෙළ සමත් වී විශ්වවිද්‍යාල ප්‍රවේශය ලද සිසුන්ගේ අයදුම්පත් සහතික කරවා දීම සිදුකළ යුතු බවයි අධ්‍යාපන අමාත්‍යාංශය නිවේදනයක් නිකුත් කරමින් දැනුම් දෙන්නේ.",
       "URL": "https://www.hirunews.lk/241413/මෙරට-කොරෝනා-ආසාදිතයින්ගේ-සංඛ්‍යාව-1118-දක්වා-ඉහළට-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2711"
}