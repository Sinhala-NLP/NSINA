{
       "Source": "hirunews",
       "Timestamp": "Thursday, 18 March 2021 - 15:56",
       "Headline": "වෙබ් මාධ්‍යවේදියෙකු පැහැර ගත් සිද්ධිය අසත්‍යයක් - රාජිතගෙන් සහ චතුරගෙන් ප්‍රකාශ ගනී (වීඩියෝ)",
       "News Content": "ආන්දෝලනාත්මක සිද්ධියක් පිළිබඳ දත්ත ඇතුළත් මෙමරි කාඩ්පතක් මුල් කර ගනිමින් තමා පැහැර ගත් බවට අසත්‍ය පැමිණිල්ලක් සිදුකළ වෙබ් මාධ්‍යවේදියෙකු අත්අඩංගුවට ගෙන ඇති බව පොලිස් මාධ්‍ය ප්‍රකාශක නියෝජ්‍ය පොලිස්පති අජිත් රෝහණ ප්‍රකාශ කළා.\nමේ අතර, එම සිද්ධිය සම්බන්ධයෙන් පාර්ලිමේන්තු මන්ත්‍රී රාජිත සේනාරත්නගෙන් සහ ඔහුගේ පුත් හිටපු පාර්ලිමේන්තු මන්ත්‍රී චතුර සේනාරත්නගෙන් කොළඹ අපරාධ කොට්ඨාශය විසින් ප්‍රකාශ සටහන් කර ගැනීමට නියමිතයි.\nමාධ්‍යවේදී සුජීව ගමගේ නමැත්තා තමන් මීරිගම නගරයේදී පැහැර ගැනීමට ලක්වූ බවත්, පසුව මාලිගාවත්ත ප්‍රදේශයේදී අතහැර දමා ගිය බවටත් පොලීසියට පැමිණිල්ලක් කර තිබුණා.\nකෙසේ වෙතත්, විමර්ශනවලදී තහවුරු වී ඇත්තේ එය අසත්‍ය පැමිණිල්ලක් බවයි.\nසිද්ධිය සිදුවූ දිනයේ ඔහු චතුර සේනාරත්නගේ තිඹිරිගස්යායේ කාර්යාලයට ගොස් එහිදී පාර්ලිමේන්තු මන්ත්‍රී රාජිත සේනාරත්න ද හමුවී ඇති බව තහවුරු වී ඇති අතර, සී.සී.ටී.වී දර්ශනවලින් මීගමුවේ සිට දෙමටගොඩට ඔහු පැමිණි ආකාරය පොලීසිය අනාවරණය කරගෙන තිබුණා.\nමේ අතර, එක්සත් ජාතික පක්ෂයට සම්බන්ධ පුවත්පතක මාධ්‍යවේදියෙකු වන සුජීව ගමගේට පහරදීමක් සිදුව ඇති බව එම පක්ෂයේ සභාපති හිටපු පාර්ලිමේන්තු මන්ත්‍රී වජිර අබේවර්ධන අද කොළඹ පැවති මාධ්‍ය හමුවකට එක්වෙමින් ප්‍රකාශ කළා.",
       "URL": "https://www.hirunews.lk/265765/වෙබ්-මාධ්‍යවේදියෙකු-පැහැර-ගත්-සිද්ධිය-අසත්‍යයක්-රාජිතගෙන්-සහ-චතුරගෙන්-ප්‍රකාශ-ගනී-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2080"
}