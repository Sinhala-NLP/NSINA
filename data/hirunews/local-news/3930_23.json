{
       "Source": "hirunews",
       "Timestamp": "Wednesday, 23 May 2018 - 16:06",
       "Headline": "ආපදා මරණයකට ලක්ෂ 10 ක උපරිමයක් දක්වා වන්දි",
       "News Content": "ආපදා තත්වය හමුවේ කිසියම් වෘත්තියක නිරතව සිටියදී අනතුරට ලක්ව මියගිය පුද්ගලයන් වෙනුවෙන් රුපියල් ලක්ෂ 10 ක වන්දියක් හිමිවන බව වාරිමාර්ග, ජල කළමණාකරණ සහ ආපදා කළමණාකරණ රාජ්‍ය අමාත්‍ය පාලිත රංගේ බණ්ඩාර පවසනවා.\nඑමෙන්ම ගංවතුර හේතුවෙන් හානිවු නිවාස පිරිසිදු කර ගැනීම වෙනුවෙන් එක් නිවසක් සඳහා රුපියල් 10000 ක් ලබාදීමට සැලසුම් කර ඇති බවයි රාජ්‍ය අමාත්‍යවරයා ප්‍රකාශකර ඇත්තේ.\nඅදාළ හානි පිළිබඳ තක්සේරු කිරීම් කඩිනම් කර වන්දි ලබාදීමට පියවර ගන්නා බව ද අද පැවති සාකච්ඡාවකදී පාලිත රංගේ බණ්ඩාර කියාසිටියා.\nජල ගැලීම් හේතුවෙන් අපිරිසිදු වූ ළිං පිරිසිදු කිරීම වෙනුවෙන් යුද හමුදාව ඇතුලු ආපදා සහන කණ්ඩායම් සුදානම් කර ඇති බවයි ඔහු සඳහන් කළේ.\nමෙම සාකච්ඡාවට එක්වෙමින් ආපදා කළමණාකරණ මධ්‍යස්ථාන නිලධාරීන් ප්‍රකාශ කළේ කඳවුරුවල රඳවා සිටින සෑම අයෙක්ම විශේෂ වෛද්‍ය පරීක්ෂණයකට ලක්කිරීමට පියවර ගෙන ඇති බවයි.\nදැනුවත්ව හෝ නොදැනුවත්ව ගංවතුරට බැස ඇත්නම් එම සෑම අයෙක්ම වෛද්‍ය පරීක්ෂාවකට යොමුවීම වැදගත් බවයි රාජ්‍ය අමාත්‍යවරයා මෙහිදී කියාසිටියේ.",
       "URL": "https://www.hirunews.lk/191399/ආපදා-මරණයකට-ලක්ෂ-10-ක-උපරිමයක්-දක්වා-වන්දි",
       "Category": "Local News",
       "Parent URL": "https://www.hirunews.lk/local-news.php?pageID=3930"
}