{
       "Source": "hirunews",
       "Timestamp": "Friday, 04 December 2020 - 17:53",
       "Headline": "දුරදිග ගිය ආරවුලෙන් හමුදා සෙබලෙකු ජීවිතක්ෂයට",
       "News Content": "යක්කල - හංසගිරි පාරේ වැටී සිටියදී පුද්ගලයෙකු අද (04) අලුයම ගම්පහ දිස්ත්‍රික් මහ රෝහලට ඇතුළත් කිරීමෙන් අනතුරුව ජීවිතක්ෂයට පත්ව තිබෙනවා.\nමෙලෙස ජීවිතක්ෂයට පත්ව ඇත්තේ ඌරගස්මංකඩ, දියකඩිත්තවත්ත ප්‍රදේශයේ පදිංචි යක්කල ඇපරල් යුද හමුදා කදවුරේ සේවය කරන 27 හැවිරිදි හමුදා සෙබලෙක්.\nමෙම මරණය මිනීමැරුමක් බවට අනාවරණය වී ඇතැයි මේ සම්බන්ධයෙන් පරීක්ෂණ පවත්වන යක්කල පොලිසිය අද (04) දහවල් ගම්පහ මහේස්ත්‍රාත් අධිකරණය හමුවට කරුණු දක්වා තිබෙනවා.\nමිය ගිය පුද්ගලයා බුත්පිටිය, අරමංගොඩ ප්‍රදේශයේ පදිංචි සිය සොයුරියගේ නිවසේ සිටියදී එම ප්‍රදේශයේ පදිංචි විවාහක කාන්තාවක් සම්බන්ධයෙන් ඇති වූ ආරවුලක් දුරදිගයාමෙන් අනතුරුව එම කාන්තාව විසින් මෙම පුද්ගලයාට උල් ආයුධයකින් ඇණ ඇති බවටයි පොලිස් පරික්ෂණ වලින් අනාවරණය වී ඇත්තේ.\nසිද්ධිය සම්බන්ධයෙන් වැඩිදුර විමර්ශන සිදුකර සැකකරුවන් හෝ සැකකාරියන් සිටී නම් අත්අඩංගුවට ගෙන අධිකරණයට ඉදිරිපත් කරන ලෙස වැඩ බලන මහේස්ත්‍රාත්වරයා යක්කල පොලිසියට නියෝගකර තිබෙනවා.",
       "URL": "https://www.hirunews.lk/256291/දුරදිග-ගිය-ආරවුලෙන්-හමුදා-සෙබලෙකු-ජීවිතක්ෂයට",
       "Category": "Local News",
       "Parent URL": "https://www.hirunews.lk/local-news.php?pageID=2295"
}