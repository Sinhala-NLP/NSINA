{
       "Source": "hirunews",
       "Timestamp": "Saturday, 30 October 2021 - 13:15",
       "Headline": "අඩුපීඩනයේ බලපෑමෙන් දිවයින පුරා තද වැසි - බදුලුඔය පිටාර ගලයි (වීඩියෝ)",
       "News Content": "අන්තර් මෝසම් කාලගුණය සහ දිවයින ආසන්නයේ පවතින අඩු පීඩන කලාපය හේතුවෙන් ඉදිරි දින කිහිපයේදීත් දිවයිනේ ප්‍රදේශ රැසකට මිලිමීටර් 100 ඉක්මවු තද වැසි ඇතිවිය බව කාලගුණ විද්‍යා දෙපාර්තමේන්තුව ප්‍රකාශ කළා.\nමේ අතර ඊයේ (29) පස්වරුවේ බදුල්ලට ඇද හැලුණු තද වැසි හේතුවෙන් බදුළු ඔය පිටාර ගැලීමට ලක්ව තිබෙනවා.\nමේ හේතුවෙන් එක් අයෙකු අතුරුදන් වී ඇති බවයි ආපදා කළමණාකරණ මධ්‍යස්ථානය සඳහන් කළේ.\nපසුව එම පුද්ගලයාගේ මළ සිරුර සොයාගෙන ඇති බවට වාර්තාවුණා.\nබදුල්ල දිස්ත්‍රික් සහකාර ආපදා කළමනාකරණ අධ්‍යක්ෂ ඊ.එම්.එල්. උදය කුමාර සඳහන් කළේ අයහපත් කාලගුණය හේතුවෙන් නිවාස 210කට පමණ හානි සිදුව ඇති අතර, ඒවායේ සිටි පවුල් රැසක් පීඩාවට පත්ව ඇති බවයි.\nඑමෙන්ම රාජ්‍ය ආයතන කිහිපයක් ද බදුලු ඔය පිටාර ගැලීම නිසා ජලයෙන් යට වුණා.\nබදුල්ල සහ බණ්ඩාරවෙල ප්‍රධාන මාර්ගයට දෙමෝදර ප්‍රදේශයේ දී පස් කන්දක් කඩාවැටීම සහ  එම ප්‍රදේශවල  මාර්ග කිහිපයක ද ඊයේ ජලයෙන් යටව පැවතීම නිසා පැය කිහිපයක් ගමනාගමන කටයුතු වලට බාධා එල්ල වු බවයි හිරු වාර්තාකරුවන් සඳහන් කළේ\nකෙසේ වෙතත් මේ වනවිට බදුලු ඔයේ ජල මට්ටම පහත බැස ඇති බවයි බදුල්ල දිස්ත්‍රික් සහකාර ආපදා කළමනාකරණ අධ්‍යක්ෂ ඊ.එම්.එල්. උදය කුමාර හිරු ප්‍රවෘත්ති අංශයට ප්‍රකාශ කළේ.\nමේ අතර මධ්‍යම කඳුකරයේ බටහිර බෑවුම් ප්‍රදේශවලට ඊයේ (29) පස්වරුවේ ඇඳහැලු‍ණු අධික වාර්ෂාව හේතුවෙන් කාසල්රි ජලාශයට ජලය ගලාබසින කෙසෙල්ගමු ඔය පිටාර ගලා ඇති බව නුවරඑළිය ආපදා කළමනාකරණ ඒකකය සඳහන් කළා.\nඉහළ කොත්මලේ ජලාශයේ වාන් දොරටු 03ක් ද ඊයේ (29) පස්වරුවේ විවෘත කෙරුණු අතර මේ වනවිට එහි දොරටු දෙකක් වසා දමා තිබෙනවා.\nකෙසේ වෙතත්,  නුවරඑළිය සහ කදපොල ප්‍රදේශයේ තවත් පහත්බිම් රැසක් ඊයේ (29) ජලයෙන් යටවුණා.\nමේ අතර ලක්ෂපාන ජලාශයේද වාන් දොරටු 03ක් විවෘත කර තිබෙනවා.\nනාවලපිටිය - වැලිගම්පොළ ප්‍රදේශයේ මහවැලි ගඟ හරහා ඉදිකළ වැල් පාලම වර්ෂාව හේතුවෙන් කඩාගෙන ගොස් තිබු අතර මේ හේතුවෙන්  ගම්මාන 10කට අයත් පුද්ගලයන් දහසක් පමණ පීඩාවට පත්ව ඇති බවයි හිරු වාර්තාකරු සඳහන් කළේ.\nඑසේම, අද (30) අලු‍යම් කාලයේ කොළඹට ඇදහැලු‍ණු වර්ෂාව හේතුවෙන් ස්ථාන කිහිපයක් ජලයෙන් යට වුණා.\nඅද (30) පෙරවරු 8.30 අවසන් වු  ගෙවුණු පැය 24 තුළ වැඩිම වර්ෂාපතනය වු මිලීමිටර් 215 යි දශම 4 ක් වාර්තා වුයේ නොරෝච්චෝලේ ප්‍රදේශයෙන්.\nමේ අතර , ශ්‍රී ලංකාව ආශ්‍රිතව ස්ථානගතව ඇති අඩු පීඩන කලාපය තවදුරටත් පැවතීම හේතුවෙන් දිවයිනේ ප්‍රදේශ රැසකට අද (30) පස්වරුවේ හෝ රාත්‍රී කාලයේදී වැසි හෝ ගිගුරුම් සහිත වැසි ඇතිවිය හැකි බවයි කාලගුණ විද්‍යා දෙපාර්තමේන්තුවේ අධ්‍යක්ෂ ජනරාල් අතුල කරුණානායක සඳහන් කළේ.",
       "URL": "https://www.hirunews.lk/286492/අඩුපීඩනයේ-බලපෑමෙන්-දිවයින-පුරා-තද-වැසි-බදුලුඔය-පිටාර-ගලයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1595"
}