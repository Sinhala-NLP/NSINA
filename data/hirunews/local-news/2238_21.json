{
       "Source": "hirunews",
       "Timestamp": "Saturday, 02 January 2021 - 15:03",
       "Headline": "සායනික අත්හදා බැලීම් අවසන් වනතුරු ධම්මික පැණියේ ප්‍රගතිය ගැන තොරතුරු හෙලි නොකිරීමට විශේෂඥ කමිටුව තීරණය කරයි (වීඩියෝ)",
       "News Content": "කෑගල්ලේ ධම්මික බණ්ඩාර නිෂ්පාදනය කළ දේශීය ඖෂධ පැණිය සායනික පරික්ෂාවට යොමු කිරීමේ නිර්දේශය ලබාදීමට නම් පළමුව සායනික ලියාපදිංචිය ලබාගත යුතු බව සෞඛ්‍ය සේවා අධ්‍යක්ෂ ජනරාල්වරයා පවසනවා.\nඅදාළ පැණිය සඳහා රජරට විශ්වවිද්‍යාලයීය වෛද්‍ය පීඨ පර්යේෂණ ආචාර ධර්ම කමිටුව පසුගියදා අනුමැතිය ලබාදී තිබුණේ කොන්දේසි කිහිපයක් යටතේයි.\nඋතුරුමැද පළාතේ පිහිටි එකම වෛද්‍ය පර්යේෂණ ආචාරධර්ම කමිටුව වන රජරට විශ්වවිද්‍යාලයීය වෛද්‍ය පීඨ පර්යේෂණ ආචාරධර්ම සමාලෝචන කමිටුව කොන්දේසි කිහිපයකට යටත්ව ධම්මික බණ්ඩාර නිෂ්පාදනය කළ පැණියේ සායනික පරීක්ෂාවන් සඳහා පසුගියදා අවසර ලබා දී තිබුණා.\nඅදාළ අවසර හිමිවීමෙන් පසු එම පැණිය සායනිකව අත්හදා බැලීම සදහා සෞඛ්‍ය සේවා අධ්‍යක්ෂ ජනරාල්වරයා විසින් අනුමැතිය ලබා දිය යුතු වනවා.\nඒ සම්බන්ධයෙන් හිරු ප්‍රවෘත්ති කළ විමසීමකදී සෞඛ්‍ය සේවා අධ්‍යක්ෂ ජනරාල් වෛද්‍ය අසේල ගුණවර්ධන සඳහන් කළේ අදාල පැනිය සායනික අත්හදා බැලීම් සදහා යෙදවීමට පෙර සායනික ලියාපදිංචිය ලබා ගත යුතු බවයි.\nඉන්පසු අදාළ පැණිය සායනිකව අත්හදා බැලීම සඳහා තමන්ට නිර්දේශ කළ හැකි බව සෞඛ්‍ය සේවා අධ්‍යක්ෂ ජනරාල්වරයා කියා සිටියා.\nඑසේම, කොවිඩ් 19 ආසාදනයට එරෙහිව ශ්‍රී ලංකාවේ ආයුර්වේද සහ සාම්ප්‍රදායික ඖෂධ පිළිබදව විද්‍යාත්මක අධ්‍යනයක් සිදු කිරීම සදහා සෞඛ්‍ය අමාත්‍යාංශයෙන් පත්කළ විශේෂඥ කමිටුවේ සභාපති විශේෂඥ වෛද්‍ය සේනක පිලපිටිය අද නිවේදයක් නිකුත් කර තිබුණා.\nමෙම අධ්‍යනය අවසන් කර දත්ත විශ්ලේෂණය කරන තෙක් පර්යේෂණ ප්‍රගතිය පිළිබද තොරතුරු ප්‍රසිද්ධියේ අණාවරණ නොකරන බවයි එම නිවේදනයේ දැක්වෙන්නේ.\nඕනෑම ආකාරයේ පර්යේෂණයක ප්‍රතිඵල පක්ෂාග්‍රාහී වීම වළක්වා ගැනීම සඳහා එය අත්‍යවශ්‍ය පියවරක් බව එම නිවේදයේ වැඩිදුරටත් සඳහන්.",
       "URL": "https://www.hirunews.lk/258578/සායනික-අත්හදා-බැලීම්-අවසන්-වනතුරු-ධම්මික-පැණියේ-ප්‍රගතිය-ගැන-තොරතුරු-හෙලි-නොකිරීමට-විශේෂඥ-කමිටුව-තීරණය-කරයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2238"
}