{
       "Source": "hirunews",
       "Timestamp": "Sunday, 10 January 2021 - 9:32",
       "Headline": "මන්ත්‍රී රවුෆ් හකීම්ට කොරෝනා (වීඩියෝ)",
       "News Content": "ශ්‍රී ලංකා මුස්ලිම් කොංග්‍රසයේ නායක පාර්ලිමේන්තු මන්ත්‍රී රවුෆ් හකීම්, තමාට කොවිඩ් 19 ආසාදනය වී ඇති බව ට්වීටර් සටහනක් තබමින් ප්‍රකාශ කළා.\nඒ නිසා තමා නිරෝධායන මධ්‍යස්ථානයක් වෙත යොමු වන බවයි ඔහු වැඩිදුරටත් සඳහන් කළේ.\nඑමෙන්ම, පසුගිය දින 10 තුල තමා සමඟ සම්බන්ධ වූ සියලුම පුද්ගලයන්ට නිසි සෞඛ්‍යාරක්ෂණ පියවර අනුගමනය කරන ලෙසද ඔහු ඉල්ලීමක් කළා.\nඑසේම, පාර්ලිමේන්තු මන්ත්‍රී රවුෆ් හකීම් පසුගිය ජනවාරි 5 වනදා පැවති නව වසරේ පළමු පාර්ලිමේන්තු සභාවාරයට ද සහභාගි වී ඇතැයි පාර්ලිමේන්තුවේ වේත්‍රධාරි නරේන්ද්‍ර ප්‍රනාන්දු කියා සිටියා.\nඒ අනුව පාර්ලිමේන්තුව තුල මන්ත්‍රීවරයාගේ සංචරණ ස්ථාන සොයා සී.සී.ටී.වී දර්ශන පරීක්ෂා කරමින් සිටින බවයි වේත්‍රධාරිවරයා වැඩිදුරටත් සඳහන් කළේ.\nමේ අතර, කොරෝනා ආසාදනය වූ රාජ්‍ය අමාත්‍ය දයාසිරි ජයසේකර ට්වීටර් පණිවුඩයක් නිකුත් කරමින් සඳහන් කළේ තමා මේ වනවිට ස්ථාවර සෞඛ්‍ය තත්ත්වයකින් සිටින අතර, ඉක්මනින් සුවය ලබනු ඇතැයි අපේක්ෂා කරන බවයි.\nඊයේ මෙරටින් වාර්තා වූ කොරෝනා ආසාදිතයින් 535 දෙනා අතරින් වැඩිම සංඛ්‍යාව වූ 148 දෙනෙකු කොළඹ දිස්ත්‍රික්කයෙන් වාර්තා වුණා.\nඒ අතර, නාරාහේන්පිටින් 30 දෙනෙකු, අවිස්සාවේල්ලෙන් විසි දෙදෙනෙකු සහ මට්ටක්කුලියෙන් 16 දෙනෙකු හඳුනාගෙන තිබුණා.\nඒ අනුව ඔක්තෝම්බර් 04 වැනිදායින් ආරම්භ වූ කොරෝනා දෙවන රැල්ලට අදාළව කොළඹ දිස්ත්‍රික්කයෙන් වාර්තා වන සමස්ත ආසාදිතයින් සංඛ්‍යාව 19,763ක්.\nඑසේම, ඊයේ දිනයේදී මහනුවර දිස්ත්‍රික්කයෙන් ආසාදිතයින් 111 දෙනෙකු හඳුනාගෙන ඇති අතර, කෑගල්ල දිස්ත්‍රික්කයෙන් ආසාදිතයින් 64 දෙනෙකුද හඳුනාගෙන තිබුණා.\nමේ අතර, බදුල්ල දිස්ත්‍රික්කයෙන් මේ වනවිට කොරෝනා ආසාදිතයින් 106 දෙනෙකු වාර්තා වනවා. එසේම, අහඹු පී.සී.ආර්. පරීක්ෂණ සහ රැපිඩ් ඇන්ටිජන් පරීක්ෂණ ඊයේ බේරුවල ධීවර වරාය පරිශ්‍රයේද සිදුකෙරුණා.\nඑහිදී රැපිඩ් ඇන්ටිජන් පරීක්ෂණවලින් කොරෝනා ආසාදිතයින් 04 දෙනෙකු හඳුනාගෙන ඇති අතර, ඔවුන් ප්‍රතිකාර සඳහා යොමුකිරීමටයි පියවර ගෙන ඇත්තේ.\nමේ වනවිට මෙරටින් වාර්තා වන සමස්ත කොරෝනා ආසාදිතයින්ගේ සංඛ්‍යාව 47,840 ක් වන අතර, සුවය ලැබූ මුළු ආසාදිතයින්ගේ සංඛ්‍යාව මේ වනවිට දැක්වෙන්නේ 40,838 ක් ලෙසයි.\nඒ අනුව තවදුරටත් රෝහල්ගතව ප්‍රතිකාර ලබන ආසාදිතයින්ගේ සංඛ්‍යාව 6,773ක්.\nමේ අතර, බස්නාහිර පළාතේ සහ හුදකලා කළ ප්‍රදේශයන්හි පාසල් හැර අනෙකුත් සියලු පාසල් දෙවන ශ්‍රේණියේ සිට 13 වන ශ්‍රේණිය දක්වා හෙට විවෘත කිරීමට නියමිතයි.\nසෞඛ්‍ය අංශවල නිර්දේශ මත පදනම්ව මේ මස 25 වන දින සිට හුදකලා කළ ප්‍රදේශවල හැර බස්නාහිර පළාතේ සෙසු පාසල්වල 11 වන ශ්‍රේණිය ආරම්භ කිරීමටද කටයුතු සැළසුම් කර ඇති බවයි අධ්‍යාපන අමාත්‍යාංශය සඳහන් කළේ.\nපොලිස් මාධ්‍ය ප්‍රකාශක නියෝජ්‍ය පොලිස්පති අජිත් රෝහණ පාසල් විවෘත කිරීම සම්බන්ධයෙන් අදහස් පළ කරමින් කියා සිටියේ පාසල් ප්‍රවාහන සේවාවලදී සෞඛ්‍ය මාර්ගෝපදේශ අනුගමනය කළ යුතු බවයි.\nමේ අතර, නිරෝධායන නීති කඩ කරන පුද්ගලයින් සොයා විශේෂ මෙහෙයුමක් හෙට සිට ආරම්භ කරන බවයි පොලිස් මාධ්‍ය ප්‍රකාශකවරයා කියා සිටියේ.",
       "URL": "https://www.hirunews.lk/259290/මන්ත්‍රී-රවුෆ්-හකීම්ට-කොරෝනා-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2221"
}