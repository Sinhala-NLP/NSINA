{
       "Source": "hirunews",
       "Timestamp": "Sunday, 04 March 2018 - 12:30",
       "Headline": "මහ පරිමාණ ඉන්ධන ජාවාරමක තොරතුරු හෙළිවේ",
       "News Content": "උතුර පළාතට ඉන්ධන බෙදාහැරීමේදී සිදුවන මහා පරිමාණ ජාවාරමක් සම්බන්ධයෙන්  තොරතුරු හෙළි කිරීමට ඛනිජ තෙල් නීතිගත සංස්ථාවේ විශේෂ වැටලීම් ඒකකය සමත්වී තිබෙනවා.\nඒ, හිරු සී අයි ඒ සමග ඊයේ සිදුකළ වැටලීමකදියි.\nකොළඹින් උතුර පළාතට රැගෙන යන ඉන්ධන බෙදාහරින්නේ වවුනියාවේ ගබඩා කර  තැබීමෙන් අනතුරුවයි.\nඑහෙත් කාලයක් තිස්සේ මෙලෙස රැගෙන යන ඉන්ධන වංචනික ලෙස ගබඩා කර අලෙවි කර ඇති බවටයි හෙළිවී ඇත්තේ.\nසෑම සතියකම අවසානයේ තොග අවසන්ව ඇති බවට ඛනිජ තෙල් සංස්ථාව වෙත දැනුම්දිය යුතුව තිබුණද මෙම ගඩබාවේ සේවයේ නියුතු පුද්ගලයන් එම දැනුම්දීම සිදුකර ඇත්තේ යම් ඉන්ධන තොග ප්‍රමාණයක් සඟවා තැබීමෙන් පසුව බවයි අනාවරණ වී තිබෙන්නේ.\nපසුව එම ඉන්ධන උතුර පළාතේ පාර්ලිමේන්තු මන්ත්‍රීවරයෙකුට අයත්  බවුසර් මගින් පුද්ගලිකව අය කර මුදල් උපයා ඇති බව සඳහන්.\nඑලෙස අලෙවිය සඳහා රැගෙන යමින් තිබූ ඉන්ධන ලීටර 2070 ක් ඛනිජ තෙල් සංස්ථා විශේෂ වැටලීම් ඒකකය සිය භාරයට ගෙන තිබෙනවා.\nමෙහිදී සැකකරුවන් 9 දෙනෙකුද අත්අඩංගුවට ගෙන ඇති බවයි වාර්තාවන්නේ.",
       "URL": "https://www.hirunews.lk/185082/මහ-පරිමාණ-ඉන්ධන-ජාවාරමක-තොරතුරු-හෙළිවේ",
       "Category": "Local News",
       "Parent URL": "https://www.hirunews.lk/local-news.php?pageID=4053"
}