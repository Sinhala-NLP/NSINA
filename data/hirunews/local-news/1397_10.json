{
       "Source": "hirunews",
       "Timestamp": "Wednesday, 26 January 2022 - 11:02",
       "Headline": "වාහන ආනයනය පිළිබඳ අතිවිශේෂ දැනුවත් කිරීමක්",
       "News Content": "මේ වන විට රට තුළ ඇති ලියාපදිංචි කළ හෝ නො කළ වාහන මිල දී ගෙන සිදු කරන වාහන අලෙවි කිරීමේ ව්‍යාපාරය මාෆියාවක් බව ශ්‍රී ලංකා වාහන ආනයනකරුවන්ගේ සංගමය සඳහන් කරනවා.\nමෙම ව්‍යාපාරිකයින් බොහෝ දෙනෙක් තවත් මාස තුන හතරකින් වාහන ආනයනයට රජය ඉඩ දෙන බව පවසමින්, ගැනුම්කරුවන් හදිසි කරවමින්, වාහන මිල දී ගන්නා බව බවයි ඔවුන් පෙන්වා දෙන්නේ.\nබොහෝ විට මෙම ව්‍යාපාරිකයින් හෝ එම ව්‍යාපාරිකයින්ගේ තැරැව්කරුවන් හරහා සිදු කෙරෙන මෙම පෙලඹවීම් හරහා නොමඟ යන වාහන හිමිකරුවන් තමන්ගේ වාහන වහ වහා අලවියට පියවර ගන්නේ යම් හෙයකින් තවත් මාස ගණනාවකින් වාහන ආනයනයට ඉඩ ලබා දුන හොත් මේ වන විට ඔවුන්ගේ පාවිච්චි කළ වාහනවලට ඇති ඉල්ලුම පහළ යන නිසාවෙන්.\nමේ හේතුවෙන් රට තුළ දෛනික ගමනාගමනය සඳහා භාවිත කරන වාහන වල ගුණාත්මක තත්ත්වය බරපතළ ලෙස පහළ යා හැකි බවත් තත්වයෙන් උසස් නොවූ පැරණි වාහන භාවිතය හේතුවෙන් මෙරට ඉන්ධන වියදම සහ භාවිතය ද ඉහළ යන බවත් ඔවුන් පෙන්වා දෙනවා.\nඑමෙන්ම රජයට සහ මුදල් අමාත්‍යාංශයට නැවත වරක් ඉල්ලීමක් කරමින් ඔවුන් පවසා සිටින්නේ, වාහන ආනයනය හරහා රජයට අති විශාල ආදායමක් ද උපයා ගත හැකි බවයි.\nඇතැම් සුඛෝපභෝගී කාණ්ඩයේ වාහන සඳහා අය කරන බදු මුදල් සම්බන්ධයෙන් සලකා බැලූ විට රජයට ඒ හරහා උපයා ගත හැකි මුදල් ප්‍රමාණය සම්බන්ධයෙන් ඔවුන් පුරෝකථනයක් ද සිදු කරනවා.\nඒ අනුව ඔවුන් පෙන්වා දෙන්නේ, ඇතැම් සුඛෝපභෝගී වාහන සඳහා අය කරන බදු මුදල් ප්‍රමාණයක් පමණක් ඇතැම් අවස්ථාවල දී එම වාහනයේ වටිනාකම මෙන්ම තුන් හතර ගුණයක් හෝ ඊටත් වඩා වැඩි වන බවයි.\nඒ අනුව ඔවුන් පෙන්වා දෙන්නේ, මේ වන විට ජපානයේ ඇමරිකානු ඩොලර් 60,000කට පමණ මිල දී ගත හැකි Toyota land cruiser prado - 2021 මාදිලියේ වාහනයක් සියලු බදු ආදිය ගෙවා මෙරට වරායකින් පිට කර ගන්නා විට එම වාහනය වටිනාකම රුපියල් කෝටි නවයකටත් අධික වන බවයි.\nමීට අමතර ව එම වාහන ලියාපදිංචියේ දී අය කරන මුදල, වාර්ෂිකව බලපත්‍ර සඳහා අය කරන ගාස්තු, එමෙන්ම සුඛෝපභෝගී වාහන ගාස්තු, ආදී බදු මුදල් හරහා ද රජයේට අතිවිශාල ආදායමක් ලැබෙන බවයි ඔවුන් පෙන්වා දෙන්නේ.\nඑබැවින් මේ වනවිට අත්හිටුවා ඇති වාහන ආනයනය නැවත සක්‍රිය කර ඒ හරහා ආදායම් උපයා ගන්නා වූ ව්‍යාපාරිකයින්ට සහ එම ව්‍යාපාරික ආයතනවල සේවකයින්ගේ ජීවන තත්ත්වය නැවතත් ඉහළ දමා ගැනීමට උපකාර කරන ලෙසයි ඔවුන් රජයෙන් ඉල්ලා සිටින්නේ.\nමේ වන විට රජය මගින් වාහන ආනයනය සඳහා පනවා ඇති සීමා හේතුවෙන් දේශීය වෙළෙඳපොළේ ඇති ලිියාපදිංචි නො කළ වාහන සීමිත සංඛ්‍යාවක් සහ ලියාපදිංචි කළ වාහනවල මිල අන් කවර දා වත් නො තිබූ තරමට ඉහළ ගොස් ඇති බවත් ඇතැම් කුඩා වාහනවල මිල කිසිසේත් එම වාහනවල වටිනාකමට නො ගැලපෙන ආකාරයටට කෘත්‍රීම ලෙස ඉහළ ගොස් ඇති බවත් ඔවුන් පෙන්වා දෙනවා.\nවාහන ආනයනකරුවන්ගේ සංගමය අවධාරණය කරන එක් කරුණක් වන්නේ, මෙලෙස වාහනයේ වටිනාකමට නො ගැලපෙන මිලක් ගෙවා ලබාගන්නා වාහන නැවත වාහන වෙළඳපොළ යථාවත් වූ කාලයක අලෙවි කිරීමට යෑමේ දී එම වාහන මිල දී ගත් පුද්ගලයන් දැඩි අපහසුතාවකට පත්වන බවයි.\nඑබැවින් මේ කරුණු සියල්ල සලකා බලා අවම තරමින් යම් යම් සීමා යටතේ හෝ වාහන ආනයනයට අවසර ලබාදෙන ලෙසයි ඔවුන් ඉල්ලා සිටින්නේ.\nඒ අනුව මගී ප්‍රවාහනය සඳහා අවශ්‍ය කරන වාහන සහ අවම තරමින් කුඩා වාහන හෝ ආනයනයට අවසර ලබාදීමට ඇති හැකියාව සොයා බලන ලෙස ඔවුන් මුදල් අමාත්‍යංශයෙන් ඉල්ලා සිටිනවා.\nපසුගිය අයවැයේ දී මෙන්ම ජනාධිපතිවරයා ද වරින් වර අවධාරණය කළ පරිදි විදුලි බලයෙන් ධාවනය වන වාහන ආනයනය කෙරෙහි රජය අවධානය යොමු කළ යුතු බවයි ඔවුන් පෙන්වා දෙන්නේ.\nඒ හරහා මේ වන විට රටට බරපතළ ගැටලුවක් නිර්මාණය කර ඇති ඛනිජ තෙල් හිගයට ද සාර්ථක පිළිතුරක් ලබාගත හැකි බවයි ඔවුන් අවධාරණය කරන්නේ.",
       "URL": "https://www.hirunews.lk/295218/වාහන-ආනයනය-පිළිබඳ-අතිවිශේෂ-දැනුවත්-කිරීමක්",
       "Category": "Local News",
       "Parent URL": "https://www.hirunews.lk/local-news.php?pageID=1397"
}