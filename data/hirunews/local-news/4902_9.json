{
       "Source": "hirunews",
       "Timestamp": "Monday, 29 August 2016 - 18:02",
       "Headline": "ජනපතිගේ නිළ වෙබ් අඩවියට අනවසරයෙන් ඇතුළු වූ, 17 හැවිරිදි සිසුවෙකු අත්අඩංගුවට",
       "News Content": "ජනාධිපතිවරයාගේ නිළ වෙබ් අඩවියට අනවසරයෙන් ඇතුළු වී ඊට ව්‍යාජ දත්ත ඇතුළත් කිරීම සම්බන්ධයෙන් සැකපිට 17 හැවිරිදි පාසල් සිසුවෙකු අපරාධ පරීක්ෂණ දෙපාර්තමේන්තුව අද අත්අඩංගුවට ගෙන තිබෙනවා.\nමොහු කඩුගන්නාව ප්‍රදේශයේ පදිංචිකරුවෙකු බවයි එහි උසස් පොලිස් නිලධාරියෙකු සදහන් කළේ.\nඅත්අඩංගුවට ගත් මෙම සිසුවාගෙන් වැඩිදුර ප්‍රශ්න කිරීම් සිදුකරමින් සිටින බව සදහන්.\nමේ අතර, මෙම සිද්ධිය සම්බන්ධයෙන් පරිඝණක හදිසි ප්‍රතිචාර සංසදය ද විමර්ශනයක් ආරම්භ කර තිබෙනවා.\nපසුගිය සිකුරාදා කිසියම් පිරිසක් ජනාධිපතිවරයාගේ නිළ වෙබ් අඩවියට ඇතුළු වී අපහාස වන අයුරින් විකෘති පුවත් පළ කර තිබුණා.\nකෙසේ වෙතත්, මේ වන විට එම වෙබ් අඩවිය යථා තත්ත්වයට පත් කර තිබෙනවා.\nවෙනත් අයෙකුගේ පරිඝනකයකට හෝ තොරතුරු පද්ධතියකට පිවිස එහි දත්ත සොරා ගැනීම හෝ සිතා මතා දත්ත ඇතුළත් කිරීම 2007 වසරේ අංක 24 දරණ පරිඝනක අපරාධ පනත යටතේ දඬුවම් ලැබිය හැකි වරදක්.\nමේ අනුව ජනාධිපතිවරයාගේ නිළ වෙබ් අඩවියට ඇතුළු වී එහි වෙනස්කම් සිදුකළ ආකාරය පිළිබදව සිය විමර්ශනයේදී අවධානය යොමු කරන බවයි පරිගණක හදිසි ප්‍රතිචාර සංසදයේ මාධ්‍ය ප්‍රකාශක රොෂාන් චන්ද්‍රගුප්ත කියා සිටියේ.",
       "URL": "https://www.hirunews.lk/141762/ජනපතිගේ-නිළ-වෙබ්-අඩවියට-අනවසරයෙන්-ඇතුළු-වූ-17-හැවිරිදි-සිසුවෙකු-අත්අඩංගුවට",
       "Category": "Local News",
       "Parent URL": "https://www.hirunews.lk/local-news.php?pageID=4902"
}