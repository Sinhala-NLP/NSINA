{
       "Source": "hirunews",
       "Timestamp": "Sunday, 20 June 2021 - 16:29",
       "Headline": "ග්‍රාම නිලධාරී වසම් 24ක් හෙට අලුයම හතරේ සිට හුදෙකලා කෙරේ (වීඩියෝ)",
       "News Content": "හෙට අළුයම 4ට මුළු දිවයිනටම බලපැවැත්වෙන පරිදි පනවා තිබූ සංචරණ සීමා ඉවත් කෙරුණ ද දිස්ත්‍රික්ක 12ක ග්‍රාම නිලධාරී වසම් 24ක් හුදකලා කෙරෙන බව යුධ හමුදාපති ජෙනරාල් ශවේන්ද්‍ර සිල්වා ප්‍රකාශ කළා.\nඒ අනුව හෙට අළුයම 4රේ සිට බල පැවැත්වෙන පරිදි ඩෙල්ටා නව ප්‍රභේදය හඳුනා ගැනුණු  දෙමටගොඩ පොලිස් වසමේ ආරාමය පෙදෙස, 66 වත්ත, කළුතර - උතුර පොලිස් වසමේ මහවස්කඩුව - දකුණ, කළුතර - දකුණ පොලිස් වසමේ මින්නේරිතැන්න සුනාමි ගම්මානය හුදෙකලා කරනු ඇති.\nගම්පහ - බියගම පොලිස් වසමේ යටියන, මීගහවත්ත පොලිස් වසමේ සියඹලාපේ වත්ත, කිරිබත්ගොඩ - නාහේන ග්‍රාම නිලධාරී වසම් මෙන්ම ගාල්ල - ඉඳුරුව පොලිස් වසමේ ගෝනගල ග්‍රාම නිලධාරී වසමේ බොල්තුඩුව ගම, මාතර - වැලිගම පොලිස් වසමේ පැලෑන දකුණ ද මෙලෙස හුදකලා කරන බවයි යුධ හමුදාපතිවරයා කියා සිටියේ.\nඑමෙන්ම රත්නපුර දිස්ත්‍රික්කයේ කොළොන්න පොලිස් වසමේ දාපනේ, රත්නපුර පොලිස් වසමේ කැලඳගල ග්‍රාම නිලධාරී වසමේ මුල්ලෙකන්දවත්ත  සහ කොට්ටල යන ග්‍රාම නිලධාරී වසම් ද හුදෙකලා කෙරෙනවා.\nමාතලේ - මහවෙල පොලිස් වසමේ දෙමදඔය, නිකගොල්ල, නිකගොල්ල -  උතුර, යන ග්‍රාම නිලධාරී වසම් මෙන්ම ලග්ගල පොලිස් වසමේ කිවුලවාඩිය සහ ගුරුවෙල යන ග්‍රාම නිලධාරී වසම් ද හෙට අළුයම සිට හුදෙකලා කෙරෙනු ඇති.\nපුත්තලම දිස්ත්‍රික්කයේ හුදෙකලා කෙරෙනු ලබන්නේ මාදම්පේ පොලිස් වසමට අයත් මරක්කලගම ග්‍රාම නිලධාරී වසමයි. නුවරඑළිය දිස්ත්‍රික්කයේ ගිනිගත්හේන පොලිස් වසමේ කැරොලිනා වතුයායට අයත් කඩවල වත්ත කොටස, හෙට අළුයම සිට හුදෙකලා කරන බව යුද හමුදාපතිවරයා ප්‍රකාශ කළා.\nඅම්පාර දිස්ත්‍රික්කයේ සමන්තුරෙයි පොලිස් වසමේ නව වලතපිටිය ගම්මානය, මඩකලපුව දිස්ත්‍රික්කයේ එරාවූර් පොලිස් වසමේ එරාවූර් ග්‍රාම නිලධාරී වසම, වාලච්චේන පොලිස් වසමේ මීරවෝදි නැගෙනහිර, මීරවෝදි බටහිර, මැන්චකෝලායි බදුරිය යන ග්‍රාම නිලධාරී වසම් හුදෙකලා කෙරෙනු ඇති.\nයාපනය දිස්ත්‍රික්කයේ මනිපායි පොලිස් වසමේ සාවටිකඩ්ඩු ග්‍රාම නිලධාරී වසම ද මෙලෙස හුදෙකලා කරනවා.\nඑසේම දිස්ත්‍රික්ක 12කට අයත් තවත් ග්‍රාම නිලධාරී වසම් 82ක් ද හෙට අළුයම 4 සිට හුදෙකලාභාවයෙන් ඉවත් කෙරෙනු ඇති.\nකොරෝනා තුන්වන රැල්ලේ ආරම්භය සමඟ මාසයක කාලයක් මුළු දිවයිනටම සංචරණ සීමා පනවා හෙටට මාසයක කාලයක් සම්පූර්ණ වනවා.\nමේ අතර සංචරණ සීමා ඉවත් කිරීමෙන් පසුව සෞඛ්‍ය මාර්ගෝපදේශවලට අනුව කටයුතු කරන්නේදැයි සොයාබැලීම සඳහා විශේෂ පොලිස් කණ්ඩායමක් පත් කර ඇති බව පොලිස් මාධ්‍ය ප්‍රකාශක ජ්‍යෙෂ්ඨ නියෝජ්‍ය පොලිස්පති අජිත් රෝහණ ප්‍රකාශ කළා.\nහුදෙකලා කිරීමට තීරණය කර ඇති ග්‍රාම නිලධාරී වසම් සහ හුදෙකලා බව ඉවත්කරන ග්‍රාම නිලධාරී වසම් පිළිබද වැඩි විස්තර පහතින්.\nහෙට (21) අලුයම හතරේ සිට හුදෙකලා බව ඉවත්කරන ග්‍රාම නිලධාරී වසම් පිළිබද විස්තර පහතින්.",
       "URL": "https://www.hirunews.lk/274828/ග්‍රාම-නිලධාරී-වසම්-24ක්-හෙට-අලුයම-හතරේ-සිට-හුදෙකලා-කෙරේ-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1872"
}