{
       "Source": "hirunews",
       "Timestamp": "Saturday, 10 April 2021 - 15:48",
       "Headline": "වෙළඳපොලේ පොල්තෙල්වල විෂ අඩංගුදැයි සෙවීමට කාලයක් ගතවන බව නිලධාරීන් කියයි",
       "News Content": "දරුණු පිළිකා කාරකයක් වන ඇෆ්ලටොක්සින් වෙළඳ පොලේ ඇති පොල්තෙල් වල අඩංගු දැයි සොයා බැලීම සඳහා මහජන සෞඛ්‍ය පරීක්ෂකවරුන් විසින් එක්රැස් කරන ලද සාම්පල පරීක්ෂා කිරීම සඳහා බොහෝ කලක් ගතවනු ඇතැයි සෞඛ්‍ය පරීක්ෂකවරුන් අනතුරු අඟවනවා.\nමීට හේතු වී ඇත්තේ සෞඛ්‍ය පරීක්ෂකවරුන් විසින් ලබාදෙන සාම්පල පරික්ෂා කිරීම සඳහා රජයේ රස පරීක්ෂකවරයාට ප්‍රමාණවත් රසායනාගාර පහසුකම් නොමැති වීමයි.\nඅද දිනයේ රජයේ රස පරීක්ෂකවරයා විසින් සාම්පල 109 ක ප්‍රතිඵල ලබා දුන්නද තවත් සාම්පල තුන්සියයකට අධික සංඛ්‍යාවක් පරික්ෂා කිරීම සඳහා පෙළ ගැසී ඇති බවයි වාර්තා වන්නේ.\nමේ සම්බන්ධයෙන් මහජන සෞඛ්‍ය පරීක්ෂකවරුන්ගේ සංගමයේ ලේකම් එන්.ඩී බාලසූරිය හිරු ප්‍රවෘත්ති සමඟ අදහස් දක්වමින් කියා සිටියේ ආහාර පනත අනුව තමන් එක්රැස් කරගන්නා සාම්පල භාර දිය හැක්කේ ආහාර දෙපාර්තමේන්තුව සතු රසායනාගාර සහ රජයේ රස පරීක්ෂක වෙත පමණක් බවයි.\nකෙසේ වෙතත් ආහාර දෙපාර්තමේන්තුව සතු රසායනාගාර පහ තුලම මෙම පරීක්ෂණය සිදු කිරීම සඳහා ප්‍රමාණවත් පහසුකම් නොමැති බවයි වාර්තා වන්නේ.\nආහාර දෙපාර්තමේන්තුව සතු පරීක්ෂණාගාර පහ අනුරාධපුර,කුරුණෑගල,මහනුවර,සහ කොළඹ පිහිටුවා තිබෙනවා.\nනමුත් මේ එකදු රසායනාගාරයක හෝ පොල්තෙල් වල ඇෆ්ලටොක්සින් පිළිකා කාරකය ඇත්දැයි සොයා බැලීම සඳහා සිදු කෙරෙන පරීක්ෂණ කිරීමට අවශ්‍ය පහසුකම් නැහැ.\nමේ අතර පොල්තෙල් වල ඇෆ්ලටොක්සින් පිළිකා කාරකය ඇත්දැයි සොයා බැලීම සඳහා සිදුකෙරෙන පරීක්ෂණයට භාවිත කරන රසායන ද්‍රව්‍ය හිඟයක් මතුවී ඇති බව වාර්තා වනවා.\nමීට හේතු වී ඇත්තේ පෙර නොවූවිරූ තරම් සාම්පල සංඛ්‍යාවක් මෙම පරීක්ෂණය සඳහා රජයේ රස පරීක්ෂකවරයා වෙත යොමු කිරීමයි.\nමේ හෙතුවෙන්  රජයේ රස පරීක්ෂකවරයා වෙත යොමුකර ඇති සාම්පලවල ප්‍රතිඵල නිකුත් කිරීමට අවම තරමින් තවත් සති තුනක පමණ කාලයක්වත් ගත වනු ඇති බවටයි විශ්වාසය පළ කරන්නේ.",
       "URL": "https://www.hirunews.lk/268073/වෙළඳපොලේ-පොල්තෙල්වල-විෂ-අඩංගුදැයි-සෙවීමට-කාලයක්-ගතවන-බව-නිලධාරීන්-කියයි",
       "Category": "Local News",
       "Parent URL": "https://www.hirunews.lk/local-news.php?pageID=2028"
}