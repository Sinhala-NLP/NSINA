{
       "Source": "hirunews",
       "Timestamp": "Wednesday, 08 July 2020 - 12:52",
       "Headline": "මහ මැතිවරණයේ ප්‍රචාරක කටයුතු අගෝස්තු මස 2 වනදා මධ්‍යම රාත්‍රියෙන් අවසන්",
       "News Content": "මහ මැතිවරණයේ ප්‍රචාරක කටයුතු අගෝස්තු මස 2 වනදා මධ්‍යම රාත්‍රි 12 න් අවසන් වනවා.\nඑමෙන්ම මැතිවරණ ප්‍රතිඵල නිකුත් කර දින 7ක් ගතවනතුරු කිසිදු ප්‍රසිද්ධ රැස්වීමක් නොපැවැත්විය යුතු බවයි මහ මැතිවරණයට අදාළ මැතිවරණ ප්‍රචාරක සීමා සම්බන්ධයෙන් පොලිස් මූලස්ථානය නිකුත් කළ නිවේදනයේ දැක්වෙන්නේ.\nමැතිවරණ කාලසීමාවේදී යම් අපේක්ෂකයෙකුට ආධාර වශයෙන් පොදු ස්ථානවල අත්පත්‍රිකා, ප්‍රදර්ශන පත්‍ර, දැන්වීම්, චිත්‍ර, අපේක්ෂක ඡායාරූප සහ ලකුණු හෝ සළකුණු ප්‍රදර්ශනය නොකළ යුතු බවද එහි සඳහන්.\nඅපේක්ෂකයා ගමන් ගන්නා රථයේ පමණක් දැන්වීම් සහ කොඩි ප්‍රදර්ශනය කිරිමට හැකි බවයි පොලිස් මූලස්ථානය කියා සිටියේ.\nඑමෙන්ම එම රථයේ පසුපස වීදුරුව ආවරණය වන අයුරින් එම දැන්වීම් ප්‍රදර්ශනය කිරීම නොකළ යුතු වනවා.\nමේ අතර ගාල්ල - ඇල්පිටිය - පිටිවල කණිෂ්ඨ විද්‍යාලයේ මෙතෙක් පවත්වාගෙන ගිය ඡන්ද මධ්‍යස්ථානය ඉන් ඉවත්කර වෙනත් ස්ථානයකට රැගෙන යාමට විරෝධය පළ කරමින් ප්‍රදේශයේ සියලූම පක්ෂ නියෝජනය කරන ප්‍රාදේශීය දේශපාලඥයන් පිරිසක් සහ ප්‍රදේශවාසීන් මේ වනවිට උපවාසයක් ආරම්භ කර තිබෙනවා.\nඔවුන් පවසන්නේ 1948 වසරේ සිට මේ දක්වා මෙම පාසල ඡන්ද මධ්‍යස්ථානයක් ලෙස පවත්වාගෙන ගිය බවයි.\nමේ සම්බන්ධයෙන් ගාල්ල දිස්ත්‍රික් ලේකම් සෝමරත්න විදානපතිරණගෙන් අප කළ විමසීමකදී කියා සිටියේ මැතිවරණ කොමිසමේ නිලධාරීන්ගේ සහ ඡන්දදායකයින්ගේ පහසුව වෙනුවෙන් පිටිවල කණිෂ්ඨ විද්‍යාලයේ පවත්වාගෙන ගිය ඡන්ද මධ්‍යස්ථානය ඊට ආසන්න වෙනත් ගොඩනැගිල්ලක ස්ථාපිත කිරීමට කටයුතු කළ බවයි.",
       "URL": "https://www.hirunews.lk/244979/මහ-මැතිවරණයේ-ප්‍රචාරක-කටයුතු-අගෝස්තු-මස-2-වනදා-මධ්‍යම-රාත්‍රියෙන්-අවසන්",
       "Category": "Local News",
       "Parent URL": "https://www.hirunews.lk/local-news.php?pageID=2602"
}