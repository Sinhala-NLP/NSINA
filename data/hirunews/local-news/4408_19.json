{
       "Source": "hirunews",
       "Timestamp": "Saturday, 22 July 2017 - 19:38",
       "Headline": "නියං තත්ත්තවයෙන් දස ලක්ෂයකට තවදුරටත් පීඩා",
       "News Content": "දිස්ත්‍රික්ක 12 කට බලපා ඇති නියං කාලගුණ තත්ත්වය හේතුවෙන් පුද්ගලයන් දස ලක්ෂයකට ආසන්න පිරිසක් තවමත් පීඩාවට පත්ව සිටින බව ආපදා කළමනාකරණ මධ්‍යස්ථානය ප්‍රකාශ කරනවා.\nමේ වනවිටත් ජලාශ රැසක ජල මට්ටම පවතින්නේ අඩු මට්ටමකයි.\nවික්ටෝරියා ජලාශයේ ජල මට්ටම මුළු ධාරිතාවෙන් සියයට 20 යි දශම 9 ක් ලෙස ඊයේ වනවිට සටහන්ව තිබුණා.\nරන්දෙණිගල 8 යි දශම 4 ක් දක්වා අඩු වී ඇති අතර, උඩවලව ජලාශයේ ජල මට්ටම ද සටහන් වන්නේ සමස්ත ධාරිතාවයෙන් 19 යි දශම 7 ක් ලෙසයි.\nතිසා වැව සියයට 12 යි දශම 7 ක්, හුරුළු වැව සියයට 14 යි දශම 8 ක්, නාච්චිදූව 17 යි දශම 3 ක් ලෙස සටහන් වනවා.\nගිරිතලේ ජලාශයේ ජල මට්ටම සියයට 14 යි දශම 1 දක්වා පහත වැටී ඇති අතර, කවුඩුල්ල ජලාශයේ ජල මට්ටම සමස්ත ධාරිතාවයෙන් සියයට 6 දක්වා පහත බැස තිබෙනවා.\nනියගයෙන් බලපෑම් එල්ල වූ මාදුරු ඔයේ ජල මට්ටම සියයට 20 යි දශම 2 ක් ලෙසයි සටහන් වන්නේ.\nසියයට 60 කට වඩා ජල ධාරිතාවක් පවතින්නේ බෝවතැන්න, කාසල්රී, මාවුස්සාකැලේ, දඹුලූ ඔය සහ උල්හිටිය රත්කිද ජලාශවල පමණයි.\nනුදුරු දිනකදී අදාළ ප්‍රදේශවලට වැසි අපේක්ෂා කළ නොහැකි බවයි කාලගුණ විද්‍යා දෙපාර්තමේන්තුවේ අනාවැකිකරණ අංශයේ අධ්‍යක්ෂ අතුල කරුණානායක ප්‍රකාශ කළේ.",
       "URL": "https://www.hirunews.lk/166528/නියං-තත්ත්තවයෙන්-දස-ලක්ෂයකට-තවදුරටත්-පීඩා",
       "Category": "Local News",
       "Parent URL": "https://www.hirunews.lk/local-news.php?pageID=4408"
}