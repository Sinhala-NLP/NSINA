{
       "Source": "hirunews",
       "Timestamp": "Monday, 06 August 2018 - 12:44",
       "Headline": "මහරගම සභාපතිගේ සර් දැන්වීමට, එජාපයේ සහ ජවිපෙ විරෝධය",
       "News Content": "මහරගම නගර සභාවේ සභාපති ටිරාජ් ලක්රුවන් විසින් පළ කර ඇතැයි කියන දැන්වීමක් සම්බන්ධයෙන් එහි මන්ත්‍රීවරුන් දැඩි විරෝධය පළ කරනවා.\nනගරයේ පළමු පුරවැසියා සහ ආයතනයේ ප්‍රධාන විධායක තනතුර හොබවන පුද්ගලයා තමන් නිසාවෙන් සියලූම නාගරික මන්ත්‍රීවරුන්, නිලධාරීන් සහ ජනතාව ‘‘සර්’’ යන නාමයෙන් තමන්ට ආමන්ත්‍රණය කළ යුතු බවට ඔහුගේ නිල කාමරයට ඇතුලූවන දොරටුවෙහි දැන්වීමක් පළ කර තිබුණා.\nමීට මාස එකහමාරකට පමණ පෙර අදාළ දැන්වීම පළ කර තිබූ නමුත් එය මේ වනවිට ඉවත් කර ඇති බවටයි වාර්තා වන්නේ.\nඅදාළ දැන්වීම සම්බන්ධයෙන් මේ වනවිට සමාජ මාධ්‍ය ඔස්සේද දැඩි කථාබහක් ඇතිව තිබෙනවා.\nඉකුත් පළාත් පාලන ඡන්ද විමසීමේදී මහරගම නගර සභාවේ බලය හිමිවූයේ බයිසිකලය ලකුණෙන් තරඟ වැදුනු ස්වාධීන අංක දෙක කණ්ඩායමටයි.\nඒ අනුවයි සභාවේ සභාපතිවරයා ලෙස ටිරාජ් ලක්රුවන් පත්වූයේ.\nකෙසේ වෙතත් ඔහු සභාපති තනතුරට සුදුසු නොවන බවත්, සභාපතිවරයාගේ ක්‍රියාකලාපයට දැඩි විරෝධය පළ කරන බවත් ජනතා විමුක්ති පෙරමුණේ නාගරික මන්ත්‍රී දේවානන්ද සුරවීර සහ එක්සත් ජාතික පක්ෂ මන්ත්‍රී රුවන් ජයසිංහ හිරු ප්‍රවෘත්ති අංශයට සඳහන් කළේ.\nඅදාළ දැන්වීම සම්බන්ධයෙන් හිරු ප්‍රවෘත්ති අංශය නගර සභාවේ සභාපති ටිරාජ් ලක්රුවන්ගෙන් විමසීමට උත්සහ කළද එය ව්‍යර්ථ වූයේ ඔහුගේ ජංගම දුරකථනය ක්‍රියාවිරහිත කර තිබීම හේතුවෙන්.\nමේ අතර කිසියම් පුද්ගලයෙකු සභාපතිවරයා සමග දුරකථන සංවාදයක නිරතවන ආකාරය දැක්වෙන වීඩියෝවක් සමාජජාල මාධ්‍ය වෙත නිකුත් කර තිබෙනවා.",
       "URL": "https://www.hirunews.lk/196912/මහරගම-සභාපතිගේ-සර්-දැන්වීමට-එජාපයේ-සහ-ජවිපෙ-විරෝධය",
       "Category": "Local News",
       "Parent URL": "https://www.hirunews.lk/local-news.php?pageID=3812"
}