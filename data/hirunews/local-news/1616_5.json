{
       "Source": "hirunews",
       "Timestamp": "Thursday, 21 October 2021 - 6:35",
       "Headline": "දිවයිනේ ප්‍රදේශ කිහිපයකට ම සන්ධ්‍යා කාලයේ දී වැසි",
       "News Content": "දිවයිනේ බොහෝ ප්‍රදේශවල සවස 1.00න් පමණ පසු ව වැසි හෝ ගිගුරුම් සහිත වැසි ඇති විය හැකි බව, කාලගුණ විද්‍යා දෙපාර්තමේන්තුව නිවේදනය කරනවා.\nමධ්‍යම, සබරගමුව, බස්නාහිර, උතුරු මැද සහ වයඹ පළාත්වලත් ගාල්ල හා මාතර දිස්ත්‍රික්වලත් ඇතැම් ස්ථානවලට මි.මී 100ට වැඩි තද වැසි ඇති විය හැකි බවයි එම නිවේදනයේ දැක්වෙන්නේ.\nනැගෙනහිර සහ දකුණු වෙරළබඩ ප්‍රදේශවල උදෑසන කාලයේ දී වැසි ස්වල්පයක් ඇති විය හැකියි.\nමධ්‍යම, සබරගමුව, බස්නාහිර සහ උතුරු මැද පළාත්වල ඇතැම් ස්ථානවල මීදුම් සහිත තත්ත්වයක් පැවතිය හැකි බව ද කාලගුණ විද්‍යා දෙපාර්තමේන්තුව නිකුත් කළ නිවේදනයේ සඳහන්.\nගිගුරුම් සහිත වැසි සමඟ ඇති විය හැකි තාවකාලික තද සුළං සහ අකුණු මඟින් සිදු වෙන අනතුරු අවම කරගන්නා ලෙසයි කාලගුණ විද්‍යා දෙපාර්තමේන්තුව ජනතාවගෙන් ඉල්ලා සිටින්නේ.",
       "URL": "https://www.hirunews.lk/285572/දිවයිනේ-ප්‍රදේශ-කිහිපයකට-ම-සන්ධ්‍යා-කාලයේ-දී-වැසි",
       "Category": "Local News",
       "Parent URL": "https://www.hirunews.lk/local-news.php?pageID=1616"
}