{
       "Source": "hirunews",
       "Timestamp": "Thursday, 07 July 2022 - 14:36",
       "Headline": "ප්‍රවාහන අමාත්‍යංශය කෝපා හමුවට - අක්‍රමිකතා නොහැකියා රැසක් අනාවරණය වෙයි (වීඩියෝ)",
       "News Content": "මිල ගණන් ඉහළ යාම හේතුවෙන් ලං.ග.ම බස් රථ සඳහා ටයර් සහ අනෙකුත් උපාංග මිල දී ගැනීම ගැටලුකාරී තත්ත්වයකට පැමිණ ඇතැයි රජයේ ගිණුම් පිළිබඳ කාරක සභාවේ දී අනාවරණය වුණා.\nඒ ආර්ථික අර්බුදය හමුවේ මෙරට මහජනතාවට කාර්‍යක්ෂම පොදු ප්‍රවාහනයක් සලසා දීම සඳහා ප්‍රවාහන සහ මහා මාර්ග අමාත්‍යංශයේ ඉදිරි සැලසුම් පිළිබඳව විමසා බැලීම සඳහා අදාළ අමාත්‍යංශයේ නිලධාරීන් කෝපා කමිටුව හමුවට පසුගිය දා කැඳ වූ අවස්ථාවේ දී යි.\nඅදාළ නිලධාරීන් විසින් එම කමුටුව හමුවේ කියා සිටියේ, තරගකාරී වෙළඳපොළ බස් රථ ටයර් ඇතුළු අනෙකුත් උපාංගවල මිල ගණන් ඉහළ යාමත්, රාජ්‍ය ආයතනවලට එම මිල ගණන් ගෙවීමේ අපහසුතා මතුව ඇති බවයි.\nඑසේ ම ටෙන්ඩර් පටිපාටිය යටතේ මිල ගණන් කැඳවා ටයර් සහ අමතර කොටස් මිල දී ගැනීමට උක්ත තත්ත්වය අභියෝගයක් වී ඇති බව ද අදාළ නිලධාරීන් විසින් කෝපා කමිටුව හමුවේ ප්‍රකාශ කර තිබුණා.\nමේ අතර 2017 වසරේ දී ඉන්දීය ණය පහසුකම් යටතේ මෙරටට ගෙන්වීමට සැලසුම් කර තිබූ දුම්රිය මැදිරි මෙරටට ගෙන්වා ගැනීමේ දී ඇති වූ ප්‍රමාදයන් පිළිබඳව හා ආනයනය කරන ලද දුම්රිය මැදිරි 160න් 103ක් භාවිත නො කිරීම පිළිබඳව ද කෝපා කමිටුවේ දී අවධානය යොමු කෙරුණා.\nඒ පිළිබඳව පිළිතුරු දුන් නිලධාරීන් කමිටුව විමතියට පත් කරමින් කියාසිටියේ සාමාන්‍යයෙන් මෙරට භාවිත කරන්නේ වැකියුම් බ්‍රේක් ක්‍රමවේදය බවත් එම ආනයනිත දුම්රිය මැදිරිවලින් බහුතරයක් ම එයා බ්‍රේක් වර්ගයේ ඒවා බවයි.\nමෙම නොගැලපෙන දුම්රිය මැදිරි ආනයනය කිරීම සඳහා උපදෙස් දුන් නිලධාරීන් ඒ සඳහා වග කිව යුතු බවත් කමිටුව අදාළ නිලධාරීන් වෙත සඳහන් කළා.\nතව ද ලංගම ඩිපෝ පිරවුම්හල් මගින් පුද්ගලික බස් රථ සඳහා ඉන්ධන නිකුත් කිරීම සම්බන්ධයෙන් ද කෝපා කමිටුවේ දී සාකච්ඡා වූ අතර අදාළ නිලධාරීන් කමිටුව හමුවේ කියා සිටියේ පුද්ගලික බස් රථ මගින් එලෙස ලබා ගන්නා ඉන්ධන වැඩි මිලට අලෙවි කිරීමේ සිදුවීම් ද වාර්ථා වන අතර එලෙස අලෙවි කිරීම ඔවුන්ට බස් රථ ධාවනය කිරීමට වඩා වාසිදායක බවයි.\nමීට අමතරව 2017 වසරේ ආසියානු සංවර්ධන බැංකුවේ මූල්‍ය ප්‍රධානයන් මත අමෙරිකානු ඩොලර් 1,056,555ක මුදලක් වැය කර ශ්‍රී ලංකා දුම්රිය ප්‍රධාන සැලැස්ම සකස් කළ ද එම ප්‍රධානයන් අමාත්‍යංශයේ අය-වැය තුළ හෝ මූල්‍ය ප්‍රකාශ තුළ ඇතුළත් නොවීම පිළිබඳව ද කමිටුවේදී අනාවරණය වුණා.",
       "URL": "https://www.hirunews.lk/309321/ප්‍රවාහන-අමාත්‍යංශය-කෝපා-හමුවට-අක්‍රමිකතා-නොහැකියා-රැසක්-අනාවරණය-වෙයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1040"
}