{
       "Source": "hirunews",
       "Timestamp": "Tuesday, 28 November 2017 - 12:49",
       "Headline": "දළ පූට්ටුවාගේ සිරුරු කොටස් වළ දැමූ ස්ථාන සොයා ගනී",
       "News Content": "ගල්ගමුවේ දළ පූට්ටුවාගේ සිරුර කොටස් කර වලදමා ඇති ස්ථානයක් මේ වනවිට හදුනාගෙන තිබෙනවා.\nකුරුණෑගල - පොල්පිතිගම ප්‍රදේශයේ පෞද්ගලික ඉඩමක දළ පූට්ටුවාගේ සිරුරේ කොටස් මෙලෙස වළ දමා ඇති බවට දැනට සැකකරන බවයි තිරසර සංවර්ධන හා වනජීවි අමාත්‍ය ගාමිණී ජයවික්‍රම පෙරේරා හිරු ප්‍රවෘත්ති අංශයට සඳහන් කළේ.\nගල්ගමුවේ දළ පූට්ටුවා ඝාතනය කර දළ යුගලය, ගලවා ගැනීමෙන් පසු යාන්ත්‍රික කියත් ආධාරයෙන් සිරුර කැබලිවලට කපා වෙන්කර ඇති බවටයි දැනට සිදුකරන ලද පරීක්ෂණවලින් හෙලිවී ඇත්තේ.\nපසුව එම ඇතාගේ සිරුරේ කොටස් ස්ථාන කිහිපයක වළ දමා ඇති බවට කරුණු හෙලිවී තිබෙනවා.\nදළ පූට්ටුවාගේ කපා වෙන්කර අලෙවි කිරීමට සූදානම් කර තිබූ දළ යුගලය පානදුර - වලාන දූෂණ මර්ධන ඒකකය විසින් අත්අඩංගුවට ගනු ලැබුවේ පසුගිය 22 වනදායි.\nසිද්ධිය සම්බන්ධයෙන් සැකකරුවන් දෙදෙනෙකු අත්අඩංගුවට ගෙන ඇති අතර ඔවුන්ගෙන් සිදු කරන ලද ප්‍රශ්න කිරීම්වලට අනුව ඉදිරි පරීක්ෂණ ක්‍රියාත්මක බව පොලිසිය සඳහන් කළා.\nකෙසේ වෙතත්, මෙම හස්තියා ඝාතනය කළ සැකකරුවන් සියලු දෙනා කඩිනමින් අත්අඩංගුවට ගන්නා බවයි තිරසර සංවර්ධන සහ වනජීවි අමාත්‍ය ගාමිණී ජයවික්‍රම පෙරේරා හිරු ප්‍රවෘත්ති අංශයට සඳහන් කළේ.\nගල්ගමුව ප්‍රදේශයේ සැරිසැරූ දල පූට්ටුවා, මිය යන විට වයස අවුරුදු 44ක්.\nදඩයක්කරුවන් විසින් සිදුකළ වෙඩි තැබීමක් හේතුවෙන් මෙම සත්ත්වයාගේ දෑස් අන්ධ භාවයට පත්වී සිටි අතර, මෙම හස්තියා ජනතාව අතර දැඩි කතාබහකට ලක්වූයේ පසුගිය සමයේ කැකිරාව ප්‍රදේශයේ වාහන පෙළකට පහර දීම හේතුවෙන්.",
       "URL": "https://www.hirunews.lk/177114/දළ-පූට්ටුවාගේ-සිරුරු-කොටස්-වළ-දැමූ-ස්ථාන-සොයා-ගනී",
       "Category": "Local News",
       "Parent URL": "https://www.hirunews.lk/local-news.php?pageID=4197"
}