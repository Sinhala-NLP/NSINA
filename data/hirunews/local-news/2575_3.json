{
       "Source": "hirunews",
       "Timestamp": "Sunday, 19 July 2020 - 8:50",
       "Headline": "නගර සභාවෙන් කැඩූ රාජසභාව ගැන පොලීසිය අධිකරණයට කරුණු දක්වයි (වීඩියෝ)",
       "News Content": "13 වන සියවසේ කුරුණෑගල රාජධානිය කර ගත් දෙවන බුවනෙකබාහු රජුගේ සමයට අයත් බවට සැලකෙන පුරාවිද්‍යා වටිනාකමකින් යුත් ගොඩනැගිල්ලකට හානි කිරීම සම්බන්ධයෙන් කුරුණෑගල මහේස්ත්‍රාත් අධිකරණයට කරුණු වාර්තා කර ඇති බව පොලීසිය පවසනවා.\nඔවුන් ප්‍රකාශ කළේ නාගරික සංවර්ධන අධිකාරියට සහ මාර්ග සංවර්ධන අධිකාරියට එරෙහිව මෙම කරුණු වාර්තා  කිරීම සිදුකර ඇති බවයි.\nමේ අතර, මෙම සිද්ධිය පිලිබඳව කුරුණෑගල පොලීසියට පැමිණිලි කර තිබියදී ඒ පිළිබඳව නිසි ක්‍රියාමාර්ග ගෙන නැතැයි එල්ල වන චෝදනාව පිලිබඳව තවදුරටත් කරුණු සොයා බලන බව පොලිස් මාධ්‍ය ප්‍රකාශක ජ්‍යෙෂ්ඨ පොලිස් අධිකාරි ජාලිය සේනාරත්න සඳහන් කළා.\nවිශේෂයෙන්ම මෙම පුරාවිද්‍යාත්මක ගොඩනැගිල්ල සම්බන්ධයෙන් පළමු පැමිණිල්ල ඉදිරිපත් වූ දිනයේ සිට එය බුල්ඩෝසර් කර විනාශ කර දැමීමේ දිනය දක්වා කාලය තුළ පොලීසිය සිදුකළ සොයා බැලීම් පිලිබඳව අද දිනයේ සවිස්තර වාර්තාවක් ලබා ගැනීමට බලාපොරොත්තු වන බව ද හිරු ප්‍රවෘත්ති අංශය කළ විමසීමකට පිළිතුරු ලබාදෙමින් පොලිස් මාධ්‍ය ප්‍රකාශකවරයා සඳහන් කළා.\n13 වන සියවසට අයත් කුරුණෑගල රාජධානි සමයේ පැවති පුරාවිද්‍යා වටිනාකමකින් යුත් ගොඩනැගිල්ල බුල්ඩෝසර් කර විනාශ කර තිබුණේ පසුගිය 15 වනදායි. එම සිද්ධිය පිළිබඳව සමාජ මාධ්‍ය ඔස්සේ ප්‍රචාරය වීමත් සමග අග්‍රාමාත්‍ය මහින්ද රාජපක්ෂගේ උපදෙස් පරිදි  පුරාවිද්‍යා දෙපාර්තමේන්තුවේ මැදිහත් වීමෙන් විශේෂ කමිටුවක් පත්කරනු ලැබුවේ මේ පිළිබඳව සොයා බැලීම සඳහායි.\nඑම කමිටුව ඊයේ දිනයේදී කුරුණෑගලට පැමිණ විනාශයට ලක්වූ ඉපැරණි ගොඩනැගිල්ල නිරීක්ෂණයට ලක් කරනු ලැබුවා.\nඊට අදාළ වාර්තාව හෙට දිනයේ ලබාදීමට නියමිතයි.",
       "URL": "https://www.hirunews.lk/245875/නගර-සභාවෙන්-කැඩූ-රාජසභාව-ගැන-පොලීසිය-අධිකරණයට-කරුණු-දක්වයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2575"
}