{
       "Source": "hirunews",
       "Timestamp": "Wednesday, 17 August 2022 - 22:24",
       "Headline": "වරදක් තියෙනවා නම් දඬුවම භාරගන්නවා (වීඩියෝ)",
       "News Content": "ජනාධිපති රනිල් වික්‍රමසිංහ මහතාගේ නිවසට අලාභහානි සිදුකිරීම සම්බන්ධයෙන් සිදුකෙරෙන විමර්ශනවලට අදාළව ප්‍රකාශයක් ලබා ගැනීම සඳහා පිහිනුම් ශූර ජූලියන් බෝලිං ඇතුළු දෙදෙනෙකු අද අපරාධ පරීක්ෂණ දෙපාර්තමේන්තුවට කැඳවා තිබුණා.\nඔහු සමග අපරාධ පරීක්ෂණ දෙපාර්තමේන්තුවට කැඳවු අනෙක් පුද්ගලයා ව්‍යාපාරිකයෙක් වන අතර, ඔවුන්ගෙන් අපරාධ පරීක්ෂණ දෙපාර්තමේන්තු නිලධාරීන් පැය 8කට ආසන්න කාලයක් ප්‍රශ්න කර තිබෙනවා.\nපෙරවරු 9.30ට පමණ පිහිනුම් ශූර ජූලියන් බෝලිං සහ ව්‍යාපාරික ජොනතන් මාර්ටෙන්ස්ටයින් යන අය අපරාධ පරීක්ෂණ දෙපාර්තමේන්තුවට පැමිණියා.\nමොවුන් අපරාධ පරීක්ෂණ දෙපාර්තමේන්තුවට මෙලෙස පැමිණියේ ජනාධිපති රනිල් වික්‍රමසිංහ මහතාගේ නිවසට ගිනි තැබීමට අදාළව සිදු කෙරෙන විමර්ශලවලට අදාළව ප්‍රකාශයක් ලබා දීම සඳහායි.\nප්‍රකාශයක් ලබාදී අපරාධ පරීක්ෂණ දෙපාර්තමේන්තුවෙන් පිටව යන අවස්ථාවේ මාධ්‍ය වෙත අදහස් දක්වමින් පිහිනුම් ශූර ජූලියන් බෝලිං කියාසිටියේ තමාගේ වරදක් ඇත්නම් ඊට අදාළව දඬුවම භාර ගැනීමට සූදානම් බවයි.\nතමාගේ නිවස පිහිටා ඇත්තේ ද ජනාධිපතිවරයාගේ ගිනි තැබීමට ලක්වූ නිවස පිහිටි මාර්ගයේම වන බැවින් මෙම ප්‍රශ්න කිරීම් සිදුවන බව ද ඔහු ප්‍රකාශ කළා.\nකෙසේවෙතත් තමා මෙම සිද්ධියට අදාළව වරදක් සිදුකර නොමැති බවයි ජුලියන් බෝලිං සඳහන් කළේ.\nතමා අපරාධ පරීක්ෂණ දෙපාර්තමේන්තුවට කැඳවීම සම්බන්ධයෙන් කලකිරීමක් නොමැති අතර පරීක්ෂණවලට සහයෝගය ලබාදීමට සූදානම් බව ද ඔහු ප්‍රකාශ කළා.\nමේ අතර ජනාධිපති මන්දිරයෙන් අස්ථානගත වූ සහ විනාශ වූ භාණ්ඩ සම්බන්ධයෙන් ලද වාර්තාව පිළිබඳ විමර්ශන ආරම්භ කළ බව පුරාවිද්‍යා දෙපාර්තමේන්තුව පවසනවා.\nපුරාවිද්‍යා අධ්‍යක්ෂ ජනරාල් අනුර මනතුංග මහතා පැවසුවේ තම දෙපාර්තමේන්තුව සිදුකළ ඉල්ලීමට අනුව ඊට අදාළ ලැයිස්තුව ජනාධිපති ලේකම් කාර්යාලයෙන් ලබා දුන් බවයි.\nඒ අනුව අස්ථානගත වූ භාණ්ඩ පිළිබඳ විමර්ශන සිදුකෙරෙන අතර භාණ්ඩ පිළිබඳ ලැයිස්තුගත කිරීම් ද තවදුරටත් සිදු කෙරෙනු ඇති.\nමේ අතර හිටපු ජනාධිපති ගෝඨාභය රාජපක්ෂ මහතා විදේශයන් හි සිදුකරන කිසිදු වියදමක් සඳහා රජයේ මුදල් වැය නොකරන බව රජයේ ප්‍රවෘත්ති දෙපාර්තමේන්තුව නිවේදනයක් නිකුත් කරමින් ප්‍රකාශ කර තිබෙනවා.\nඑම සියලු වියදම් හිටපු ජනාධිපතිවරයාගේ පෞද්ගලික මුදලින් දරනු ලබන බවයි එම නිවේදනයේ වැඩිදුරටත් දැක්වෙන්නේ.\nමේ අතර පොල්දූව මංසන්ධිය අසල පැවති විරෝධතාවයේ දී පොලිස් නිලධාරීන්ට සහ යුද හමුදා සෙබලුන්ට පහරදීම සහ ගිනි අවි කොල්ලකෑම් මෙන්ම දේපළවලට අලාභහානි සිදුකළ පිරිස් හඳුනා ගැනීම සඳහා පොලීසිය මහජන සහය පතනවා.\nඑම සිද්ධියට අදාළ වීඩියෝ දර්ශන මගින් හඳුනා ගන්නා ලද 37 දෙනෙකුගේ ඡායාරූප ද මාධ්‍ය වෙත නිකුත් කර තිබෙනවා.\nඔවුන් සම්බන්ධයෙන් යම් තොරතුරක් වෙතොත් 0718 - 591 733 සහ 0712 - 685 151 යන දුරකතන අංකවලට සහ 1997 යන ක්ෂණික දුරකතන අංකයට දැනුම් දිය හැකි බවයි පොලීසිය නිවේදනය කරන්නේ.\nමේ අතර ජනාධිපති ලේකම් කාර්යාලයට ඇතුළු වී එහි දේපළවලට හානි කළ තවත් සැකකරුවන් දෙදෙනෙකු අතුරුගිරිය ප්‍රදේශයේ දී අත්අඩංගුවට ගෙන තිබෙනවා.",
       "URL": "https://www.hirunews.lk/313046/වරදක්-තියෙනවා-නම්-දඬුවම-භාරගන්නවා-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=932"
}