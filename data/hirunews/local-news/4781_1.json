{
       "Source": "hirunews",
       "Timestamp": "Friday, 25 November 2016 - 12:37",
       "Headline": "හුසේන් කුමරුට එරෙහි විරෝධතාවය ගැන විමල් වීරවංශ ඇතුළු 7 කට එරෙහි නඩුව කල් යයි",
       "News Content": "එක්සත් ජාතීන්ගේ මානව හිමිකම් කොමසාරිස් සෙයිද් රාද් අල් හුසේන් කුමරු මෙරටට පැමිණි අවස්ථාවේදී ජගත් සංවිධානයේ මෙරට කාර්යාලය ඉදිරිපිට උද්ඝෝෂණයක් සිදුකිරීමට එරෙහිව ජාතික නිදහස් පෙරමුණේ නායක පාර්ලිමේන්තු මන්ත්‍රී විමල් වීරවංශ ඇතුළු හත් දෙනෙකුට එරෙහිව ගොනුකර තිබූ අද (25) විභාගයට ගැනුණා.\nඒ, කොළඹ මහේස්ත්‍රාත් අධිකරණයේදීයි.\nකුරුඳුවත්ත පොලිසිය විසින් එම නඩුව ගොනුකර තිබුණේ මහජන පීඩාවක් වන ආකාරයෙන් අදාළ විරෝධතාව පැවැත්වීම හේතුවෙන්.\nඅද දිනයේදී පොලිසිය අධිකරණයට දැනුම් දී තිබුණේ අදාළ සිද්ධියේ 07 වන සැකකරුට නොතීසි භාරදීමට ඔහු පදිංචි නිවසට ගිය ද, සැකකරු එහි නොසිටි බවයි.\nඒ හේතුවෙන් කොළඹ ප්‍රධාන මහේස්ත්‍රාත් ගිහාන් පිලපිටිය අද යළිත් වරක් එම 07 වන සැකකරු වන චමින්ද ජයලාල් නැමැත්තාට එරෙහිව නොතීසි නිකුත් කරනු ලැබුවා.\nපාර්ලිමේන්තු මන්ත්‍රීවරුන් වන විමල් වීරවංශ, වීරකුමාර දිසානායක, ජයන්ත සමරවීර මෙන්ම පළාත් සභා මන්ත්‍රී රොජර් සෙනවිරත්න, එම පක්ෂයේ මාධ්‍ය ප්‍රකාශක මොහොමඩ් මුසම්මිල් සහ පියසිරි විජේනායකට මෙම සිද්ධියේ අනෙකුත් සැකකරුවන්.\nමෙම නඩු විභාගය යළි ලබන වසරේ පෙබරවාරි 08 වනදා විභාගයට ගැනීමට නියමිතයි.\nමේ අතර, අවිධිමත් ලෙස සකස් කරන ලද විදෙස් ගමන් බලපත්‍රයක් ළග තබා ගැනීමේ චෝදනාව සම්බන්ධයෙන් පාර්ලිමේන්තු මන්ත්‍රී විමල් වීරවංශගේ බිරිඳ වන ශෂී වීරවංශට එරෙහි නඩුව අද යළි විභාගයට ගැනුණා.\nඒ කොළඹ මහේස්ත්‍රාත් අධිකරණයේදීයි. එහිදී නඩුවේ සාක්ෂිකරුවන්ට සිතාසි නිකුත් කර තිබෙනවා.\nඑම නඩුව යළි ලබන වසරේ පෙබරවාරි 08 වනදා විභාගයට ගැනීමට නියමිතයි.",
       "URL": "https://www.hirunews.lk/148296/හුසේන්-කුමරුට-එරෙහි-විරෝධතාවය-ගැන-විමල්-වීරවංශ-ඇතුළු-7-කට-නඩුව-කල්-යයි",
       "Category": "Local News",
       "Parent URL": "https://www.hirunews.lk/local-news.php?pageID=4781"
}