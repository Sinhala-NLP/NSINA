{
       "Source": "hirunews",
       "Timestamp": "Monday, 01 March 2021 - 13:09",
       "Headline": "දකුණේ පළාත්පාලන සුළු සේවක විරෝධයෙන් මැති ඇමතිවරුන් පිරිසක් කොටු වේ",
       "News Content": "ගාල්ල දිස්ත්‍රික් ලේකම් කාර්යාලය ඉදිරිපිට පැවැත්වුණු විරෝධතාවක් හේතුවෙන් සාකච්ජාවක් සඳහා එම කාර්යාලය වෙත පැමිණි මැති ඇමතිවරුන් පිරිසක් අද පෙරවරුවේ පිටත යාමට නොහැකිව පැය දෙකකට ආසන්න කාලයක් එහි සිරවී තිබෙනවා.\nමෙලෙස අපහසුතාවයට ලක් වූයේ අමාත්‍ය රමේෂ් පතිරණ, පාර්ලිමේන්තු මන්ත්‍රීවරුන් වන චන්දිම වීරක්කොඩි, ඉසුරු දොඩංගොඩ, සම්පත් අතුකෝරල සහ ශාන් විජේලාල් ද සිල්වායි.\nතමන් ස්ථිර කරන ලෙස ඉල්ලා දකුණු පළාතේ පළාත්පාලන ආයතනවල අනියම් සේවකයින් පිරිසක් ගාල්ල දිස්ත්‍රික් ලේකම් කාර්යාලයේ ප්‍රධාන ගේට්ටුව අවහිර කරමින් අද පෙරවරුවේ විරෝධතාවයක නිරත වුණා.\nමොවුන් විරෝධතාවයේ නිරත වන විටත් මෙම මැති ඇමතිවරුන් පිරිස සංවර්ධන කටයුත්තක් සම්බන්ධයෙන් මෙම පරිශ්‍රය තුළ සාකච්ජාවක නිරත වෙමින් සිට තිබෙනවා.\nමෙම විරෝධතාවය නිසා එම පරිශ්‍රයෙන් පිටතට යාමට නොහැකිව සිරවූ පාර්ලිමේන්තු මන්ත්‍රී ශාන් විජේලාල්ද සිල්වාට යාමට සිදුවූයේ ත්‍රිරෝද රථයකින්.\nවිරෝධතාවය අතරතුර පොලිසිය සමඟ උණුසුම් තත්වයක් හටගත්තා.\nකෙසේ වෙතත් පැය දෙකකට ආසන්න කාලයක් විරෝධතාවයේ යෙදී සිටි මොවුන්ගෙන් දහ දෙනෙකුට සාකච්ජාවක් සඳහා ගාල්ල දිස්ත්‍රික් ලේකම් කාර්යාල පරිශ්‍රයට යාමට ඉඩ ලබා දුන් අතර ඒ අනුවයි ඔවුන් විසිර ගියේ.\nඉන් පිටතට පැමිණීමෙන් අනතුරුව විරෝධතාවයේ නිරතවූවන් අතර උණුසුම් තත්ත්වයක් හට ගත්තා.\nමේ අතර පහ ශ්‍රේණිය ශිෂ්‍යත්වයේ කඩඉම් ලකුණු ඉහළ යාම හේතුවෙන් තම දරුවන් අසාධාරණයකට ලක්ව ඇති බව පවසමින් දෙමාපියන් පිරිසක් සහ සිසුන් පිරිසක් බත්තරමුල්ල - ඉසුරුපාය අධ්‍යාපන අමාත්‍යාංශය ඉදිරිපිට අද විරෝධතාවක නිරතවුණා.\nවිරෝධතා පුවරු ප්‍රදර්ශනය කරමින් සිසුන් මෙන්ම දෙමාපියන් ද සඳහන් කර සිටියේ තම ගැටළුවට කඩිනමින් විසඳුමක් ලබාදෙන ලෙසටයි.",
       "URL": "https://www.hirunews.lk/263984/දකුණේ-පළාත්පාලන-සුළු-සේවක-විරෝධයෙන්-මැති-ඇමතිවරුන්-පිරිසක්-කොටු-වේ",
       "Category": "Local News",
       "Parent URL": "https://www.hirunews.lk/local-news.php?pageID=2118"
}