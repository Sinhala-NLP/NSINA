{
       "Source": "hirunews",
       "Timestamp": "Sunday, 01 August 2021 - 6:23",
       "Headline": "ගතවූ පැය 24 තුල රිය අනතුරුවලින් 9ක් මරුට",
       "News Content": "ගතවූ පැය 24ක කාලය තුල රිය අනතුරුවලින් මරණ 9ක් වාර්තාවී ඇතැයි පොලිසිය පවසනවා.\nඉන් මරණ 9ක්ම ඊයේ (31) දිනයේ රිය අනතුරුවලින් සිදුවූ මරණ බවයි පොලිස් මාධ්‍ය ප්‍රකාශක ජ්‍යෙෂ්ඨ නියෝජ්‍ය පොලිස්පති අජිත් රෝහණ කියාසිටියේ.\nඅනෙක් මරණ 3 ඊට පෙර දිනවලදී සිදුවූ අනතුරුවලින් තුවාල ලබා රෝහල්ගත කර සිටි පුද්ගලයන්.\nපොලිස් මාධ්‍ය ප්‍රකාශකවරයා පෙන්වා දුන්නේ පසුගිය ජුලි මස 24 වනදා සිට 30 වනදා දක්වා කාලය තුල ශ්‍රී ලංකාව තුල රිය අනතුරු 385ක් වාර්තාවී ඇති බවයි.\nඑම සංඛ්‍යාව සලකා බැලීමේදී එක් දිනකට වාර්තාවන රිය අනතුරු සංඛ්‍යාව 50කට ආසන්නයි.\nමෙම අනතුරුවලින් පුද්ගලයන් 51ක් මරණයට පත්ව ඇති අතර 260 දෙනෙකු තුවාල ලබා තිබෙනවා.\nඉන් 108 දෙනෙකු බරපතල තත්වයේ පසුවන අතර 152ක් සුලු තුවාල ලබා ඇති බවටයි වාර්තාවී ඇත්තේ.\nමෙම රිය අනතුරුවලට වැඩි වශයෙන් ලක්ව ඇත්තේ යතුරුපැදි සහ ත්‍රී රෝද රථ වන අතර එම අනතුරුවලින් සියයට 73ක්ම නොසැලකිලිමත් ධාවනයෙන් බවට ද හෙළිවී තිබෙනවා.\nවැඩිම රිය අනතුරු ප්‍රමාණයක් වාර්තාවී ඇත්තේ බස්නාහිර වයඹ සහ දකුණු පළාත් ආශ්‍රිතව බවයි පොලිස් මාධ්‍ය ප්‍රකාශකවරයා කියාසිටියේ.\nඑමෙන්ම වැඩි වශයෙන් අනතුරු වාර්තාවී ඇත්තේ සෙනසුරාදා ඉරිදා සහ බදාදා දිනවලයි.\nඑමෙන්ම සවස 4 සහ රාත්‍රී 8 අතර කාලය තුල රිය අනතුරු වැඩි වශයෙන් සිදුවන බවට ද පොලිසිය අනාවරණ කරගෙන තිබෙනවා.\nපොලිස් මාධ්‍ය ප්‍රකාශක ජ්‍යෙෂ්ඨ නියෝජ්‍ය පොලිස්පති අජිත් රෝහණ පෙන්වා දෙන්නේ දිනකට රිය අනතුරු හමුවේ පුද්ගලයන් 10 දෙනෙකු මියගිය හොත් වසරකට 3650ක පමණ ප්‍රමාණයක් මියයන බවයි.\nඑය අවාසනාවන්ත තත්වයක් වන අතර රිය අනතුරු වලක්වා ගැනීමට රියදුරන් පදිකයන් මෙන්ම මගීන්ට ද වගකීමක් පැවරෙන බවයි ඔහු පෙන්වා දුන්නේ.",
       "URL": "https://www.hirunews.lk/278539/ගතවූ-පැය-24-තුල-රිය-අනතුරුවලින්-9ක්-මරුට",
       "Category": "Local News",
       "Parent URL": "https://www.hirunews.lk/local-news.php?pageID=1783"
}