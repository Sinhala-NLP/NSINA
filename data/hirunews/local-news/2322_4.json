{
       "Source": "hirunews",
       "Timestamp": "Friday, 20 November 2020 - 19:38",
       "Headline": "අයි.ඩී.එච්.රෝහලෙන් පලාගිය ආසාදිත කාන්තාව තවමත් අතුරුදන් (වීඩියෝ)",
       "News Content": "කොරෝනා වෛරසය ආසාදනය වී අයි.ඩී.එච්. රෝහලේ ප්‍රතිකාර ලබමින් සිටියදී සිය කුඩා පුතුද රැගෙන පළාගිය කාන්තාව සොයා ගැනීම සඳහා විශේෂ පොලිස් කණ්ඩායම් 3 ක් පත් කර තිබෙනවා.\nමීට අමතරව, සෞඛ්‍ය අංශ සහ තවත් අංශ කිහිපයක් එක්ව විශේෂ සෝදිසි කිරීම් ආරම්භ කර ඇති බවයි රත්නපුර පොලීසියේ උසස් නිලධාරියෙකු සඳහන් කළේ.\n25 හැවිරිදි මෙම කාන්තාව ඊයේ (19) රාත්‍රි 9 ට පමණ අවුරුදු දෙකහමාරක් වයසැති සිය දරුවාද රැගෙන අයි.ඩී.එච්.රෝහලෙන් පලාගොස් තිබුණා.\nපසුව, එම දරුවා පමණක් ඇහැලියගොඩ ප්‍රදේශයේ නිවසක රඳවා සිටියදී අද(20) පෙරවරුවේ පොලීසිය සොයා ගත්තා.\nඒ පොලිසිය අදාළ කාන්තාවගේ ඇහැලියගොඩ - යාය පාරේ පිහිටි නිවස පරීක්ෂා කිරීමේදීයි.\nඑම අවස්ථාවේ අදාළ නිවසේ එම කාන්තාවගේ සැමියා, සොහොයුරා සහ තවත් දරුවන් කිහිප දෙනෙකු රැඳී සිටි බව සඳහන්.\nඅදාළ කාන්තාව එම ප්‍රදේශයේම පිහිටි සිය සොහොයුරාගේ නිවසටද ගොස් ඇති බව පොලිසිය අනාවරණය කරගෙන තිබෙනවා.\nමෙම කාන්තාව මත්ද්‍රව්‍ය ජාවාරම සම්බන්ධයෙන් සැකපිට අත්අඩංගුවට ගෙන බන්ධනාගාරගතව සිටියදී ජාතික බෝවන රෝග විද්‍යායතනයට ඇතුළත් කළ කාන්තාවක්.\nමේ අතර, මෙරට කොරෝනා ආසාදනය වී සුවය ලැබූ සංඛ්‍යාව අද 13,000 සීමාව ඉක්මවා ගියේ සුවය ලැබූ 368 දෙනෙකු අද රෝහල් වලින් පිටව යාමත් සමඟයි.\nඒ අනුව, මෙරට කොරෝනා ආසාදනය වී සුවය ලැබූ සංඛ්‍යාව 13,271 ක් ලෙස සටහන් වනවා.\nමෙරට මුළු කොරෝනා ආසාදිතයින් සංඛ්‍යාව මේ වනවිට පවතින්නේ 19,061ක් ලෙසින්.\nවසංගත රෝග විද්‍යා ඒකකය සඳහන් කළේ වෛද්‍ය අධික්ෂණය යටතේ 5497 දෙනෙකු ප්‍රතිකාර ලබන බවයි. සිදුව ඇති මරණ සංඛ්‍යාව 73 ක්",
       "URL": "https://www.hirunews.lk/255207/අයි-ඩී-එච්-රෝහලෙන්-පලාගිය-ආසාදිත-කාන්තාව-තවමත්-අතුරුදන්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2322"
}