{
       "Source": "hirunews",
       "Timestamp": "Tuesday, 21 August 2018 - 6:33",
       "Headline": "ජපාන ආරක්ෂක අමාත්‍යවරයා දිවයිනට (ඡායාරූප)",
       "News Content": "ජපාන ආරක්ෂක අමාත්‍ය ඉත්සුනෝරි ඔනොදෙරා දින 03ක සංචාරයක් සදහා ඊයේ (20) රාත්‍රියේ මෙරටට පැමිණියා.\nඉන්දියාවේ නවදිල්ලි නුවර සිට පැමිණි ශ්‍රී ලන්කන් ගුවන් සේවයට අයත් යූ.එල්.196 දරණ ගුවන් යානයෙන් ඔහු මෙරටට පැමිණි බවයි ගුවන් තොටුපොල වාර්තාකරු සදහන් කළේ.\nඔහු සමඟ 19 දෙනෙකුගෙන් සමන්විත දූත පිරිසක් ද මෙරටට පැමිණ තිබෙනවා.\nමෙම පිරිස පිළිගැනීමට ආරක්ෂක මාණ්ඩලික ප්‍රධානී අද්මිරාල් රවීන්ද්‍ර විජේගුණරත්න සහ ශ්‍රී ලංකාවේ ජපාන තානාපති කෙනිචි සුගනුමා ද ගුවන් තොටුපළ වෙත පැමිණ තිබෙනවා.\nජපාන ආරක්ෂක අමාත්‍යවරයෙකු මෙලෙස ශ්‍රී ලංකාවේ සංචාරයක නිරතවන්නේ ඉතිහාසයේ ප්‍රථම වතාවටයි.\nජපාන ආරක්ෂක ඇමති ඉත්සුනෝරි ඔනොදෙරා සිය සංචාරයේදී ජනාධිපති මෛත්‍රීපාල සිරිසේන සහ අග්‍රාමාත්‍ය රනිල් වික්‍රමසිංහ ද මුණ ගැසෙන අතර, හම්බන්තොට වරායේ චාරිකාවක නිරතවීමට ද නියමිතයි.\nහම්බන්තොට වරාය චීනය වෙත පැවරීමෙන් පසු ජපාන ආරක්ෂක අමාත්‍යවරයා එහි සංචාරය කිරීම විශේෂත්වයක්.\nජපාන ආරක්ෂක අමාත්‍යවරයාගේ ශ්‍රී ලංකා සංචාරයේ අරමුණක් වන්නේ ශ්‍රී ලංකාව සමඟ සාමුද්‍රීය ආරක්ෂාව පිළිබඳ සමීප සහයෝගීතාවකට එළඹීමයි.\nසිය සංචාරය තුළදී ඔහු ශ්‍රී ලංකා වෙරළාරක්ෂක බලකායට මීටර 30ක් දිග මුර සංචාර යාත්‍රාවක් පිරිනමනු ඇති.\nඡායාරූප - කටුනායක, ටී.කේ.ජී.කපිල",
       "URL": "https://www.hirunews.lk/198013/ජපාන-ආරක්ෂක-අමාත්‍යවරයා-දිවයිනට-ඡායාරූප",
       "Category": "Local News",
       "Parent URL": "https://www.hirunews.lk/local-news.php?pageID=3789"
}