{
       "Source": "hirunews",
       "Timestamp": "Wednesday, 10 May 2023 - 13:12",
       "Headline": "උපදෙස් දීමට යාමෙන් පොලිස් නිලධාරීන් දෙදෙනාට පාසල් සිසුවාගෙන් ප්‍රහාර",
       "News Content": "නිවසේ කැසට් යන්ත්‍රය අධික ශබ්දයෙන් ක්‍රියාත්මක නොකරන ලෙස අවවාද කළ කපුගොල්ලෑව පොලිසියේ ස්ථානාධිපතිවරයාට සහ සැරයන්වරයකුට පහර දුන් බව කියන 17 හැවිරිදි පාසල් සිසුවකු ඇතුළු එකම පවුලේ සහෝදරයන් තිදෙනකු අත්අඩංගුවට ගැනීමට පොලිසිය පක්ෂණ ක්‍රියාත්මක කර තිබෙනවා.\nසැකකාර අයියා මලෝ තිදෙනා ප්‍රදේශය අතහැර පලාගොස් සිටින බවයි ප්‍රදේශයේ උසස් පොලිස් නිලධාරියෙක් පවසන්නේ.\nඅත්අඩංගුවට ගැනීමට සොයන 17 හැවිරිදි පාසල් සිදුවාගේ සහෝදරයන් දෙදෙනා කසිප්පු පෙරා විකිණීමේ ජාවාරමක නිරතව සිටින අය බවද පොලිසිය ප්‍රකාශ කරනවා.\nඑම සහෝදරයන් දෙදෙනාට එරෙහිව කපුගොල්ලෑව පොලිසිය අධිකරණයේ නඩු පවරා ඇති බව ද එම නිලධාරියා කියා සිටිනවා.\nවිහාරස්ථානය ආසන්නයේ පිහිටි නිවසක ක්‍රියාත්මක කර ඇති කැසට් යන්ත්‍රයකින් නිකුත් වන අධික ශබ්දය උහුලා ගැනීමට නොහැකි බවත් එම විහාරස්ථානයේ ආගමික කටයුතු වලට පවා මහත් බාධාවක් බවත් පවසමින් කපුගොල්ලෑව අලියාකඩ ශ්‍රී සමුද්‍රාසන්න විහාරයේ විහාරාධිපති හිමියන් කපුගොල්ලෑව පොලිසියට දුරකථනයෙන් දැනුම්දී තිබෙනවා.\nඒ පිළිබඳව සොයා බැලීමට ගිය පොලිස් නිලධාරීන් කිහිප දෙනකු කැසට් යන්ත්‍රයේ ශබ්දය අඩු කරන ලෙස මෙම පාසල් සිසුවාට දැනුම් දුන් අවස්ථාවේ ඔහු එම දැනුම්දීම කළ පොලිස් සැරයන්වරයාට අතින් පහර දී ඇති බවයි පොලීසිය පවසන්නේ.\nපහරදීමෙන් සැරයන්වරයාගේ තොල් පුපුරා තුවාල සිදු වී ඇතැයි ද පොලීසිය සඳහන් කරනවා.\nපොලිස් නිලධාරීන් ඒ පිළිබඳව කපුගොල්ලෑව පොලිසිය දැනුවත් කිරීමෙන් අනතුරුව පොලිස් ස්ථානාධිපතිවරයා එම නිවසට යමින් සිටිය දී සිසුවාගේ සහෝදරයන් දෙදෙනා පොලිස් ස්ථානාධිපතිවරයාට පොලු පහර එල්ල කර පලා ගොස් ඇතැයි ද පොලිස් ආරංචි මාර්ග පවසනවා.\nසිද්දිය සම්බන්ධයෙන් කපුගොල්ලෑව පොලිසිය සැකකරුවන් අත්අඩංගුවට ගැනීමට විමර්ශන සිදුකරගෙන යනු ලබනවා.",
       "URL": "https://www.hirunews.lk/334785/උපදෙස්-දීමට-යාමෙන්-පොලිස්-නිලධාරීන්-දෙදෙනාට-පාසල්-සිසුවාගෙන්-ප්‍රහාර",
       "Category": "Local News",
       "Parent URL": "https://www.hirunews.lk/local-news.php?pageID=354"
}