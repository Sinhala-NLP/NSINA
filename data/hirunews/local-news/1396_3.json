{
       "Source": "hirunews",
       "Timestamp": "Wednesday, 26 January 2022 - 17:27",
       "Headline": "ගෑස් පාරිභෝගිකයන්ට විශේෂ දැනුම්දීමක්",
       "News Content": "පාරිභෝගිකයන් විසින් භාවිත කර එහෙත් ගෑස් අවසන් නොවූ දෝෂ සහිත බවට සැක කෙරෙන ගෑස් සිලින්ඩර යළි භාරදීමට කැමති පාරිභෝගිකයන්ට ඒ සඳහා අවස්ථාව ලබාදිය යුතු බවට පාරිභෝගික කටයුතු පිළිබඳ අධිකාරිය විසින් ගෑස් සමාගම් වෙත දැනුම්දී තිබෙනවා.\nඒ අනුව ලිට්‍රෝ ලංකා ලිමිටඩ් සහ ලාෆ් ගෑස් පී එල් සී ආයතන වෙත මෙම දැනුම්දීම සිදුකර ඇති බවයි එම අධිකාරිය නිවේදනය කළේ.\nඑලෙස භාරගනු ලබන ගෑස් සිලින්ඩරවල ඉතිරිව ඇති ගෑස් ප්‍රමාණය වත්මන් වෙළඳපොල මිල අනුව ගණනය කර එම වටිනාකම නව ගෑස් සිලින්ඩරය මිලදී ගැනීමේදී අඩු කළ යුතු බවට අදාළ සමාගම් වෙත උපදෙස් දී තිබෙනවා.\nඒ අනුව ගෑස් බෙදාහරින්නන් හෝ නියෝජිතයන් විසින් ගෑස් සිලින්ඩර යළි භාර ගැනීම ප්‍රතික්ෂේප කරන්නේ නම් ඒ පිළිබඳ පාරිභෝගික අධිකාරියට දැනුම්දීමට මහජනතාවට හැකියාව පවතිනවා.\nඒ සඳහා 1977 ක්ෂණික ඇමතුම් අංකය හෝ අදාළ දිස්ත්‍රික්වල සම්බන්ධීකරණ නිලධාරීන්ගේ දුරකථන අංකවලට අමතා තොරතුරු ලබාදිය හැකියි.",
       "URL": "https://www.hirunews.lk/295265/ගෑස්-පාරිභෝගිකයන්ට-විශේෂ-දැනුම්දීමක්",
       "Category": "Local News",
       "Parent URL": "https://www.hirunews.lk/local-news.php?pageID=1396"
}