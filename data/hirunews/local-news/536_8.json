{
       "Source": "hirunews",
       "Timestamp": "Tuesday, 14 February 2023 - 18:27",
       "Headline": "තුර්කි භූමිකම්පාවෙන් පැය 198කට පසු තිදෙනෙකු දිවි ගලවා ගනියි",
       "News Content": "පසුගිය සතියේ තුර්කියේ සහ සිරියා දේශසීමාවේ සිදු වූ විනාශකාරී භූමිකම්පාවෙන් පැය 198කට පමණ පසු අද (14) අලුයම දකුණු තුර්කියේ ගොඩනැගිල්ලක සුන්බුන් අතරින් 18 හැවිරිදි මුහම්මඩ් කැෆර් නම් තරුණයෙකු බේරා ගත් බව සීඑන්එන් ප්‍රවෘත්ති සේවාව වාර්තා කරනවා.\nතුර්කියේ ඇඩිමන් පළාතේ, ගලවා ගැනීමේ සේවකයින් කඩා වැටුණු ගොඩනැගිල්ලක සුන්බුන් අතරින් බේරාගත් කැෆේර් ගිලන් ඇඳක තබා, අවශ්‍ය ප්‍රථමාධාර ලබා දෙමින් ගිලන් රථයක් ආධාරයෙන් ඔහුව රැගෙන යන විට ඔහුගේ ඇඟිලි චලනය වන අයුරු දැකගත හැකි වුණා.\nඑමෙන්ම ඊට ටික වේලාවකට පෙර, ගලවා ගැනීමේ කණ්ඩායම් විසින් අසල්වැසි කහරාන්මාරස් පළාතේ මහල් නිවාසයක නටබුන් අතරින් සහෝදරයන් දෙදෙනෙකු පිටතට ගැනීමට සමත් වුණා.\nරජයට අයත් Anadolu ප්‍රවෘත්ති ඒජන්සිය ඔවුන් 17 හැවිරිදි මුහම්මද් එනෙස් යෙනිනාර් (Muhammed Enes Yeninar) සහ ඔහුගේ සොහොයුරා වන 21 හැවිරිදි බාකි යෙනිනාර් (Baki Yeninar) ලෙස හඳුනාගෙන තිබෙනවා.\nඔවුන් දෙදෙනා වහා ම රෝහල්ගත කිරීමට ගලවා ගැනීමේ කණ්ඩායම් කටයුතු කළ අතර, ඔවුන්ගේ සෞඛ්‍ය තත්ත්වය පිළිබඳ තවමත් පැහැදිලි තොරතුරු වාර්තා වී නෑ.\nපසුගිය සඳුදා ඇති වූ භූමිකම්පාව සහ විශාල පසු කම්පන වැලකින් දකුණු තුර්කියේ සහ වයඹදිග සිරියාවේ පුද්ගලයින් 37,000කට වැඩි පිරිසක් මිය ගොස් ඇති බවට නිල ගණනය කිරීම් පළ වුව ද ඒ සංඛ්‍යාව මීට වඩා ඉහළ යනු ඇතැ යි අපේක්ෂා කෙරෙනවා.",
       "URL": "https://www.hirunews.lk/327422/තුර්කි-භූමිකම්පාවෙන්-පැය-198කට-පසු-තිදෙනෙකු-දිවි-ගලවා-ගනියි",
       "Category": "Local News",
       "Parent URL": "https://www.hirunews.lk/local-news.php?pageID=536"
}