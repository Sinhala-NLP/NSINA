{
       "Source": "hirunews",
       "Timestamp": "Tuesday, 26 April 2022 - 13:48",
       "Headline": "චීන අත්වැල සැබෑවක් ද?",
       "News Content": "නිදහසින් පසු දරුණුතම ආර්ථික අර්බුදයට ශ්‍රී ලංකාව මේ වනවිට මුහුණ දෙමින් සිටිනවා.\nජනලේඛන හා සංඛ්‍යාලේඛන දෙපාර්තමේන්තුවේ නවතම වාර්තාවට අනුව ජාතික පාරිභෝගික මිල දර්ශකයේ වාර්ෂික ලක්ෂ්‍යමය වෙනස මගින් මනිනු ලබන මතුපිට උද්ධමනය මාර්තු මාසයේ සියයට 21.5ක් දක්වා ඉහළ ගොස් තිබෙනවා.\nආහාර කාණ්ඩයේ වාර්ෂික ලක්ෂ්‍යමය උද්ධමනය සියයට 29.5ක්. රට තුළ උග්‍ර භාණ්ඩ හිඟයක් නිර්මාණය වී තිබෙනවා.\nකිරිපිටි, සහල්, පරිප්පු වැනි ආහාර ද්‍රව්‍ය මෙන්ම ගෑස් සහ ඛනිජ තෙල් හිඟය ඉතා බරපතලයි.\nදෛනිකව පැය 3කට වැඩි කාලයක් විදුලිය විසන්ධි කෙරෙනවා.\nඑමෙන්ම ඖෂධ හිඟය ජනතාවගේ ජීවත් වීමේ අයිතියට අභියෝගයකි.\nමේ සියල්ලටම හේතු වී තිබෙන්නේ රටේ විදේශ සංචිත පහළ යෑම හේතුවෙන් එම භාණ්ඩ ආනයනයට විදේශ විනිමය නොමැති වීමයි.\n2022 මාර්තු මාසය අවසානයේ දී ඩොලර් මිලියන 1,723.60ක විදේශ විනිමය සංචිතයක් ශ්‍රී ලංකාව සතුව පැවතිය ද එයින් භාවිතයට ගත හැකි ප්‍රමාණය වන්නේ චීන විනිමය හුවමාරුවෙන් (ස්වැප් පහසුකම) ලද යුවාන් බිලියන 10ක් හෙවත් ඩොලර් බිලියන 1.5ක ප්‍රමාණය අඩු කළ පසු ලැබෙන අගයයි.\nඑනම් ඩොලර් මිලියන 223 කි.\nඅද වන විට එය ඊටත් වඩා පහළ බැස ඇති බවට සැක නැහැ.\n2021 වසරේ සිව්වන කාර්තුව වන විට ශ්‍රී ලංකාවේ මුලු ණය ප්‍රමාණය රුපියල් බිලියන 17,589.37ක් වනවා.\nඉන් විදේශ ණය ප්‍රමාණය රුපියල් බිලියන 6,492.15(ඇමෙරිකානු ඩොලර් බිලියන 51)ක්.\n2021 දී රාජ්‍ය ණය ප්‍රමාණය දළ දේශීය නිෂ්පාදිතයෙන් 119%ක් දක්වා ශීඝ්‍රයෙන් වැඩිවී තිබෙනවා.\nශ්‍රී ලංකාව විදේශ ණය වාරික හා පොලී ආපසු ගෙවීම තාවකාලිකව අත්හිටුවා සාකච්ඡා මාර්ගයෙන් ණය ප්‍රතිව්‍යුහගතකරණයට යොමු වන බව මහ බැංකු අධිපති ආචාර්ය නන්දලාල් වීරසිංහ පැවසුවේ පසුගිය 12 වැනිදායි.\nආචාර්ය නන්දලාල් වීරසිංහ එහිදී පවසා සිටියේ මේ අවස්ථාවේදී විදේශ ණය ආපසු ගෙවීමට වඩා අත්‍යාවශ්‍ය භාණ්ඩ අනයනයට ප්‍රමුඛතාව දෙන බවයි. ඉන්ධන, ගෑස්, ඖෂධ හා ආහාර ද්‍රව්‍ය ආනයනයට එම මුදල් යොදවන බව ඔහු පැවසුවා.\nණය ප්‍රතිව්‍යුහගතකරණය පිළිබඳ සාකච්ඡා වර්ධනය වෙමින් තිබූ මුල් කාලයේදී මෙරට සිව්වැනි විශාලතම ණයහිමියා වන චීනයෙන් ලබා ගත් සමස්ත ණය කළඹෙන් සියයට 10ක කොටස සඳහා ජනාධිපති ගෝඨාභය රාජපක්ෂ චිනයෙන් සහනයක් ඉල්ලා සිටියේ පසුගිය ජනවාරි මාසයේදී.\nඒ චීන විදේශ අමාත්‍ය වැන් යී සමග කොළඹදී පැවැති හමුවෙදීයි.\nඅදාල ඉල්ලීම සිදුකර මාස 4ක් ගත වී ඇතැත් චීනය තවමත් ඒ සම්බන්ධයෙන් කිසිවක් ප්‍රකාශ කර නැහැ.\nශ්‍රී ලංකාවේ චීන තානාපති චී චෙන්හොංග් කොළඹ දී ජනමාධ්‍යවේදීන් පිරිසක් සමග පැවැත්වූ විවෘත සංවාදයකදී පැවසුවේ ශ්‍රී ලංකාව මූල්‍ය අරමුදල වෙත යොමු වීම හේතුවෙන් අදාල සාකච්ඡා මන්දගාමී වූ බවයි.\nමාස 4ක් තිස්සේ කිසිවක් නොකර සිටි චීනය පවසන්නේ ශ්‍රී ලංකාව ණය ආපසු ගෙවීම අත්හිටුවා ජාත්‍යන්තර මූල්‍ය අරමුදල වෙත යෑම පිළිබඳ කනගාටු වන බවයි.\nඑය ද්විපාර්ශ්වික ණය සඳහා බලපෑමක් වනු ඇති බවත් ජාත්‍යන්තර මූල්‍ය අරමුදලේ කොන්දේසි පිළිබඳ සමීපව අධ්‍යයනය කරමින් සිටින බවත් චීන තානාපතිවරයා මෙහිදී සඳහන් කළා.\nවසර 500ක් ඉතිහාසයට යන චීන තානාපතිවරයා ශ්‍රී ලංකාව යටත්විජිතයක් කරගෙන සිටි රටවල් මේ අවස්ථාවේදී ශ්‍රී ලංකාවට උපකාර කිරීමට ඉදිරිපත් විය යුතු බව පවසනවා.\nනමුත් ආර්ථික වශයෙන් සඵලදායී නොවන යටිතල පහසුකම් ව්‍යාපෘති සඳහා ඉහළ පොලී අනුපාත යටතේ ණය ලබා දී ශ්‍රී ලංකාවේ ආර්ථිකය මෙම තත්ත්වයට ඇද දැමූ චීනය පිළිබඳ ඔහු සිතා මතා අමතක කර දමන්නේ ලැජ්ජාසහගත ලෙසයි.\nශ්‍රී ලංකාව චීනයෙන් දැනට ලබා ගෙන ඇති ණය ප්‍රමාණය ඇමෙරිකානු ඩොලර් බිලියන 5කට අධිකයි.\nඒ ණය යොදාගෙන සිදුකල ඉදිකිරීම් අතාර්ථික කිසිදු මූල්‍යමය වාසියක් නොමැති ආයෝජන පමණක් වීම විශේෂත්වයක්.\nචීන ණය ආධාර මත ඉදිකළ හම්බන්තොට වරාය ණය වාරිකය ගෙවීමට තරම්වත් ආදායමක් නොමැති වීම හේතුවෙන් 99 අවුරුදු බදු පදනම යටතේ චීනයටම ලබා දෙනු ලැබුවා.\nඒ සම්බන්ධයෙන් අදහස් පල කරමින් චීන තානාපති චී චෙන්හොංග් පැවසුවේ කිසිදු රටක් ඉදිරිපත් නොවූ අවස්ථාවක හම්බන්තොට වරාය ඉදිකිරීමට ණය ලබා දුන් බවයි.\nඑය බදු පදනම යටතේ චීනයට ලබා දීමේ දී ගෙවනු ලැබූ බදු මුදලින් චීන ණය නොපියවූ ශ්‍රී ලංකාව එම මුදල් වෙනත් විදේශ වගකීම් පියවීමට භාවිත කිරීම අසාධරණ බව තානාපතිවරයා සඳහන් කළා.\nසැඟවුණු කොන්දේසි මත අධික පොලියට ණය ලබා දී එමගින් සිදු කෙරන ආයෝජන හරහා උපදින වත්කම් බදු දීමේදී ලැබෙන ආදයම පවා එම රටට අවශ්‍ය ලෙස වියදම් කළ යුත්තේ ශ්‍රී ලංකාව චීන කොලනියක් නිසාදැයි අපට ප්‍රශ්න කිරීමට සිදුවනවා.\nචීනය හැම විටම ශ්‍රී ලංකාවේ ක්‍රියාත්මක කළ සංවර්ධන ආයෝජන රටට සහ ජනතාවට ආර්ථික හා සමාජයීය වාසි උත්පාදනය කළ බව චීන තානාපතිවරයා පැවසුවේ නොරච්චෝලේ බලාගාරය, දක්ෂිණ හා කටුනායක අධිවේගී මාර්ග නිදසුන් ලෙස දක්වමින්.\nනමුත් නොරොච්චෝලේ බලාගාරය කොපමණ අවස්ථා ගණනකදී බිඳ වැටුණාද යන්න අවම තරමින් විදුලි බල මණ්ඩලය හෝ නිශ්චිත වශයෙන් නොදන්නවා විය හැකියි.\nඑමෙන්ම හම්බන්තොට සිදු කර ඇති විවිධ ඉදිකිරීම් මෙන්ම නෙලුම් කුලුණ ද උත්පාදනය කරන ආර්ථික හා සමාජයීය වාසි අපිට නම් නොපෙනේ.\nඑවැනි පසුබිමක විදේශ කටයුතු අමාත්‍ය මහාචාර්ය ජී.එල්. පීරිස් මැතිතුමා අප්‍රේල් 21 වැනිදා විදේශ කටයුතු අමාත්‍යාංශයේ දී චීන තානාපති චී චෙන්හොංග් හමුවුණා.\nශ්‍රී ලංකාවේ වත්මන් තත්ත්වය සහ ආර්ථිකයට අහිතකර ලෙස බලපා ඇති බලශක්ති හිඟය පිළිබඳව තානාපතිවරයා දැනුම්වත් කළ විදේශ කටයුතු අමාත්‍යවරයා විශේෂයෙන්ම මෙම දුෂ්කර වාතාවරණය හමුවේ පැන නැගී ඇති මූල්‍ය ක්ෂේත්‍රයේ ගැටලු සම්බන්ධයෙන් චීනයේ වැඩිදුර සහය ඉල්ලා සිටියා.\nචීන ජාත්‍යන්තර සංවර්ධන සහයෝගිතා නියෝජිතායතනය (CIDCA) සහල් ටොන් 5000ක් (මින් පෙර ප්‍රකාශයට පත් කරන ලද ටොන් 2000ක ප්‍රමාණය ද සමඟ), ඖෂධ, නිෂ්පාදන ද්‍රව්‍ය සහ අනෙකුත් අත්‍යවශ්‍ය ද්‍රව්‍ය ඇතුළුව යුවාන් මිලියන 200ක (ඇමෙරිකානු ඩොලර් මිලියන 30.76) හදිසි මානුෂීය ආධාරයක් ශ්‍රී ලංකාවට ලබා දීමට පොරොන්දු වී තිබෙනවා.\nඊට අමතරව, යුනාන් පළාත ශ්‍රී ලංකාවට යුවාන් මිලියන 1.5ක (ඇමෙරිකානු ඩොලර් මිලියන 0.23) ආහාර ද්‍රව්‍ය පරිත්‍යාග කරන බව නිවේදනය කෙරුණා.\nමේ අතර අග්‍රාමත්‍ය මහින්ද රාජපක්ෂ සමග පසුගිය සිකුරාදා පැවති දුරකතන සංවාදයකදී ආර්ථික හා සමාජයීය සංවර්ධනයේ ස්ථාවරත්වය සඳහා චීනයේ සහය ශ්‍රී ලංකාවට ලබා දෙන බව චීන අග්‍රමාත්‍ය ලී කෙකියැන්ග් පවසා තිබෙනවා.\nඔහු වැඩිදුරටත් පවසා ඇත්තේ ශ්‍රී ලංකාව දැනට මුහුණ දී සිටින හදිසි මූල්‍ය ගැටලු කිහිපයක් විසඳීමට චීනය ශ්‍රී ලංකා රජය සමග එක්ව කටයුතු කරන බවයි.\nඑමෙන්ම එරට පෙර පාසලක සිසු සිසුවියන් ශ්‍රී ලංකාවට එවීම සඳහා කැටයකට ආධාර එකතු කරන ආකාරය මෙරට චීන තානාපති කාර්යාලය සිය නිල ට්විටර් ගිණුමේ දක්වා තිබුණා.\nචීනය තම රට තුල ශ්‍රී ලංකාව නැමති ස්වෛරී රාජ්‍යයට, ඔවුන් පවසන ආකාරයට වසර 65ක් ඈතට දිවෙන කලණ මිතුරුකමට ලබා දී ඇති වටිනාකම එයයි.\nකැටයකට සල්ලි එකතු කීරීමට තරම් ශ්‍රී ලංකාව පහත වැටී ඇති බව රටට සහ ලෝකයට කියා පෑමෙන් කරන්නේ සිය කලණ මිතුරාගේ අභිමානය හැකි තරම් පහතට ඇද දැමීමක් නොවේ නම් අන් කවරක්ද?\nමේ අතර චීනය ශ්‍රී ලංකාවට ලබා දෙන ණය හා ආධාර සම්බන්ධයෙන් ANI ප්‍රවෘත්ති සේවය වෙත අදහස් දක්වමින් භූ දේශපාලනික විශ්ලේෂකයෙක් වන අසංග අබේගුණසේකර පැවසුවේ ශ්‍රී ලංකාවට ලබා දී ඇති චීන ණය අපැහැදිලි බවයි.\nඅවම තරමින් එහි පොලී අනුපාතය හෝ කිසිවෙක් නොදන්නා බව ඔහු පවසනවා.\n\"ආර්ථික අර්බුදයට ඇති එකම හේතුව චීනය නොවේ. නමුත් එය සැලකිය යුතු එකක්.\nතමන්ගේම ණය පියවීම සඳහා චීනය ශ්‍රී ලංකාවට ඩොලර් බිලියනයක් ලබා දීමට නියමිතයි.\nතමන්ගේම ණය පියවා ගැනීමට තමන් ණය ලබා දීමක් ගැන මම ඇසුවේ පළමුවරට බව අසංග අබේගුණසේකර පවසනවා.\nඑසේ නම් චීනයේ අපේක්ෂාව මානුෂීය ආධාර ලේබලය යටතේ සොච්චමක් ලොවට පෙන්වා ශ්‍රී ලංකාව තව තවත් ණය උගුලේ සිර කිරීම ද?",
       "URL": "https://www.hirunews.lk/302858/චීන-අත්වැල-සැබෑවක්-ද",
       "Category": "Local News",
       "Parent URL": "https://www.hirunews.lk/local-news.php?pageID=1208"
}