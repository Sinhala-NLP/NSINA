{
       "Source": "hirunews",
       "Timestamp": "Sunday, 17 April 2022 - 17:55",
       "Headline": "හිටපු ඇමතිවරුන් කිහිපදෙනෙකු ඇමති ධුර එපා කියයි (වීඩියෝ)",
       "News Content": "නව අමාත්‍ය මණ්ඩලය පත් කිරීමේදී ඇතැම් හිටපු අමාත්‍යවරුන් තමන්ට කිසිදු අමාත්‍ය ධුරයක් අවශ්‍ය නොවන බව ජනාධිපතිවරයා වෙත දැනුම් දී ඇති බවට වාර්තා වනවා.\nආණ්ඩුවේ කටයුතු පවත්වාගෙන යෑම සඳහා නව අමාත්‍ය මණ්ඩලයක් පත් කිරීම බොහෝදුරට හෙට දින සිදුවනු ඇති බවටයි දේශපාලන ආරංචි මාර්ග සදහන් කළේ.\nසීමිත පිරිසකගෙන් සමන්විත නව අමාත්‍ය මණ්ඩලයට නවක මුහුණු ඇතුළත් බවට ද එම ආරංචි මාර්ග සදහන් කළා.\nඊට අදාළව ජනාධිපති ගෝඨාභය රාජපක්ෂ සහ කැබිනට් මණ්ඩලයේ හිටපු අමාත්‍යවරුන් අතර ඊයේ (16) හමුවක් ද පැවැත්වුණා.\nඑහිදී ද දීර්ඝ වශයෙන් සංවාදයට බඳුන් වී ඇත්තේ ආණ්ඩුවේ කටයුතු පවත්වාගෙන යාම සහ නව අමාත්‍ය මණ්ඩලය පත් කිරීම පිළිබදවයි.\nඑහිදී ඇතැම් හිටපු අමාත්‍යවරුන් ජනාධිපතිවරයාට දැනුම් දී ඇත්තේ තමන්ට කිසිදු අමාත්‍ය ධුරයක් අවශ්‍ය නොවන බවයි.\nප්‍රසන්න රණතුංග හිටපු අමාත්‍යවරයා ද ජනාධිපතිවරයා වෙත ප්‍රකාශ කළේ නව අමාත්‍ය මණ්ඩලය පත් කිරීමේදී තමන්ට අමාත්‍ය ධුරයක් අවශ්‍ය නොවන බවයි.\nඑමෙන්ම හිටපු අමාත්‍යවරයෙකු වන සරත් වීරසේකර ද සිය ට්විටර් පණිවුඩයක් නිකුත් කරමින් සඳහන් කර ඇත්තේ පවතින වර්තමාන අර්බුදය හේතුකොටගෙන නව කැබිනට් මණ්ඩලයේ කිසිදු තනතුරක් ලබා නොගැනීමට තීරණය කළ බවයි.\nමේ අතර, හිටපු අමාත්‍ය බන්දුල ගුණවර්ධන පසුගිය 15 වන දා ජනාධිපතිවරයා වෙත ලිපියක් යොමු කරමින් දැනුම් දී ඇත්තේ නව කැබිනට් මණ්ඩලයට නවක මුහුණු ඇතුළත් කරන ලෙසටයි.\nඒ පිළිබදව ද ජනාධිපතිවරයා ඊයේ පැවති සාකච්ඡාවේ දී අවධානය යොමු කර තිබෙනවා.",
       "URL": "https://www.hirunews.lk/302152/හිටපු-ඇමතිවරුන්-කිහිපදෙනෙකු-ඇමති-ධුර-එපා-කියයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1225"
}