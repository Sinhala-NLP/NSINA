{
       "Source": "hirunews",
       "Timestamp": "Tuesday, 29 October 2019 - 13:00",
       "Headline": "ජනාධිපතිවරණ සමයේදී, ජාතික පාසල්වලට ළමයින් ඇතුළත් කර ගැනීමට, බලපෑම් කරන බවට පැමිණිලි",
       "News Content": "ජනාධිපතිවරණ සමයේ ජාතික පැසැල්වලට ළමයින් ඇතුලත් කර ගන්නා ලෙසට ජාතික පාසැල් අධ්‍යක්ෂකවරයා විසින් දැනුම් දී ඇතැයි පැමිණිලි ලැබී ඇති බව මැතිවරණ කොමිෂන් සභාව පවසනවා.\nඑහි ප්‍රකාශකයෙකු සඳහන් කළේ 2 ශ්‍රේණියේ සිට 11 ශ්‍රේණිය දක්වා මෙලෙස සිසුන් ඇතුළත් කර ගන්නා ලෙසට ජාතික පාසැල් අධ්‍යක්ෂවරයා විසින් විදුහල්පතිවරුන් දැනුවත් කර ඇති බවයි.\nඑමගින් තමන් දැඩි අපහසුතාවයට පත්ව ඇති බවට අදාල පැමිණිලි මගින් ඔවුන් සඳහන් කර තිබෙනවා.\nමැතිවරණයක් ප්‍රකාශයට පත් කර ඇති මොහොතක එලෙස කටයුතු කිරීම නීතිවිරෝධී බව පෙන්වා දුන් මැතිවරණ කොමිෂන් සභාවේ ප්‍රකාශකයා ඒ සම්බන්ධයෙන් පරීක්ෂණයක් සිදු කරන බවද සඳහන් කළා.\nඑමෙන්ම මැතිවරණ නීතිරීති වලට අනුකූල නොවන අන්දමින් පෞද්ගලික බස්රථ, ත්‍රීරෝද රථ ඇතුළු පෞද්ගලික වාහනවල එක් එක් අපේක්ෂකයන් ප්‍රවර්ධනය වන ආකාරයේ වැකි, සලකුණු, ජායාරූප ඇතුළු ස්ටිකර් ප්‍රදර්ශනය කර ඇත්නම්, ඒවා ඉවත් කරන ලෙසට දැනුම්දීමක් කර තිබෙනවා.\n1981 අංක 15 දරණ ජනාධිපතිවරණ පනතේ 74වන වගන්තියට යටතේ මෙය වරදක් වන බැවින් සෑම පොලිස් බල ප්‍රදේශයක්ම ආවරණය වන පරිදි හදිසි පරීක්ෂා කිරීම් සිදුකරන ලෙස නියෝජ්‍ය පොලිස්පතිවරුන්, කොට්ඨාශ භාර පොලිස් නිලධාරීන් සහ පොලිස් ස්ථානාධිපතිවරුන් දැනුම් කර ඇති බවයි එම කොමිෂන් සභාව කියා සිටියේ.\nමේ අතර මැතිවරණ කොමිෂන් සභාවේ සභාපති මහින්ද දේශප්‍රිය සහ දේශපාලන පක්ෂ නියෝජිතයන් මෙන්ම ස්වාධීන කණ්ඩායම් අපේක්ෂකයන් අතර සාකච්ජාව මේ වනවිට ආරම්භ වී තිබෙනවා.\nමෙම සාකච්ජාවේදී නොවැම්බර් මස 16 වනදා පැවැත්වෙන ජනාධිපතිවරණයේදී ඡුන්දය ලබාදීමට වෙන්කර ඇති කාලය දීර්ඝ කිරීම සම්බන්ධයෙන් දේශපාලන පක්ෂ නියෝජිතයන් දැනුවත් කරන බවයි මැතිවරණ කොමිෂන් සභාවේ ප්‍රකාශකයා කියා සිටියේ.\nසාමාන්‍යයෙන්  ජන්ද විමසීම පෙරවරු 7 සිට පස්වරු 4 දක්වා සිදුකෙරෙන අතර ජනාධිපතිවණ පණතට අනුව එම කාලය පැය භාගයක් හෝ පැයක් වශයෙන් වැඩිකර ගැනීමට මැතිවරණ කොමිෂන් සභාවට අවසරය පවතිනවා.\nදැනටමත් ඡන්ද මධ්‍යස්ථානවල ඡුන්දය ප්‍රකාශ කරන කුටි සංඛ්‍යාව වැඩි කිරීමට තීරණයක් ගෙන ඇති අතර ඒ සම්බන්ධයෙන් අවසන් තීරණය අද පස්වරුවේ රැස්වන මැතිවරණ කොමිෂන් සභාවේ නිලධාරීන් ගනු ලබනු ඇති බවයි එම ප්‍රකාශකයා තවදුරටත් කියා සිටියේ.\nඑමෙන්ම ජනාධිපතිවරණයට ඉදිරිපත්ව සිටින අපේක්ෂකයන් තවත් අපේක්ෂකයෙකු ප්‍රවර්ධනය වන ආකාරයට කටයුතු කරන්නේ නම් ඔවුන්ගේ වරප්‍රසාද කප්පාදු කරන බව මැතිවරණ කොමිෂන් සභාව ප්‍රකාශ කළා.\nඒ සම්බන්ධයෙන් දැනටමත් අපේක්ෂකයන් දැනුම්වත් කර ඇති අතර මෙතෙක් එවැනි පැමිණිල්ලක් ලැබී නොමැති බවයි එම කොමිසම කියා සිටියේ.\nඑහෙත් පැෆ්රල් සංවිධානය කියා සිටියේ ජනාධිපතිවරණයට මෙවර ඉදිරිපත් වී ඇති 12 දෙනෙකු අපේක්ෂකයන් දෙදෙනෙකු ජයග්‍රහණය කරවීම සඳහා කටයුතු කරමින් සිටින හෙයින් ඔවුන් 12 දෙනාම මැතිවරණය නීතියට ගරුකර ඉල්ලා අස්විය යුතු බවයි.",
       "URL": "https://www.hirunews.lk/227201/ජනාධිපතිවරණ-සමයේදී-ජාතික-පාසල්වලට-ළමයින්-ඇතුළත්-කර-ගැනීමට-බලපෑම්-කරන-බවට-පැමිණිලි",
       "Category": "Local News",
       "Parent URL": "https://www.hirunews.lk/local-news.php?pageID=3074"
}