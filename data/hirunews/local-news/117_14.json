{
       "Source": "hirunews",
       "Timestamp": "Monday, 07 August 2023 - 12:51",
       "Headline": "විදුලි ගාස්තු යළි සංශෝධනය නොවන බව ඇමති කංචන කියයි",
       "News Content": "මාධ්‍යවල පවසන පරිදි විදුලි ගාස්තු යළි සංශෝධනය නොවන බව විදුලි බල අමාත්‍ය කංචන විජේසේකර දැනුම් දී තිබෙනවා.\nඒ අනුව සෑම වසරකම ජනවාරි සහ ජූලි මාසවලදී ද්වි වාර්ෂිකව විදුලි මිල සංශෝධනය කිරීමට නියමිතයි.\nනියමිත විදුලි කප්පාදුවකින් තොරව වසර පුරා දිවයිනේ අඛණ්ඩව විදුලිය සැපයීමට ලංවිම සැලසුම් කර ඇති බවයි වාර්තා වෙන්නේ.\nමේ අතර විදුලිබල මණ්ඩලය ලබන පාඩුව පියවා ගැනීම සඳහා විදුලි ගාස්තු නැවත වරක් වහාම ඉහළ දැමිය යුතුව ඇතැයි විදුලිබල මණ්ඩලය ශ්‍රී ලංකා මහජන උපයෝගීතා කොමිෂන් සභාවට පසුගිය දා දැනුම්දී තිබුණා.\nවිදුලිබල මණ්ඩලයේ සාමාන්‍යාධිකාරී ජී.ඒ.ඩී.ආර්.පී. සෙනෙවිරත්න ශ්‍රී ලංකා මහජන උපයෝගීතා කොමිෂන් සභාවේ අධ්‍යක්ෂ ජනරාල්වරයාට ඉකුත් 21 වනදා ලිපියක් යොමු කරමින් දැනුම්දී තිබුණේ විදුලිය ගාස්තුව වැඩිවීමක් ලබා නොදුනහොත් මේ වසරේ ඉදිරි මාස කිහිපය තුළ වියදම් පියවා ගැනීමට නොහැකි වනු ඇති බවයි.\nරුපියල් කෝටි තුන්දහස් තුන්සීයකින් සිය ආදායම් වැඩිකර ගැනීම සදහා මෙම ගාස්තු ඉහළ දැමීම සිදුකළ යුතු බවයි විදුලිබල මණ්ඩලය දැනුම් දී ඇත්තේ.\nවිදුලි ගාස්තු සියයට 66 කින් වැඩි කරනු ලැබුවේ පසුගිය පෙබරවාරි මස 16 වනදායි.\nඑහෙත් පසුගිය මස 2 වනදා සිට ක්‍රියාත්මක වන පරිදි විදුලි ගාස්තු සියයට 25 කින් පමණ අඩු කෙරුණා.",
       "URL": "https://www.hirunews.lk/343939/විදුලි-ගාස්තු-යළි-සංශෝධනය-නොවන-බව-ඇමති-කංචන-කියයි",
       "Category": "Local News",
       "Parent URL": "https://www.hirunews.lk/local-news.php?pageID=117"
}