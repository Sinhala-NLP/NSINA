{
       "Source": "hirunews",
       "Timestamp": "Thursday, 14 September 2017 - 19:26",
       "Headline": "සාකච්ඡා අසාර්ථකයි - විදුලි වර්ජනය අඛණ්ඩව",
       "News Content": "විෂය භාර අමාත්‍යවරයා සමඟ සාකච්ඡාව අසාර්ථක වූ බැවින් අඛණ්ඩව තම වර්ජනය ක්‍රියාත්මක කරන බව විදුලි වෘත්තීය සමිති පවසනවා.\nතම ඉල්ලීම් පිළිබඳව විෂය භාර අමාත්‍ය රංජිත් සියඹලාපිටිය සහ විදුලි වෘත්තීය සමිති අද (14) පස්වරුවේ සාකච්ඡාවක් පවත්වනු ලැබුවා.\nකෙසේ වෙතත්, තම ඉල්ලීම්වලට නිසි විසඳුම් ලබාදීමට බලධාරීන් අපොහොසත් වූ බවයි ලංකා විදුලි සේවක සංගමයේ ලේකම් රන්ජන් ජයලාල් හිරු ප්‍රවෘත්ති අංශයට සදහන් කළේ.\nමේ අතර, ලංකා විදුලිබල මණ්ඩලයේ සේවක වර්ජනය සම්බන්ධයෙන් අද පස්වරුවේ අග්‍රාමාත්‍යවරයාගේ ප්‍රධානත්වයෙන් තවත් විශේෂ සාකච්ඡාවක් පැවැත්වීමට නියමිතයි.\nවැටුප් විෂමතා ඉවත් කර හයට එක අනුපාතයට වැටුප් තල සකස් කිරීම ඇතුලූ ඉල්ලීම් කිහිපයක් මුල් කරගනිමිනුයි විදුලි සේවකයින් වර්ජනයේ නිරත වන්නේ.\nඅත්‍යාවශ්‍ය සේවා අඛණ්ඩව පවත්වාගෙන යාමේ අරමුණින් ලබන 20 දක්වා විදුලිබල මණ්ඩලයේ සේවකයින්ගේ නිවාඩු අවලංගු කරමින් මේ වනවිට චක්‍ර ලේඛයක්ද නිකුත් කර තිබෙනවා.\nසේවක වර්ජනයත් සමඟ විදුලිය බිඳවැටීම් යථා තත්ත්වයට පත් කිරීමට යම් කාලයක් ගතවන බවයි විදුලිබල හා පුනර්ජනනීය බලශක්ති අමාත්‍යාංශයේ මාධ්‍ය ප්‍රකාශක සුලක්ෂණ ජයවර්ධන කියා සිටියේ.",
       "URL": "https://www.hirunews.lk/170935/සාකච්ඡා-අසාර්ථකයි-විදුලි-වර්ජනය-අඛණ්ඩව",
       "Category": "Local News",
       "Parent URL": "https://www.hirunews.lk/local-news.php?pageID=4322"
}