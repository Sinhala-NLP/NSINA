{
       "Source": "hirunews",
       "Timestamp": "Thursday, 28 July 2022 - 13:08",
       "Headline": "ජනාධිපති මන්දිරයේ විදුලි ස්ත්‍රික්කය සොරා ගත් ඉස්මයිල්",
       "News Content": "පසුගිය 9 වනදා කොටුව ජනාධිපති මන්දිරයට ඇතුළු වී එහි දේපලවලට හානි සිදු කිරීම සම්බන්ධව සිදු කෙරෙන විමර්ශනයට අදාළ ව තවත් සැකකරුවන් 5 දෙනෙකු පොලීසිය අත්අඩංගුවට ගෙන තිබෙනවා.\nඔවුන් අතර ජනාධිපති මන්දිරයෙහි විදුලි ස්ත්‍රික්කය සොරා ගත් සැකකරුවෙකු ද සිටින බවයි පොලීසිය සඳහන් කළේ.\nඉස්මයිල් මොහොමඩ් අෂාන් නමැති මෙම සැකකරු කොළඹ 13 ප්‍රදේශයේ පදිංචිකරුවෙක්.\nඑසේම, පැහැර ගත් බව පැවසූ රුහුණු විශ්වවිද්‍යාලයේ මහා ශිෂ්‍ය සංගමයේ හිටපු සභාපති ඇන්තනී වේරංග පුෂ්පික ද සිල්වා, අත්අඩංගුවට ගෙන ඇති බව පොලිස් මාධ්‍ය ප්‍රකාශක කාර්යාලය ප්‍රකාශ කළා.\nපසුගිය මස 10 වනදා අධ්‍යාපන අමාත්‍යාංශය ඉදිරිපිටදී, අධිකරණ නියෝග කඩ කරමින් උද්ඝෝෂණ පැවැත්වීම, අයුතු ජනරාශියක සාමාජිකයෙකු වීම ඇතුළු චෝදනා යටතේ මොහු අත්අඩංගුවට ගෙන ඇති බවයි පොලීසිය සඳහන් කළේ.\nඊයේ කොටුව දුම්රියපොල ඉදිරිපිට පැවති විරෝධතාවයට සහභාගි වී නැවත යමින් සිටියදී මොහුව කිසියම් පිරිසක් පැහැර ගෙන ගිය බව අන්තර් විශ්වවිද්‍යාල ශිෂ්‍ය බල මණ්ඩලය චෝදනා කළා.\nකෙසේ වෙතත් පොලිස් මාධ්‍ය කොට්ඨාශය නිවේදනය කළේ කොටුව දුම්රිය ස්ථානය ඉදිරිපිටදී මොහුව කොළඹ මධ්‍යම කොට්ඨාශ අපරාධ විමර්ශන කාර්යාංශය ඊයේ අත්අඩංගුවට ගත් බවයි. 27 හැවිරිදි ගාල්ල - දොඩම්දූව ප්‍රදේශයේ පදිංචිකරු සැකකරු මේ වනවිට කොළඹ කොටුව පොලිස් ස්ථානය වෙත ඉදිරිපත් කර තිබෙනවා.\nඅත්අඩංගුවට ගත් සැකකරුගේ ශිෂ්‍යභාවය රුහුණු විශ්වවිද්‍යාලයීය විසින් අහෝසි කර ඇති බවයි පොලීසිය කියා සිටියේ.\nමේ අතර, ගාලුමුවදොර විරෝධතාකරුවන්ට ආරක්ෂක අංශ විසින් සිදුකළ පහරදීම් සහ අත්අඩංගුවට ගැනීම් සම්බන්ධයෙන් සාක්ෂි විමසීම සදඟා නීතිඥ නුවන් බෝපගේ අද පෙරවරුවේ මානව හිමිකම් කොමිසමට කැඳවා තිබෙනවා.",
       "URL": "https://www.hirunews.lk/311175/ජනාධිපති-මන්දිරයේ-විදුලි-ස්ත්‍රික්කය-සොරා-ගත්-ඉස්මයිල්",
       "Category": "Local News",
       "Parent URL": "https://www.hirunews.lk/local-news.php?pageID=986"
}