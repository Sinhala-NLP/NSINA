{
       "Source": "hirunews",
       "Timestamp": "Tuesday, 18 October 2022 - 12:07",
       "Headline": "වසන්තගේ පෙත්සම සංශෝධනයට අවසර",
       "News Content": "ත්‍රස්තවාදය වැළැක්වීමේ පනත යටතේ තමන්ව අත්අඩංගුවට ගෙන රඳවාගැනීම නීතිවිරෝධී යයි ප්‍රකාශකරන මෙන් ඉල්ලා අන්තර් විශ්ව විද්‍යාල ශිෂ්‍ය බලමණ්ඩලයේ කැඳවුම්කරු වසන්ත මුදලිගේ ඇතුළු තිදෙනෙක් ඉදිරිපත්කර ඇති මූලික අයිතිවාසිකම් පෙත්සම් සංශෝධනය කිරීමට ශ්‍රේෂ්ඨාධිකරණය අද (18) අවසර ලබා දී තිබෙනවා.\nපෙත්සම්කාර පාර්ශවයක් වෙනුවෙන් පෙනී සිටි ජනාධිපති නීතිඥ උපුල් ජයසූරියඅධිකරණය හමුවේ කරුණු දක්වමින්, කියා සිටියේ මෙම නඩුකරයට අදාළව නීතිපතිවරයා විසින් ගොනුකර ඇති විරෝධතා තුළින් තවත් වගඋත්තරකරුවන් පිරිසක් පිළිබඳ තොරතුරු අනාවරණය වී ඇති බැවින් ඔවුන් ද මෙම පෙත්සම්වල වගඋත්තරකරුවන් ලෙස නම්කිරීමට අවසර දෙන ලෙස ඉල්ලා අදාල පෙත්සම සංශෝධනය කිරීමට අවසර දෙන ලෙස ජනාධිපති නීතිඥවරයා අධිකරණයෙන් ඉල්ලා සිටියා.\nඑම ඉල්ලීමට එකඟ වූ එස්. තුරෙයිරාජා, ශිරාන් ගුණරත්න සහ මහින්ද සමයවර්ධන යන ත්‍රිපුද්ගල ශ්‍රේෂ්ඨාධිකරණ විනිසුරු මඩුල්ල එම ඉල්ලීම පිළිගනිමින් ශ්‍රේෂ්ඨාධිකරණය අදාළ පෙත්සම් සංශෝධනය කිරීමට අවසර දුන් අතර එම සංශෝධනවලට අදාළව යම් විරෝධතා තිබේ නම් ඒවා ගොනුකරන ලෙස නීතිපතිවරයාට නියෝග කළා.\nඊට අමතරව සංශෝධිත පෙත්සමේ අලුතින් වගඋත්තරකරුවන් ලෙස නම් කරන පුද්ගලයින් වෙත නොතීසි යැවීමට පියවර ගන්නා ලෙසත් ශ්‍රේෂ්ඨාධිකරණය විසින් පෙත්සම්කාර පාර්ශවයේ නීතිඥවරුන්ට දැනුම්දුන් අතර පෙත්සම යලි සලකාබැලීම සඳහා නොවැම්බර්10 වනදා කැඳවන ලෙසත් ශ්‍රේෂ්ඨාධිකරණය නියෝග කළා.",
       "URL": "https://www.hirunews.lk/318169/වසන්තගේ-පෙත්සම-සංශෝධනයට-අවසර",
       "Category": "Local News",
       "Parent URL": "https://www.hirunews.lk/local-news.php?pageID=795"
}