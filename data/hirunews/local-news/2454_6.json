{
       "Source": "hirunews",
       "Timestamp": "Tuesday, 15 September 2020 - 9:56",
       "Headline": "බස් රථ දෙකක් ගැටීමෙන් දස දෙනෙකු රෝහල් ගත කරයි",
       "News Content": "ලංගම බස් රථයක් සහ ඇගළුම් කර්මාන්ත ශාලා සේවිකාවන් ප්‍රවාහනය කරන පෞද්ගලික බස් රථයක් මුහුණට මුහුණලා ගැටිමෙන් ඇගළුම් කර්මාන්තශාලා සේවිකාවන් දස දෙනෙකු තුවාල ලබා දික්ඔය මුලික රෝහල වෙත ඇතුළත් කර තිබෙනවා.\nඅද (15) උදැසන 7.45 ට පමණ මෙම අනතුර සිදු ව ඇත්තේ හැටන් බගවන්තලාව ප්‍රධාන මාර්ගයේ නොර්වුඩ් නිව්වැලිගම ප්‍රදේශයේදීයි.\nඑම අවස්ථාවේ ඇගළුම් කර්මාන්ත ශාලා සේවිකාවන් ප්‍රවාහන කල බස් රථය තුළ 25 දෙනෙකු පමණ ගමන් කර ඇති අතර, ලංගම බස් රථයේ මගින් 30 කට ආසන්න පිරිසක් සිටි බවයි නොර්වුඩ් පොලීසිය ප්‍රකාශ කළේ.\nදික්ඔය මුලික රෝහල වෙත ඇතුළත් කළ ඇගළුම් කර්මාන්ත ශාලා සේවිකාවන් දෙදෙනෙකු බාහිර රෝගි අංශයෙන් ප්‍රතිකාර ලබා පිටව ගිය බවත්, තවත් අට දෙනෙකු නේවාසිකව ප්‍රතිකාර ලබන බවයි දික්ඔය මුලික රෝහලේ වෛද්‍යවරුන් සඳහන් කරන්නේ.\nඇගළුම් කර්මාන්ත සේවිකාවන් ප්‍රවාහනය කළ බස් රථය අධික වේගයෙන් ධාවනය කර ඇති බවත්, එම බස් රථය ලිස්සාගොස් ප්‍රතිවිරුද්ධ දිශාවෙන් ඉදිරියට ධාවනය වූ ලංගම බස් රථයේ ගැටීමෙන් මෙම අනතුර සිදු වි ඇති බවයි නොර්වුඩ් පොලිසිය කියා සිටියේ.\nසිද්ධිය සම්බන්ධයෙන් වැඩිදුර පරීක්ෂණ නොර්වුඩ් පොලිසිය විසින් ක්‍රියාත්මකයි.",
       "URL": "https://www.hirunews.lk/250249/බස්-රථ-දෙකක්-ගැටීමෙන්-දස-දෙනෙකු-රෝහල්-ගත-කරයි",
       "Category": "Local News",
       "Parent URL": "https://www.hirunews.lk/local-news.php?pageID=2454"
}