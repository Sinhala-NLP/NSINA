{
       "Source": "hirunews",
       "Timestamp": "Tuesday, 10 January 2017 - 18:23",
       "Headline": "චීන තානාපති මහින්ද හමුවේ",
       "News Content": "හිටපු ජනාධිපති මහින්ද රාජපක්ෂ අද ශ්‍රී ලංකාවේ චීන තානාපති යී - ෂියැංලියැං හමුවී තිබෙනවා.\nකොළඹ පිහිටි හිටපු ජනාධීපතිවරයාගේ නිල නිවසේදී සිදුවූ මෙම සාකච්ඡාවේදී හම්බන්තොට සිද්ධිය පිළිබඳව අවධානය යොමුවූ බවයි වාර්තාවන්නේ.\nමේ අතර හම්බන්තොට වරාය සහ කර්මාන්තපුරය පිළිබඳ කටයුතු ප්‍රදේශවාසී උද්ඝෝෂකයන්ට බැටන් පොලූ පහරදී හිර කූඩුවට දමා විසඳිය හැකි ප්‍රශ්නයක් නොවන බව හිටපු ජනාධිපති මහින්ද රාජපක්ෂ පවසනවා.\nඒ, හම්බන්තොට වරාය ගණුදෙනුව යන මැයෙන් නිවේදනයක් නිකුත් කරමින්.\nඅදාළ ගණුදෙනුවෙන් ශ්‍රී ලංකාවට සිදුවන ආර්ථිකමය වාසි අවාසි, වරාය පරිශ්‍රයේ පාලනය, රටේ ස්වාධිපත්‍යය සහ පරිසරයට ඇතිවිය හැකි බලපෑම් සම්බන්ධයෙන් ගැටළු පවතින බවයි ඔහු එමඟින් වැඩිදුරටත් ප්‍රකාශ කරන්නේ.\nපසුගිය ආණ්ඩුව චයිනා හාබර් සහ චයිනා මර්චන්ට් සමාගම් දෙක සමඟ වසර 40 කට අදාළ කළමනාකරන ගිවිසුමක් අත්සන් කළ බව සඳහන් කරන හිටපු ජනාධිපතිවරයා යෝජිත 99 අවුරුදු නව ගිවිසුම් මගින් ආර්ථිකමය අවාසි රැසක් සිදුවන බව සඳහන් කරනවා.\nමීට පෙර අත්සන් කළ ගිවිසුම නොසළකා හැරීම මෙන්ම කොළඹ වරායේ නැගෙනහිර පර්යන්තයේ සංවර්ධන ව්‍යාපෘති නවතා දැමීමද බුද්ධිමත් නොවන ක්‍රියාමාර්ග ලෙසයි ඔහු හඳුන්වාදෙන්නේ.\nඑසේම හම්බන්තොට වරාය බදු දීමේදී හෙක්ටයාර 2000 ක් පුරා විහිදී ඇති කර්මාන්ත කලාපයේ බලයද විදේශීය සමාගමකට ලැබෙන නිසා එය රටේ ස්වාධිපත්‍යයටද බලපෑම් ඇති කරන බව හිටපු ජනාධිපති මහින්ද රාජපක්ෂගේ අදහසයි.\nවසර 99 ක් වැනි දිගු කළකට වරාය බදුදීම පිළිබඳව තමන් විරුද්ධත්වය පළ කරන බව සඳහන් කරන ඔහු අක්කර 15000 ක ආයෝජන කලාපයක් විදෙස් සමාගමකට ලබාදීම සාධාරණීකරණය කළ නොහැකි බවට ප්‍රකාශ කරනවා.",
       "URL": "https://www.hirunews.lk/151761/චීන-තානාපති-මහින්ද-හමුවේ",
       "Category": "Local News",
       "Parent URL": "https://www.hirunews.lk/local-news.php?pageID=4715"
}