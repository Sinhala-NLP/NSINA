{
       "Source": "hirunews",
       "Timestamp": "Sunday, 10 July 2022 - 17:42",
       "Headline": "මැද පෙළ ශ්‍රී ලංකා ඉනිමට සවිය ගෙනෙයි - චන්දිමාල්ගෙන් ශතකයක්",
       "News Content": "සංචාරක ඔස්ට්‍රෙලියා කණ්ඩායම සහ ශ්‍රී ලංකා කණ්ඩායම අතර ගාල්ල ජාත්‍යන්තර ක්‍රිකට් ක්‍රීඩාංගණයේ දී පැවැත්වෙන දෙවන සහ අවසන් ටෙස්ට් තරගයේ පළමු ඉනිම ක්‍රීඩා කරන ශ්‍රී ලංකා කණ්ඩායම තරගයේ තුන්වන දිනය නිමා වන විට කඩුළු 6ක් දැවී ලකුණු 431ක් ලබා ගෙන සිටියා.\nඒ ඔස්ට්‍රෙලියා කණ්ඩායම සියලු දෙනා දැවී සිය පළමු ඉනිමට ලබා ගත් ලකුණු 364ට පිළිතුරු වශයෙන්.\nඒ අනුව ශ්‍රී ලංකා කණ්ඩායම ඔස්ට්‍රෙලියානු කණ්ඩායමට වඩා මේ වන විට ලකුණු 67ක් ඉදිරියෙන් සිටිනවා.\nඅද දිනය ආරම්භයේ දී පන්දුවට පහර දීමට පැමිණි ශ්‍රී ලංකා පිතිකරු යුගලය වූ ඇන්ජලෝ මැතිව්ස් හා කුසල් මෙන්ඩිස් යන දෙදෙනාගෙන් කුසල් මෙන්ඩිස් හට ඊයේ දිනයේ මෙන් වැඩි වේලාවක් අද දිනයේ පිතිකරණයේ යෙදීමට ඔස්ට්‍රෙලියානු දඟ පන්දු යවන ක්‍රීඩක නෙතන් ලයන් අවස්ථාවක් දුන්නේ නැහැ.\nඒ අනුව නෙතන් ලයන් විසින් යැවූ පන්දුවට කඩුල්ල මුවා කිරීමේ වරදට හසුව කුසල් මෙන්ඩිස් ලකුණු 85ක් ලබා සිටිය දී දැවී ගියේ අද දිනය සඳහා සිය පිත්තෙන් එක ලකුණක් පමණක් ලකුණු පුවරුව වෙත එක් කරමින්.\nඉන් අනතුරුව පිටියට පිවිසි දිනේෂ් චන්දිමාල් සමගින් එක් වූ ඇන්ජලෝ මැතිව්ස් ශ්‍රී ලංකා කණ්ඩායමට ලකුණු 86ක සබඳතාවක් එක් කිරීමට සමත් වුණා.\nඑම සබඳතාවෙන් මැතිව්ස් ගිලිහී ගියේ සිය පිත්තෙන් ලකුණු 52ක් ශ්‍රී ලංකා ලකුණු පුවරුව වෙත එක් කරමින්.\nඅනතුරුව කමිඳු මෙන්ඩිස් හා එක්ව දිනේෂ් චන්දිමාල් ශ්‍රී ලංකා ලකුණු පුවරුවට ලකුණු 133ක සබඳතාවක් ගොඩ නගන්නට හැකි වුණා.\nමේ ශක්තිමත් සබඳතාවය තුළ දිනේෂ් චන්දිමාල් සිය ටෙස්ට් දිවියේ දහතුන්වන ශතකය සිය ලකුණු ගොන්නට එක් කර ගන්න සමත් වුණා.\nඅවාසනාවට එම ශක්තිමත් සබඳතාවෙන් කමිඳු මෙන්ඩිස් ගිලිහී ගියේ මිචෙල් ස්වෙප්සන් යැවූ පන්දුවක් පිත්තේ ඇතුළු දාරයේ දැවටී කඩුල්ල බිඳ හෙලීම හේතුවෙන්.\nඑම අවාසනාවන්ත දැවී යාමට කමිඳු මුහුණ දෙන විට ඔහු ලකුණු 61 ලබා දිනේෂ් චන්දිමාල්ට අනගි සහයක් වෙමින්.\nඅනතුරුව පිටියට පිවිසි ශ්‍රී ලංකා පිතිකරු නිරෝෂන් දික්වැල්ලට වැඩි වේලාවක් පිටියේ ස්ථාවර වීමට ඔස්ට්‍රෙලියානු පන්දු යවන්නෝ ඉඩ නොදුන් අතර ඔහු නැවත ක්‍රීඩාගාරයට හැරී ගියේ ලකුණු 5ක් පමණක් ශ්‍රී ලංකා ලකුණු පුවරුවට එක් කරමින්.\nපසුව පිටියට එක් වූ රමේෂ් මෙන්ඩිස්, පළපුරුදු පිතිකරු දිනේෂ් චන්දිමාල්ට අනගි සහයක් එක් කරමින් තම අන්තය ආරක්ෂා කරගනිමින් පිතිකරණයේ රැඳී සිටිනවා.\nශ්‍රී ලංකා ඉනිම වෙනුවෙන් විශිෂ්ඨ පිතිකරණයක නියැලුණු දිනේෂ් චන්දිමාල් පන්දු 232ක දී ලකුණු 118ක් ලබාගෙන පිතිකරණයේ නියැලෙනවා.\nහෙට තරගයේ සිව් වැනි දිනයයි.",
       "URL": "https://www.hirunews.lk/309620/මැද-පෙළ-ශ්‍රී-ලංකා-ඉනිමට-සවිය-ගෙනෙයි-චන්දිමාල්ගෙන්-ශතකයක්",
       "Category": "Local News",
       "Parent URL": "https://www.hirunews.lk/local-news.php?pageID=1031"
}