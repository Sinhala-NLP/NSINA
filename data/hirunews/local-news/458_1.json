{
       "Source": "hirunews",
       "Timestamp": "Friday, 24 March 2023 - 7:29",
       "Headline": "රුපියල් කෝටියක උඳු සහ කහ ගෙන ආ ව්‍යාපාරිකයෙකු ගැන විමර්ශන",
       "News Content": "ආනයනය තහනම් උඳු, වියලි කහ සහ කහ කුඩු ඇතුළු ආහාර ද්‍රව්‍ය තොගයක් නීතිවිරෝධීව මෙරටට ගෙන්වූ පිටකොටුවේ ව්‍යාපාරිකයෙකු සම්බන්ධයෙන් රේගු ආදායම් අධීක්ෂණ අංශය විමර්ශන ආරම්භ කර තිබෙනවා.\nඉන්දියාවේ සිට කඩල බව ප්‍රකාශ කරමින් මෙරටට ආනයනය කළ බහාළුම් දෙකක් පරීක්ෂා කිරීමේ දී මේවා සොයා ගත් බවයි රේගු මාධ්‍ය ප්‍රකාශක, ජ්‍යෙෂ්ඨ රේගු අධ්‍යක්ෂ සුදත්ත සිල්වා සඳහන් කළේ.\nකඩල කිලෝග්‍රෑම් 42,600ක් අදාළ බහාළුම් පවතින බවට රේගුවට ප්‍රකාශ කර තිබුණද, සැබැවින්ම එහි අඩංගුව තිබී ඇත්තේ කඩල කිලෝග්‍රෑම් 5,390ක් පමණක් බව සඳහන්.\nරේගුවට ප්‍රකාශ නොකළ උඳු කිලෝග්‍රෑම් 19,510ක්, වියලි කහ කිලෝග්‍රෑම් 4,500ක් සහ කහ කුඩු කිලෝග්‍රෑම් 4,900ක් අදාළ බහාළුම්වල තිබී සොයාගෙන තිබෙනවා.\nඒවායේ වටිනාකම රුපියල් අනූහත් ලක්ෂ 82,037ක් බවයි රේගු මාධ්‍ය ප්‍රකාශකවරයා සඳහන් කළේ.\nඊට අදාළව රජයට අහිමි වී ඇති බදු මුදල රුපියල් අනූදෙලක්ෂ 40,600ක් බවට තක්සේරු කර තිබෙනවා.\nඒ අනුව එම භාණ්ඩවල මුළු වටිනාකම මිලියන 20කට අධික බවයි ඔහු සඳහන් කළේ.\nමේ අතර, ඒ-ෆෝ වර්ගයේ කඩදාසි බව පවසමින් කාම්බෝජයේ සිට සෝමාලියාව බලා ප්‍රතිඅපනයනය සඳහා කොළඹ වරායට පැමිණ තිබූ බහාළුමක තිබී රුපියල් කෝටි 60 ක් පමණ වටිනා විදේශීය දුම්වැටි තොගයක් රේගු භාරයට ගෙන තිබෙනවා.\nකොළඹ වරාය හරහා මෙම දුම්වැටි නීතිවිරෝධීව ජාත්‍යන්තර වෙළඳපොලට වංචනිකව ජාවාරම් කර ඇති බවට නිරීක්ෂණය වී ඇති අතර, ඒ පිළිබඳ වැඩිදුර විමර්ශන සඳහා විදේශීය ආයතනවල සහය ලබාගැනීමට අපේක්ෂා කරන බවයි රේගු මාධ්‍ය ප්‍රකාශක සුදත්ත සිල්වා කියා සිටියේ.",
       "URL": "https://www.hirunews.lk/330767/රුපියල්-කෝටියක-උඳු-සහ-කහ-ගෙන-ආ-ව්‍යාපාරිකයෙකු-ගැන-විමර්ශන",
       "Category": "Local News",
       "Parent URL": "https://www.hirunews.lk/local-news.php?pageID=458"
}