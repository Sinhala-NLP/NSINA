{
       "Source": "hirunews",
       "Timestamp": "Wednesday, 21 April 2021 - 10:11",
       "Headline": "වරාය නගර පෙත්සම් සලකා බැලීම අද  3 වන දිනටත් (වීඩියෝ)",
       "News Content": "කොළඹ වරාය නගර ආර්ථික කොමිෂන් සභා පනත් කෙටුම්පතට එරෙහිව ඉදිරිපත් වී ඇති පෙත්සම් සලකා බැලීම තුන්වන දිනටත් ශ්‍රේෂ්ඨාධිකරණයේදී අද ආරම්භ වුණා.\nඒ, අගවිනිසුරු ජයන්ත ජයසූරිය ප්‍රමුඛ පංච පුද්ගල විනිසුරු මඩුල්ල හමුවේයි. ඒ අනුව ඉදිරිපත් වී ඇති අතරමැදි පෙත්සම්වලට අදාළව කරුණු දැක්වීම මේ වන විට සිදුවනවා.\nමෙහිදී අතරමැදි පෙත්සමක් ඉදිරිපත් කළ ජනාධිපති ලේකම් ආචාර්ය පී. බී. ජයසුන්දර වෙනුවෙන් පෙනී සිටි ජනාධිපති නීතිඥ රොමේෂ් ද සිල්වා මුලින්ම අධිකරණය හමුවේ අද කරුණු ඉදිරිපත් කිරිම ආරම්භ කළා.\nඑහිදී ඔහු කරුණු දක්වමින් කියා සිටියේ ජනතාවගේ විධායක බලය ජනතාව විසින් තෝරා පත් කර ගනු ලබන ජනාධිපතිවරයා හරහා ක්‍රියාත්මක වන බව ආණ්ඩුක්‍රම ව්‍යවස්ථාව මගින් සදහන් කර ඇති බවයි.\nකොළඹ වරාය නගර ආර්ථික කලාප සංකල්පයට එක්සත් ජාතික පක්ෂය, සමගි ජන බලවේගය ඇතුළු පාර්ශව විරුද්ධත්වය පළ කර නොමැති බව ප්‍රකාශ කල ජනාධිපති නීතිඥවරයා මෙම පනත් කෙටුම්පත පිළිබඳව පවතින වැරදි වටහා ගැනීම් හේතුවෙන් නොසන්සුන්කාරි තත්ත්වයක් උද්ගතව තිබෙන බව ඔහු වැඩිදුරටත් සදහන් කළා.\nඔහු පෙන්වා දුන්නේ ජනාධිපතිවරයා වෙත ප්‍රදානය කළ විධායක බලය මගින් යෝජිත කොමිසම ස්ථාපිත කෙරෙන අතර ඊට සාමාජිකයින් පත් කිරීම ජනාධිපතිවරයා විසින් සිදු කරන බවයි.\nඒ අනුව මෙම ක්‍රියාවලියේ පවතින වරද කුමක් දැයි ප්‍රශ්න කළ ජනාධිපති නීතිඥ රොමේෂ් ද සිල්වා වරාය නගර කලාපයේ කටයුතුවලට අවසන් වශයෙන් ජනාධිපතිවරයා වගකීමට බැඳී සිටින බව පෙන්වා දුන්නා.\nජනාධිපතිවරයා පත් කරනු ලබන අදාළ කොමිසමේ සාමාජිකයන් සම්බන්ධයෙන් යම් අයෙකු අතෘප්තියට පත් වන්නේ නම් ඊට එරෙහිව නීතිමය පියවර අනුගමනය කිරීමට හැකියාව පවතින බව ඔහු සඳහන් කළා.",
       "URL": "https://www.hirunews.lk/269052/වරාය-නගර-පෙත්සම්-සලකා-බැලීම-අද-3-වන-දිනටත්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2006"
}