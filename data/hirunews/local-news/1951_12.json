{
       "Source": "hirunews",
       "Timestamp": "Saturday, 15 May 2021 - 19:17",
       "Headline": "අයහපත් කාලගුණයෙන් එක්ලක්ෂ පනස් දහසකට තවමත් විදුලිය නැහැ (වීඩියෝ)",
       "News Content": "අයහපත් කාලගුණයෙන් පවුල් 11,074 කට අයත් පුද්ගලයින් 42,252 කු පීඩාවට පත්ව සිටින බව ආපදා කළමනාකරණ මධ්‍යස්ථානය පවසනවා.\nකාලගුණ විද්‍යා දෙපාර්තමේන්තුව නිවේදනය කළේ වැසි සහිත කාලගුණ තත්වය ඉදිරි දින කිහිපයේදීත්  අපේක්ෂා කරන බවයි.\nආපදා කළමනාකරණ මධ්‍යස්ථානයේ නවතම දත්ත වාර්තාවට අනුව අයහපත් කාලගුණයෙන් සහ පැවති සුළං තත්ත්වයෙන් වැඩිම පුද්ගලයින් සංඛ්‍යාවක් පීඩාවට පත්ව ඇත්තේ ගම්පහ දිස්ත්‍රික්කයෙන් වන අතර එම සංඛ්‍යාව 29,603ක්.\nඑමෙන්ම කොළඹ දිස්ත්‍රික්කයේ පුද්ගලයින් 6620ක්, ගාල්ල දිස්ත්‍රික්කයේ පුද්ගලයින් 2994 දෙනෙකු ද, මාතර දිස්ත්‍රික්කයේ පුද්ගලයින් 1035ක් , කෑගල්ල දිස්ත්‍රික්කයේ පුද්ගලයින් 1132ක් පීඩාවට පත්ව සිටිනවා.\nමේ අතර දිවයිනට බලපා ඇති වැසි සහ සුළං සහිත අයහපත් කාලගුණ තත්වය හේතුවෙන් විදුලි පාරිභෝගිකයින් එක්ලක්ෂ පනස් දහසකට පමණ විදුලිය විසන්ධි වී තිබෙනවා.\nඒ පිළිබඳව  වාර්තාවී ඇති සිද්ධීන් ප්‍රමාණය 22,000 ක් පමණ බවයි විදුලිබල අමාත්‍යාංශය සඳහන් කළේ.\nබහුතරයක් සිද්ධීන් මාතර, ගාල්ල, කළුතර, මහනුවර, හලාවත සහ කුරුණෑගල දිස්ත්‍රික්කවලින් වාර්තාවී ඇති අතර, මේ වනවිට ඒවා යථා තත්වයට පත් කිරීමේ කටයුතු සිදුකරමින් පවතින බවයි එම අමාත්‍යාංශයේ මාධ්‍ය ප්‍රකාශක සුලක්ෂණ ජයවර්ධන කියා සිටියේ.\nඑමෙන්ම කැලණි ගඟ පිටාර ගැලීම හේතුවෙන් සීතාවක ප්‍රාදේශීය ලේකම් කොට්ඨාසයේ නිවාස 100 කට ආසන්න ප්‍රමාණයක් ජලයෙන් යටවී ඇති අතර, හංවැල්ල, සීවලීවත්ත, ජයවීරගොඩ, වලව්වත්ත ආදී ප්‍රදේශ තවදුරටත් ජලයෙන් යටවී තිබෙනවා.\nමේ අතර මධ්‍යම කඳුකරයේ බටහිර බෑවුම් ප්‍රදේශවල පිහිටි ජලපෝෂක ප්‍රදේශවලට තවදුරටත් ඇද හැලෙන අධික වර්ෂාව හේතුවෙන් කාසල්රි සහ මාවුස්සාකැලේ ජලාශවල ජලධාරිතාව ඉහළ යමින් පවතින බවයි ජලාශ භාර ඉංජිනේරුවරුන් කියා සිටියේ.",
       "URL": "https://www.hirunews.lk/271460/අයහපත්-කාලගුණයෙන්-එක්ලක්ෂ-පනස්-දහසකට-තවමත්-විදුලිය-නැහැ-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1951"
}