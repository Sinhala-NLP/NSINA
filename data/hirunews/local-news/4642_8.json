{
       "Source": "hirunews",
       "Timestamp": "Sunday, 26 February 2017 - 12:59",
       "Headline": "සෞඛ්‍ය අංශවලින් අනතුරු ඇඟවීමක්",
       "News Content": "ලාදුරු රෝගය බස්නාහිර පළාත තුළ ව්‍යාප්ත වීමේ අවදානමක් ඇති බව ජාතික ලාදුරු මර්දන ව්‍යාපාරය පවසනවා.\nඑහි අධ්‍යක්‍ෂ විශේෂඥ වෛද්‍ය ප්‍රියන්ත කරුණාරත්න සඳහන් කළේ මූලික අවධියේදී රෝගය හඳුනාගන්නේ නම් එය බෝවීම වැළැක්විය හැකි බවයි.\nඉකුත් වසරේ දිවයිනේ ලාදුරු රෝගීන් 1855 දෙනෙකු වාර්තාවී ඇති බව පෙන්වා දුන් වෛද්‍ය ප්‍රියන්ත කරුණාරත්න සඳහන් කළේ ඉන් 155 දෙනෙකු වයස අවුරුදු 15 ට අඩු කුඩා ළමයින් බවයි.\nවාර්තාවූ රෝගීන්ගෙන් සියයට 40 ක් බස්නාහිර පළාතෙන් වාර්තාවන බව පෙන්වා දුන් වෛද්‍යවරයා දකුණු පළාතේ රෝගීන් වාර්තාවීමෙන් දෙවන ස්ථානයට පත්වන බවයි.\nකොළඹ දිස්ත්‍රික්කයේ මොරටුව, කොරළවැල්ල, කොටහේන, මෝදර, මට්ටක්කුලිය, ආදී ප්‍රදේශවල රෝගය ව්‍යාප්තවීමේ අවදානමක් ඇති බව ඔහු සඳහන් කළා.\nබෝවන රෝගයක් වන ලාදුරු රෝගය ශරීරගත වුවද එහි ලක්ෂණ පෙන්නුම් කිරීමට දීර්ඝ කාලයක් ගතවන බව කියා සිටි විශේෂඥ වෛද්‍ය ප්‍රියන්ත කරුණාරත්න  සඳහන් කළේ සමෙහි ඇතිවන අසාමාන්‍ය සංකූලතා පිළිබඳව ජනතාව විමසිල්ලෙන් පසුවිය යුතු බවයි.",
       "URL": "https://www.hirunews.lk/155489/සෞඛ්‍ය-අංශවලින්-අනතුරු-ඇඟවීමක්",
       "Category": "Local News",
       "Parent URL": "https://www.hirunews.lk/local-news.php?pageID=4642"
}