{
       "Source": "hirunews",
       "Timestamp": "Friday, 10 April 2020 - 7:58",
       "Headline": "කුරුණෑගල රෝහලේ හදිසි ප්‍රතිකාර ඒකකය තාවකාලිකව වසා දැමේ",
       "News Content": "කොරෝනා වෛරසය ආසාදනය වූ එක් පුද්ගලයෙකු පමණක් ඊයේ දිනයේදී වාර්තා වූ අතර, මේ වනවිට වෛරසය ආසාදනය වූ මුළු සංඛ්‍යාව 190ක් වන බව වසංගත රෝග විද්‍යා ඒකකය පවසනවා.\nඊයේ දිනයේදී බේරුවල ප්‍රදේශයෙන් රෝගියෙකු හමුවූ අතර, එම ප්‍රදේශයෙන් සොයා ගැනුණු කොරෝනා ආසාදිතයින්ගේ සංඛ්‍යාව 15ක්.\nමෙරටදී කොරෝනා ආසාදනය වී සුවය ලැබූ පුද්ගලයින්ගේ සංඛ්‍යාවද ඊයේ දිනය වනවිට 49 දක්වා ඉහළ ගොස් තිබෙනවා.\nමේ අතර, ඇඳිරි නීති බලපත්‍ර භාවිත කරමින් ඉදිරි දින කිහිපයේදී වෙනත් අවශ්‍යතාවයන් සඳහා මාර්ගවල ගමන් කිරීම සිදුනොකළ යුතු බවයි නියෝජ්‍ය පොලිස්පති අජිත් රෝහණ සඳහන් කළේ.\nඑසේ වුවහොත් ඔවුන්ට එරෙහිව දැඩිව නීතිය ක්‍රියාත්මක කරන බවටද ඔහු ප්‍රකාශ කළා.\nහදිසි රෝගී තත්ත්වයක් හේතුවෙන් කුරුණෑගල ශික්ෂණ රෝහලට ප්‍රතිකාර සඳහා පැමිණි රෝගියෙකුගෙන් කොරෝනා වෛරස ආසාදන තත්ත්වයක් පෙන්නුම් කිරීම නිසා ඔහුට මූලික ප්‍රතිකාර කළ රෝහලේ හදිසි අනතුරු ප්‍රතිකාර ඒකකය තාවකාලිකව වසා දමා තිබෙනවා.\nරෝහල් ප්‍රකාශකයෙකු සඳහන් කළේ ඊයේ පස්වරුවේ වසා දැමුණු හදිසි අනතුරු ප්‍රතිකාර ඒකකය විෂබීජහරණය කිරීමටද පියවර ගත් බවයි.\nකුරුණෑගල දිස්ත්‍රික්කයෙන් මීට පෙර කොරෝනා ආසාදිතයෙකු හමුවූ කටුපොත ප්‍රදේශයට ආසන්න ප්‍රදේශයක් වන සියඹලාගස්කොටුව ප්‍රදේශයේ පදිංචි 44 හැවිරිදි පුද්ගලයෙකුයි මෙලෙස ප්‍රතිකාර ලබාගැනීම සඳහා ඊයේ රෝහලට ඇතුළත් වී ඇත්තේ.\nමේ අතර, කරාපිටිය ශික්ෂණ රෝහලේ කොරෝනා බවට සැක කෙරෙන රෝගීන් ප්‍රතිකාර ලබන 36 වන වාට්ටුවට ඇතුළත් කර සිටි බූස්ස බන්ධනාගාරයේ රැදවියන් දෙදෙනෙකු අතරින් එක් අයෙකු ඊයේ පස්වරුවේ පළා ගොස් තිබෙනවා.\nකෙසේ වෙතත්, පළා ගිය රැදවියාට සහ ප්‍රතිකාර ලබන අනෙක් රැදවියාට කොරෝනා වෛරසය වැලදී නොමැති බව පරීක්ෂණවලදී තහවුරු වී තිබෙනවා.\nඒ බව රෝහල් බලධාරීන් දැනුම් දී ඇති බවයි කරාපිටිය රෝහල් පොලීසිය සඳහන් කළේ.\nපෙරේදා දිනයේ රෝහලට ඇතුළත් කර ඇති මෙම රැදවියන් දෙදෙනාගෙන් පළා ගිය රැදවියා දෙවිනුවර - මහවත්ත ප්‍රදේශයේ 30 හැවිරිදි අයෙක්.",
       "URL": "https://www.hirunews.lk/238308/කුරුණෑගල-රෝහලේ-හදිසි-ප්‍රතිකාර-ඒකකය-තාවකාලිකව-වසා-දැමේ",
       "Category": "Local News",
       "Parent URL": "https://www.hirunews.lk/local-news.php?pageID=2805"
}