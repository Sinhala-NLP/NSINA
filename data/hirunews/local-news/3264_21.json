{
       "Source": "hirunews",
       "Timestamp": "Friday, 05 July 2019 - 17:39",
       "Headline": "ජාතික ආරක්ෂාව පිළිබඳ කිසිදු ගැටලූවක් නොමැති බව ජනපති කියයි",
       "News Content": "ජාතික ආරක්ෂාව පිළිබඳ කිසිදු ගැටලුවක් මේ වන විට නොමැති බව ජනාධිපති මෛත්‍රීපාල සිරිසේන පවසනවා.\nඅප්‍රේල් 21 ප්‍රහාරයට සම්බන්ධ ත්‍රස්ත සංවිධානය මේ වන විට ශ්‍රී ලංකාවේ  විනාශ කර ඇති අතර රට තුල ස්ථීර සාමයක් ගොඩනැගී ඇති බවයි ජනාධිපතිවරයා සඳහන් කළේ.\nපොළොන්නරුව ආනන්ද විද්‍යා නිකේතනයේ ඉදිකෙරුණු දෙමහල් භික්ෂු නේවාසිකාගාර ගොඩනැගිල්ල සඝ සතු කොට පූජා කිරීමේ අවස්ථාවට අද (05) පස්වරුවේ එක්වෙමින් ජනාධිපතිවරයා මෙම අදහස් පළකළා.\nපසුගිය වසර හතර හමාර තුළ කිසිදු යුගයක නොවු අයුරින් රටේ ප්‍රජාතන්ත්‍රවාදයත්, නිදහසත් ශක්තිමත් කිරීමට තමා කටයුතු කළ බව ද මෛත්‍රීපාල සිරිසේන මහතා කියාසිටියා.\nඅප්‍රේල් 21 ත්‍රස්ත ප්‍රහාරයත් සමග බලාපොරොත්තු නොවූ තත්ත්වයක් රටේ නිර්මාණය වුව ද මේ වන විට නැවත රට තුළ සාමකාමී පරිසරයක් ගොඩනැගී තිබෙන බවයි ඔහු පෙන්වා දුන්නේ.\nඑම තත්ත්වය තුළ සියලූදෙනාට පැවරී ඇති වගකීම වන්නේ රටත්, ජනතාවත් වෙනුවෙන් රටේ සංවර්ධන වැඩපිළිවෙළ කඩිනමින් සහ ශක්තිමත්ව ඉදිරියට ගෙන යාම බව ද ජනාධිපතිවරයා කියාසිටියා.",
       "URL": "https://www.hirunews.lk/219717/ජාතික-ආරක්ෂාව-පිළිබඳ-කිසිදු-ගැටලූවක්-නොමැති-බව-ජනපති-කියයි",
       "Category": "Local News",
       "Parent URL": "https://www.hirunews.lk/local-news.php?pageID=3264"
}