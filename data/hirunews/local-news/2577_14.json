{
       "Source": "hirunews",
       "Timestamp": "Saturday, 18 July 2020 - 8:17",
       "Headline": "මාලඹේ - අරංගල ප්‍රදේශයේදී ඇල්ලූ \"හෝකන්දර රයිඩර්\"",
       "News Content": "ත්‍රිරෝද රථයකින් ගොස් හෙරොයින් අලෙවි කිරීමේ ජාවාරමක නිරතව සිටි පුද්ගලයෙකු මාලඹේ, අරංගල ප්‍රදේශයේ දී අත්අඩංගුවට ගෙන තිබෙනවා.\nමෙලෙස අත්අඩංගුවට ගෙන ඇත්තේ \"හෝකන්දර රයිඩර්\" නමැති අන්වර්ථ නාමයෙන් හඳුන්වන පුද්ගලයෙකු බවයි වාර්තා වන්නේ.\nඅතුරුගිරිය පොලිසියේ කොට්ඨාශ බුද්ධි අංශයට ලද තොරතුරකට අනුව සැකකරු අද (18) අලුයම අත්අඩංගුවට ගෙන ඇති අතර අත්අඩංගුවට ගත් අවස්ථාවේ ඔහු සන්තකයේ තිබී හෙරොයින් ග්‍රෑම් 05 මිලි ග්‍රෑම් 860ක ප්‍රමාණයක් සොයා ගැනුණා.\nසැකකරු සමඟ තවත් පුද්ගලයෙකු ද හෙරොයින් මිලි ග්‍රෑම් 460ක් ද සමඟින් අත්අඩංගුවට ගැනීමට හැකි වූ බව පොලිසිය පවසනවා.\nඅත්අඩංගුවට ගත් \"හෝකන්දර රයිඩර්\" නමැති අන්වර්ථ නාමයෙන් හඳුන්වන සැකකරු මීට පෙර විශේෂ කාර්ය බලකායේ සෙබලෙකු ලෙස සේවය කර ඇති බවට තොරතුරු වාර්තා වනවා.\n\"හෝකන්දර රයිඩර්\"ගේ, හොකන්දර උතුර ප්‍රදේශයේ පිහිටි නිවස පරික්ෂා කිරීමේදී යුධ හමුදා විශේෂ බලකා ඇදුම් කට්ටල තොගයක්, රම්බෝ වර්ගයේ පිහි දෙකක්, ජීව උණ් 02ක්, හිස් පතොරම් කොපු තුනක් සහ හෙරොයින් ජාවාරමෙන් උපයාගත් බවට සැක කෙරෙන රුපියල් 96,160ක මුදක් ද සොයා ගැනීමට හැකිව තිබෙනවා.\nඅත්අඩංගුවට ගත් සැකකරුවන් දෙදෙනා අද (18) කඩුවෙල මහේස්ත්‍රාත් අධිකරණයට ඉදිරිපත් කිරීමට නියමිතයි.",
       "URL": "https://www.hirunews.lk/245787/මාලඹේ-අරංගල-ප්‍රදේශයේදී-ඇල්ලූ-හෝකන්දර-රයිඩර්",
       "Category": "Local News",
       "Parent URL": "https://www.hirunews.lk/local-news.php?pageID=2577"
}