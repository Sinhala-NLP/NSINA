{
       "Source": "hirunews",
       "Timestamp": "Wednesday, 28 September 2022 - 13:09",
       "Headline": "අධිආරක්ෂිත ගැසට්ටුවට එරෙහි ව සජබයෙන් පෙස්සමක් (වීඩියෝ)",
       "News Content": "ජනාධිපති මන්දිරය ඇතුළු කොළඹ නගරයේ විශේෂ මර්මස්ථාන කිහිපයක් අධිආරක්ෂිත කලාප ලෙස නම් කරමින් ජනාධිපතිවරයා නිකුත් කළ ගැසට් පත්‍රය බල රහිත කරන්නැ යි ඉල්ලා සමගි ජන බලවේගය අද (28) ශ්‍රේෂ්ඨාධිකරණය හමුවේ මූලික අයිතිවාසිකම් පෙත්සමක් ගොනු කළා.\nඑම පෙත්සම ගොනු කිරීම සඳහා අධිකරණය වෙත සමගි ජන බලවේගය නියෝජනය කරන මන්ත්‍රීවරුන් කිහිපදෙනෙකු පැමිණ සිටි අතර, මේ එහි දී අදහස් දැක්වූ පාර්ලිමේන්තු මන්ත්‍රී හර්ෂණ රාජකරුණා.\nජාතික ජන බලවේගය ද මීට පෙර මෙම ගැසට් පත්‍රයට එරෙහි ව අධිකරණය හමුවේ පෙත්සමක් ගොනු කළා.\nමේ අතර, මෙම ගැසට් පත්‍රය බල රහිත කිරීම සඳහා අවශ්‍ය කටයුතු සොයා බලන්නැයි ජනාධිපති රනිල් වික්‍රමසිංහ නීතිපතිවරයා වෙත උපදෙස් ලබා දී ඇති බව වාර්තා වනවා.\nමහජන ආරක්ෂක අමාත්‍යාංශයේ ඉහළ පෙළේ නිලධාරින් පිරිසක් ඉදිරිපත් කළ කරුණු හා නිර්දේශ සැලකිල්ලට ගනිමිනුයි ජනාධිපතිවරයා පසුගිය දා මෙම ගැසට් පත්‍රය නිකුත් කර තිබුණේ.\nකෙසේ වෙතත්, මෙම ගැසට් පත්‍රය හේතුවෙන් කොළඹ නගරයේ කේන්ද්‍රීය ආර්ථික කලාපයේ ව්‍යාපාරි ක්‍රියාකාරකම් සඳහා දැඩි බලපෑමක් එල්ල වන බවට ආර්ථික විශේෂඥයන් පිරිසක් ජනාධිපතිවරයා වෙත කරුණු ඉදිරිපත් කර ඇති බව සඳහන්.\nඒ අනුව මෙම ගැසට් පත්‍රය බල රහිත කිරීම සම්බන්ධයෙන් අවධානය යොමුකර ඇති බව යි වාර්තා වන්නේ.\nඒ වෙනුවට බුද්ධි අංශ සම්බන්ධීකරණය කර ගනිමින් විශේෂ ආරක්ෂක වැඩපිළිවෙලක් සකස් කරන ලෙස ජනාධිපති රනිල් වික්‍රමසිංහ මහජන ආරක්ෂක අමාත්‍යාංශයේ නිලධාරින් වෙත උපදෙස් ලබා දී ඇති බව සඳහන්.",
       "URL": "https://www.hirunews.lk/316517/අධිආරක්ෂිත-ගැසට්ටුවට-එරෙහි-ව-සජබයෙන්-පෙස්සමක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=839"
}