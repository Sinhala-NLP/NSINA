{
       "Source": "hirunews",
       "Timestamp": "Saturday, 12 March 2022 - 13:34",
       "Headline": "පොහොට්ටුවේ පසුපෙළ මන්ත්‍රීවරුන් පිරිසක් මහ බැංකු අධිපති හමුවේ",
       "News Content": "ශ්‍රී ලංකා පොදුජන පෙරමුණේ පසුපෙළ මන්ත්‍රීවරුන් පිරිසක් ඊයේ මහබැංකුවේදී එහි අධිපති අජිත් නිවාඩ් කබ්රාල් හමුවුණා.\nඒ රටේ පවතින ආර්ථික තත්ත්වය සහ වර්තමානයේ දී ඊට මුහුණ දෙන ආකාරය සම්බන්ධයෙන් සාකච්ඡා කිරීම සඳහායි.\nඑම සාකච්ඡාවෙන් අනතුරුව මාධ්‍ය වෙත අදහස් දක්වමින් ඔවුන් කියා සිටියේ ජාත්‍යන්තර මූල්‍ය අරමුදල සමග සාකච්ඡා කිරීම සම්බන්ධයෙන් මෙන්ම, පවතින ආර්ථික තත්ත්වය සම්බන්ධයෙන් මහබැංකු අධිපතිවරයා තමන්ට කරුණු පැහැදිලි කර දුන් බවයි.\nශ්‍රී ලංකා පොදුජන පෙරමුණේ පාර්ලිමේන්තු මන්ත්‍රීවරුන් වන මහාචාර්ය රංජිත් බණ්ඩාර, සංජීව එදිරිමාන්න සහ වසන්ත යාපා බණ්ඩාර ඇතුලු පිරිසක් මෙම හමුව සඳහා එක්ව සිටියා.\nමේ අතර ණය ප්‍රතිව්‍යූහගත කිරීම සහ විනිමය හිඟය ජාත්‍යන්තර අරමුදල සමග සාකච්ඡා ඇරඹීමට ශ්‍රී ලංකාව සූදානම් බවට විදෙස් මාධ්‍ය ඊයේ (11) වාර්තා කර තිබුණා. ඊට අදාළ යෝජනා ඉදිරිපත් කිරීම සඳහා මුදල් අමාත්‍ය බැසිල් රාජපක්ෂ වොෂින්ටනය වෙත යාමට නියමිත බවයි අදාළ වාර්තාවල වැඩිදුරටත් දැක්වුණේ.\nකෙසේ වෙතත් මහබැංකු අධිපති අජිත් නිවාඩ් කබ්රාල් ට්විටර් සටහනක් තබමින් ප්‍රකාශ කර තිබුණේ ඉදිරි සති කිහිපය තුළ ජාත්‍යන්තර අරමුදලේ නියෝජිතයින් සමග සාකච්ඡා පැවැත්වුණත් එය ඇතැම් මාධ්‍ය ආයතන වාර්තා කරන පරිදි ණය ප්‍රතිව්‍යූහගත කිරීමේ ඉලක්කය මත සිදුනොවන බවයි.",
       "URL": "https://www.hirunews.lk/299299/පොහොට්ටුවේ-පසුපෙළ-මන්ත්‍රීවරුන්-පිරිසක්-මහ-බැංකු-අධිපති-හමුවේ",
       "Category": "Local News",
       "Parent URL": "https://www.hirunews.lk/local-news.php?pageID=1298"
}