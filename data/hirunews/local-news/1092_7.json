{
       "Source": "hirunews",
       "Timestamp": "Thursday, 16 June 2022 - 12:47",
       "Headline": "දරුවා ගඟට දමා සියදිවි හානිකර ගැනීමට මව තැත් කළ හේතුව හෙළිවෙයි",
       "News Content": "සිය දරුවා කැළණි ගඟට දමා සියදිවි හානිකරගැනීමට උත්සාහ කළ මව, පවුලේ ව්‍යාකූල තත්වයක් මත මෙය සිදුකරන්නට ඇති බවට පොලිසිය සැක පළ කරනවා.\nතම පස් හැවිරිදි දරුවා වත්තල - කදිරාන පාලම අසළින් කැළණි ගඟට විසි කොට ඇය ද ගඟට පැනීමට උත්සාහ දරා තිබුණේ ඊයේ (15) රාත්‍රියේයි.\nඅත්වාරුවකින් කදිරාන පාලම අසළට පැමිණි මෙම කාන්තාව පළමුව දරුවා කැළණි ගඟට විසි කර පසුව ඇය ද ගඟට පැන සියදිවි හානිකර ගැනීමට උත්සාහ කළ අවස්ථාවේදී ප්‍රදේශවාසීන් ඇගේ එම ක්‍රියාව ව්‍යාර්ථ කර පොලිසියට භාර දී තිබුණා.\nකෙසේ වෙතත් ගඟට විසිකළ පස් හැවිරිදි දරුවා මෙතෙක් සොයාගෙන නොමැති අතර, ඔහු සොයා නාවික හමුදාව මෙහෙයුම් ක්‍රියාත්මක කරනවා.\n42 හැවිරිදි මෙම මව වත්තල ප්‍රදේශයේ පදිංචිකාරිනියක් වන අතර, ඇය, කලක සිට රෝගී තත්වයකින් පෙළෙන බවටයි විමර්ශනවල දී අනාවරණ වී ඇත්තේ.\nදෙවන විවාහයේ සැමියා මියගොස් ඇති අතර පළමු විවාහයෙන් ඇයට 15 හැවිරිදි දරුවෙකු සිටිනවා.\nමෙම කාන්තාව පොලිසියට ප්‍රකාශ කර ඇත්තේ පවුලේ ව්‍යාකූල තත්වයක් හේතුවෙන් තමන් මෙලෙස සියදිවි හානිකරගැනීමට උත්සාහ දැරූ බවයි.",
       "URL": "https://www.hirunews.lk/307265/දරුවා-ගඟට-දමා-සියදිවි-හානිකර-ගැනීමට-මව-තැත්-කළ-හේතුව-හෙළිවෙයි",
       "Category": "Local News",
       "Parent URL": "https://www.hirunews.lk/local-news.php?pageID=1092"
}