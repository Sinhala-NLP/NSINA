{
       "Source": "hirunews",
       "Timestamp": "Wednesday, 27 December 2017 - 16:31",
       "Headline": "රුසියාවෙන් තවත් තීරණයක්",
       "News Content": "රුසියානු තාක්ෂණික විශේෂඥයන් කණ්ඩායමක් ශ්‍රී ලංකාවේ සංචාරයක නිරතවීමට සුදානම් වනවා.\nලබන ජනවාරි මාසයේ සිදුවන මෙම සංචාරයේ මුලික අරමුණ වන්නේ ශ්‍රී ලංකාවේ තේ ආශ්‍රිතව සිදුවන නිරෝධායන කටයුතු පිළිබඳ නිරීක්ෂණය කිරීමයි.\nශ්‍රී ලංකාවේ තේ ආනයන තහනම තාවකාලිකව අත්හිටුවීමට තීරණය කිරීමත් සමග රුසියාව මෙම පියවර ගෙන තිබෙනවා.\nරුසියානු තේ ඉල්ලූමෙන් සියයට 23ක් සපුරලන ශ්‍රී ලංකාවේ තේ ආනයනය පසුගියදා 18 වනදා සිට තහනම් කිරීමට එරට පියවර ගත්තේ තේ අසුරන ලද බහාලූමක කුරුමිණියෙකු සිටි බවට පවසමින්.\nකෙසේවෙතත් දෙපාර්ශවය අතර පැවති සාකච්ඡාවල ප්‍රතිඵලයක් අනුව ලබන 30 වනදා සිට යළිත් ශ්‍රී ලංකාවෙන් තේ ආනයනය කිරීමට රුසියාව තීරණය කර තිබෙනවා.\nතේ සඳහා පනවා ඇති  තහනම සම්බන්ධයෙන් සාකච්ඡා කිරීමට මෙරට තාක්ෂණික කණ්ඩායමක් පසුගියදා රුසියාව බලා පිටත්ව ගියා.\nඔවුන් රුසියානු මධ්‍යම රජයේ පශු සම්පත් සහ ශාක ආහාර සෞඛ්‍යය පිළිබඳ සේවාවේ නියෝජිතයන් සමඟ සාකච්ඡා කළ බවයි මොස්කව් නුවර ශ්‍රී ලංකා තානාපති කාර්යාලය සඳහන් කළේ.\nරුසියාව පෙන්වා දෙන්නේ ඉදිරියේදී විධිමත් ක්‍රියා පටිපාටියක නිරෝධායන ක්‍රියාවලියකින් පසු තේ අපනයනය කිරීමට සාකච්ඡාවලදී ශ්‍රී ලංකාව එකගවු බවයි.\nඑම තීරණය පිළිබඳ තමන් සෑහීමකට පත්වු බව ද රුසියානු බලධාරීන් පෙන්වාදී තිබෙනවා.\nඑමෙන්ම රුසියානු විශේෂඥයන් කණ්ඩායමක් ශ්‍රී ලංකාවේ තේ ආශ්‍රිත නිරෝධායන ක්‍රියාවලිය අධීක්ෂණයට යොමු කරවීමට ද ශ්‍රී ලංකාව එකඟ වු බවයි රුසියාව ප්‍රකාශකර ඇත්තේ.\nමේ අතර, රුසියාවෙන් මෙරටට ආනයනය කරනු ලබන ඇස්බැස්ටෝස් නිෂ්පාදන සහ අමුද්‍රව්‍ය සම්බන්ධයෙන් අධ්‍යයනයක් කිරීම සඳහා අමාත්‍යාංශ 05ක නිලධාරීන් කණ්ඩායමක්  රුසියාවේ මොස්කව් නුවර බලා පිටත්ව ගොස් තිබෙනවා.\nශ්‍රී ලංකා රජය විසින් ලබන වසරේ සිට ඇස්බැස්ටෝස් තහනම් කිරීමට තීරණය කර තිබූ නමුත්, එය පසුගියදා තාවකාලිකව ඉවත් කෙරුණා.\nමෙම කණ්ඩායම රුසියාවේ ඇස්බැස්ටෝස් නිෂ්පාදන කර්මාන්තශාලා සහ පර්යේෂණාගාර වෙත ගොස් ඒ පිළිබඳව සොයා බලා වාර්තාවක් ඉදිරිපත් කිරීමට නියමිත බවයි විද්‍යා, තාක්ෂණ හා පර්යේෂණ අමාත්‍ය සුසිල් ප්‍රේමජයන්ත කියා සිටියේ.\nරුසියාව යනු ශ්‍රී ලංකාවේ තේ වෙළඳපොලේ දෙවන විශාලතම ගැණුම් කරුවායි.\nඑහි පළමු තැන ඉරානය පසුවනවා.\nරුසියාව පසුගිය වසරේ පමණක් අමරිකානු ඩොලර් මිලියන 143 කට වැඩි වටිනාකමින් යුත් තේ ශ්‍රී ලංකාවෙන් ආනයනය කර තිබුනා.\nඑය මෙරට සම්පුර්ණ තේ අපනයනයෙන් 11.3% ක්.",
       "URL": "https://www.hirunews.lk/179489/රුසියාවෙන්-තවත්-තීරණයක්",
       "Category": "Local News",
       "Parent URL": "https://www.hirunews.lk/local-news.php?pageID=4154"
}