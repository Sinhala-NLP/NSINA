{
       "Source": "hirunews",
       "Timestamp": "Thursday, 16 June 2022 - 19:50",
       "Headline": "ඉන්දීය ඩීසල් නැව කොළඹට - කළබල කළොත් බෙදාහැරීම් අත්හිටුවීමේ තීරණයක්",
       "News Content": "පවතින ඉන්ධන හිඟයට විරෝධය පළ කරමින් මාර්ග වසා දමා කළහකාරී ලෙස හැසිරෙන්නේ නම් අදාල ඉන්ධන පිරවුම්හලට එදිනට ඇණවුම් කර ඇති ඉන්ධන ලබාදීම අත්හිටුවන බව විදුලිබල හා බලශක්ති අමාත්‍ය කංචන විජේසේකර පවසනවා.\nඔහු මේ බව කියා සිටියේ එම අමාත්‍යාංශයේ අද පැවති මාධ්‍ය හමුවකට එක්වෙමින්.\nඉන්දීය ණය යෝජනා ක්‍රමය යටතේ පසුගිය කාල වකවානුවේ දිවයිනට ඉන්ධන ආනයනය කළ අතර, එම යෝජනා ක්‍රමයේ යටතේ හිමිවන ඩීසල් මෙටි්‍රක් ටොන් 40,000ක් රැගත් අවසන් නෞකාව කොළඹ වරායට අද ළඟා වී තිබෙනවා.\nමෙරට ඉන්ධන හිඟය දැඩි වී ඇත්තේ මාස 4කට අධික කාලයක සිටයි. ඉන්ධන ලබා ගැනීම සඳහා ජනතාව දින ගණනක් දිගු පෝලිම්වල රැදී සිටින අතර ඉන්ධන පෝලිමක සිටියදී වාර්තා වූ තවත් මරණයක් අද වාර්තා වූ අතර ගෑස් පෝලිමකට පැමිණෙමින් සිටි පුද්ගලයෙක්ද ජීවිතක්ෂයට පත්ව තිබුණා.\nඉන්ධන බලාපොරොත්තුවෙන් ජනතාව තවමත් කිලෝ මීටර් ගණන් දිගු පෝලිම්වල රැඳී සිටිනවා.\nඉන්ධන ලබාදෙන ලෙස බලකරමින් ස්ථාන කිහිපයකදී ජනතාව මාර්ග හරස් කර විරෝධයේ නිරත වුණ අතර, ඇතැම් ඉන්ධන පෝලිම්වල ගැටුම්කාරී තත්ත්වයන්ද හටගෙන තිබුණා.\nනුගේගොඩ - ජුබිලි කණුව මංසන්ධියේදී අද දහවල් මාර්ගය අවහිර කරමින් පැවැත්වූ විරෝධතාව පොලිසිය මැදිහත්වීමෙන් අවසන් කෙරුණා.\nමේ අතර, අනුරාධපුර ප්‍රදේශයේ ඉන්ධන පිරවුම්හලකින්, අනුරාධපුර සහකාර පොලිස් අධිකාරීවරයාගේ යැයි සඳහන් කළ මෝටර් රථයකට ඉන්ධන ලබා ගැනීමට යාමේදී උණුසුම් තත්ත්වයක් ඇති වුණා.\nඒ ජනතාව දිගු පෝලිම්වල රැදී සිටියදී අදාල රථය පෝලිමෙන් පරිබාහිරව පැමිණ ඉන්ධන ලබා ගැනීම හේතුවෙන්.\nඑම අවස්ථාවේ ඉන්ධන පෝලිමේ රැඳී සිටි අනුරාධපුර රෝහලේ වෛද්‍යවරුන් ඊට විරෝධය කළ කළා.\nඑවන් පසුබිමක අද අනුරාධපුර රෝහලේ කටයුතු අඩාල වී තිබුණේ රෝහලේ සේවකයින් ඉන්ධන ලබාගැනීමට පෝලිම්වල රැඳී සිටීම හේතුවෙන්.\nමේ අතර බණ්ඩාරගම ප්‍රදේශයේ ඉන්ධන පිරවුම්හලක් අසල ඩීසල් ලබා ගැනීමට පෝලිමේ රැඳී සිටි පුද්ගලයින් දෙදෙනෙකුට ඩීසල් යැයි පවසා ලීටර 60ක වතුර පිරවු බූලි 03 ක් ලබාදී රුපියල් 24,000ක මුදලක් වංචා කළ පුවතක් ද අප ඊයේ හිරු ප්‍රවෘත්ති තුළින් අනාවරණ කළා.\nඅදාළ වංචාව සිදු කළ සැකකරු බණ්ඩාරගම පොලිසිය විසින් අත්අඩංගුවට ගෙන ඇති අතර ඒ සම්බන්ධයෙන් වැඩිදුර විමර්ශන ක්‍රියාත්මකයි.\nඑසේම ඇතැම් පුද්ගලයින් අනවශ්‍ය ලෙස ඉන්ධන සංචිත එක්රැස් කර ගන්නා බවද අමාත්‍ය කංචන විජේසේකර ප්‍රකාශ කළා.\nමේ අතර, අළුත්වැඩියා කටයුත්තක් හේතුවෙන් නොරොච්චෝලේ විදුලි බලාගාරයේ කොටසක් දින 70ක් වසා තැබෙන බවයි විදුලිබල හා බලශක්ති අමාත්‍ය කංචන විජේසේකර වැඩිදුරටත් සඳහන් කළේ.\nඑම විදුලි බලාගාරය වැසී යාම හේතුවෙන් මෙගාවොට් 300 ක ධාරිතාවක් ජාතික පද්ධතියට අහිමි වූවද, මේ වනවිට සිදුකරන විදුලි කප්පාදුවේ වැඩිවීමක් සිදු නොවන බවයි අමාත්‍යවරයා කියා සිටියේ.\nවිදුලි උත්පාදනය සඳහා පසුගිය සතිය පුරා ඩීසල් භාවිත නොකළ බවද අමාත්‍යාංශයේ අද පැවති මාධ්‍ය හමුවේදී අමාත්‍ය කංචන විජේසේකර සඳහන් කළා.",
       "URL": "https://www.hirunews.lk/307331/ඉන්දීය-ඩීසල්-නැව-කොළඹට-කළබල-කළොත්-බෙදාහැරීම්-අත්හිටුවීමේ-තීරණයක්",
       "Category": "Local News",
       "Parent URL": "https://www.hirunews.lk/local-news.php?pageID=1090"
}