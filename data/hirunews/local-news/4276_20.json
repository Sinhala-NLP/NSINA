{
       "Source": "hirunews",
       "Timestamp": "Wednesday, 11 October 2017 - 19:34",
       "Headline": "99 න් දිවි බේරුණු අනතුර",
       "News Content": "‘අනූ නවයෙන් බේරුණා‘ යන්න සාමාන්‍ය ව්‍යවහාරයේදී භාවිත වන්නේ දැඩි අවදානම් සිදුවීමකින් රැකවරණය ලබාගැනීමට කිසියම් තැනැත්තෙකු සමත්වීමක් පාදක කරගනිමින්.\nඑලෙස අනූනවයෙන් දිවි ගලවාගත් පුද්ගලයෙකු ගැන වාර්තා වූයේ කොට්ටාව ප්‍රදේශයෙන්.\nහෝමාගම, ජල්තර ප්‍රදේශයේ පදිංචි 54 හැවිරිදි පුද්ගලයකු මෙම අනතුරට මුහුණ පා තිබුණේ හෝමාගම පිටිපන ගබඩාවත්ත ප්‍රදේශයේ සිය ඥාතියෙකුගේ\nනිවසට පැමිණි අවස්ථාවේදී.\nඅඩක් නිම කරමින් පැවති එමනිවසේ ඉහළ මාලයට ගොස් ඇති මොහු පය ලිස්සා ඇද වැටී තිබුණේ අඩක් නිමකළ කොන්ක්‍රීට් කණුවක කම්බි මතටයි.\nඅනතුරින් එක් කම්බියක් මෙම පුද්ගලයාගේ යටි හනුව පසාරු කරගෙන මුඛයෙන් පිටතට පැමිණ තිබුණේ දත් කිහිපයකටද හානි කරමින්.\nප්‍රදේශවාසීන් ඇතුළු පිරිසක් එම කම්බිකූර කපා අනතුරට ලක් වූ පුද්ගලයා හෝමාගම මූලික රෝහලට ඇතුළත් කර තිබුණා.\nපැය කිහිපයක ශල්‍ය කර්මයකින් පසු එම යකඩ කූර ඉවත් කර ඇති අතර ඔහු මේ වන විට රෝහලේ දැඩි සත්කාර ඒකකයේ ප්‍රතිකාර ලබනවා.\nරෝහල් බලධාරියෙකු පැවසුවේ මෙම පුද්ගලයාගේ තත්ත්වය බරපතළ නොවූවත් ආශ්වාස ප්‍රශ්වාස කිරීමට අපහසු හෙයින් දැඩි සත්කාර ඒකකයට ඇතුළත් කළ බවයි.",
       "URL": "https://www.hirunews.lk/173249/99-න්-දිවි-බේරුණු-අනතුර",
       "Category": "Local News",
       "Parent URL": "https://www.hirunews.lk/local-news.php?pageID=4276"
}