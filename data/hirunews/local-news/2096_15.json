{
       "Source": "hirunews",
       "Timestamp": "Thursday, 11 March 2021 - 7:20",
       "Headline": "ක්‍රිකට් පිටියේ විරල දැවී යාමකට හසුවූ ධනුෂ්ක ගුණතිලකගේ කඩුල්ල ගැන ක්‍රිකට් ලෝකයේ දැඩි කතා බහක්",
       "News Content": "2023 ලෝක කුසලාන එක්දින ක්‍රිකට් තරඟාවලියට සුදුසුකම් ලබා ගැනීමේ ICC සුපර් ලීග් තරඟාවලිය යටතේ ශ්‍රී ලංකා කණ්ඩායම මුහුණ දෙන පළමු තරඟයට ශ්‍රී ලංකා කණ්ඩායම ඊයේ මුහුණ දුන්නා.\nඒ, බටහිර ඉන්දීය කොදෙව් කණ්ඩායම සමඟයි.\nමෙම තරඟය ශ්‍රීලංකා කණ්ඩායම කොදෙව්වන් හමුවේ පරාජයට පත් වුණේ කඩුලු 08කින්.\nපැතුම් නිස්සංකට සහ අශේන් බණ්ඩාරට එක්දිනවරම් හිමිකර දෙමින් ආරම්භ වූ මෙම තරඟයේ ශ්‍රී ලංකා පිතිකරුවන්ගේ අනවශ්‍ය කලබලය හේතුවෙන් ශ්‍රී ලංකා ඉනිම ලකුණු 232කට සීමා වුණා.\nශ්‍රී ලංකා ආරම්භ පිතිකරුවන් යුගළය වන දිමුත් සහ ධනුෂ්ක ගුණතිලක පළමු කඩුල්ලට ලකුණු 105ක සාර්ථක සබඳතාවක් ගොඩනැගූ අතර  දිමුත් ලකුණු 52ක් රැස් කළා.\nපිටියේ ස්ථාවර භාවයක් රඳවා ගනිමින් හොදින් පන්දුවට පහරදෙමින් සිටි ධනුෂ්ක ගුණතිලක ලකුණු 55ක් ලබා සිටියදී ක්‍රිකට් පිටියේ විරළ දැවී යෑමකට හසුවන්නට ඔහුට සිදුවුණා.\nපන්දු රකින්නට ක්‍රීඩකයින්ට බාධා කිරීමේ වරදට ඔහු දැවී ගියේ තෙවැනි විනිසුරුගේ මතභේදාත්මක තීරණයත් සමගින්.\nධනුෂ්කව දුවද්දී දවා ගන්නට පොලාඩ් විසින් උත්සහ කිරීමේදී සිතාමතාම ඔහුව අවහිර කළ බවට ධනුෂ්කට චෝදනා එල්ල වුණා.\nකෙසේ වෙතත් අදාළ තීරණය සම්බන්ධයෙන් ශ්‍රී ලංකා ප්‍රධාන පුහුණුකරු මිකී ආතර් දැඩි විරෝධය පළ කර අතර පොලාඩ්ගේ මෙම ක්‍රියාව සම්බන්ධයෙන් දෙස් විදෙස් ක්‍රීඩාලෝලීන්ගේ සහ ක්‍රීඩකයින්ගේ දැඩි අවධානය මේ වනවිට යොමුව තිබෙනවා.\nඊට කදිම නිදසුනක් සපයමින් කොදෙව් කණ්ඩායමේ හිටපු නායක ඩැරන් සමී සිය නිල ට්විටර් ගිණුමේ සටහන් කර තිබුණේ \" එය උවමානාවෙන් කළ දෙයක් යැයි මම සිතන්නේ නැහැ, මා සිටියා නම් එය දැවී යාමකට ඉල්ලීමක් කරන්නේ නැහැ\" යනුවෙන්.\nමේ අතර ශ්‍රී ලංකා ක්‍රිකට් අධ්‍යක්ෂ ධුරයට පත්වූ ටොම් මූඩිද සිය නිල ට්විටර් ගිණුමට එක්කර තිබුණේ එය හිතාමතා කළ බාධා කිරීමක් නොවන බවයි.\nකෙසේ වෙතත් තරඟයෙන් අනතුරුව කිරන් පොලාඩ් සහ ධනුෂ්ක ගුණතිලක සුහද කතාබහක නිරතව සිටි අයුරු කැමරා කාචයක සටහන්ව තිබුණේ මෙලෙසින්.",
       "URL": "https://www.hirunews.lk/264982/ක්‍රිකට්-පිටියේ-විරල-දැවී-යාමකට-හසුවූ-ධනුෂ්ක-ගුණතිලකගේ-කඩුල්ල-ගැන-ක්‍රිකට්-ලෝකයේ-දැඩි-කතා-බහක්",
       "Category": "Local News",
       "Parent URL": "https://www.hirunews.lk/local-news.php?pageID=2096"
}