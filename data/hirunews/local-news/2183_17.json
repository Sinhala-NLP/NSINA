{
       "Source": "hirunews",
       "Timestamp": "Thursday, 28 January 2021 - 20:15",
       "Headline": "ජගත් මානව හිමිකම් කොමිසමේ අභියෝගයට සූදානම් - රජය කියයි (වීඩියෝ)",
       "News Content": "ජගත් මානව හිමිකම් කොමිසම විසින් ශ්‍රී ලංකාවට එල්ල කරනු ලබන චෝදනාවන්ට මුහුණදීමට රජය සූදානම් බව අමාත්‍ය කෙහෙළිය රඹුක්වැල්ල පවසනවා.\nඔහු මේ බව ප්‍රකාශ කළේ ජගත් මානව හිමිකම් කොමසාරිස්වරිය ශ්‍රී ලංකාව සම්බන්ධයෙන් සිදුකළ ප්‍රතිචාර දැක්වීම පිළිබඳව අද මහනුවරදී මාධ්‍ය වෙත අදහස් දක්වමින්.\nඊයේ ජිනිවා නුවරදී එලිදැක්වූ ජගත් මානව හිමිකම් කොමසාරිස් මිෂෙල් බැචෙලට් විසින් ඉදිරිපත් කළ වාර්තාව මගින් මෙරට මානව හිමිකම් උල්ලංඝනය කිරීම් සහ අවභාවිත කිරීම සම්බන්ධයෙන් විශ්වසනීයත්වයෙන් යුත් චෝදනා ලැබ සිටින පුද්ගලයින්ට එරෙහිව සම්බාධක පැනවීම පිළිබඳව සලකා බලන්නැයි සාමාජික රටවලින් ඉල්ලා සිටියා.\nඑවැනි පුද්ගලයින්ගේ වත්කම් තහනම් කිරීමට සහ සංචාරක තහනමක් පැනවීමට අදාල වාර්තාව මගින් යෝජනා කර තිබුණා.\nඑමෙන්ම, මෙරට රාජ්‍ය ආයතන සඳහා ආරක්ෂක අංශවල සේවය කළ හමුදා නිලධාරින් යෙදවීම, 20 වන ආණ්ඩුක්‍රම ව්‍යවස්ථා සංශෝධනය මගින් ප්‍රධාන කොමිෂන් සභාවල ස්වාධීනත්වයට බලපෑම් එල්ල වීම සහ සිවිල් සමාජය කෙරෙහි බලපෑම් ඇති කිරීම වැනි ප්‍රවණතාවයන් පසුගිය කාලවකවානුව පුරා දක්නට ලැබුණු බව ජිනිවා මානව හිමිකම් කොමසාරිස්වරියගේ වාර්තාවේ දක්වා තිබෙනවා.\nකෙසේ වෙතත්, කැබිනට් ප්‍රකාශක අමාත්‍ය කෙහෙළිය රඹුක්වැල්ල අද මහනුවරදී සඳහන් කළේ ජගත් සංවිධාන මහකොමසාරිස්වරියගේ වාර්තාවේ සඳහන් ඇතැම් කරුණු ඇයගේ ස්වාධීන අදහස් නොවන බවයි.",
       "URL": "https://www.hirunews.lk/260997/ජගත්-මානව-හිමිකම්-කොමිසමේ-අභියෝගයට-සූදානම්-රජය-කියයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2183"
}