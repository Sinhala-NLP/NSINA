{
       "Source": "hirunews",
       "Timestamp": "Monday, 07 June 2021 - 11:14",
       "Headline": "කුළුණු මතින් ඉදිකෙරන අධිවේගී මාර්ගය සහ ගුවන්පාලම් ඉදිකිරීමේ සමාරම්භක උළෙල අගමැති ප්‍රධානත්වයෙන් ඇරඹෙයි(වීඩියෝ)",
       "News Content": "නව කැලණි පාලමේ සිට අතුරුගිරිය දක්වා කුළුණු මත ඉදිවන අධිවේගී මාර්ගය සහ කොළඹ සහ මහනුවර නගරය ආශ්‍රිතව පවතින දැඩි රථවාහන තදබදයට පිලියම් ලෙස ගුවන් පාලම් 05 ක් ඉදිකිරීමේ කටයුතු අද (07) ආරම්භ කෙරුණා.\nඒ අග්‍රාමාත්‍ය මහින්ද රාජපක්ෂගේ ප්‍රධානත්වයෙන්.\nසෞඛ්‍යාරක්ෂිත ක්‍රමවේදයන්ට යටත්ව නව තාක්ෂණය භාවිත කරමින් අරලියගහ මන්දිරයේදී සිටයි එම කටයුතු ක්‍රියාත්මක කෙරුණේ.\nඒ අනුව, කොහුවල මංසන්ධියේ, ගැටඹේ මංසන්ධියේ මෙන්ම, කොම්පඤ්ඤ වීදිය දුම්රිය මාර්ගය හරහා විනිසුරු අක්බාර් මාවතේ සහ උත්තරානන්ද මාවතේ ගුවන් පාලම් ඉදිකෙරෙන අතර කොම්පඤ්ඤ වීදියේ ඉදිවන ගුවන් පාලම් දෙක සම්බන්ධ කිරීම සඳහා තවත් ගුවන් පාලමක් ඉදිකිරීමටයි සැලසුම් කර ඇත්තේ.\nමේ අතර, බේරේ වැව සහ කොම්පඤ්ඤවීදිය හරහා බාලදක්ෂ මාවත සහ චිත්තම්පලම් ඒ ගාර්ඩිනර් මාවත සම්බන්ධ කරමින් ද නව ගුවන් පාලමක් ඉදිකෙරෙනවා.\nනව කැළණි පාලමේ සිට අතුරුගිරිය දක්වා කුළුණු මත ඉදිවෙන අධිවේගී මාර්ගය කිලෝමීටර් 16.4 ක දුරකින් යුක්ත වන අතර මංතීරු 04 ක් යටතේ එය ඉදිකිරීමට සැලසුම් කර තිබෙනවා.\nඒ සඳහා වැය කරන මුදල් රුපියල් බිලියන 134.9 ක්.",
       "URL": "https://www.hirunews.lk/273599/කුළුණු-මතින්-ඉදිකෙරන-අධිවේගී-මාර්ගය-සහ-ගුවන්පාලම්-ඉදිකිරීමේ-සමාරම්භක-උළෙල-අගමැති-ප්‍රධානත්වයෙන්-ඇරඹෙයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1901"
}