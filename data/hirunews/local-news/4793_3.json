{
       "Source": "hirunews",
       "Timestamp": "Wednesday, 16 November 2016 - 18:08",
       "Headline": "කුරුණෑගලදී පොලීසියට වෙඩි තැබුවේ ප්‍රබල පාතාල නායකයෙක් බව හෙළිවෙයි",
       "News Content": "කුරුණෑගල - පුත්තලම මාර්ගයේ මාස්පොත ප්‍රදේශයේ හෝටලයක් තුළ පොලිස් නිලධාරීන් පිරිසකට වෙඩි තැබූ සැකකරු, ප්‍රබල පාතාල කල්ලි නායකයෙකු වන දේවමුණි හැරල්ඩ් රෝහණ ද සිල්වා හෙවත් සුදු  රෝහණ නැමැත්තා බවට අනාවරණය වී තිබෙනවා.\nඔහු ලොහා නැමති අන්වර්ථ නාමයෙන්ද හඳුන්වන බවයි පොලීසිය ප්‍රකාශ කළේ.\nමීට මාස 04 කට පෙර මහර මහේස්ත්‍රාත් අධිකරණය ඉදිරිපිටදී මත්ද්‍රව්‍ය ජාවාරම්කරුවෙකු මෙන්ම පාතාල සාමාජිකයෙකු වූ සුදේශ් වසන්ත නොහොත් ලන්සියා නැමැත්තාට වෙඩි තබා ඝාතනය කිරීමේ සිද්ධියේ ප්‍රධාන සැකකරු වන්නේද ඔහුයි.\nමේ වනවිට අත්අඩංගුවට ගෙන ඇති සැකකරුගෙන් ඊයේ සිදුවු වෙඩි තැබීම සහ මිට පෙර සිදුකළ අපරාධ සම්බන්ධයෙන් ප්‍රශ්න කරමින් සිටින බව කුරුණෑගල ප්‍රදේශය භාර උසස් පොලිස් නිලධාරියෙකු සඳහන් කළා.\nඔහු තවත් අයෙකු සමඟ ඊයේ රාත්‍රියේ මෝටර් රථයකින් අදාළ හෝටලය වෙත පැමිණ තිබුූ අතර එම අවස්ථාවේ ජංගම මුර සංචාරයේ යෙදෙමින් සිටි කුරුණෑගල පොලිසියේ නිලධාරීන් කණ්ඩායමක්ද එම ස්ථානය වෙත ළඟාවී තිබුණා.\nඒ, ව්‍යාජ අංක තහඩුවක් සවිකළ මෝටර් රථයක් අදාළ හෝටලය අසල සැරිසරන බවට පොලිස් හදිසි ඇමතුම් අංකය වෙත ලද තොරතුරකට අනුවයි.\nමීට පෙර මෙම මෝටර් රථය පැහැරගෙන තිබූ අතර, එහි හිමිකරු  ජී.පී.එස්. තාක්ෂණය ඔස්සේ එය කුරුණෑගල ප්‍රදේශයේ පවතින බවට හෙළිකර ගැනීමෙන් අනතුරුවයි ඥාතියෙකු මාර්ගයෙන් එලෙස පොලීසියට තොරතුරු ලබාදී තිබුණේ.\nඒ අනුව පොලිස් නිලධාරීන් හෝටලයට පැමිණෙන විට සුදු රෝහණ සහ තවත් පුද්ගලයෙකු හෝටලයේ කාමරයක නිදමින් සිට තිබෙනවා.\nහෝටල් කළමනාකරු දැනුම්වත් කර පසුව සැකකරුවන් දෙදෙනා සමඟ මෝටර් රථය පරීක්ෂා කළ පොලිස් නිලධාරීන් වැඩිදුර පරීක්ෂණ සඳහා පොලිසියට යාමට පැමිණෙන ලෙස ඔවුන්ට දැනුම්දී තිබෙනවා.\nඑම අවස්ථාවේදී දැනට අත්අඩංගුවේ පසුවන සුදු රෝහණ විසින් පොලිසියට වෙඩි ප්‍රහාර එල්ල කළ බවයි හෝටලයේ කළමනාකරු හිරු ප්‍රවෘත්ති අංශයට සඳහන් කළේ.\nවෙඩි ප්‍රහාරයෙන් කුරුණෑගල පොලිසියේ උප පොලිස් පරීක්ෂකවරයෙකු වන 59 හැවිරිදි රත්න බණ්ඩා දිසානායක ජීවිතක්ෂයට පත්වුණා.\nඑමෙන්ම, පොලිස් සැරයන්වරයෙකු සහ පොලිස් කොස්තාපල් රියදුරෙකු තුවාල ලබා රෝහල්ගත කෙරුණා.\nසිද්ධියෙන් පසු සුදු රෝහණ සහ ඔහු සමඟ සිටි අනෙක් පුද්ගලයා පළා ගිය අතර, පසුව ඔහු පොලිසිය අත්අඩංගුවට ගත්තේ කුරුණෑගල සිට වාරියපොල දක්වා ධාවනය වෙමින් තිබූ බස් රථයකින් ගමන් කරමින් සිටියදීයි.\nපළා ගිය පුද්ගලයාද මාතර රොෂාන් නැමැති පාතාල කල්ලි සාමාජිකයෙකු ලෙසට පොලිසිය හඳුනාගෙන තිබෙනවා.\nඔහු සෙවීම සඳහා මේ වනවිට පොලිසිය මෙහෙයුමක් ආරම්භ කර ඇති අතර, ඊට පොලිස් කණ්ඩායම් විශාල ප්‍රමාණයක් එක්ව සිටින බව සඳහන්.\nඔවුන් රැඳී සිටි හෝටල් කාමරයේ තිබී ජංගම දුරකථන 16 ක් සොයාගෙන ඇති අතර, මෝටර් රථයේ තිබී ව්‍යාජ අංක තහඩු 8 ක්ද පොලීසිය සොයාගත්තා.\nසුදු රෝහණ නැමැත්තාගේ හැඳුනුම්පත සහ රියදුරු බලපත්‍රය ව්‍යාජ එකක් බවටද අනාවරණ වී තිබෙනවා.",
       "URL": "https://www.hirunews.lk/147686/කුරුණෑගලදී-පොලීසියට-වෙඩි-තැබුවේ-ප්‍රබල-පාතාල-නායකයෙක්-බව-හෙළිවෙයි",
       "Category": "Local News",
       "Parent URL": "https://www.hirunews.lk/local-news.php?pageID=4793"
}