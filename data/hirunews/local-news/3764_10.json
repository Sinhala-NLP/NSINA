{
       "Source": "hirunews",
       "Timestamp": "Tuesday, 04 September 2018 - 15:06",
       "Headline": "උතුරේ තරුණ පරපුර මත්ද්‍රව්‍යවලට නැඹුරුවීමේ වර්ධනයක් - උතුරු පළාත් ආණ්ඩුකාර",
       "News Content": "උතුරු පළාතේ තරුණ තරුණියන් මත්ද්‍රව්‍යවලට නැඹුරුවීමේ වර්ධනයක් පෙන්නුම් කෙරෙන බව පළාත් ආණ්ඩුකාර රෙජිනෝල්ඩ් කුරේ පවසනවා.\nකෙසේවෙතත් එම තත්වය වළක්වා ගැනීමට දෙමව්පියන්ගේ මැදිහත්වීමෙන් හැකියාවක් පවතින බවයි ආණ්ඩුකාරවරයා පෙන්වා දෙන්නේ.\nයාපනය දිස්ත්‍රික්කයේ ආගමික සංවිධාන සහ ස්වේච්ඡා සංවිධාන මෙන්ම සමාජ සේවා සංවිධාන නියෝජිතයන් සමග පැවති හමුවකදී ඔහු මෙම අදහස් පළකළා.\nසමාජයේ පවතින තරගකාරී ජීවන රටාව හේතුවෙන් දෙමව්පියන් කාර්ය බහුල වීම හමුවේ දරුවන් පිළිබඳ සොයා බැලීමට අවස්ථාවක් නොලැබෙන බව ආණ්ඩුකාරවරයා පෙන්වා දෙනවා.\nදෙමව්පියන්ගේ මූලික අරමුණ දරුවන්ට අධ්‍යාපනය ලබාදීම වුව ද අධ්‍යාපනයෙන් පමණක් හැදියාව සහ සමාජශීලී දරුවන් බිහිකිරීමට නොහැකි බවයි ඔහු කියාසිටියේ.\nසෑම ස්ථානයකම ආගමික සිද්ධස්ථාන ගොඩනැගීමෙන් දරුවන්ගේ සචාචාරය සහ විනය ඇති කිරීමට නොහැකි අතර ඊට අවශ්‍ය නිවැරදි උපදේශණය බව රෙජිනෝල්ඩ් කුරේ මහතා පෙන්වා දෙනවා.\nඑම උපදේශණය ලබාදීමට හැකි හොඳම ස්ථානය පාසැල සහ කෝවිල බවයි ඔහු සඳහන් කළේ.",
       "URL": "https://www.hirunews.lk/199154/උතුරේ-තරුණ-පරපුර-මත්ද්‍රව්‍යවලට-නැඹුරුවීමේ-වර්ධනයක්-උතුරු-පළාත්-ආණ්ඩුකාර",
       "Category": "Local News",
       "Parent URL": "https://www.hirunews.lk/local-news.php?pageID=3764"
}