{
       "Source": "hirunews",
       "Timestamp": "Tuesday, 23 February 2021 - 11:47",
       "Headline": "ජනපතිට සහ අගමැතිට කොවිඩ් එන්නත (වීඩියෝ)",
       "News Content": "ඉන්දියාවේ සීරම් ආයතනයෙන් කොවිෂීල්ඩ් කොරෝනා එන්නත් මිලියන 10 ක් ලබාගැනීම වෙනුවෙන් ගෙවීම් කිරීම සඳහා වන යෝජනාවට අමාත්‍ය මණ්ඩල අනුමැතිය හිමි වී තිබෙනවා.\nවැඩබලන සෞඛ්‍ය අමාත්‍ය, මහාචාර්ය චන්න ජයසුමන ප්‍රකාශ කළේ ඔක්ස්ෆර්ඩ් - ඇස්ට්‍රාසෙනෙකා එන්නත එංගලන්තයේ මව් සමාගමෙන් ඍජුවම මිලදී ගැනීමටද කැබිනට් අනුමැතිය හිමි වූ බවයි.\nමේ අතර, ශ්‍රී ලංකා ප්‍රජා වෛද්‍යවරුන්ගේ සංගමය නිවේදනයක් නිකුත් කරමින් සඳහන් කළේ ප්‍රමුඛතා ලැයිස්තුව මත පමණක් කොරෝනා එන්නත් ලබාදීම වහාම නැවත ක්‍රියාවට නංවන ලෙසයි.\nකොළඹ අද පැවති කැබිනට් තීරණ දැනුම් දීමේ මාධ්‍ය හමුවේ දී ද එන්නත්කරණ වැඩසටහන සම්බන්ධයෙන් ප්‍රශ්න යොමුවූ අතර එහිදී සම කැබිනට් ප්‍රකාශක අමාත්‍ය රමේෂ් පතිරණ ඊට පිළිතුරු ලබාදුන්නා.\nකැබිනට් ප්‍රකාශක අමාත්‍ය කෙහෙළිය රඹුක්වැල්ල එහිදී කියා සිටියේ ජනාධිපතිවරයා සහ අග්‍රාමාත්‍යවරයා ද එන්නත ලබාගෙන ඇති බවයි.\nමේ වනවිට මෙරටින් කොරෝනා ආසාදිතයන් 80,517  ක් වාර්තා වන අතර, පුද්ගලයන් 75,110 දෙනෙකු සුවය ලබා පිටව ගොස් තිබෙනවා.\nසමස්ත මරණ සංඛ්‍යාව දැක්වෙන්නේ 450 ක් ලෙසයි.",
       "URL": "https://www.hirunews.lk/263420/ජනපතිට-සහ-අගමැතිට-කොවිඩ්-එන්නත-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2129"
}