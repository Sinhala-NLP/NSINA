{
       "Source": "hirunews",
       "Timestamp": "Thursday, 18 August 2022 - 15:02",
       "Headline": "නෞකා වලින් පැමිණෙන විදේශීය සංචාරකයින්ට වරාය තුළ විශේෂ පහසුකම් (වීඩියෝ)",
       "News Content": "ගුවනින් මෙන්ම නෞකා වලින් මෙරටට පැමිණන විදේශීය සංචාරකයින් සඳහා නවීන පහසුකම් සහිතව කොළඹ වරායේ මගී පර්යන්ත පහසුකම් වැඩි දියුණු කිරීමට කටයුතු කරන බව වරාය, නාවික හා ගුවන් සේවා අමාත්‍ය නිමල් සිරිපාල ද සිල්වා පවසනවා.\nඅමාත්‍යවරයා මේ බව ප්‍රකාශ කළේ අද (18) කොළඹ වරායේ මගී පර්යන්ත පරිශ්‍රයේ වත්මන් තත්ත්වය නිරීක්‍ෂණය සඳහා එක්වෙමින්.\nනවීන පහසුකම් සහිත වායු සමනය කරන ලද නැවතීම් ශාලාවක්, සනීපාරක්‍ෂක පහසුකම්, ආකර්ශනීය තීරු බදු රහිත සාප්පු සංකීර්ණයක් මෙන්ම ප්‍රවාහන පහසුකම් ලබා දීමට කටයුතු කළ යුතු බව අමාත්‍ය නිමල් සිරිපාල ද සිල්වා සඳහන් කළා.\nමෙම මගී නෞකාවන් මෙරට ට ගෙන්වා ගැනීම සඳහා මේ වන විට ශ්‍රී ලංකාවේ සියලු නැව් සමාගම් හා නියෝජිතයින් සමග සාකච්ඡා කර ඇති අතර වරායේ ව්‍යාපාර ප්‍රවර්ධන කොට්ඨාශය විසින් අන්තර්ජාලය ඔස්සේ විශාල වශයෙන් ප්‍රචාරාත්මක වැඩසටහනක් ක්‍රියාවට නැංවිය යුතු බව ද කියා සිටියා.\nවිශේෂයෙන් රජය විසින් ආරම්භ කර තිබෙන මෙරටට විදේශ විනිමට ලබා ගැනීමේ වැඩපිළිවෙලට වරායේ දායකත්වය ලබා දීමට විෂය භාර අමාත්‍යවරයා වශයෙන් කැප වී කටයුතු කරන බවයි ඔහු පැවසුවේ.\nමෙහිදී වැඩිදුරටත් අදහස් දැක්වූ අමාත්‍යවරයා....\n\"පසුගිය වර්ෂ වල දී ලබාගත් තොරතුරු අනුව සංචාරක මගී නෞකා කොළඹ වරායට විශාල වශයෙන් පැමිණ තිබෙනවා. නමුත් කොවිඞ් වසංග තත්ත්වයත්, පසුගිය දිනවල රටේ ඇති වූ ආර්ථික අස්ථාවරත්වයත් හේතුවෙන් මෙම මගී නෞකා පැමිණීම නැවතී තිබෙනවා. නමුත් ඉදිරියේ දී එළැඹෙන සංචාරක සමය ඉලක්ක කරමින් සංචාරකයින්ගේ ආකර්ශනය ලබා ගන්නා අයුරින් මෙම මගී පර්යන්තය ඇතුළු පරිශ්‍රය නවීන පහසුකම් වලින් සමන්විතව සැකසිය යුතුයි.\"\nමෙම නිරික්ෂණ චාරිකාව සඳහා වරාය, නාවික හා ගුවන්සේවා අමාත්‍යංශයේ ලේකම් කේ.ඩී.එස් රුවන්චන්ද්‍ර, ශ්‍රී ලංකා වරාය අධිකාරියේ උප සභාපති ගයාන් අල්ගේවත්තගේ යන මහත්වරුන් ඇතුළු නිලධාරීන් පිරිසක් ද සහභාගී වූ හ.",
       "URL": "https://www.hirunews.lk/313108/නෞකා-වලින්-පැමිණෙන-විදේශීය-සංචාරකයින්ට-වරාය-තුළ-විශේෂ-පහසුකම්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=931"
}