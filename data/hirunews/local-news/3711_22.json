{
       "Source": "hirunews",
       "Timestamp": "Sunday, 07 October 2018 - 13:18",
       "Headline": "නිට්ටඹුවේ රිය අනතුරකින් දෙදෙනෙකු මරුට - තුන්දෙනෙකුට තුවාල",
       "News Content": "කොළඹ - නුවර ප්‍රධාන මාර්ගයේ නිට්ටඹුව - කළල්පිටිය ප්‍රදේශයේදී අද (07) අලුයම සිදුවූ රිය අනතුරකින් අඹු - සැමි යුවළක් මිය ගොස් තවත් පුද්ගලයින් 3 දෙනෙකු බරපතල තුවාල ලබා රෝහල් ගත කරනු ලැබුවා.\nපොලිස් මාධ්‍ය ප්‍රකාශක කාර්යාලය සඳහන් කළේ වැලි පැටවූ ලොරි රථයක් සහ වෑන් රථයක් මුහුණට මුහුණලා ගැටීමෙන් මෙම අනතුර සිදුව ඇති බවයි.\nඅනතුර සිදුවන අවස්ථාවේදී වෑන් රථයේ පුද්ගලයින් 05 දෙනෙකු ගමන් කර ඇති අතර, ඔවුන් තුවාල ලබා වතුපිටිවල රෝහලට ඇතුළත් කෙරුණා.\nඉන් පසුවයි වයස අවුරුදු 73ක් සහ වයස අවුරුදු 71ක් වූ අඹු සැමි යුවළ ජීවිතක්ෂයට පත්ව ඇත්තේ.\nඔවුන් පස්යාල - මක්කානිගොඩ ප්‍රදේශයේ පදිංචිකරුවන්.\nපොලීසිය සඳහන් කරන්නේ වර්ෂාවත් සමඟ මාර්ග භාවිතා කිරීමේදී වඩාත් විමසිලිමත් වන ලෙසටයි.",
       "URL": "https://www.hirunews.lk/201571/නිට්ටඹුවේ-රිය-අනතුරකින්-දෙදෙනෙකු-මරුට-තුන්දෙනෙකුට-තුවාල",
       "Category": "Local News",
       "Parent URL": "https://www.hirunews.lk/local-news.php?pageID=3711"
}