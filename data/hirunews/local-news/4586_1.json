{
       "Source": "hirunews",
       "Timestamp": "Friday, 31 March 2017 - 12:10",
       "Headline": "මේජර් ජෙනරාල් ශවේන්ද්‍ර සිල්වා අධිකරණයට කැඳවන්නැයි කළ ඉල්ලීමක් ප්‍රතික්ෂේප වෙයි",
       "News Content": "හිටපු එල් ටී ටී ඊ නායකයකුගේ අතුරුදන්වීමක් සම්බන්ධයෙන් විභාග වන නඩුවකට අදාළව 58 වන සේනාංකය භාරව සිටි මේජර් ජෙනරාල් ශවේන්ද්‍ර සිල්වා අධිකරණය හමුවට කැඳවන්නැයි කළ ඉල්ලීමක් මුලතිව් මහේස්ත්‍රාත් අධිකරණය ප්‍රතික්ෂේප කර තිබෙනවා.\nඑල් ටී ටී ඊ සංවිධානයේ හිටපු සන්නද්ධ අංශ නායකයකු බව කියන සින්නදුරෙයි ශෂිදරන්ගේ අතුරුදන්වීමට අදාළවයි මෙම නඩුව විභාග වන්නේ.\nඅතුරුදන්වු එල් ටී ටී ඊ සාමාජිකයාගේ බිරිඳ වු වත්මන් උතුරු පළාත් සභා මන්ත්‍රීනී ආනන්දි ශෂිදරන් විසින් නඩුව ගොනුකර තිබෙනවා.\nමෙහිදී සාක්ෂි ලබාදෙමින් 58 වන සේනාංකාධිපති මේජර් ජනරාල් කාලිංග ගුණවර්ධන කියා සිටියේ එලෙස යුද හමුදාව වෙත භාරවූවන් පිළිබදව තමා කිසිවක් නොදන්නා අතර, අවසන් යුද සමයේ 58 වන සේනාංකය භාර ප්‍රධානියාව සිටියේ මේජර් ජනරාල් ශවේන්ද්‍ර සිල්වා බවයි.\nඑහිදීයි මේජර් ජෙනරාල් ශවේන්ද්‍ර සිල්වා අධිකරණය හමුවට කැඳවන ලෙසට ආනන්දි ශෂිදරන් ඉල්ලා ඇත්තේ.\nඇය එම ප්‍රකාශය සිදු කිරීමත් සමග අධිකරණයේ බහුතර විරෝධයක් ඊට මතුව තිබෙනවා.\nඑහිදී මහේස්ත්‍රාත්වරයා ප්‍රකාශකර ඇත්තේ මෙලෙස බහුතර විරෝධයක් එල්ලවන බැවින් ශවේන්ද්‍ර සිල්වාට එරෙහිව නොතීසි නිකුත්කළ නොහැකි බවයි.\nඒ සම්බන්ධයෙන් මීළග නඩු විභාගයේදී තීරණය කර බව ද මහේස‍්‍රාත්වරයා සඳහන් කර තිබෙනවා.\nනඩුව ලබන අප්‍රේල් 27 වනදා යළි විභාගයට ගැනීමට නියමිතයි.",
       "URL": "https://www.hirunews.lk/158180/මේජර්-ජෙනරාල්-ශවේන්ද්‍ර-සිල්වා-අධිකරණයට-කැඳවන්නැයි-කළ-ඉල්ලීමක්-ප්‍රතික්ෂේප-වෙයි",
       "Category": "Local News",
       "Parent URL": "https://www.hirunews.lk/local-news.php?pageID=4586"
}