{
       "Source": "hirunews",
       "Timestamp": "Thursday, 26 January 2023 - 13:25",
       "Headline": "පලා ගිය කංජිපානි විදේශ රටක සිට යළි වැඩ අරඹයි",
       "News Content": "ඇප ලබා ගැනීමෙන් අනතුරු ව දැනට ඉන්දියාවට පලා ගිය බවට වාර්තා වූ මත්ද්‍රව්‍ය ජාවාරම්කරුවෙකු මෙන්ම සංවිධානාත්මක අපරාධ කල්ලි නායකයෙකු වන මොහොමඩ් නජීම් මොහොමඩ් ඉම්රාන් හෙවත් කංජිපානි ඉම්රාන් විදෙස්ගත ව සිට යළි මෙරට අපරාධවලට සම්බන්ධ වී ඇති බවට තොරතුරු වාර්තා වනවා.\nඒ අනුව, ඔහු මෙරට පාතාල සාමාජිකයන් සමඟ දුරකථනයෙන් සම්බන්ධ වී විවිධ අපරාධ සහ ජාවාරම් සිදු කරන බවට යි පොලීසිය හෙළි කරගෙන ඇත්තේ.\nපසුගිය දා ඔහුට කොළඹ මහේස්ත්‍රාත් අධිකරණයෙන් ඇප නියම වූ අතර, පසු ව ඔහු ඉන්දියාවට පලා ගිය බවට තොරතුරු වාර්තා වුණා.\nපසුගිය 4 වැනි දා පුද්ගලයෙකු ඝාතනය කිරීමට තැත් කිරීම් සහ ඒ සඳහා ආධාර අනුබල ලබාදීම යන චෝදනා යටතේ කංජිපානි ඉම්රාන් ඇතුළු සැකකරුවන් තුන්දෙනෙකුට එරෙහි ව පවරා තිබූ නඩුවක් අද (26) කැඳවූ අවස්ථාවේ දී කොළඹ අපරාධ කොට්ඨාශය ද අධිකරණයට දැනුම් දුන්නේ සංවිධානාත්මක අපරාධ කල්ලි නායකයෙකු වන කංජිපානි ඉම්රාන් රහසිගත ව විදෙස්ගත වී ඇති බව යි.\nඑහි දී කංජිපානි ඉම්රාන්ට ඇප බැඳුම්කර අත්සන් කළ තිදෙනාට වහා ම අධිකරණයේ පෙනී සිටින ලෙසට යි කොළඹ අතිරේක මහේස්ත්‍රාත් කේමින්ද පෙරේරා සිතාසි නිකුත් කරනු ලැබුවේ.",
       "URL": "https://www.hirunews.lk/325926/පලා-ගිය-කංජිපානි-විදේශ-රටක-සිට-යළි-වැඩ-අරඹයි",
       "Category": "Local News",
       "Parent URL": "https://www.hirunews.lk/local-news.php?pageID=578"
}