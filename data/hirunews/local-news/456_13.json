{
       "Source": "hirunews",
       "Timestamp": "Friday, 24 March 2023 - 16:58",
       "Headline": "IMF පළමු වාරිකයෙන් ඉන්දීය ණයෙන් කොටසක් ගෙවයි (වීඩියෝ)",
       "News Content": "ඉන්දීය ණය යෝජනා ක්‍රමය යටතේ මෙරටට ලැබුණු මුදලෙහි පළමු වාරිකය ලෙස ඇමරිකානු ඩොලර් මිලියන 121 ක් ගෙවා අවසන් කළ බව මුදල් රාජ්‍ය අමාත්‍ය රංජිත් සියඹලාපිටිය පවසනවා.\nජාත්‍යන්තර මූල්‍ය අරමුදලෙන් මෙරටට ලැබුණු විස්තීර්ණ ණය පහසුකමෙහි පළමු වාරිකය වූ අමරිකානු ඩොලර් මිලියන 330 ක මුදලින් එම ඉන්දීය ණය වාරිකය ගෙවූ බවයි ඔහු කියා සිටියේ.\nරාජ්‍ය අමාත්‍යවරයා මේ බව අනාවරණ කළේ කෑගල්ලේ පැවති උත්සවයකින් අනතුරුව ජාත්‍යන්තර මූල්‍ය අරමුදලෙන් ලැබෙන මුදල් වියදම් කරන ආකාරය සම්බන්ධයෙන් මාධ්‍යවේදීයෙකු නැඟූ ප්‍රශ්නයකට පිළිතුරු ලබා දෙමින්.\nජාත්‍යන්තර මූල්‍ය අරමුදලෙන් මෙරටට ලබාදීමට නියමිත විස්තීර්ණ ණය පහසුකමෙහි පළමු වාරිකය වන ඇමරිකානු ඩොලර් මිලියන 333 ක මුදල පෙරේදා මහ බැංකුවේ ගිණුමට බැර කර තිබුණා.\nඒ අනුව එය මේ වන විට මුදල් අමාත්‍යංශයේ නියෝජ්‍ය ලේකම්වරයාගේ ගිනුමට බැර කර ඇති අතර ඉන් ඇමරිකානු ඩොලර් මිලියන 121 ක් ඉන්දීය ණය යෝජනා ක්‍රමයේ පළමු වාරිකය ගෙවීමට යොදා ගත් බවයි මුදල් රාජ්‍ය අමාත්‍ය රංජිත් සියඹලාපිටිය කියා සිටියේ.\nමේ අතර ලෝක බැංකුවේ මෙරට අධ්‍යක්ෂිකා චියෝ කණ්ඩා සහ මුදල් රාජ්‍ය අමාත්‍යවරයා අතර හමුවක්ද පවත්වා තිබෙනවා.\nමූල්‍ය අරමුදල මඟින් මෙරටට විස්තීර්ණ ණය පහසුකමෙහි මුල් වාරිකය ලබාදීමෙන් පසුව සිදුකළ පළමු සාකච්ඡාව මෙයයි.\nඉදිරි ආර්ථික කටයුතු සහ ලෝක බැංකුවේ සහය හිමිවන ආකාරය සම්බන්ධයෙන් මෙහිදී දීර්ඝ වශයෙන් සාකච්ඡා වී තිබෙනවා.\nඑසේම දරුණු ආර්ථික අර්බුදයක් හමුවේ වුවද මෙරට බැංකු පද්ධතිය ස්ථාවරව පවත්වාගැනීමට හැකිවූ බව මහබැංකු අධිපති ආචාර්ය නන්දලාල් වීරසිංහ ප්‍රකාශ කළා.\nඒ කොළඹ පැවති උත්සවයකට එක්වෙමින්.\nමේ අතර ශ්‍රී ලංකා මහබැංකුව අද ප්‍රකාශයට පත්කළ විනිමය අනුපාතිකයන්හි ඇමරිකානු ඩොලරයක ගැනුම් මිල රුපියල් 314.74 ක් ලෙසත් විකුණුම් මිල රුපියල් 331.37 ක් ලෙසත් දැක්වුණා.\nඑමෙන්ම මාර්තු 17 වනදායින් අවසන් වූ සතිය තුළ සියලුම වාණිජ බැංකුවල සාමාන්‍ය බර තැබූ මූලික ණය අනුපාතය සහ අඩුම මූලික අනුපාතය සියයට 23.78 ක් සහ සියයට 17 ක් ලෙසයි වාර්තා වී තිබුණේ.",
       "URL": "https://www.hirunews.lk/330823/imf-පළමු-වාරිකයෙන්-ඉන්දීය-ණයෙන්-කොටසක්-ගෙවයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=456"
}