{
       "Source": "hirunews",
       "Timestamp": "Wednesday, 21 November 2018 - 7:09",
       "Headline": "තේරීම් කාරක සභාවට පක්ෂවලින් නම් දීම අද",
       "News Content": "තේරීම් කාරක සභාවේ නියෝජිතයින් සඳහා ප්‍රධාන දේශපාලන පක්ෂ අද (21) සිය නියෝජිතයන්ගේ නම් කථානායකවරයා වෙත භාරදීමට නියමිතයි.\nඑක්සත් ජාතික පක්ෂ පාර්ලිමේන්තු මන්ත්‍රී නලින් බණ්ඩාර කියා සිටියේ පාර්ලිමේන්තුවේ සංයුතිය අනුව අද සිය නම් ලබාදීම සිදුකරන බවයි.\nඑක්සත් ජනතා නිදහස් සන්ධානය ද අද තේරීම් කාරක සභාවට සිය නියෝජිතයින් නම් කිරීමට නියමිතව තිබෙනවා.\nජනතා විමුක්ති පෙරමුණද අද සිය නම් කථානායකවරයා වෙත භාරදෙන බව මීට පෙර ප්‍රකාශ කර තිබුණා.\nපාර්ලිමේන්තුවේ ඉදිරි කටයුතු සඳහා වූ තේරීම් කාරක සභාවට නියෝජිතයින් පත් කිරීමේදී බහුතරය සම්බන්ධයෙන් ප්‍රශ්නයක් මතුවුවහොත් එම තේරීම් කාරක සභාව පත් කිරීම ගැටළු සහගත වන බව පාර්ලිමේන්තුවේ ජ්‍යෙෂ්ඨ ප්‍රකාශකයෙකු ඊයේ (20) සඳහන් කළා.\nආණ්ඩු පක්ෂය සහ විපක්ෂය තේරීම් කාරක සභාව තුළ තම තමන්ට බහුතර සාමාජිකත්වයක් අවශ්‍ය බව ප්‍රකාශ කිරීම ඊට හේතු වී තිබෙනවා.\nකෙසේ වෙතත් සිකුරාදා පාර්ලිමේන්තුව රැස්වීමට නියමිත අතර, බ්‍රහස්පතින්දාට ඉල්පුර පසළොස්වක පොහොය යෙදීම නිසා අද (21) දිනයේ ඊට අදාළ සාමාජිකයන් නම් කළ යුතුයි.\nඑහෙත් සාමාජික සංඛ්‍යාව පිළිබඳ එකඟතාවකට පැමිණීමට නොහැකිවුවහොත් තේරීම් කාරක සභාව පත් කිරීමට නොහැකි වනු ඇතැයි පාර්ලිමේන්තු ප්‍රකාශකයා තවදුරටත් සඳහන් කළා.\nමෙම තේරීම් කාරක සභාව කථානායකවරයා ඇතුළු සාමාජිකයන් 12 දෙනෙකුගෙන් සැදුම් ලබනවා.\nඅද දිනයේදී පාර්ලිමේන්තුව නියෝජනය කරන සියලුම පක්ෂ තේරීම් කාරක සභාව සඳහා කථානායකවරයාට නාම යෝජනා භාරදිය යුතු අතර, සිකුරාදා දිනයේදී පාර්ලිමේන්තුව රැස්වූ අවස්ථාවේදී පාර්ලිමේන්තු මහ ලේකම්වරයා විසිනුයි එම නම් ප්‍රකාශයට පත් කරනු ලබන්නේ.\nමෙම තේරීම් කාරක සභාව තුළින් අනෙකුත් සියලුම කාරක සභා වල ක්‍රීයාකාරීත්වය සහ ඒවාට මන්ත්‍රීවරුන් පත් කිරීමද සිදු කෙරෙනු ඇති.",
       "URL": "https://www.hirunews.lk/204611/තේරීම්-කාරක-සභාවට-පක්ෂවලින්-නම්-දීම-අද",
       "Category": "Local News",
       "Parent URL": "https://www.hirunews.lk/local-news.php?pageID=3641"
}