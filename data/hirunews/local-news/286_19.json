{
       "Source": "hirunews",
       "Timestamp": "Thursday, 08 June 2023 - 7:24",
       "Headline": "වන් ගෝල්ෆේස් සිද්ධිය ගැන දින දෙකකින් වාර්තාවක්",
       "News Content": "බීමත් සුරාබදු නිලධාරීන් පිරිසක් කොළඹ වන් ගෝල්ෆේස් සංකීර්ණයේ පීට්සා අවන්හලක සේවකයෙකුට පහරදීමේ සිද්ධිය සම්බන්ධයෙන් දින දෙකක් තුළ වාර්තාවක් ඉදිරිපත් කරන ලෙසට මුදල් රාජ්‍ය අමාත්‍ය රංජිත් සියඹලාපිටිය සුරාබදු කොමසාරිස් ජනරාල්වරයාට උපදෙස් ලබාදී තිබෙනවා.\nවන් ගෝල්ෆේස් සංකීර්ණයේ හය වන මහලේ පිහිටි පීට්සා අවන්හලකදී මෙම ගැටුම ඇති වුණේ පසුගිය 05 වැනිදා රාත්‍රියේයි.\nසේවය අවසන් කර නිවසට යාමට සූදානම් වූ අවන්හල් සේවකයෙකු තම හෙල්මටය මේසයක් මත තබා ගොස් තිබුණා.\nඒ අතරතුර එහි පැමිණෙන සුරාබදු නිලධාරීන් පිරිසක් එම හෙල්මටය රැගෙන යාමට උත්සහ කර යළිත් එය එහි තබා ඇති බවටයි සී.සී.ටී.වී දර්ශනවලින් අනාවරණ වී ඇත්තේ.\nඑම අවස්ථාවේ දී සුරාබදු නිලධාරීන්, අවන්හලේ කළමණාකාරවරයා සහ ප්‍රධාන සූපවේදියා සමග බහින් බස් වීමක් ඇතිකරගෙන තිබුණා.\nඑහිදී සුරාබදු නිලධාරීන් ප්‍රධාන සූපවේදියාට පහර දෙන ආකාරය ද සීසීටීවී දර්ශනවල දැක්වෙන බවයි පොලිසිය සඳහන් කළේ.\nඅනතුරුව තවත් සුරාබදු නිලධාරීන් කණ්ඩායමක් ද එහි පැමිණ අවන්හලේ සේවකයින්ට පහර දී තිබුණා.\nඑහිදී ඇතිවූ ගැටුමෙන් තුවාල ලැබූ අවන්හලේ ප්‍රධාන සූපවේදියා සහ සුරාබදු නිලධාරියෙකු කොළඹ ජාතික රෝහලට ඇතුළත් කෙරුණා.\nඑම අවස්ථාවේ සුරාබදු නිලධාරීන් බීමත්ව සිට ඇති බවට ද තොරතුරු වාර්තා වනවා.\nමෙම පහරදීමෙන් අවන්හලේ ප්‍රධාන සූපවේදියාට අමතරව ගැටුමට සම්බන්ධ වූ සුරාබදු නිලධාරියෙකු තුවාල ලබා කොළඹ ජාතික රෝහලට ඇතුළත් කරනු ලැබුවා.\nසිද්ධිය සම්බන්ධයෙන් පොලිසිය විසින් මේ වන විට විමර්ශනයක් සිදුකරන අතර සුරාබදු දෙපාර්තමේන්තුවද වෙනමම පරීක්ෂණයක් ආරම්භ කර තිබෙනවා.\nමුදල් රාජ්‍ය අමාත්‍ය රංජිත් සියඹලාපිටිය පාර්ලිමේන්තුවේදී ඊයේ (07) සඳහන් කළේ තමන් කැඳවන වාර්තාවේ සිද්ධියට සම්බන්ධ නිලධාරින්ට එරෙහිව ගනු ලබන විනය ක්‍රියාමාර්ග ද ඇතුළත් කරන ලෙසට සුරාබදු කොමසාරිස් ජනරාල්වරයාට උපදෙස් ලබාදුන් බවයි.",
       "URL": "https://www.hirunews.lk/337323/වන්-ගෝල්ෆේස්-සිද්ධිය-ගැන-දින-දෙකකින්-වාර්තාවක්",
       "Category": "Local News",
       "Parent URL": "https://www.hirunews.lk/local-news.php?pageID=286"
}