{
       "Source": "hirunews",
       "Timestamp": "Tuesday, 26 October 2021 - 13:20",
       "Headline": "තීරුබදු නොගෙවා මෙරටට ආනයනය කළ දුම්වැටි තොගයක් STF භාරයට",
       "News Content": "විශේෂ කාර්ය බලකාය සංවිධානාත්මක අපරාධ මර්දන ඒකකයේ ii නිලධාරීන්ට ලැබුණු තොරතුරකට අනුව, ඊයේ දින (25) සිදු කළ විශේෂ සෝදිසි කිරීමකදී තීරුබදු රහිතව නීතිවිරෝධීව මෙරටට ආනයනය කර තිබූ, දුම්වැටි තොගයක් සොයා ගෙන තිබෙනවා.\nඒ කඳාන ප්‍රදේශයේදීයි.\nවිදෙස් රටවලින් මෙරටට ආනයනය කර තිබූ මෙම දුම්වැටි තොගය, රජයේ කිසිදු අවවාද සටහනකින් තොරව අලෙවියට සූදානම් කර තිබියදීයි, විශේෂ කාර්ය බලකා නිලධාරීන් සිය භාරයට ගනු ලැබුවේ.\nඑහිදී විදෙස් රටවල නිෂ්පාදිත විවිධ වර්ගයේ දුම්වැටි අසූදහසකට අධික ප්‍රමාණයක් සමග ,ඒවා අලෙවි කිරීමට රැගෙන යමින් සිටි 36 හැවිරිදි පුද්ගලයෙකු ද අත්අඩංගුවට ගැනුණා.\nසැකකරු කෑගල්ල, හෙට්ටිමුල්ල ප්‍රදේශයේ පදිංචිකරුවෙකු වන අතර, විශේෂ කාර්ය බලකා නිලධාරීන් භාරයට ගැනුණු මෙම දුම්වැටි තොගයෙහි තක්සේරු වටිනාකම රුපියල් පනස් හය ලක්ෂයකට අධික බවයි වාර්තා වන්නේ.\nසිද්ධිය සම්බන්ධයෙන් වැඩිදුර විමර්ශන කටයුතු සිදු කිරීමට සැකකරු සමඟ දුම්වැටි තොගය කඳාන පොලීසිය වෙත භාර දී තිබෙනවා.",
       "URL": "https://www.hirunews.lk/286092/තීරුබදු-නොගෙවා-මෙරටට-ආනයනය-කළ-දුම්වැටි-තොගයක්-stf-භාරයට",
       "Category": "Local News",
       "Parent URL": "https://www.hirunews.lk/local-news.php?pageID=1604"
}