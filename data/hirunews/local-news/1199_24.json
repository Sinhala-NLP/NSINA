{
       "Source": "hirunews",
       "Timestamp": "Saturday, 30 April 2022 - 19:15",
       "Headline": "නිදහසේ අරගලය පෑලියගොඩට (වීඩියෝ)",
       "News Content": "නිදහසේ අරගලය තේමාවෙන් සමගි ජනබලවේගය මහනුවර සිට කොළඹට ආරම්භ කළ සමගිබල පාගමන අද පස්වන දිනටත් ක්‍රියාත්මක වුණා.\nඅද පෙරවරුවේ තිහාරිය නගරයෙන් පාගමන ආරම්භ කළ අතර අවසන් කිරීමට නියමිතව ඇත්තේ පෑලියගොඩ නගරයෙන්. පාගමන හෙට කොළඹ පුරහල දක්වා පැමිණීමටයි සැලසුම් කර ඇත්තේ.\nමේ අතර රට තුළ පවතින අර්බුදයට වහා විසඳුම් ලබාදෙන ලෙස ඉල්ලමින් පැවැත්වෙන විරෝධතාව සඳහා දිවයිනේ ප්‍රදේශ රැසක ජනතාව තවදුරටත් ගාලුමුවදොරට පැමිණෙමින් සිටිනවා.\nඑම විරෝධතාව අද ක්‍රියාත්මක වන්නේ 22 වන දිනටයි.\nඑම විරෝධතාවට සහය පළ කරමින් කළුතර බෝධිය අසලින් ආරම්භ කළ මැරතන් ධාවනය ගාලුමුවදොර විරෝධතා භූමිය වෙත ළගා වුණා.\nඑසේම, මෙම විරෝධතාව සහය පළ කරමින් ජාතික මළල ක්‍රිඩකයෙකු වන මනිවේල් සත්‍යශීලන් නුවරඑළිය - රාගල නගරයෙන් අද පාගමනක් ආරම්භ කළා.\nමේ අතර අග්‍රාමාත්‍යවරයාට ඉල්ලා අස්වන ලෙස බලකරමින් අරලිගහ මන්දිරය අසල දින 4 ක් තිස්සේ පැවැත්වෙන විරෝධතාවට සහය පළ කිරීම සඳහා ද ජනතාව එම ස්ථානයට පැමිණෙමින් සිටිනවා.\nමීට අමතරව කලාකරුවන් පිරිසක් ජන අරගලයේ කලාකරුවන් යන මැයෙන් අද පස්වරුවේ කොළඹ නිදහස් චතුරස්‍රය අසල සිට ගාලුමුවදොර විරෝධතා භූමිය දක්වා විරෝධතා පාගමනක නිරත වුණා.\nමේ අතර, ජාතික ගොවිජන එකමුතුව පාර්ලිමේන්තු වටරවුමේ දින 4 කට පෙර ආරම්භ කළ සත්‍යග්‍රහය තවදුරටත් ක්‍රියාත්මක වනවා.\nඑසේම, ගාල්ල, කුරුණෑගල, කුලියාපිටිය, හෝමාගම හා ඌවපරණගම ඇතුළු ප්‍රදේශවල ද විරෝධතා පැවති බවයි අප වාර්තාකරුවන් සඳහන් කළේ.",
       "URL": "https://www.hirunews.lk/303196/නිදහසේ-අරගලය-පෑලියගොඩට-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1199"
}