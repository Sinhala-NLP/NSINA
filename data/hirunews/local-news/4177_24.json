{
       "Source": "hirunews",
       "Timestamp": "Monday, 11 December 2017 - 7:58",
       "Headline": "93ක නාම යෝජනා අද සිට",
       "News Content": "පළාත් පාලන ආයතන 93ක ඡන්දයට අදාළව නාම යෝජනා කැඳවීම අද ආරම්භ වනවා.\nඅතිරේක මැතිවරණ කොමසාරිස් එම්.එම්. මොහොමඩ් හිරු ප්‍රවෘත්ති අංශය  කළ විමසීමකදී කියා සිටියේ නාම යෝජනා කටයුතු තේරීම් භාර නිලධාරී කාර්යාලවල සිදුකරන අවස්ථාවේදී එම කාර්යාල අවට රථ පෙරහර සහ පෙළපාලි පැවැත්වීම තහනම් බවයි.\nඑමෙන්ම ඡන්ද විමසීම සිදු කරන අනෙකුත් පළාත් පාලන ආයතන 248ට අදාළව නාම යෝජනා භාර ගැනීම ලබන 18 වන දා ආරම්භ වී 21 වන දා මධ්‍යහ්න 12න් අවසන් වීමට නියමිතයි.\nපළමු අදියරේ පළාත් පාලන ආයතන 93ට අදාළව ඇප තැන්පත් කිරීම් අනිද්දා මධ්‍යහ්න 12ට අවසන් වන අතර පළාත් පාලන ආයතන 248ට අදාළව දෙවන අදියරේදී ඇප තැන්පත් කිරීම් ලබන 20 වන දා මධ්‍යහ්න 12න් අවසන් වන බව මැතිවරණ කොමිෂන් සභාව ප්‍රකාශ කළා.\nඡන්ද විමසීම සිදුකෙරෙන පළාත් පාලන ආයතන 341ටම අදාළව පක්ෂ 18කින් සහ ස්වාධීන කණ්ඩායම් 15 කින් දිස්ත්‍රික්ක 21ක් සඳහා දැනටමත් ඇප තැන්පත් කර තිබෙනවා.\nමේ අතර ශ්‍රී ලංකා නිදහස් පක්ෂය, එක්සත් ජනතා නිදහස් සන්ධානය, එක්සත් ජාතික පක්ෂය සහ ජනතා විමුක්ති පෙරමුණ සිය නාමයෝජනා පත්‍ර සඳහා අත්සන් තැබීම අවසන් කර තිබෙනවා.\nඒ අනුව ශ්‍රී ලංකා නිදහස් පක්ෂය ඡන්ද සළකුණු 03ක් යටතේ මෙවර පළාත්පාලන ඡන්ද විමසීම සඳහා ඉදිරිපත්වනවා.\nනිදහස් පක්ෂ මහ ලේකම් අමාත්‍ය දුමින්ද දිසානායක කියා සිටියේ අනුරාධපුරය සහ ත්‍රිකුණාමලය දිස්ත්‍රික්ක සඳහා අත සළකුණ යටතේ අද නාමයෝජනා භාරදෙන බවයි.\nශ්‍රී ලංකා පොදුජන පෙරමුණ ද අද දවසේ ත්‍රිකුණාමලය සහ අනුරාධපුර දිස්ත්‍රික්ක සඳහා පොහොට්ටුව ලකුණ යටතේ නාමයෝජනා භාරදීමට නියමිතව තිබෙනවා.\nඑමෙන්ම ජනතා විමුක්ති පෙරමුණ ද ඊයේ සිය නාමයෝජනා පත්‍රවලට අත්සන් තැබීම අවසන් කළ අතර, ඒ අනුව අද පළාත්පාලන ආයතන කිහිපයක් සඳහා නාමයෝජනා භාරදෙන බවයි එහි ප්‍රකාශකයෙකු සඳහන් කළේ.\nඑක්සත් ජාතික පක්ෂය මැතිවරණය පැවැත්වෙන දිස්ත්‍රික්ක 21කට අදාළව නාම යෝජනා භාරදීම ලබන 14 වන දා සිදුකරනු ඇති.",
       "URL": "https://www.hirunews.lk/178086/93ක-නාම-යෝජනා-අද-සිට",
       "Category": "Local News",
       "Parent URL": "https://www.hirunews.lk/local-news.php?pageID=4177"
}