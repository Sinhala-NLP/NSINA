{
       "Source": "hirunews",
       "Timestamp": "Sunday, 05 July 2020 - 7:44",
       "Headline": "සහතික කිරීමේ නිලධාරින්ට මැතිවරණ කොමිසමෙන් ඉල්ලීමක් - මැතිවරණ පැමිණිලි සංඛ්‍යාවත් 1300 දක්වා ඉහළට (වීඩියෝ)",
       "News Content": "මහමැතිවරණයේ තැපැල් ඡන්දයට අදාළ ඡන්ද පත්‍රිකා ලබා ගැනීම සඳහා ක්ෂේත්‍ර රාජකාරිවලට සහභාගි නොවී සිය ආයතන පරිශ්‍රය තුළම රැදී සිටින්නැයි සහතික කිරීමේ නිලධාරින්ගෙන් මැතිවරණ කොමිෂන් සභාව ඉල්ලීමක් කරනවා.\nතැපැල් දෙපාර්තමේන්තුව මගින් අදාළ ඡන්ද පත්‍රිකා ඇතුළත් බහාලූම ලබාදෙනු ලබන්නේ අදාළ සහතික කිරීමේ නිලධාරියාට පමණයි.\nඑබැවින් ඔවුන් සිය පරිශ්‍රය තුළම රැදී සිටිය යුතු බවයි එම කොමිෂන් සභාවේ අධ්‍යක්ෂ ජනරාල් සමන් ශ්‍රී රත්නායක කියා සිටියේ.\nකෙසේ වෙතත්, තැපැල්පති රංජිත් ආරියරත්න කියා සිටියේ තැපැල් ඡන්දයට අදාළ සියලූ ඡන්ද පත්‍රිකා ඉදිරි දින දෙක තුනක කාලය තුළදී බෙදා හැරීම අවසන් කිරීමට කටයුතු කරන බවයි.\nමැතිවරණයේ සියලූ දිස්ත්‍රික්ක සඳහා ඡන්ද පත්‍රිකා මුද්‍රණය කර අවසන් බවත්, ඒවා මැතිවරණ කොමිසම වෙත භාරදී ඇති බවත්, රජයේ මුද්‍රණාලයාධිපතිනිනිය ඊයේ සඳහන් කළා.\nමේ අතර, අගෝස්තු 5 වනදා පැවැත්වීමට නියමිත මහමැතිවරණයට අදාළව මැතිවරණ කොමිසමට මේ වනවිටත් මැතිවරණ නීති උල්ලංඝනය කිරීම් සම්බන්ධව පැමිණිලි 1300ක් පමණ ලැබී ඇති බව මැතිවරණ කොමිෂන් සභාව සඳහන් කළා.",
       "URL": "https://www.hirunews.lk/244713/සහතික-කිරීමේ-නිලධාරින්ට-මැතිවරණ-කොමිසමෙන්-ඉල්ලීමක්-මැතිවරණ-පැමිණිලි-සංඛ්‍යාවත්-1300-දක්වා-ඉහළට-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2610"
}