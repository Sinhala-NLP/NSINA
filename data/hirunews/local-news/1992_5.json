{
       "Source": "hirunews",
       "Timestamp": "Tuesday, 27 April 2021 - 20:26",
       "Headline": "ඉන්දියාව තව තවත් අවදානමට",
       "News Content": "කොරෝනා වසංගතයෙන් මේ වනවිට දැඩි බලපෑම් එල්ලවී ඇති ඉන්දියාවේ සමස්ත ආසාදිත සංඛ්‍යාව මේ වන විට එක්කෝටි හැත්තෑ හය ලක්ෂය ඉක්මවා ඇති බව ඉන්දීය සෞඛ්‍ය අමාත්‍යාංශය පවසනවා. මරණ සංඛ්‍යාව එක් ලක්ෂ අනුහත්දහස් අටසිය අනුහතරක්.\nලෝක සෞඛ්‍ය සංවිධානය පෙන්වා දෙන්නේ රෝහල් සඳහා රෝගීන්ට අමතරව අනවශ්‍ය පුද්ගලයන් වැඩි වශයෙන් පැමිණිම හේතුවෙන් ඉන්දියාවේ කොරෝනා තත්ත්වය තව තවත් ඉහලයාමේ අවදානමක් මතුව ඇති බවයි.\nකෙසේ වෙතත්, ඉන්දියාවේ තත්ත්වය පාලනය කිරීම සදහා ඔක්සිජන් සාන්ද්‍රක 4000ක් සහ අවශ්‍ය සෞඛ්‍ය උපකරන සැපයිමට අවශ්‍ය සියලු කටයුතු සිදුකෙරෙමින් පවතින බවද ලෝක සෞඛ්‍ය සංවිධානයේ ප්‍රධානියා ප්‍රකාශ කර තිබුණා.\nඉන්දියානු රෝහල් කොරෝනා රෝගීන්ට ඔක්සිජන් ලබාදීමේ අර්බුදයකට මුහුණ දී සිටින අතර, නවදිල්ලියේ නිරෝධායන සීමාවන් තවත් සතියකට දීර්ඝ කිරිමටයි කටයුතු කර ඇත්තේ.\nමේ අතර, දිල්ලියේ සූසාන භූමිවල නිළ වාර්තාවලට ඇතුළත් නොවූ කොරෝනා මරණ 1150කට වැඩි සංඛ්‍යාවක් දැවෙමින් පැවති බව ඉන්දීය මාධ්‍ය වාර්තා කළා. ඒ, ගුවන් මගින් ලබා ගත් දර්ශන උපයෝගී කර ගනිමින්.\nඑමෙන්ම, ඉන්දීය ගුවන් හමුදාවේ ගුවන් යානයක් ඩුබායි සිට ඔක්සිජන් බහාලුම් 6 ක් රැගෙන බටහිර බෙංගාලයට ඊයේ රාත්‍රියේ පැමිණ තිබූ බවයි ඉන්දීය මාධ්‍ය වාර්තා කර තිබුණේ.\nපවතින අවදානම සමඟ ඉන්දියාවේ ධනවත් පිරිස් සිය පෞද්ගලික ජෙට් යානා මගින් රටින් පිටව යමින් සිටින බව ද ඇතැම් ජාත්‍යන්තර මාධ්‍යවල සඳහන්.\nමේ අතර තමන්ට අයත් වාහන විකුණා දමා එම මුදලින් ඔක්සිජන් සිලින්ඩර මිලදී ගෙන දුප්පතුන් වෙත බෙදා දෙන පුද්ගලයෙකු පිළිබඳව ද ඉන්දියාවෙන් වාර්තා වුණා. ඔහු මේ වනවිට ප්‍රකටව ඇත්තේ ඔක්සිජන් මිනිසා ලෙසයි.",
       "URL": "https://www.hirunews.lk/269713/ඉන්දියාව-තව-තවත්-අවදානමට",
       "Category": "Local News",
       "Parent URL": "https://www.hirunews.lk/local-news.php?pageID=1992"
}