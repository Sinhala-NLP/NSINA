{
       "Source": "hirunews",
       "Timestamp": "Thursday, 11 November 2021 - 14:30",
       "Headline": "සෞඛ්‍ය මාර්ගෝපදේශ කඩ කරන්න එපා - සෞඛ්‍ය අංශ",
       "News Content": "ජනතාව, සෞඛ්‍ය මාර්ගෝපදේශ කඩකරමින් කටයුතු කළහොත් ඉදිරියේදී කොරෝනා ආසාදිතයින් තවදුරටත් ඉහළ යා හැකි බව නියෝජ්‍ය සෞඛ්‍ය සේවා අධ්‍යක්ෂ ජනරාල් විශේෂඥ වෛද්‍ය හේමන්ත හේරත් ප්‍රකාශ කළා.\nමේ අතර, දෙමළ ජාතික සන්ධානයේ පාර්ලිමේන්තු මන්ත්‍රී චාල්ස් නිර්මලනාදන්ට කොරෝනා ආසාදනය වී තිබෙනවා.\nකොරෝනා වැළඳුණු චාල්ස් නිර්මලනාදන් මන්ත්‍රීවරයා මේ වනවිට කොළඹ පෞද්ගලික රෝහලක ප්‍රතිකාර ලබන අතර, ඔහු පසුගිය සඳුදා පාර්ලිමේන්තු සභාවාරයට ද සහභාගි වී තිබෙනවා.\nමේ අතර, හල්දුම්මුල්ල - කොස්ලන්ද ප්‍රාථමික විද්‍යාලයේ විදුහල්පතිවරයාට කොරෝනා ආසාදනය වීමත් සමග එම පාසල ලබන සඳුදා දක්වා වසා දැමුණා.\nඑමෙන්ම හල්දුම්මුල්ල - කොස්ගම ප්‍රදේශයේ පාසල් දරුවකුට කොරෝනා ආසාදනය වීම නිසා එම පාසලේ සිසුන්ද අද පාසලට පැමිණ නොමැති බවයි හිරු වාර්තාකරු සඳහන් කළේ.\nඊයේ (10) දිනයේදී අලුතින් කොරෝනා ආසාදිතයින් 693 දෙනෙකු වාර්තා වීමත් සමග මෙරට සමස්ත කොරෝනා ආසාදිතයින් සංඛ්‍යාව පන්ලක්ෂ 40,346 ක් දක්වා ඉහළ ගියා. එමෙන්ම, ඊයේ දිනයේදී කොරෝනා මරණ 16 ක් ද වාර්තා වුණා.\nකෙසේ වෙතත්, නියෝජ්‍ය සෞඛ්‍ය සේවා අධ්‍යක්ෂ ජනරාල් විශේෂඥ වෛද්‍ය හේමන්ත හේරත් කොළඹදී අද මාධ්‍ය වෙත අදහස් දක්වමින් කියා සිටියේ පොදු ස්ථානවල ජනතාව එක්රැස්වීම අවම කළ යුතු බවයි.\nඑමෙන්ම, ජර්මනිය යලි කොරෝනා ආසාදිතයින් ඉහළ යාමේ අවදානමකට මුහුණදී ඇති අතර, ඉදිරියේදී පුද්ගලයින් ලක්ෂයක් පමණ මියයා හැකි බවට එරට සෞඛ්‍ය අංශ අනතුරු අගවා තිබෙනවා.\nලෝක සෞඛ්‍ය සංවිධානය පෙන්වා දෙන්නේ එන්නත්කරණය හමුවේ ගෝලීය කොවිඩ් ආසාදිතයින් පහළ යාමක් පෙන්නුම් කළ ද යුරෝපා කලාපය තුල කොවිඩ් මරණ සහ ආසාදිතයින් ඉහළ යාමක් පෙන්නුම් කරන බවයි.",
       "URL": "https://www.hirunews.lk/287700/සෞඛ්‍ය-මාර්ගෝපදේශ-කඩ-කරන්න-එපා-සෞඛ්‍ය-අංශ",
       "Category": "Local News",
       "Parent URL": "https://www.hirunews.lk/local-news.php?pageID=1568"
}