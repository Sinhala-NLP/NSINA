{
       "Source": "hirunews",
       "Timestamp": "Tuesday, 29 November 2022 - 21:27",
       "Headline": "සන්නාහ සන්නද්ධ බලකාය දිවිපිදූ රණවිරුවන් සමරයි",
       "News Content": "ශ්‍රී ලංකා යුද්ධ හමුදාවට හමුදාධිපතිවරුන් සිවි දෙනෙකු දායාද කර ඇති ශ්‍රී ලංකා සන්නාහ සන්නද්ධ බළකායේ 67 වැනි සංවත්සරය 2022 දෙසැම්බර් මස 15 වන දිනට යෙදී තිබෙනවා.\nඊට සමගාමීව පැවැත්වූ රණවිරු සැමරුම ශ්‍රී ලංකා යුද්ධ හමුදා සන්නාහ සන්නද්ධ බලකා රෙජිමේන්තු අධිපති සහ හමුදා ලේකම් මේජර් ජෙනරල් ස්වර්ණ බෝතොටගේ ප්‍රධානත්වයෙන් කලත්තෑව රණවිරු ස්මාරකය අභියස දී පැවැත්වුණා.\nදෛවයේ කැඳවුම කොතැනද? යන්න තේමා කරගත් ශ්‍රී ලංකා යුද්ධ හමුදා සන්නාහ සන්නද්ධ බලකාය මෙරට පැවති තිස්අවුරුදු යුද්ධයේ දී ලුතිතන් ජෙනරාල් ඩෙන්සිල් කොබ්බෑකඩුව ඇතුළු නිලධාරීන් 28දෙනෙකු සහ සෙසු නිලයින් 415දෙනෙකු මාතෘභූමිය වෙනුවෙන් සිය ජීවිතය පූජා කළා.\nමාතෘභූමියේ නිවහල්භාවය ඇති කිරීම වෙනුවෙන් ශ්‍රී ලංනා යුද්ධ හමුදාව විසින් දියත් කළ වඩමාරච්චි, බලවේගය, යාල්දේවි, රිවිරැස, සත්ජය 1/2/3, ජයසිකුරු ක්‍රියාන්විතවලදීත් අවසන් මානුෂීය මෙහෙයුමේදීත් සුවිශේෂී දායකත්වයක් ලබා දී ඇති ශ්‍රී ලංකා යුද්ධ හමුදා සන්නාහ සන්නද්ධ බලකායේ සාමාජිකයින් වීර වික්‍රම පදක්කම් 17කින්, රණ වික්‍රම පදක්කම් 67කින් සහ රණ ශූර පදක්කම් 505කින් පිදුම් ලබා තිබෙනවා.\nරණවිරු සැමරුම් උත්සවයේ දී, ජ්‍යෙෂ්ඨ නිලධාරීන් කිහිප දෙනෙකු සහ මියගිය රණවිරුවන්ගේ පවුල්වල සාමාජිකයින් විසින් රණවිරු ස්මාරකය වෙත ගොස් සිය ආචාරය රට වෙනුවෙන් දිවිපිදූ රණවිරුන් වෙත පුද කළා.\nඑදින උත්සවය අවසානයේ මේජර් ජෙනරල් ස්වර්ණ බෝතොට එම අවස්ථාවට සහභාගී වූ රණවිරු පවුල්වල සාමාජිකයින් සමඟ අදහස් හුවමාරු කර ගත්තා.",
       "URL": "https://www.hirunews.lk/321597/සන්නාහ-සන්නද්ධ-බලකාය-දිවිපිදූ-රණවිරුවන්-සමරයි",
       "Category": "Local News",
       "Parent URL": "https://www.hirunews.lk/local-news.php?pageID=699"
}