{
       "Source": "hirunews",
       "Timestamp": "Sunday, 14 October 2018 - 12:37",
       "Headline": "අද පස්වරුවේත් වැසි",
       "News Content": "දිවයිනේ බොහෝ ප්‍රදේශවල අද පස්වරු දෙකෙන් පසු වැසි හෝ ගිගුරුම් සහිත වැසි ඇතිවිය හැකි බව කාලගුණ විද්‍යා දෙපාර්තමේන්තුව පවසනවා.\nඑම දෙපාර්තමේන්තුව සඳහන් කළේ මධ්‍යම, ඌව, දකුණ සහ සබරගමුව පළාත්වලත්, මඩකලපුව සහ පොළොන්නරුව දිස්ත්‍රික්කවලත් ඇතැම් ස්ථානවලට අද දිනයේදී මිලිමීටර 75ට වැඩි තද වැසි බලාපොරොත්තු විය හැකි බවයි.\nගෙවුණු පැය 24 තුළ වැඩිම වර්ෂාපතනයක් වාර්තාවන්නේ අනුරාධපුර දිස්ත්‍රික්කයේ කලවැදි - උල්පත ප්‍රදේශයෙන් වන අතර, එය මිලිමීටර 82.2 ක්. ඊට අමතරව ගාල්ල - බටුවන්ගල ප්‍රදේශයෙන් මිලිමීටර 69 ක වර්ෂාපතනයක් වාර්තාවී ඇති බවයි කාලගුණ විද්‍යා දෙපාර්තමේන්තුව සඳහන් කළේ.\nඑමෙන්ම නායයෑමේ අවදානමක් හේතුවෙන් හැටන් - බගවන්තලාව ප්‍රධාන මාර්ගයේ රථවාහන ධාවනය අද දිනයේත් නවතා දමා ඇති බව ආපදා කළමනාකරණ මධ්‍යස්ථානය සඳහන් කළා. පැවති අයහපත් කාලගුණ තත්ත්වයත් සමඟ නායයෑමේ අවදානමක් හේතුවෙන් මෙම මාර්ගය වසා දැමුණේ ඊයේ දිනයේදියි.\nනෝර්වුඞ් - නිව්වෙලිගම ප්‍රදේශයේ කාසල්රී ජලාශයට ඉහළින් මාර්ගයේ කොටසක් සහ ප්‍රධාන මාර්ගය අභියස පිහිටි නිවාස පහක් පමණ මෙලෙස නායයෑමේ අවදානමට ලක්ව ඇති බව සඳහන්.\nපොලීසිය කියා සිටියේ එම නිවාසවල සිටි පුද්ගලයන් 23දෙනකු ආරක්ෂිත ස්ථාන වෙත යොමු කර ඇති බවයි.",
       "URL": "https://www.hirunews.lk/202093/අද-පස්වරුවේත්-වැසි",
       "Category": "Local News",
       "Parent URL": "https://www.hirunews.lk/local-news.php?pageID=3700"
}