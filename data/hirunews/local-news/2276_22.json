{
       "Source": "hirunews",
       "Timestamp": "Sunday, 13 December 2020 - 22:37",
       "Headline": "බ්‍රහස්පති සහ සෙනසුරු ගහයන්ගේ ග්‍රහ සුසංයෝගයක් එළඹෙන 21 වැනිදා (වීඩියෝ)",
       "News Content": "විවිධ වර්ණවලින් යුත් උල්කාපාත වර්ෂාවක් අද සහ හෙට ලෝකවාසී ජනතාවට දැක ගැනීමට හැකි බව කොළඹ විශ්ව විද්‍යාලයේ අභ්‍යාවකාශ හා තාරකා විද්‍යා ඒකකයේ අධ්‍යක්ෂ මහාචාර්ය චන්දන ජයරත්න මහතා පවසනවා.\nඔහු සඳහන් කළේ ග්‍රහ සුසංයෝගයක්ද ලබන 21 වැනිදා දර්ශනය වනු ඇති බවයි.\n“ජෙමිනිඩ්” ලෙස නම් කර ඇති මෙම උල්කාපාත වර්ෂාව ජෙමිනි හෙවත් මිථුන තාරකා රාශිය දෙසින් නිරීක්ෂණය කළ හැකි වනවා.\nමෙම උල්කාපාත වර්ෂාව සාමාන්‍යයෙන් හඳුන්වනු ලබන්නේ උල්කාපාත වර්ෂාවන්හී රජ දැක්ම ලෙසයි.\nඑය ඉතාමත් දර්ශනීය ලෙස දැකගත හැකිවීම ඊට හේතුවී තිබෙනවා.\nඒ අනුව පැයකට කඩාවැටෙන උල්කා සංඛ්‍යාව 120ක් පමණ වනු ඇති බවයි අනුමාන කෙරෙන්නේ.\nමෙම උල්කාපාත වර්ෂාව අද රාත්‍රියේත් හෙට අලුයම් කාලයේත් වඩාත් හොඳින් දර්ශනය වනු ඇති අතර එය පියවි ඇසින් වඩාත් පැහැදිලිව නැරඹීමේ හැකියාව පවතින බව කොළඹ විශ්වවිද්‍යාලයේ අභ්‍යාවකාශ හා තාරකා විද්‍යා ඒකකයේ අධ්‍යක්ෂ මහාචාර්ය චන්දන ජයරත්න මහතා සඳහන් කළා.\nමේ අතර සෞරග්‍රහ මණ්ඩලයේ විශාලත්වයෙන් වැඩිම ග්‍රහලෝක දෙක වන බ්‍රහස්පති සහ සෙනසුරු ගහයන්ගේ ග්‍රහ සුසංයෝගයක් එළඹෙන 21 වැනිදා ලෝකවාසී ජනතාවට දැක බලාගැනීමේ අවස්ථාව හිමිවන බවද මහාචාර්ය චන්දන ජයරත්න මහතා පැවසුවා.\nඉතා විරල අවස්ථාවක් වන මෙම ග්‍රහ සුසංයෝගය අවසන්වරට සිදුවී ඇත්තේ ක්‍රි.ව. 1623 වර්ෂයේ ජූලි මස 16 වැනිදායි.\nනැවතත් මෙම විරල අවස්ථාව උදාවන්නේ 2080දී බවටයි විද්‍යාඥයින් මත පළ කරන්නේ.",
       "URL": "https://www.hirunews.lk/256956/බ්‍රහස්පති-සහ-සෙනසුරු-ගහයන්ගේ-ග්‍රහ-සුසංයෝගයක්-එළඹෙන-21-වැනිදා-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2276"
}