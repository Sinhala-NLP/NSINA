{
       "Source": "hirunews",
       "Timestamp": "Saturday, 13 August 2022 - 10:19",
       "Headline": "විසඳුම් නැති අලි- මිනිස් ගැටුම (වීඩියෝ)",
       "News Content": "අලි මිනිස් ගැටුම අද වනවිට ප්‍රදේශ ගණනාවක ජනතාවගේ ජීවිතවලට සහ ආර්ථිකයට බලපෑම් ඇති කරන ගැටලුවක් බවට පත්ව තිබෙනවා.\nග්‍රාමීය ප්‍රදේශ ආශ්‍රිතව වෙසෙන ජනතාව නිරන්තරයෙන් ඊට ගොදුරු වීම සුලභ කරුණක්.\nඑවැනිම වන අලි ගැටලුවකට මුහුණ දෙන ප්‍රදේශවාසීන් දෙපිරිසක් ගැන අපට වාර්තා වුණා.\nබලන්ගොඩ, ගොඩකුඹුර, ග්‍රාම සේවා වසමේ නැදුන්ගමුව ගම්මානයේ ජනතාව සිය ජීවිකාව ගෙනයන්නේ ගොවිතැන් කටයුතු මූලික කරගනිමින්.\nපවතින ඉන්ධන අර්බුදය හමුවේ සිය පරිභෝජනය සඳහා පමණක් වගා කටයුතු සීමා කර ඇති ඔවුන්ට එමඅස්වනු පවා ගෙට ගැනීමට නොහැකි වී ඇත්තේ එම ප්‍රදේශයට බලපා ඇති වන අලි තර්ජන හේතුවෙන්.\nදිනෙන් දින ඉහළ යන වන අලි පීඩාව හමුවේ, නිදහසේ රාත්‍රිය ගත කිරීමට හෝ ඔවුන්ට අවස්ථාවක් නැහැ.\nපස්වරු 2, 3 පමණ වන විට වන අලින්ගේ රජදහනක් බවට පත්වන ගමේ ප්‍රධාන මාර්ගය ගැනත්, නිරන්තරයෙන් ගම්වදින වන අලින් විනාශ කර යන සිය වගා බිම් ගැනත් බලධාරීන් කොතෙකුත් දැනුවත් කළ ද ඔවුන්ගෙන් ඊට පිළියමක් ලැබී නැහැ.\nනැදුන්ගමුව ගම්වැසියන් බලධාරීන්ගෙන් ඉල්ලා සිටින්නේ,මෙම අලි මිනිස් ගැටුමට කඩිනම් විසඳුම් ලබාදෙන ලෙසයි.\nමහ පොළොව සමඟ පොරබදමින් දිවිගෙවන පුත්තලම - එළුවන්කුලම ගම්වැසියන්ටත් සිදු වී ඇත්තේ තම වගාබිම් වන අලින්ගෙන් බේරා ගැනීමට රාත්‍රී කාලයේ නිදි වර්ජිතව ගත කිරීමටයි.\nවිල්පත්තු ජාතික වනෝද්‍යානයට දකුණින් පිහිටි තවුසමඩුව කුඹුරු යායට මේ දිනවල වන අලි රංචු වශයෙන් පැමිණෙමින් සිය කුඹුරු සම්පූර්ණයෙන්ම විනාශ කරන බවට ගම්වාසීන් මැසිවිලි නඟනවා.\nවන අලින් මෙසේ ගම්වැදීමට ප්‍රධාන හේතුව ලෙස ගොවීන් පෙන්වා දෙන්නේ ඉදිකර ඇති අලි වැට නිසි අක්‍රිය තත්ත්වයේ පැවතීමයි.\nදුක්මහන්සියෙන් අස්වැද්දූ කුඹුරු, වගාවන් පීදීමට ආසන්නව තිබියදී රාත්‍රී කාලයේ ගම්වදින වන අලින් මුළුමණින්ම විනාශ කරන බවට ගොවීන් මැසිවිලි නඟනවා.\nපුත්තලම - එළුවන්කුලම ගොවි ජනතාව රජයේ වග කිව යුතු බළධාරින්ගෙන් ඉල්ලා සිටින්නේ දැනට අක්‍රිය තත්ත්වයේ පවතින අලි වැට පිළිසකර කර මෙම ගැටලුවට කඩිනමින් විසඳුමක් ලබාදෙන ලෙසයි.",
       "URL": "https://www.hirunews.lk/312626/විසඳුම්-නැති-අලි-මිනිස්-ගැටුම-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=945"
}