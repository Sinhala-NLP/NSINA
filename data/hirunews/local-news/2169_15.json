{
       "Source": "hirunews",
       "Timestamp": "Thursday, 04 February 2021 - 10:51",
       "Headline": "කළු ගඟේ වැලි කැණීම් බලපත් යළි නිකුත් කිරීමට තීරණයක්",
       "News Content": "මුහුදු ජලය මිශ්‍රවීම හේතුවෙන් අත්හිටුවා තිබූ කළු ගඟේ වැලි කැණීම සඳහා යළි බලපත්‍ර නිකුත් කිරීමට පරිසර අමාත්‍යාංශය තීරණය කර තිබෙනවා.\nගංගා මෝයකටේ සිට නාර්තුපාන දක්වා කිලෝමීටර 14ක ප්‍රදේශයක වැලි කැණීම් තහනම් කිරීමට භූ විද්‍යා සමීක්ෂණ හා පතල් කාර්යාංශය පියවර ගනු ලැබුවේ මුහුදු ජලය මිශ්‍රවීම නිසා කළුතර ජනතාවට පානීය ජලය සැපයීමේදී ඇතිවූ අර්බුදය හේතුවෙන්.\nකෙසේ වෙතත් මෙම තීරණය නිසා වැලි ගොඩදැමීම ජීවිකාව කරගත් පවුල් රැසක් අසරණ වී සිටින බවට ඉල්ලීම් ඉදිරිපත්ව තිබූ බව පරිසර අමාත්‍යාංශය සඳහන් කළා.\nඒ අනුව විෂයභාර අමාත්‍ය මහින්ද අමරවීර සහ අමාත්‍ය රෝහිත අබේගුණවර්ධනගේ ප්‍රධානත්වයෙන් ඊයේ සාකච්ඡාවක් පවත්වා ඇති අතර, එහිදී කොන්දේසි මත නැවත වැලි කැණීම් සඳහා බලපත්‍ර ලබාදීමට එකඟතාව පළවූ බවයි පරිසර අමාත්‍යාංශය නිවේදනය කළේ.",
       "URL": "https://www.hirunews.lk/261626/කළු-ගඟේ-වැලි-කැණීම්-බලපත්-යළි-නිකුත්-කිරීමට-තීරණයක්",
       "Category": "Local News",
       "Parent URL": "https://www.hirunews.lk/local-news.php?pageID=2169"
}