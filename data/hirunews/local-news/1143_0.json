{
       "Source": "hirunews",
       "Timestamp": "Thursday, 26 May 2022 - 12:58",
       "Headline": "මැතිව්ස්ගෙන් තවත් ශතකයක්",
       "News Content": "සංචාරක ශ්‍රී ලංකා කණ්ඩායම සහ බංග්ලාදේශ කණ්ඩායම අතර බංගලාදේශයේ මීර්පූර්හි දී පැවැත්වෙන දෙවැනි ටෙස්ට් තරගයේ සිය පළමු ඉනිම ක්‍රීඩා කරන ශ්‍රී ලංකා කණ්ඩායම වෙනුවෙන් අගනා ශතකයක් රැස් කිරීමට ඇන්ජලෝ මැතිව්ස් අද (26) සමත් වුණා.\nඑය වාර්තා පොත් අතරට එක් වන්නේ ඔහුගේ නම ඉදිරියෙන් ලියැවෙන දහතුන්වන ටෙස්ට් ශතකය ලෙසයි.\nපන්දු 274ක දී වාර්තා වූ මැතිව්ස්ගේ ශතකය තුළ හතරේ පහර 6ක් සහ හයේ පහර 2ක් ඇතුලත් වෙනවා.\nපසුගිය තරගයේ පළමු ඉනිමේ ද විශිෂ්ට ඉනිමක් ක්‍රීඩා කළ මැතිව්ස් ද්විත්ව ශතකයක් පෙනි පෙනී තිබිය දී ලකුණු 199කට අවාසනාවන්ත ලෙස දැවී ගියා.\nඑම ඉනිමෙන් අනතුරුව, අයි.සී.සී ටෙස්ට් ශ්‍රේණිගත කිරීමේ සටහනේ විසිඑක්වැනි ස්ථානය දක්වා ස්ථාන පහක් ඉදිරියට පැමිණීමට මැතිව්ස්ට හැකිව තිබෙනවා.\nමෙම තරගයේ පළමු ඉනිමට පන්දුවට පහර දෙන ශ්‍රී ලංකා කණ්ඩායම මේ වන විට කඩුලු 5ක් දැවී ලකුණු 399 ක් ලබාගෙන බංග්ලාදේශ කණ්ඩායමට වඩා ලකුණු 34 ක් ඉදිරියෙන් සිටිනවා.\nඒ බංග්ලාදේශ කණ්ඩායම සිය පළමු ඉනිමට සියලු දෙනා දැවී ලබා ගත් ලකුණු 365ට පිළිතුරු වශයෙනි.\nශ්‍රී ලංකා ඉනිමට ශක්තිමත් මැද පෙළක් ගොඩ නගමින් මැතිව්ස් හා කඩුල්ලේ රැඳී සිටින දිනේෂ් චන්දිමාල් ද සිය ටෙස්ට් දිවියේ 21 වන අර්ධ ශතකය ලබා ගනිමින් පිටියේ රැඳී සිටිනවා.",
       "URL": "https://www.hirunews.lk/305323/මැතිව්ස්ගෙන්-තවත්-ශතකයක්",
       "Category": "Local News",
       "Parent URL": "https://www.hirunews.lk/local-news.php?pageID=1143"
}