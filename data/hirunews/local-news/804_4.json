{
       "Source": "hirunews",
       "Timestamp": "Friday, 14 October 2022 - 13:18",
       "Headline": "ප්‍රියමාලිට එරෙහිව තවත් පැමිණිලි දෙකක්",
       "News Content": "කොළඹ ලෝක වෙළඳ මධ්‍යස්ථානයේ සමාගමක් පවත්වාගෙන යමින් රුපියල් කෝටි ගණනක මුදල් වංචා කිරීමේ සිද්ධිය සම්බන්ධයෙන් රක්ෂිත බන්ධනාගාර ගත කර සිටින තිළිණි ප්‍රියමාලිට එරෙහිව තවත් පැමිණිලි දෙකක් අපරාධ පරීක්ෂණ දෙපාර්තමේන්තුවට ලැබී තිබෙනවා.\nඊයේ දිනයේදී ලැබුණු මෙම පැමිණිලි දෙකෙන් එකක් කොළඹ - කුරුඳුවත්ත ප්‍රදේශයේ පදිංචි ව්‍යාපාරිකයෙකුගෙන් බව පොලිසිය සඳහන් කළා.\nරුපියල් කෝටි 75 ක මුදලක් වංචා කර ඇති බව පවසමින් මෙම ව්‍යාපාරිකයා තිළිණි ප්‍රියමාලිට එරෙහිව පැමිණිලි කර තිබෙනවා.\nඅනෙක් පැමිණිල්ල කොළඹ ප්‍රදේශයේ පදිංචි පුද්ගලයෙකු විසින් සිදුකර ඇති අතර, ඔහු සඳහන් කර ඇත්තේ රුපියල් කෝටි හතකට අධික මුදලක් ඇය වංචා කර ඇති බවයි.\nඒ අනුව මේ දක්වා මුදල් වංචා කිරීමේ චෝදනාව යටතේ ඇයට එරෙහිව ලැබී ඇති පැමිණිලි සංඛ්‍යාව 11 ක්.\nතිළිණි ප්‍රියමාලි ලෝක වෙළඳ මධ්‍යස්ථානයේ පවත්වාගෙන ගිය ව්‍යාපාරික ස්ථානයේ සේවක සේවිකාවන්ගෙන්ද ප්‍රකාශ ගැනීම අපරාධ පරීක්ෂණ දෙපාර්තමේන්තුව මේ වනවිට ආරම්භ කර තිබෙනවා.\nඑසේම ඇයගේ දුරකථනය සහ විද්‍යුත් තැපෑල ඔස්සේ සිදුකළ සංවාද සහ පණිවුඩ යැවීම් සම්බන්ධයෙන් විමර්ශන සිදුකරන බවයි එහි උසස් නිලධාරියෙකු කියා සිටියේ.\nතිළිණි ප්‍රියමාලිගේ සැමියා බවට පැවසෙන පුද්ගලයා විසින් සමාජයේ ප්‍රසිද්ධ ප්‍රභූවරුන්ට සහ නළු නිළියන්ට ආචාර්ය උපාධි පිරිනැමීමේ ආයතනයක් පවත්වාගෙන ගිය බවට ද පොලිසියට කරුණු අනාවරණ වී තිබෙනවා.\nමූල්‍ය වංචා කිරීමේ චෝදනාවට අමතරව මුදල් විශුද්ධිකරණය යටතේ ද ඇයට එරෙහිව නීතිය ක්‍රියාත්මක කරන බවයි පොලිසිය සඳහන් කළේ.",
       "URL": "https://www.hirunews.lk/317840/ප්‍රියමාලිට-එරෙහිව-තවත්-පැමිණිලි-දෙකක්",
       "Category": "Local News",
       "Parent URL": "https://www.hirunews.lk/local-news.php?pageID=804"
}