{
       "Source": "hirunews",
       "Timestamp": "Wednesday, 26 January 2022 - 7:46",
       "Headline": "නොරොච්චෝලේ යථා තත්ත්වයට පත් කිරීමට තවත් දින 4ක්",
       "News Content": "ජාතික විදුලිබල පද්ධතියට මෙගාවොට් 900ක ධාරිතාවක් එක් කරන නොරොච්චෝලේ බලාගාරයේ අක්‍රියව පවතින මෙගාවොට් 300ක ජනන යන්ත්‍රය එළඹෙන 29 වනදා හෝ 30 වනදා යළි පද්ධතියට එක්කළ හැකි බව විදුලිබල මණ්ඩලය පවසනවා.\nවිදුලිබල මණ්ඩලයේ මාධ්‍ය ප්‍රකාශක අතිරේක සාමාන්‍යාධිකාරී ඇන්ඩෲ නවමනි කියා සිටියේ, එහි අලුත්වැඩියා කටයුතු මේ වනවිට සිදු කෙරෙමින් පවතින බවයි.\nමේ දිනවල දෛනික විදුලි අවශ්‍යතාවය උපරිමයට පත්වන අවස්ථාවේදී සියයට 30ක් පමණ ජල විදුලියෙන් සපයා ගන්නා අතර, නොරොච්චෝලේ අක්‍රිය වූ ජනන යන්ත්‍රය පද්ධතියට එක් කිරීමෙන් අනතුරුව ජල විදුලි උත්පාදනය සීමා කිරීමටයි සැලසුම් කර ඇත්තේ.\nමේ වනවිට විදුලිය නිෂ්පාදනය කෙරෙන ජලාශ ආශ්‍රිත ජල මට්ටම සියයට 60ක සීමාවේ පවතිනවා.\nසපුගස්කන්ද- ඒ බලාගාරය දැවිතෙල් නොමැතිවීම හේතුවෙන් මේ වනවිට ක්‍රියාත්මක නොවන අතර, ඊට දැවිතෙල් ලබාගැනීම සඳහා ඛනිජ තෙල් සංස්ථාව සමඟ ඊයේ සාකච්ඡාවක්ද පවත්වා තිබෙනවා.\nකෙසේ වෙතත් එය සාර්ථක වී නොමැති බවයි වාර්තාවන්නේ.\nමේ අතර සපුගස්කන්ද තෙල් පිරිපහදුවේ මෙහෙයුම් කටයුතු යලි ආරම්භ කිරීම ලබන 30 වන දා දක්වා කල් යාහැකි බව ලංකා ඛනිජ තෙල් නීතිගත සංස්ථාව ප්‍රකාශ කළා.\nඑහි උසස් නිලධාරියෙකු කියා සිටියේ, බොරතෙල් ලැබීම ප්‍රමාද වීම ඊට හේතුව බව යි.",
       "URL": "https://www.hirunews.lk/295195/නොරොච්චෝලේ-යථා-තත්ත්වයට-පත්-කිරීමට-තවත්-දින-4ක්",
       "Category": "Local News",
       "Parent URL": "https://www.hirunews.lk/local-news.php?pageID=1397"
}