{
       "Source": "hirunews",
       "Timestamp": "Sunday, 27 December 2015 - 17:18",
       "Headline": "විල්පත්තු විනාශය - හෙට පත්තුවෙයි",
       "News Content": "විල්පත්තු ආශ්‍රිතව සිදුවන වන විනාශය සම්බන්ධයෙන් පූජ්‍ය පාහියංගල ආනන්ද සාගර හිමියන් කළ ප්‍රකාශයන් අමාත්‍ය රිෂාඩ් බදියුදීන් අභියෝගයට ලක්කළා.\nඒ අනුවයි දෙපාර්ශවයම රූපවාහිනි සංවාදයකට අවස්ථාව ඉල්ලා සිටියේ. ආනන්ද හිමියන්ගේ පාර්ශවය හා අමාත්‍යවරයාගේ පාර්ශවය වගකිව යුතු මාධ්‍ය ආයතනයක් ලෙස  හිරු ටීවී ඔස්සේ  තම සංවාදය පැවැත්වීමට කැමැත්ත ප්‍රකාශ  කළා.\nඒ අනුව හෙට (28)  හිරු ටීවී 'සලකුණ' කාලීන සංවාදමය වැඩසටහන වෙන්කෙරෙන්නේ එම සංවාදය සඳහායි.\nවිල්පත්තු ජාතික වනෝද්‍යානයේ අනවසර පදිංචිකිරීම්වලට තමන් සම්බන්ධ බව ඔප්පු කළහොත් දේශපාලනයෙන් සමුගැනීමට සූදානම් බව අමාත්‍ය රිෂාද් බදියුදීන් පසුගිය 23 වන දා මාධ්‍ය හමුවකදී පැවසුවේ -  ජාතික සංඝ සම්මේලනයේ ප්‍රධාන ලේකම් පූජ්‍ය පාහියන්ගල ආනන්ද සාගර හිමියන් සිදුකළ ප්‍රකාශයකට පිළිතුරු දෙමින්.\nමෙරට වන සංහාරය වහාම නතර කිරීමට පියවර ගන්නා ලෙස රජයට බල කරමින් ජාතික සංඝ සම්මේලනය ප්‍රධාන පරිසර ක්‍රියාකාරීන් පිරිසක් පසුගිය 19 වනදා කොළඹ දී විරෝධතා පා ගමනක නිරත වුණා. එම අවස්ථාවේදී ජාතික සංඝ සම්මේලනයේ ප්‍රධාන ලේකම් පූජ්‍ය පාහියන්ගල ආනන්ද සාගර හිමියන් සඳහන් කළේ අමාත්‍ය රිෂාඩ්  බදියුදීන් මෙරට වන සංහාරයේ මූලික පාර්ශවකරුවෙකු බවයි. එසේම ඔහු ඇතුලූ පිරිසක් මත්කුඩු ජාවාරමේ යෙදෙන බවටද උන්වහන්සේ චෝදනා කළා.\nඒ අනුව තමන්ට එල්ල කළ අසත්‍ය චෝදනා සම්බන්ධයෙන් වහාම පරීක්ෂණයක් සිදුකරන ලෙස ඉල්ලමින් කර්මාන්ත සහ වාණිජ කටයුතු අමාත්‍ය රිෂාඩ්  බදියුදීන් එදිනම කුරුඳුවත්ත පොලීසියට පැමිණිල්ලක් ඉදිරිපත් කළේ  ආනන්ද සාගර හිමියන්ගෙන් කෝටි 100 ක වන්දියක් ඉල්ලන බවද ප්‍රකාශ කරමින්.\nමේ අතර, කොන්දේසි කිහිපයක් මත කර්මාන්ත සහ වානිජ කටයුතු අමාත්‍ය රිෂාඩ්  බදියුදීන් තමාගෙන් ඉල්ලූ රුපියල් කෝටි 100 ක වන්දි මුදල ලබාදීමට සූදානම් බව ජාතික සංඝ සම්මේලනයේ ප්‍රධාන ලේකම් පූජ්‍ය පාහියන්ගල ආනන්ද සාගර හිමියන් සඳහන් කළා. ඒ අමාත්‍යවරයා කුරුඳුවත්ත පොලීසියට පසුගියදා සිදුකළ පැමිණිල්ලට අනුව ප්‍රකාශයක් ලබාදීමට පසුගිය 22 වන දා  පැමිණි අවස්ථාවේදියි.\nවිල්පත්තු වන සංහාරය නැවැත්වීම, මත්ද්‍රව්‍ය ජාවාරම් වැළැක්වීම යන කරුණු එම කොන්දේසිවල ඇතුළත්.",
       "URL": "https://www.hirunews.lk/122894/විල්පත්තු-විනාශය-හෙට-පත්තුවෙයි",
       "Category": "Local News",
       "Parent URL": "https://www.hirunews.lk/local-news.php?pageID=5232"
}