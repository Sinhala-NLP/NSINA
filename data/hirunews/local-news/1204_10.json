{
       "Source": "hirunews",
       "Timestamp": "Thursday, 28 April 2022 - 18:29",
       "Headline": "අ.පො.ස සාමාන්‍ය පෙළ විභාගය මැයි මස 23 සිට",
       "News Content": "අර්බුදකාරී තත්ත්වයන් නිසා පැවැත්වීමට නොහැකි වූ 2021 වර්ෂයට අදාළ අ.පො.ස සාමාන්‍ය පෙළ විභාගය එළැඹෙන මැයි මස 23 සිට ආරම්භ කිරීමට අධ්‍යාපන අමාත්‍යාංශය සහ විභාග දෙපාර්තමේන්තුව සැලසුම් කර තිබෙනවා.\nඅ.පො.ස සාමාන්‍ය පෙළ විභාගය සහ ඉදිරි විභාග කටයුතු පිළිබඳ අද (28) රජයේ ප්‍රවෘත්ති දෙපාර්තමේන්තුවේ පැවති මාධ්‍ය සාකච්ඡාවේ දීයි විභාග කොමසාරිස් ජනරාල් එල්.එම්.ඩී. ධර්මසේන මේ බව කියාසිටියේ.\nඋසස් අධ්‍යාපන ක්‍රියාවලිය අර්බුදකාරී වාතාවරණය මධ්‍යයේ වුවද පවත්වාගෙන යන බව උසස් අධ්‍යාපන රාජ්‍ය අමාත්‍ය ආචාර්ය සුරේන් රාඝවන් මෙහිදී ප්‍රකාශ කළා.\nවිශ්ව විද්‍යාල ස්වාධීන කිරීම, උපාධිධාරීන්ගේ විෂය පථය ගැඹුරු කිරීම, උපාධිධාරීන්ගේ විෂය පථය ශ්‍රී ලංකා සමාජයට හා සෙසු ලෝකයට යෝග්‍ය පරිදි වෙනස් කිරීම යන නව යෝජනා උසස් අධ්‍යාපන ක්ෂේත්‍රයට හඳුන්වාදීමට උසස් අධ්‍යාපන අමාත්‍යාංශය බලාපොරොත්තු වනවා.\nඉදිරි කාලය තුළ පාසැල් අධ්‍යාපනය අඛණ්ඩව පවත්වාගෙන යාමට අධ්‍යාපන අමාත්‍යාංශය සැළසුම්කර ඇති අතර වාර 3ම ආවරණය වන පරිදි අධ්‍යයන කටයුතු කිරීමට නියමිත යි.\nමෙම වසරේ ඔක්තෝබර් 16 පහ වසර ශිෂ්‍යත්ව විභාගය පැවැත්වීමටත් ඔත්තෝබර් 17 සිට නොවැම්බර් 12 දක්වා අ.පො. ස උසස් පෙළ විභාගය පැවැත්වීමටත් සැලසුම් කර තිබෙනවා.\nඅධ්‍යාපන අමාත්‍යාංශය විසින් පවත්වනු ලබන විභාග සඳහා අවශ්‍ය සියලු කඩදාසි ප්‍රමාණවත් තරම් පවතින අතර රට තුළ කුමන අර්බුදකාරී තත්ත්වයක් ඉදිරියේ දී පැවැතුණ ද විභාග කල් නොදැමීමටයි අධ්‍යාපන අමාත්‍යාංශය තීරණය කර ඇත්තේ.\nසිසුන්ට සහ ගුරුවරුන්ට ප්‍රවාහන පහසුව සඳහා ළඟම පාසලට අනුයුක්ත කිරීමට කරන ලද ඉල්ලීම පිළිබඳව සොයා බලා ඉදිරියේ දී ක්‍රමවත් සැලසුමක් ඉදිරිපත් කිරීමට බලාපොරොත්තු වන බව අධ්‍යාපන අමාත්‍යාංශයේ ලේකම් මහාචාර්ය කපිල පෙරේරා මෙම අවස්ථාවට එක්වෙමින් ප්‍රකාශ කළා.",
       "URL": "https://www.hirunews.lk/303030/අ-පො-ස-සාමාන්‍ය-පෙළ-විභාගය-මැයි-මස-23-සිට",
       "Category": "Local News",
       "Parent URL": "https://www.hirunews.lk/local-news.php?pageID=1204"
}