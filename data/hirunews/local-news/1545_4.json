{
       "Source": "hirunews",
       "Timestamp": "Monday, 22 November 2021 - 14:22",
       "Headline": "උඩරට එළවළු කොළඹට පැමිණීම නවතී (වීඩියෝ)",
       "News Content": "එළවළු මිල වාර්තාගත ලෙස ඉහළ ගොස් ඇති පසුබිමක උඩරට ගොවීන්ගේ එළවළු අද දිනයේ මේ දක්වා කොළඹට ලැබී නොමැති බව තොග වෙළදුන් පවසනවා.\nපොහොර අර්බුදය පදනම් කර ගනිමින් උඩරට ගොවීන් දඹුල්ල, පෑලියගොඩ මැනිං වෙළඳපොළ ඇතුළු ආර්ථීක මධ්‍යස්ථාන වෙත එළවළු තොග සැපයීම ඊයේ අත්හිටවනු ලැබුවා.\nමෙහි බලපෑම හේතුවෙන් පැළියගොඩ මැනිං වෙළඳපොලට මෙන්ම බොහෝ ආර්ථික මධ්‍යස්ථාන වෙත එළවළු ලැබීමේ අඩුවක් දක්නට ලැබෙන බවයි සීමාසහිත සමස්ත ලංකා විශේෂ ආර්ථික මධ්‍යස්ථාන හා මැනිං වෙළඳ සංගමයේ සභාපති අරුණ ශාන්ත හෙට්ටිආරච්චි කියා සිටියේ.\nනුවරඑළියේ එළවළු සැපයීම ඇණහිටීමත් සමඟ දඹුල්ල ආර්ථික මධ්‍යස්ථානයේ එළවළු මිල ඉතා ඉහළ මට්ටමක පැවතුණා.\nඊට අමතරව කටුගස්තොට - මැණික්කුඹුර ආර්ථික මධ්‍යස්ථානයේ මෙන්ම තවත් බොහෝ ආර්ථික මධ්‍යස්ථානවල එළවළු මිල ගණන් ඉතා ඉහළ අගයක පැවති අතර, පිටකොටුව ආශ්‍රිත සිල්ලර වෙළඳසැල්වලද එළවළු මිල පැවතියේ ඉතා ඉහළ අගයකයි.",
       "URL": "https://www.hirunews.lk/288820/උඩරට-එළවළු-කොළඹට-පැමිණීම-නවතී-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1545"
}