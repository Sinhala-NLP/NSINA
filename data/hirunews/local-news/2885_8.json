{
       "Source": "hirunews",
       "Timestamp": "Monday, 24 February 2020 - 16:06",
       "Headline": "ශ්‍රී ලංකා මහකොමසාරිස් කාර්යාලයේ නියෝජිතයන් නයිජීරියාවේ රදවා සිටින ශ්‍රී ලාංකික නැවියන් හමුවෙයි",
       "News Content": "නයිජීරියාවේ අත්අඩංගුවේ පසුවන ශ්‍රී ලාංකික නැවියන් 7 දෙනාගේ සුවදුක් විමසීම සඳහා එරට ශ්‍රී ලංකා මහකොමසාරිස් කාර්යාලයේ නිලධාරීන් පිරිසක් පසුගිය 20 වන දා ඔවුන් රදවා සිටින බීක්‍රොෆ්ට් නාවික කදවුර වෙත ගොස් තිබෙනවා.\nඑහිදී ඔවුන් නයිජීරියානු බලධාරීන්ගෙන් ඉල්ලා ඇත්තේ ශ්‍රී ලාංකික නැවියන් කඩිනමින් නිදහස් කිරීමට පියවර ගන්නා ලෙසයි.\nසීබෲක් නැමැති නෞකාවේ කාර්ය මණ්ඩලයට අයත් එම ශ්‍රී ලාංකික නැවියන් 7 දෙනා පසුගිය වසරේ දෙසැම්බර් 12 වන දා නයිජීරියානු නාවික හමුදාව මගින් අත්අඩංගුවට ගනු ලැබුවේ නීතිවිරෝධී ලෙස නයිජීරියානු බොරතෙල් ලබා ගත් බවට චෝදනා කරමින්.\nනෞකාවේ ඒ වන විට තිබූ බොරතෙල් මෙටි‍්‍රක් ටොන් 838ක් ද නයිජීරියානු බලධාරීන් සිය භාරයට ගෙන තිබෙනවා.\nකෙසේ නමුත්, ශ්‍රී ලාංකික නැවියන් අබූජා නුවර ශ්‍රී ලංකා මහකොමසාරිස් කාර්යාලයේ නිලධාරීන් වෙත පවසා ඇත්තේ එලෙස ඉන්ධන ලබා ගැනීම නීතිවිරෝධී යැයි තමන් නොදැන සිටි බවයි.\nකෙසේ නමුත්, නයිජීරියානු නාවික හමුදාව ශ්‍රී ලාංකික නැවියන් පිරිස එරට ආර්ථික, මූල්‍ය අපරාධ කොමිසම වෙත භාර දී තිබෙනවා.\nඒ අනුව නීතිමය ක්‍රියාමාර්ග වලදී ඔවුන් නිර්දෝෂී බව ඔප්පු වුවහොත් නිදහස් කිරීමට පියවර ගන්නා බවයි එම කොමිසම මහකොමසාරිස් කාර්යාලයේ නිලධාරීන්ට දන්වා ඇත්තේ.",
       "URL": "https://www.hirunews.lk/235125/ශ්‍රී-ලංකා-මහකොමසාරිස්-කාර්යාලයේ-නියෝජිතයන්-නයිජීරියාවේ-රදවා-සිටින-ශ්‍රී-ලාංකික-නැවියන්-හමුවෙයි",
       "Category": "Local News",
       "Parent URL": "https://www.hirunews.lk/local-news.php?pageID=2885"
}