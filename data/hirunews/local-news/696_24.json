{
       "Source": "hirunews",
       "Timestamp": "Wednesday, 30 November 2022 - 23:17",
       "Headline": "ලෝක පූජිත පාපන්දු තරුව; පේලේ රෝහල්ගත කරයි",
       "News Content": "හිටපු ලෝක පූජිත පාපන්දු තරුවක් වන බ්‍රසීල සුප්‍රකට ක්‍රීඩක පේලේගේ සිරුර ඉදිමීමකට ලක්ව ඔහුව සාඕ පවුලෝ නුවර රෝහලකට ඇතුළත් කිරීමෙන් පසු ඔහුගේ සෞඛ්‍ය තත්ත්වය තවත් පිරිහුණු බව බ්‍රසීල මාධ්‍ය වාර්තා කරනවා.\nපේලේගේ තත්වය 'දුර්වල' බව විස්තර කරන ඊඑස්පීඑන් බ්‍රසීල් වාර්තාවන්ට අනුව, දැනට මෙටාස්ටැටික් පිළිකාවක් සඳහා ප්‍රතිකාර ලබමින් සිටින පේලේ ව, ඊයේ (29) සිය බිරිඳ මාර්ෂියා අඕකොයි සහ රැකබලා ගන්නෙකු විසින් සඕ පවුලෝවල පිහිටි ඇල්බට් අයින්ස්ටයින් රෝහලට ඇතුලත් කර තිබෙනවා.\nඑම මාධ්‍ය වාර්තාවල සඳහන් වන පරිදි අයින්ස්ටයින් හි වෛද්‍ය කාර්ය මණ්ඩලය පවසා ඇත්තේ, ඇනසාර්කා (සාමාන්‍ය ඉදිමීම) සහ එඩිමිජමික් සින්ඩ්‍රෝම් (සාමාන්‍ය ශෝථය) තත්ත්වයන්ට පේලේ ගොදුරු ව ඇති බවයි.\nරෝහල්ගත කර සිටින පේලේගේ මානසික තත්ත්වය ව්‍යාකූල භාවයට පෙරලී ඇති බව එම මාධ්‍ය වාර්තාවල සඳහන් වන අතර ඔහු ගොදුරුව සිටින පිළිකා තත්ත්වයට රසායනික චිකිත්සක ප්‍රතිකාර තවදුරටත් ක්‍රියාත්මක නොවන බව ද වාර්තාවල සඳහන් වනවා.\nමෙටාස්ටැටික් පිළිකාව නිසා බලපා ඇති ඔහුගේ ඉන්ද්‍රියයන් සමඟ ඇති වූ ගැටළු පිළිබඳ වැඩිදුර තක්සේරුවක් සඳහා අද දින ඔහුව පරීක්ෂණ කිහිපයකට භාජනය කර තිබෙන බව ද එම මාධ්‍ය වාර්තා සඳහන් කරනවා.",
       "URL": "https://www.hirunews.lk/321687/ලෝක-පූජිත-පාපන්දු-තරුව-පේලේ-රෝහල්ගත-කරයි",
       "Category": "Local News",
       "Parent URL": "https://www.hirunews.lk/local-news.php?pageID=696"
}