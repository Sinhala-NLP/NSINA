{
       "Source": "hirunews",
       "Timestamp": "Sunday, 09 April 2023 - 18:01",
       "Headline": "රජයෙන් බඩු මිල බැස්සුවත් ඒ මිලට වෙළෙඳපොලේ බඩු නැහැ - පාරිභෝගිකයින්",
       "News Content": "රජය විසින් භාණ්ඩ මිල අඩු වූ බවට ප්‍රකාශ කළ ද වෙළදපොළේ එළවලු හැරෙන්නට වෙනත් කිසිදු භාණ්ඩයක මිල තවමත් අඩු වී නොමැති බවට පාරිභෝගිකයින් චෝදනා කරනවා.\nමේ අතර වැඩිමිලට භාණ්ඩ අලෙවිකරන පුද්ගලයින් සොයා පාරිභෝගික සේවා අධිකාරිය විසින් වැටලීම් ක්‍රියාත්මක කර ඇති අතර ඒ අනුව අද (09) කොළඹ සුපිරි වෙළඳසැල් 05 ක් ඇතුළු තවත් වෙළඳසැල් 15කට නීතිමය පියවර ගැනුණා.\nසිංහල හා දෙමළ අලුත් අවුරුද්ද උදාවීමට ඇත්තේ තවත් දින 05 ක පමණ කාලයක්.\nඑබැවින් ජනතාව සිය අවශ්‍යතාවයන් ඉෂ්ඨකර ගැනීම සඳහා නගරය වෙත වැඩි වශයෙන් පැමිණෙන අතර ඔවුන්ට අවශ්‍ය අනෙකුත් පහසුකම් සළසා දීම සඳහා රජය මේ වන විට විශේෂ වැඩපිළිවෙලක් ක්‍රියාත්මක කර තිබෙනවා.\nඒ අනුවයි පාරිභෝගික ජනතාව රවටා වැඩිමිලට භාණ්ඩ අලෙවිකරන පුද්ගලයින් සොයා වැටලීම් ක්‍රියාත්මක කර ඇත්තේ.\nඑමෙන්ම උත්සව කාල සීමාවත් සමඟ වෙළඳපළේ ප්‍රමිතියෙන් තොර කිරුම් මිනුම් උපකරණ පිළිබඳව දැනුම් දීම සඳහා පැය 24 පුරා ක්‍රියාත්මක විශේෂිත දුරකථන අංකයක් හදුන්වා දී තිබෙනවා.\nඒ පාරිභෝගික ජනතාව මුලාවට පත්කරමින් ප්‍රමිතියෙන් තොර තරාදි වැනි කිරුම් මිනුම් උපකරණ භාවිතකරන බවට ලද පැමිණිලි අනුවයි.\nඒ අනුව 011 218 22 53 යන අංකයට අමතා එම උපකරණ සම්බන්ධයෙන් තොරතුරු ලබාදීමේ හැකියාව පවතින බවයි මිනුම් ඒකක ප්‍රමිති හා සේවා දෙපාර්තමේන්තුව සඳහන් කළේ.\nඒ පිළිබඳව එම දෙපාර්තමේන්තුවේ අධ්‍යක්ෂක සුජීව අකුරන්තිලක මෙලෙස කරුණු පැහැදිලි කළා.\nඒ අනුව අද දින ප්‍රමිතියෙන් තොර කිරුම් මිනුම් සොයා පාරිභෝගික කටයුතු පිළිබඳ අධිකාරිය වැටලීම් සිදුකළා.",
       "URL": "https://www.hirunews.lk/332114/රජයෙන්-බඩු-මිල-බැස්සුවත්-ඒ-මිලට-වෙළෙඳපොලේ-බඩු-නැහැ-පාරිභෝගිකයින්",
       "Category": "Local News",
       "Parent URL": "https://www.hirunews.lk/local-news.php?pageID=424"
}