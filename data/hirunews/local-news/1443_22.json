{
       "Source": "hirunews",
       "Timestamp": "Thursday, 06 January 2022 - 20:44",
       "Headline": "රට තෑගි එවන ජාවාරමක තවත් තොරතුරු එළියට (වීඩියෝ)",
       "News Content": "විදෙස්ගතව වෙසෙන අයෙකු ලෙස ෆේස් බුක්, වට්ස් ඇප් ආදී සමාජ මාධ්‍ය හරහා මිතුරුවන පුද්ගලයෙකු එවන බව කියන තෑගි භාණ්ඩවලට රැවටී මේ වනවිට මෙරට පුද්ගලයන් රැසක් ලක්ෂ ගණනින් තම මුදල් අහිමි කර ගනිමින් සිටිනවා.\nමේ පිළිබඳ හිරු සී.අයි.ඒ. කළ විමර්ශනයේදී හෙළිවුයේ මෙය මෙරට සිටින පුද්ගලයන් කණ්ඩායමක් විසින්ම සිදුකරන සංවිධානාත්මක මුදල් ජාවාරමක් බවයි.\nවිදේශීය රටවල වෙසෙන ධනවත් ව්‍යාපාරිකයන්, ඉන්ජිනේරුවන්, වෛද්‍යවරුන් බව හැඟවෙන පරිදි අදාළ ඡායාරූපවල සිටින්නේ තමන් බව පවසමින්මෙරට පුද්ගලයන්ට ෆේස් බුක් හා වට්ස් ඇප් හරහා ඡායාරූප යොමු කිරීම මෙම ජාවාරමේ පළමු පියවරයි.\nඑම වංචාවට හසු වු කාන්තාවක් සිය අත්දැකීම් හිරු සී.අයි.ඒ. වෙත හෙළි කළා.\nඑලෙස විදෙස් මිතුරෙකු ලෙස ටික දිනක් සමාජ මාධ්‍ය හරහා කෙටි පණිවිඩ හුවමාරු කරගන්නා අතරතුර මෙම ජාවාරම්කරුවන් මිල අධික තෑගි භාණ්ඩ කිහිපයක් මෙරටට එවන බව පවසනවා.\nඑම වටිනා විදෙස් තෑගි අතර විදේශීය මුදල් ද ඇති බවට මොවුන් වීඩියෝ දර්ශන ද මෙලෙස වට්ස් ඇප් හරහා යොමු කරනවා.\nමෙරට පුද්ගලයන් මුලා කරන සංවිධානාත්මක මුදල් ජාවාරම ඇරඹෙන්නේ එතැන් සිටයි.\nමෙරටට එවා ඇති එම භාණ්ඩ නිවසට ගෙන්වා දීම සදහා මොවුන් විවිධ ප්‍රමාණයෙන් මුදල් ඉල්ලා සිටිනවා.\nඇයට පමණක් නොව මෙරට පුද්ගලයන් රැසකට මෙලෙස විවිධ මුදල් ප්‍රමාණයන් ගෙවා තමන් එවා ඇති විදෙස් තෑගි ලබාගන්නා ලෙස මේ වනවිටත් මෙවැනි වට්ස් ඇප් පණිවුඩ ලැබෙමින් පවතිනවා.\nව්‍යාජ විදෙස් මිතුරන් ලෙස පෙනී සිටිමින් කරන මෙම සංවිධානාත්මක මුදල් ජාවාරමට හසුවන පුද්ගලයන් රැසක් දිනපතා හිරු සී.අයි.ඒ. වෙත තොරතුරු දෙමින් පවසන්නේ මේ පිළිබඳ ඇතැම් පොලිස් ස්ථානවලට පැමිණිලි කළ ද ඒ සම්බන්ධයෙන් නිසි විමර්ශනයක් සිදු නොකරන බවයි.\nඅප මෙම තෑගි භාණ්ඩ ජාවාරමේ සැබෑ තතු මෙලෙස අනාවරණය කරන්නේ මෙහි මීළඟ ගොදුර ඔබ බවට පත්වීම වලක්වා ගැනීම සඳහායි.",
       "URL": "https://www.hirunews.lk/293232/රට-තෑගි-එවන-ජාවාරමක-තවත්-තොරතුරු-එළියට-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1443"
}