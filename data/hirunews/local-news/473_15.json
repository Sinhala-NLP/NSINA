{
       "Source": "hirunews",
       "Timestamp": "Thursday, 16 March 2023 - 11:35",
       "Headline": "මඩ පොහොර නැවක් කොළඹට",
       "News Content": "වගා කන්න 3 කට පසු මඩ පොහොර හෙවත් ටී.එස්.පී මෙටි්‍රක් ටොන් 36,000 ක් රැගත් නෞකාවක්, අද (16) අලුයම කොළඹ වරායට සේන්දු වුණා.\nඑක්සත් ජාතීන්ගේ ආහාර හා කෘෂිකර්ම සංවිධානය සහ එක්සත් ජනපද නියෝජිතායතනයේ දායකත්වයෙන් මෙම පොහොර ලබාදී තිබෙනවා.\nනොමිලේ ලබාදීමට කටයුතු යොදා ඇති මෙම පොහොර තොගය නිල වශයෙන් භාරදීම හා ගොවීන්ට නොමිලේ බෙදා හැරීම ලබන 19 වනදා කොමර්ෂල් පොහොර සමාගම පරිශ්‍රයේදී සිදුකෙරෙන බවයි කෘෂිකර්ම අමාත්‍යාංශය සඳහන් කළේ.\nඑමෙන්ම, මෙරට කෘෂිකර්ම ක්ෂේත්‍රයට නව තාක්ෂණය හඳුන්වාදීම සඳහා ක්‍රියාත්මක කර ඇති කෘෂි අංශ නවීකරණ ව්‍යාපෘතිය වෙනුවෙන් ලබාදෙන ආධාර තවත් මාස 18 කින් දීර්ඝ කිරීමට ලෝක බැංකුව එකඟතාවය පළ කර තිබෙනවා.\nකෙසේ වෙතත්, ගලෙන්බිඳුනුවැව ප්‍රදේශයේ ගොවීන් චෝදනා කරන්නේ සිය අස්වැන්න සඳහා නිසි මිලක් නොලැබෙන බවයි.\nකඩිනමින් මැදිහත් වී ඊට විසඳුමක් ලබාදෙන ලෙස එම ගොවීන් බලධාරින්ගෙන් ඉල්ලා සිටිනවා.",
       "URL": "https://www.hirunews.lk/330090/මඩ-පොහොර-නැවක්-කොළඹට",
       "Category": "Local News",
       "Parent URL": "https://www.hirunews.lk/local-news.php?pageID=473"
}