{
       "Source": "hirunews",
       "Timestamp": "Sunday, 19 June 2022 - 14:30",
       "Headline": "ගෑස් නැතිව දර සොයා කැලේට ගිය පුද්ගලයෙකුට වලස් ප්‍රහාරයක්",
       "News Content": "කිලිනොච්චිය කොකාවිල් ප්‍රදේශයේ පිහිටි රක්ෂිතයකට දර සෙවීම සඳහා ගිය පුද්ගලයෙකුට වලසුන් දෙදෙනෙකුගෙන් ප්‍රහාරයක් එල්ලවී තිබෙනවා.\nඊයේ (18) දින එල්ලවූ වලස් ප්‍රහාරයෙන් බරපතල තුවාල ලැබූ එම පුද්ගලයා රෝහලගත කර ඇති බවයි කිලිනොච්චිය පොලිසිය පවසන්නේ.\nප්‍රදේශයේ පවතින ගෑස් හිඟය හේතුවෙන් දර සෙවීම සඳහා කොකාවිල් ප්‍රදේශයේ පිහිටි යුදහමුදා කඳවුරක් ආසන්නයේ පිහිටි කැලෑවට ගොස් ඇති අතර එහිදී එකවරම කැලෑවේ සිටි වලසුන් දෙදෙනෙකු මෙම පුද්ගලයා පසුපස පන්නාගෙන පැමිණ පහරදී තිබෙනවා.\nඅනතුරුව එම පුද්ගලයා සතුව තිබූ පොරවෙන් වලසුන් දෙදෙනාට පහරදී දිවි බේරාගත්ත ද ප්‍රහාරයෙන් බරපතල තුවාල ලබා ඇතැයි සඳහන්.\nඅනතුරුව ඉතා අසීරුවෙන් නිවසට පැමිණ කිලිනොච්චිය රෝහලට ඇතුලත් කරනු ලැබීමෙන් පසු වැඩිදුර ප්‍රතිකාර සඳහා යාපනය ශීක්ෂණ රෝහලට මාරු කර යවා තිබෙනවා.\nමෙලෙස වලස් ප්‍රහාරයට ලක්ව ඇත්තේ මුරිකණ්ඩි ප්‍රදේශයේ පදිංචි 38 හැවිරිදි සිව්දරු පියෙකු බවටයි පරික්ෂණ සිදුකරන කිලිනොච්චිය පොලිසිය වැඩිදුරටත් පැවසුවේ.\nමීට පෙර අවස්ථා කිහිපයකදීද කොකාවිල් ප්‍රදේශයේ කැළැවන් තුළදි වලස් ප්‍රහාරයන්ට ලක්ව පුද්ගලයින් කිහිපදෙනෙකු තුවාල ලබා ඇති බවද ප්‍රදේශවාසීන් පවසනවා.\nපවතින ගෑස් හිඟය හේතුවෙන් ප්‍රදේශවාසීන් විශාල පිරිසක් කොකාවිල් කැළැව ආසන්න ප්‍රදේශයන්හි දර කඩා ආහාර පිසීමට රැගෙන එන බවද ප්‍රදේශවාසීන් සඳහන් කළා.",
       "URL": "https://www.hirunews.lk/307571/ගෑස්-නැතිව-දර-සොයා-කැලේට-ගිය-පුද්ගලයෙකුට-වලස්-ප්‍රහාරයක්",
       "Category": "Local News",
       "Parent URL": "https://www.hirunews.lk/local-news.php?pageID=1083"
}