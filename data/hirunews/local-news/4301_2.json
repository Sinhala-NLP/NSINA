{
       "Source": "hirunews",
       "Timestamp": "Wednesday, 27 September 2017 - 13:29",
       "Headline": "මියන්මාර ජාතිකයින්ට එරෙහිව උද්ඝෝෂණය කළ අයට නීතිමය පියවර ගත හැකියි - නීතිඥ සංගමය",
       "News Content": "ගල්කිස්ස ප්‍රදේශයේ නිවසක රැදී සිටි මියන්මාර ජාතිකයින්ට එරෙහිව උද්ඝෝෂණය කළ පිරිස සම්බන්ධයෙන් නීතිමය ක්‍රියාමාර්ග ගත යුතු බව ශ්‍රී ලංකා නීතිඥ සංගමය ප්‍රකාශ කළා.\nඅයුතු ජනරාශියක සාමාජිකයන් වීම යන චෝදනාව යටතේ ඔවුන්ට එරෙහිව නීතිමය ක්‍රියාමාර්ග ගතයුතු බවයි එම සංගමයේ සභාපති ජනාධිපති නීතිඥ\nයූ. ආර්. ද සිල්වා කොළඹ අද පැවති මාධ්‍ය හමුවකදී ප්‍රකාශ කළේ.\nමියන්මාර රොහින්ග්‍යා සරණාගතයින් පිරිසක් ගල්කිස්ස ප්‍රදේශයේ නිවසක රදවා සිටින බව පවසමින් ඊයේ මෙලෙස විරෝධතාවයේ නිරත වූණේ භික්ෂූන් වහන්සේලා ඇතුළු පිරිසක්.\nපොලිසිය සඳහන් කළේ වීසා නොමැතිව කන්කසන්තුරෙයි ප්‍රදේශයේ සිටියදී අත්අඩංගුවට ගත් 30 දෙනෙකුට ආසන්න මෙම මියන්මාර ජාතිකයන් ජගත් සංවිිධානයේ මැදිහත් වීම මත ගල්කිස්සේ පිහිටි මෙම නිවසේ රදවා තිබූ බවයි.\nවිරෝධතාවය හේතුවෙන් පොලිසිය මැදිහත් වී මෙම පිරිස ගල්කිස්ස පොලිස් ස්ථානයට රැගෙන ගිය අතර පසුව ඔවුන් යලිත් වරක් අදාල නිවස වෙත රැගෙන එනු ලැබුවා.\nඊට විරුද්ධ වූ භික්ෂූන් වහන්සේලා නැවත වරක් විරෝධය පළ කිරීමත් සමඟ ඇති වූයේ උණුසුම් තත්ත්වයක්.\nමේ හේතුවෙන් ගාලු පාරේ ගමනාගමනයටද බාධා එල්ල වූ අතර අද පැවති මාධ්‍ය හමුවේදී නීතිඥ සංගමයේ සභාපති ජනාධිපති නීතිඥ යූ. ආර්. ද සිල්වා කියා සිටියේ මෙම ගැටළුවට රජය මැදිහත් විය යුතු බවයි.",
       "URL": "https://www.hirunews.lk/171966/මියන්මාර-ජාතිකයින්ට-එරෙහිව-උද්ඝෝෂණය-කළ-අයට-නීතිමය-පියවර-ගත-හැකියි-නීතිඥ-සංගමය",
       "Category": "Local News",
       "Parent URL": "https://www.hirunews.lk/local-news.php?pageID=4301"
}