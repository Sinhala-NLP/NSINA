{
       "Source": "hirunews",
       "Timestamp": "Thursday, 12 October 2017 - 15:49",
       "Headline": "සෞදියට ගිය ශ්‍රී ලාංකික කතක් මියයයි (ඡායාරූප)",
       "News Content": "සෞදි ආරාබියේ වසර දෙකක් සේවය කළ නිවසට නැවත ගිය තම දියණිය, මාස 6 කට පසුව ලංකාවට පැමිණියේ මිනී පෙට්ටිකින් බව පස්සර ප්‍රදේශයේ පදිංචි ෂෙල්ටන් අල්විස් නැමැත්තා ඊයේ (11) කදුළු වගුරමින් මීගමුව රෝහලේදී පැවසුවා.\nඇය සේවය කළ නිවසේ හිමිකරු වූ ආරාබි ජාතික පොලිස් නිළධාරියා නිවසෙන් පැන ගොස් ඇති හෙයින් තම දියණියගේ  මරණය පිළිබඳව සැකයැයි ඔහු ප්‍රකාශ කරනවා.\nදියණියගේ අත්  ඇඟිලි තුවාල වන ලෙස කපා අත පුච්චා තිබු අයුරු සටහන් වු ඡායාරූප ජංගම දුරකථයක් හරහා ලංකාවට එවා තිබූ බවත් ඒ පිළිබඳව විදේශ සේවා නියුක්ති කාර්යාංශයට පැමිනිළි කර පරීක්ෂණ සිදුකරන අතරතුරදී තම දියණියගේ දේහය ඊයේ (11) ගුවනින් ලංකාවට ඒවා තිබූ බවට ඔහු කටුනායක ගුවන්තොටුපළ පොලිසියට පැමිණිල්ලක්ද සිදුකර තිබෙනවා.\nමෙලෙස මියගියේ අංක 25, අත්කම් නිවාස අරලියගාව, පස්සර ලිපිනයේ පදිංචිව සිටි 36 හැවිරිදි දෙදරු මවක වූ දිනූෂි ප්‍රියංගා මහේෂිද අල්විස් යන අයයි.\nතම සැමියාගෙන් ලද අකටයුතු කම්  ඉවසාගත නොහැකිව සැමියාගෙන් වෙන්ව තම පියාගේ ආරක්ෂාව මැද දරුවන් සමග ජීවත්ව සිට මීට  වසර දෙකකට පෙර ඇය සෞදි ආරාබියේ දමාම් නුවර කතීප් ප්‍රදේශයේ නිවසක මෙහෙකාර සේවයට ගොස් තිබෙනවා.\nවසර දෙකක් ඉතා හොදින් එම නිවසේ සේවය කර මසක නිවාඩුවකට ලංකාවට පැමිණ තම දියණිය නැවත එම නිවසටම සේවයට ගියත් දරුවන්ගේ වියදම් සදහා මාස දෙකක වැටුප් එවීමෙන් පසු දුරකථන ඇමතුමක්වත් නොදුන් බවයි පියා ප්‍රකාශ කළේ.\nපසුව ඔහු දියණිය පිළිබඳව සොයා බැලීමේදී ඇය මැදපෙර දිග රැකියාවට යොමු කළ ඒජන්සිකරු විසින් ඉකුත් 8 වන දින ඇය මියගොස් ඇති බව දන්වා තිබෙනවා.\nඊයේ (11) අළුයම 5.50ට කටුනායක ගුවන් තොටුපළට පැමිණි යූ.එල් 266 දරණ ගුවන් යානයේ දිනූෂි ප්‍රියංගාගේ සිරුර බහා තිබූ පෙට්ටිය ඥාතීන් විසින් භාරගෙන මරණ පරීක්ෂනය සඳහා මීගමුව මූලික රෝහලට යොමු කරනු ලැබුවා.\nදිනූෂි සේවය කළ නිවසේ හිමිකරු ඇයට අවස්ථා කිහිපයකදීම අමානුෂික ලෙස පහරදී අතවර කර දින කීපයක්  ආහාර  ලබා  නොදී කුසගින්නේ තබමින්  කාමරයක දමා  සිරකර තිබූ බව දියණිය පැවසූ බවත් ලංකාවට ගෙන්වා ගැනීමට තම මුදලින් ගුවන්  ටිකට් පත් යැව්වත්  ඇය ලංකාවට පැමිණියේ මිනී පෙටිටියක බවත් නෙතින් ගැලූ කදුළු පිසදමමින්  මියගිය නැත්තියගේ පියා පැවසුවා.\nසීදුව - ප්‍රසාද් මුතුකුඩ",
       "URL": "https://www.hirunews.lk/173322/",
       "Category": "Local News",
       "Parent URL": "https://www.hirunews.lk/local-news.php?pageID=4275"
}