{
       "Source": "hirunews",
       "Timestamp": "Tuesday, 25 April 2023 - 16:36",
       "Headline": "\"සාමාන්‍ය පෙළ නොලියා කෙලින්ම උසස් පෙළ කරන්න දෙන්න\" - පා.ම ඩලස් අලහප්පෙරුම",
       "News Content": "අද (25) දින මැති සබයේ දී පාර්ලිමේන්තු මන්ත්‍රී ඩලස් අලහප්පෙරුම විසින් මෙවර පැවැත්වීමට නියමිත එක් සාමාන්‍ය පෙළ විභාගයක් නොපවත්වා එම සිසුන්ට කෙලින්ම උසස් පෙළ හැදෑරීමට අවස්ථාව ලබා දෙන ලෙස ඉල්ලීමක් සිදු කළා.\nඑනම්, මෙම වසරේදී පැවැත්වීමට නියමිත 2022 සහ 2023 වර්ෂයට අදාළ සාමාන්‍ය පෙළ විභාග දෙකෙන් එක් අවුරුද්දක විභාගය නොපවත්වා ඒ සියලු දරුවන් හට උසස් පෙළ හැදෑරීමට සුදුසුකම් සපුරා ඇති බව සඳහන් කර සහතිකයක් නිකුත් කරන ලෙසටයි.\nඑලෙස සිදු කිරීමෙන් විභාගයට පෙනී සිටීමට අපේක්ෂා කරන දරුවන්ට අසාධරණයක් නොවෙන බවත් එසේ ක්‍රියාත්මක කිරීමෙන් අනතුරුව නැවත සුපුරුදු පරිදි සෑම වර්ෂයකම අගෝස්තු මාසයේ උසස් පෙළත්, දෙසැම්බර් මාසයේ සාමාන්‍ය පෙළත් කිරීමට හැකියාව ලැබෙන බවයි.\nමන්ත්‍රීවරයා විසින් වැඩිදුරටත් පවසා සිටියේ, කලකට ඉහතදී එවැනි තීන්දුවක් ලන්ඩන් සාමාන්‍ය පෙළ විභාගය සම්බන්ධව ගත් බවත් එයින් දරුවන්ට සහනයක් ලැබුණු බවත් ඒ නිසා මෙම තීරණය පිළිබඳ සලකා බලන ලෙසයි.\nනමුත් ඩලස් අලහප්පෙරුම මන්ත්‍රීවරයාගේ යෝජනාවට පිළිතුරු ලබා දෙමින් අධ්‍යාපන අමාත්‍ය සුසිල් ප්‍රේමජයන්ත ප්‍රකාශ කළ සිටියේ, ලන්ඩන් විභාග ක්‍රමයේ ඇගයීම් ක්‍රමවේදය ශ්‍රී ලංකාවේ විභාග ක්‍රමවේදයට වඩා වෙනස් බවයි.\nඑසේ කිරීමට රටේ පවතින විභාග ඇගයීම් ක්‍රමය ජාන්ත්‍යන්තර ප්‍රමිතීන් ගැන අවධානය යොමු කර සම්පූර්ණයෙන්ම වෙනස් කිරීමට අවශ්‍ය වන අතර එය විශාල ක්‍රියාදාම‍යක් බව ඔහු වැඩි දුරටත් අදහස් දක්වමින් පවසා සිටියා.\nඑම නිසා අමාත්‍යවරයා පවසා සිටියේ, මෙම වසරේ කෙසේ හෝ උසස් පෙළ විභාග දෙකම පවත්වා ලබන වසරේ පෙබරවාරි මස සාමාන්‍ය පෙළ පවත්වා 2025 වසරේ හෝ 2024 වසරේ අග වනවිට පැවති සාමාන්‍ය ක්‍රමයට සිදු කිරීමට බලාපොරොත්තු වන බවයි.\nඑමෙන්ම උසස් පෙල උත්තර පත්‍ර ඇගයීම පිළිබඳ විශ්වවිද්‍යාල ආචාර්යවරු සාධනීය පිළිතුරක් අද (25) දින ලබා දුන්හොත් එම ගැටලුව විසඳීමය හැකි බවද ඔහු ප්‍රකාශ කළා.\nතවද, දැනටමත් විෂයන් 10කට අදාළ විභාග ප්‍රශ්න පත්‍ර ප්‍රධානීන් ඇගයීම් කටයුතු ආරම්භ කර ඇති බවත්, විභාග ප්‍රතිඵල ප්‍රමාදයකින් තොරව ලබා දීමට පියවර ගෙන ඇති බවද දැනුම් දුන්නා.\nඒ අනුව,න්‍යාත්මක පරීක්ෂණ හා සමගාමීව ප්‍රායෝගික පරීක්ෂණ තිබීමට ගුරු සංගම් එකඟ වී ඇති බව සඳහන්.\nඑමෙන්ම විභාග උත්තර පත්‍ර ඇගයීම් මධ්‍යස්ථාන වැඩි කරමින් ඇගයීම් මණ්ඩල පුළුල් කීරීමද සිදු කරන බවත් අමාත්‍යවරයා සඳහන් කළා.\nඅවසාන වශයෙන් 2022 වර්ෂයට අදාළ සාමාන්‍ය පෙළ විභාගය මැයි (29) දින පැවැත්වීමට සියලු කටයුතු සූදානම් බවත් අමාත්‍යවරයා ප්‍රකාශ කළා.",
       "URL": "https://www.hirunews.lk/333430/සාමාන්‍ය-පෙළ-නොලියා-කෙලින්ම-උසස්-පෙළ-කරන්න-දෙන්න-පා-ම-ඩලස්-අලහප්පෙරුම",
       "Category": "Local News",
       "Parent URL": "https://www.hirunews.lk/local-news.php?pageID=391"
}