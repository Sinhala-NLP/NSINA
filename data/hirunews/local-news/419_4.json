{
       "Source": "hirunews",
       "Timestamp": "Wednesday, 12 April 2023 - 8:52",
       "Headline": "අපේ රිළව් රට යවන්න සැළසුමක් (වීඩියෝ)",
       "News Content": "ශ්‍රී ලංකාවේ රිළවුන් විදේශ රටකට ලබාදීමේ දී පවතින නීතිමය තත්වයන් පිළිබඳව කරුණු අධ්‍යයනය සඳහා අමාත්‍ය මණ්ඩලයේ අනුමැතියට යටත්ව කමිටුවක් පත් කිරීමට පියවර ගත යුතු බව කෘෂිකර්ම අමාත්‍ය මහින්ද අමරවීර ප්‍රකාශ කළා.\nමෙරට රිළවුන් චීනයේ සත්වෝද්‍යාන සඳහා ලබාදෙන ලෙස චීන නියෝජිතයන් පිරිසකගෙන් කෘෂිකර්ම අමාත්‍යාංශයට ලද ඉල්ලීම පිළිබඳව අදහස් දක්වමිනුයි ඔහු මේ බව කියා සිටියේ.\nඑම ඉල්ලීමට අනුව මෙරට රිළවුන් ලක්ෂයක් පමණ පළමු අදියර යටතේ ලබාදීම සඳහා විශේෂ සාකච්ඡාවක්ද කෘෂිකර්ම අමාත්‍යාංශයේදී ඊයේ(11) පැවැත්වුණා.\nඅමාත්‍ය මහින්ද අමරවීරගේ ප්‍රධානත්වයෙන් පැවති එම සාකච්ඡාවට කෘෂිකර්ම අමාත්‍යාංශයේ මෙන්ම ජාතික සත්වෝද්‍යාන සහ වනජීවී දෙපාර්තමේන්තුව නියෝජනය කරමින් නිලධාරීන් එක්ව සිටියා.\nඒ අනුව ඊට අදාළ නීතිමය තත්වයන් පිළිබඳව කරුණු අධ්‍යයනය සඳහා කමිටුවක් පත් කිරීමට අමාත්‍ය මණ්ඩල පත්‍රිකාවක් සකස් කිරීමට නියමිතයි.\nමෙරට රිළවුන් ගහණය ලක්ෂ 30 කට ආසන්න බව හෙළිදරව් වී ඇති අතර, වගා හානි සිදුකරන සතුන් අතර ප්‍රමුඛයා වන්නේද රිළවායි.\nරිළා ගහණය අවම කරගැනීම සඳහා රජය විසින් මෙතෙක් ගත් සියලු උත්සහයන් ව්‍යර්ථ වී ඇති බවද කෘෂිකර්ම අමාත්‍යාංශය සඳහන් කළා.\nරිළවුන්ගෙන් සිදුවන වැඩිම වගා හානිය වාර්තාවන්නේ වයඹ පළාතෙන්.",
       "URL": "https://www.hirunews.lk/332353/අපේ-රිළව්-රට-යවන්න-සැළසුමක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=419"
}