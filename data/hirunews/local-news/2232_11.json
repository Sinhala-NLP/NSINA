{
       "Source": "hirunews",
       "Timestamp": "Tuesday, 05 January 2021 - 13:03",
       "Headline": "ඊයේ දිනයෙත් වැඩිම ආසාදිතයන් කොළඹින් (වීඩියෝ)",
       "News Content": "ඊයේ මෙරටින් වාර්තා වූ කොරෝනා ආසාදිතයන් 468 දෙනාගෙන් වැඩිම පිරිසක් කොළඹ දිස්ත්‍රික්කයෙන් වාර්තාවන අතර, එම සංඛ්‍යාව 183 ක්.\nඊට අමතරව මහනුවර දිස්ත්‍රික්කයෙන් ආසාදිතයන් 73 දෙනෙකු සහ ගම්පහ දිස්ත්‍රික්කයෙන් 72 කු වාර්තා වී තිබෙනවා. මේ වනවිට මිනුවන්ගොඩ බ්‍රැන්ඩික්ස් සහ පෑලියගොඩ මත්ස්‍ය වෙළඳපොලට සම්බන්ධ කොරෝනා පොකුර 40,000 ඉක්මවා 41,476 ක් ලෙසයි දැක්වෙන්නේ.\nඉන් 35,059 දෙනෙකු පූර්ණ සුවය ලබා රෝහල්වලින් පිටව ගොස් ඇති බව කොවිඩ් 19 පැතිරීම වැළැක්වීමේ ජාතික ක්‍රියාන්විත මධ්‍යස්ථානය සඳහන් කළා.\nමේ අතර දිවයිනේ වැඩිම කොරෝනා රෝගීන් සංඛ්‍යාවක් ප්‍රතිකාර ලබන පොළොන්නරුව දිස්ත්‍රික්කයේ කොරෝනා ප්‍රතිකාර මධ්‍යස්ථාන සහ රෝහල් කිහිපයක නිරීක්ෂණ චාරිකාවකට සෞඛ්‍ය සේවා අධ්‍යක්ෂ ජනරාල් විශේෂඥ වෛද්‍ය අසේල ගුණවර්ධන ඊයේ (04) එක්වුණා.\nඑමෙන්ම පොළොන්නරුව - හිඟුරක්ගොඩ සෞඛ්‍ය වෛද්‍ය නිලධාරී කොට්ඨාසයෙන් ඊයේ තවත් කොරෝනා ආසාදිතයන් හතරදෙනෙකු හඳුනාගෙන තිබෙනවා.\nසිවිල් ආරක්ෂක බලකා සාමාජිකයෙකු සහ හමුදා නිලධාරියෙකුගේ කොළඹ සිට පැමිණි පවුලේ සාමාජිකයෙකුද මෙම ආසාදිතයන් අතර වනවා.\nසෙසු දෙදෙනා නිරෝධායනයට යොමු කර සිටියදී සිදුකළ පී.සී.ආර්. පරීක්ෂණයෙන් ආසාදිතයන් බවට හඳුනාගෙන තිබෙනවා.\nදිස්ත්‍රික් සෞඛ්‍ය සේවා අධ්‍යක්ෂ වෛද්‍ය ඩබ්ලිව්.කේ.ඩබ්ලිව්.එස්. කුමාරවංශ කියා සිටියේ දෙවන කොරෝනා රැල්ල තුළ මේ දක්වා පොළොන්නරුව දිස්ත්‍රික්කයෙන් ආසාදිතයන් 37 දෙනෙකු හඳුනාගෙන ඇති බවයි.\nමේ අතර දඹුල්ල ආර්ථික මධ්‍යස්ථානයේ ඊයේ රාත්‍රියේ සිදුකළ පී.සී.ආර්. පරීක්ෂාවකදී තවත් දෙදෙනෙකුට කොරෝනා ආසාදනය වී ඇති බවට තහවුරු වී තිබෙනවා.\nවෙළඳසැලක සේවකයෙකු සහ දැනටමත් නිරෝධායනයට යොමු කර සිටින පුද්ගලයෙකු මෙලෙස කොරෝනා ආසාදිතයින් ලෙස හඳුනාගෙන ඇතැයි දඹුල්ල මහ නගර සභාවේ සෞඛ්‍ය අංශ සඳහන් කළා.",
       "URL": "https://www.hirunews.lk/258855/ඊයේ-දිනයෙත්-වැඩිම-ආසාදිතයන්-කොළඹින්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2232"
}