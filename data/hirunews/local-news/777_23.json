{
       "Source": "hirunews",
       "Timestamp": "Wednesday, 26 October 2022 - 14:02",
       "Headline": "එංගලන්තයට සහ ඔස්ට්‍රේලියාවට තීරණාත්මක තරගයක් ඉතිරි කළ අයර්ලන්ත ජයග්‍රහණය",
       "News Content": "පන්දුවාර 20 ලෝක කුසලාන ක්‍රිකට් තරගාවලියේ අයර්ලන්තය සහ එංගලන්තය අතර අද පැවති තරගයෙන් ඩක්වත් ලුවිස් න්‍යායට අනුව ලකුණු 5ක සියුම් ජයග්‍රහණයක් අත්කර ගැනීමට අයර්ලන්ත කණ්ඩායම සමත්වුණා.\nඒ එතෙක් ප්‍රසාද ලකුණු සටහනේ දෙවැනි ස්ථානයේ සිටි එංගලන්ත කණ්ඩායම තුන්වන ස්ථානයට ඇද දමමින්.\nඒ අනුව මේවන විට ප්‍රසාද ලකුණු සටහනේ දෙවැනි තුන්වැනි සිව්වැනි සහ පස්වන ස්ථානයේ සිටින කණ්ඩායම් 4ම තරග දෙකකට එක් වී එක් තරගයක් පමණක් ජයග්‍රහණය කරමින් සිය ප්‍රසාද ලකුණු හිමිකර ගැනීමට සමත්ව සිටීම විශේෂත්වයක්.\nමේ අතුරින් දල ලකුණු ලබාගැනීමේ වේගය මත ශ්‍රී ලංකා කණ්ඩායම පෙරමුණේ සිටින අතර මෙතෙක් එක් තරගයක් පමණක් ක්‍රීඩා කර ඇති නවසිලන්ත කණ්ඩායම ප්‍රසාද ලකුණු සටහනේ පෙරමුණේ වැජඹෙන්නේ ඉහළ දල ලකුණු ලබා ගැනීමේ වේගයක් සනිටුහන් කරමින්.\nඔවුන් සුපිරි කණ්ඩායම් 12 වටයේ පළමු තරගයේදීම ඔස්ට්‍රේලියා කණ්ඩායම ලකුණු 83කින් පරාජය කරන්නට සමත්වීම හේතුවෙන් මේවන විට +4.45ක දල ලකුණු ලබා ගැනීමේ වේගයක් සනිටුහන් කරගෙන තිබෙනවා.\nමේවන විට ප්‍රසාද ලකුණු සටහනේ තුන්වන ස්ථානයේ රැඳී සිටින එංගලන්ත කණ්ඩායම රඳවාගෙන ඇති දල ලකුණු ලබාගැනීමේ වේගය ධන 0.24ක්.\nඑමෙන්ම අයර්ලන්ත කණ්ඩායම ඍණ 1.17ක දල ලකුණු ලබාගැනීමේ වේගයක් සටහන් කරගෙන ඇති අතර ප්‍රසාද ලකුණු සටහනේ පස්වන ස්ථානයේ සිටින ඔස්ට්‍රේලියාව කණ්ඩායම ඉදිරියේ සටහන් වී ඇති දල ලකුණු ලබාගැනීමේ වේගය ඍණ 1.56ක්.\nමේ අනුව ලබන 29 වැනිදා පැවැත්වීමට නියමිත එංගලන්ත කණ්ඩායම සහ ඔස්ට්‍රේලියා අතර තරගය කණ්ඩායම් දෙකටම අතිශයින් තීරණාත්මක වන්නේ මේ තරගයේ ජය පරාජය අනුව ඔවුන්ට ලෝක කුසලාන ක්‍රිකට් තරගාවලියේ තවදුරටත් රැඳී සිටීම තීරණය වීම හේතුවෙන්.\nමේවන විට ප්‍රසාද ලකුණු සටහනේ දැක්වෙන ආකාරයට මේ තරගය පරාජය වන කණ්ඩායමට බොහෝ දුරට තරගාවලියෙන් ඉවත්වීමට සිදුවනවා.\nඑසේ වන්නේ එංගලන්ත කණ්ඩායමට ද එසේත් නොමැතිනම් සත්කාරක ඔස්ට්‍රේලියා කණ්ඩායමට ද අයර්ලන්ත ජයග්‍රහණය ලෝක ක්‍රිකට් ලෝලීන් ඉදිරියේ ඉතිරි කර ඇති ප්‍රශ්නාර්තය මෙයයි.",
       "URL": "https://www.hirunews.lk/318876/එංගලන්තයට-සහ-ඔස්ට්‍රේලියාවට-තීරණාත්මක-තරගයක්-ඉතිරි-කළ-අයර්ලන්ත-ජයග්‍රහණය",
       "Category": "Local News",
       "Parent URL": "https://www.hirunews.lk/local-news.php?pageID=777"
}