{
       "Source": "hirunews",
       "Timestamp": "Monday, 17 October 2022 - 13:45",
       "Headline": "රාජ්‍ය අනුග්‍රහය ලැබිය යුතු මෙරට කර්මාන්ත අඳුරේ (වීඩියෝ)",
       "News Content": "වර්තමානයේ දැඩි විදේශ විනිමය අර්බුදයකට මුහුණ දී සිටින අප රටට මේ මොහොතේ ඉන් යම් අස්වැසිල්ලක් ලබා ගැනීම සඳහා දේශීය නිෂ්පාදන හා ඒ ආශ්‍රිත කර්මාන්තවලට රාජ්‍ය අනුග්‍රහය ලබා දීමට හැකිනම් එය ඉතා වටිනා ආයෝජනයක් වනවාට කිසිදු සැකයක් නැහැ.\nමේ එලෙස අත්වැලක් අවශ්‍ය, නමුත් වියැකී යමින් පවතින පේෂකර්ම ක්ෂේත්‍රයෙන් වාර්තාවන පුවතක්.\nපාරම්පරිකව පැවත එන දේශීය පේෂකර්ම ශිල්පය මේ වනවිට වියැකී යමින් පවතින කර්මාන්තයක් බවට පත්ව ඇත්තේ, ඒ සඳහා නිසි වටිනාකමන් නොලැබීම ඇතුළු කාරණා ගණනාවක් හේතුවෙන්.\nපොළොන්නරුව දිස්ත්‍රික්කයේ ඇලහැර ප්‍රාදේශීය ලේකම් කොට්ඨාසයෙන් වාර්තා වන මෙම තොරතුරුත් ඊට තවත් උදාහරණයක් සපයනවා.\nඋතුරු මැද පළාත් සභාව යටතේ ක්‍රියාත්මක පළාත් පේෂකර්ම දෙපාර්තමේන්තුවට අයත් මෙම ගොඩනැගිල්ල පිහිටා තිබෙන්නේ බකමූණ - අතරගල්ලෑව ගම්මානයේ.\nවසර 25කට පමණ පෙර මෙම ස්ථානයේ ආරම්භ කර තිබූ මෙම පේෂ කම්හලේ අත්සළු වියන යන්ත්‍ර කිහිපයක්ම මේ වනවිට භාවිතයෙන් ඉවත් කර තිබෙනවා.\nඒ, සේවය කිරීමට සිටින්නේ සේවිකාවන් දෙදෙනෙකු පමණක් වීම හේතුවෙන් වන අතර ඔවුන් පෙන්වා දෙන්නේ බොහෝ දුෂ්කරතා මැද සිය කටයුතු සිදුකරමින් සිටින බවයි.\nතමන් නිෂ්පාදනය කරන අත්සළු රෙදිපිළි අලෙවි කිරීම සඳහා ක්‍රමවත් වැඩපිළිවෙලක් සකසා දෙන ලෙස ද ඔවුන් ඉල්ලා සිටිනවා.\nරට දැඩි මූල්‍ය අර්බුදයකට මුහුණ දී සිටින මොහොතක අලුතින් මුදල් වැයකරමින් නව ව්‍යාපෘති ආරම්භ කිරීමට වඩා රටේ දැනට පවතින සම්පත්වලින් නිසි ප්‍රයෝජන ගැනීම බලධාරීන් සතු වගකීමක්.",
       "URL": "https://www.hirunews.lk/318100/රාජ්‍ය-අනුග්‍රහය-ලැබිය-යුතු-මෙරට-කර්මාන්ත-අඳුරේ-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=797"
}