{
       "Source": "hirunews",
       "Timestamp": "Saturday, 28 May 2022 - 13:55",
       "Headline": "යල කන්නයට පොහොර නැති බවට රට වටා ගොවීන්ගෙන් මැසිවිලි (වීඩියෝ)",
       "News Content": "මෙවර යල කන්නය සඳහා අවශ්‍ය පොහොර සහ කෘෂිරසායන නොලැබීම හේතුවෙන් මේවන විට රට පුරා ගොවීන් දැඩි දුෂ්කරතාවකට මුහුණපා\nසිටිනවා.\nඔවුන් පෙන්වා දෙන්නේ පසුගිය මහ කන්නය මෙන්ම මෙවර යල කන්නයේ ද අස්වනු විශාල වශයෙන් අඩුවනු ඇති බවටයි.\nමෙවර යල කන්නය සඳහා හෝ රසායනික පොහොර නොලැබුණහොත් මෙවර අස්වැන්න ද විශාල ප්‍රමාණයකින් අඩුවීමේ ප්‍රවණතාවක් පවතින බව මහනුවර දිස්ත්‍රික්කයේ ගොවීන් පවසනවා.\nමේවන විටත් එම ගොවීන් වගා කිරීම සඳහා බිම් සකස් කිරීම ආරම්භ කර ඇත්තේ තමන්ට පොහොර ලැබේවි යැයි දහසක් බලාපොරොත්තු තබාගනිමින්.\nඅනුරාධපුර දිස්ත්‍රික්කයේ ගොවීන්ද යල කන්නයේ පොහොර නොමැතිවීම හේතුවෙන් දැඩි දුෂ්කරතාවට පත්ව සිටිනවා.\nඔවුන් මහා පරිමාණයෙන් එළවලු වගා කළද මේවන තෙක් කෘෂිරසායනික සහ පොහොර නොමැතිකමින් තම ඵලදාව විශාල ලෙස අඩු වී ඇති බවයි පෙන්වා දෙන්නේ.\nමේ අතර, අනුරාධපුර දිසත්‍රික්කයේ එළවළු මිලද ශීඝ්‍ර ලෙස ඉහළ ගොස් තිබෙනවා.\nඅනුරාධපුර දිස්ත්‍රික්කයේ ඇතැම් දුෂ්කර ගම්මානවල ගොවීන් මේ වන විට සිය කෘෂිකර්මාන්ත අත්හැර ඇත්තේ පවතින ආර්ථික අර්බුදය හමුවේයි.\nපොළොන්නරුව - කඩවලවැව ගොවි ව්‍යාපාරයේ ගොවීන්ට මහ කන්නයේ වී වගා කටයුතුවලින් සිදු වූ පාඩුවට වන්දි මුදල් නොලැබීම හේතුවෙන් ඔවුන්\nසම්පූර්ණයෙන්ම ගොවිතැනෙන් ඉවත් වීමට තිරණය කර තිබෙනවා.\nමහවැලි කලාපයේ ඇළහැර ගොවි ජනපදයේ කුඹුරු අක්කර 35000ක් පමණ වගා කළත් මෙවර යල කන්නය සඳහා වගා කටයුතු සිදුකර ඇත්තේ ඉන් 5%ක ප්‍රමාණයක් පමණයි.\nඒ වගාව සඳහා අවශ්‍ය පොහොර ඉන්ධන සොයාගැනීමේ ගැටලුව හේතුවෙන්.\nපොළොන්නරුව ලංකාපුර කෑගලුගම ප්‍ර දේශයේ ගොවීන් වෙනදා අක්කර 1000කට වැඩි කුඹුරු ප්‍රමාණයක් අස්වැද්දුවත් පොහොර සහ ඉන්ධන සොයා ගැනීමට නොහැකිවීම හේතුවෙන් මෙවර යල කන්නයේදී තම පවුල්වල පරිභෝජනය සඳහා පමණක් වගා කටයුතු සිදුකිරීමට තීරණය කර තිබෙනවා.\nයළ කන්නය සඳහා දැනටමත් වගා ආරම්භ කර ඇති අම්පාර, මඩකලපුව, කිලිනොච්චිය, නුවරඑලිය, බදුල්ල වැනි ප්‍රදේශවල ගොවීන්ට ලබන මස 10 වැනිදා පමණ වනවිට රසායනික පොහොර ලබාදිය යුතු වනවා.\nකෙසේ වෙතත්, ගොවිජන සේවා කොමසාරිස් ජනරාල් ඒ.එච්.එම්.එල්. අබේරත්න සඳහන් කළේ ගොවීන්ට බෙදාහැරීම සඳහා තවමත් රසායනික පොහොර ලැබී නොමැති බවයි.\nමේ අතර, ගලේවෙල - පට්ටිපොල ප්‍ර දේශයේ අක්කර 70ක පමණ කාබනික වාණිජ ගොවිපොළක් වැසී යාමේ අවදානමකට පත්ව තිබෙනවා.\nඒ, ඉන්ධන ලබාගැනීමට සහ ඔවුන්ට අවශ්‍ය පොහොර සපයා ගැනීමට නොහැකි වීම හේතුවෙන්.\nමෙවන් පසුබිමක ස්වෝත්සාහයෙන් වැවක් සාදා භූමි අක්කර 30ක් වගා කරන උපාධිධාරී තරුණයෙක් පිළිබඳව අපිට වාර්තා වුණේ ඇඹිලිපිටිය ප්‍රදේශයෙන්\nමේ අතර, කෘෂිකර්මාන්තයට ප්‍රමුඛතාව ලබාදී, වැඩි මුදලක් ඒ සඳහා වෙන්කර, දැවැන්ත කෘෂිකාර්මික වැඩපිලිවෙලක් ආරම්භ කිරීමකින් තොරව ඉදිරියේදී මුහුණදීමට සිදුවන සහල් අර්බුදය විසඳාගත නොහැකි බව හිටපු කෘෂිකර්ම අධ්‍යක්ෂවරයෙකු වන කේ.බී.ගුණරත්න පවසනවා.",
       "URL": "https://www.hirunews.lk/305524/යල-කන්නයට-පොහොර-නැති-බවට-රට-වටා-ගොවීන්ගෙන්-මැසිවිලි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1137"
}