{
       "Source": "hirunews",
       "Timestamp": "Sunday, 30 January 2022 - 15:48",
       "Headline": "අලි වැනසූ අස්වැන්න - රජරට ජනයා අසීරුවට (වීඩියෝ)",
       "News Content": "දශක ගණනාවක් පුරා මෙතෙක් නිසි විසඳුම් නොලද අලි මිනිස් ගැටුම හේතුවෙන් රජරට ජනතාව තවදුරටත් දැඩි පීඩාවට පත්ව සිටිනවා.\nඅවස්ථා ගණනාවකදී තමන් මුහුණ දෙන ජිවිත අවදානම පිළිබඳ බලධාරීන්ට පැමිණිලි කළ ද එය ඵල රහිත වී ඇති බවටයි එම ජනතාව මැසිවිලි නගන්නේ.\nදීර්ඝ කාලයක සිට පැවත එන අලි මිනිස් ගැටුම, විසඳුමක් පේනමානයක දැකිය නොහැකි අර්බුදයක් බවට පත්ව අවසන්.\nපසුගිය දශක කීහිපය තුළ මීට විසඳුමක් ලෙස කෝටි ගණන් මුදල් වැය කර විදුලිවැටවල් ඉදිකළ ද වර්තමානයේ අසන්නට ලැබෙන්නේ එම විදුලි වැටවල විදුලිය නොමැති නිසා එය බිඳ දමා අලි ගම් වැදුණු පුවත්.\nඑලෙස ගල්ගමුව තෝරාව ප්‍රදේශයේද වන අලීන්ගෙන් ආරක්ෂාවීමට ඉදිකර ඇති විදුලිවැටවල විදුලිය නොමැති නිසා වන අලීන් ගම්වැද වගා හානි සිදු කර ඇති බවට වාර්තා වනවා.\nඉගිනිපිටිය රක්ෂිතයේ සිට පැමිනෙන වන අලීන් මෙලෙස ගම් වදින බවට ප්‍රදේශවාසීන් චෝදනා කරන අතර ඔවුන් ඉල්ලා සිටින්නේ කඩිනමින් විදුලි වැට සකස් කර දෙන ලෙසයි.\nමේ අතර ගලෙන්බිදුණුවැව පඩිකාරමඩුව පැරණිගම හා පලුගස්වැව, මෛත්‍රීගම, හල්මිල්ලවැව යන ගම්මානවලට මේ වන විට වන අලි තර්ජනය උග්‍රවී තිබීම හේතුවෙන් එම ගම්වාසින් දැඩි දුෂ්කරතාවන්ට මුහුණ දී සිටිනවා.\nවසර ගණනාවක සිට ප්‍රදේශවාසින්ගේ දෛනික ජිවිතය අඩාල කරමින් හුරුලුවැව හා හබරණ රක්ෂිත ප්‍රදේශවල සිට ගම්වදින වන අලින් ඉවක් බවක් නොමැතිව සැරිසරමින් පොල් කෙසෙල් අඹ හා වෙනත් ගොඩ බෝගයන් ද විනාශ කර දමන බවටයි ප්‍රදේශවාසීන් පෙන්වා දෙන්නේ.",
       "URL": "https://www.hirunews.lk/295673/අලි-වැනසූ-අස්වැන්න-රජරට-ජනයා-අසීරුවට-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1387"
}