{
       "Source": "hirunews",
       "Timestamp": "Friday, 11 August 2023 - 9:59",
       "Headline": "කෘෂිකාර්මික නවීකරණය සඳහා කාර්යසාධක බලකායක් ස්ථාපිත කිරීමට පියවර",
       "News Content": "කෘෂිකාර්මික නවීකරණය සඳහා කාර්යසාධක බලකායක් නුදුරේදීම ස්ථාපිත කරන බව ජනාධිපති රනිල් වික්‍රමසිංහ පවසනවා.\nරජයේ මෙන්ම පෞද්ගලික අංශයේ නියෝජිතයන් ඇතුළත් කෘෂිකර්ම, වැවිලි, වාරිමාර්ග සහ මහවැලි සංවර්ධන අමාත්‍යාංශ ඒකාබද්ධ කර එය ස්ථාපිත කරන බවයි ජනාධිපතිවරයා සඳහන් කළේ.\nමේ අතර ලබන මහ කන්නය සඳහා එක්සත් ජාතීන්ගේ ආහාර හා කෘෂිකර්ම සංවිධානය විසින් මෙරටට ප්‍රදානය කළ යූරියා පොහොර මෙටි්‍රක් ටොන් 8,360 ක තොගය බෙදා හැරීම ඊයේ යාපනයෙන් ආරම්භ කෙරුණා.\nයාපනය චාවකච්චේරී ප්‍රදේශයේදී ඊට අදාළ උත්සවය පැවති අතර මෙරට ජපාන තානාපති මිකෝෂි හිදයාකි ද එම අවස්ථාවට එක්ව සිටියා.\nකුරුණෑගල, යාපනය, කිලිනොච්චිය, මුලතිව්, මන්නාරම, වවුනියාව, ත්‍රිකුණාමලය සහ මඩකළපුව යන දිස්ත්‍රික්කවල හෙක්ටයාරයක් දක්වා වන කුඹුරු ඉඩම් වගා කරන ගොවීන් වෙත මෙම පොහොර සහනාධාරය ලබාදෙන බවයි ජපාන තානාපති කාර්යාලය නිවේදනය කළේ.",
       "URL": "https://www.hirunews.lk/344408/කෘෂිකාර්මික-නවීකරණය-සඳහා-කාර්යසාධක-බලකායක්-ස්ථාපිත-කිරීමට-පියවර",
       "Category": "Local News",
       "Parent URL": "https://www.hirunews.lk/local-news.php?pageID=107"
}