{
       "Source": "hirunews",
       "Timestamp": "Wednesday, 23 September 2020 - 20:03",
       "Headline": "ඉස්ලාම් අන්තවාදය ගැන විවෘත විමර්ශන සිදු නොකරන්නැයි හිටපු ජනපති මෛත්‍රී උපදෙස් දුන් බව පූජිත් ජනපති කොමිසමේදී කියයි (වීඩියෝ)",
       "News Content": "ඉස්ලාම් අන්තවාදී ක්‍රියාකාරකම් සම්බන්ධයෙන් කිසිදු විවෘත විමර්ශනයක් සිදු නොකරන ලෙසට හිටපු ජනාධිපති මෛත්‍රීපාල සිරිසේන තමන්ට උපදෙස් ලබාදුන් බව හිටපු පොලිස්පති පූජිත් ජයසුන්දර අද පාස්කු ප්‍රහාරය පිළිබඳව විමර්ශනය කෙරෙන ජනාධිපති කොමිසම හමුවේ ප්‍රකාශ කළා.\nඒ, අද දෙවන දිනටත් කොමිසම හමුවේ සාක්ෂි ලබාදෙමින්.\nකිසියම් අවස්ථාවකදී ජනාධිපතිවරයාගෙන් උපදෙස් නොගෙන අගමැතිවරයාගෙන් උපදෙස් ලබාගත්තේ දැයි කොමිසම විමසූ අවස්ථාවේදීයි.\nමේ අතර, පූජිත් ජයසුන්දර සාක්ෂි ලබාදෙන අතරතුර අද පස්වරු 04 ට පමණ හිටපු ජනාධිපති මෛත්‍රීපාල සිරිසේන කොමිසමට පැමිණියා.\nඅනතුරුව ඊයේ දිනයේදී මෙන් කොමිෂන් සභාවේ පිටුපස අසුනක හුදෙකලාව අසුන්ගෙන සාක්ෂි විමසීම නිරීක්ෂණය කළ හිටපු ජනාධිපතිවරයා විනාඩි 45ක් පමණ එහි රැඳී සිට ඉන් පිටව ගිය අතර, එහිදී හිටපු ජනාධිපතිවරයාගෙන් මාධ්‍යවේදීන් ප්‍රශ්න කර සිටියා.\nමේ අතර, පාස්කු ප්‍රහාරය සම්බන්ධයෙන් විමර්ශනය කෙරෙන ජනාධිපති කොමිසම හමුවේ හෙට පෙනී සිටින්නැයි හිටපු ජනාධිපති මෛත්‍රීපාල සිරිසේනට සහ ඔහුගේ පෞද්ගලික ලේකම්වරයාට අද යළි නොතීසි නිකුත් කෙරුණා.\nඊට අමතරව කොළඹ අගරදගුරු පදවියේ සහයක රදගුරුතුමන් තිදෙනාටද හෙට ජනාධිපති කොමිසමට පැමිණෙන ලෙසට නොතීසි නිකුත් කළා.",
       "URL": "https://www.hirunews.lk/250939/ඉස්ලාම්-අන්තවාදය-ගැන-විවෘත-විමර්ශන-සිදු-නොකරන්නැයි-හිටපු-ජනපති-මෛත්‍රී-උපදෙස්-දුන්-බව-පූජිත්-ජනපති-කොමිසමේදී-කියයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2434"
}