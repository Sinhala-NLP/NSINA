{
       "Source": "hirunews",
       "Timestamp": "Tuesday, 18 July 2023 - 8:32",
       "Headline": "බදුල්ල පාසලක සිසුන් දෙදෙනෙකු අතර ගැටුමක්",
       "News Content": "බදුල්ල - ලු‍ණුගල ජාතික පාසැලේ සිසුන් දෙදෙනෙකු අතර ඇති වූ ගැටුමකින් එක් සිසුවෙකු තුවාල ලබා බදුල්ල රෝහලට ඇතුළත් කර තිබෙනවා.\n10 වන ශ්‍රේණියේ ඉගෙනුම ලබන සිසුන් දෙදෙනෙකු අතර ඊයේ මෙම ගැටුම හටගෙන ඇති අතර එහිදී එක් සිසුවෙකු අනෙක් සිසුවාට උළු කැටයකින් පහරදී ඇති බවයි පොලීසිය සදහන් කළේ.\nඑහිදී පහරකෑමට ලක් වූ සිසුවාගේ එක් අතක අස්ථියක් බිදී ගොස් ඇති බවයි බදුල්ල රෝහලේ ප්‍රකාශකයෙකු කියා සිටියේ.\nසිද්ධියට සම්බන්ධ 15 හැවිරිදි සිසුවෙකු අත්අඩංගුවට ගෙන තිබෙනවා.\nමේ අතර යාපනය, නාවන්තුරෙයි ප්‍රදේශයේදී ඊයේ රාත්‍රියේ දෙපිරිසක් අතර ඇතිවූ ගැටුමක් හේතුවෙන් ප්‍රදේශයේ නොසන්සුන්තාවක් ඇති වුණා.\nපසුගිය 16 වනදා පැවති පාපන්දු තරඟයක් අතර ඇති වූ ගැටුමක් දුරදිග යාමෙන් ප්‍රදේශයේ කණ්ඩායම් දෙකක් අතරයි මෙම ගැටුම හට ගත්තේ.\nගැටුම පාලනයට කිරීමට පොලිසිය සහ පොලිස් විශේෂ කාර්ය බලකායේ නිලධාරීන් ද කැඳවා තිබුණා.",
       "URL": "https://www.hirunews.lk/341572/බදුල්ල-පාසලක-සිසුන්-දෙදෙනෙකු-අතර-ගැටුමක්",
       "Category": "Local News",
       "Parent URL": "https://www.hirunews.lk/local-news.php?pageID=175"
}