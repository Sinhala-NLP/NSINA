{
       "Source": "hirunews",
       "Timestamp": "Thursday, 24 October 2019 - 12:40",
       "Headline": "හැඳුනුම්පත් මුද්‍රණයේ ගැටළුවක් නැහැ - දෙපාර්තමේන්තුව කියයි",
       "News Content": "හැඳුනුම්පත් නිකුත් කිරීමේ ගැටළුවක් නොමැති බව පුද්ගලයින් ලියාපදිංචි කිරීමේ දෙපාර්තමේන්තුව පවසනවා.\nඑහි කොමසාරිස් ජනරාල් වියානි ගුණතිලක මේ බව කියා සිටියේ ජාතික හැඳුනුම්පත් මුද්‍රණය කිරීමට භාවිත කරන කාඞ්පත් අවසන් වීම හේතුවෙන් හැඳුනුම්පත් නිකුත් කිරීමේ ගැටළුවක් පවතින බවට පසුගියදා පළ වූ වාර්තා සම්බන්ධයෙන්  හිරු ප්‍රවෘත්ති අංශය කළ විමසීමකදීයි.\nදෙසැම්බර් මාසයේ සාමාන්‍ය පෙළ විභාගයට මුහුණ දෙන සිසුන් සහ ජනාධිපතිවරණය හේතුවෙන් නව හැඳුනුම්පත් ලබාගැනීමට පැමිණෙන පිරිස වැඩිවී ඇති බවයි ඔහු කියා සිටියේ.\nඑම නිසා සාමාන්‍ය පෙළ විභාගයට පෙනී සිටින මෙතෙක් ජාතික හැඳුනුම්පත් ලබා නොගත් සිසුන් සඳහා හැඳුනුම්පත් අංකය, ඡායාරූපය සහිත වෙනත් සහතිකයක් ලබාදීමට දෙපාර්තමේන්තුව කටයුතු යොදා තිබෙනවා.\nඑය විභාග කොමසාරිස් ජනරාල්වරයා සමඟ සාකච්ඡා කර සිදුකරන බවත්, ලබන සතිය පමණ වනවිට පවතින අඩුපාඩු මගහරවා ගැනීමට හැකිවනු ඇති බවත් කොමසාරිස් ජනරාල් වියානි ගුණතිලක කියා සිටියා.",
       "URL": "https://www.hirunews.lk/226885/හැඳුනුම්පත්-මුද්‍රණයේ-ගැටළුවක්-නැහැ-දෙපාර්තමේන්තුව-කියයි",
       "Category": "Local News",
       "Parent URL": "https://www.hirunews.lk/local-news.php?pageID=3082"
}