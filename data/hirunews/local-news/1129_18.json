{
       "Source": "hirunews",
       "Timestamp": "Tuesday, 31 May 2022 - 16:56",
       "Headline": "වර්ෂාවටත් හේදෙන ලංකාවෙ අධ්‍යාපන දුප්පත්කම",
       "News Content": "සියයට හයක් වෙන් කර ගැනීමේ සිහිනය පැත්තකින් තබා, අඩු ම තරමේ වැස්සට නො සේදෙන අවුවට නො වේලෙන අධ්‍යාපනයක් වත් තනා ගැනීමට නො හැකි වීම අපගේ බරපතළ අභාග්‍යයක්.\nඑවැනි පසුබිමක් තුළ අදටත් වැසිකිළි පහසුකම් හෝ නො මැති පාසල් අප රටේ මොන තරම් නම් තිබෙනවා ද?\nළඟ ම පාසල හොඳ ම පාසල වැනි දේශපාලනික සුරාංගනා කතාවලට අප තවදුරටත් රැවටිය යුතු වෙමු ද?\nනිදහසින් පසු ගෙවුණු වසර 74 දෙස ආපසු හැරී බලද්දී රටක කශේරුකාව් බඳු වූ අධ්‍යාපන පද්ධතිය තුළ ශිෂ්‍යාට ඉතිරි කර ඇති දේ ගැන කිසි සේත් ම සෑහීමකට පත් විය නො හැකි යි.\nදිනෙන් දින අධ්‍යාපනයේ මළගම දෙස දුක් මුසු මුහුණින් බලා සිටීමට අපට සිදු වී ඇත.\nසුළුතරයක් වූ ධනපතියන් සුර සැප මැද වායු සමීකරණ මැද සිය දුවා දරුවන්ට අධ්‍යාපනය දෙද්දී බහුතරයක් වූ දුප්පත් දරුවාගේ අධ්‍යාපනයට උරුම වී ඇති ඉරණම කුමක් ද?\nමේ සංවාදය කව දා නම් නිමා වෙයි ද?\n'එම සංවාදයේ අවසානයක් නැත' යන නිගමනය තවදුරටත් සනාථ වන ඡායාරූප පෙළක් මේ දිනවල සමාජ මාධ්‍යය තුළ සැරිසරනවා.\nදුෂ්කර ගම්මානයක, කිලුටු ගැහුණු නිල ඇඳුම් හැඳගෙන, කෘෂ වූ සිරුරුත් බඩගිනි වූ කුසිනුත් යුතු ව සාමාන්‍ය පෙළ විභාගයට මුහුණ දෙන දුවා දරුවන් පිරිසක් එම ඡායාරූපයේ දැකගත හැකි යි.\nඑපමණක් ද නො ව ඔවුන් මුහුණ දී ඇති කටුක හා වේදනාත්මක අද්දැකීම වන්නේ.\nසිදුරු වූ උලු කැටවලින් කඩා වැටෙන වර්ෂාව, දුවා දරුවන්ගේ පිළිතුරු පත්‍ර හා ප්‍රශ්න පත්‍ර මතට වැටී, කාබන් අකුරු බොඳ වුණු වේදනාත්මක දසුන් කිහිපයක් එහි ඇතුළත්.\nමෙසේ වර්ෂාව වැටී බොඳ වී යන්නේ, ලාංකේය දුප්පත් අසරණ දරුවාගේ අධ්‍යාපන අයිතිය නො වේ ද?\nකුසට අහරක් හෝ නො මැති ව විභාගයට පෙනී සිටින පීඩිතයාගේ දරුවාට පමණක් මෙසේ දුක් විඳින්නට සිදු වී ඇත්තේ, කර්මය නිසා ද? නො එසේ නම්, දෙවියන් වහන්සේගේ කැමැත්ත නිසා ද? නැති නම් මේ ශ්‍රී ලංකා ප්‍රජාතාන්ත්‍රික සමාජවාදී ජනරජයේ වසර 74ක් පල් වී ගඳ ගහනා දැඩි අසමත්කම නිසා ද?\nඒ පිළිබඳ සවිඥානික වූ බුද්ධිමත් මනේන්ද්‍රීය මෙහෙයවා සිතා බැලීම ඔබගේ බරපතළ කාර්‍යභාරයකි.",
       "URL": "https://www.hirunews.lk/305813/වර්ෂාවටත්-හේදෙන-ලංකාවෙ-අධ්‍යාපන-දුප්පත්කම",
       "Category": "Local News",
       "Parent URL": "https://www.hirunews.lk/local-news.php?pageID=1129"
}