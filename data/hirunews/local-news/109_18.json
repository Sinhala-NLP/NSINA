{
       "Source": "hirunews",
       "Timestamp": "Thursday, 10 August 2023 - 11:11",
       "Headline": "මඩු මංගල්‍යයට සියල්ල සූදානම්: විශේෂ දුම්රියකුත් යොදවයි",
       "News Content": "මන්නාරම මඩු දේවස්ථානයේ වාර්ෂික අවසන් මංගල්‍යය සඳහා මෙවර බැතිමතුන් ලක්ෂ තුනක් පමණ සහභාගී වෙතැයි අපේක්ෂාවෙන් එම බැතිමතුන්ට අවශ්‍ය පහසුකම් සැලසීම සඳහා විශේෂ සාකච්ඡාවක් මන්නාරම රදගුරු නිවස්නයේදී ඊයේ (09) පැවැත්වුණා.\nමේ මස (අගෝස්තු) 14 දා රාත්‍රියේ හා 15 වන දා උදැසන පැවැත්වෙන දේව මෙහෙයන්වලින් පසුව වාර්ෂික මඩු මංගල්‍යය අවසන් වීමට නියමිත අතර මේ දිනවල සිටම දකුණේ විවිධ පළාත්වල කිතුණු බැතිමතුන් මඩු වන්ඳනාව පිණිස පැමිණෙන්නට පටන් ගෙන තිබෙනවා.\nමෙම බැතිමතුන්ගේ පහසුව පිණිස විශේෂ දුම්රියක් මේ දිනවල කොළඹ කොටුවෙන් පෙරවරු 6-15 ට දිනපතාම මඩු හන්දිය දක්වා ධාවනය වෙනවා.\nමඩු මංගල්‍යයට පැමිණෙන බැතිමතුන්ට අවශ්‍ය පානීය ජල පහසුකම් සහ සනීපාරක්ෂක පහසුකම් සපයා දෙන අන්දම පිළිබදව පවත්වන ලද විශේෂ සාකච්ඡාවේදී ඊට මුල් තැනක් ලබා දුන් අතර ආරක්ෂක අංශ එම කටයුතුවල වගකීම බාර ගනු ලැබුවා.\nමඩු මංගල්‍යය පැවැත්වෙන කාලවකවානුවේදී ආරක්ෂාව සඳහා පොලීස් නිලධාරීන් 1000 ක් සේවයේ යොදවන අතර වෙනත් ආරක්ෂක අංශ නිලධාරීන් ද ආරක්ෂක කටයුතුවලට සහය දක්වනවා.\nමන්නාරම රදගුරු එමානුවල් ප්‍රනාන්දු හිමිපාණන්ගේ අනුශාසකත්වයෙන් පැවැත්වෙන මඩු මංගල්‍යයේ සෙසු සැලසුම් පිළිබදව මඩු දේවස්ථනයේ බාරකාර පියතුමන්ලා, මන්නාරම දිසාපතිවරිය හා ආරක්ෂක අංශ ප්‍රධානීන් මෙහිදී සාකච්ඡාවට සහභාගි වුණා.",
       "URL": "https://www.hirunews.lk/344298/මඩු-මංගල්‍යයට-සියල්ල-සූදානම්-විශේෂ-දුම්රියකුත්-යොදවයි",
       "Category": "Local News",
       "Parent URL": "https://www.hirunews.lk/local-news.php?pageID=109"
}