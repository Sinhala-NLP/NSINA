{
       "Source": "hirunews",
       "Timestamp": "Wednesday, 02 March 2016 - 18:40",
       "Headline": "ඇඹිලිපිටියේ තරුණයා ඝාතන පරීක්ෂණයට අඳ - ගොළු - බිහිරි පාසලේ සහය",
       "News Content": "සාදයක් අතරතුර පොලිසිය සමග ඇති වූ ගැටුමකින් මියගිය ඇඹිලිපිටියේ සුමිත් ප්‍රසන්න  තරුණයාගේ මරණය සම්බන්ධයෙන් තවත් සාක්ෂියක් ඇති බව රහස් පොලීසිය අද අධිකරණයට දැනුම් දුන්නා.\nඑම පුද්ගලයා කථන ආබාධ සහිත පුද්ගලයෙකු බවයි ඔවුන් වැඩිදුරටත් අධිකරණය හමුවේ ප්‍රකාශ කළේ.\nඒ අනුව ඔහුගෙන් සාක්ෂි ලබාගැනීමට අවශ්‍ය පහසුකම් සළසා දීමට කටයුතු කරන ලෙස රත්මලාන අඳ - ගොළු - බිහිරි පාසලේ විදුහල්පතිවරයාට ඇඹිලිපිටිය අතිරේක මහේස්ත්‍රාත් ප්‍රසන්න ප්‍රනාන්දු අද නියෝගයක් නිකුත් කළා.\nඑහිදී මහේස්ත්‍රාත්වරයා විදුහල්පතිවරයාට වැඩිදුරටත් දැනුම් දුන්නේ ගොලූ භාෂා පරිවර්තකයෙකුගේ සහය රහස් පොලීසියට ලබාදීමට කටයුතු කරන ලෙසයි.\nදැනට සාක්ෂිකරු අපරාධ පරීක්ෂණ දෙපාර්තමේන්තුව භාරයේ පසුවනවා.\nමේ අතර මියගිය සුමිත් ප්‍රසන්නගේ මෘතදේහය ගොඩගෙන යළි පශ්චාත් මරණ පරික්ෂණයක් පවත්වනවාද නැද්ද යන්න පිළිබඳ තීරණය හෙට දැනුම් දීමට නියමිතයි.\nනීතිපතිවරයා වෙනුවෙන් පෙනී සිටි රජයේ ජ්‍යෙෂ්ඨ නීතීඥ සුදර්ශණ පෙරේරා අද විනිසුරුවරයාගෙන් ඉල්ලා සිටියේ තරුණයාගේ මෘත දේහය ගොඩගෙන විශේෂ අධිකරණ වෛද්‍ය නිලධාරී මණ්ඩලයක් හමුවේ පශ්චාත් මරණ පරීක්ෂනයක් කරන ලෙස නියෝගයක් ලබා දෙන ලෙසයි.\nමරණය පිළිබදව රත්නපුර අධිකරණ වෛද්‍ය නිලධාරිවරයා ලබාදුන් වාර්තාව සහ නඩු විභාගය සිදුවන අතරතුර ඉදිරිපත් වූ සාක්ෂි එකිනෙකට පරස්පර විරෝධී බව බැලූ බැල්මටම පෙනී යන බවයි ඔහු වැඩිදුරටත් කියා සිටියේ.\nඒ අනුව ඉදිරිපත් වූ කරුණු සලකා බැලූ ඇඹිලිපිටිය අතිරේක මහේස්ත්‍රාත් ප්‍රසන්න ප්‍රනාන්දු සඳහන් කළේ මේ පිළිබදව තීන්දුව හෙට ප්‍රකාශයට පත් කරන බවයි.\nමේ අතර සුමිත් ප්‍රසන්නගේ් මියයෑමට අදාළව අත්අඩංගුවට ගෙන රක්ෂිත බන්ධනාගාර ගතකර සිටින ඇඹිලිපිටිය හිටපු සහකාර පොලිස් අධිකාරී ඞී.සී. ධර්මරත්න හෙට දක්වා යළි  රක්ෂිත බන්ධනාගාර ගත කෙරුනා.\nමෙහිදී අගතියට පත් පාර්ශවය වෙනුවෙන් පෙනී සිටින ජනාධිපති නීතීඥ හේමන්ත වර්ණකුලසූරිය නඩුව විභාගයට ගැනීමෙන් අනතුරුව මාධ්‍ය වෙත අදහස් පළ කරමින් කියා සිටියේ  සිද්ධියට සම්බන්ධ තවත් පුද්ගලයින් 6 දෙනෙකු අත්අඩංගුවට ගැනීමට නියමිත බවයි.\nඇඹිලිපිටිය - මහඇල ප්‍රදේශයේ පැවති සාදයක් අතරතුර පොලිසිය සමග ඇති වූ ගැටුමකින් සුමිත් ප්‍රසන්න නමැති තරුණයා මියගියේ පසුගිය ජනවාරි 07 වැනිදායි.\nසිද්ධියෙන් අනතුරුව ඇඹිලිපිටිය සහකාර පොලිස් අධිකාරීවරයා ඇතුලූ ඊට සම්බන්ධ පොලිස් නිලධාරින් අත්අඩංගුවට ගන්නා ලෙසයි අධිකරණය  නියෝග කළේ.\nකෙසේ වෙතත් තරුණයා මියගොස් මාස දෙකකට ආසන්න කාලයක් ගතවීමට ආසන්න වුවත් තවමත් අත්අඩංගුවට ගෙන ඇත්තේ ඇඹිලිපිටිය පොලිස් ස්ථානයේ සහකාර පොලිස් අධිකාරිවරයා පමණයි.",
       "URL": "https://www.hirunews.lk/127624/ඇඹිලිපිටියේ-තරුණයා-ඝාතන-පරීක්ෂණයට-අඳ-ගොළු-බිහිරි-පාසලේ-සහය",
       "Category": "Local News",
       "Parent URL": "https://www.hirunews.lk/local-news.php?pageID=5145"
}