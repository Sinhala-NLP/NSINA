{
       "Source": "hirunews",
       "Timestamp": "Tuesday, 18 July 2023 - 21:13",
       "Headline": "වගකීමකින් තොරව ඖෂධ අලෙවි කළ වෙළෙඳසැලක් වටලයි (වීඩියෝ)",
       "News Content": "ඖෂධ පිළිබඳ ආන්දෝලනාත්මක තත්ත්වයක් රට තුළ මතුව ඇති පසුබිමක නීතිවිරෝධී අයුරින් මෙරටට ගෙන්වූ ඖෂධ රිසි සේ අලෙවි කිරීමට බලධාරීන් ඉඩ හසර සලසා ඇත්නම් ඒ තුළින්ද අවදානමට ලක් වන්නේ මිනිස් ජීවිත බව නොරහසක්.\nඑලෙස වගකීමකින් තොරව ඖෂධ අලෙවි කළ කොල්ලුපිටිය ප්‍රදේශයේ වෙළෙඳසැලක් නීතියේ රැහැනට හසුකරදීමට හිරු CIA සමත් වුණා.\nමෙරට තුළ සෑම රජයේ හා පෞද්ගලික ඖෂධ අලෙවිසැලකටම සෞඛ්‍ය අමාත්‍යාංශයේ ලියාපදිංචි වීම අනිවාර්ය කරුණක්.\nඑමෙන්ම ඖෂධ අලෙවි කරන සෑම අවස්ථාවකදීම එම ස්ථානයේ ඖෂධවේදියෙකු සිටීමත් අනිවාර්ය කර ඇත්තේ ඖෂධ අවභාවිතයෙන් සිදුවන හානි අවම කර ගැනීම සඳහායි.\nඑවැනි නීති රාමුවක් තිබියදී නීතිවිරෝධි ලෙස මෙරටට රැගෙන ආ ඖෂධ, කිසිදු වෛද්‍ය නිර්දේශයක් හෝ ඖෂධවේදියෙකුගේ අධීක්ෂණයෙන්ද තොරව හිතුමතේ මිලට ගතහැකි සුපිරි වෙළෙඳසැලක් පිළිබඳව හිරු CIA වෙත තොරතුරු ලැබුණා.\nඑම වෙළෙඳසැල පවත්වාගෙන ගොස් තිබුණේ චීන ජාතිකයින් පිරිසක් විසින්.\nඒ අනුව කොල්ලුපිටිය ප්‍රදේශයේ පිහිටි එම වෙළෙඳසැලට උපාය දූතයෙකු හරහා හිරු CIA ඇතුළු වුණේ මෙම නීතිවිරෝධී ක්‍රියාව සනාථ කරගැනීමේ අරමුණින්.\nඒ අනුව කිසිදු පැකිලීමකින් තොරව නීතිවිරෝධී අයුරින් මෙම වෙළෙඳසැලේ ඖෂධ අලෙවිය සිදුවන බව හිරු CIA වෙත තහවුරු වුණා.\nමෙහිදී ඖෂධ නියාමන අධිකාරියේ නිලධාරීන් එම වෙළෙඳසැලේ රාක්කවල තිබූ ඖෂධ පරික්ෂාවටද ලක් කළා.\nඑහිදී රජයේ ලියාපදිංචි නොකළ ප්‍රතිජීවක ඖෂධ, මැලේරියා ඖෂධ සහ ඇන්ටිජන් පරීක්ෂා කට්ටල තොගයක් ඖෂධ නියාමන අධිකාරියේ භාරයට ගැනුණා.\nඖෂධවලට අමතරව එම වෙළෙඳසැළේ ගබඩා පරික්ෂා කිරීමේදී අනාවරණ වුණේ ඇතැම් ආහාර වර්ගද නිසි ප්‍රමිතියෙන් තොරව ගබඩා කර ඇති බවයි.\nඖෂධ නියාමන අධිකාරිය භාරයට ගැනුණු ඖෂධද සමග මෙම වෙළෙඳසැලේ හිමිකරුවන්ට එරෙහිව නීතිය ක්‍රියාත්මක කිරීමට නියමිතයි.\nඖෂධ පිළිබඳ ආන්දෝලනාත්මක තත්ත්වයක් රට තුළ මතුව ඇති පසුබිමක මෙලෙස නීතිවිරෝධී අයුරින් ලියාපදිංචි නොකළ ඖෂධත් රිසි සේ අලෙවි කිරීමට බලධාරීන් ඉඩ හසර සලසා ඇත්නම් ඒ තුළින්ද අවදානමට ලක් වන්නේ මිනිස් ජීවිත බව නොරහසක්.",
       "URL": "https://www.hirunews.lk/341690/වගකීමකින්-තොරව-ඖෂධ-අලෙවි-කළ-වෙළෙඳසැලක්-වටලයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=172"
}