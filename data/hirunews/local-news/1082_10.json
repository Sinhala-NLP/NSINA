{
       "Source": "hirunews",
       "Timestamp": "Monday, 20 June 2022 - 7:40",
       "Headline": "දෑත් ගැටගසා මුඛය ප්ලාස්ටර් කර කැපුම් තුවාල සහිත පුද්ගල මළ සිරුරක් මොරටුමුල්ලේ",
       "News Content": "දෑත් ලණුවලින් ගැටගසා මුඛය ප්ලාස්ටර්වලින් ආවරණය කර කැපුම් තුවාල සහිතව මොරටුමුල්ල - මෝල්පේ අතුරු මාර්ගයක් අසළ ගෙනවිත් දමා තිබූ පුද්ගලයෙකුගේ මළ සිරුරක් පොලිසිය සොයාගෙන තිබෙනවා.\nමෝල්පේ අතුරු මාර්ගය අසළ පිරිමි පුද්ගලයෙකු වැටී සිටින බවට ඊයේ පොලිසියට ලද තොරතුරක් අනුව එහි ගිය අවස්ථාවේදී අදාළ පුද්ගලයා පානදුර රෝහලට ඇතුළත් කර ඇති අතර, ඒ වනවිටත් ඔහු මියගොස් සිටි බවයි පොලිස් මාධ්‍ය කොට්ඨාසය සඳහන් කළේ.\nමෙලෙස මියගිය පුද්ගලයාගේ අනන්‍යතාව තහවුරු වී නොමැති අතර, අවුරුදු 20 ත් 25 ත් අතර වයසේ පසුවනවා. මොහු උස අඩි 5 යි අඟල් 6 ක් පමණ වන නිල් පැහැති කමිසයක් සහ සුදු පැහැති දිග කළිසමක් හැද සිටි පුද්ගලයෙකු බවයි පොලිසිය සඳහන් කළේ.\nමේ අතර මහනුවර ප්‍රදේශයේ කල්බදු සමාගමක් විසින් ව්‍යාපාරිකයෙකුට ලබා දී තිබූ ට්‍රක් රථයක් රැගෙන යාමට උත්සහ කිරීමේදී අදාළ ව්‍යාපාරිකයා මියයෑමේ සිද්ධියට අදාළව තවත් දෙදෙනෙකු අත්අඩංගුවට ගෙන තිබෙනවා.\nපොලිසිය සදහන් කළේ සිද්ධියට අදාළව තවත් එක් පුද්ගලයෙකු පළාගොස් ඇති බවයි.\nඊයේ මෙම සිද්ධියට අත්අඩංගුවට ගත් කල්බදු සමාගමේ කළමණාකාරවරයා රදවාගෙන ප්‍රශ්ණ කිරීමට තෙල්දෙණිය වැඩබලන මහේස්ත්‍රාත්වරිය ඊයේ පොලිසියට අවසර ලබා දුන්නා.\nඅදාළ ට්‍රක් රථය පෙරේදා අලුයම රැගෙන යාමට උත්සහ කළ අවස්ථාවේදී ව්‍යාපාරිකයා පැමිණි පිරිස සමඟ පොරබදා තිබූ අතර එහිදී එම ට්‍රක් රථයට යටවීමෙනුයි ඔහු මියගියේ.",
       "URL": "https://www.hirunews.lk/307627/දෑත්-ගැටගසා-මුඛය-ප්ලාස්ටර්-කර-කැපුම්-තුවාල-සහිත-පුද්ගල-මළ-සිරුරක්-මොරටුමුල්ලේ",
       "Category": "Local News",
       "Parent URL": "https://www.hirunews.lk/local-news.php?pageID=1082"
}