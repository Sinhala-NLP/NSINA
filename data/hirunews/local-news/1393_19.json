{
       "Source": "hirunews",
       "Timestamp": "Thursday, 27 January 2022 - 16:30",
       "Headline": "සඳුදා දක්වා විදුලි කප්පාදුවක් නැහැ (වීඩියෝ)",
       "News Content": "එළඹෙන සදුදා දක්වා විදුලි කප්පාදුවක් සිදු නොකරන බව මහජන උපයෝගීතා කොමිසම ප්‍රකාශ කළා.\nවිදුලි අර්බුදය සම්බන්ධයෙන් සාකච්ජා කිරීම සදහා එම කොමිසම අද රැස්වු අවස්ථාවේදීයි මෙම තීරණය ගෙන ඇත්තේ.\nකෙසේ වෙතත් හෙට දිනයේදී මෙගවොට් 30ක විදුලි අවශ්‍යතාවයක් පවතින බවත්, එය කළමනාකරණය කර ගන්නා ලෙසට උපයෝගිතා කොමිසම විදුලිබල මණ්ඩලයට උපදෙස් ලබාදී තිබෙනවා.\nවරින් වර දිවයින පුරා විවිධ අවස්ථාවලදී විදුලි කපාදුවක් සිදු කෙරුණා.\nඒ එම බලාගාරවලට විදුලි ජනන කටයුතු සඳහා අවශ්‍ය කරන ඩීසල් සහ නැප්තීන් නොමැති වීම හේතුවෙන්.\nඑමෙන්ම නිසි අයුරින් බලාගාර නඩත්තුවක් සිදු නොකිරීම සහ ඇතැම් දේශපාලන පත් කිරීම්වලට විරුද්ධව ද ලංකා විදුලි ඉංජිනේරුවරුන්ගේ සංගමය විරෝධතා ඇරඹුවා.\nමෙවන් පසුබිමකදීයි, රටේ වරින් වර කාණ්ඪ 04කට බෙදා විදුලි කප්පාදුවක් සිදු වූයේ.\nමේ අතර බලශක්ති අමාත්‍යංශය පැවසුවේ මේ වනවිට අක්‍රීය කර ඇති කැලණිතිස්ස පෞද්ගලික බලාගාරයෙන් ඉල්ලීමක් කළහොත් අවශ්‍ය ඩීසල් ලබා දීමට සූදානමින් සිටින බවයි.\nනඩත්තු කටයුත්තක් හේතුවෙන් කැලණිතිස්ස සොජිට්ස් පෞද්ගලික විදුලි බලාගාරය අක්‍රීය කර තිබුණේ ඊයේ දහවල් කාලයේයි.\nමේ හේතුවෙන් ජාතික විදුලිබල පද්ධතියට අහිමි වී ඇති විදුලිය ප්‍රමාණය මෙගාවොට් 162ක්.\nමෙම බලාගාරය යථා තත්ත්වයට පත් කිරීමට තවත් දින 6ක පමණ කාලයක් ගත වනු ඇති බවටයි වාර්තාවන්නේ.\nකෙසේවෙතත් වසාදමා ඇති එම බලාගාරය වෙනුවට ඔවුන්ගේ යටතේ පවතින වෙනත් බලාගාරයකින් විදුලිය උත්පාදනයට හැකිනම් ඒ වෙනුවෙන් ඩීසල් ලබාදීමට සූදානම් බව බලශක්ති අමාත්‍යාංශය අප කළ විමසීමකදී සඳහන් කළා.\nකැලණිතිස්ස සොජිට්ස් පෞද්ගලික විදුලි බලාගාරය සඳහා ලබාදීමට මේ වනවිටත් ඩීසල් තොගයක් ඛනිජතෙල් අමාත්‍යාංශය සූදානම් කර ඒ පිළිබඳව ඔවුන්ව දැනුවත් කර ඇතත්ල මෙතෙක් ඊට පිළිතුරක් ලැබී නැහැ.\nමේ අතර කැලණිතිස්ස බලාගාර සංකීර්ණයේ සංයුක්ත චක්‍රීය බලාගාරය මේ වනවිට ඩීසල්වලින් පමණක් ධාවනය කරවීම නිසා රජයට දෛනිකව රුපියල් මිලියන 20ක පමණ පාඩුවක් සිදුවන බව විදුලිබල මණ්ඩල ආරංචි මාර්ග පවසනවා.\nඒ අනුව රජයට මාසිකව සිදුවන පාඩුව රුපියල් මිලියන 600කට ආසන්නයි.\nසාමාන්‍යයෙන් කැලණිතිස්ස සංයුක්ත චක්‍රීය බලාගාරය ඩීසල් සහ නැප්තා යන ඉන්ධන දෙවර්ගයම භාවිත කරමින් ජාතික විදුලිබල පද්ධතියට මෙගාවොට් 165ක් එක්කරනවා.\nකැලණිතිස්ස විදුලි බලාගාරය ක්‍රියාත්මක කෙරෙන්නේ ඩීසල් මඟින් පමණයි.\nකෙසේ වෙතත්, සපුගස්කන්ද තෙල් පිරිපහදුව සම්පූර්ණයෙන්ම වසා දැමීම නිසා මේ වනවිට කැලණිතිස්ස සංයුක්ත චක්‍රීය බලාගාරයද ඩීසල්වලින් පමණක් ක්‍රියාත්මක කෙරෙන අතර ඒ හේතුවෙනුයි රජයට දෛනිකව රුපියල් මිලියන 20ක පමණ\nපාඩුවක් සිදුව ඇත්තේ.\nමේ අතර වසා දමා ඇති සපුගස්කන්ද තෙල් පිරිපහදුවේ මෙහෙයුම් කටයුතු නැවත ආරම්භ කිරීම සඳහා අවශ්‍ය බොරතෙල් රැගත් නෞකාවක් අද කොළඹ වරායට ළඟා වීමට නියමිතයි.\nඑමඟින් දිවයිනට රැගෙන එන ‌ෙබාරතෙල් ප්‍රමාණය මෙට්‍රික් ටොන් 90000ක්.\nඒ අනුව සපුගස්කන්ද තෙල් පිරිපහදුවේ මෙහෙයුම් කටයුතු ලබන 30 වැනිදා ඇරඹීමට සැලසුම් කර තිබෙනවා.\nමේ අතර ඩීසල් රැගත් නෞකාවක්ද මේ වනවිට කොළඹ වරායට පැමිණ ඇති අතර එමඟින් මුතුරාජවෙල - කෙරවළපිටියේ පිහිටි තෙල් පිරිපහදුව වෙත ඩීසල් පොම්ප කිරීමේ කටයුතු අද පෙරවරුවේ ආරම්භ කෙරුණා.\n‌ෙඩාලර් අර්බුදයත් සමඟ බොරතෙල් මිලදී ගත නොහැකිව සපුගස්කන්ද පිරිපහදුව වැසී ගිය පසුබිමක මෙරට ඉන්ධන ආශ්‍රිත විදුලි උත්පාදන කටයුතුද අර්බුදයකට පත්වීමෙන් විදුලි කප්පාදු කිරීම් සිදුකිරීමට පසුගිය දිනවල යෝජනා ඉදිරිපත් වුණා.",
       "URL": "https://www.hirunews.lk/295363/සඳුදා-දක්වා-විදුලි-කප්පාදුවක්-නැහැ-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1393"
}