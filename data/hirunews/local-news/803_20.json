{
       "Source": "hirunews",
       "Timestamp": "Friday, 14 October 2022 - 14:00",
       "Headline": "වනඅලි ආක්‍රමණයෙන් පීඩා විඳින ගම්වැසියන් (වීඩියෝ)",
       "News Content": "දිවා රෑ දෙකෙහිම ගම්වදින වනඅලීන් හේතුවෙන් ජීවිත අවදානමේ හෙළමින් ජීවත්වන පිරිසක් පිළිබඳ අපට පොළොන්නරුව මැදිරිගිරිය ප්‍රදේශයෙන් වාර්තා වුණා.\nඔවුන් චෝදනා කරන්නේ වනජීවි නිලධාරීන් නිසි පරිදි රාජකාරී කටයුතු නොකිරීම හේතුවෙන් තමන් මෙම ඉරණමට මුහුණ දී සිටින බවයි.\nමැදිරිගිරිය බිසෝපුර දහම්වැව ගම්මානය පොළොන්නරුව දිස්ත්‍රික්කයේ අලුතින් ස්ථාපිත කෙරුණු මහවැලි කලාපයට අයත් ගම්මානයක්.\nඔබ මේ දකින්නේ වනඅලි ප්‍රහාරවලින් නටබුන් වී ඇති දහම්වැව ගම්වැසියන්ගේ නිවාසවල ඛේදනීය ඉරණමයි.\nනිවාස හෝ ඉඩම් නොමැතිව අසරණ තත්ත්වයට පත්ව සිටී ප්‍රදේශ කිහිපයක පවුල් 750ක් පමණ මේ වනවිට මෙම ගම්මානයේ පදිංචිකරවීමට කටයුතු කර තිබෙනවා.\nනමුත් එම අසරණ පවුල් මේ වනවිට අන්ත අසරණ තත්ත්වයකට පත්ව ඇත්තේ වනඅලීන්ගෙන් ප්‍රදේශයට එල්ල වන දැඩි තර්ජනය හමුවේයි.\nසෝමාවතිය, කවුඩුල්ල සහ පේරමඩුව රක්ෂිතවල සැරිසරන වන අලීන් මේ වනවිට දිවා රෑ නොතකමින් ආහාර සොයා මෙම ගම් ප්‍රදේශය ආක්‍රමණ කරනවා.\nමේ පිළිබඳ වාර්තා කිරීමට ගිය අවස්ථාවේ දී ද වනඅලියෙකු ගම්වැදීම හේතුවෙන් ප්‍රදේශයේ දැඩි උණුසුම් තත්ත්වයක් හටගත්තා.\nවනඅලි තර්ජනයට විසඳුම් ලෙස වනජීවි දෙපාර්තමේන්තුවට අයත් මුර කුටි සහ විදුලිවැට ඉදි කර ඇතත් ඒවා නිසි පරිදි ක්‍රියාත්මක කරවීමට කිසිදු නිලධාරියෙකු මේ දක්වා වැඩ භාරගෙන නොමැති බවටයි ගම්වැසියන් චෝදනා කරන්නේ.\nඇතැම් දිනවලදී වනඅලීන් 150, 200ක් පමණ එකවිට ගම්වදින අවස්ථා පැවතීම හේතුවෙන් ගම්වැසියන්ට සිදුව ඇත්තේ ජීවිතයත් මරණයත් අතර සටනක පොරබැදීමටයි.\nගම්වැසියන් ඉල්ලා සිටින්නේ දිනෙන් දින උග්‍රවන මෙම ගැටළුවට විසඳුමක් ලබා දී තම ජීවිත සුරක්ෂිත කිරීමට කටයුතු කරන ලෙසයි.",
       "URL": "https://www.hirunews.lk/317851/වනඅලි-ආක්‍රමණයෙන්-පීඩා-විඳින-ගම්වැසියන්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=803"
}