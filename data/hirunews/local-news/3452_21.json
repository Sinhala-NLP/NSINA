{
       "Source": "hirunews",
       "Timestamp": "Saturday, 16 March 2019 - 7:06",
       "Headline": "ජනපති නයිරෝබි කෘෂි වන වගා පර්යේෂණ මධ්‍යස්ථානය නිරීක්ෂණය කරයි",
       "News Content": "කෙන්යාවේ නිල සංචාරයක නිරත වන ජනාධිපති මෛත්‍රීපාල සිරිසේන ඊයේ එරට නයිරෝබි අගනුවර කෘෂි වන වගා පර්යේෂණ ජාත්‍යන්තර මධ්‍යස්ථානයේ නිරීක්ෂණ චාරිකාවක නිරත වුණා.\nජනාධිපති මාධ්‍ය ඒකකය සඳහන් කළේ එහි අධ්‍යක්ෂ ජනරාල් ආචාර්ය ටෝනි සිමොන්ස් ඇතුළු කාර්ය මණ්ඩලය විසින් ජනාධිපතිවරයා මහත් හරසරින් පිළිගත් බවයි.\nමෙම මධ්‍යස්ථානය මගින් වනාන්තර හා ස්වභාවික රක්ෂිතවල තිරසර කළමනාකරණය, ආරක්ෂාව සහ නියාමනය සඳහා විශේෂඥ දැනුම සපයනු ලබනවා.\nශ්‍රී ලංකාවේ කෘෂිකර්ම ක්ෂේත්‍රයේ පර්යේෂණ කටයුතු සඳහා මෙම මධ්‍යස්ථානයේ සහයෝගය ලබා ගැනීමට ද ජනාධිපතිවරයා එහිදී කැමැත්ත පළ කර ඇති බවයි ජනාධිපති මාධ්‍ය ඒකකය සඳහන් කළේ.\nමේ අතර, නව ක්ෂේත්‍ර ඔස්සේ සබඳතා ශක්තිමත් කර දෙරටේ ජනතාවට පුළුල් ප්‍රතිලාභ ලබාදීම කෙරෙහි කෙන්යා - ශ්‍රී ලංකා රාජ්‍ය නායකයින්ගේ අවධානය ඊයේ යොමුවුණා.\nඒ, කෙන්යාවේ නිල සංචාරයක නිරත ජනාධිපති මෛත්‍රීපාල සිරිසේන සහ එරට ජනාධිපති උහුරු කෙන්යාටා අතර ඊයේ සිදුවූ නිල හමුවේදීයි.\nඅතිශය සමාන පරිසරයක් සහ අත්දැකීම් සහිත සමාන අභියෝගයන්ට මුහුණදී සිටින රටවල් දෙකක් වන ශ්‍රී ලංකාව සහ කෙන්යාවට නව සබඳතා තුලින් ප්‍රතිලාභ ලබා ගත හැකි ආකාරය මෙහිදී සාකච්ඡා කර තිබෙනවා.",
       "URL": "https://www.hirunews.lk/212481/ජනපති-නයිරෝබි-කෘෂි-වන-වගා-පර්යේෂණ-මධ්‍යස්ථානය-නිරීක්ෂණය-කරයි",
       "Category": "Local News",
       "Parent URL": "https://www.hirunews.lk/local-news.php?pageID=3452"
}