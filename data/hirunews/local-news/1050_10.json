{
       "Source": "hirunews",
       "Timestamp": "Sunday, 03 July 2022 - 8:17",
       "Headline": "දෙහිවල සත්තු වත්තට වසර 86 යි - සතුන්ට ආහාර සෙවීමේ මාපිය කැපකරු ක්‍රමය අද සිට",
       "News Content": "දෙස් විදෙස් සංචාරකයන්ගේ නොමද ආකර්ශණය දිනාගත් දෙහිවල ජාතික සත්වෝද්‍යානයට අදට (03) වසර 86 ක් සපිරෙනවා.\n1936 වසරේදී ආරම්භ කෙරුණු එම සත්වෝද්‍යානයේ මේ වනවිට සතුන් 4000 ක් පමණ සිටින අතර එය මෙරට සමස්ත සත්වෝද්‍යාන, සෆාරි උද්‍යානවල සිටින සතුන් සංඛ්‍යාවෙන් සියයට 80 ක්.\nක්ෂීරපායි සත්ව විශේෂ 100 ක්, පක්ෂි විශේෂ 110 ක්, මත්ස්‍ය විශේෂ 65 ක්, උරග විශේෂ 34 ක්, උභය ජීවී විශේෂ 3ක්, සමනල් විශේෂ 30 ක් සහ සාගර ජීවී විශේෂ 10 ක් දෙහිවල සත්වෝද්‍යානයේ සිටිනවා.\nඑම සතුන් සඳහා ආහාර ලබා දීමට මාසිකව රුපියල් මිලියන 45 ක මුදලක් වැය වන බවයි ජාතික සත්වෝද්‍යාන දෙපාර්තමේන්තුව සඳහන් කළේ.\nඒ අනුව රටතුල පවතින තත්වය හමුවේ එම මුදල සපුරා ගැනීම දැඩි අභියෝගයකට ලක්ව ඇති අතර සංවත්සරයට සමගාමීව ඒ සඳහා මාපිය කැපකරු වැඩසටහන නමින් නව වැඩපිළිවලක් අද සිට ආරම්භ කිරීමට නියමිතයි.\nසත්වෝද්‍යානයේ එක් සතෙකු හෝ සත්ව කණ්ඩායමක් භාර ගෙන ඔවුන්ට ආහාර ලබාදීමට මෙරට ඕනෑම පුරවැසියෙකුට හැකියාව පවතින බවයි ජාතික සත්වෝද්‍යාන දෙපාර්තමේන්තුවේ අධ්‍යක්ෂ ජනරාල් තිලක් ප්‍රේමකාන්ත කියා සිටියේ.",
       "URL": "https://www.hirunews.lk/308879/දෙහිවල-සත්තු-වත්තට-වසර-86-යි-සතුන්ට-ආහාර-සෙවීමේ-මාපිය-කැපකරු-ක්‍රමය-අද-සිට",
       "Category": "Local News",
       "Parent URL": "https://www.hirunews.lk/local-news.php?pageID=1050"
}