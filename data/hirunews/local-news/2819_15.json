{
       "Source": "hirunews",
       "Timestamp": "Thursday, 02 April 2020 - 20:36",
       "Headline": "දේශපාලන තීන්දුවලට වඩා වැදගත් වන්නේ සෞඛ්‍ය අංශවල තීරණයි - අගමැති සර්ව පාක්ෂික හමුවේදී කියයි",
       "News Content": "අග්‍රාමාත්‍ය මහින්ද රාජපක්ෂගේ ප්‍රධානත්වයෙන් අද සර්ව පාක්ෂික හමුවක් පැවැත්වුණා.\nඊට එක්සත් ජාතික පක්ෂ නායක රනිල් වික්‍රමසිංහ, සමගි ජන බලවේගයේ නායක සජිත් ප්‍රේමදාස, ජාතික නිදහස් පෙරමුණේ නායක අමාත්‍ය විමල් වීරවංශ, මහජන එක්සත් පෙරමුණේ නායක අමාත්‍ය දිනේෂ් ගුණවර්ධන, පිවිතුරු හෙළ උරුමයේ නායක උදය ගම්මන්පිල, දෙමළ ජාතික සන්ධානයේ නායක ආර්. සම්බන්ධන්, මුස්ලිම් කොංග්‍රසයේ නායක රවුෆ් හකීම් ඇතුළු තවත් පක්ෂ නායකයින් රැසක් එක්ව සිටියා.\nකෙසේ වෙතත්, මෙම සර්ව පාක්ෂික සමුළුවට පෙර මුස්ලිම් ප්‍රජාව නියෝජනය කරන රවුෆ් හකීම් ඇතුළු දේශපාලන පක්ෂ නියෝජිතයින් අග්‍රාමාත්‍ය මහින්ද රාජපක්ෂ හමුවී තිබෙනවා.\nඒ කොරෝනා වෛරසයෙන් ආසාදනය වී මියයන ඉස්ලාම් බැතිමතුන්ගේ දේහ සම්බන්ධයෙන් අවසන් කටයුතු සිදුකරන ආකාරය පිළිබඳව සාකච්ඡා කිරීම සඳහායි.\nඑහිදී අග්‍රාමාත්‍යවරයා ප්‍රකාශ කර ඇත්තේ අදාළ කරුණ සම්බන්ධයෙන් සර්ව පාක්ෂික හමුවේදී ද සාකච්ඡා කිරීමට තීරණය කර ඇති බැවින් එහිදී ඒ පිළිබඳව කරුණු ඉදිරිපත් කළ හැකි බවයි.\nකෙසේ වෙතත්, සර්ව පාක්ෂික හමුව කැඳවූ අවස්ථාවේදී ඒ පිිළිබඳව අදහස් දැක්වීමට ඔවුන්ට අවස්ථාව ලබා දුන්න ද එහිදී ඔවුන් ඒ පිළිබඳව කරුණු දැක්වීමට මැලි වී තිබෙනවා.\nඑහිදී රවුෆ් හකීම් හිටපු මන්ත්‍රීවරයා සඳහන් කර ඇත්තේ දේහ පිලිබඳව අවසන් කටයුතු සිදුකරන ආකාරය තම ආගමට පටහැනි බවයි.\nඑම අවස්ථාවේදී පිවිතුරු හෙළ උරුමයේ නායක හිටපු පාර්ලිමේන්තු මන්ත්‍රී උදය ගම්මන්පිල කියා සිටියේ මෙම අවස්ථාවේදී රටේ හටගෙන ඇති තත්ත්වයන් සම්බන්ධයෙන් සලකා බලා සෞඛ්‍ය අංශ ගන්නා ලද තීන්දුවලට අවස්ථාව ලබා දිය යුතු බවයි.\nකොරෝනා ආසාදනයෙන් මියගිය පළමු පුද්ගලයාගේ දේහය අවසන් කටයුතු සිදුකරන අවස්ථාවේදී ඔවුන්ගේ ඥාතීන් ඊට අදාළ ආගමික වතාවත් ඉටු කළ යුතු බවට ඉල්ලීමක් කළත් එය ඉටු නොකළ බව සෞඛ්‍ය ඇමතිනි පවිත්‍රා වන්නි ආරච්චි කියා සිටියා.\nඑහිදී රවුෆ් හකීම් හිටපු මන්ත්‍රීවරයා මේ පිළිබඳව සලකා බැලීමට කමිටුවක් පත් කළ යුතු බවට ද ඉල්ලීමක් කළා.\nකෙසේ වෙතත් එම අවස්ථාවේ අග්‍රාමාත්‍ය මහින්ද රාජපක්ෂ ප්‍රකාශ කළේ රටේ හටගෙන ඇති වත්මත් තත්ත්වය සලකා බලා මුල් තැන ලබා දිය යුතු වන්නේ සෞඛ්‍ය අංශ ලබාදෙන උපදෙස් වලට මිස වෙනත් දේශපාලනික කරුණු සම්බන්ධයෙන් නොවන බවයි.",
       "URL": "https://www.hirunews.lk/237800/දේශපාලන-තීන්දුවලට-වඩා-වැදගත්-වන්නේ-සෞඛ්‍ය-අංශවල-තීරණයි-අගමැති-සර්ව-පාක්ෂික-හමුවේදී-කියයි",
       "Category": "Local News",
       "Parent URL": "https://www.hirunews.lk/local-news.php?pageID=2819"
}