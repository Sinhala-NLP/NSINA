{
       "Source": "hirunews",
       "Timestamp": "Wednesday, 22 September 2021 - 14:16",
       "Headline": "රජයේ ණය සීමාව රුපියල් බිලියන 400කින් ඉහළට (වීඩියෝ)",
       "News Content": "මේ වසර සඳහා රජයේ අනුමත ණය සීමාව තවත් රුපියල් බිලියන 400කින් ඉහළ නැංවීමට අමාත්‍ය මණ්ඩල අනුමැතිය හිමි වුණා.\nඒ අනුව පසුගිය වසරේ විසර්ජන පනත මඟින් අනුමත වූ රුපියල් බිලියන 2,997ක රජයට ණය ලබාගත හැකි සීමාව රුපියල් බිලියන 3397ක් දක්වා ඉහළ නැංවෙනු ඇති.\nකොවිඩ් 19 වසංගත තත්ත්වය හේතුවෙන් රජයේ ආදායම අවම වීම, සෞඛ්‍ය ක්ෂේත්‍රයේ වියදම් අධික ලෙස ඉහළ යෑම, සමාජයේ ඇතැම් ස්ථරවල ආදායම් අහිමි වූවන්ගේ සමාජ ආරක්ෂණය සඳහා පියවර ගැනීම මෙන්ම ආදායම් අහිමි වූ ආයතනවල වැටුප් හා අනෙකුත් වියදම් සඳහා අතිරේක ප්‍රතිපාදන ලබාදීමට සිදු වීම මෙලෙස ණය සීමාව ඉහළ නැංවීමට හේතු සාධක ලෙස මුදල් අමාත්‍යවරයා විසින් කරුණු දක්වා තිබෙනවා.\nඑමෙන්ම, කොවිඩ් හදිසි ප්‍රතිචාර දැක්වීම සහ සෞඛ්‍ය පද්ධති සූදානම් කිරීමේ ව්‍යාපෘති සඳහා ලෝක බැංකුව මඟින් ලබාදෙන අමෙරිකානු ඩොලර් මිලියන 100ක අතිරේක ණය මුදලක් ලබා ගැනීමට අමාත්‍ය මණ්ඩල අනුමැතිය හිමිවුණා.\nෆයිසර් එන්නත් මාත්‍රා මිලියන 14ක් මිලදී ගැනීමට සහ එන්නත් ලබාදීමේ ක්‍රියාවලියට අදාළ අනෙකුත් මූල්‍ය කටයුතු සඳහා මෙම මුදල යොදා ගැනීමට අපේක්ෂිත බවයි සෞඛ්‍ය අමාත්‍යවරයා අමාත්‍ය මණ්ඩලයට ඉදිරිපත් කළ යෝජනාවේ දැක්වෙන්නේ.\nමේ අතර, අනුරාධපුර බන්ධනාගාරයේ පසුගිය දා ඇති වූ බව කියන රාජ්‍ය අමාත්‍ය ලොහාන් රත්වත්තේගේ නම සඳහන් වූ සිද්ධිය සම්බන්ධයෙන් සොයා බැලීම සඳහා විශ්‍රාමලත් මහාධිකරණ විනිසුරුවරයෙකු යටතේ විමර්ශනයක් සිදු කිරීමට රජය තීරණය කර තිබෙනවා.\nඒ සඳහා ඊයේ අධිකරණ අමාත්‍යවරයා ඉදිරිපත් කළ යෝජනාවට අනුමැතිය හිමි වූ බව සම කැබිනට් ප්‍රකාශක අමාත්‍ය රමේෂ් පතිරණ අද පැවති මාධ්‍ය හමුවේ දී කියා සිටියා.",
       "URL": "https://www.hirunews.lk/282936/රජයේ-ණය-සීමාව-රුපියල්-බිලියන-400කින්-ඉහළට-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1676"
}