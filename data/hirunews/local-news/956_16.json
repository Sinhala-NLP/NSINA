{
       "Source": "hirunews",
       "Timestamp": "Monday, 08 August 2022 - 9:43",
       "Headline": "සර්ව පාක්ෂික ආණ්ඩුව ගැන යෝජනා සියලු පක්ෂ වෙත දැනුම්දීම අද",
       "News Content": "සර්ව පාක්ෂික ආණ්ඩුවක් පිළිබඳ ජනාධිපතිවරයා විවිධ පාර්ශ්ව සමඟ පසුගිය සතියේ පැවැත්වූ සාකච්ඡාවල දී ඉදිරිපත් වූ සියලු‍ යෝජනා අද (08) දින සියලු‍ පක්ෂ වෙත පොදුවේ ලබාදීමට නියමිතයි.\nසර්ව පාක්ෂික ආණ්ඩුවක් පිහිටුවීම සම්බන්ධයෙන් පසුගිය කාලය පුරාම විවිධ පාර්ශ්ව වෙතින් යෝජනා ඉදිරිපත් වුණා.\nරනිල් වික්‍රමසිංහ ජනාධිපතිධුරයට පත් වීමත් සමඟ ඔහු සියලු‍ දේශපාලන පක්ෂ වෙත සර්ව පාක්ෂික ආණ්ඩුවක් පිහිටුවීම සඳහා එක්වන ලෙස ආරාධනා කළේ එම පසුබිමක් හමුවේයි.\nඒ අනුව, විපක්ෂ නායකවරයා ප්‍රමුඛ සමගි ජන බලවේගය, හිටපු ජනාධිපති මෛත්‍රීපාල සිරිසේන ප්‍රමුඛ ශ්‍රී ලංකා නිදහස් පක්ෂය, ශ්‍රී ලංකා පොදුජන පෙරමුණ, දෙමළ ජාතික සන්ධානය, ඩලස් අලහප්පෙරුම මන්ත්‍රීවරයා සහ ඔහුට සහය දක්වන කණ්ඩායම, ස්වාධීන පක්ෂ 10 කණ්ඩායම මෙන්ම සිවිල් සංවිධාන කිහිපයක්ද ජනාධිපතිවරයා හමුවුණා.\nසර්ව පාක්ෂික ආණ්ඩුවක් සම්බන්ධයෙන් ඇතැම් පාර්ශ්වවලින් විරෝධයක් එල්ල වීම හේතුවෙන් සර්ව පාක්ෂික ආණ්ඩුවක් වෙනුවට සර්ව පාක්ෂික පාලනයක් සම්බන්ධයෙන් විකල්ප යෝජනාවක් ද ජනාධිපතිවරයා විසින් දේශපාලන පක්ෂ වෙත ඉදිරිපත් කරනු ලැබුවා.\nඒ අනුව සර්ව පාක්ෂික වැඩපිළිවෙළක් සම්බන්ධයෙන් එක් එක් පක්ෂ සහ කණ්ඩායම් විසින් ඉදිරිපත් කරනු ලැබූ යෝජනා සියලු‍ පක්ෂ වෙත අද භාර දීමට නියමිතයි.\nඅදාළ යෝජනා පිළිබඳව දේශපාලන පක්ෂවලින් විමසා බැලීමෙන් අනතුරුව තවත් සාකච්ඡා වට කිහිපයක් පැවැත්වෙනු ඇති බවයි දේශපාලන ආරංචි මාර්ග සඳහන් කළේ.\nජනාධිපතිවරයා යෝජනා කරන ආකාරයේ සර්ව පාක්ෂික ආණ්ඩුවකට සහාය නොදක්වන බවට පාර්ලිමේන්තු මන්ත්‍රි අනුර කුමාර දිසානායක ප්‍රමුඛ ජාතික ජන බලවේගය පසුගියදා ප්‍රකාශ කළත් එම පක්ෂය ද හෙට (09) ජනාධිපතිවරයා හමුවීමට නියමිතයි.\nමේ අතර ආණ්ඩු පක්ෂයේ රැස්වීමක් අද පස්වරුවේ ජනාධිපති රනිල් වික්‍රමසිංහගේ ප්‍රධානත්වයෙන් පැවැත්වෙනවා.\nඒ, ජනාධිපති කාර්යාලයේදියි. එහිදී හෙට රැස්වන පාර්ලිමේන්තු සතියේ කටයුතු මෙන්ම වත්මන් තත්වය සම්බන්ධයෙන්ද අවධානය යොමු කරනු ඇති.",
       "URL": "https://www.hirunews.lk/312212/සර්ව-පාක්ෂික-ආණ්ඩුව-ගැන-යෝජනා-සියලු-පක්ෂ-වෙත-දැනුම්දීම-අද",
       "Category": "Local News",
       "Parent URL": "https://www.hirunews.lk/local-news.php?pageID=956"
}