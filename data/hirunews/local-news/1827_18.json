{
       "Source": "hirunews",
       "Timestamp": "Sunday, 11 July 2021 - 13:17",
       "Headline": "බන්ධනාගාරයේ සිට මෙහෙය වන, තවත් මත්ද්‍රව්‍ය ජාවාරමක් ගැන තොරතුරු",
       "News Content": "මාළඹේ - සුසිලාරාම පාර ප්‍රදේශයේ නිවසකදී සැකකරුවෙකු සමඟ අත්අඩංගුවට ගත් රුපියල් ලක්ෂ 80ක් පමණ වටිනා හෂීස් මත්ද්‍රව්‍ය තොගය දැනට බන්ධනාගාරයේ සිටින රැදවියෙකුට අයත් බවට හෙළි වී තිබෙනවා.\nපොලිස් විශේෂ කාර්ය බලකායේ ගෝනහේන කඳවුරේ නිලධාරීන් පිරිසක් විසින් අදාළ නිවස පරීක්ෂා කිරීමේදී මෙම මත්කුඩු තොගය අත්අඩංගුවට ගනු ලැබුවේ ඊයේ රාත්‍රී කාලයේදියි.\n28 හැවිරිදි සැකකරු සන්තකයේ තිබී ජංගම දුරකථන දෙකක් ද, මත්කුඩු මැනීම සඳහා භාවිත කරන විද්‍යුත් තරාදියක් ද පොලිස් භාරයට ගැනුණා.\nඅදාළ නිවස කුලියට ගෙන මොහු මෙම ජාවාරම සිදුකරගෙන ගොස් ඇති අතර, ඔහු පොලීසියට ප්‍රකාශ කර ඇත්තේ බන්ධනාගාරගතව සිටින සැකකරු වෙනත් පුද්ගලයින් යොදවා අදාළ මත්කුඩු තොගය තමන්ට ලබාදෙන බවයි.\nපසුව ඔහු විසින් ඒවා වෙනත් පුද්ගලයින් වෙත අලෙවි කර තිබෙනවා.\nකෙසේ වෙතත් මේ සම්බන්ධයෙන් වැඩිදුර පරීක්ෂණ කිරීම සඳහා අත්අඩංගුවට ගත් සැකකරු අදාළ මත්කුඩු තොගය සමඟ පොලිස් මත්ද්‍රව්‍ය නාශක කාර්යාංශය වෙත භාරදීමටයි පොලිස් විශේෂ කාර්ය බලකාය පියවර ගෙන ඇත්තේ.\nඑමෙන්ම, අම්බලන්තොට - තණලන්ද මාර්ගයේ දී අයිස් මිලිග්‍රෑම් 12කට ආසන්න ප්‍රමාණයක් සමග පුද්ගලයෙකු අත්අඩංගුවට ගෙන ඇති අතර ඔහු අම්බලන්තොට පොලීසිය වෙත භාර දී තිබෙනවා.",
       "URL": "https://www.hirunews.lk/276679/බන්ධනාගාරයේ-සිට-මෙහෙය-වන-තවත්-මත්ද්‍රව්‍ය-ජාවාරමක්-ගැන-තොරතුරු",
       "Category": "Local News",
       "Parent URL": "https://www.hirunews.lk/local-news.php?pageID=1827"
}