{
       "Source": "hirunews",
       "Timestamp": "Friday, 02 July 2021 - 10:34",
       "Headline": "දක්ෂිණ අධිවේගී මාර්ගයේ කපුදූව අන්තර් හුවමාරුව ජනතා අයිතියට (වීඩියෝ)",
       "News Content": "සමුද්‍ර පහසුකම් සැපයීමේ මධ්‍යස්ථානයට මුල්ගල් තැබීම, පේරාදෙණිය රෝහල අසල යටිබිම් පදික මග ජනතා අයිතියට පත් කිරීම සහ දක්ෂිණ අධිවේගී මාර්ගයේ කපුදූව අන්තර් හුවමාරුව විවෘත කිරීම අද පෙරවරුවේ සිදුකෙරුණා.\nඒ අග්‍රාමාත්‍ය මහින්ද රාජපක්ෂගේ ප්‍රධානත්වයෙන්.\nසෞඛ්‍යාරක්ෂිත ක්‍රමවේද අනුව, අරලියගහ මන්දිරයේ පැවති උත්සවයේදී අග්‍රාමාත්‍යවරයා ඊට එක්වුණේ අන්තර්ජාල තාක්ෂණය ඔස්සේයි.\nශ්‍රී ලංකා වරාය අධිකාරිය වෙනුවෙන් සමුද්‍රීය පහසුකම් සැලසීමේ මධ්‍යස්ථානය, මහල් 17 කින් යුක්ත ගොඩනැගිල්ලක් වන අතර, එහි ඉදිකිරීම් රුපියල් බිලියන 5 ක් වැය කර වසර 2 ක් තුල අවසන් කිරීමට නියමිතයි.\nඑසේම, අද විවෘත කෙරුණු පේරාදෙණිය රෝහල අසල යටිබිම් පදික මඟ සඳහා රුපියල් මිලියන 127 ක් වැය කර තිබෙනවා.\nවසරක් තුල එහි ඉදිකිරීම් අවසන් කිරීම ද විශේෂත්වයක්.\nමීට අමතරව දක්ෂිණ අධිවේගී මාර්ගයේ කපුදූව අන්තර් හුවමාරුවේ වැඩ මාස 5 ක් තුල අවසන් කර ඇති අතර, ඒ සඳහා වැය කර ඇති මුදල රුපියල් මිලියන 445 ක්.\nදක්ෂිණ අධිවේගී මාර්ගයේ මාතර - හක්මන සිට කොළඹට ප්‍රවිශ්ඨ වීම සහ පිටවීම වෙනුවෙන් මෙම අන්තර් හුවමාරුව ඉදිකර තිබෙනවා.\nඅනතුරුව උත්සව සභාව අමතමින් අග්‍රාමාත්‍ය මහින්ද රාජපක්ෂ කොරෝනා වසංගතය සම්බන්ධයෙන් ද අදහස් පළ කළා.\nඑහිදී අග්‍රාමාත්‍යවරයා වැඩිදුරටත් ප්‍රකාශ කළේ එන්නත්කරණ කටයුතු අඛන්ඩව සිදුකරන බවයි.",
       "URL": "https://www.hirunews.lk/275849/දක්ෂිණ-අධිවේගී-මාර්ගයේ-කපුදූව-අන්තර්-හුවමාරුව-ජනතා-අයිතියට-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1847"
}