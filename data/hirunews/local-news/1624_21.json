{
       "Source": "hirunews",
       "Timestamp": "Saturday, 16 October 2021 - 13:08",
       "Headline": "රතන හිමි පක්ෂයෙන් නෙරපූ හේතුවට ජාතික සංවිධායක කරුණු කියයි (වීඩියෝ)",
       "News Content": "සිය පක්ෂය විසින් ගනු ලබන තීරණ පිළිබඳ සැලකිල්ලක් නොදක්වා පක්ෂ ව්‍යවස්ථාව උල්ලංඝනය කිරිම නිසා පාර්ලිමේන්තු මන්ත්‍රි පූජ්‍ය අතුරලියේ රතන හිමියන්ගේ පක්ෂ සාමාජිකත්වය අහෝසි කළ බව අපේ ජනබල පක්ෂය පවසනවා.\nඑහි ජාතික සංවිධායක සුසන්ත කොඩිතුවක්කු කොළඹ අද (16) පැවැති මාධ්‍ය හමුවකදි කියා සිටියේ පූජ්‍ය අතුරලියේ රතන හිමියන්ගේ ක්‍රියාකලාපය හේතුවෙන් මැතිවරණයේදි අපේ ජනබල පක්ෂයට ඡන්දය ලබා දුන් ජන්දදායකින්ට අසාධාරණයක් සිදුවී ඇති බවයි.\nඅපේ ජනබල පක්ෂයේ ජාතික ලැයිස්තු මන්ත්‍රී පූජ්‍ය අතුරලියේ රතන හිමියන්ගේ පක්ෂ සාමාජිකත්වය ඊයේ (15) අහෝසි කරනු ලැබුවා.\nඒ බව පක්ෂ ලේකම්වරයා විසින් මැතිවරණ කොමිසම් සභාවට දැනුම් දී ඇති බව සඳහන්.\nපසුගිය මැතිවරණයෙන් අපේ ජන බල පක්ෂයට හිමිවු ඡන්ද 67, 000ක් පදනම් කරගනිමින් එම පක්ෂයට ජාතික ලැයිස්තු මන්ත්‍රී ධුරයක් හිමි වු නමුත් ඊට නමක් නිර්දේශ කිරිම සම්බන්ධයෙන් මතභේදාත්මක තත්ත්වයක් ඇතිවුණා.\nඒ හේතුවෙන් එම මන්ත්‍රි ධුරය නම් කිරිම ද කල් ගියා.\nපසුව පක්ෂය තිරණය කළේ මාස 06 ක කාලයක් සඳහා පූජ්‍ය අතුරලියේ රතන හිමියන් එම මන්ත්‍රි ධුරය සඳහා පත් කර යැවිමටයි.\nඉන් අනතුරුව පුජ්‍ය අතුරලියේ රතන හිමියන් සිය කැමැත්තෙන් ඉල්ලා අස් වී එම මන්ත්‍රි ධුරයේ  පුජ්‍ය ගලගොඩඅත්තේ ඥානසාර හිමියන්ට ලබාදීමටයි එහිදී එකඟතාවය පළවූයේ.\nඒ අනුව පූජ්‍ය අතුරලියේ රතන හිමියන් පසුගිය ජනවාරි 05 වැනිදා ජාතික ලැයිස්තු මන්ත්‍රි ධුරයේ දිවුරුම් දුන්නා.\nසිව්වන වරටත් පාර්ලිමේන්තු මන්ත්‍රීවරයෙකු වශයෙන් දිවුරුම් දුන් උන්වහන්සේට වෙන් කෙරුණේ විපක්ෂයේ මන්ත්‍රීවරුන් සඳහා වූ මුල් පෙළ අසුනක්.\nමුලික එකඟතාව අනුව රතන හිමියන්ගේ ධුර කාලය ජුලි මස 05 වනදා අවසන් වු නමුත් උන්වහන්සේ මන්ත්‍රි ධුරයේ ඉල්ලා අස්වීම ප්‍රතික්ෂේප කර තිබුණා.\nඒ අනුව පූජ්‍ය අතුරලියේ රතන හිමියන්ගේ පක්ෂ සමාජිකත්වය අහෝසි කිරිමටයි අපේ ජනබල පක්ෂය තීිරණය කළේ.\nමේ අතර , සමගි ජන බලවේගයේ පාර්ලිමේන්තු මන්ත්‍රිනි ඩයනා ගමගේ ගේ පක්ෂ සමාජිකත්වය අහෝසි කළ බව එම පක්ෂයේ මහලේකම් පාර්ලිමේන්තු මන්ත්‍රි රංජිත් මද්දුම බණ්ඩාර පාර්ලිමේන්තු මහ ලේකම් වෙත දැනුම් දී තිබෙනවා.\nඩයනා ගමගේ ගේ පක්ෂ සමාජිකත්වය අහෝසි කිරිමත් සමඟ එම මන්ත්‍රි ධුරයට පත් කරන්නේ කවුරුන් ද යන්න මෙතෙක් තීරණය කර නොමැති බවයි සමගි ජන බලවේගයේ මහලේකම් පාර්ලිමේන්තු මන්ත්‍රි රංජිත් මද්දුම බණ්ඩාර හිරු ප්‍රවෘත්ති අංශයට සඳහන් කළේ.",
       "URL": "https://www.hirunews.lk/285161/රතන-හිමි-පක්ෂයෙන්-නෙරපූ-හේතුවට-ජාතික-සංවිධායක-කරුණු-කියයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1624"
}