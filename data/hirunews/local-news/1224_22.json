{
       "Source": "hirunews",
       "Timestamp": "Monday, 18 April 2022 - 8:28",
       "Headline": "නව කැබිනට්ටුව පත් කිරීම බරපතළ අර්බුදයක - අගමැති මහින්ද විපක්ෂයේ අසුන් ගැනීමේ සූදානමක් ?",
       "News Content": "නව ඇමති ඇමැති මණ්ඩලය පත් කිරීම බරපතළ අර්බුදයක, අගමැති මහින්ද විපක්ෂයේ වාඩිවන බවට තර්ජනය කරයි.\nඊයේ (17) රාත්‍රියේ නව ඇමති මණ්ඩලය කිරීම සම්බන්ධයෙන් පැවති සාකච්ඡා වටය දැඩි උණුසුම් ස්වභාවයක් ගත් බව වාර්තාවනවා.\nජනාධිපති ගෝඨාභය රාජපක්ෂ නවක මුහුණු රාශියකින් සමන්විත කැබිනට් මණ්ඩලයක් පත්කිරීමට තීරණය කර එම යෝජනාව මෙම රැස්වීමේදී ඉදිරිපත් කර ඇති බවයි වාර්තා වන්නේ.\nකෙසේ වෙතත් මෙම යෝජනාවට එකහෙළා විරුද්ධ වී ඇති අග්‍රාමාත්‍ය මහින්ද රාජපක්ෂ ඇතුළු ජ්‍යෙෂ්ඨ අමාත්‍යවරුන් කිහිපදෙනෙකු, ජනාධිපතිවරයාට පවසා ඇත්තේ ජනාධිපතිවරයා ගේ යෝජනා ක්‍රියාත්මක වුවහොත් තමන් විපක්ෂයේ වාඩි වන බවයි.\nමෙහිදී ජනාධිපතිවරයා විසින් නව පත් කිරීම් සිදු කිරීම සඳහා පසුගියදා පත් කරන ලද කැබිනට් අමාත්‍යවරුන් සිව්දෙනාට සිය තනතුරුවලින් ඉල්ලා අස්වන ලෙසට යෝජනා කර තිබෙන බව ද වාර්තා වනවා.\nකෙසේ වෙතත් එම යෝජනාවට ද එක හෙළා විරුද්ධ වී ඇති අමාත්‍ය ජොන්ස්ටන් ප්‍රනාන්දු පවසා ඇත්තේ මේ මොහොතේ කැබිනට් අමාත්‍ය ධුරය අත්හැර දැමීමට තමන් සූදානම් නොමැති බවයි.\nඒ අවස්ථාවේ දී අදහස් දැක්වූ අග්‍රාමාත්‍ය මහින්ද රාජපක්ෂ ජනාධිපතිවරයාට පවසා ඇත්තේ කරුණු කාරණා මෙසේ සිදු වන්නේ නම් තමන් ඇතුළු කණ්ඩායමට විපක්ෂයේ වාඩි ගැනීම හැරෙන්නට වෙන විකල්පයක් නොමැති බවයි.\nමේ හේතුවෙන් නව කැබිනට් මණ්ඩලය පත් කිරීම සඳහා අවසන් තීන්දු තීරණ ගැනීමට කැඳවා තිබූ මෙම සාකච්ඡාව අවසන් තීරණයකින් තොරව නිමා වූ බවයි වාර්තා වන්නේ.\nකෙසේ වෙතත් නව කැබිනට් මණ්ඩලයේ තනතුරු භාර නොගන්නා බවට මීට පෙර හිටපු අමාත්‍යවරුන් වන ඩලස් අලහප්පෙරුම, ආචාර්ය බන්දුල ගුණවර්ධන, රියර් අද්මිරාල් සරත් වීරසේකර ආදීන් මීට පෙර ප්‍රකාශ කර තිබුණා.\nකෙසේ වෙතත් මතු වී ඇති අර්බුදකාරී තත්ත්වය හේතුවෙන් බොහෝ විට අද (18) දිනය තුළදීත් නව කැබිනට් මණ්ඩලය දිවුරුම් නොදෙනු ඇති බවටයි දේශපාලන ආරංචි මාර්ග සඳහන් කරන්නේ.\nමේ අතර මේ සම්බන්ධයෙන් පැහැදිලි කිරීමක් සිදු කරන හිටපු අමාත්‍ය ජොන්ස්ටන් ප්‍රනාන්දු පවසන්නේ නව කැබිනට් මණ්ඩලයේ කිසිදු වගකීමක් භාර නොගැනීමට තමන් ද තීරණය කර ඇති බවයි.\nකිසිදු ජ්‍යෙෂ්ඨ අමාත්‍යවරයෙකුට තනතුරු ලබා නොදෙන පදනමක් යටතේ තමන් ද එම තීරණයට එළඹි බවයි අප සමග අදහස් දක්වමින් ඔහු වැඩිදුරටත් කියා සිටියේ.",
       "URL": "https://www.hirunews.lk/302189/නව-කැබිනට්ටුව-පත්-කිරීම-බරපතළ-අර්බුදයක-අගමැති-මහින්ද-විපක්ෂයේ-අසුන්-ගැනීමේ-සූදානමක්",
       "Category": "Local News",
       "Parent URL": "https://www.hirunews.lk/local-news.php?pageID=1224"
}