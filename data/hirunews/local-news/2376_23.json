{
       "Source": "hirunews",
       "Timestamp": "Wednesday, 21 October 2020 - 22:36",
       "Headline": "පාස්කු ප්‍රහාරයට හේතුව පැවති ක්‍රමයේ බිඳවැටීම බව පූජිත් ජයසුන්දර කියයි (වීඩියෝ)",
       "News Content": "පාස්කු ප්‍රහාරය එල්ලවීමට ප්‍රධාන හේතුව වූයේ පැවති ක්‍රමයේ පැහැදිළි බිඳවැටීම බව හිටපු පොලිස්පති පූජිත් ජයසුන්දර මහතා පවසනවා.\nපාස්කු ප්‍රහාරය සම්බන්ධයෙන් විමර්ශනය කෙරෙන ජනාධිපති කොමිසම හමුවේ සාක්ෂි ලබාදෙමින් ඔහු මේ බව සඳහන් කළා.\nපාස්කු ප්‍රහාරය සම්බන්ධයෙන් විමර්ශනය කෙරෙන ජනාධිපති කොමිසම හමුවේ සාක්ෂි ලබාදීමට හිටපු පොලිස්පති පූජිත් ජයසුන්දර මහතා අද කැඳවා තිබුණේ 13 වෙනි දිනටයි.\nඔහු මෙතෙක් ජනාධිපති කොමිසම වෙත ලබාදී ඇති සාක්ෂි සම්බන්ධයෙන් හරස් ප්‍රශ්න විමසීමට අනෙකුත් පාර්ශව නියෝජනය කරන නීතිඥවරුන්ට අද අවස්ථාව හිමිවුණා.\nජනාධිපති නීතිඥ අනිල් සිල්වා - හිටපු ජනාධිපති මෛත්‍රීපාල සිරිසේන වෙනුවෙන්\n\"මෙය විදෙස් රටකින් ලැබුණ තොරතුරක් නිසා ඔබලා ඒ පිළිබඳව තැකුවේ නැහැ නේද ?\"\nහිටපු පොලිස්පති - පූජිත් ජයසුන්දර -\n\"නැහැ ස්වාමීනි එය ප්‍රතික්ෂේප කරනවා. නමුත් අපේ බුද්ධි අංශවලට බැරිවුණා මේ තොරතුර හොයාගන්න විදෙස් රටකින් කියනකල් \"\nජනාධිපති නීතිඥ අනිල් සිල්වා - හිටපු ජනාධිපති මෛත්‍රීපාල සිරිසේන වෙනුවෙන් -\n\"ඔබ හිටියේ පල්ලිවලට ගැහුවට කමක් නෑ කියන මතයේ.. එහෙම නේද ?\"\nහිටපු පොලිස්පති - පූජිත් ජයසුන්දර -\n\"කරකව කරකව ඇහුවත් එකමයි කියන්න තියෙන්නේ. මං ඒක පිළිගන්නෑ\"\nජනාධිපති නීතිඥ අනිල් සිල්වා - හිටපු ජනාධිපති මෛත්‍රීපාල සිරිසේන වෙනුවෙන් -\n\"කරකව කරකව හරි කෙලින් කරලා හරි මට යෝජනා කරන්න වෙනවා, ඒකනෙ සිද්ධ වුණේ ? එහෙනම් ඇයි මේ තොරතුර ජනාධිපතිවරයාට නොදැන්නුවේ ?\"\nහිටපු පොලිස්පති - පූජිත් ජයසුන්දර -\n\"ඒක රාජ්‍ය බුද්ධි අධ්‍යක්ෂ නිලන්ත ජයවර්ධනගෙ වගකීමක්. \"\nඅනතුරුව පූජිත් ජයසුන්දර මහතාගෙන් හරස් ප්‍රශ්න විමසීමේ අවස්ථාවක් රාජ්‍ය බුද්ධි සේවයේ හිටපු අධ්‍යක්ෂ ජ්‍යෙෂ්ඨ නියෝජ්‍ය පොලිස්පති නිලන්ත ජයවර්ධන මහතා වෙනුවෙන් පෙනීසිටින නීතිඥවරියට හිමිවුණා.\nනීතිඥ මධූ ජයතිලක - රාජ්‍ය බුද්ධි සේවයේ හිටපු අධ්‍යක්ෂ නිලන්ත ජයවර්ධන වෙනුවෙන් -\n\"අපි අප්‍රේල් 4 ලද බුද්ධි තොරතුරට එමු. ඔබ කියන්නේ අප්‍රේල් 9 ඔබට එය සිසිර මෙන්ඩිස් මහත්මයාගෙන් ලැබෙනකල් ලැබී තිබුණේ නැහැ කියලද ? හැබැයි ඊට පෙර නිලන්ත ජයවර්ධන මහතා ඔබට මේ ගැන දුරකථනයෙන් දැනුම් දුන්නා නේද ?\"\nහිටපු පොලිස්පති - පූජිත් ජයසුන්දර -\n\"කතා කළා දැනුම් දුන්නේ නම් නැහැ. නිලන්ත ජයවර්ධන මහත්තයා ඔහොම කතා කරපු ඒවා රෙකෝඩ් කරලා මේ කොමිසමට දුන්නනේ. ඒ වගේ මටත් ඕක කියපු එක රෙකෝඩ් කරල තියෙනව නම් කොමිසමට දෙන්න.\"\nනීතිඥ මධූ ජයතිලක - රාජ්‍ය බුද්ධි සේවයේ හිටපු අධ්‍යක්ෂ නිලන්ත ජයවර්ධන වෙනුවෙන් -\n\"ආරක්ෂක කවුන්සිලයට නොකැඳවූවට අප්‍රේල් 18, 19, 20 ඔබට නිලන්ත ජයවර්ධන මහත්මයා සියලු වාර්තා එව්වා නේද පාස්කු ප්‍රහාරය වෙනකල්ම ?\"\nහිටපු පොලිස්පති - පූජිත් ජයසුන්දර -\n\"ඒක මං පිළිගන්නවා. නමුත් ඒ තොරතුරුවල නිශ්චිත බවක් තිබුණේ නැහැ \"\nනීතිඥ මධූ ජයතිලක - රාජ්‍ය බුද්ධි සේවයේ හිටපු අධ්‍යක්ෂ නිලන්ත ජයවර්ධන වෙනුවෙන් -\n\"ඔබ පොලිස්පති ධූරය ඔබේ පෞද්ගලික ප්‍රතිරූපය ගොඩනැංවීමට භාවිත කළා මිස නීතිය හා සාමය රැකීමට භාවිත කළේ නෑ කියල මම යෝජනා කරනවා \"\nහිටපු පොලිස්පති - පූජිත් ජයසුන්දර -\n\"ඒකත් ප්‍රතික්ෂේප කරනවා. පොලිස්පති තනතුර මම එහෙම භාවිත කළා නම් මට අද මෙහෙම වෙන්නෙ නැහැ. මං පස්සෙ දොරෙන් ආපු කෙනෙක් නෙවෙයි.\nමට මොන ඉරණම ලබාදුන්නත් මට කියන්න තියෙන්නෙ මට පුළුවන් උපරිමය මං කළා. පාස්කු ප්‍රහාරය සාමූහිකත්ව ප්‍රයත්නයක අසමත්වීමක්. It's a system failer \"",
       "URL": "https://www.hirunews.lk/253032/පාස්කු-ප්‍රහාරයට-හේතුව-පැවති-ක්‍රමයේ-බිඳවැටීම-බව-පූජිත්-ජයසුන්දර-කියයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2376"
}