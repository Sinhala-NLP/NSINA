{
       "Source": "hirunews",
       "Timestamp": "Tuesday, 03 March 2020 - 16:56",
       "Headline": "රවී කරුණානායක, අර්ජුන මහේන්ද්‍රන් අධිකරණ නියෝගයක් ගෙන අත්අඩංගුවට ගන්නැයි නීතිපතිගෙන් නියෝග (වීඩියෝ)",
       "News Content": "අධිකරණයෙන් වරෙන්තු ලබාගෙන හිටපු පාර්ලිමේන්තු මන්ත්‍රී රවී කරුණානායක, හිටපු මහ බැංකු අධිපති අර්ජුන් මහේන්ද්‍රන් සහ  පර්පෙචුවල් ට්‍රෙෂරීස් ලිමිටඩ් සමාගමේ හිමිකරු අර්ජුන් ඇලෝෂියස් යන අය නොපමාව අත්අඩංගුවට ගන්නා ලෙස නීතිපතිවරයා වැඩබලන පොලිස්පතිවරයා වෙත උපදෙස් ලබාදී තිබෙනවා.\nඒ, 2016 මාර්තු මාසයේ පැවැත්වූ මහබැංකු බැඳුම්කර වෙන්දේසිවලදී සිදුව ඇති වංචාවලට අදාළවයි.\nඊට අමතරව අදාළ බැඳුම්කර වෙන්දේසිය සම්බන්ධයෙන් පර්පෙචුවල් ට්‍රෙෂරීස් ලිමිටඩ් සමාගමේ සහ ශ්‍රී ලංකා මහ බැංකුවට අනුබද්ධ ආයතනවල සේවය කළ තවත් පුද්ගලයින් 9 දෙනෙකුට එරෙහිව වරෙන්තු ලබාගන්නා ලෙස ද නීතිපතිවරයා උපදෙස් ලබාදී තිබෙනවා.\n2016 වසරේ මාර්තු මස 29  වැනිදා සහ 31 වැනිදා යන දිනයන් හි පවත්වන ලද බැඳුම්කර වෙන්දේසිවලදී සිදුකරන ලද අපරාධමය වැරදිවලට අදාළව අධිකරණයට කරුණු වාර්තා කර වරෙන්තු ලබා ගෙන අත්අඩංගුවට ගන්නා ලෙස නීතිපතිවරයා නම් කර ඇති පුද්ගලයින් සංඛ්‍යාව 11ක්.\nඑම පුද්ගලයින්  අතරට අදාළ බැඳුම්කර වංචාව සිදුවන සමයේ මුදල් අමාත්‍යවරයා වූ හිටපු පාර්ලිමේන්තු මන්ත්‍රී රවී කරුණානායක, එවක මහ බැංකු අධිපති අර්ජුන මහේන්ද්‍රන්, පර්පෙචුවල් ට්‍රෙෂරීස් ලිමිටඩ් සමාගමේ හිමිකරු අර්ජුන් ඇලෝෂියස්, එම සමාගමේ ප්‍රධාන විධායක නිලධාරී කසුන් පළිසේන, එම සමාගමේ සභාපති ජෙෆ්රි ඇලෝෂියස් යන අය අයත්.\nඊට අමතරව, පර්පෙචුවල් ට්‍රෙෂරීස් ලිමිටඩ් සමාගමේ අධ්‍යක්ෂ මණ්ඩල සාමාජිකයින් වන රංජන් හුළුගල්ල, මුත්තුරාජා සුරේන්ද්‍රන්,  ගාර්දිය පුංචිහේවා යන අය ද නීතිපතිවරයා නම් කර තිබෙනවා.\nඑවක ශ්‍රී ලංකා මහ බැංකුවේ සහ රාජ්‍ය ණය දෙපාර්තමේන්තුවේ කටයුතු කළ නිලධාරීන් වන බුද්ධික සරත්චන්ද්‍ර, සංගරපිල්ලේ පදුමනාපන් සහ ඉන්දික සමන්කුමාර යන අය  සම්බන්ධයෙන් ද අධිකරණයට කරුණු වාර්තා කර වරෙන්තු ගෙන අත්අඩංගුවට ගන්නා ලෙස නීතිපතිවරයා දැනුම් දී තිබෙනවා.\nමීට අමතරව පර්පෙචුවල් ට්‍රෙෂරීස්  ලිමිටඩ් සමාගමට එරෙහිව ද නීතිපතිවරයා චෝදනා ගොනු කර ඇති අතර, අදාළ උපදෙස් පත්‍රිකාව වැඩබලන පොලිස්පති සී.ඩී. වික්‍රමරත්න මහතා වෙත අද යොමු කළ බවයි නීතිපතිවරයාගේ සම්බන්ධීකරණ  නිලධාරිණි රජයේ ජ්‍යෙෂ්ඨ අධිනීතිඥ නිශාරා ජයරත්න මෙනවිය සඳහන් කළේ.\nඑහි පිටපත් කොටුව මහේස්ත්‍රාත්වරයාට, අපරාධ පරීක්ෂණ දෙපාර්තමේන්තුවේ නියෝජ්‍ය  පොලිස්පතිවරයාට සහ එහි අධ්‍යක්ෂකවරයාට යොමු කර තිබෙනවා.\nඒ  යටතේ, හිටපු පාර්ලිමේන්තු මන්ත්‍රී රවී කරුණානායක මහතාට එරෙහිව නීතිපතිවරයා ගොනු කර ඇති චෝදනා සංඛ්‍යාව 3ක්.\nඑම චෝදනා අතරට 2016 මාර්තු 29 වන දින පවත්වන ලද බැඳුම්කර වෙන්දේසියේදී පොදු දේපළක් වූ රුපියල් බිලියන 36 දශම 98ක භාණ්ඩාගාර බැදුම්කර සාවද්‍ය පරිහරණය කිරීම සඳහා සෙසු සැකකරුවන් සමඟ කුමන්ත්‍රණය කිරීම, එම වෙන්දේසියේදී ලංකා බැංකුව, මහජන බැංකුව සහ ජාතික ඉතිරි කිරීමේ බැංකුවල නියෝජිතයින්ට වංචා කිරීම ඇතුළත්.\nහිටපු මහ බැංකු අධිපති අර්ජුන්  මහේන්ද්‍රන්ට නීතිපතිවරයා ගොනු කර ඇති චෝදනා සංඛ්‍යාව 2ක් වන අතර, අදාළ බැඳුම්කර වෙන්දේසියේදී රුපියල් බිලියන 36 දශම 98ක භාණ්ඩාගාර බැඳුම්කර සාවද්‍ය පරිහරණය කිරීම සම්බන්ධයෙන් වන චෝදනා ඔහුට ද ගොනු කර තිබෙනවා.\nපර්පෙචුවල් ට්‍රෙෂරීස්  ලිමිටඩ් සමාගමේ හිමිකරු අර්ජුන් ඇලෝෂියස්  හට නීතිපතිවරයා චෝදනා 3ක් ගොනු කර ඇති අතර, ඊට මහ බැංකුව විසින් ප්‍රාථමික අලෙවිකරුවන් හට නිකුත් කරන චර්යා ධර්ම සංග්‍රහයේ වැදගත් හෙළි නොකරන ලද තොරතුරු හෙළි කිරීම සම්බන්ධයෙන් සහ වෙළඳපොළ මිල තම වාසිය සඳහා කෘතිමව ඉහළ දැමීමේ වරද සිදු කිරීමේ චෝදනාව ද අයත්.\nමීට අමතරව, නීතිපතිවරයා විසින් පර්පෙචුවල් ට්‍රෙෂරීස්  ලිමිටඩ් සමාගමේ විධායක අධ්‍යක්ෂ කසුන් පලිසේනට චෝදනා 3ක්, එම සමාගමේ සභාපති ජෙෆ්රි ඇලෝෂියස්ට චෝදනා 3ක් ද ගොනු කර ඇති අතර, එම සමාගමේ අධ්‍යක්ෂක මණ්ඩල සාමාජිකයින් වන රංජන් හුළුගල්ල, මුත්තුරාජා සුරේන්ද්‍රන්, ගාර්දියෙ පුංචිහේවා යන අයට ද චෝදනා 3 බැගින් ගොනු කර තිබෙනවා.\nමේ අතර, අප වාර්තාකරු පැවසුවේ  හිටපු පාර්ලිමේන්තු මන්ත්‍රී රවී කරුණානායක මහතාගේ බත්තරමුල්ලේ පිහිටි නිවසට මේ වනවිටත් පොලිස් නිලධාරීන් පිටත්ව ගොස් ඇති බවයි.",
       "URL": "https://www.hirunews.lk/235702/රවී-කරුණානායක-අර්ජුන-මහේන්ද්‍රන්-අධිකරණ-නියෝගයක්-ගෙන-අත්අඩංගුවට-ගන්නැයි-නීතිපතිගෙන්-නියෝග-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2871"
}