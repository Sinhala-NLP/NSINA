{
       "Source": "hirunews",
       "Timestamp": "Thursday, 28 July 2022 - 17:08",
       "Headline": "අගෝස්තු අග වන විට ඖෂධ ගැටලුව විසඳෙයි - සෞඛ්‍ය ඇමති ජාත්‍යන්තර නියෝජිතයින්ට කියයි",
       "News Content": "අගෝස්තු මාසයේ අවසානය වන විට මෙරට ඖෂධ ගැටළුව බොහෝ දුරට විසඳෙන බව සෞඛ්‍ය අමාත්‍ය කෙහෙලිය රඹුක්වැල්ල පවසනවා.\nමේ වන විට ආර්ථික හා දේශපාලන අර්බුදයන් සමනය වෙමින් රට යළි සාමාන්‍ය තත්ත්වයට පත් වෙමින් පවතින බවයි අමාත්‍යවරයා පෙන්වා දෙන්නේ.\nශ්‍රී ලංකාවේ ජපන් තානාපති මිසුකොෂි හිදෙකි (Mizukoshi Hideaki) හා යුනිසෙෆ් (UNICEF) සංවිධානයේ නියෝජිත පිරිසක් හමුවේ අමාත්‍යවරයා මේ බව ප්‍රකාශ කළා.\nමෙරට සෞඛ්‍ය ක්ෂේත්‍රය සඳහා ජපන් ජනතාව විසින් ලබාදෙන ඇමෙරිකානු ඩොලර් මිලියන 1.5 ක ඖෂධ හා උපකරණයන්හි පළමු තොගය අද (28) නිල වශයෙන් සෞඛ්‍ය අමාත්‍යාංශය වෙත භාර ගැනීමේ අවස්ථාවේදීයි ඔහු මේ බව කියාසිටියේ.\nමෙම ඖෂධ අධි රුධිර පීඩනය, දියවැඩියාව, හෘද, වකුගඩු හා අක්මා සංකූලතා යන රෝග සඳහා ලබා දෙන අතර විශේෂයෙන් ගර්භණී මව්වරුන් සදහා අවශ්‍ය දියවැඩියා ඖෂධ හා කැල්සියම් ආදී විටමින් වර්ග මෙම ඖෂධ තොග අතර වනවා.\nමෙම පළමු තොගයේ වටිනාකම ඇමරිකානු ඩොලර් එක්ලක්ෂ හත්දහස් හයසිය පණහක් (107,650) පමණ වන බව සඳහන්.\nමෙය UNICEF සංවිධානය හරහා ජපන් රජය විසින් ලබා දුන් අතර UNICEF සංවිධානය නියෝජනය කරමින් මෙරට උප නියෝජිතවරිය වන එමා බ්‍රිග්හැම් (Emma Brigham) හා ජපන් නියෝජිත පිරිසක්ද මේ හා එක්ව සිටියා.\nඅර්බුදකාරී තත්ත්වය සමනය වෙමින් පැවතීමත් සමග මේ වන විට ඖෂධ ලැබෙමින් පවතින බවත් , කොවිඩ් ව්‍යසනය පාලනය කළ අයුරින්ම ආර්ථික හා දේශපාලනික අර්බුදයන් රට තුළ සමනය කිරීමට හැකිවනු ඇති බව අමාත්‍ය රඹුක්වැල්ල පෙන්වා දුන්නා.\nශ්‍රී ලංකාව මුහුණ දුන් අර්බුදයෙන් ගොඩ ඒම සඳහා ලොව පුරා මිත්‍ර රටවල් සියල්ල පාහේ සහයෝගය දැක්වූ අතර එම රටවල පරිත්‍යාගශීලීත්වයට ස්තූතිවන්ත වන බවයි සෞඛ්‍ය අමාත්‍යවරයා කියාසිටියේ.\nවිශේෂයෙන් කලාපයේ සියලු රටවල් වඩා මිත්‍රශීලීත්වයකින් සහයෝගය ලබා දුන් බව සහ ඒ අතරින් ජපානය ඉහළ මිත්‍රශීලීත්වයක් ලබාදුන් බවත් ඔහු ප්‍රකාශ කළා.\nවිශේෂයෙන් කොවිඩ් ව්‍යසන සමයේදී මෙන්ම වත්මන් අර්බුදකාරී තත්වයන් හමුවේ ලබාදුන් සහයෝගය අතිශය වැදගත් වන අතර මේ වන විට ජාත්‍යන්තර මූල්‍ය අරමුදල සමඟ සිදු වෙමින් පවතින සාකච්ඡා සාර්ථක බව ද හෙතෙම පෙන්වා දුන්නා.\nඉකුත් සතිය තුළ සංචාරකයන්ගේ පැමිණීම පෙර වකවානුවට වඩා පැහැදිලි ලෙස වර්ධනය වී ඇතැයිද ඉදිරි කාලය සියල්ල යහපත් මට්ටමකට වර්ධනය වනු ඇතැයි ද පෙන්වා දුන් අමාත්‍යවරයා කියාසිටියේ සෑම කළු වලාවකම රිදී රේඛාවක් තිබෙන්නා සේ මෙම ව්‍යසනයන් හමුවේ ද සුවිශේෂී ජයග්‍රහණයක් ඇතිවිය හැකි බවයි.\nඖෂධ අර්බුදය තුළ සෞඛ්‍ය ක්ෂේත්‍රයේ විශේෂඥයින්ගේ උපදෙස් අනුව ලබාදිය යුතු ප්‍රමුඛතාවයන් වර්ගීකරණයකට ලක් කර නිසි පාලනයකින් කටයුතු කළ අතර ළමුන්ට හා ගර්භණී මව්වරුන්ට ඒ තුළ ප්‍රමුඛතාවයක් ලබා දුන් බවත්, හදිසි නොවන ශල්‍යකර්ම සඳහා වෙනත් දිනයක් ලබා දෙමින් හදිසි ඖෂධ හා උපකරණ ස්වයං කළමණාකරණයකින් පරිහරණය කළේ යැයිද ,මෙරට ත්‍රිපෝෂ වැඩසටහන යළි ආරම්භ කිරීමට හැකිවීම ඉතා වැදගත් යැයි ද සෞඛ්‍ය අමාත්‍යවරයා විදෙස් නියෝජිතයන්ට මෙහිදී පෙන්වා දී තිබෙනවා.\nමෙහිදී අදහස් දැක්වූ ශ්‍රී ලංකාවේ ජපන් තානාපති මිසුකොෂි හිදෙකි (Mizukoshi Hideaki) මහතා....\nමේ මොහොතේ ශ්‍රී ලංකාවට අත්‍යවශ්‍ය ඖෂධ ජපන් ජනතාව විසින් යුනිසෙෆ් සංවිධානය හරහා පරිත්‍යාග කරන බවත් කොවිඩ් ව්‍යසනයේ සිට අඛණ්ඩව ජපානය ඖෂධ පරිත්‍යාගයන් සිදු කරන බවත් ඖෂධ මෙන්ම වෛද්‍ය උපකරණ ද මෙම පරිත්‍යාගයන් අතර පවතින බවත් කීය. ශ්‍රී ජයවර්ධනපුර මහ රෝහල පරිත්‍යාගයක් ලෙස ලබාදුන් අයුරින්ම ඉදිරියටත් එවැනි විශාල පරිත්‍යාගයන් කිරීමට බලාපොරොත්තු වන්නේ යැයිද, ඒ අනුව ශ්‍රී ලංකා ජාතික රෝහලේ අලුතින් ඉදිකරන බාහිර රෝගී ගොඩනැගිලි සංකීර්ණය සඳහා අවශ්‍ය MRI හා CT යන්ත්‍ර පරිත්‍යාග ලෙස ලබා දුන්නේ යැයි ද කීය.\nමෙහිදී අදහස් දැක්වූ යුනිසෙෆ් සංවිධානයේ මෙරට උප නියෝජිතවරිය එමා බ්‍රිග්හැම් මහත්මිය (Emma Brigham) .....\nඑන්නත්කරණයට ප්‍රමුඛතාවය ලබා දෙමින් කොවිඩ් ව්‍යසනය අභියෝගයක් ලෙසින් භාර ගෙන ශ්‍රී ලංකාව එය සාර්ථකව පාලනය කළ බවද එවැනි ඉහළ කළමනාකරණයක් තුළ මෙරට ඕනෑම තත්ත්වයක් ජය ගැනීමට හැකිවන බවද පෙන්වා දුන්නේය.",
       "URL": "https://www.hirunews.lk/311205/අගෝස්තු-අග-වන-විට-ඖෂධ-ගැටලුව-විසඳෙයි-සෞඛ්‍ය-ඇමති-ජාත්‍යන්තර-නියෝජිතයින්ට-කියයි",
       "Category": "Local News",
       "Parent URL": "https://www.hirunews.lk/local-news.php?pageID=985"
}