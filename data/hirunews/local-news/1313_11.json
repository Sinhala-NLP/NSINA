{
       "Source": "hirunews",
       "Timestamp": "Monday, 07 March 2022 - 11:17",
       "Headline": "විමල් ඇතුළු හය දෙනෙකුට එරෙහි නඩුව යළි කැඳවීම ලබන 30 වැනි දා (වීඩියෝ)",
       "News Content": "හිටපු අමාත්‍ය පාර්ලිමේන්තු මන්ත්‍රී විමල් වීරවංශ ඇතුළු විත්තිකරුවන් හය දෙනෙකුට එරෙහි ව ගොනුකර තිබෙන නඩුවක් මැයි මස 30 වැනි දා කැඳවන ලෙස කොළඹ මහේස්ත්‍රාත් අධිකරණය නියම කළා.\n2016 වසරේ එක්සත් ජාතීන්ගේ හිටපු මානව හිමිකම් කොමසාරිස් සෙයිද් අල් හුසේන් කුමරු මෙරට සංචාරය කළ අවස්ථාවේ කොළඹ පිහිටි එක්සත් ජාතීන්ගේ කාර්යාලය ඉදිරිපිට මාර්ග අවහිර කර උද්ඝෝෂණය කළේ යැ යි චෝදනා කරමින් මෙම නඩුව පවරා තිබෙනවා.\nමෙම නඩුව අද කොළඹ අතිරේක මහේස්ත්‍රාත් චන්දිම ලියනගේ ඉදිරියේ කැඳ වූ අවස්ථාවේ ඇප මත මුදා හැර සිටින හිටපු අමාත්‍ය විමල් වීරවංශ ඇතුළු විත්තිකරුවන් හයදෙනා අධිකරණය හමුවේ පෙනී සිටියා.\nහිටපු අමාත්‍ය විමල් වීරවංශට අමතර ව මෙම නඩුවේ සෙසු විත්තිකරුවන් වන්නේ රාජ්‍ය අමාත්‍ය ජයන්ත සමරවීර, පාර්ලිමේන්තු මන්ත්‍රී මොහොමඩ් මුසම්මිල් සහ ජාතික නිදහස් පෙරමුණේ හිටපු සාමාජිකයින් වන වීරකුමාර දිසානායක, පියසිරි විජේනායක සහ රොජර් සෙනෙවිරත්නයි.\nඑහි දී මහේස්ත්‍රාත්වරයා සාක්ෂිකරුවන්ට අවවාද කළේ, නඩුව යළි කැඳවන අවස්ථාවේ අධිකරණය හමුවේ පෙනී සිටින ලෙස යි.\nකුරුඳුවත්ත පොලිසිය මගින් හිටපු අමාත්‍ය විමල් වීරවංශ ඇතුලු පිරිසට මෙම නඩුව පවරා ඇත්තේ එක්සත් ජාතීන්ගේ හිටපු මානව හිමිකම් මහකොමසාරිස් සෙයිද් අල් හුසේන් කුමරු මෙරට සංචාරය කළ අවස්ථාවේදී කොළඹ, තුම්මුල්ලේ පිහිටි එක්සත් ජාතීන්ගේ කොළඹ ප්‍රධාන කාර්යාලය ඉදිරිපිට මාර්ගවල උද්ඝෝෂණය කිරීම තුළින් මහජන පීඩාවක් සිදු කළේ යැ යි චෝදනා කරමින්.",
       "URL": "https://www.hirunews.lk/298856/විමල්-ඇතුළු-හය-දෙනෙකුට-එරෙහි-නඩුව-යළි-කැඳවීම-ලබන-30-වැනි-දා-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1313"
}