{
       "Source": "hirunews",
       "Timestamp": "Tuesday, 19 October 2021 - 19:21",
       "Headline": "නැනෝ නයිට්‍රජන් දියර පොහොර අද රාත්‍රියේ දිවයිනට  (වීඩියෝ)",
       "News Content": "ඉන්දියාවේ ගුජරාටි ප්‍රාන්තයේ සිට මෙරටට ප්‍රථම වරට රැගෙන එන නැනෝ නයිට්‍රජන් දියර පොහොර තොගය අද රාත්‍රි 11 ට පමණ ළඟාවීමට නියමිත බව වාර්තාවනවා.\nඑය, භාර ගැනීමට අදාළව අද රාත්‍රියේ කටුනායක ගුවන් තොටුපළ පරිශ්‍රයේ කෙටි උත්සවයක් පැවැත්වීමට කටයුතු සූදානම් කර ඇති බවයි කෘෂිකර්ම අමාත්‍යංශය සඳහන් කළේ.\nමෙරට ඉන්දීය මහ කොමසාරිස්වරයාගේ ප්‍රධානත්වයෙන් එය පැවැත්වීමට නියමිතයි.\nනැනෝ නයිට්‍රජන් දියර පොහොර ලීටර ලක්ෂ 31 හි පළමු තොගය මෙලෙස අද රාත්‍රියේ දිවයිනට ළඟාවන අතර, ඒවා  හෙට සිට  ගොවිජන සේවා මධ්‍යස්ථාන හරහා ගොවීන්ට බෙදා හැරීමට පියවර ගන්නා බවයි කෘෂිකර්ම අමාත්‍යංශය සඳහන් කළේ.\nමෙම නැනෝ නයිට්‍රජන් දියර පොහොර වල විශේෂත්වය වන්නේ ඒවා පාංශු ජලයේ ද්‍රාවණය නොවී ඍජුවම ශාක වලට අවශෝෂණය වීමයි.\nඒ හේතුවෙන් පොහොර වල අන්තර්ගත මූලද්‍රව්‍ය, පානිය ජලය ලබා ගැනීමට භාවිතා කරන ජලාශ වලට එක් නොවන අතර එම නිසා වකුගඩු රෝග වැනි විවිධ රෝගී තත්වයන් ඇති වීමේ අවදානමක් නොමැති බවටයි විශේෂඥයන් මගින් තහවුරු කර ඇත්තේ.\nමේ අතර පොහොර සහ කෘෂිරසායනික නොමැති වීමෙන් වගාවන් සිදු කරගැනීමට නොහැකිව තමන් දැඩි අසීරුතාවයට පත්ව ඇති බව පවසමින් අදත් දිවයිනේ විවිධ ප්‍රදේශ වල විරෝධතා පැවැත්වුණා.\nමෙම විරෝධතා ඇලහැර - අත්තනකඩවල, ජයසිරිපුර, පොළොන්නරුව , තලාව, පදවිය සහ රඹෑව යන ප්‍රදේශවල  පැවැත්වුණා.\nතලාව ප්‍රදේශයේ පැවති විරෝධතාවය අතරතුරදී ඒ අසලින් “අත්‍යවශ්‍ය සේවා  පොහොර” ලෙස සඳහන් කර තිබූ ලොරි රථයක් ගමන් ගැනීමට උත්සාහ කිරීමත් සමඟ උණුසුම් තත්වයක් ඇති වුණා.\nකෙසේ වෙතත් පොලිස් නිලධාරීන් පැමිණ තත්වය පාලනය කර ලොරි රථය ආරක්ෂිතව පිටත්කර හැරීමටයි කටයුතු කළේ.",
       "URL": "https://www.hirunews.lk/285476/නැනෝ-නයිට්‍රජන්-දියර-පොහොර-අද-රාත්‍රියේ-දිවයිනට-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1618"
}