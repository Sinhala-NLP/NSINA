{
       "Source": "hirunews",
       "Timestamp": "Saturday, 22 August 2020 - 17:50",
       "Headline": "වයඹ පළාත් ඇල ව්‍යාපෘතිය කඩිනම් කරන්න - අගමැතිගෙන් උපදෙස් (වීඩියෝ සහ ඡායාරූප)",
       "News Content": "යල මහ කන්න දෙකම වගා කළ හැකි පරිදි  වයඹ පළාත් ඇල ව්‍යාපෘතිය කඩිනම් කිරීමට අග්‍රාමාත්‍ය මහින්ද රාජපක්ෂ අදාළ නිලධාරීන්ට උපදෙස් ලබා දී තිබෙනවා.\nඒ කුරුණෑගල මොරගොල්ලාගම, සියඹලන්ගමුව වැව් තාවුල්ලේදී අග්‍රාමාත්‍යවරයාගේ ප්‍රධානත්වයෙන් අද පැවති උත්සවයකදීයී.\nඑහිදී යෝජිත වයඹ පළාත් ඇල ව්‍යාපෘතියට අදාළ ව්‍යාපෘති වාර්තාව, ව්‍යාපෘති අධ්‍යක්ෂක ඉංජිනේරුවරයා විසින් අග්‍රාමාත්‍ය වරයාට පිළිගන්වනු ලැබුවා .\nඒ අනුව වයඹ පළාත් ඇල ව්‍යාපෘතිය ඔස්සේ ප්‍රදේශයේ කුඩා වැව් 350ක් සහ මහ වැව් 8ක් පෝෂණය කිරීමට නියමිතව ඇති අතර, හක්වටුණා ජලාශය යටතේ හෙක්ටයාර් 2500ක්, මී ඔය ජලාධාර පද්ධතියේ හෙක්ටයාර් 3500ක් ඇතුළුව මුළු ගොවිබිම් හෙක්ටයාර් 12500ක් අස්වැද්දීමට නියමිතයි.\nඊට සමගාමීව සියඹලන්ගමුව සපිරි ධීවර සමිතියේ ජනතාව අග්‍රාමාත්‍යවරයාට යෝජනාවලියක්ද එම අවස්ථාවේදී  ඉදිරිපත් කළා.\n2014 වසරේ ආරම්භ කළ මෙම ව්‍යාපෘතිය පසුගිය රජය සමයේ නතර කර තිබු බව සඳහන්.\nමෙම ව්‍යාපෘතිය තුළින් මෙතෙක් මහ කන්නයට පමණක් සීමා වී තිබූ වගා කටයුතු යල මහ කන්න දෙකම වගා කළ හැකි පරිදි ජලය බෙදා හැරීමට අපේක්ෂා  කරන බව අග්‍රාමාත්‍ය මහින්ද රාජපක්ෂ කියා සිටියා.\nඒ ඔස්සේ පානීය ජල ගැටලුවට විසඳුම් ලබා දීමෙන් වකුගඩු ගැටලුවට පිළියමක් ලැබීම, නව රැකියා උත්පාදනය හා අලි-මිනිස් ගැටුම අවම කිරීම ඇතුළු ව්‍යාපෘති වාසි රැසක් මෙම ව්‍යාපෘතියේ අන්තර්ගතව තිබෙනවා.",
       "URL": "https://www.hirunews.lk/248389/වයඹ-පළාත්-ඇල-ව්‍යාපෘතිය-කඩිනම්-කරන්න-අගමැතිගෙන්-උපදෙස්-වීඩියෝ-සහ-ඡායාරූප",
       "Category": "Local News",
       "Parent URL": "https://www.hirunews.lk/local-news.php?pageID=2505"
}