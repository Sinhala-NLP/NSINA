{
       "Source": "hirunews",
       "Timestamp": "Friday, 29 October 2021 - 13:15",
       "Headline": "කාබනික පොහොර සාම්පල ආනයනය සඳහා බලපත්‍ර 100කට වැඩි සංඛ්‍යාවක්",
       "News Content": "කාබනික පොහොර සාම්පල ආනයනය සඳහා මේ වනවිට ආනයන බලපත්‍ර 100කට වැඩි සංඛ්‍යාවක් නිකුත් කර ඇති බව ජාතික ශාක නිරෝධායන සේවයේ අතිරේක අධ්‍යක්ෂ ආචාර්ය තුෂාර වික්‍රමාරච්චි පවසනවා.\nඔහු කියා සිටියේ, මෙරටට කාබනික පොහොර ආනයනයේදී ශාක ආනයන බලපත්‍රයක් ලබා ගැනීම අනිවාර්ය බවයි.\nඑහිදී ආනයනකරු ඒ සඳහා වන විස්තර සහිත ඉල්ලීමක් ජාතික පොහොර ලේකම් කාර්යාලයට ඉදිරිපත් කර එහි නිර්දේශ සහිතව කෘෂිකර්ම අධ්‍යක්ෂ ජනරාල්වරයාගේ ද අනුමැතිය ලබා ගත යුතු වනවා.\nඉන් අනතුරුවයි කරුණු සලකා බැලීමෙන් පසුව ජාතික ශාක නිරෝධායන සේවය අදාළ සාම්පල ආනයනය සඳහා ආනයන බලපත්‍රයක් නිකුත් කරනු ලබන්නේ.\nමේ අතර, ත්‍රිකුණාමල දිස්ත්‍රික්කයේ වගා කටයුතු සඳහා අවශ්‍ය කාබනික පොහොර එම දිස්ත්‍රික්කයේ මධ්‍යස්ථාන 7 ක් වෙත ලබා දී තිබෙනවා.\nපොහොර ලබාදෙන ලෙස ඉල්ලා පොළොන්නරුව - බකමූණ ප්‍රදේශයේ ගොවි සංවිධාන 41 ක නියෝජිතයන් එක්ව ආරම්භ කළ අඛන්ඩ උපවාසය අද 6 වන දිනටත් ක්‍රියාත්මකයි.\nමේ අතර, පොලොන්නරුව දිස්ත්‍රික්කයට අයත් ඇළහැර ගොවිජනපද ව්‍යාපාරයේ මහා කන්නයේ වගාවන් සඳහා මොරගහකන්ද ජලාශයෙන් යෝධ ඇළ ඔස්සේ නිකුත් කළ ජලය කිසිදු ප්‍රයෝජනයකින් තොරව අපතේ යන බවට ගොවීන් චෝදනා කරනවා.\nඋඩරට එළවළු වගාව සඳහා රසායනික පොහොර හා කෘෂි රසායනික ඉල්ලා බෙරලන්ද ගොවි සංවිධාන එකමුතුවද විරෝධතාවක් සංවිධානය කර තිබුණා.\nපිටපොළ ප්‍රදේශයේ සිට විරෝධතා රථ වාහන පෙළපාලියකින් පැමිණි ගොවීන් අණතුරුව බෝගහකුඹුර - කැප්පෙටිපොළ හා වැලිමඩ නගර වලට පැමිණ උද්ඝෝෂණයේ නිරත වුණා.\nමේ අතර, විරෝධතා නවතා කාබනික වගාව අත්හදා බලන්නැයි ඉඩම් අමාත්‍ය එස්.එම්.චන්ද්‍රසේන ගොවි ජනතාවගෙන් ඉල්ලීමක් කරනවා.\nඅමාත්‍යවරයා මෙම ඉල්ලීම සිදු කළේ ඉඩම් අමාත්‍යාංශය මගින් මඩකලපුව ප්‍රදේශයේ පවත්වාගෙන යන කාබනික පොහොර නිෂ්පාදනාගාරයක් නිරීක්ෂණයකට එක්වෙමින්.",
       "URL": "https://www.hirunews.lk/286387/කාබනික-පොහොර-සාම්පල-ආනයනය-සඳහා-බලපත්‍ර-100කට-වැඩි-සංඛ්‍යාවක්",
       "Category": "Local News",
       "Parent URL": "https://www.hirunews.lk/local-news.php?pageID=1598"
}