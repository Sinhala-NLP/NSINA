{
       "Source": "hirunews",
       "Timestamp": "Sunday, 06 November 2016 - 12:08",
       "Headline": "දිස්ත්‍රික් 4ක නායයෑමේ අවදානමක්",
       "News Content": "වර්ෂාපතනය ඉදිරි පැය 24 තුළත් අඛණ්ඩව පැවතුනහොත් දිස්ත්‍රික්ක හතරක නායයෑමේ අවදානමක් පවතින බවට ජාතික ගොඩනැගිලි පර්යේෂණ සංවිධානය අනතුරු ඇඟවීමේ නිවේදනයක් නිකුත් කර තිබෙනවා.\nරත්නපුර, කළුතර, ගාල්ල සහ මාතර දිස්ත්‍රික්ක සඳහායි මෙම අනතුරු ඇඟවීම නිකුත් කර ඇත්තේ.\nරත්නපුර දිස්ත්‍රික්කයේ රත්නපුර, පැල්මඩුල්ල, කුරුවිට, ඇහැලියගොඩ, කිරිඇල්ල සහ අයගම ප්‍රාදේශීය ලේකම් කොට්ඨාශ සඳහා මෙය බලපැවැත්වෙනු ඇති.\nකළුතර දිස්ත්‍රික්කයේ අගලවත්ත, පාලින්ද නුවර, වළල්ලාවිට සහ බුලත්සිංහල යන ප්‍රාදේශීය කොට්ඨාශ සඳහා මෙය බලපැවැත්වෙන අතර, ගාල්ල දිස්ත්‍රික්කයේ යක්කලමුල්ල, ඇල්පිටිය සහ නෙළුව යන ප්‍රාදේශීය  ලේකම් කොට්ඨාශවලට මෙය බලපැවැත්වෙන බවයි ජාතික  ගොඩනැගිලි පර්යේෂණ සංවිධානය කියා සිටියේ.\nමාතර දිස්ත්‍රික්කයේ කොටපොල සහ පිටබැද්දර යන ප්‍රාදේශීය ලේකම් කොට්ඨාශවල ජීවත්වන ජනතාව ද මේ සම්බන්ධයෙන් අවධානයෙන් පසුවිය යුතු බව එම සංවිධානය නිවේදනය කළා.\nමේ අතර දිවයිනට දකුණු දෙසින් පවතින ක්‍රියාකාරී වළාකුළු පද්ධතිය හේතුවෙන් ඉදිරි පැය 18 ක කාලය තුළ පළාත් කිහිපයකට තද වැසි අපේක්ෂා කරන බව කාලගුණ විද්‍යා දෙපාර්තමේන්තුව සඳහන් කළා.\nඒ අනුව දකුණ, බස්නාහිර, සබරගමුව සහ මධ්‍යම පළාත්වල ඇතැම් ස්ථානවලට මිලිමීටර 100 ඉක්මවූ වැසි අපේක්ෂා කරන බවයි එම දෙපාර්තමේන්තුව නිවේදනය කළේ.\nඑසේම කොළඹ සිට ගාල්ල, හම්බන්තොට හරහා පොතුවිල් දක්වා මුහුදු ප්‍රදේශවල සුළෙඟ් වේගය පැයට කිලෝමීටර 80 දක්වා ඉහළ යා හැකියි.\nපවතින අධික වැසි හේතුවෙන් නිල්වලා ගෙඟහි ජල මට්ටම සුළු වශයෙන් ඉහළ ගොස් තිබෙනවා.\nඑමෙන්ම මාතර දිස්ත්‍රික්කයේ පහත්බිම් රැසක් ද මේ වනවිට ජලයෙන් යටවී තිබෙන බවයි හිරු වාර්තාකරුවන් සඳහන් කළේ.\nදැනට පවතින අධික වර්ෂාව දක්ෂිණ අධිවේගී මාර්ගයේ ස්ථාන  රැසකට බලපා ඇති බව මාර්ග සංවර්ධන අධිකාරිය ප්‍රකාශ කළා.\nඑහි අධිවේගී මාර්ග නඩත්තු මෙහෙයුම් සහ කළමනාකරන ඒකකයේ අධ්‍යක්‍ෂ එස්.  ඕපනායක හිරු ප්‍රවෘත්ති අංශයට කියා සිටියේ මේ නිසා අධිවේගී මාර්ගයේ ගමන් ගන්නා වාහනවල රියදුරන්  අවධානයෙන් රිය පැදවිය යුතු බවයි.\nපිටත වටරවුම් මාර්ගයේද මෙවැනි අවදානමක් පවතින බැවින් පරීක්ෂාවෙන් රිය පදවන ලෙස ඔහු රියදුරන්ගෙන් ඉල්ලා සිටියා.",
       "URL": "https://www.hirunews.lk/146933/දිස්ත්‍රික්-4ක-නායයෑමේ-අවදානමක්",
       "Category": "Local News",
       "Parent URL": "https://www.hirunews.lk/local-news.php?pageID=4806"
}