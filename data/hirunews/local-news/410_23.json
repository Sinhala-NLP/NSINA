{
       "Source": "hirunews",
       "Timestamp": "Sunday, 16 April 2023 - 14:39",
       "Headline": "නිධන් කැණීම් කරමින් සිටි පුද්ගලයින් නව දෙනෙකු විශේෂ කාර්ය බලකායේ අත්අඩංගුවට",
       "News Content": "විශේෂ කාර්ය බලකාය අරලගංවිල කඳවුරේ නිලධාරීන්ට ලද තොරතුරකට අනුව දෙහිඅත්තකණ්ඩිය, නව නගරය ප්‍රදේශයේ දී වැටලීමක් සිදුකර අනවසරයෙන් නිධන් කැණීම් කරමින් සිටි පුද්ගලයින් නව දෙනෙකු අත්අඩංගුවට ගෙන තිබෙනවා.\nඑහි දී බලපත්‍ර නොමැතිව ස්වාභාවික පරිසරයට හානි වන ලෙස පුරාවිද්‍යා වටිනාකමක් ඇති භාණ්ඩ සොයා ගැනීමේ අරමුණින් අනවසරයෙන් මහවැලි අධිකාරියට අයත් ඉඩමක මොවුන් මෙලෙස කැණීම් වල නිරත වී ඇති බව පොලිසිය සඳහන් කරනවා.\nඅත්අඩංගුවට ගත් මෙම සැකකරුවන් දෙහිඅත්තකණ්ඩිය සහ මහියංගනය යන ප්‍රදේශ වල පදිංචි වයස අවුරුදු 23 සිට 51 දක්වා පසුවන්නන්.\nමෙම වැටලීමේ දී අත්අඩංගුවට ගත් පිරිස සහ නිධන් හෑරීම සදහා යොදාගන්නා උපකරණ ද සමඟ වැඩිදුර විමර්ශන කටයුතු සඳහා දෙහිඅත්තකණ්ඩිය පොලිස් ස්ථානය වෙත භාර දී තිබෙනවා.",
       "URL": "https://www.hirunews.lk/332666/නිධන්-කැණීම්-කරමින්-සිටි-පුද්ගලයින්-නව-දෙනෙකු-විශේෂ-කාර්ය-බලකායේ-අත්අඩංගුවට",
       "Category": "Local News",
       "Parent URL": "https://www.hirunews.lk/local-news.php?pageID=410"
}