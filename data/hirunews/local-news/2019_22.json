{
       "Source": "hirunews",
       "Timestamp": "Wednesday, 14 April 2021 - 20:38",
       "Headline": "රටපුරා අවුරුදු සැමරුම් (වීඩියෝ)",
       "News Content": "කිරි උතුරවා අලුත් අවුරුදු චාරිත්‍ර ඉටු කිරීමෙන් අනතුරුව රුහුණු කතරගම මහා දේවාලයේ අවුරුදු මංගල්‍යයේ කටයුතු අද පස්වරුවේ ආරම්භ වූ අතර රාත්‍රී 7 යි 45ට යෙදෙන සුබ නැකතින් කතරගම දෙවියන් වැඩමවා ගත් පෙරහැර වීදි සංචාරය කිරීමට නියමිතයි.\nමේ වන විටත් රුහුණු කතරගම මහා දේවාලයේ අවුරුදු මංගල්‍යය සදහා විශාල බැතිමතුන් පිරිසක් පැමිණ සිටින බවයි කතරගම හිරු වාර්තාකරු කේ.ඩී දේවප්‍රිය සඳහන් කළේ.\nමේ මහනුවර ජනතාව අලුත් අවුරුද්ද සමරන ආකාරය පිළිබදව තොරතුරු ගෙන එමින් අප වාර්තාකරු ආර්.එම්.ආර් රත්නායක කියා සිටියේ මහනුවර ශ්‍රී දළදා මාලිගාව වෙත ද සැලකිය යුතු බැතිමතුන් පිරිසක් පැමිණෙමින් සිටින බවයි.\nඋතුරේ ජනතාවද මෙවර සිංහල දෙමළ අලුත් අවුරුද්ද සෞඛ්‍ය උපදෙස් වලට අනුගතව ආගමානුකූලව සමරන බවයි හිරු වාර්තාකරු මාධව කුලසූරිය කියා සිටියේ.\nඋදා වූ සිංහල හා දෙමළ අලුත් අවුරුද්ද ජනතාව මේ වනවිටත් සමරමින් සිටින්නේ හෙළ චාරිත්‍ර වලට මුල්තැන දෙමින්.\nඅද පූර්වභාග 2.33 ට අලුත් අවුරුදු උදාව සිදුවූ අතර, ඊයේ අපරභාග 8 යි 07 ට උදාවූ පුන්‍ය කාලය හෙවත් නොනගතය අද පූර්ව භාග 8 යි 57ට අවසන් වුණා.\nආහාර පිසීමේ සුබ නැකත පූර්ව භාග 6 යි 17ට යෙදී තිබූ අතර වැඩ ඇල්ලීම,ගණු දෙණු කිරීම සහ ආහාර අනුභවය සිදු කෙරුණේ පූර්ව භාග 7 යි 41 ටයි.\nකොරෝනා වසංගත තත්වය හමුවේ වුවද මෙවර අලුත් අවුරුද්ද ජනතාව වැඩි උනන්දුවකින් සමරන ආකාරයක් දක්නට ලැබෙන බවයි හිරු වාර්තාකරුවන් සඳහන් කළේ.",
       "URL": "https://www.hirunews.lk/268453/රටපුරා-අවුරුදු-සැමරුම්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2019"
}