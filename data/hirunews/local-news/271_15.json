{
       "Source": "hirunews",
       "Timestamp": "Tuesday, 13 June 2023 - 19:11",
       "Headline": "රාජ්‍ය පරිපාලන ලේකම්,පළාත්පාලන ආයතන බලතල සම්බන්ධීකරණ කමිටු වෙත පැවරීමේ ලිපිය ඉවත් කරගනී",
       "News Content": "නිල කාලය අවසන් වී ඇති පළාත් පාලන ආයතන පාලනය කිරීම සඳහා ඒවායේ බලතල ප්‍රාදේශීය සම්බන්ධීකරණ කමිටු වෙත පැවරීමට රාජ්‍ය පරිපාලන අමාත්‍යංශයේ ලේකම්වරයා විසින් නිකුත් කළ ලිපිය ඉවත් කරගෙන ඇතැයි නීතිපතිවරයා අද අභියාචනාධිකරණයට දැනුම් දුන්නා.\nඒ, ඊට අදාළව ගොනුකර ඇති පෙත්සමක් කැඳවූ අවස්ථාවේදියි.\nමෙම ලිපිය බලරහිත කරන නියෝගයක් නිකුත් කරන ලෙස ඉල්ලා සමගි ජනබලවේගයේ මහ ලේකම් පාර්ලිමේන්තු මන්ත්‍රී රංජිත් මද්දුම බණ්ඩාර සහ පාර්ලිමේන්තු මන්ත්‍රී හර්ෂණ රාජකරුණා මෙම රිට් පෙත්සම ගොනුකර තිබෙනවා.\nමෙහිදී නීතිපතිවරයා වෙනුවෙන් පෙනී සිටි රජයේ නීතිඥවරයා අධිකරණය හමුවේ කරුණු දක්වමින් කියා සිටියේ එම කටයුතුවලට අදාළව නව ලිපියක් නිකුත් කිරීමට කටයුතු කර ඇති බවයි.\nපෙත්සම මේ මස 26 වනදා යළි කැඳවීමට අභියාචනාධිකරණය නියම කළ බවයි අධිකරණ වාර්තාකරු සඳහන් කළේ.",
       "URL": "https://www.hirunews.lk/337845/රාජ්‍ය-පරිපාලන-ලේකම්පළාත්පාලන-ආයතන-බලතල-සම්බන්ධීකරණ-කමිටු-වෙත-පැවරීමේ-ලිපිය-ඉවත්-කරගනී",
       "Category": "Local News",
       "Parent URL": "https://www.hirunews.lk/local-news.php?pageID=271"
}