{
       "Source": "hirunews",
       "Timestamp": "Monday, 20 June 2022 - 11:37",
       "Headline": "ඔස්ට්‍රේලියා අගමැතිගෙන් ශ්‍රී ලංකාව ගැන ප්‍රකාශයක් - රටේ වත්මන් තත්ත්වය සොයන්න එරට ස්වදේශ ඇමතිවරියත් දිවයිනට",
       "News Content": "නීතිවිරෝධීව ඔස්ට්‍රේලියාවට සංක්‍රමණය වීමට උත්සාහ කිරීමේදී එරට වෙරළාරක්ෂක බලකායේ නිලධාරින් අත්අඩංගුවට ගත් තවත් ශ්‍රී ලාංකිකයන් 23 දෙනෙකු මෙරටට පිටුවහල් කර තිබෙනවා.\nඅද අලුයම 3.50 ට ඔස්ට්‍රේලියාවට අයත් විශේෂ ගුවන් යානයකින් ඔවුන් කටුනායක ජාත්‍යන්තර ගුවන් තොටුපලට රැගෙන ආ බවයි අප ගුවන් තොටුපල වාර්තාකරු සඳහන් කළේ.\nමීගමුව, කොස්වාඩිය සහ මුතූර් ප්‍රදේශවල පදිංචිකරුවන් වන මොවුන් වෙන්නප්පුව කොස්වාඩිය ප්‍රදේශයෙන් බහුදින ධීවර යාත්‍රාවකින් පසුගිය මැයි මස 27 වනදා ඔස්ට්‍රේලියාවට බලා පිටත්ව තිබෙනවා.\nමේ අතර බෝට්ටු මගින් ශ්‍රී ලංකාවෙන් නීති විරෝධීව පැමිණෙන කිසිවෙකුත් ඔස්ට්‍රේලියාව තුළ පදිංචි නොකරන බව එරට අග්‍රාමාත්‍ය ඇන්තනී ඇල්බනීස් අවධාරණය කරනවා.\nඒ සම්බන්ධයෙන් වත්මන් රජයේ ප්‍රතිපත්තිය ඉතා පැහැදිලි බවත් දේශ සීමා ආරක්ෂණය පුලුල්ව ක්‍රියාත්මක බවත් මෙල්බන් නුවර අද පෙරවරුවේ පැවති මාධ්‍ය හමුවකදී ඔහු සඳහන් කලා.\nමෙලෙස පැමිණෙන අයගෙන් බහුතරයක් ස්ථිර පදිංචිය ලැබේ යැයි වැරදි වැටහීම් මත පැමිණෙන අය බවයි අගමැතිවරයා කියාසිටියේ.\nකෙසේවෙතත් කිසිදු ලිහිල් කිරීමක් සිදුකර නොමැති අතැර දැඩි පියවර අඛණ්ඩව අනුගමනය කෙරෙන බවයි ඇන්තනී ඇල්බනීස් සඳහන් කලේ.\nමේ අතර ශ්‍රී ලංකාවේ වත්මන් තත්වය පිළිබඳ සාකච්ඡා කිරීමට ඔස්ට්‍රේලියා ස්වදේශ අමාත්‍ය ක්ලෙයාර් ඔ-නිල් දිවයිනට පැමිණ තිබෙනවා.\nඇය ජනාධිපතිවරයා – අග්‍රාමාත්‍යවරයා සහ විදේශ අමාත්‍යවරයා සමග සාකච්ඡා කිරීමට නියමිත බවයි කොළඹ පිහිටි ඔස්ට්‍රේලියානු මහ කොමසාරිස් කාර්යාලය නිවේදනය කලේ.\nරටේ වත්මන් ආර්ථික තත්වය සහ නීතිවිරෝධී මිනිස් සංක්‍රමණ පිළිබඳ මෙම සාකච්ඡාවලදී අවධානය යොමු කෙරෙනු ඇති.\nඇය මීට සුළු මොහොතකට පෙර විදේශ කටයුතු  අමාත්‍ය මහාචාර්ය ජී එල් පීරිස් හමු වී සාකච්ඡා පවත්වා තිබෙන අතර ඉන් අනතුරුව ජනාධිපතිවරයා හමු වීමට නියමිතයි.\nඇය ඉන් අනතුරුව ජනාධිපතිවරයා හමුවීමට යනු ඇති බවයි වාර්තා වන්නේ.",
       "URL": "https://www.hirunews.lk/307652/ඔස්ට්‍රේලියා-අගමැතිගෙන්-ශ්‍රී-ලංකාව-ගැන-ප්‍රකාශයක්-රටේ-වත්මන්-තත්ත්වය-සොයන්න-එරට-ස්වදේශ-ඇමතිවරියත්-දිවයිනට",
       "Category": "Local News",
       "Parent URL": "https://www.hirunews.lk/local-news.php?pageID=1082"
}