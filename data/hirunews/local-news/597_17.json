{
       "Source": "hirunews",
       "Timestamp": "Monday, 16 January 2023 - 18:19",
       "Headline": "ලබන වසරේ LPL තරග තිබෙනවා නම් ක්‍රීඩා අමාත්‍යංශයේ අනුමැතිය අනිවාර්යයි - රොෂාන් රණසිංහ (ඡායාරූප)",
       "News Content": "ලබන වසරේ LPL තරග තිබෙනවා නම් ක්‍රීඩා අමාත්‍යංශයේ අනුමැතිය අනිවාර්යයෙන් ලබා ගත යුතු බව ක්‍රීඩා හා යෞවන කටයුතු අමාත්‍ය රොෂාන් රණසිංහ පවසනවා.\nLPL ගිවිසුම ක්‍රීඩා අමාත්‍යාංශයේ සම්පූර්ණ අනුමැතිය නොමැතිව මෙතෙක් කල් තරඟ කර ඇති බවත් ළඟදි තිබූ තරගාවලිය ආයෝජකයකු විසින් සිදු කළ බැවින් කඩාකප්පල් කළ නොහැකි නිසා ඒ විදිහටම තරඟ කරන්න අවස්ථාව දුන් බවත් අමාත්‍යවරයා පැවසුවා.\nඅමාත්‍යවරයා මේ බව පැවසූයේ ක්‍රීඩා හා යෞවන කටයුතු සංවර්ධනය පිළිබඳ ඒකාබද්ධ ප්‍රවේශය අනුරාධපුර දිස්ත්‍රික්කයට හඳුන්වා දීමේ වැඩ සටහනකට එක්වෙමින්.\nඑහිදී අමාත්‍යවරයා මෙසේද පැවසුවා.\n''ලබන වසරෙ LPL තරඟ කරන්නට පෙර එම ගිවිසුම අලුත් විය යුතු අතර ක්‍රීඩා තරඟාවලියක් පැවැත්වීමේ දී අනිවාර්යයෙන් ක්‍රීඩා අමාත්‍යාංශයේ අනුමැතිය තිබිය යුතුයි. දැනට LPL සඳහා තිබෙන්නේ කණ්ඩායම් පහක් පමණයි. පළාතට එක බැගින් පළාත් නමයට කණ්ඩායම් 9ක් තිබිය යුතුයි . මුලින්ම පළාතෙන් දක්ෂ ක්‍රීඩකයො දෙදෙනෙක්වත් බිහිවිය යුතුයි. සුජීව ගොඩලියද්ද මහත්තයාගේ ප්‍රකාශය අනුව මෙම පළාතෙන් දැනට ජාතික කණ්ඩායම සඳහ නියෝජන කරන්නේ කාන්තාවන් දෙදෙනෙකු පමණයි. දකුණෙ ළමයින්ට පුලුවන් නම්, ඒ පුහුණු වුණෙත් පුහුණුකරුවන්ගෙන් නම් බස්නාහිරට පුලුවන්නම්, ඇයි උතුරු මැදට බැරි ? ඇයි වයඹට බැරි ? මධ්‍යම පළාතෙන් දක්ෂ ක්‍රීඩකයො බිහි වුණානම් මෙහෙන් බැරි වෙන්න බෑනේ. පුහුණු පහසුකම්, ක්‍රීඩා භාණ්ඩ නැත්නම් ඒවා දීලා එයාලට වගකීමක් තියෙනවා දක්ෂ ක්‍රීඩකයො බිහි කර ගන්න. එතකොට උනන්දුව ඇති වේවි. මොකද කණ්ඩායම පරාජය වෙන්න බෑනේ. කණ්ඩායම පරාජය නොවෙන්නනම් අවම වශයෙන් උතුරු මැද දරුවො තුන් දෙනෙක්වත් පුහුණු කරන්න ඕනි දක්ෂ ලෙස, සමහර විට එම දරුවො ගණන 10 වෙයි, 100 වෙයි 200 වෙයි. ඒ අයට විදේශයට ගිහින් හරි තරඟ කරන්න පුළුවන් වෙයි. ඒ නිසා වගකීම් විරහිත නොවී උතුරු මැද පුහුණු කටයුතු දිගටම ක්‍රියාත්මක කරන්න සිදු වෙනවා.''",
       "URL": "https://www.hirunews.lk/325205/ලබන-වසරේ-lpl-තරග-තිබෙනවා-නම්-ක්‍රීඩා-අමාත්‍යංශයේ-අනුමැතිය-අනිවාර්යයි-රොෂාන්-රණසිංහ-ඡායාරූප",
       "Category": "Local News",
       "Parent URL": "https://www.hirunews.lk/local-news.php?pageID=597"
}