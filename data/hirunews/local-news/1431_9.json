{
       "Source": "hirunews",
       "Timestamp": "Wednesday, 12 January 2022 - 7:29",
       "Headline": "අයිස් සහ හෙරොයින් ළඟ තබාගත් පුද්ගලයින් සිව්දෙනෙකු නීතියේ රැහැනට",
       "News Content": "ගත වූ පැය 24 තුළ දිවයිනේ විවිධ ප්‍රදේශවලදී සිදු කළ සෝදිසි කිරීම් සහ වැටලීම්වලදී නීතිවිරෝධී මත්ද්‍රව්‍ය අලෙවි කිරීමට උත්සාහ කිරීම, ළඟ තබාගැනීම සහ භාවිත කිරීමට පෙළඹීම යන චෝදනා මත පුද්ගලයින් සිව්දෙනෙකු පොලීසිය විසින් අත් අඩංගුවට ගෙන තිබෙනවා.\nඒ අනුව කඩවත ප්‍රදේශයේ දී විශේෂ කාර්ය බලකා ගෝනහේන කඳවුරේ නිලධාරින්ට ලද තොරතුරක් මත සිදු කළ වැටලීමක දී හෙරොයින් සමග පුද්ගලයෙකු අත් අඩංගුවට ගැනුණා.\nසැකකරු සන්තකයේ තිබී හෙරොයින් ග්‍රෑම් 59යි, මිලිග්‍රෑම් 240ක් සොයා ගෙන ඇති අතර, ඔහු 27 හැවිරිදි තරුණයෙකු බවයි පොලිස් මාධ්‍ය ප්‍රකාශක කාර්යාලය නිකුත් කළ නිවේදනයේ දැක්වෙන්නේ.\nකෙසෙල්වත්ත ප්‍රදේශයේ පදිංචි මෙම සැකකරු අද (12) දින මහර මහේස්ත්‍රාත් අධිකරණයට ඉදිරිපත් කිරීමට නියමිතයි.\nඑමෙන්ම ඊයේ (11) පස්වරුවේ පෑලියගොඩ පොලිස් වසමේ පෑලියගොඩ ජෙයරාජ් ප්‍රනාන්දුපුල්ලේ ගුවන් පාලම අසල දී හෙරොයින් ග්‍රෑම් 05යි, මිලිග්‍රෑම් 260ක් සමග පුද්ගලයෙකු අත්අඩංගුවට ගෙන තිබෙනවා.\nඒ පෑලියගොඩ පොලීසියට ලද තොරතුරක් මතයි.\nකැලණිය ප්‍රදේශයේ පදිංචි 46 හැවිරිදි පුද්ගලයෙකු වන මොහු අද (12) දින අලුත්කඩේ අංක 05 මහේස්ත්‍රාත් අධිකරණය වෙත ඉදිරිපත් කෙරෙන බවයි පොලිස් මාධ්‍ය අංශය නිකුත් කළ නිවේදනයේ දැක්වෙන්නේ.\nමේ අතර, ගල්කිස්ස පොලිස් වසමේ දී ඊයේ (11) රාත්‍රියේ සිදු කළ වැටලීමක දී හෙරොයින් ළඟ තබාගත් පුද්ගලයෙකු පොලිස් අත්අඩංගුවට ගෙන තිබෙනවා.\nසැකකරු සන්තකයේ තිබී හෙරොයින් ග්‍රෑම් 05යි, මිලිග්‍රෑම් 200ක් සොයාගෙන ඇති අතර, මොහු 52 හැවිරිදි රත්මලාන ප්‍රදේශයේ ම පදිංචිකරුවෙකු බවයි වාර්තා වන්නේ.\nසැකකරු සම්බන්ධයෙන් ඉදිරි නීතිමය පියවර ගැනීම සඳහා අද (12) ගල්කිස්ස මහේස්ත්‍රාත් අධිකරණය වෙත ඉදිරිපත් කිරීමට නියමිතයි.\nඑමෙන්ම මට්ටක්කුලිය ප්‍රදේශයේ දී අයිස් මත්ද්‍රව්‍ය සමග කාන්තාවක් පොලිස් අත්අඩංගුවට ගෙන තිබෙනවා.\nසැකකාරිය සතුව තිබී අයිස් මත්ද්‍රව්‍ය ග්‍රෑම් 82යි, මිලිග්‍රෑම් 110ක් සොයා ගැනුණා.\nමෙලෙස අත් අඩංගුවට ගෙන ඇත්තේ 38 හැවිරිදි වියෙහි පසු වූ තැනැත්තියක් වන අතර, ඇය අද (12) මාලිගාකන්ද මහේස්ත්‍රාත් අධිකරණය වෙත ඉදිරිපත් කිරීමට නියමිතයි.",
       "URL": "https://www.hirunews.lk/293739/අයිස්-සහ-හෙරොයින්-ළඟ-තබාගත්-පුද්ගලයින්-සිව්දෙනෙකු-නීතියේ-රැහැනට",
       "Category": "Local News",
       "Parent URL": "https://www.hirunews.lk/local-news.php?pageID=1431"
}