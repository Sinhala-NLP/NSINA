{
       "Source": "hirunews",
       "Timestamp": "Monday, 11 June 2018 - 14:05",
       "Headline": "ප්‍රසන්න රණතුංගට එරෙහි  ව්‍යාපාරිකයෙකු බියගන්වා මුදල් ලබාගැනීමේ නඩුවේ සාක්ෂි විභාගය ලබන 28 වනදාට කල් යයි",
       "News Content": "ව්‍යාපාරිකයෙකු බිය ගන්වා රුපියල් මිලියන 64ක මුදලක් ලබා ගැනීම ඇතුඵ චෝදනා කිහිපයක් යටතේ ගම්පහ දිස්ත්‍රික් පාර්ලිමේන්තු මන්ත්‍රී ප්‍රසන්න රණතුංග ඇතුඵ තිදෙනෙකුට එරෙහිව නීතිපතිවරයා විසින් පවරා ඇති නඩුවේ සාක්ෂි විභාගය අද කොළඹ මහාධිකරණයේදී සිදු කෙරුණා.\nඒ, මහාධිකරණ විනිසුරු චම්පා ජානකි රාජරත්න හමුවේයි.\nඑහිදී පැමිණිලිකරු සාක්ෂි ලබා දෙමින් පවසා ඇත්තේ 2015 වසරේ මැයි මස 29වනදා දහවල්  පාර්ලිමේන්තු මන්ත්‍රි ප්‍රසන්න රණතුංග තමන්ට දුරකතන ඇමතුමකින් ඔහුට මුදල් ලබා දෙන ලෙසට තර්ජනය කළ බවයි.\nපසුව එදිනම පස්වරුවේ මන්ත්‍රිවරයා සහ ඔහුගේ ආරක්ෂකයක් තිදෙනෙකු සමග තම ව්‍යාපාරික ස්ථානයට පැමින එම දිනයේදිම මුදල් ලබා දෙන ලෙසට තර්ජනය කළ බවයි පැමිණිලිකරු අධිකරණයට සාක්ෂි ලෙස ඉදිරිපත් කර ඇත්තේ.\nමීට අමතරව අදාළ තර්ජනය කිරීම ඇතුළත් දුරකථන සංවාදය පිළිබඳ හඩ පටය ප්‍රතිවාදනය කිරීමද අධිකරණයේදී අද සිදුකර තිබෙනවා.\nනඩුව වැඩිදුර විභාගය ලබන 28 වනදා දක්වා කල් තැබීමටයි මහාධිකරණ විනිසුරු චම්පා ජානකි රාජරත්න නියෝග කළේ.",
       "URL": "https://www.hirunews.lk/192808/ප්‍රසන්න-රණතුංගට-එරෙහි-ව්‍යාපාරිකයෙකු-බියගන්වා-මුදල්-ලබාගැනීමේ-නඩුවේ-සාක්ෂි-විභාගය-ලබන-28-වනදාට-කල්-යයි",
       "Category": "Local News",
       "Parent URL": "https://www.hirunews.lk/local-news.php?pageID=3901"
}