{
       "Source": "hirunews",
       "Timestamp": "Sunday, 06 September 2020 - 10:51",
       "Headline": "ගංජා හේන් 3ක් වටලා සැකකරුවන් 3ක් අත්අඩංගුවට",
       "News Content": "කොස්ලන්ද බලහරුව ප්‍රදේශයේ වගාකර තිබූ ගංජා හේන් 3ක් වටලා සැකකරුවන් තුන් දෙනෙකු අත්අඩංගුවට ගෙන තිබෙනවා.\nඋඩවලව පොලිස් විශේෂ කාර්ය බලකායේ නිලධාරීන්ට ලැබුනු තොරතුරකට අනුවයි ඊයේ පස්වරුවේ වැටලීම සිදුකර ඇත්තේ.\nඅත්අඩංගුවට පත්වූ සැකකරුවන් බලහරුව කිරිඳිවැල සහ රාජාංගණය ප්‍රදේශවල පදිංචි අවුරුදු 33 41 සහ 55 වයස්වල පසුවන තුන්දෙනෙක්.\nවැඩිදුර විමර්ශණ සඳහා කොස්ලන්ද පොලිසියට භාරදී ඇති සැකකරුවන් අද බණ්ඩාරවෙල මහේස්ත්‍රාත් අධිකරණයට ඉදිරිපත් කිරීමට නියමිතයි.\nමේ අතර උඩවලව පොලිස් විශේෂ කාර්ය බලකා නිලධාරීන් ඊයේ පස්වරුවේ කළ තවත් වැටලීමකින් නීති විරෝධී මත්පැන් පෙරීමට යොදා ගන්නා ගෝඩා සහ උපකරණ සමග සැකකරුවෙකු අත්අඩංගුවට ගෙන තිබෙනවා.\nබලහරුව ප්‍රදේශයේ කළ එම වැටලීමේදී අත්අඩංගුවට පත්වී ඇත්තේ 32 හැවිරිදි සැකකරුවෙක්.\nඌව කුඩා ඔය ප්‍රදේශයේ පදිංචි සැකකරු කොස්ලන්ද පොලිසියට භාරදී ඇති අතර ඔහු බණ්ඩාරවෙල මහේස්ත්‍රාත් හමුවට ඉදිරිපත් කිරීමට නියමිතයි.\nමේ අතර වව්නියාව පොලිස් විශේෂ කාර්ය බලකා නිලධාරීන්ට ලැබුනු තොරතුරකට අනුව කළ වැටලීමකදී බලපත්‍ර නොමැතිව ගංජා මිශ්‍ර මදන මෝදක කිලෝ 2යි ග්‍රෑම් 215ක් සමග සැකකරුවෙකු අත්අඩංගුවට ගෙන තිබෙනවා.\nමැදවච්චිය මහකුඹුක්ගොල්ලෑව ප්‍රදේශයේ කළ වැටලීමෙන් අත්අඩංගුවට ගත් සැකකරු වව්නියාව ප්‍රදේශයේ පදිංචි 24 හැවිරිදි පුද්ගලයෙක්.\nඔහු අද වව්නියාව මහේස්ත්‍රාත් අධිකරණයට ඉදිරිපත් කිරීමට නියමිත අතර වව්නියාව පොලිසිය වැඩිදුර විමර්ශන සිදු කරනවා.",
       "URL": "https://www.hirunews.lk/249521/ගංජා-හේන්-3ක්-වටලා-සැකකරුවන්-3ක්-අත්අඩංගුවට",
       "Category": "Local News",
       "Parent URL": "https://www.hirunews.lk/local-news.php?pageID=2474"
}