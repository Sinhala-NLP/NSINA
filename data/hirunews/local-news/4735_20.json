{
       "Source": "hirunews",
       "Timestamp": "Tuesday, 27 December 2016 - 16:42",
       "Headline": "හිටපු අග්‍රාමාත්‍යවරයාගේ අවමංගල්‍ය උත්සවය පිළිබදව ජනපති කළ විශේෂ ප්‍රකාශය (Update)",
       "News Content": "හිටපු අග්‍රාමාත්‍ය රත්නසිරි වික්‍රමනායක කොාළඹ පෞද්ගලික රෝහලක ප්‍රතිකාර ලබමින් සිටියදී අද දහවල් අභාවප්‍රාප්ත වුණා.\nමියයනවිට 83 වන වියේ පසුවූ ඔහු ජනාධිපති ජ්‍යෙෂ්ඨ උපදේශකවරයෙකු ලෙසද කටයුතු කළා.\n1933 වසරේ මැයි පස්වනදා උපන් ඔහු මිල්ලෑව ප්‍රාථමික පාසල, පන්නිපිටිය ධර්මපාල විද්‍යාලය, පේදුරුතුඩුව හාඞ්ලි විද්‍යාලය සහ කොළඹ ආනන්ද විද්‍යාලයෙන් අධ්‍යාපනය ලබාගත්තා.\nඔහු නීතිවේදියෙකු ලෙස සුදුසුකම් ලැබුවේ එක්සත් රාජධානියේදී ඊට අදාළ අධ්‍යාපන කටයුතු හමාර කිරීමෙන් අනතුරුවයි.\n1960 වසරේ ලංකා සම සමාජ පක්ෂයෙන් හොරණ අසුන ජය ගත් රත්නසිරි වික්‍රමනායක 1962 වසරේදී ශ්‍රී ලංකා නිදහස් පක්ෂයේ සාමාජිකත්වය ලබාගත්තා.\nඑතැන් සිට නිදහස් පක්ෂය වෙනුවෙන් විශාල මෙහෙයක් ඉටුකළ ඔහු 1978 වසරේදී නිදහස් පක්ෂයේ මහ ලේකම් ධුරයද හොබවනු ලැබුවා.\n2000 වසරේ සිට 2001 වසර දක්වා මෙන්ම, 2005 වසරේ සිට 2010 දක්වා අවස්ථා දෙකකදී මෙරට අග්‍රාමාත්‍ය ධුරය හෙබවූ රත්නසිරි වික්‍රමනායක මහතා රාජ්‍ය පරිපාලන, ස්වදේශ කටයුතු, බුද්ධශාසන සහ වැවිළි කර්මාන්ත යන අමාත්‍ය ධූරයන්වලද කටයුතු කර තිබෙනවා.\nහිටපු අග්‍රාමාත්‍ය රත්නසිරි වික්‍රමනායකගේ දේහය හෙට පෙරවරු 10.30 ත් 11.30 ත් අතර කාලය තුළ පාර්ලිමේන්තුවේ තැන්පත් කෙරෙන අතර, එහිදී මන්ත්‍රීවරුන්ට දේහයට අවසන් ගෞරව දැක්විය හැකි බවයි කථානායක මාධ්‍ය අංශය ප්‍රකාශ කළේ.\nඑසේම ඔහුගේ අවමංගල්‍ය කටයුතු පූර්ණ රාජ්‍ය අනුග්‍රහයෙන් සිදුකරන ලෙස ජනාධිපති මෛත්‍රිපාල සිරිසේන අද අදාළ අංශවලට උපදෙස් ලබාදී තිබුනා.\nමේ අතර හිටපු අග්‍රාමාත්‍ය රත්නසිරි වික්‍රමනායකගේ අභාවය සැළවීමත් සමඟ ඔහු ප්‍රතිකාර ලබමින් සිටි පෞද්ගලික රෝහලට පැමිණි හිටපු ජනාධිපති මහින්ද රාජපක්ෂ ප්‍රකාශ කළේ ඔහුගේ අභාවය රටට සහ ජාතියට විශාල පාඩුවක් බවයි.\nඔහු ශ්‍රී ලංකා නිදහස් පක්ෂයට නිරන්තර ශක්තියක් වූ බව එම ස්ථානයට පැමිණ සිටි ශ්‍රී ලංකා නිදහස් පක්ෂ මහ ලේකම් අමාත්‍ය දුමින්ද දිසානායක කියා සිටියා.\nමේ  අතර රත්නසිරි වික්‍රමනායකගේ අවසන් කටයුතු ලබන 31 වන දින හොරණදී සිදුකරන බවයි එතුමාගේ පුත් පාර්ලිමේන්තු මන්ත්‍රී විදුර වික්‍රමනායක කියා සිටියේ.\nහිටපු අගමැති රත්නසිරි වික්‍රමනායක මහතාගේ දිවිගමනේ ඡායාරූප එකතුවක් මෙන්න\nUpdate :- Tuesday, December 27, 2016  5.18pm\n--------------------------------------------------------------------\nඅභාවප්‍රාප්ත හිටපු අග්‍රාමාත්‍ය රත්නසිරි වික්‍රමනායකගේ දේහය හෙට පෙරවරු 10.30 ත් 11.30 ත් අතර කාලය තුළ පාර්ලිමේන්තුවේ තැන්පත් කෙරෙනවා.\nඑහිදී මන්ත්‍රීවරුන්ට දේහයට අවසන් ගෞරව දැක්විය හැකි බවයි කථානායක මාධ්‍ය අංශය ප්‍රකාශ කළේ.\nකොළඹ පෞද්ගලික රෝහලකදී හිටපු අග්‍රාමාත්‍ය රත්නසිරි වික්‍රමනායක අද අභාවප්‍රාප්ත වූ අතර මියයනවිට ඔහුගේ වයස අවුරුදු 83 ක්.",
       "URL": "https://www.hirunews.lk/150701/හිටපු-අග්‍රාමාත්‍යවරයාගේ-අවමංගල්‍ය-උත්සවය-පිළිබදව-ජනපති-කළ-විශේෂ-ප්‍රකාශය-update",
       "Category": "Local News",
       "Parent URL": "https://www.hirunews.lk/local-news.php?pageID=4735"
}