{
       "Source": "hirunews",
       "Timestamp": "Friday, 14 October 2022 - 17:13",
       "Headline": "ත්‍රිකුණාමලය වරාය සංවර්ධනයේ දී ඉන්දියාව සමග සහයෝගයෙන් කටයුතු කළ යුතු බව ජනපති කියයි (ඡායාරූප, වීඩියෝ)",
       "News Content": "ත්‍රිකුණාමල දිස්ත්‍රික් ක්‍රමෝපායික සංවර්ධන සැලැස්ම ඡන්දය ඉලක්ක කර ගත්තක් නොව, ඊළඟ පරම්පරාව වෙනුවෙන් ආරම්භ කළ ව්‍යාපෘතියක් බව ජනාධිපති රනිල් වික්‍රමසිංහ පවසනවා.\nත්‍රිකුණාමලය දිස්ත්‍රික් සංවර්ධන සැලැස්මට අනුකූලව වරාය සංවර්ධනයේ දී සහ තෙල් ටැංකි සංකීර්ණය සංවර්ධනය කිරීමේ දී ඉන්දියාව සමග එක්ව කටයුතු කිරීමේ වැදගත්කම ජනාධිපතිවරයා මෙහිදී ප්‍රධාන වශයෙන් අවධාරණය කළා.\nජනාධිපතිවරයා බව සඳහන් කළේ ත්‍රිකුණාමල දිස්ත්‍රික් සංවර්ධන සැලැස්ම (Surbana Jurong plan) පිළිබඳ අද (14) ත්‍රිකුණාමල ඔර්ස් හිල් (Orr's Hill) එළිමහන් භූමියේ පැවති විශේෂ සාකච්ඡාවට එක් වෙමින්.\nඉන්දියාවට තෙල් ටැංකි ලබාදීමේ දී මතු වු විරෝධතා පිළිබඳව මෙහිදී සිහිපත් කළ ජනාධිපතිවරයා සදහන් කළේ, එදා එම තෙල් ටැංකි ලබාදීමට ගත් තීරණය මුළුමනින්ම ක්‍රියාත්මක කිරීමට අවස්ථාව ලබා දුන්නේ නම්, රට ඉන්ධන අර්බුදයකට මුහුණ නොදෙන බවයි.\nමෙම සාකච්ඡාව ආරම්භ වීමට ප්‍රථම ජනාධිපති රනිල් වික්‍රමසිංහ ඔර්ස් හිල් (Orr's Hill) එළිමහන් භූමියේ සිට ත්‍රිකුණාමල දිස්ත්‍රික් සංවර්ධන සැලැස්ම යටතේ සංවර්ධනය කිරීමට යෝජිත ස්ථාන කිහිපයක් ද නිරීක්ෂණය කළා.\nඑමෙන්ම සාකච්ඡාවෙන් අනතුරුව ජනාධිපතිවරයා ත්‍රිකුණාමලය ගාන්ධි වටරවුම ආසන්නයේ පිහිටි වෙරළ තීරය සංචාරක ආකර්ෂණය දිනාගත හැකි ස්ථානයක් ලෙස සංවර්ධනය කිරීමට යෝජිත ව්‍යාපෘති භූමිය නිරීක්ෂණය කිරීමට ද එක්වුණා.\nමේ අතර ත්‍රිකුණාමලය දිස්ත්‍රික් ප්‍රාදේශීය මාධ්‍යවේදීන් කණ්ඩායමක් ද හමු වූ ජනාධිපතිවරයා ඔවුන්ගේ තොරතුරු විමසීමට ද අමතක නොකළ බව ජනාධිපති මාධ්‍ය අංශය පවසනවා.",
       "URL": "https://www.hirunews.lk/317877/ත්‍රිකුණාමලය-වරාය-සංවර්ධනයේ-දී-ඉන්දියාව-සමග-සහයෝගයෙන්-කටයුතු-කළ-යුතු-බව-ජනපති-කියයි-ඡායාරූප-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=803"
}