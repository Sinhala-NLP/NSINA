{
       "Source": "hirunews",
       "Timestamp": "Sunday, 18 December 2016 - 10:52",
       "Headline": "යතුරුපැදි දෙකක් ගැටී තුන්දෙනෙකු ජීවිතක්ෂයට (ඡායාරූප)",
       "News Content": "අතුරුගිරිය - මාළඹේ මාර්ගයේ කිලෝමීටර් 10 කණුව මංසන්ධියේදී යතුරුපැදි දෙකක් එකිනෙක ගැටී ඊයේ රාත්‍රියේ සිදුවූ අනතුරකින් පුද්ගලයින් තුන්දෙනෙකු මියගොස් තිබෙනවා.\nපොලිසිය සදහන් කළේ අරංගල දෙස සිට මාළඹේ දෙසට ධාවනය වූ යතුරුපැදියක් සහ ඊට ප්‍රතිවිරුද්ධ දිශාවෙන් ගමන් කල යතුරුපැදියක් ගැටීමෙන් මෙම අනතුර සිදුව ඇති බවයි.\nතුවාල ලැබූ එක් පුද්ගලයෙකු සහ කාන්තාවක ඊයේ රාත්‍රියේ තලංගම රෝහලට ඇතුළත් කිරීමෙන් අනතුරුව මියගිය අතර අනෙක් පුද්ගලයා කොළඹ ජාතික රෝහලට ඇතුළත් කිරීමෙන් පසු අද පෙරවරුවේ මියගොස් තිබුණා.\nඅතුරුගිරිය - ඔරුවල ප්‍රදේශයේ පදිංචි 26 හැවිරිදි තරුණිය මාළඹේ ප්‍රදේශයේ පෞද්ගලික ආයතනයක සේවය කර ඇති අතර, ඇය සේවය නිමවා නිවස බලා ගොස් ඇත්තේ එම ආයතනයේම සේවය කරන 22 හැවිරිදි තරුණයෙකුගේ යතුරුපැදියෙන්.\nඑම යතුරුපැදිය පැලවත්ත යුද හමුදා කදවුරට අනුයුක්තව සේවය කළ බිබිල ප්‍රදේශයේ පදිංචි 29 හැවිරිදි යුද හමුදා සෙබලෙකු පැදවූ යතුරුපැදියේ ගැටීමෙන් ඊයේ රාත්‍රියේ මෙම අනතුර සිදුවුණා.\nඑහිදී එම හමුදා සෙබළා සහ අනෙක් යතුරුපැදියේ ගමන් ගත් තරුණිය ජීවිතක්ෂයට පත්වූ අතර, අද පෙරවරුවේ මියගියේ ඇය යතුරුපැදියෙන් රැගෙන ගිය තරුණයායි.\nමේ අතර ඊයේ පස්වරුවේ යාපනය - චාවකච්චේරිය ප්‍රදේශයේ සිදුවූ අනතුරින් මියගිය පුද්ගලයින් 11 දෙනාගේ සිරුරු සම්බන්ධයෙන් පශ්චාත් මරණ පරීක්ෂණය ඊයේ රාත්‍රියේ සිදුකර තිබෙනවා.\nචාවකච්චේරිය පොලීසියේ ප්‍රකාශකයෙකු කියා සිටියේ අද දහවල් වනවිට එම සිරුරු ඥාතීන්ට භාරදිය හැකි බවයි.",
       "URL": "https://www.hirunews.lk/149981/යතුරුපැදි-දෙකක්-ගැටී-තුන්දෙනෙකු-ජීවිතක්ෂයට-ඡායාරූප",
       "Category": "Local News",
       "Parent URL": "https://www.hirunews.lk/local-news.php?pageID=4748"
}