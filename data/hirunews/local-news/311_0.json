{
       "Source": "hirunews",
       "Timestamp": "Sunday, 28 May 2023 - 19:40",
       "Headline": "අයි.පී.එල් අවසන් මහා තරඟයට වර්ෂාවෙන් බාධා",
       "News Content": "ඉන්දීය ප්‍රිමියර්ලීග් තරඟාවලියේ මෙවර ශූරයින් තීරණය කෙරෙන අවසන් මහ තරඟය අද රාත්‍රි 7.30 ට අහමදාබාද් හි ආරම්භ වීමට නියමිතව තිබූ අතර තරගයට වේ වන විට වර්ෂාවෙන් බාධා එල්ල වී තිබෙනවා.\nමෙම තරඟයේදී මහේන්ද්‍ර සිං දෝණිගේ නායකත්වයෙන් යුත් චෙන්නායි සුපර් කින්ග්ස් කණ්ඩායම හාර්දික් පාණ්ඩ්‍යාගේ නායකත්වයෙන් යුත් ගුජරාට් ටයිටන්ස් කණ්ඩායම තරඟ වඳිනවා.\nඅවසන් මහාතරඟයට චෙන්නායි කණ්ඩායම සඳහා මතීෂ පතිරණ, මහීෂ් තීක්ෂණ මෙන්ම ගුජරාට් කණ්ඩායමට දසුන් ශානක ක්‍රීඩා කිරීමට නියමිතයි.\nතරඟාවලියේ නැඟී එන ක්‍රීඩකයා සම්මානය බොහෝ දුරට මතීෂ පතිරණට හිමිවනු ඇති බවටයි ක්‍රිකට් වාර්තා සඳහන් කරන්නේ.\nමෙවර අයි.පී.එල් ශූරයන්ට ඉන්දීය රුපියල් කෝටි 20ක මුදලක් පිරිනැමෙන අතර එහි වටිනාකම ශ්‍රී ලංකා මුදලින් රුපියල් කෝටි 70කට අධිකයි.\nඅනුශූරයන්ට ඉන්දීය රුපියල් කෝටි 13ක මුදලක් පිරිනැමෙන අතර එහි වටිනාකම ශ්‍රී ලංකා මුදලින් රුපියල් කෝටි 45කට අධික වනවා.",
       "URL": "https://www.hirunews.lk/336466/අයි-පී-එල්-අවසන්-මහා-තරඟයට-වර්ෂාවෙන්-බාධා",
       "Category": "Local News",
       "Parent URL": "https://www.hirunews.lk/local-news.php?pageID=311"
}