{
       "Source": "hirunews",
       "Timestamp": "Friday, 27 November 2020 - 20:18",
       "Headline": "තමන්ට එල්ල කළ චෝදනා ඔප්පු කිරීමට පැමිණිලි පාර්ශවය අපොහොසත් වෙලා - බැසිල් මහාධිකරණයට දන්වයි (වීඩියෝ)",
       "News Content": "රජයේ මුදල් සාවද්‍ය ලෙස පරිහරණය කළ බවට තමන්ට එල්ල කර තිබෙන චෝදනා සාධාරණ සැකයකින් තොරව ඔප්පු කිරීමට පැමිණිලි පාර්ශවය අපොහොසත් වී ඇතැයි හිටපු අමාත්‍ය බැසිල් රාජපක්ෂ කොළඹ මහාධිකරණය වෙත දැනුම්දී තිබෙනවා.\nඅධිකරණය වෙත ලිඛිත දේශනයකින් කරුණු දක්වමින් හිටපු අමාත්‍යවරයා ඉල්ලා ඇත්තේ විත්තිවාචිකය නොකැඳවා තමන්ව නිදොස් කොට නිදහස් කරන ලෙසයි.\n2015 ජනාධිපතිවරණ සමයේදී දිවිනැගුම සංවර්ධන අරමුදලට අයත් රුපියල් මිලියන 2,292 ක අරමුදලක් වැය කර දිවි නැඟුම ආධාරලාභීන්ට නිවාස ආධාර ලබාදීම තුළින් රජයේ මුදල් සාවද්‍ය ලෙස පරිහරණය කළ බවට හිටපු අමාත්‍යවරයාට චෝදනා එල්ල වී තිබුණා.\nමෙම නඩුවේ මුල් පැමිණිල්ල පසුගිය රජය සමයේ ස්ථාපිත කර තිබූ දූෂණ විරෝධී කමිටුවේ අධ්‍යක්‍ෂ ආනන්ද විජේපාල විසින් ඉදිරිපත් කර තිබෙනවා.\nඑහෙත් මුල් පැමිණිලිකරුගෙන් ප්‍රකාශයක් සටහන් කරගැනීමට පොලිස් මූල්‍ය අපරාධ කොට්ඨාසය පියවර ගෙන නොමැති බැවින් එය විමර්ශනවලදී සිදුවූ බරපතල දෝෂයක් බවට අදාළ ලිඛිත දේශනවලින් ඉදිරිපත් කර ඇති බව සඳහන්.\nඒ අනුව විත්තියේ සාක්ෂි කැඳවීමකින් තොරව විත්තිකරුවන් නිදහස් කරන්නේද, නැද්ද යන තීන්දුව මේ මස 30 වනදා කොළඹ මහාධිකරණය විසින් ප්‍රකාශයට පත් කිරීමට නියමිතයි.\nමේ අතර, පසුගිය රජය සමයේ නඩු පැවරූ ආකාරය සම්බන්ධයෙන් ශ්‍රී ලංකා පොදුජන පෙරමුණ අද (27) කැදවා තිබූ මාධ්‍ය හමුවකදී හෙළිදරව්වක් සිදුකළා.\nඒ, රාජ්‍ය අමාත්‍යවරුන් වන අනුරාධ ජයරත්න  සහ පාර්ලිමේන්තු මන්ත්‍රී ප්‍රමිත බණ්ඩාර විසින්.\nඑහිදී ඔවුන් විසින්  රංජන් රාමනායක දුරකථනයෙන් විනිසුරුවරුන්ට නඩු සඳහා නියෝග දෙන ආකාරය අඩංගු හඬ පටයක්ද මාධ්‍ය වෙත අනාවරණ කළා.\nඑමෙන්ම, දේශපාලඥයින් නීති පද්ධතියට බලපෑම් කිරීමට උත්සහ කළහොත් රටේ කඩාවැටීම වැලැක්විය නොහැකි බවයි ඊයේ (26) රාත්‍රියේ හිරු ටී.වී. ඔස්සේ විකාශය වූ බලය දේශපාලන වැඩසටහනට එක්වෙමින් රාජ්‍ය අමාත්‍ය ෂෙහාන් සේමසිංහ ප්‍රකාශ කළේ.",
       "URL": "https://www.hirunews.lk/255745/තමන්ට-එල්ල-කළ-චෝදනා-ඔප්පු-කිරීමට-පැමිණිලි-පාර්ශවය-අපොහොසත්-වෙලා-බැසිල්-මහාධිකරණයට-දන්වයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2308"
}