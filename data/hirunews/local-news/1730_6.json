{
       "Source": "hirunews",
       "Timestamp": "Thursday, 26 August 2021 - 10:17",
       "Headline": "පාස්කු  ප්‍රහාරය සම්බන්ධයෙන් ආන්දෝලනාත්මක කරුණු හෙළි කළ ශෙහාන් මාලක අදත් සී.අයි.ඩීයට",
       "News Content": "පාස්කු ප්‍රහාරය සම්බන්ධයෙන් මාධ්‍ය සාකච්ඡාවක් කැඳවා සිය නිරීක්ෂණ හෙළිදරව් කළ ෂෙහාන් මාලක ගමගේ නැමැති පුද්ගලයා අද දෙවන දිනටත් අපරාධ පරීක්ෂණ දෙපාර්තමේන්තුව හමුවට කැඳවා තිබෙනවා.\nඊයේ දිනයේදීත් අපරාධ පරීක්ෂණ දෙපාර්තමේන්තුවට කැඳවා තිබූ ශෙහාන් මාලක එහිදී ප්‍රකාශයක් සටහන් කර ගැනීමෙන් අනතුරුව මුදාහැරියා.\nකෙසේ වෙතත් අද දිනයේ දී ඔහු අපරාධ පරීක්ෂණ දෙපාර්තමේන්තුව හමුවේ පෙනී සිටියේ මාධ්‍ය හමුවේ දී ඔහු සිදු කළ ප්‍රකාශයන් තහවුරු කිරීමට අවශ්‍ය සියලු ලිපි ලේඛන ද සහිතව යි.\nමෙම සියලු ලිපි ලේඛන සමඟින් ශෙහාන් මාලක අද උදෑසන 9.30ට පමණ කොළඹ කොටුව අපරාධ පරීක්ෂණ මූලස්ථාන ගොඩනැගිල්ලට ඇතුළු වුණා.\nමේ අතර ඊයේ දිනයේදී ද අපරාධ පරීක්ෂණ දෙපාර්තමේන්තුව හමුවේ පෙනී සිටීමෙන් අනතුරුව මාධ්‍ය වෙත අදහස් දැක්වූ ෂෙහාන් මාලකගෙ නීතිඥයින් කියා සිටියේ මෙරට ආණ්ඩුක්‍රම ව්‍යවස්ථාවෙන් තහවුරු කර ඇති මූලික අයිතියක් වන භාෂණයේ නිදහස අනුව සිය සේවාදායකයා කිසිදු  වරදක් සිදුකර නොමැති බවයි.",
       "URL": "https://www.hirunews.lk/280637/පාස්කු-ප්‍රහාරය-සම්බන්ධයෙන්-ආන්දෝලනාත්මක-කරුණු-හෙළි-කළ-ශෙහාන්-මාලක-අදත්-සී-අයි-ඩීයට",
       "Category": "Local News",
       "Parent URL": "https://www.hirunews.lk/local-news.php?pageID=1730"
}