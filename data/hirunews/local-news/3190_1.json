{
       "Source": "hirunews",
       "Timestamp": "Tuesday, 20 August 2019 - 7:37",
       "Headline": "ජනපති පත් කළ විශේෂ ත්‍රිපුද්ගල පරීක්ෂණ මණ්ඩලය අද, තේරීම් කාරක සභාව හමුවට",
       "News Content": "පාස්කු ප්‍රහාරය පිළිබඳ සොයාබැලෙන පාර්ලිමේන්තු තේරීම් කාරක සභාව අද යළි රැස්වනවා.\nපස්වරු 3.30 ට සාක්ෂි විමසීම ආරම්භ වීමට නියමිත අතර, ඒ සඳහා පාස්කු ඉරු දින සිදුවූ ත්‍රස්ත ප්‍රහාර සම්බන්ධයෙන් සොයාබැලීම සඳහා ජනාධිපතිවරයා පත් කළ විශේෂ ත්‍රිපුද්ගල පරීක්ෂණ මණ්ඩලයේ සාමාජිකයන් සාක්ෂි ලබාදෙනු ඇති.\nඒ අනුව එහි සභාපති ශ්‍රේෂ්ඨාධිකරණ විනිසුරු විජිත් මලල්ගොඩ, හිටපු අමාත්‍යාංශ ලේකම් පද්මසිරි ජයමාන්න සහ හිටපු පොලිස්පති එන්.කේ. ඉලංගකෝන් ද අද දිනයේ සාක්ෂි ලබාදීමට නියමිතයි.\nඅදාළ තේරීම් කාරක සභාවේ අවසන් වාර්තාව එළඹෙන 23 වන දාට පෙර නිකුත් කිරීමටයි මීට පෙර තීරණය කර තිබුණේ.\nකෙසේ වෙතත්, ඒ සඳහා තවදුරටත් කාලය අවශ්‍ය බැවින් අවසන් වාර්තාව නිකුත් කිරීම සඳහා සැප්තැම්බර් මස 23 වන දා දක්වා කල් දැමුණා.\nමේ අතර, පොදු ව්‍යාපාර පිළිබද කාරක සභාව හෙවත් කෝප් කමිටුව අද පස්වරු 2ට යළි රැස්වීමට නියමිතයි.\nපසුගිය 9 වන දා කෝප් කමිටුව පළමු වරට මාධ්‍යයට විවෘත කෙරුණු අතර ඊට අදාළ අධි තාක්ෂණික කැමරාවලින් සමන්විත විශේෂ විද්‍යුත් උපකරණ පද්ධතිය කථානායක කරු ජයසූරියගේ සහභාගීත්වයෙන් එදින විවෘත කෙරුණා.\nඒ අනුව අද දිනයේද පොදු ව්‍යාපාර පිළිබද කාරක සභාව හෙවත් කෝප් කමිටුව මාධ්‍යයට විවෘත වනු ඇති.",
       "URL": "https://www.hirunews.lk/222574/ජනපති-පත්-කළ-විශේෂ-ත්‍රිපුද්ගල-පරීක්ෂණ-මණ්ඩලය-අද-තේරීම්-කාරක-සභාව-හමුවට",
       "Category": "Local News",
       "Parent URL": "https://www.hirunews.lk/local-news.php?pageID=3190"
}