{
       "Source": "hirunews",
       "Timestamp": "Sunday, 28 November 2021 - 11:22",
       "Headline": "පාන් රාත්තලත් ඉහළට (වීඩියෝ)",
       "News Content": "අද (28) මධ්‍යම රාත්‍රී 12 සිට පාන් රාත්තලක මිල රුපියල් 10කින් ඉහළ දැමීමට සමස්ත ලංකා බේකරි නිෂ්පාදක හිමියන්ගේ සංගමය පියවර ගෙන තිබෙනවා.\nමේ අතර, තිරිඟු පිටි මිල ඉහල යාම හමුවේ බේකරි කර්මාන්තය සහ ආපනශාලා පවත්වාගෙන යාමට නොහැකි තත්ත්වයක් උද්ගත වී ඇති බව බේකරි හිමියන් පවසනවා.\nතිරිඟු පිටි මිල ඉහල යාම හමුවේ බේකරි කර්මාන්තය සහ ආපන ශාලා පවත්වාගෙන යාමට නොහැකි තත්ත්වයක් උද්ගත වී ඇති බවයි හැටන් ප්‍රදේශයේ බේකරි සහ ආපනශාලා හිමියන් සඳහන් කරන්නේ.\nදිවයිනේ ප්‍රධාන තිරිඟු පිටි සමාගම් දෙකක් තිරිඟු පිටි මිල වැඩි කර ඇති බවත්, ඉන් එක් සමාගමක් බේකරි නිෂ්පාදන සඳහා භාවිතා කරනු ලබන තිරිඟු පිටි කිලෝග්‍රෑම් රු 10කින් සහ අනෙක් සමාගම තිරිඟු පිටි කිලෝග්‍රෑම් රු 17.50කින් වැඩි කර ඇති බව ද එම වෙළෙඳුන් කියා සිටිනවා.\nතිරිඟු පිටි මිලට සමගාමීව බේකරි කර්මාන්තයට භාවිතා කරනු ලබන මාගරින් වර්ග ඇතුළු අනෙකුත් අමුද්‍රව්‍යවල ද මිල ඉතා අධික ලෙස වැඩි වී ඇති අවස්ථාවක ග්‍රැම් 400ක පාන් ගෙඩියක් රු 10-12කින්, අනෙකුත් කෑම වර්ගවල මිල ඉහළ දැමීමට සිදු වී ඇති බවයි හැටන් ප්‍රදේශයේ බේකරි හිමියන් කියා සිටින්නේ.\nපාන් සහ තිරිඟු පිටි ආශ්‍රිත අනෙකුත් ආහාර ද්‍රව්‍යවල මිල ඉහළ යාම හමුවේ පාරිභෝගිකයන් බේකරි නිෂ්පාදන මිල දී ගැනීමෙන් වැළකී සිටීමේ තත්ත්වයක් උදා වී තිබෙනවා.\nමේ හේතුවෙන් බේකරි කර්මාන්තයේ නියැලී සිටින වැඩි පිරිසකගේ රැකියාවල අවිනිශ්චිතභාවයක් හටගෙන ඇති අතර, බේකරි කර්මාන්තය මහ පරිමාණයෙන් සිදු කරන දිවයිනේ සිටින ව්‍යාපාරිකයන් කිහිපදෙනෙකු පමණක් ඉතිරි වී සුළු පරිමාණයෙන් එම කර්මාන්තය සිදු කරගෙන යන ව්‍යාපාරිකයන් එම කර්මාන්තයෙන් ඉවත් වීමට ද ඔවුන්ට මේ වන විට සිදු වී ඇති බවත්, හැටන් ප්‍රදේශයේ බේකරි හිමියන් වැඩිදුරටත් ප්‍රකාශ කළා.",
       "URL": "https://www.hirunews.lk/289426/පාන්-රාත්තලත්-ඉහළට-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1532"
}