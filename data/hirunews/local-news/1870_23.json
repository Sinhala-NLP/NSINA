{
       "Source": "hirunews",
       "Timestamp": "Monday, 21 June 2021 - 11:53",
       "Headline": "ඩෙල්ටා ප්‍රභේදය කොළඹ තවත් ප්‍රදේශයකින් හමුවෙයි  ? (වීඩියෝ)",
       "News Content": "මාදිවෙල -  ප්‍රගතිපුර ප්‍රදේශයෙන් ඉන්දියාවේ ව්‍යාප්තවන ඩෙල්ටා කොවිඩ් ප්‍රභේදය පිළිබඳ යම් හඳුනා ගැනීමක් නිසා, රෝග පාලනයට අවශ්‍ය පියවරගෙන ඇති බව නියෝජ්‍ය සෞඛ්‍ය සේවා අධ්‍යක්ෂ ජෙනරාල්වරයා පවසනවා.\nමෙරටින් පළමු වරට ඉන්දීය ඩෙල්ටා ප්‍රභේදය ආසාදනය වුවන් හඳුනා ගැනුනේ දෙමටගොඩ, ආරාමය ප්‍රදේශයෙන්.\nඑහිදී අහඹු ලෙස තෝරාගත් සාම්පල පහක් සම්බන්ධයෙන් කළ වැඩිදුර පරීක්ෂණ වලදී එම සාම්පල පහම ඉන්දීය ඩෙල්ටා ප්‍රභේදයේ බවට තහවුරු කර ගැනුණා.\nකෙසේ වෙතත් ජයවර්ධනපුර විශ්ව විද්‍යාලයේ පර්යේෂණ කිරීමෙන් අනතුරුව තත්ත්වය තහවුරු කරගන්නා විටත් එම අසාදිතයින් 05 දෙනාගෙන් ප්‍රතිකාර ලබමින් සිටියේ දෙදෙනෙකු පමණයි.\nඉතිරි තිදෙනා ඒ වනවිටත් සුවය ලබා නිවෙස් වෙත ගොස් තිබුණා.\nමේ වනවිට ආදල ආසාදිතයින් වාර්තා වූ දෙමටගොඩ, ආරාමය ප්‍රදේශයට දැඩි සංචරණ සීමා පනවා විශේෂ ආරක්ෂක වැඩපිළිවෙලක් ද ක්‍රියාත්මක කරනවා.\nමෙම ආසාදිතයි වාර්තා වීම සම්බන්ධයෙන් මාධ්‍ය හමුව අදහස් දැක්වූ ජයවර්ධනපුර විශ්ව විද්‍යාලයේ අනුක විද්‍යා විශේෂඥ වෛද්‍ය ආචාර්ය චන්දිම ජිවන්දර කියා සිටියේ මෙම ප්‍රභේදය ඉදිරියේදී මෙරට රෝග ව්‍යාප්තියේ මූලිකම ප්‍රභවය වන බැවින් ඒ පිළිබද දැඩි අවදානයක් යොමු කරමින් කටයුතු කළ යුතු බවටයි.\nකෙසේ වෙතත් උද්ගතව ඇති තත්ත්වය සම්බන්ධයෙන් අද (21) පැවති ප්‍රවෘත්ති සාකච්ඡාවේදී නියෝජ්‍ය සෞඛ්‍ය සේවා අධ්‍යක්ෂ ජෙනරාල් වෛද්‍ය හේමන්ත හේරත්ගෙන් මාධ්‍යවේදීන් විමසා සිටියා.\nඑහිදී ඔහු කියා සිටියේ මේ සම්බන්ධයෙන් තවමත් වසංගත රෝග විද්‍යා අංශයට නිල වශයෙන් දැනුම් දීමක් සිදුකර නොමැති නමුත් ලැබී ඇති තොරතුරු අනුව හදිසි ආරක්ෂණ පියවර ගෙන ඇති බවයි.",
       "URL": "https://www.hirunews.lk/274885/ඩෙල්ටා-ප්‍රභේදය-කොළඹ-තවත්-ප්‍රදේශයකින්-හමුවෙයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1870"
}