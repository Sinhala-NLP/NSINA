{
       "Source": "hirunews",
       "Timestamp": "Saturday, 07 January 2023 - 7:48",
       "Headline": "වාණිජ දෙපාර්තමේන්තුව ගැන ජනපති අවධානයෙන්",
       "News Content": "ශ්‍රී ලංකාවේ ණය හිමියන් වන ඉන්දියාව, චීනය සහ ජපානය අතර ණය ප්‍රතිව්‍යුහගතකරණ සාකච්ඡාවල අවසන් ප්‍රතිඵල නුදුරේදී ම ලැබෙන බව හැකි බව ජනාධිපති රනිල් වික්‍රමසිංහ පවසනවා.\nමේ මාසය අවසන් වන විට ඉන්දියාව සමඟ සාකච්ඡා අවසන් කොට තීරණයකට එළැඹීමට හැකි බවයි ජනාධිපතිවරයා හිරු ප්‍රවෘත්ති සමඟ විශේෂ සාකච්ඡාවකට එක්වෙමින් සඳහන් කළේ.\nඑමෙන් ම පැරිස් සමාජය මේ වනවිටත් ශ්‍ර්‍රී ලංකාවේ ණය ප්‍රතිව්‍යුහගත කිරීම සම්බන්ධයෙන් සිය අවසන් ස්ථාවරය දැනුම් දී ඇති බව ජනාධිපතිවරයා සඳහන් කළා.\nඒ අනුව ජාත්‍යන්තර මූල්‍ය අරමුදල මගින් මෙරටට ලබා දීමට නියමිත ඩොලර් බිලියන 2යි දශම 9ක විස්තීරණ ණය පහසුකම් මේ වසරේ මුල් කාර්තුව අවසන් වීමට පෙර ලැබෙනු ඇති.\nඑසේම ශ්‍රී ලංකන් ගුවන් සමාගමේ ණය බර ඉවත් කර එම සමාගම විකිණීමට සැළසුම් කර ඇති බවත් ජනාධිපතිවරයා මෙහි දී සඳහන් කළා.\nඑමෙන්ම මැතිවරණ ක්‍රමය කඩිනමින් සංශෝධනය කරමින් ඒ යටතේ මනාප ක්‍රමය සම්පූර්ණයෙන් ඉවත් කිරීම සිය අපේක්ෂාව බව ජනාධිපතිවරයා අවධාරණය කළ අතර මෙරට ආර්ථික අර්බුදය සම්බන්ධයෙන් ජනාධිපතිවරයා කරුණු පැහැදිළි කරමින් කියා සිටියේ සිංගප්පූරු වෙළඳ ගිවිසුමට ඉදිරි මාස කිහිපය තුළ දී එළඹෙන බවයි.\nතායිලන්තය සමඟ අත්සන් තැබීමට නියමිත නිදහස් වෙළඳ ගිවිසුම සම්බන්ධයෙන් එරට රජය දැඩි උනන්දුවකින් පසුවන බවත් ජනාධිපතිවරයා සඳහන් කළා.\nමේ අතර ජනාධිපතිවරයා වැඩිදුරටත් කියා සිටියේ මෙරට වාණිජ දෙපාර්තමේන්තුව අදාළ වෙළඳ ගිවිසුම්වලට එළඹීම අවහිර වන අයුරින් කටයුතු කරන බවයි.",
       "URL": "https://www.hirunews.lk/324462/වාණිජ-දෙපාර්තමේන්තුව-ගැන-ජනපති-අවධානයෙන්",
       "Category": "Local News",
       "Parent URL": "https://www.hirunews.lk/local-news.php?pageID=618"
}