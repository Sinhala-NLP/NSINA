{
       "Source": "hirunews",
       "Timestamp": "Friday, 24 July 2020 - 17:19",
       "Headline": "සාමාන්‍ය පෙළ අයදුම්පත් භාරගැනීම ජුලි 22 සිට අගෝස්තු 31 දක්වා - මෙවර අයදුම්පත් online ක්‍රමයෙන් පමණයි",
       "News Content": "මෙවර සාමාන්‍ය පෙළ විභාගය සඳහා අයදුම්පත්‍ර භාරගනු ලබන්නේ ජුලි මස 22 වනදා සිට අගෝස්තු 31 වනදා දක්වා පමණක් බව විභාග දෙපාර්තමේන්තුව පවසනවා.\nඑමෙන්ම මෙවර සාමාන්‍ය පෙළ විභාගයට ඉදිරිපත් සෑම අපේක්ෂකයෙකුම සිය අයදුම්පත්‍ර යොමු කළ යුත්තේ මාර්ගගත (online) ක්‍රමවේදය ඔස්සේ පමණක් බවයි නිවේදනයක් නිකුත් කරමින් විභාග දෙපාර්තමේන්තුව කියාසිටියේ.\nඒ අනුව ශ්‍රී ලංකා විභාග දෙපාර්තමේන්තුවේ නිල වෙබ් අඩවිය වන\nwww.doenets.lk\nවෙත පිවිස අදාළ උපදෙස් හොඳින් කියවා ඒ අනුවම නිවැරදිව අයදුම්පත්‍ර  සම්පූර්ණ කළ යුතු වනවා.\nඉන් අනතුරුව එහි මුද්‍රිත පිටපතෙහි අදාළ ඉතිරි කොටස්  සම්පූර්ණ කර තැපෑල මගින් ශ්‍රී ලංකා විභාග දෙපාර්තමේන්තුව වෙත යොමු කළ යුතුයි.\nපාසල් අයදුම්කරුවන් සඳහා වන අයදුම්පත්‍ර පිරිවෙනේ / පාසලේ අදාළ පරිවේණාධිපති ස්වාමීන් වහන්සේ හෝ විදුහල්පති මගින් යොමු කළ යුතු වනවා.\nඒ සඳහා අවශ්‍ය උපදෙස් මේවන විට සියලුම පරිවේණාධිපති ස්වාමීන් වහන්සේලා සහ විදුහල්පතිවරුන් වෙත තැපෑල මගින් යවා ඇති අතර එම උපදෙස් විභාග දෙපාර්තමේන්තු වෙබ් අඩවියේ ද පළකර තිබෙනවා.\nපෞද්ගලික අයදුම්කරුවන් සඳහා වන උපදෙස් ද එම වෙබ් අඩවියෙහි පළකර ඇති අතර එම අයදුම්කරුවන් ඍජුවම\nwww.doenets.lk\nවෙබ් අඩවිය වෙත පිවිස අදාළ අයදුම්පත්‍ර සම්පූර්ණ කර යොමු කළ යුතුයි.\nඅනතුරුව එහි මුද්‍රිත පිටපතෙහි ඉතිරි කොටස් සම්පූර්ණ කර තැපෑල මගින් ශ්‍රී ලංකා විභාග දෙපාර්තමේන්තුව වෙත එවීමට කටයුතු කළ යුතු බවයි එම දෙපාර්තමේන්තුව කියාසිටියේ.\nමේ සම්බන්ධයෙන්  කිසියම් විමසීමක් අවශ්‍ය වන්නේ නම් මෙම දුරක්ථන අංක මගින් විමසීම් කළ හැකියි.\n011 2784537, 011 2784208, 011 3188350, 011 3140314 හෝ 1911 ක්ෂණික ඇමතුම් අංශයෙන් තොරතුරු ලබාගත හැකියි.",
       "URL": "https://www.hirunews.lk/246319/සාමාන්‍ය-පෙළ-අයදුම්පත්-භාරගැනීම-ජුලි-22-සිට-අගෝස්තු-31-දක්වා-මෙවර-අයදුම්පත්-online-ක්‍රමයෙන්-පමණයි",
       "Category": "Local News",
       "Parent URL": "https://www.hirunews.lk/local-news.php?pageID=2562"
}