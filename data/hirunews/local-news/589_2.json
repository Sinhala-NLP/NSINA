{
       "Source": "hirunews",
       "Timestamp": "Friday, 20 January 2023 - 22:36",
       "Headline": "බරපතළ තුවාල ලැබූවන් ඇත්නම් වහාම ගුවනින් කොළඹට ගේන්න - ජනපති දැනුම්දෙයි",
       "News Content": "නානුඔය - රදැල්ල බෑවුමේ දී සිදු වූ බස් - වෑන් රථ අනතුරින් තුවාල ලැබූ පාසල් සිසුන්ට අවශ්‍ය සියලු පහසුකම් ලබාදෙන ලෙසට ජනාධිපති රනිල් වික්‍රමසිංහ නිලධාරින්ට උපදෙස් ලබා දී තිබෙනවා.\nඑම තුවාල ලැබූවන් අතර බරපතළ තත්ත්වයේ පසුවන පිරිස් සිටී නම්, වහාම ගුවන් මගින් කොළඹට රැගෙන එන ලෙසටත් ජනාධිපතිවරයා වැඩිදුරටත් දැනුම් දී ඇති බවයි වාර්තා වන්නේ.\nඅද පස්වරුවේ මෙම අනතුර සිදුව තිබුණේ නානුඔය - රඳැල්ල කෙටි මාර්ගයේදී අධ්‍යාපන චාරිකාවක් ගොස් කොළඹ බලා එමින් සිටි කොළඹ තර්ස්ටන් විද්‍යාලයේ සිසුන් පිරිසක් රැගත් බස් රථයක් වෑන් රථයක ගැටී ප්‍රපාතයකට පෙරලීමෙන් මෙම අනතුර සිදු වුණා.\nමෙම අවස්ථාවේදී එම ස්ථානයෙන් ගමන් ගත් ත්‍රීරෝද රථයකට ද දැඩි හානි සිදුව තිබුණා.\nඅනතුරෙන් බරපතළ තුවාල ලැබූ වෑන් රථයේ ගමන් ගත් පිරිස ඇතුළත් කෙරුණේ නුවරඑළිය මහ රෝහලටයි.\nපොලිස් මාධ්‍ය ප්‍රකාශක ජ්‍යෙෂ්ඨ පොලිස් අධිකාරී නිහාල් තල්දූව පැවසුවේ මෙම අනතුරින් පුද්ගලයින් 7කු ජීවිතක්ෂයට පත්ව 51 දෙනෙකු තුවාල ලබා ඇති බවයි.\nඅනතුරින් මිය ගිය 6 දෙනෙකු වෑන් රථයේ සිටි අය වන අතර එක් අයෙක් ත්‍රීරෝද රථයේ ගමන් ගත් පුද්ගලයෙක් බවටයි තොරතුරු වාර්තා වන්නේ.\nකෙසේවෙතත් කොළඹ තර්ස්ටන් විද්‍යාලයේ විදුහල්පතිවරයා පැවසුවේ බස්රථයේ ගමන් ගත් පාසල් සිසුන් කිසිවෙකුටත් බරපතළ තුවාල සිදුව නොමැති බවයි.\nමේ අතර අදාළ බස්රථය වෑන් රථයේ ගැටීමෙන් අනතුරුව මීටර් 50ක පමණ ප්‍රපාතයකට පෙරලී ගොස් ඇති බව පොලිසිය සඳහන් කළා.\nපසුව ආරක්ෂක අංශ සහ ප්‍රදේශවාසීන් මැදිහත්ව ප්‍රපාතයට පෙරලී ගිය බස් රථයේ සිටි පාසල් ළමුන් ඇතුලු පිරිස කඩිනමින් රෝහල්ගත කිරීමට පියවර ගත්තා.\nමේ අතර චාරිකාවට සහභාගී වූ සිසුන්ගේ මව්පියන් ඇතුළු ඥාතීන් සිද්ධිය සැලවීමෙත් සමග කොළඹ තර්ස්ටන් විද්‍යාලය අසලට පැමිණි සිටින ආකාරය දක්නට ලැබුණා.",
       "URL": "https://www.hirunews.lk/325533/බරපතළ-තුවාල-ලැබූවන්-ඇත්නම්-වහාම-ගුවනින්-කොළඹට-ගේන්න-ජනපති-දැනුම්දෙයි",
       "Category": "Local News",
       "Parent URL": "https://www.hirunews.lk/local-news.php?pageID=589"
}