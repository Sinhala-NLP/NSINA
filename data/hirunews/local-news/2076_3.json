{
       "Source": "hirunews",
       "Timestamp": "Saturday, 20 March 2021 - 8:40",
       "Headline": "ශ්‍රී ලංකාව ඉදිරියට තැබූ පියවර",
       "News Content": "ලොව වඩාත්ම සතුටින් සිටින රටවල් දර්ශකයේ ශ්‍රී ලංකාව එක් ස්ථානයක්  ඉදිරියට පැමිණ තිබෙනවා.\nඑක්සත් ජාතීන්ගේ අනුග්‍රහයෙන් සකස් කෙරෙන එම දර්ශකයේ ඉදිරියෙන්ම සිටින්නේ ෆින්ලන්තයයි.\nපළමු ස්ථාන 10 න් 9 ක්ම යුරෝපා රටවලට හිමිව ඇති අතර, ඉන් පිටත ඊට ඇතුළත් වන එකම රට නවසීලන්තයයි.\nගැලුප් පර්යේෂණ ආයතනය මගින් ලොව රටවල් 149 ක සමාජ තත්වයන් පෞද්ගලික නිදහස, දළදේශීය නිෂ්පාදනය ආදී දත්ත සැළකිල්ලට ගෙන මෙම දර්ශකය සකසනු ලබනවා.\nනවතම දර්ශකය සකසා ඇත්තේ 2018 වසරේ සිට 2020 දක්වා දත්ත සැළකිල්ලට ගනිමින්.\nඑහිදී රටවල් 22 ක තත්වය කැපී පෙනෙන ලෙස ඉහළ ගොස් ඇති අතර, සතුටින්ම සිටින රටවල් අතර, චීනයේ ස්ථානය 94 සිට 84 දක්වා ඉහළ යාම විශේෂත්වයක්.\nශ්‍රී ලංකාවට පසුගිය ඇගයීමේදී එහි 130 වන ස්ථානය හිමිව ඇති අතර, මෙවර එය 129 දක්වා ඉහළ ගොස් තිබෙනවා.\nආසියාතික රටවල් සැළකූ විට 32 වන ස්ථානයේ පසුවන සිංගප්පූරුව ඉදිරියෙන් සිටින අතර, වියට්නාමයට 79 වන ස්ථානයන්, මාලදිවයිනට 89 වන ස්ථානයත් හිමිව ඇති අතර, ඉන්දියාව නම් කර ඇත්තේ 139 වන ස්ථානයටයි.\nදර්ශකයේ පහළින්ම පසුවන එනම්, අසතුටෙන්ම පසුවන රටවල් වන්නේ ඇෆ්ගනිස්ථානය, ලෙසතෝ, බොට්ස්වානා, රුවන්ඩා සහ සිම්බාබ්වේ රාජ්‍යයන්.",
       "URL": "https://www.hirunews.lk/265944/ශ්‍රී-ලංකාව-ඉදිරියට-තැබූ-පියවර",
       "Category": "Local News",
       "Parent URL": "https://www.hirunews.lk/local-news.php?pageID=2076"
}