{
       "Source": "hirunews",
       "Timestamp": "Sunday, 18 July 2021 - 17:50",
       "Headline": "ශ්‍රී ලංකා ඉතිහාසයට අලුත් පිටුවක් එක්කරමින්, ටෝකියෝ ඔලිම්පික් බොක්සිං වළල්ලට යන මෙරට පොලිස් නිලධාරිනිය",
       "News Content": "ශ්‍රී ලංකා ඉතිහාසයේ නව පරිච්ඡේදයක් සනිටුහන් කරමින් පළමුවරට මෙරට කාන්තාවකට ඔලිම්පික් තරඟාවලියක් විනිශ්චය කිරීම සහ තරඟ තීරකවරියක් ලෙස කටයුතු කිරීමට අවස්ථාව හිමිව තිබෙනවා.\nමෙවර ජපානයේ ටෝකියෝ හිදී පැවැත්වෙන ඔලිම්පික් තරඟාවලිය වෙනුවෙන් එම සුවිශේෂී අවස්ථාව හිමිකරගෙන ඇත්තේ ශ්‍රී ලංකා පොලිසිය නියෝජනය කරනු ලබන ප්‍රධාන පොලිස් පරීක්ෂකවරියක් වන ටී.නෙල්කා ශිරෝමලා නිලධාරිනියයි.\nඒ අනුව ඇය මෙවර ඔලිම්පික් තරඟාවලිදී බොක්සිං තරඟ තීරකව සහ විනිසුරුවරියක් වශයෙන් කටයුතු කිරීමට නියමිතයි.\nශිරෝමලා නිලධාරිනිය ශ්‍රී ලංකාව නියෝජනය කරමින් ජාත්‍යන්තර තරඟාවලියක් විනිශ්චය කළ පළමු කාන්තා බොක්සිං විනිසුරුවරිය ද වනවා.\n2017 වසරේදී ආසියාවේ දක්ෂතම බොක්සිං විනිසුරුට හිමි සම්මානය ද ඇය විසින් හිමිකරගෙන ඇති අතර ආසියානු කාන්තාවක් දක්ෂතම බොක්සිං විනිසුරු සඳහා සම්මාන ලබාගත් පළමු අවස්ථාව ලෙසද එය ඉතිහාස ගත වුණා.",
       "URL": "https://www.hirunews.lk/277333/ශ්‍රී-ලංකා-ඉතිහාසයට-අලුත්-පිටුවක්-එක්කරමින්-ටෝකියෝ-ඔලිම්පික්-බොක්සිං-වළල්ලට-යන-මෙරට-පොලිස්-නිලධාරිනිය",
       "Category": "Local News",
       "Parent URL": "https://www.hirunews.lk/local-news.php?pageID=1812"
}