{
       "Source": "hirunews",
       "Timestamp": "Saturday, 17 September 2022 - 18:59",
       "Headline": "මනාලයාගේ පැත්තෙන් බමන මතින් පීනන්න ගොස් ගුටි ඇණගෙන පොලීසියේ",
       "News Content": "පානදුර - හිරණ ප්‍රදේශයේ හෝටලයක පැවති විවාහ මංගල උත්සවයක ඇති වූ ගැටුමක් සම්බන්ධයෙන් පුද්ගලයින් දස දෙනෙකු අත්අඩංගුවට ගෙන තිබෙනවා.\nඊයේ පස්වරුවේ හෝටලයේ කාර්ය මණ්ඩලය සමග මොවුන් බහින් බස්වීමක් ඇති කරගෙන ඇති අතර එය දුරදිග යාමෙන් මෙම ගැටුම හට ගෙන ඇති බවයි පොලීසිය සඳහන් කළේ.\nගැටුමෙන් හෝටලයේ සේවකයින් 6 දෙනෙකු තුවාල ලබා පානදුර මූලික රෝහලට ඇතුළත් කළා. පසුව අත්අඩංගුවට ගෙන ඇත්තේ මනාල පාර්ශවය නියෝජනය කරමින් පැමිණි පිරිසක්.\nමනාලියගේ පාර්ශවයෙන් ඊයේ විවාහ උත්සවය පවත්වා ඇති අතර අදාළ හෝටලයේ පිහිනුම් තටාකය ඒ සඳහා වෙන් කර තිබී නැහැ. එහෙත් පිරිසක් බීමතින් එහි නෑමට උත්සාහ කිරීමත් සමග එය වැළැක්වීමට හෝටලයේ කාර්ය මණ්ඩලය පියවර ගෙන තිබුණා.\nඑම අවස්ථාවේ ඇති වූ බහින් බස්වීමක් දුරදිග යාමෙන් පිරිස හෝටල් කාර්ය මණ්ඩලයට පහරදී ඇති බවයි පොලීසිය ප්‍රකාශ කළේ.",
       "URL": "https://www.hirunews.lk/315662/මනාලයාගේ-පැත්තෙන්-බමන-මතින්-පීනන්න-ගොස්-ගුටි-ඇණගෙන-පොලීසියේ",
       "Category": "Local News",
       "Parent URL": "https://www.hirunews.lk/local-news.php?pageID=861"
}