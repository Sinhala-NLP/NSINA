{
       "Source": "hirunews",
       "Timestamp": "Tuesday, 28 September 2021 - 8:07",
       "Headline": "සහල් මෙට්‍රික් ටොන් ලක්ෂයක් ආනයනයට අවසර",
       "News Content": "සහල් සඳහා පනවා තිබූ පාලන මිල ඇතුළත් ගැසට් නිවේදනය වහා ම අවලංගු කිරීමට අමාත්‍ය මණ්ඩලය ඊයේ තීරණය කළා.\nමේ අතර වෙළඳපොළේ සහල් මිල ඉහළ යෑම වැළැක්වීම සඳහා සහල් මෙට්‍රික් ටොන් ලක්ෂයක් වහා ම ආනයනය කිරීමට කැබිනට් අනුමැතිය හිමි ව තිබෙනවා.\nසුදු කැකුළු සහ රතු කැකුළු කිලෝවක් රුපියල් 95කට ද නාඩු කිලෝවක් රුපියල් 98ක් ද සම්බා කිලෝවක් රුපියල් 103කට ද කීරි සම්බා කිලෝවක් රුපියල් 125කට ද උපරිම සිල්ලර මිලක් නියම කරමින් රජය පසුගිය දා ගැසට් නිවේදනයක් නිකුත් කළා.\nඊයේ පස්වරුවේ අමාත්‍ය මණ්ඩල රැස්වීම පවත්වනු ලැබුවේ, සූම් තාක්ෂණය ඔස්සේ යි.\nමේ අතර කිරිපිටි කිලෝවක් රුපියල් 200කින් ද ගෑස් සිලින්ඩරයක් රුපියල් 550කින් ද සිමෙන්ති කොට්ටයක් රුපියල් 50කින් සහ තිරිඟු පිටි කිලෝවක් රුපියල් 10කින් වැඩි කිරීමට පාරිභෝගික අධිකාරිය යෝජනා කර තිබූ නමුත් ඊයේ රැස් වූ කැබිනට් මණ්ඩලයේ දී ඒ සම්බන්ධයෙන් තීරණයක් ගෙන නැහැ.\nඑමෙන්ම, ඊයේ පැවති අමාත්‍ය මණ්ඩල හමුවේ දී ලබන වසර සඳහා ඉදිරිපත් කිරීමට නියමිත අයවැය විසර්ජන පනත් කෙටුම්පතට ද අනුමැතිය හිමි ව තිබෙනවා.\nමේ අතර ඩොලර් හිඟය හේතුවෙන් කොළඹ වරායේ සිර වී තිබෙන අත්‍යවශ්‍ය ආහාර ද්‍රව්‍ය අඩංගු බහලුම් නිදහස් කරගැනීමට අවශ්‍ය ඩොලර් සපයන්නැ යි අග්‍රාමාත්‍ය මහින්ද රාජපක්ෂ අමාත්‍ය මණ්ඩලයට දැනුම් දී ඇති බව වෙළඳ අමාත්‍ය ආචාර්ය බන්දුල ගුණවර්ධන ප්‍රකාශ කළා.\nඒ අනුව මෙම ඩොලර් ප්‍රමාණය අද දින නිකුත් කිරීමට කටයුතු කරන බව මහ බැංකු අධිපතිවරයා විසින් මුදල් අමාත්‍යවරයාට දැනුම් දී ඇති බවයි ඔහු කියා සිටියේ.\nඩොලර් හිඟය හේතුවෙන් කොළඹ වරායේ සිර වී තිබෙන අත්‍යවශ්‍ය ආහාර ද්‍රව්‍ය අඩංගු බහලුම් 800කට අධික ප්‍රමාණය නිදහස් කරගැනීම සඳහා ඩොලර් එක්කෝටි පනස් ලක්ෂයකට අධික මුදලක් අවශ්‍ය බව ආහාර ආනයනකරුවන්ගේ සංගමය මීට පෙර ප්‍රකාශ කළා.",
       "URL": "https://www.hirunews.lk/283424/සහල්-මෙට්‍රික්-ටොන්-ලක්ෂයක්-ආනයනයට-අවසර",
       "Category": "Local News",
       "Parent URL": "https://www.hirunews.lk/local-news.php?pageID=1664"
}