{
       "Source": "hirunews",
       "Timestamp": "Friday, 26 August 2022 - 13:13",
       "Headline": "ඉදිරියට එක්ව යමු - චීනය ශ්‍රී ලංකාවට කියයි",
       "News Content": "යුවාන් වැන් 5 නෞකාව සම්බන්ධයෙන් මතුවූ තත්ත්වය චීනය සහ ශ්‍රී ලංකාව නිසි ලෙස විසඳා ගත් බව ශ්‍රී ලංකාවේ චීන තානාපති චී ෂෙන්හොං ප්‍රකාශ කළා.\nනිවේදනයක් නිකුත් කරමින් ඔහු සඳහන් කළේ චීනය සමග එක්ව ඉදිරියට ගමන් කරන ලෙස ශ්‍රී ලංකාවට ආරාධනා කරන බවයි.\nචීනය, ශ්‍රී ලංකාවේ ස්වෛරීභාවය, ස්වාධීනත්වය සහ භෞමික අඛන්ඩතාව ආරක්ෂා කිරීම සඳහා ජාත්‍යන්තර තලයේදී ශ්‍රී ලංකාවට සහය ලබාදෙන බව ද තානාපතිවරයා නිකුත් කළ නිවේදනයේ වැඩිදුරටත් සඳහන්.\nමේ අතර එක්සත් රාජධානිය ශ්‍රී ලංකාවට පනවා තිබූ සංචාර අවදානම ඉවත් කර තිබෙනවා.\nමෙරට තත්ත්වය සැලකිල්ලට ගෙන අත්‍යවශ්‍ය කරුණකට හැර වෙනත් කිසිදු කටයුත්තකට ශ්‍රී ලංකාවේ සංචාරය නොකරන ලෙසයි ඔවුන් පසුගියදා සිය වැසියන්ට දැනුම්දෙනු ලැබුවේ.\nඑමෙන්ම ස්විට්සර්ලන්තය, නොර්වේ සහ ප්‍රංශයද ශ්‍රී ලංකාව සම්බන්ධයෙන් පැනවූ සංචාරක තහනම ඉවත් කර ගැනීමට කටයුතු කර තිබෙනවා.\nමේ අතර මෙරට සංචාරය කරන ඉන්දීය ජාතිකයන්ට එරට විදේශ කටයුතු අමාත්‍යාංශය විශේෂ නිවේදනයක් නිකුත් කර තිබෙනවා.\nඒ අනුව ඔවුන් සිය පුරවැසියන් උපදෙස් දී ඇත්තේ ශ්‍රී ලංකාවේ සිදු කෙරෙන ඕනෑම අත්‍යවශ්‍ය ගමනක් සඳහා මුදල් හුවමාරු කිරීම් සහ ඉන්ධන සපයාගැනීම ඇතුළු ප්‍රධාන කරුණු කෙරෙහි වැඩි අවධානයක් යොමු කරන ලෙසයි.",
       "URL": "https://www.hirunews.lk/313776/ඉදිරියට-එක්ව-යමු-චීනය-ශ්‍රී-ලංකාවට-කියයි",
       "Category": "Local News",
       "Parent URL": "https://www.hirunews.lk/local-news.php?pageID=912"
}