{
       "Source": "hirunews",
       "Timestamp": "Saturday, 28 May 2016 - 16:27",
       "Headline": "ගංගාවල ජල මට්ටම ඉහළයාම ගැන අවධානයෙන් ඉන්න - අදත් තද වැසි",
       "News Content": "අඛන්ඩව වැසි පැවතියහොත් ප්‍රධාන ගංගාවල ජල මට්ටම් ඉහළ යාම පිළිබදව අවධානයෙන් පසුවන ලෙස ආපදා කළමනාකරණ මධ්‍යස්ථානය ජනතාවගෙන් ඉල්ලීමක් කරනවා.\nනිල්වලා, කළු, ගිං ගංගාවලත් අත්තනගලූ ඔයේත් ජල මට්ටමේ සුළු වැඩිවීමක් සිදුවී ඇති බවයි එම මධ්‍යස්ථානය පෙන්වා දෙන්නේ.\nමේ අතර, කාලගුණ විද්‍යා දෙපාර්තමේන්තුව පවසන්නේ ඉදිරි පැය 24 තුළ බස්නාහිර, සබරගමුව, මධ්‍යම, වයඹ සහ දකුණු පළාත්වල තද වැසි ඇතිවිය හැකි බවයි.\nමහනුවර, රත්නපුර, නුවරඑළිය, කෑගල්ල සහ කළුතර දිස්ත්‍රික්කවලට පැවති නායයාම් සහ පස් කදු කඩා වැටීමේ අවදානම තවදුරටත් දීර්ඝ කර ඇති බව ජාතික ගොඩනැගිලි පර්යේෂණ සංවිධානය ප්‍රකාශ කළා.\nපසුගිය පැය කිහිපයේ පැවති අධික වර්ෂාපතනය හේතුවෙන් කොළඹ නගරයේ මෙන්ම ගාල්ල දිස්ත්‍රික්කයේ මාර්ග කිහිපයක් ද ජලයෙන් යටවී තිබුණා.\nකෙසේ වෙතත්, මේ වනවිට එම මාර්ගවල ජලය බැසගොස් ඇති බවයි අප වාර්තාකරුවන් සදහන් කළේ.\nමේ අතර, දක්ෂිණ අධිවේගී මාර්ගයේ වැලිපැන්න අන්තර් හුවමාරුවේ පිවිසුම් මාර්ග තවදුරටත් ජලයෙන් යට වී තිබෙනවා.\nඅධිවේගී මාර්ග නඩත්තු හා කළමනාකරණ අංශයේ අධ්‍යක්ෂ එස්  ඕපනායක ඉල්ලීමක් කළේ අධිවේගී මාර්ගයේ ගමන් කරන රියදුරන් තමන්ට පාලනය කර ගත හැකි වේගයකින් රිය ධාවනය කරන ලෙසයි.",
       "URL": "https://www.hirunews.lk/134229/ගංගාවල-ජල-මට්ටම-ඉහළයාම-ගැන-අවධානයෙන්-ඉන්න-අදත්-තද-වැසි",
       "Category": "Local News",
       "Parent URL": "https://www.hirunews.lk/local-news.php?pageID=5029"
}