{
       "Source": "hirunews",
       "Timestamp": "Saturday, 08 June 2019 - 12:54",
       "Headline": "සම්මත වූ 25,000සේ දඩය ගැන, බස් සංගම් විශ්ලේෂණයක - ත්‍රිවිල් වලින් විරෝධයක්",
       "News Content": "පාර්ලිමේන්තුවේදී සම්මත වූ නව රථ වාහන දඩ සම්බන්ධයෙන් විශ්ලේෂණයක් සිදුකිරීමට බස් සංගම් සූදානම් වනවා.\nලංකා පෞද්ගලික බස් රථ හිමියන්ගේ සංගමයේ සභාපති ගැමුණු විජේරත්න සඳහන් කළේ වැඩි වූ දඩ සම්බන්ධයෙන් සොයා බැලීම සඳහා තමන් කමිටුවක් ද පත් කළ බවයි.\nඑමෙන්ම, සමස්ත ලංකා පෞද්ගලික බස් සමාගම් සම්මේලනයේ  ප්‍රධාන ලේකම් අංජන ප්‍රියන්ජිත් ද සඳහන් කළේ තම සංගමය ද වැඩි වූ රථ වාහන දඩය සම්බන්ධයෙන් අධ්‍යයනයක් සිදුකර ඉදිරි ක්‍රියාමාර්ග දැනුම් දෙන බවයි.\nලංකා ස්වයං රැකියා වෘත්තිකයන්ගේ ජාතික ත්‍රිරෝද රථ සම්මේලනයේ සභාපති සුනිල් ජයවර්ධන ද වැඩි වූ නව රථ වාහන දඩයට විරෝධය පළ කරනවා.\nමේ සම්බන්ධයෙන් අදහස් දක්වමින් ඔහු කියා සිටියේ විෂය භාර අමාත්‍යවරුන් මීට අදාළව තම සංගමය නොමඟ යැවූ බවයි.\nරථ වාහන ධාවනයේදී රියදුරන් සිදුකරන වැරදි සදහා මෙතෙක් පැවති දඩුවම් ඉහළ දැමීමේ මෝටර් වාහන සංශෝධන පනත් කෙටුම්පතට ඊයේ පාර්ලිමේන්තුවේදි අනුමැතිය හිමිවුණා.\nමෙමගින් රියදුරු බලපත්‍රයක් නොමැතිව රිය ධාවනය, දුම්රිය මාර්ගයට අපරීක්ෂාකාරි ලෙස රථ වාහන ඇතුළු කිරීම, මත්පැන් හෝ මත්ද්‍රව්‍ය භාවිත කිරීමෙන් පසු රිය ධාවනය, වලංගු රක්ෂණ සහතිකයක් නොමැතිව රිය ධාවනය, සහ නොසැලකිලිමත් ලෙස රිය ධාවනය යන රථ වාහන වැරදි සඳහා අවම දඩය රුපියල් 25,000 දක්වා ඉහළ නංවා තිබෙනවා.\nඑමගින් බීමත්ව රිය පදවා සිදුකරන අනතුරුවලින් සිදුවන මරණයකදී අය කරන දඩය රුපියල් ලක්ෂයේ සිට රුපියල් එක්ලක්ෂ 50,000 දක්වා අය කරන අතර, අවුරුදු දෙකකට නොඅඩු සිරදඩුවම් සහ රියදුරු බලපත්‍රය අවලංගු කිරීමට ද පියවර ගෙන තිබෙනවා.\nඅධික වේගයෙන් රිය ධාවනය කිරීමට දඩුවම් ලෙස වේග කාණ්ඩ 4 ක් යටතේ දඩ නියම කර ඇත්තේ රුපියල් 3000 සිට රුපියල් 25,000 දක්වා පරාසයකයි.",
       "URL": "https://www.hirunews.lk/217966/සම්මත-වූ-25000සේ-දඩය-ගැන-බස්-සංගම්-විශ්ලේෂණයක-ත්‍රිවිල්-වලින්-විරෝධයක්",
       "Category": "Local News",
       "Parent URL": "https://www.hirunews.lk/local-news.php?pageID=3312"
}