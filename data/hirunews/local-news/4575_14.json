{
       "Source": "hirunews",
       "Timestamp": "Thursday, 06 April 2017 - 18:06",
       "Headline": "දවුල්දෙන ඥානීස්සර මහානාහිමියන් දැයෙන් සමුගනී",
       "News Content": "අපවත් වී වදාළ ශ්‍රී ලංකා අමරපුර මහා සංඝ සභාවේ උත්තරීතර මහානායක අතිපූජ්‍ය දවුල්දෙණ ඤාණිස්සර මහ නාහිමියන්ගේ ආදාහන පූජෝත්සවය පූර්ණ රාජ්‍ය ගෞරව සහිතව කොළඹ නිදහස් චතුරස‍්‍රයේදී අද (06) පැවැත්වුණා.\nඒ, ත්‍රෙයිනිකායික මහා සංඝ රත්නය, අනෙකුත් ආගමික පූජකවරුන්, ජනාධිපති මෛත්‍රීපාල සිරිසේන, අග්‍රාමාත්‍ය රනිල් වික්‍රමසිංහ ඇතුළු ගිහි පැවිදි විශාල පිරිසකගේ සහභාගීත්වයෙන්.\nපස්වරු 01 ට පමණ මහ නාහිමියන්ගේ ශ්‍රී දේහය එය තැන්පත් කර තිබූ නුගේගොඩ, පාගොඩ ශ්‍රී විද්‍යා විජයාරාමයේ සිට නිදහස් චතුරස‍්‍රය දක්වා වැඩම කරවීම ආරම්භ වුණා.\nපිටකෝට්ටේ මංසන්ධිය, පාර්ලිමේන්තු පාර, ආයුර්වේද මංසන්ධිය, කාසල් වීථිය, ඩී.එස්.සේනානායක මංසන්ධිය ඔස්සේ හෝර්ටන් පෙදෙස දක්වා රථ පෙරහරකින් වැඩම කරවූ ශ්‍රී දේහය, එතැන් සිට නෙළුම් පොකුණ වටරවුම දක්වා වැඩම කරවනු ලැබුවේ පාගමනින්.\nඅනතුරුව ත්‍රිවිධ හමුදාව මහ නාහිමියන්ගේ ශ්‍රී දේහය භාරගත් අතර, එහිදී ආචාර වෙඩිමුර 17 ක් පුද කරමින්, උන්වහන්සේ වෙත ත්‍රිවිධ හමුදා උත්තමාචාර පිරිනැමීමද විශේෂත්වයක්.\nපසුව ත්‍රිවිධ හමුදාව ආදාහන මළුව දක්වා මහ නාහිමියන්ගේ ශ්‍රී දේහය වැඩම කරවනු ලැබූ අතර, දායක සභාව විසින් එය භාරගෙන නිදහස් චතුරස‍්‍ර පරිශ්‍රයේ පිහිටි විශේෂ පීඨිකාවක තැන්පත් කිරීමෙන් අනතුරුවයි ආදාහන පූජෝත්සවයේ වැඩකටයුතු ඇරඹුණේ.\nත්‍රෛයිනිකායික මහා සංඝ රත්නය වෙනුවෙන් පළමුව අනුශාසනාව සිදුකළේ ශ්‍රී ලංකා අමරපුර මහ නිකායේ අමරපුර පාර්ශවයේ මහ නායක පූජ්‍ය කොටුගොඩ ධම්මාවාස නාහිමියන් විසින්.\nමල්වතු පාර්ශවය වෙනුවෙන් එහි අනුනායක පූජ්‍ය නියංගොඩ විජිතසිරි නාහිමියන් අනුශාසනාව සිදුකළා.\nශ්‍රී ලංකා රාමඤ්ඤ මහ නිකායේ මහානායක අග්ගමහා පණ්ඩිත නාපාන පේමසිරි මහනාහිමියන්ගේ අනුශාසනාව සිදුකළේ ඉන් අනතුරුවයි.\nමහා සංඝරත්නයේ අනුශාසනාවලින් අනතුරුව ජනාධිපති මෛත්‍රීපාල සිරිසේන ආදාහන පූජෝත්සවය ඇමතුවා.\nමහානාහිමියන්ගේ ජීවන ගමන සියලූදෙනාට ආදර්ශයට ගත හැකි බව ජනාධිපතිවරයා එහිදී කියා සිටියා.\nස්තූති කතාව සහ පූණ්‍යානුමෝදනාවෙන් පසු ත්‍රිවිධ හමුදා උත්තමාචාර මධ්‍යයේ මහ නාහිමියන්ගේ ශ්‍රී දේහය සහිත චිතකයට ගිනි දල්වනු ලැබුවා.",
       "URL": "https://www.hirunews.lk/158652/දවුල්දෙන-ඥානීස්සර-මහානාහිමියන්-දැයෙන්-සමුගනී",
       "Category": "Local News",
       "Parent URL": "https://www.hirunews.lk/local-news.php?pageID=4575"
}