{
       "Source": "hirunews",
       "Timestamp": "Monday, 23 May 2022 - 19:01",
       "Headline": "21 වැනි ආණ්ඩුක්‍රම ව්‍යවස්ථා සංශෝධනය, අද අමාත්‍ය මණ්ඩලයට ඉදිරිපත් නො කළ හොත් ඉල්ලා අස්වන බව ඇමති හරීන් කියයි (වීඩියෝ)",
       "News Content": "21 වැනි ආණ්ඩුක්‍රම ව්‍යවස්ථා සංශෝධන කෙටුම්පත අද කැබිනට් මණ්ඩල රැස්වීමට ඉදිරිපත් වීමට නියමිත බව වාර්තා වනවා.\n21 වැනි ව්‍යවස්ථා සංශෝධනය පිළිබඳ පක්ෂ විපක්ෂ ව විවිධ මත ගැටුම් ඇති වී ඇති අතර, 21 සංශෝධනය කර නැවත 19 බලාත්මක කළ යුතු බවට යි බොහෝ පාර්ශවයන් පවසන්නේ.\nඒ අනුව, 21 ඉවත දමා 19 ගෙන ඒම තුළ, පුරවැසියා මුහුණ දෙන අර්බුදවලට මුහුණ දිය හැකි දැ යි අප උනන්දුවෙන් බලා සිටිමු.\nමේ අතර, අද පැවැත්වෙන අමාත්‍ය මණ්ඩල රැස්වීමට 21 වන ව්‍යවස්ථා සංශෝධන පනත් කෙටුම්පත ඉදිරිපත් නොකළහොත් අද රාත්‍රියේම ආණ්ඩුවෙන් ඉවත් වන බව අමාත්‍ය හරීන් ප්‍රනාන්දු ප්‍රකාශ කළා.\nඔහු මේ බව සදහන් කළේ ඉඩම් අමාත්‍යාංශයේ වැඩ භාර ගැනීමේ අවස්ථාවට අද එක්වෙමින්.\nවැඩ භාර ගැනීමෙන් අනතුරුව අධිකරණ අමාත්‍ය ආචාර්ය විජයදාස රාජපක්ෂ පසුගිය සතියේදී සදහන් කළේ 21 වන ව්‍යවස්ථා සංශෝධන පනත් කෙටුම්පත අද පැවැත්වෙන අමාත්‍ය මණ්ඩල රැස්වීමට ඉදිරිපත් කරන බවයි.\nද්විත්ව පුරවැසියන්ට පාර්ලිමේන්තුවට පිවිසීමේ අවස්ථාව ද එමගින් අහිමි වනු ඇති බව අධිකරණ අමාත්‍යවරයා එහි දී සදහන් කළා.",
       "URL": "https://www.hirunews.lk/305106/21-වැනි-ආණ්ඩුක්‍රම-ව්‍යවස්ථා-සංශෝධනය-අද-අමාත්‍ය-මණ්ඩලයට-ඉදිරිපත්-නො-කළ-හොත්-ඉල්ලා-අස්වන-බව-ඇමති-හරීන්-කියයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1148"
}