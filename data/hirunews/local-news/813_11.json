{
       "Source": "hirunews",
       "Timestamp": "Monday, 10 October 2022 - 13:03",
       "Headline": "තහනමෙන් පසු එරෝෆ්ලොට් පළමු යානය දිවයිනට (වීඩියෝ)",
       "News Content": "රුසියාව සහ ශ්‍රී ලංකාව අතර අත්හිටුවා තිබු ගුවන් සේවා යළි ආරම්භ කරමින් රුසියානු එරෝෆ්ලොට් ගුවන් සේවයට අයත් පළමු යානාව අද (10) පෙරවරුවේ කටුනායක බණ්ඩාරනායක ජාත්‍යන්තර ගුවන් තොටුපලට පැමිණියා.\nදෙරට අතර ගුවන් ගමන් මීට මාස හතරකට පමණ පෙර අත්හිටුවනු ලැබුවේ එරෝෆ්ලොට් ගුවන් යානයක් කොළඹ වානිජ මහාඅධිකරණය ලබාදුන් නියෝගයක් මත රඳවා තබාගැනීමත් සමඟයි.\nපසුගිය ජුනි මස 02වනදා අදාළ නියෝගය ලබාදුන්නේ අයර්ලන්තයේ පිහිටි සෙලෙස්ටියන් එවියේෂන් නැමැති කල්බදු සමාගම විසින් ගොනුකල පෙත්සමක් සළකා බැලීමෙන් අනතුරුවයි.\nඅධිකරණය නොමග යවමින් මෙම වාරණය නියෝගය ලබාගෙන ඇති බවට නීතිපතිවරයා ඇතුළු පාර්ශව කිහිපයක් ඉදිරිපත් කළ කරුණු සැලකිල්ලට ගනිමින් රුසියා එරෝෆ්ලෝට් ගුවන් යානයට එරෙහිව වාරණ නියෝගය අත්හිටුවන ලෙස කොළඹ වාණිජ මහාධිකරණය නියෝග කළේ පසුගිය ජුලි 06 වනදායි.\nකෙසේ වෙතත්, මෙම සිදුවීමෙන් රුසියාව සහ ශ්‍රී ලංකාව අතර රාජ්‍ය තාන්ත්‍රික සබඳතා පළුදු වු අතර මෙරට ආර්ථීකයට ද එමගින් එල්ල වුයේ දැඩි බලපෑමක්.\nඒ අනුව, රාජ්‍ය තාන්ත්‍රික මට්ටමින් දෙරට තුල ගුවන් සේවා යලි ක්‍රියාත්මක කිරීම පිලිබද සාකච්ජා ආරම්භ වුණා.\nඑම සාකච්ජාවල ප්‍රතිඵලයක් ලෙසයි යලිත් වරක් එරෝෆ්ලොට් ගුවන් ගමන් අද මෙලෙස ආරම්භ වුනේ.\nඒ අනුව මොස්කව් නුවර සිට එරෝෆ්ලොට් ගුවන් සේවයට අයත් එස්.යු 288 ගුවන් යානය මගීන් 259 දෙනෙකු සමග කටුනායක ගුවන් තොටුපලට ලගා වුයේ අද පෙරවරු 10 ට පමණයි.\nඑම අවස්ථාවට වරාය හා ගුවන් සේවා අමාත්‍ය නිමල් සිරිපාල ද සිල්වා මෙන්ම සංචාරක අමාත්‍ය හරීන් ප්‍රනාන්දු ද එක්ව සිටියා.",
       "URL": "https://www.hirunews.lk/317483/තහනමෙන්-පසු-එරෝෆ්ලොට්-පළමු-යානය-දිවයිනට-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=813"
}