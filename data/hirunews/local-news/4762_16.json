{
       "Source": "hirunews",
       "Timestamp": "Thursday, 08 December 2016 - 18:19",
       "Headline": "මාගම්පුර වරායේ සේවකයින් අඛණ්ඩ සත්‍යග්‍රහයක",
       "News Content": "හම්බන්තොට - මාගම්පුර වරායේ සේවය නියුතු මාගම්පුර කළමනාකරණ පුද්ගලික සමාගමේ සේවකයින් අද (08) අඛන්ඩ සත්‍යග්‍රහයක් ආරම්භ කළා.\nතමන් කඩිනමින් වරාය අධිකාරියට අනුයුක්ත කරන ලෙස පවසමින් අදාල සමාගමේ සේවකයින් 483 දෙනෙකු ඊයේ (07) වර්ජනයක් ආරම්භ කරනු ලැබුවා.\nඊට රජය කඩිනම් ප්‍රතිචාර නොදැක්වීම හේතුවෙනුයි ඔවුන් අද දහවල් සත්‍යග්‍රහයක් ආරම්භ කළේ.\nමාගම්පුර වරායේ ප්‍රධාන පිවිසුම ඉදිරිපිට අට්ටාලයක් මත හිද සේවකයින් සත්‍යග්‍රහයේ නිරත වන අතර, ඊට මාගම්පුර වරායේ තෙල් ගබඩා සංකීර්ණයේ සහ ගිනි නිවීමේ ඒකකයේ සේවකයින් ද එක්ව සිටිනවා.\nහම්බන්තොට දිස්ත්‍රික් කම්කරු කාර්යාලයේ නිලධාරිනියන් දෙදෙනෙකු අද එම ස්ථානයට පැමිණ ඔවුන්ගේ ඉල්ලීම් සම්බන්ධයෙන් අදාළ නිළධාරින් දැනුවත් කරන බව ප්‍රකාශ කර තිබෙනවා.\nතම ඉල්ලීමට රජය තවදුරටත් ප්‍රතිචාර නොදැක්වුවහොත් මාරාන්තික උපවාසයක් ආරම්භ කරන බවයි මාගම්පුර වරායේ සේවක කමිටුවේ සභාපති අයි.කේ.ඔමේෂ් හිරු ප්‍රවෘත්ති අංශයට සදහන් කළේ.\nමේ අතර, හම්බන්තොට වරාය අවුරුදු 198 කට චීනයේ - චයිනා මර්චන්ට් හෝල්ඩින්ග්ස් සමාගමට විකිණීමට ගෙන ඇති තීරණය නතර කරන ලෙස ඉල්ලමින් සමස්ත ලංකා වරාය පොදු සේවක සමිතිය අද උද්ඝෝෂණයක නිරත වුණා.\nමේ අතර, හම්බන්තොට මාගම්පුර වරාය චීන සමාගමකට විකිණීමට ගෙන ඇති තීරණය සම්බන්ධයෙන් දේශපාලනඥයින් කිහිපදෙනෙකු අද විවිධ අදහස් පළ කරනු ලැබුවා.\nමුදල් අමාත්‍ය රවී කරුණානායක කියා සිටියේ වරායේ අදක්ෂ පරිපාලනය නිවැරදි කිරීම පමණක් රජය අරමුණු කරගෙන ඇති බවයි.\nකෙසේ වෙතත්, සුදු අලියෙක් බවට පැවසූ වරාය ඩොලර් බිලියනයකට වැඩි මුදලකට විකිණීම ගැන ඊට චෝදනා කළ පාර්ශවයන් නිහඬව සිටින බව පාර්ලිමේන්තු මන්ත්‍රී නාමල් රාජපක්ෂ ප්‍රකාශ කළා.\nරාජ්‍ය අමාත්‍ය ඩිලාන් පෙරේරා කියා සිටියේ ආණ්ඩු පෙරලියත් සමඟ චීන ආධාර සම්බන්ධයෙන් එක්සත් ජාතික පක්ෂයේ ඇතැම් ඇමතිවරු සිදුකළ අනුවන ප්‍රකාශ හේතුවෙන් ගැටලූ රැසක් මතු වූ බවයි.",
       "URL": "https://www.hirunews.lk/149256/මාගම්පුර-වරායේ-සේවකයින්-අඛණ්ඩ-සත්‍යග්‍රහයක",
       "Category": "Local News",
       "Parent URL": "https://www.hirunews.lk/local-news.php?pageID=4762"
}