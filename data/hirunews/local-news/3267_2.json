{
       "Source": "hirunews",
       "Timestamp": "Thursday, 04 July 2019 - 14:35",
       "Headline": "මාකඳුරේ මධූෂ් ඩුබායි සිට මෙහෙයවූ අපරාධ කිහිපයක තොරතුරු හෙළිවේ (ඡායාරූප)",
       "News Content": "මෙරට සිදුවූ ප්‍රබල අපරාධ 4 ක් පාතාල කල්ලි නායකයකුවූ මාකදුරේ මධූෂ් මෙහෙයවා ඇත්තේ ඩුබායිහි සිටියදී බවට දැනට කරන ලද පරීක්ෂණවලදී අනාවරණ වී තිබෙනවා.\nඅද කැඳවා තිබූ ප්‍රවෘත්ති සාකච්ඡාවකදී පොලිස් මාධ්‍ය ප්‍රකාශක පොලිස් අධිකාරී රුවන් ගුණසේකර මහතා සඳහන් කළේ මාකඳුරේ මධූෂ් විවිධ අපරාධ සදහා භාවිත කළ බවට සැක කෙරෙන ගිනි අවි 3 ක් ද සොයා ගැනීමට පොලිසිය සමත් වූ බවයි.\nසමරසිංහ ආරච්චිගේ මධූෂ් ලක්ෂිත හෙවත් මාකදුරේ මධූෂ් පසුගිය මැයි 5 වැනිදා ඩුබායි පොලිස් අත්අඩංගුවේ සිට මෙරටට පිටුවහල් කිරීමෙන් අනතුරුව අපරාධ පරීක්ෂණ දෙපාර්තමේන්තුව මගින් අත්අඩංගුවට ගත්තා.\nඒ අනුව ඩුබායිහි සැගව සිටිමින් සිදුකළ මත්ද්‍රව්‍ය ජාවාරම් ඇතුලු තවත් අපරාධ සිද්ධීන් රැසක් පිළිබද මේ වන විට ඔහුගෙන් රඳවාගෙන ප්‍රශ්න කෙරෙනවා.\n2017 පෙබරිවාරී 27 වැනිදා කළුතර එතනමඩල ප්‍ර දේශයේදී බන්ධනාගාර බස් රථයකට වෙඩි තබා බන්ධනාගාර නිළධාරීන් දෙදෙනෙකු සහ පාතාල නායක සමයං ඇතුළු තවත් රැඳවියන් 5 දෙනෙකු ඝාතනය කිරීම, 2017 මැයි 9 වැනිදා පිළියන්දල නගරයේදී පොලිස් මත්ද්‍රව්‍ය නාශක කාර්යාංශයේ නිළධාරීන්ට වෙඩි තබා පොලිස් නිළධාරියෙක් සහ දරුවෙක් ඝාතනය කර තවත් 6 කට තුවාල සිදු කිරීම, 2018 වසරේ මාර්තු 6 වැනිදා හෝ ඊට ආසන්න දිනකදී  අඟුණුකොළපැලැස්ස ප්‍රදේශයේදී ශාන්ත කුමාර හෙවත් කොස් මල්ලී නමැත්තාට වෙඩි තබා ඝාතනය කර ඔහුගේ හිස කොටස අලුත්කඩේ ප්‍රදේශයේ දමා\nයෑම සහ 2018 නෙවැම්බර් 5 වැනිදා පන්නිපිටිය ප්‍රදේශයේ ව්‍යාපාරිකයකු සතු දියමන්තිකයක් කොල්ලකෑම යන චෝදනා ඒ අතර වනවා.\nමේ අතර, පසුගියදා පැවති උත්සවයකදී අමාත්‍ය රාජිත සේනාරත්න මහතා සඳහන් කළේ පාර්ලිමේන්තු මන්ත්‍රීවරුන් 7 දෙනෙකු මාකඳුරේ මධූෂ් සමග සම්බන්ධ වී ඇති බවට තොරතුරු අනාවරණ වී ඇති බවයි.\nමේ සම්බන්ධයෙන්ද අද පැවති ප්‍රවෘත්ති සාකච්ඡාවේදී මාධ්‍යවේදීන් පොලිස් මාධ්‍ය ප්‍රකාශකවරයාගෙන් ප්‍රශ්න කළා.",
       "URL": "https://www.hirunews.lk/219642/මාකඳුරේ-මධූෂ්-ඩුබායි-සිට-මෙහෙයවූ-අපරාධ-කිහිපයක-තොරතුරු-හෙළිවේ-ඡායාරූප",
       "Category": "Local News",
       "Parent URL": "https://www.hirunews.lk/local-news.php?pageID=3267"
}