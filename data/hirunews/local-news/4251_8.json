{
       "Source": "hirunews",
       "Timestamp": "Thursday, 26 October 2017 - 19:12",
       "Headline": "අනතුරක් දැක ආපසු හැරුණු පොලීසිය ගැන පරීක්ෂණ",
       "News Content": "කොළඹ - රත්නපුර ප්‍රධාන මාර්ගයේ කුරුවිට - පුස්සැල්ල ප්‍රදේශයේ අද (26) දහවල් සිදුවූ රිය අනතුරකින් පුද්ගලයන් තුන්දෙනෙකු ජීවිතක්ෂයට පත්වුණා.\nබවුසරයක් සහ ත්‍රිරෝද රථයක් මුහුණට මුහුණලා ගැටීමෙන් මෙම අනතුර සිදුවූ අතර, අනතුරෙන් මියගියේ ත්‍රිරෝද රථයේ ගමන් කළ කාන්තාවක් සහ පිරිමි පුද්ගලයින් දෙදෙනෙක්.\nඑහි ගමන් ගත් තවත් පුද්ගලයෙකු රත්නපුර රෝහලට ඇතුළත් කෙරුණු අතර ඔහුගේ තත්ත්වය බරපතල බව පොලීසිය සදහන් කළා.\nසිද්ධියෙන් මියගොස් ඇත්තේ කොළොන්න - උල්උඳුවාව ප්‍රදේශයේ පදිංචිකරුවන් පිරිසක්.\nමේ අතර, මස්පිණිස ඝාතනය කිරිම සදහා ගවයින් පටවා ගෙන අධික වේගයෙන් ධාවනය කෙරුණු ලොරි රථයක්, යතුරු පැදියක ගැටීමෙන් එකම පවුලේ සහෝදරියන් දෙදෙනෙකු අද (26) පෙරවරුවේ ජිවිතක්ෂයට පත් වුණා.\nඅනුරාධපුර - පුත්තලම මාර්ගයේ බුලන්කුලම ප්‍රදේශයේ සිදුවු මෙම අනතුරින් මියගියේ නොච්චියාගම - ගාලදිවුල්වැව - රේනෝරාව ප්‍රදේශයේ පදිංචි 32 සහ 29 හැවිරිදි පසුවූ තරුණියන් දෙදෙනෙක්.\nඅදාළ ලොරි රථය පසුපස පොලිස් නිලධාරීන් දෙදෙනෙකු කැබ් රථයකින් ලූහු බැද ඇති අතර ලොරි රථය යතුරුපැදියේ ගැටීමට පෙර මාර්ගයේ අනෙක් පසින් පැමිණි කැබ් රථයක ද ගැටී තිබෙනවා.\nඅනතුරෙන් ලොරි රථය පෙරලූනු අතර එම අවස්ථාවේදී එහි සිටි ගවයින් බියට පත් වී හිස් ලූ ලූ අත දිවගිය බවයි සිද්ධිය ඇසින් දුටුවන් සදහන් කළේ.\nලොරි රථය ලූහුබැඳ පැමිණි පොලිස් කැබ් රථය අනතුර සිදුවූ වහාම ආපසු හරවාගෙන අනුරාධපුරය දෙසට ධාවනය කර ඇත්තේ ඒ වන විට තුවාල ලබා සිටි තරුණියන් රෝහල් ගත කිරිමෙන් තොරවයි.\nඅනතුරෙන් පසු ප්‍රදේශවාසින් ලොරි රථයේ රියදුරුට පහරදීමට සහ ලොරි රථයට ගිනි තැබීමට උත්සාහ කළ නමුත් පොලිසිය මැදිහත් වීම හේතුවෙන් එය ව්‍යර්ථ වුණා.\nඅදාළ ලොරි රථය ත්‍රිකුණාමලයේ සිට වැලිසර ප්‍රදේශය දක්වා මස් පිණිස ගවයින් 18 දෙනෙකු ප්‍රවාහනය කර ඇති බව මූලික පරීක්ෂණවලදී හෙළි වී තිබෙනවා.\nඅනුරාධපුර පොලීසියේ සැරයන්වරුන් දෙදෙනෙකු බලපත්‍ර පරීක්ෂා කිරීම සදහා නවත්වන ලෙසට සංඥා කළ ද එය නොනවත්වා ධාවනය කර ඇති බවයි අනාවරණ වී ඇත්තේ.\nඑම ලොරි රථයට ගවයන් ප්‍රවාහනය කිරීම සදහා බලපත්‍රයක් හිමිව තිබූ බව ද පසුව අනාවරණ වුණා.\nකෙසේ වෙතත්, අනතුර වූ අවස්ථාවේ පොලිස් නිලධාරින් දෙදෙනා ක්‍රියා කළ ආකාරය සම්බන්ධයෙන් විමර්ශනයක් සිදුකර ඔවුන්ගේ වැඩ තහනම් කිරීමට කටයුතු කරන බවයි අනුරාධපුර පොලීසියේ උසස් නිලධාරියෙකු කියා සිටියේ.",
       "URL": "https://www.hirunews.lk/174522/අනතුරක්-දැක-ආපසු-හැරුණු-පොලීසිය-ගැන-පරීක්ෂණ",
       "Category": "Local News",
       "Parent URL": "https://www.hirunews.lk/local-news.php?pageID=4251"
}