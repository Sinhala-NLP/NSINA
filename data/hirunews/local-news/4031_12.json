{
       "Source": "hirunews",
       "Timestamp": "Monday, 19 March 2018 - 9:03",
       "Headline": "අම්මාගේ මළගමට ආ තාත්තා පසුපස ගිහින්, බන්ධනාගාර බසයට ගොඩවූ දියණියගේ කඳුළු කතාව",
       "News Content": "ජීවිතාන්තය දක්වා සිර දඬුවම් නියම වූ පුද්ගලයෙකු බිරිඳගේ අවසන් කටයුතු සඳහා රැගෙන ආ අවස්ථාවේ සිය දියණියද බන්ධනාගාර බස් රථයට ගොඩවූ පුවතක් කිලිනොච්චියෙන් වාර්තා වනවා.\n2008 වසරේ දී අත්අඩංගුවට පත්ව ජීවිතාන්තය දක්වා බන්ධනාගාර ගත කරන ලද පුද්ගලයෙකු මියගිය සිය බිරිඳගේ අවසන් කටයුතු සඳහා ඊයේ (18) රැගෙනවිත් තිබෙනවා.\nකෙසේ වෙතත් අවසන් කටයුතු සිදුකිරීමෙන් අනතුරුව මියගිය කාන්තාවගේ ස්වාමියා නැවත බන්ධනාගාර රථයට ගොඩවන අවස්ථාවේදී ඔහුගේ දියණියද එම රථයට ගොඩවී ඇති බවයි වාර්තාවන්නේ.\nමියගිය කාන්තාවට සහ බන්ධනාගාරව සිටින පුද්ගලයාට දරුවන් දෙදෙනෙක් සිටින අතර මේ වන විට දරුවන්ගේ ආරක්ෂාව සම්බන්ධයෙන් ඥාතීන් ඉදිරිපත්ව සිටින බව සඳහන්.",
       "URL": "https://www.hirunews.lk/186269/අම්මාගේ-මළගමට-ආ-තාත්තා-පසුපස-ගිහින්-බන්ධනාගාර-බසයට-ගොඩවූ-දියණියගේ-කඳුළු-කතාව",
       "Category": "Local News",
       "Parent URL": "https://www.hirunews.lk/local-news.php?pageID=4031"
}