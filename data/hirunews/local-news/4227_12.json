{
       "Source": "hirunews",
       "Timestamp": "Thursday, 09 November 2017 - 13:14",
       "Headline": "නිව්යෝක් ටයිම්ස් වාර්තා විදේශ අමාත්‍යාංශය ප්‍රතික්ෂේප කරයි",
       "News Content": "ශ්‍රී ලංකා රජය පුද්ගලයින්ට පහරදීම් සහ වද හිංසා සිදුකරන බවට ඇමරිකාවේ නිව්යෝක් ටයිම්ස් පුවත්පත වාර්තා කරන ලද තොරතුරු විදේශ කටයුතු අමාත්‍යාංශය ප්‍රතික්ෂේප කර තිබෙනවා.\nඑහි ලේකම් ප්‍රසාද් කාරියවසම් මේ බව සඳහන් කර ඇත්තේ එම පුවත්පතේ කර්තෘවරයාට ලිපියක් යොමු කරමින්.\nඑවැනි සිද්ධීන් ලක් රජය දැඩි ලෙස හෙලා දකින අතර ඊට පුද්ගලයින් සම්බන්ධ වී ඇත්නම් ඔවුන්ට එරෙහිව විමර්ශණ පවත්වා රටේ නීතියට අනුව දැඩි ක්‍රියාමාර්ග ගන්නා බවයි විදේශ කටයුතු අමාත්‍යාංශ ලේකම්වරයා ප්‍රකාශ කළේ.\nඒ අනුව පුද්ගලයින්ට පහරදීම සහ වද හිංසා සිදුකළ පොලිස් නිලධාරීන් 33 දෙනෙකුට එරෙහිව මෙම වසරේදී විනය ක්‍රියාමාර්ග ගෙන තිබෙනවා.\nඑවැනි සිද්ධීන් පාදක කර ගනිමින් පොලිස් නිලධාරීයෙකු මේ වනවිට සේවයෙන් පහකර ඇති අතර තවත් පොලිස් නිලධාරීන් සියයකට ආසන්න සංඛ්‍යාවකට එරෙහිව විමර්ශණ සිදු කරමින් පවතින බවයි විදේශ කටයුතු අමාත්‍යාංශයේ ලේකම් ප්‍රසාද් කාරියවසම් සිය ලිපියෙන් පෙන්වා දී ඇත්තේ.\nවත්මන් රජය බලයට පත්වීමෙන් පසු වධ හිංසාවන්ට එරෙහිව ක්‍රියාමාර්ග ගැනීමට ගෙන ඇති පියවර සම්බන්ධයෙන් දීර්ඝ පැහැදිලි කිරීමක් ද ඔහු සිය ලිපියෙන් සිදු කර තිබෙනවා.\nජාතික මානව හිමිකම් කොමිසමේ කටයුතු ශක්තිමත් කර ඇති අතර වධ හිංසා සිදු කරන්නේ නම් එවැනි ස්ථාන වෙත ගොස් පරීක්ෂණ පැවැත්වීම සඳහා අවශ්‍ය බලය ඔවුන්ට ලබාදී ඇති බවයි ලිපියේ දක්වා ඇත්තේ.",
       "URL": "https://www.hirunews.lk/175641/නිව්යෝක්-ටයිම්ස්-වාර්තා-විදේශ-අමාත්‍යාංශය-ප්‍රතික්ෂේප-කරයි",
       "Category": "Local News",
       "Parent URL": "https://www.hirunews.lk/local-news.php?pageID=4227"
}