{
       "Source": "hirunews",
       "Timestamp": "Monday, 06 September 2021 - 22:53",
       "Headline": "වැවක් වටා ගිය තවත් ඇවිදින මංතීරුවක් ගැලවෙයි",
       "News Content": "ත්‍රීකුණාමලය කන්තලේ වැව ආශ්‍රිතව ඉදිකිරීමට යෝජනා වූ ඇවිදින මංතීරුවේ ඉදිකිරීම් කටයුතු වහාම අත්හිටුවන්න ට රජය තීරණය කර තිබෙනවා.\nමෙම ඇවිදින මංතීරු ව්‍යාපෘතියට ප්‍රදේශයේ භික්ෂුන් වහන්සේලා, ගොවි ජනතාව සහ දේශපාලන ක්‍රියාකාරීන් ඇතුළු බොහෝ දෙනා දැඩි විරෝධය එල්ල කර ඇති බවටයි වාර්තා වන්නේ.\nඔවුන්ගේ ප්‍රමුඛතම චෝදනාවක් වූයේ රට වසංගතයකට මුහුණ පා බරපතල ආර්ථික ආගාධයකට වැටී ඇති අවස්ථාවක රජය අනවශ්‍ය ව්‍යාපෘතින් සඳහා මුදල් වැය කරන බවටයි.\nවැව් ආශ්‍රිතව ඉදි කිරීමට සැලසුම් කර ඉකිරීම් කටයුතු සිදු කරන අතර වාරයේ ජනතා විරෝධය හමුවේ අත්හැර දැමුණු දෙවැනි ඇවිදින මංතීරුව මෙයයි.\nමීට පෙර පොලොන්නරුව පරාක්‍රම සමුද්‍රය ආශ්‍රිතව ඉදිකිරීමට සැළසුම් කළ ඇවිදින මංතීරුව ද ප්‍රදේශවාසී භික්ෂූන් වහන්සේලාගේ සහ ගොවි ජනතාවගේ දැඩි විරෝධය හමුවේ අත්හැර දමන්නට සිදු වුණා.\nමෙහිදී මෙම ඇවිදින මංතීරු ව්‍යාපෘතියට අදාළ මුදල් මීට මාස කීපයකට පෙර කැඩී ගිය දිවුල් ගස් වැව පිට වාන ඉදිකිරීම සඳහා වැය කරන ලෙසයි අදාළ විරෝධතාකරුවන් ඉල්ලා සිටියේ.\nශ්‍රී ලංකාවේ නැගෙනහිර පළාතේ ත්‍රිකුණාමලය දිස්ත්‍රික්කයේ පිහිටා ඇති විශාලතම ජලාශය වන කන්තලේ වැවේ ජල පෝෂක ප්‍රදේශය වර්ග සැතපුම් 83 ක් වන අතර ධාරිතාව ඝන මීටර් මිලියන 135ක්.",
       "URL": "https://www.hirunews.lk/281544/වැවක්-වටා-ගිය-තවත්-ඇවිදින-මංතීරුවක්-ගැලවෙයි",
       "Category": "Local News",
       "Parent URL": "https://www.hirunews.lk/local-news.php?pageID=1707"
}