{
       "Source": "hirunews",
       "Timestamp": "Saturday, 26 February 2022 - 7:31",
       "Headline": "ජ්‍යේෂ්ඨ මාධ්‍යවේදී සුනිල් මාධව ප්‍රේමතිලකගේ අවසන් කටයුතු අද",
       "News Content": "අභාවප්‍රාප්ත ජ්‍යේෂ්ඨ මාධ්‍යවේදී සුනිල් මාධව ප්‍රේමතිලකගේ දේහය පිළිබඳ අවසන් කටයුතු අද සිදු කෙරෙනවා.\n1944 වසරේ මෙලොව එළිය දුටු ජේ්‍යෂ්ඨ මාධ්‍යවේදී සුනිල් මාධව ප්‍රේමතිලක මෙරට පුවත්පත් කලාප වෙනුවෙන් මහා කැපකිරීමක් කළ මීමන ප්‍රේමතිලකයන්ගේ වැඩිමහල් පුතු වූ නිසාවෙන්ම ඔහුට පුවත්පත නුහුරු නුපුරුදු දෙයක් වූයේ නැහැ.\nඅපූරු ලේඛන ශෛලයකින් අව්‍යාජ හැඟීම් තම ලිපි තුළ එන්නත් කළ ඔහු වඩාත් ජනාදරයට පත් වුනේ සුනිල් අයියා නමින්.\nලේක් හවුස් පුවත්පතක කවි පිටුව සංස්කරණය කළ ඔහු දිවයින පුවත්පත පැරණි ආකෘතියෙන් වෙනස් කිරීමට 8 වැනි පිටුවෙන් සමත් වුණා.\nපුවත්පත් කලාවේ අපූර්ව සටහන් තබමින් ඔහු සමාජ සාධාරණය උදෙසා කළ අරගලය සත්‍යවාදියෙකුගේ දිනපොත මනාව ප්‍රකට කළා.\nලක්මිණ, ලක්දිව, හිරු වැනි පුවත්පත්වලින් ප්‍රකට කළා.\nඔහු පුවත්පත් කලාවේ වෙනස් කළ කලාවන් එමට යි.\nතමන් විශ්වාස කළ පුවත්පත් කලාව තුළ ජීවත් වුණු සුනිල් මාධව ප්‍රේමතිලක පසුකාලීන ව පරිවර්තන කාර්යයේ නියැලුණා.\nහඬනු මැන නිදහස, අන්ධකාරයේ දරුවා වැනි ග්‍රන්ථ ලාංකීය සාහිත්‍ය වෙනුවෙන් පුද කළ ඔහු අද එම සත්‍යවාදියෙකුගේ දිනපොතෙහි අවසන් සටහන තබනවා.",
       "URL": "https://www.hirunews.lk/298072/ජ්‍යේෂ්ඨ-මාධ්‍යවේදී-සුනිල්-මාධව-ප්‍රේමතිලකගේ-අවසන්-කටයුතු-අද",
       "Category": "Local News",
       "Parent URL": "https://www.hirunews.lk/local-news.php?pageID=1332"
}