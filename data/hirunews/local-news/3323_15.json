{
       "Source": "hirunews",
       "Timestamp": "Saturday, 01 June 2019 - 12:42",
       "Headline": "කුරුණෑගල වෛද්‍යවරයාට එරෙහිව, ජාත්‍යන්තර අධිකරණයට යාමට සූදානමින්",
       "News Content": "අත්අඩංගුවේ පසුවන කුරුණෑගල ශික්ෂණ රෝහලේ වෛද්‍ය සෙයිගු සියාබ්දීන් මොහොමඩ් සාෆිට එරෙහිව ජාත්‍යන්තර අධිකරණයක නඩු පැවරීමට දේශප්‍රේමී වෛද්‍යවරු නැමති සංවිධානය තීරණය කර තිබෙනවා.\nඑහි නියෝජිත වෛද්‍ය මහාචාර්ය චන්න ජයසුමන සඳහන් කළේ සෞඛ්‍ය අමාත්‍යවරයාගේ ක්‍රියාකලාපය අනුව අදාළ වෛද්‍යවරයා සම්බන්ධයෙන් ආණ්ඩුව සිදුකරන විමර්ශන පිළිබඳ විශ්වාසය තැබිය නොහැකි බවයි.\nමේ අතර වෛද්‍ය සෙයිගු සියාබ්දීන් මොහොමඞ් සාෆිට එරෙහිව මේ වනවිට පැමිණිලි 505ක් ලැබී තිබෙනවා.\nකුරුණෑගල ශික්ෂණ රෝහලට පැමිණිලි 418 ලැබී ඇති අතර, දඹුල්ල මූලික රෝහලට ලැබී ඇති පැමිණිලි සංඛ්‍යාව 54 ක්.  එමෙන්ම දඹුල්ල පොලීසිය වෙතද පැමිණිලි 33ක් ලැබී ඇති බවයි වාර්තාවන්නේ.\nඑමෙන්ම, වෛද්‍ය සාෆි සම්බන්ධයෙන් විමර්ශනයට පත් කළ කමිටුවේ අතුරු වාර්තාව ලබන සඳුදා සෞඛ්‍ය අමාත්‍යාංශ ලේකම්වරිය වෙත භාරදීමට නියමිත බවට තොරතුරු වාර්තා වනවා.",
       "URL": "https://www.hirunews.lk/217511/කුරුණෑගල-වෛද්‍යවරයාට-එරෙහිව-ජාත්‍යන්තර-අධිකරණයට-යාමට-සූදානමින්",
       "Category": "Local News",
       "Parent URL": "https://www.hirunews.lk/local-news.php?pageID=3323"
}