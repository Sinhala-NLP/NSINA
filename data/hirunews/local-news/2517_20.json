{
       "Source": "hirunews",
       "Timestamp": "Sunday, 16 August 2020 - 13:18",
       "Headline": "කසළ ගැටළුවක් හේතුවෙන් ප්‍රදේශ දෙකක ජනතාව අසීරුතාවක",
       "News Content": "මහනුවර - හාරිස්පත්තුව ප්‍රාදේශීය සභා බලප්‍රදේශයේ පිහිටි යහලතැන්න ප්‍රදේශයට කැළිකසළ බැහැර කිරීමෙන් දැවැන්ත පාරිසරික හානියක් සිදුවන බවට ප්‍රදේශවාසීන් චෝදනා කරනවා.\nඅතිශය පාරිසරික සංවේදි කලාපයක් වන මෙම ප්‍රදේශය තුල පරිසරයට හානිවන සියලූ කටයුතු තහනම් කර ඇති බව දන්වමින් දැන්වීම් පුවරු සවිකර තිබෙන නමුත් ඒවා නොසලකා කසල බැහැර කිරීම් සිදුවන බවයි ඔවුන් පෙන්වා දෙන්නේ.\nයහලතැන්න ප්‍රදේශය සංචාරක ආරක්ෂණය දිනාගත් පරිසර කලාපයක් හෙයින් ප්‍රධාන පෙළේ සංචාරක හෝටල් ද පිහිටා තිබෙනවා.\nප්ලාස්ටික් බදුන්, බියර් කෑන්, හිස් මත්පැන් බෝතල්  වැඩි වශයෙන් බැහැර කිරීම් කරන අතර ඒ අනුව ඩෙංගු මදුරුවන් බෝවීමේ අවදානමක් ද පවතින බවයි ගම්වාසින් පවසන්නේ.\nමේ සම්බන්ධයෙන් හාරිස්පත්තුව ප්‍රාදේශීය සභාවේ සභාපතිවරයාගෙන් විමසු අවස්ථාවේ ඔහු ප්‍රකාශ කළේ අනවසරයෙන් කසළ බැහැර කරන පුද්ගලයින්ට එරෙහිව නිතීය ක්‍රියාත්මක කිරිමට කටයුතු කරන බවයි.\nමේ අතර, පුත්තලම -පල්ලිවාසල්පාඩුව ප්‍රදේශයේ පෞද්ගලික ඉඩමකට බැහැර කරන ලද රෝහල් සායනික අපද්‍රව්‍ය  ඉවත් කිරීමට මුන්දල සෞඛ්‍ය වෛද්‍ය නිලධාරිවරයා කටයුතු කර තිබෙනවා.\nකොළඹ ප්‍රදේශයේ ව්‍යාපාරිකයෙකුට අයත් මෙම පොල් ඉඩමට අවස්ථා දෙකකදි සායනික අපද්‍රව්‍ය ටොන් 30ක් පමණ ගෙනවිත් ඇති බවයි පොලිසිය ප්‍රකාශ කලේ.\nඅදාළ ව්‍යාපාරිකයා කම්කරුවන් යොදවමින් පොල් ගස් වටා මෙම සායනික අපද්‍රව්‍ය අතුරා තිබූ අතර, අද දිනයේ එම අපද්‍රව්‍ය ඉවත් කිරීමට කටයුතු යොදා ඇති බවයි  ප්‍රදේශයේ හිරු වාර්තාකරු සදහන් කළේ.",
       "URL": "https://www.hirunews.lk/247945/කසළ-ගැටළුවක්-හේතුවෙන්-ප්‍රදේශ-දෙකක-ජනතාව-අසීරුතාවක",
       "Category": "Local News",
       "Parent URL": "https://www.hirunews.lk/local-news.php?pageID=2517"
}