{
       "Source": "hirunews",
       "Timestamp": "Thursday, 12 September 2019 - 13:46",
       "Headline": "අර්ජුන මහේන්ද්‍රන් මෙරටට ගෙනඒමට අදාළ ලිපි ලේඛන සිංගප්පූරුවට",
       "News Content": "මහබැංකු බැඳුම්කර සිද්ධිය සම්බන්ධයෙන් අර්ජුන මහේන්ද්‍රන් මෙරට ගෙන්වාගැනීමට අදාළ ලිපි ලේඛන සිංගප්පූරු විදේශ කටයුතු අමාත්‍යාංශයට භාරදීමට කටයුතු කර තිබෙනවා.\nනීතිපතිවරයාගේ සම්බන්ධීකරණ නිලධාරිනි රජයේ අධිනිතිඥ නිෂාරා ජයරත්න සඳහන් කළේ ඊට අදාළ ලිපි ලේඛන එරට ශ්‍රී ලංකා මහ කොමසාරිස් කාර්යාලයට යොමුකර ඇති බවයි.\nඉන් අනතුරුව අදාළ ලිපි ලේඛන එමඟින් සිංගප්පූරු විදේශ කටයුතු අමාත්‍යාංශයට ලබාදීමටයි නියමිතව ඇත්තේ.\nමේ අතර, මාධ්‍යවේදී කීත් නොයාර් පැහැර ගැනීමේ සිද්ධිය සම්බන්ධයෙන් සිදු කෙරෙන විමර්ශන කටයුතු සඳහා නීතිපති උපදෙස් ලබාදී මාස දෙකක කාලයක් ගතව ඇතත්, විමර්ශනවල ප්‍රගතිය පිළිබඳව අපරාධ පරීක්ෂණ දෙපාර්තමේන්තුව මෙතෙක් තමන් දැනුවත් කර නැතැයි දන්වමින් නීතිපතිවරයා වැඩබලන පොලිස්පතිවරයාට ලිපියක් යොමුකර තිබෙනවා.\nඑහි දැක්වෙන්නේ දේශීය සහ විදේශීය වශයෙන් අවධානයට ලක්වූ මෙම සිදුවීම සම්බන්ධයෙන් නීතිපති උපදෙස් ලබාදී තිබියදීත් අපරාධ පරීක්ෂණ දෙපාර්තමේන්තුව ප්‍රමාද වී කටයුතු කිරීම සම්බන්ධයෙන් වැඩබලන පොලිස්පතිවරයා සිය අවධානය යොමුකළ යුතු  බවයි.\nඑබැවින් අපරාධ පරීක්ෂණ දෙපාර්තමේන්තුව මෙතෙක් ගෙන ඇති පියවරත්, ඉදිරියේදී ගැනීමට නියමිත පියවර සහ ඒ සඳහා ගතවන කාලය පිළිබඳවත් තමා දැනුවත් කරන ලෙස නීතිපතිවරයා දැනුම් දී තිබෙනවා.",
       "URL": "https://www.hirunews.lk/224130/අර්ජුන-මහේන්ද්‍රන්-මෙරටට-ගෙනඒමට-අදාළ-ලිපි-ලේඛන-සිංගප්පූරුවට",
       "Category": "Local News",
       "Parent URL": "https://www.hirunews.lk/local-news.php?pageID=3150"
}