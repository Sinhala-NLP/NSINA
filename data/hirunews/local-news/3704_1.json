{
       "Source": "hirunews",
       "Timestamp": "Thursday, 11 October 2018 - 17:33",
       "Headline": "දුමින්දගේ අභියාචනය ප්‍රතික්ෂේප වෙයි",
       "News Content": "හිටපු පාර්ලිමේන්තු මන්ත්‍රී දුමින්ද සිල්වා මහතා ඇතුළු චූදිතයින් තිදෙනෙකු නිදොස්කොට නිදහස් කරන ලෙස ඉල්ලා ගොනු කළ අභියාචනය ශ්‍රේෂ්ඨාධිකරණය අද නිෂ්ප්‍රභ කළා.\nකෙසේ වෙතත් ශ්‍රේෂ්ඨාධිකරණය නියම කළේ චූදිත අනුර තුෂාර ද මැල් නැමති පොලිස් නිලධාරියා නිදොස් කොට නිදහස් කිරීමටයි.\nහිටපු පාර්ලිමේන්තු මන්ත්‍රී දුමින්ද සිල්වා මහතා ඇතුළු චූදිතයින් සිව් දෙනෙකු මෙම අභියාචනා ගොණුකළේ  සෑම පුරවැසියෙකුටම හිමිවිය යුතු සාධාරණ නඩු විභාගයක් මහාධිකරණයේදී තමන්ට නොලැබුණු බව සඳහන් කරමින්.\nඑම අභියාචනා මාස 5 කට ආසන්න කාලයක් පුරා විභාගයට ගැණුනේ ජ්‍යෙෂ්ඨ ජනාධිපති නීතිඥවරුන් මෙන්ම නීතිපති දෙපාර්තමේන්තුවේ නියෝජ්‍ය සොලිසිටර් ජනරාල්වරයෙකුගේද සහභාගීත්වයෙන්.\nමහාධිකරණ තීන්දුව යළි සලකා බැලුවේ අගවිනිසුරු ප්‍රියසාත් ඩෙප් මහතා ප්‍රමුඛ පංච පුද්ගල ශ්‍රේෂ්ඨාධිකරණ විනිසුරු මඩුල්ලක්.\nඑම විනිසුරු මඩුල්ල සිය තීන්දුව අද ප්‍රකාශයට පත් කරමින් සඳහන් කළේ අනුර තුෂාර ද මැල් නැමති පොලිස් නිලධාරීයා පමණක් නිදොස් කොට නිදහස් කිරීමට නියම කරන බවයි.\nහිටපු පාර්ලිමේන්තු මන්ත්‍රී දුමින්ද සිල්වා මහතා, චමින්ද රවී ජයනාත් සහ සරත් බණ්ඩාර යන අනෙකුත් චූදිතයින්ට එරෙහිව තිබූ නීති විරෝධී ගිනි අවි පරිහරණ චෝදනාවෙන් පමණක් නිදහස් කරන බව ශ්‍රේෂ්ඨාධිකරණ තීන්දුවේ දැක්වුණා.\nකෙසේ වෙතත් ශ්‍රේෂ්ඨාධිකරණය තීන්දු කළේ එම චූදිතයින්ට එරෙහිව මහාධිකරණය ලබාදුන් තීන්දුව ස්ථිර කරමින් ඔවුන්ගේ අභියාචනා ප්‍රතික්ෂේප කිරීමටයි.",
       "URL": "https://www.hirunews.lk/201916/දුමින්දගේ-අභියාචනය-ප්‍රතික්ෂේප-වෙයි",
       "Category": "Local News",
       "Parent URL": "https://www.hirunews.lk/local-news.php?pageID=3704"
}