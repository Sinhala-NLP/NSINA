{
       "Source": "hirunews",
       "Timestamp": "Friday, 27 July 2018 - 6:40",
       "Headline": "කල්පිටියේ සිදු වූ අනතුරකින් දෙදෙනෙකු රෝහලේ",
       "News Content": "කල්පිටිය නගරයේ රාත්‍රී කාලයේ ගාල් කර තිබූ බස් රථයක ඉන්ධන බව්සරයක් ගැටීමෙන් සිදුවී ඇති අනතුරකින් දෙදෙනෙකු ප්‍රතිකාර සදහා රෝහල් ගත කර ඇති බව කල්පිටිය පොලීසිය පවසනවා.\n26 වැනිදා රාත්‍රී 12.30 ට පමණ මෙම අනතුර සිදුවී තිබෙනවා.\nපුත්තලම ඩිපෝවට අයත් ලංගම බස් රථයක් රාත්‍රී කාලයේ කල්පිටිය නගරයේ  ගාල් කර තිබෙන විට ඉන්ධන ප්‍රවාහනය කරමින් තිබූ බව්සරයක් බස් රථයේ පිටුපස ගැටී ඇති බව පොලීසිය පවසනවා.\nඒ සමගම ඉදිරියට ඇදී ගොස් ඇති බස් රථය විදුලි පහන් කණුවක ගැටී තිබෙනවා.\nඅනතුරින් ඉන්ධන බව්සරයේ රිය සහායකවරයා තුවාල ලබා ප්‍රතිකාර සදහා කල්පිටිය දිසා රෝහලට ඇතුළත් කර තිබෙනවා.\nබස් රථයේ පිටුපස ආසනයේ නිදා සිටි කොන්දොස්තරවරයා අනතුරත් සමග කම්පනයට පත්ව ඇති බවද පොලීසිය පවසනවා.\nඉන්ධන බව්සරයේ රියදුරුට නින්ද යාම හේතුවෙන් මෙම අනතුර සිදුවන්නට ඇති බවයි පොලීසිය සඳහන් කළේ.",
       "URL": "https://www.hirunews.lk/196159/කල්පිටියේ-සිදු-වූ-අනතුරකින්-දෙදෙනෙකු-රෝහලේ",
       "Category": "Local News",
       "Parent URL": "https://www.hirunews.lk/local-news.php?pageID=3829"
}