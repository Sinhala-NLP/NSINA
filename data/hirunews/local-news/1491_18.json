{
       "Source": "hirunews",
       "Timestamp": "Wednesday, 15 December 2021 - 18:43",
       "Headline": "රසායනික පොහොරින් මිනිස් සිරුරට වන බලපෑම් විද්‍යාත්මකව අධ්‍යයනය කිරීමට විශේෂ කාර්ය සාධන බලකායක්",
       "News Content": "රසායනික පොහොර භාවිතය මගින් මිනිස් සිරුරට සිදු වන බලපෑම් විද්‍යාත්මකව අධ්‍යයනය කිරීම සඳහා වන විශේෂ කාර්ය සාධන බලකායක් පිහිටුවීමට තීරණය කර තිබෙනවා.\nමේ සඳහා වන වැඩපිළිවෙල ඉදිරි සතිය තුළ ආරම්භ කරන ලෙසටයි සෞඛ්‍ය අමාත්‍ය කෙහෙලිය රඹුක්වැල්ල සෞඛ්‍ය සේවා අධ්‍යක්ෂ ජනරාල්වරයාට උපදෙස් දී ඇත්තේ.\nසෞඛ්‍ය අමාත්‍යවරයා සහ කෘෂිකර්ම අමාත්‍ය මහින්දානන්ද අලුත්ගමගේ ඇතුළු එම අමාත්‍යාංශයන්හි නිලධාරීන් සමඟ  සෞඛ්‍ය අමාත්‍යාංශයේදී අද (15) පැවති සාකච්ඡාවකදී මෙම තීරණය ගෙන තිබෙනවා.\nඑම කාර්ය සාධන බලකාය සඳහා සෞඛ්‍ය ඇතුළු ක්ෂේත්‍ර කිහිපයකින් යුත් ස්වාධීන කණ්ඩායමක් පත්විය යුතු අතර ඒ සඳහා පුළුල් අධ්‍යයනයක් සිදුවිය යුතු බවයි අමාත්‍ය රඹුක්වැල්ල මෙහිදී අවධාරණය කළේ.\nඑමෙන්ම ගෙවුණු වසර කිහිපය තුළ මේ පිළිබඳව කෙරුණු යම් යම් අධ්‍යයනයන් සම්බන්ධයෙන්ද අවධානය යොමු කළ යුතු බව ඔහු ප්‍රකාශ කර තිබෙනවා.\nමේ අතර රසායනික පොහොර භාවිතය වැළැක්වීම සඳහා කෘෂිකර්ම අමාත්‍යාංශය ගෙන යන වැඩපිළිවෙලට සෞඛ්‍ය හා පරිසර අමාත්‍යාංශවල සහයෝගය අත්‍යවශ්‍ය බවත් මෙය ඉහළම ජාතික වැඩපිළිවෙලක් බවත් කෘෂිකර්ම අමාත්‍ය මහින්දානන්ද අලුත්ගමගේ මෙහිදී පෙන්වා දුන්නා.\nමේ අතර මේ වන විට මෙරට දිස්ත්‍රික්ක 16 ක් පුරා වකුගඩු රෝගය ව්‍යාප්තව ඇති අතර ගතවූ වසර කිහිපයෙ තුළ එහි සිඝ්‍ර වර්ධනයක් පෙන්නුම් කෙරෙන බව ද මෙහිදී අනාවරණය වී තිබෙනවා.\n1994 වසරේ සිට වසරින් වසර මෙරට වකුගඩු රෝගීන්ගේ විශාල ඉහළ යාමක් පෙන්නුම් කෙරෙන අතර ඉන් වැඩි ප්‍රමාණයක් අනුරාධපුර ඇතුළු උතුරුමැද ප්‍රදේශ වලින් වාර්තා වී ඇති බවටයි හෙළි වී ඇත්තේ.\nවාර්තාවන වකුගඩු රෝගීන්ගෙන් 95%ක් පමණ  කෘෂිකර්මාන්තයට සම්බන්ධ පවුල්වල පිරිස් බව ද මෙහිදී අනාවරණ කෙරුණා.\nවකුගඩු රෝගය හේතුවෙන් 70% ක් පමණ වයස්ගත පුරවැසියන්ගේ මරණ මෙයට පෙර වාර්තා වුව ද මේ වන විට අවුරුදු 35 - 40 අතර වයස්වල පුද්ගලයන්  මියයාමේ ප්‍රවණතාවක් දක්නට ලැබෙන බව ද මේ සාකච්ඡාවේදී  හෙළිවී තිබෙනවා.\nමේ අතර රසායනික ද්‍රව්‍ය අවභාවිතා කරමින් සිදු කරගනු ලබන ජීවිත හානි අවම කර ගැනීම සඳහා වන අවශ්‍ය මැදිහත්වීම කරන ලෙස  සෞඛ්‍ය සේවා අධ්‍යක්ෂ ජනරාල් වෛද්‍ය අසේල ගුණවර්ධන පසුගියදා ලෝක සෞඛ්‍ය සංවිධානයෙන් ඉල්ලා සිටියා.\nපසුගියදා ජිනීවා නුවර පැවති ලෝක සෞඛ්‍ය සංවිධානයේ සැසියකට සහභාගී වෙමින් ඔහු මෙම ඉල්ලීම සිදුකර තිබෙනවා.",
       "URL": "https://www.hirunews.lk/291145/රසායනික-පොහොරින්-මිනිස්-සිරුරට-වන-බලපෑම්-විද්‍යාත්මකව-අධ්‍යයනය-කිරීමට-විශේෂ-කාර්ය-සාධන-බලකායක්",
       "Category": "Local News",
       "Parent URL": "https://www.hirunews.lk/local-news.php?pageID=1491"
}