{
       "Source": "hirunews",
       "Timestamp": "Thursday, 17 February 2022 - 19:44",
       "Headline": "පාලිත පෙරේරා අමතක වූ මතකය අවදි කරයි (වීඩියෝ)",
       "News Content": "ශ්‍රී ලංකාව සිය මංගල ටෙස්ට් ක්‍රිකට් තරඟයට සහභාගි වී අදට වසර 40ක් සපිරෙනවා.\nඒ පිළිබද මතකයන් මෙන්ම ක්‍රිකට් හා බැදුණු අමතක වුණු මතකයන් ද අප අතර පවතින බව රහසක් නොවේ.\n1982 වසරේ අද වැනි දිනෙක ශ්‍රී ලංකාව සිය මංගල ටෙස්ට් ක්‍රිකට් තරඟයට ක්‍රීඩා කළේ ක්‍රිකට් ක්‍රීඩාවේ උපත සිදුවූ එංගලන්ත ක්‍රිකට් කණ්ඩායම සමඟයි.\nවර්තමානයේ සරා ඕවල් හෙවත් එවක වනාතමුල්ල පී. සරවනමුත්තු ක්‍රීඩාංගණයේ පැවති මෙම තරගයේ දී ශ්‍රී ලංකා කණ්ඩායම මෙහෙය වූයේ අභාවප්‍රාප්ත ක්‍රිකට් නායක බන්දුල වර්ණපුර විසින්.\nකීත් ෆෙලෙචර් එංගලන්ත කණ්ඩායමට නායකත්වය දෙනු ලැබුවා.\nමෙම තරඟය දින 4කින් අවසන් වූයේ ශ්‍රී ලංකා කණ්ඩායමට කඩුලු 7ක පරාජයක් හිමි කර දෙමින්.\nකෙසේ වෙතත්, තමන් සහභාගි වූ මංගල ටෙස්ට් තරඟයේ පළමු ඉනිමේදී පාසල් ක්‍රීඩකයෙකු ලෙස ශ්‍රී ලංකා කණ්ඩායමට එක්වූ අර්ජුණ රණතුංග මෙන්ම රන්ජන් මඩුගල්ල ද අර්ධ ශතක වාර්තා කළා.\nශ්‍රී ලංකාව සහභාගි වූ මංගල ටෙස්ට් තරඟය රූපවාහිනිය මගින් සජීවී ව විකාශය කළ අතර, එම තරඟයේ විස්තර විචාරය ගෙන ඒමේ වරම් දිනා ගත්තේ ජ්‍යෙෂ්ඨ මාධ්‍යවේදී පාලිත පෙරේරායි.\nඑතැන් පටන් දශක 4ක් පුරා ශ්‍රී ලාංකික ක්‍රිකට් ලෝලීන් අතර ඉමහත් ජනාදරයට පත්වූ පාලිත පෙරේරා මේ වන විට විශ්‍රාම සුවයෙන් පසුවනවා.\nඅප අද මංගල ටෙස්ට් තරඟයේ මතකයන් විමසා බැලීමට ඔහුට ඇමතුමක් ලබාදුන් අතර, ඔහු එම මතකයන් අතර රටට අමතක වූ යමක් ද සිහිපත් කළේ පවතින සමාජ යථාර්ථය පිළිබදව යළි යළිත් අපට අවබෝධ කරමින්.",
       "URL": "https://www.hirunews.lk/297299/පාලිත-පෙරේරා-අමතක-වූ-මතකය-අවදි-කරයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1350"
}