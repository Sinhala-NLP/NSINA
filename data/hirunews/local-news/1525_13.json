{
       "Source": "hirunews",
       "Timestamp": "Wednesday, 01 December 2021 - 10:47",
       "Headline": "නිවසක මුලුතැන්ගෙයක ගෑස් පිපිරුමක් CCTV දර්ශන (වීඩියෝ)",
       "News Content": "දිවයින පුරා තැනින් තැන සිදුවන ගෑස් ආශ්‍රිත ගිනි ගැනීම් සහ පුපුරා යෑම් ඊයේ සහ පෙරේදා දිනයේ බහුලව වාර්තා වුණා.\nපෙරේදා දිනයේ තුළ පමණක් මේ ආකාරයේ සිදුවීම් 16 ක් වාර්තා වූ අතර ඊයේ වාර්තා වූ ගෑස් ආශ්‍රිත හදිසි අනතුරු සංඛ්‍යාව 20ක්.\nදිනෙන් දින ඉහළ යන ගෑස් ආශ්‍රිත මෙම අනාරක්ෂිත තත්ත්වය සම්බන්ධයෙන් තවමත් පැහැදිලි පිළිතුරක් ලබාදීමට රජයේ හෝ අදාල ගෑස් සමාගම් මෙතෙක් සමත් වී නැහැ.\nමේ අතර වාරයේ ඊයේ දිනයේ දී හිරු ප්‍රවෘත්ති කණ්ඩායම මුතුරාජවෙල ලිට්‍රෝ ගෑස් ප්‍රධාන ගබඩාව වෙත යන්නේ දිනෙන් දින බුර බුරා නැගෙන මේ සමාජ ගැටලුවට පිළිතුරු සොයා ගැනීමේ අරමුණෙන්.\nඑහිදී අප සමග අදහස් දක්වන මෙම ගබඩා සංකීර්ණයේ කළමනාකරු පවසා සිටින්නේ, පසුගිය ජූලි මාසය තුළදී ඔවුන් පාරිභෝගිකයන් වෙත නිකුත් කරන ගෑස් සංයුතියේ යම්කිසි වෙනසක් සිදුකළ බවයි.\nඑලෙස සංයුතිය වෙනස් කළ ගෑස් සිලින්ඩර සාම්පල වශයෙන් පාරිභෝගිකයින් වෙත බෙදා හැරි බව ඔහු එහිදී කියා සිටියා.\nකෙසේ වෙතත් එම සංයුතියේ ප්‍රතිශතය කෙතරම් ද යන්න සම්බන්ධයෙන් හිරු මාධ්‍යවේදී පසන් නන්දුල නැගූ පැනයට මෙම කළමනාකරුට පිළිතුරුක් තිබුණේ නැහැ.\nඔහු කියා සිටියේ එම ප්‍රශ්නය ඔහුගෙන් නොවිමසන ලෙසයි.\nමෙලෙස අතිශය ආරක්ෂාකාරී ලෙස භාවිත කළ යුතු පාරිභෝගික භාණ්ඩයක් වන ගෑස් සමාගම්වලට සිතෙන සිතෙන ආකාරයට සංයුතිය වෙනස් කරමින් පාරිභෝගිකයා වෙත නිකුත් කළ හැකි ද?\nමෙලෙස පාරිභෝගිකයින් රසායනාගාර මීයන්ගේ තත්වයට පත් කර ගැනීමට මෙම ගෑස් සමාගම් වලට ඇති අයිතිය කුමක්ද?\nමේ ගැටලුවලට තවමත් පිළිගත හැකි පිළිතුරක් ලබාදීමට මෙම ගෑස් සමාගම්වලට හැකියාවක් ලැබී නැහැ.\nමේ අතර අතරවාරයේ සමාජය නොමග යවන විවිධ ප්‍රකාශ සිදුකරන ගෑස් සමාගම් බලධාරීන් සහ දේශපාලන අඳ බාලයින්ට කදිම පිළිතුරක් ලබා දෙමින් මුලුතැන්ගෙයක ගෑස් ලිප ආසන්නයේ හදිසියේ සිදුවන කුඩා පිපිරී යාමක් ඒ මුළුතැන්ගෙයි සවිකර තිබූ සීසීටීවී කැමරාවක සටහන් වී තිබුනේ මේ ආකාරයෙන්.\nසමාජ මාධ්‍ය ඔස්සේ සංසරණය වන මෙම වීඩියෝවට අදාළ නිවස හෝ මුළුතැන්ගෙය සොයා ගැනීමට අප ප්‍රවෘත්ති කණ්ඩායම උත්සාහ දැරුවද එය සාර්ථක වූයේ නැහැ.\nකෙසේ වෙතත් මේ වනවිට සමාජයේ පුපුරා යන ගෑස් ගැටලුවට සහ එයට නොගැලපෙන උත්තර සපයන්නන්ට මේ සම්බන්ධයෙන් දිය හැකි පිළිතුර කුමක්ද?",
       "URL": "https://www.hirunews.lk/289696/නිවසක-මුලුතැන්ගෙයක-ගෑස්-පිපිරුමක්-cctv-දර්ශන-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1525"
}