{
       "Source": "hirunews",
       "Timestamp": "Friday, 18 November 2022 - 19:16",
       "Headline": "ඇප ලැබූ ධනිෂ්කට රැකවරණය දෙන්න ඔස්ට්‍රේලියාවේ ශ්‍රී ලාංකිකයන් ඉදිරිපත් වෙයි",
       "News Content": "ඔස්ට්‍රෙලියාවේ සිටින ධනවත් ශ්‍රී ලාංකිකයන් මේ වන විට ඇප ලබා නිදහස් වී සිටින ශ්‍රී ලංකා ක්‍රිකට් ක්‍රීඩක ධනිෂ්ක ගුණතිලකට රැකවරණ ලබා දීමට ඉදිරිපත් වී තිබෙනවා.\nඒ අනුව එරටින් ලැබෙන වාර්තා සඳහන් කරන්නේ මේ වන විට ධනිශ්ක ගුණතිලක සිඩ්නි නුවර සිටින ශ්‍රී ලාංකික පවුලක් සමග දිවි ගෙවන බවයි.\nධනිෂ්ක ගුණතිලක හට ඇප ලබාදීම පළමුවර ප්‍රතික්ෂේප කෙරුණේ ඇප ලබා ගැනීම සඳහා ඉදිරිපත් කළ සිඩ්නි නුවර ලිපිනයෙහි ඔහු පදිංචිව සිටි බවට තහවුරු කළ හැකි තොරතුරු කිසිවක් නොමැති වීම හේතුවෙන්.\nකෙසේ වෙතත් පසුගිය බදාදා සිඩ්නි අධිකරණයක් මගින් ධනිෂ්ක ගුණතිලක හට ඇප ලබාදුන් අතර ඒ අවස්ථාවේදී ඔහුට ඔස්ට්‍රෙලියානු ඩොලර් 150.000.00 ඇප මුදලක් තැන්පත් කිරීමට සිදුව තිබුණා.\nඑම මුදල ලබා දී තිබුණේ ද ඔස්ට්‍රෙලියාවේ මෙල්බර්න් නුවර වාසය කරන ධනවත් ශ්‍රී ලාංකික කාන්තාවක් විසින්.\nඇය විසින් ධනිෂ්ක ගුණතිලකට ඇප ලබා ගැනීම සඳහා අවශ්‍ය කරන මුළු මුදලම අධිකරණයේ තැන්පත් කිරීමට පියවර ගත් අතර ඇය සහ ධනිෂ්ක ගුණතිලක අතර ඇති සම්බන්ධය මෙතෙක් තහවුරු වී නැහැ.\nමේ වන විට දනිශ්ක ගුණතිලක වාසය කරන්නේ ඔහුට දෙවැනි වර ඇප ලබා ගැනීම සඳහා ලබාදුන් ඔස්ට්‍රෙලියානු ලිපිනය අයිති ධනවත් ශ්‍රී ලාංකික පවුලක් සමගින් බවයි එරටින් ලැබෙන ආරංචි මාර්ග සඳහන් කරන්නේ.\nසිඩ්නි අධිකරණය මගින් ක්‍රිකට් ක්‍රීඩක ධනිෂ්ක ගුණතිලක හට ඇප ලබා දීමත් සමඟම ඔහු ඔස්ට්‍රෙලියාවේ වාසය කරන කාලසීමාව තුළදී ඔහුගේ වියපැහැදම් දැරීමට සහ නවාතැන් පහසුකම් සැපයීමට සිඩ්නි නුවර වාසය කරන ධනවත් ශ්‍රී ලාංකික පවුල් ගණනාවක් ඉදිරිපත් වුණා.\nමීට අමතරව මෙල්බන් නගරයේ වාසය කරන ධනවත් ශ්‍රී ලාංකිකයින් ද ධනිෂ්කගේ වියපැහැදම් සඳහා මුදල් ලබාදීමට එකඟතාව පළකර තිබෙනවා.\nමේ තත්ත්වයත් සමග ශ්‍රී ලංකා ක්‍රිකට් ආයතනයට ධනිෂ්ක ගුණතිලක ඔස්ට්‍රෙලියාවේ රැඳී සිටින කාලය සීමාව තුළ ඔහුගේ එදිනෙදා වියදම් සම්බන්ධයෙන් මුදල් වියදම් කිරීමේ අවශ්‍යතාවක් පැන නොනගින අතර ඔහුගේ නීතිමය කටයුතු සඳහා අවශ්‍ය මූදල් පමණක් වැය කළ යුතු වනවා.\nපන්දු වාර 20 ලෝක කුසලාන ක්‍රිකට් තරගාවලිය අතරතුරදී ඔස්ට්‍රේලියානු කාන්තාවකට ලිංගික අඩත්තේට්ටම් කිරීම ඇතුළු චෝදනා හතරක් යටතේ අත්අඩංගුවට ගැනුණු ධනිෂ්ක ගුණතිලක සම්බන්ධයෙන් වන නඩුවේ මීළඟ කැඳවීම යෙදී ඇත්තේ ජනවාරි මස 12 වැනි දින ටයි.",
       "URL": "https://www.hirunews.lk/320735/ඇප-ලැබූ-ධනිෂ්කට-රැකවරණය-දෙන්න-ඔස්ට්‍රේලියාවේ-ශ්‍රී-ලාංකිකයන්-ඉදිරිපත්-වෙයි",
       "Category": "Local News",
       "Parent URL": "https://www.hirunews.lk/local-news.php?pageID=724"
}