{
       "Source": "hirunews",
       "Timestamp": "Saturday, 29 August 2020 - 20:57",
       "Headline": "නිමාවක් නොවූ අපේ ජනබල පක්ෂයේ මන්ත්‍රී ධුර අර්බුධය (වීඩියෝ)",
       "News Content": "අපේ ජනබල පක්ෂයේ ලේකම් පූජ්‍ය වේදිනිගම විමලතිස්ස හිමියන් කිසිවෙකු විසින් පැහැර ගෙන ගොස් ඇති බව පුජ්‍ය හුණුපිටියේ චන්ද්‍රසිරි හිමියන් නැවත වරක් ප්‍රකාශ කරනවා.\nකෙසේ වෙතත් වේදිනිගම හිමියන් පසුගිය 26 වනදා මාධ්‍ය හමුවක් කැඳවමින් ප්‍රකාශ කළේ තමන් පැහැරගැනීමකට ලක් වී නොමැති බවයි.\nපාර්ලිමේන්තු මැතිවරණයෙන් අපේ ජනබල පක්ෂයට හිමි වූ මන්ත්‍රී ආසනය සම්බන්ධයෙන් මේ වන විට දැඩි අර්බුදකාරී තත්ත්වයක් පත්ව ඇති අතර එම පක්ෂයේ ලේකම් පූජ්‍ය වේදිනිගම විමලතිස්ස හිමියන් පූජ්‍ය අතුරලියේ රතන හිමියන් විසින් පැහැරගෙන ඇති බවට පාර්ශ්ව කිහිපයකින් චෝදනා එල්ල වුණා.\nකෙසේ වෙතත් පසුගිය 26 වැනිදා සිය ගුරු හිමියන්ද සමඟින් පූජ්‍ය වේදිනිගම විමලතිස්ස හිමියන් මාධ්‍ය හමුවේ පෙනී සිටිමින් සඳහන් කළේ කිසිවෙකු විසින් තමන් පැහැරගැනීමකට ලක්ව නොමැති බවයි.\nසිය ආරක්ෂාව සඳහා සැඟව සිටින බව උණ්වහන්සේ කියා සිටියා.\nකෙසේ වෙතත් පූජ්‍ය වේදිනිගම විමලතිස්ස හිමියන්ගේ සම්බන්ධීකරණ ලේකම් පූජ්‍ය හුණුපිටියේ චන්ද්‍රසිරි හිමියන් ඊයේ යළිත් ප්‍රකාශ කළේ පූජ්‍ය වේදිනිගම විමලතිස්ස හිමියන් මාධ්‍ය හමුවේ පෙනී සිටියද උණ්වහන්සේ මේ වන විට පසුවන්නේ කිසියම් පාර්ශ්වයකගේ යටතේ බවයි.\nමේ අතර නව පක්ෂ සහ සංවිධාන ලියාපදිංචි කිරීම සඳහා සිදු කර තිබූ කැඳවීමකට අනුව අපේ ජනබල පක්ෂය ඇතුළු පක්ෂ කිහිපයක නියෝජිතයින් මැතිවරණ කොමිෂන් සභාව වෙත ඊයේ පස්වරුවේ පැමිණ තිබුණා.\nමෙම අවස්ථාවට පුජ්‍ය අතුරලියේ රතන හිමියන්ද සහභාගී වී සිටි අතර උන්වහන්සේ මාධ්‍ය වෙත අදහස් පළ කිරීමක් සිදුකළේ නැහැ.",
       "URL": "https://www.hirunews.lk/248937/නිමාවක්-නොවූ-අපේ-ජනබල-පක්ෂයේ-මන්ත්‍රී-ධුර-අර්බුධය-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2489"
}