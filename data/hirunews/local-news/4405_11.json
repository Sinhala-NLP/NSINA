{
       "Source": "hirunews",
       "Timestamp": "Tuesday, 25 July 2017 - 7:50",
       "Headline": "යාපනයේදී පොලිසියට වෙඩි තැබූ පුද්ගලයා හිටපු එල්.ටී.ටී.ඊ සාමාජිකයෙක් බවට තොරතුරු",
       "News Content": "යාපනය මහාධිකරණ විනිසුරු එම්.ඉලංචේලියන්ට ආරක්ෂාව සපයමින් ගමන් කරමින් සිටියදී පොලිස් සැරයන්වරයෙකුට වෙඩි තැබූ පුද්ගලයා හිටපු එල්.ටී.ටී.ඊ සාමාජිකයෙකු බවට තොරතුරු අනාවරණ වී තිබෙනවා.\nසිද්ධිය සම්බන්ධයෙන් පරීක්ෂණ මෙහෙයවන උසස් පොලිස් නිලධාරියෙකු සදහන් කළේ ඔහු පුනරුත්ථාපනය නොවූ එල්.ටී.ටී.ඊ සාමාජිකයෙකු බවයි.\nසිවරාසා ජයන්තන් නමැති 39 වියැති මොහු 1994 වසරේදී එල්.ටී.ටී.ඊ සංවිධානයට සම්බන්ධ වී ඇත්තේ වයස අවුරුදු 16 ක්ව සිටියදීයි.\n2012 වසරේ යාපනයේ සිදුවූ මිනිස් ඝාතනයක් සම්බන්ධයෙන් ද සැකපිට සිවරාසා ජයන්තන් අත්අඩංගුවට ගෙන තිබෙනවා.\nපසුව මොහු ඇප මත මුදා හැර ඇති බව සදහන්.\nඑලෙස ඇප මත සිටින අතරතුරයි ඔහු මෙලෙස පොලිසියට වෙඩි තැබීමේ සිද්ධියට සම්බන්ධ වී ඇත්තේ.\nමොහු අත්අඩංගුවට ගැනීම සදහා පොලිස් කණ්ඩායම් 3 ක් යොදවා මෙහෙයුම් සිදුකරන බව උසස් පොලිස් නිළධාරියෙකු හිරු ප්‍රවෘත්ති අංශයට කියා සිටියා.\nවෙඩි තැබීමෙන් මියගිය පොලිස් සැරයන් සරත් ප්‍රේමචන්ද්‍රගේ දේහය හලාවත - කුමාරකට්ටුව ප්‍රදේශයේ පිහිටි ඔහුගේ නිවසේ මේ වනවිට තැන්පත් කර ඇති අතර, අවසන් කටයුතු පූර්ණ පොලිස් ගෞරව සහිතව හෙට සිදුකිරීමට නියමිතයි.",
       "URL": "https://www.hirunews.lk/166693/යාපනයේදී-පොලිසියට-වෙඩි-තැබූ-පුද්ගලයා-හිටපු-එල්-ටී-ඊ-සාමාජිකයෙක්-බවට-තොරතුරු",
       "Category": "Local News",
       "Parent URL": "https://www.hirunews.lk/local-news.php?pageID=4405"
}