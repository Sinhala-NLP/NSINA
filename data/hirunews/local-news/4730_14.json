{
       "Source": "hirunews",
       "Timestamp": "Saturday, 31 December 2016 - 12:43",
       "Headline": "නව වසරට අපේක්ෂා",
       "News Content": "අද මධ්‍යම රාත්‍රියෙන් උදා වන 2017 නව වර්ෂය පිළිගැනීම සඳහා ශ්‍රී ලංකාවාසී ජනතාව බලා සිටින්නේ ඉමහත් අපේක්ෂාවකින්.\nඑමෙන්ම අද රාත්‍රියේ සිට හෙට අලූයම දක්වා ප්‍රධාන ආගමික සිද්ධස්ථාන ඇතුළු දිවයිනේ පූජනීය ස්ථාන කේන්ද්‍ර කර ගනිමින් විවිධ ආගමික වැඩසටහන් සංවිධාන කර තිබෙනවා.\nමේ වන විට ද ශ්‍රීපාදස්ථානය, ජය ශ්‍රී මහා බෝධීන් වහන්සේ, කතරගම කිරිවෙහෙර ආදී ස්ථාන වෙත විශාල බැතිමතුන් පිරිසක් පැමිණ සිටින බවයි හිරු ප්‍රාදේශීය වාර්තාකරුවන් කියා සිටියේ.\nනව වසර උදාවත් සමඟ ගිනිකෙළි භාවිතයේදී විමසිලිමත් වන ලෙස සෞඛ්‍ය අංශ ඉල්ලීමක් කරනවා.\nමීට අමතරව බීමත් රියදුරන් අත්අඩංගුවට ගැනීම සඳහා විශේෂ ජංගම මුර සංචාර යෙදවීමට පියවර ගත් බවයි පොලීසිය කියා සිටියේ.\n2017 වර්ෂය මෙරටට ඇති අභියෝග සම්බන්ධයෙන් හිරු ප්‍රවෘත්ති අංශය හිටපු මානව හිමිකම් කොමසාරිස්වරයෙකු වන නීතිඥ ප්‍රතිභා මහානාමහේවාගෙන් විමසීමක් කළා.\nඔහු කියා සිටියේ එළඹෙන මාර්තු මාසයේ ජිනිවා මානව හිමිකම් සැසි වාරය පැවැත්වෙන බවයි.\nඑයට සාර්ථකව මුහුණදීම සඳහා සූදානම් වීම වසරේ පුමුඛතම අභියෝගය බව ඔහු සදහන් කළා.\nඊට අමතරව නව ආණ්ඩුක්‍රම ව්‍යවස්ථාවක් සකස් කිරීමට වත්මන් රජය බලාපොරොත්තු වන අතර එය ද මෙරටට තීරණාත්මක බව පැවසූ නීතිඥ ප්‍රතිභා මහානාමහේවා කියා සිටියේ එම කටයුත්තට සියලූ දේශපාලනඥයින්ගේ සහයෝගය හිමි විය යුතු බවයි.",
       "URL": "https://www.hirunews.lk/150970/නව-වසරට-අපේක්ෂා",
       "Category": "Local News",
       "Parent URL": "https://www.hirunews.lk/local-news.php?pageID=4730"
}