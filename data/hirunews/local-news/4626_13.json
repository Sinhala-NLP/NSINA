{
       "Source": "hirunews",
       "Timestamp": "Tuesday, 07 March 2017 - 19:29",
       "Headline": "මැති ඇමතිවරුන් 12 කට වාහන ගන්න කෝටි 53 ක පරිපූරකයකුත් එයි",
       "News Content": "පාර්ලිමේන්තු නියෝජිතයන්ට වාහන මිලදීගැනීම සඳහා රුපියල් 54 කෝටියකට ආසන්න පරිපූරක ඇස්තමේන්තුවක්ද අද පාර්ලිමේන්තුවට ඉදිරිපත් කෙරුණා.\nමෙහිදී එක් පරිපූරක ඇස්තමේන්තුවක් ඉදිරිපත් කළේ ආණ්ඩු පක්ෂයේ ප්‍රධාන සංවිධායක ජනමාධ්‍ය අමාත්‍ය ගයන්ත කරුණාතිලක විසින්.\nඑමඟින් රුපියල් 53 කෝටියකට ආසන්න මුදලක් අමාත්‍යවරුන් හත්දෙනෙකු, රාජ්‍ය අමාත්‍යවරුන් තුන්දෙනෙකු සහ නියෝජ්‍ය අමාත්‍යවරුන් දෙදෙනෙකුට වාහන මිලදීගැනීම වෙනුවෙන් ඉදිරිපත් කර තිබුණා.\nඊට අමතරව විගණකාධිපති දෙපාර්තමේන්තුවට ඩබල් කැබ් රථ   25 ක් සහ තවත් වාහනයක් මිලදීගැනීම සඳහා රුපියල් හයකෝටි විසි දෙලක්ෂයක මුදලක් සඳහා තවත් පරිපූරක ඇස්තමේන්තුවක් ඉදිරිපත් කර ඇති බව සඳහන්.\nඅද පාර්ලිමේන්තුවේදී ජනතා විමුක්ති පෙරමුණේ පාර්ලිමේන්තු මන්ත්‍රී බිමල් රත්නායක සහ විශ්වවිද්‍යාල අධ්‍යාපන සහ මහාමාර්ග අමාත්‍ය ලක්ෂ්මන් කිරිඇල්ල අතර සයිටම් පිළිබඳ සංවාදයක් ද ඇතිවුණා.\nඑහිදී බිමල්  රත්නායක මන්ත්‍රිවරයා විමසා සිටියේ පෞද්ගලික උසස් අධ්‍යාපන ආයතනයක පුද්ගලයෙක් පාතාලයට සම්බන්ධ නම් ඔහු සම්බන්ධයෙන් ගන්නා පියවර කුමක්ද යන්නයි.\nඊට පිළිතුරු ලබාදෙමින් ලක්ෂ්මන් කිරිඇල්ල අමාත්‍යවරයා කියා සිටියේ ඒ සියලූදෙනාට දඩුවම් ලබාදිය යුතු බවට වන ප්‍රතිපත්තියක රජය සිටින බවයි.\nඑසේම විමල් වීරවංශ මන්ත්‍රීවරයා තම පක්ෂයේ මන්ත්‍රීවරුන්ට ස්වාධීන වීම සම්බන්ධයෙන් වන ගැටළුව මතුකළ අතර, ඊට දිනේෂ් ගුණවර්ධන මන්ත්‍රිවරයාද මැදිහත්වුණා.\nඊට පිළිතුරු ලබාදෙමින් කථානායක කරූ ජයසූරිය කියා සිටියේ පක්ෂ නායක රැස්වීමෙන් අනතුරුව හෙට දිනයේදී ඒ සම්බන්ධයෙන් වන තීරණය දැනුම්දීමට කටයුතු  කරන බවයි.",
       "URL": "https://www.hirunews.lk/156311/මැති-ඇමතිවරුන්-12-කට-වාහන-ගන්න-කෝටි-53-ක-පරිපූරකයකුත්-එයි",
       "Category": "Local News",
       "Parent URL": "https://www.hirunews.lk/local-news.php?pageID=4626"
}