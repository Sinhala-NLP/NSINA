{
       "Source": "hirunews",
       "Timestamp": "Friday, 07 April 2017 - 18:29",
       "Headline": "තාවකාලික විසදුම් එපා - වෛද්‍යවරුන් තවමත් වර්ජනයේ",
       "News Content": "මාළඹේ පෞද්ගලික වෛද්‍ය විද්‍යාලයට විරෝධය පල කරමින් රජයේ වෛද්‍ය නිලධාරීන්ගේ සංගමය අද පෙරවරු 8ට ආරම්භ කළ දීප ව්‍යාප්ත වර්ජනය තවමත් ක්‍රියාත්මකයි.\nඑය හෙට පෙරවරු 8ට අවසන් වන අතර, කොළඹ අද පැවැති මාධ්‍ය හමුවකදී රජයේ වෛද්‍ය නිලධාරින්ගේ සංගමයේ ලේකම් වෛද්‍ය නවීන් ද සොයිසා සහ සහකාර ලේකම් වෛද්‍ය හරිත අලුත්ගේ ඒ සම්බන්ධයෙන් මෙලෙස පැහැදිලි කළා.\nවෙද්‍යවරුන්ගේ වර්ජනය හේතුවෙන් ප්‍රතිකාර ලබා ගැනීම සඳහා මෙන්ම සායන සඳහා රෝහල් වෙත පැමිණි රෝගීන් දැඩි අපහසුතාවකට පත්වුණා.\nමේ අතර, මාළඹේ පෞද්ගලික වෛද්‍ය විද්‍යාල සිසුන්ගේ දෙමව්පිය සංසදය අද කැදවා තිබූ මාධ්‍ය හමුවකදී එහි සභාපති ගැමුණු විජේරත්න වෛද්‍යවරුන්ගේ වෘත්තීය ක්‍රියාමාර්ගය දේශපාලන කුමන්ත්‍රණයක් ලෙස හැදින්විය හැකි බවයි.\nවෛද්‍ය වර්ජනයට සමගාමීව රජයේ වෛද්‍ය නිලධාරීන්ගේ සංගමය ඇතුළු වෘත්තීය සමිති කිහිපයක් විසින් අද පස්වරුවේ කොළඹ දී විරෝධතා පා ගමනක් සංවිධාන කර තිබුණා.\nජාතික රෝහල අසළින් ආරම්භ වූ එය මරදාන - ටෙක්නිකල් මංසන්ධිය ඔස්සේ පැමිණියේ කොටුව දුම්රිය ස්ථානය අසළටයි.\nපසුව විරෝධතා පා ගමනට එක්වූ වෘත්තීය සමිති නියෝජිතයින් එහිදී රැස්වීමක් සංවිධාන කර තිබුණා.\nරජයේ වෛද්‍ය නිළධාරීන්ගේ සංගමයේ ලේකම් වෛද්‍ය නවීන්ද සොයිසා සයිටම් ගැටළුවට රජය ඉදිරිපත් කළ යෝජනා පිළිබදව අදහස් පළ කළා.\nඑහිදී ඔහු කියා සිටියේ මෙම ගැටළුවට තාවකාලික විසදුම් අනව්‍යශ බවයි.",
       "URL": "https://www.hirunews.lk/158725/තාවකාලික-විසදුම්-එපා-වෛද්‍යවරුන්-තවමත්-වර්ජනයේ",
       "Category": "Local News",
       "Parent URL": "https://www.hirunews.lk/local-news.php?pageID=4573"
}