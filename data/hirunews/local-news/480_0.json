{
       "Source": "hirunews",
       "Timestamp": "Monday, 13 March 2023 - 7:30",
       "Headline": "පළාත් හතරක වෛද්‍යවරු අද වර්ජනයේ - වෘත්තීය සමිති ව්‍යාපාරවලට එජාපයෙන් පාඩමක් (වීඩියෝ හා නිවේදනය)",
       "News Content": "වෘත්තියවේදීන් අනිද්දා (15) පැවැත්වීමට නියමිත ඒකාබද්ධ වර්ජනයට සමඟාමීව බස්නාහිර, දකුණ, මධ්‍යම සහ නැගෙනහිර යන පළාත්වල සියලු රජයේ රෝහල්වල අද පෙරවරු 8 සිට එක්දින වර්ජනයක් ක්‍රියාත්මක කරන බව රජයේ වෛද්‍ය නිලධාරින්ගේ සංගමය ප්‍රකාශ කළා.\nඑමෙන්ම හෙට වයඹ, උතුරු මැද, උතුර, ඌව සහ සබරගමුව පළාත්වල මෙම වර්ජනය ක්‍රියාත්මක කිරීමට නියමිතයි.\n15 වනදා දිවයින පුරා ආවරණය වන පරිදි රජයේ රෝහල්වල මෙම වර්ජනය ක්‍රියාත්මක බවයි රජයේ වෛද්‍ය නිලධාරීන්ගේ සංගමයේ ප්‍රධාන ලේකම් වෛද්‍ය හරිත අලුත්ගේ කියා සිටියේ.\nවර්ජන සමයේ හදිසි ප්‍රතිකාර සේවා අඛන්ඩව පවත්වාගෙන යන බවත්, ළමා, මාතෘ, පිළිකා, ත්‍රිවිධ හමුදා රෝහල් සහ වකුගඩු ප්‍රතිකාර ඒකකයන් මෙන්ම ජාතික මානසික සෞඛ්‍ය විද්‍යායතනයෙහි මෙම වර්ජනය ක්‍රියාත්මක නොවන බවයි ඔහු ප්‍රකාශ කළේ.\nකෙසේ වෙතත් රජයේ වෛද්‍ය නිලධාරින්ගේ සංසදයේ සභාපති වෛද්‍ය රුක්ෂාන් බෙල්ලන කියා සිටියේ වර්ජනවලට තම සංගමය සහය ලබානොදෙන බවයි.\nඑමෙන්ම බැංකු සේවකයින්ද අද කලු ඇදුමෙන් සැරසී සේවයට වාර්තා කිරීමට තීරණය කර ඇති බව ලංකා බැංකු සේවක සංගමයේ ජ්‍යෙෂ්ඨ උපදේශක අනූප නන්දුල කියා සිටියා.\nකෙසේ වෙතත් ප්‍රගති බැංකු සේවක සංගමය නිවේදනයක් නිකුත්කරමින් කියා සිටියේ වර්ජන ක්‍රියාමාර්ග හරහා රටේ ආර්ථිකයට සහ බැංකු පද්ධතියට සිදුවිය හැකි හානිය සැලකිල්ලට ගනිමින් මෙම වර්ජන ක්‍රියාමාර්ගයට සහභාගි වීම සම්බන්ධයෙන් තම ස්ථාවරය අද ප්‍රකාශයට පත්කරන බවයි.\nජල සම්පාදන හා ජලාපවාහන වෘත්තීය සමිති ඒකාබද්ධ සන්ධානයේ සම කැඳවුම්කරු උපාලි රත්නායක ඊයේ පැවති මාධ්‍ය හමුවක දී කියා සිටියේ අනිද්දා වර්ජනයට සමඟාමීව අද සිට ඔවුන් වෘත්තීය ක්‍රියාමාර්ග අරඹන බවයි.\nඑමෙන්ම විදුලිබල මණ්ඩලයේ ඉංජිනේරු සංගමයේ උප සභාපති ධනුෂ්ක පරාක්‍රමසිංහ ද සඳහන් කළේ, හෙට සිට ඔවුන් අකුරට වැඩකිරීමේ වෘත්තීය ක්‍රියාමාර්ගයකට අවතීර්ණ වන බවයි.\nවිශ්වවිද්‍යාල ආචාර්යවරුන්ගේ සමිති සම්මේලනයද පසුගිය 09 වනදා ආරම්භ කළ අධ්‍යයන කටයුතුවලින් බැහැර වීමේ වෘත්තීය සමිති ක්‍රියාමාර්ගය තවදුරටත් ක්‍රියාත්මකයි.\nරජයේ බදු ප්‍රතිපත්තියට එරෙහිව මෙම වෘත්තිය ක්‍රියාමාර්ග ක්‍රියාත්මක අතර, දුම්රිය වෘත්තිය සමිති සන්ධානය ප්‍රකාශ කළේ හෙට මධ්‍යම රාත්‍රියේ සිට අනිද්දා මධ්‍යම රාත්‍රිය දක්වා පැය විසි හතරක සංකේත වර්ජනයක් ඔවුන්ද ක්‍රියාත්මක කරන බවයි.",
       "URL": "https://www.hirunews.lk/329781/පළාත්-හතරක-වෛද්‍යවරු-අද-වර්ජනයේ-වෘත්තීය-සමිති-ව්‍යාපාරවලට-එජාපයෙන්-පාඩමක්-වීඩියෝ-හා-නිවේදනය",
       "Category": "Local News",
       "Parent URL": "https://www.hirunews.lk/local-news.php?pageID=480"
}