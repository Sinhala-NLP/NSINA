{
       "Source": "hirunews",
       "Timestamp": "Wednesday, 21 September 2022 - 10:28",
       "Headline": "බලපත්‍ර නො මැති  ගල්කටස් වර්ගයේ ගිනි අවියක් සමඟ පුද්ගලයකු අත් අඩංගුවට",
       "News Content": "බලපත්‍ර නොමැති ව ගල්කටස් වර්ගයේ ගිනි අවියක් සහ කඩුවක් සමඟ පුද්ගලයෙකු විශේෂ කාර්ය බලකා නිලධාරීන්ගේ අත් අඩංගුවට පත් වී තිබෙනවා.\nඊයේ (20) හික්කඩුව පොලිස් වසමේ වලමුල්ලපාර, දොඩන්දුගොඩ, දොඩන්දුව ප්‍රදේශයේ දී සිදු කළ වැටලීමකිනු යි මෙම සැකකරු අත් අඩංගුවට ගෙන ඇත්තේ.\nඅත් අඩංගුවට ගෙන ඇත්තේ, බලපත්‍ර නොමැති ව 9x19 mm උණ්ඩ යෙදිය හැකි ගල්කටස් වර්ගයේ ගිනි අවියක් සහ කඩුවක් සන්තකයේ තබාගෙන සිටි වයස අවුරුදු 24ක දොඩන්දුව ප්‍රදේශයේ පදිංචි පුද්ගලයෙක්.\nවැඩිදුර විමර්ශන කටයුතු හික්කඩුව පොලිසිය විසින් මෙහෙයවනු ඇති.\nමේ අතර, රුපියල් ලක්ෂ 18ක් පමණ වටිනාකමින් යුත් පුපුරණ ද්‍රව්‍යක් ලෙස භාවිත කරනු ලබන ඇමෝනියා නයිට්‍රේට් සන්තකයේ තබාගෙන සිටි පුද්ගලයෙකු ද විශේෂ කාර්ය බලකා අත් අඩංගුවට පත් වී තිබෙනවා.\nඊයේ (20) දොම්පේ පොලිස් වසමේ පනන්වල, දෙල්ගොඩ ප්‍රදේශයේ දී මෙම වැටලීම සිදු කර ඇති බව සඳහන්.\nසැකකරු, නීති විරෝධී ලෙස මෙරටට ගෙන්වන ලද පුපුරණ ද්‍රව්‍යයක් ලෙස භාවිත කරනු ලබන ඇමෝනියම් නයිට්‍රේට් කිලෝ ග්‍රෑම් 125ක් සහ මුදල් රුපියල් 500,000ක් සන්තකයේ තබාගෙන සිටි පුද්ගලයෙක්.\nවයස අවුරුදු 41ක හෙළුම්මහර, දෙකටන ප්‍රදේශයේ පදිංචි සැකකාර පුද්ගලයා අත්අඩංගුවට ගෙන වැඩිදුර විමර්ශන කටයුතු සදහා දොම්පේ පොලිස් ස්ථානය වෙත භාර දී ඇති බව යි වාර්තා වන්නේ.",
       "URL": "https://www.hirunews.lk/315926/බලපත්‍ර-නො-මැති-ගල්කටස්-වර්ගයේ-ගිනි-අවියක්-සමඟ-පුද්ගලයකු-අත්-අඩංගුවට",
       "Category": "Local News",
       "Parent URL": "https://www.hirunews.lk/local-news.php?pageID=854"
}