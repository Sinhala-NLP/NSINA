{
       "Source": "hirunews",
       "Timestamp": "Sunday, 24 January 2016 - 7:38",
       "Headline": "සාමාන්‍ය පෙළ /ශිෂ්‍යත්ව විභාග වෙනස් වෙයි",
       "News Content": "සාමාන්‍ය පෙල සහ පහ ශ්‍රේණිය ශිෂ්‍යත්ව විභාගයට අදාළව දැනට පවතින ක්‍රමවේදයේ පැහැදිලි වෙනසක් සිදුකරන බව ජාතික අධ්‍යාපන ආයතනය ප්‍රකාශ කළා. එහි අධ්‍යක්ෂ ජනරාල් මහාචාර්ය ගුණපාල නානායක්කාර හිරු ප්‍රවෘත්ති අංශයට අදහස් දක්වමින් මේ බව සඳහන් කළා.\nමෙහිදී මහාචාර්යවරයා වැඩිදුරටත් සඳහන් කළේ අධ්‍යාපනයේ ගුණාත්මක භාවය ඉහළ නැංවෙන පරිදි මෙම වෙනස්කිරීම් සිදුකිරීමට අපේක්ෂා කරන බවයි.\nසාමාන්‍ය පෙළ විභාගයේ පවතින බැරූරුම් බව අඩු කර සිසුන්ට තෝරා ගැනීමට ඇති නිදහස වැඩි කිරීමට ජාතික අධ්‍යාපන ආයතනයේ අරමුණක් වනවා.\nඑමෙන්ම ගණිතය සහ ඉංග්‍රීසි භාෂාව වෙනුවෙන් සිසුන්ට වඩාත් ගැලපෙන අධ්‍යාපන ක්‍රමයක් හඳුන්වාදී 12 වන ශ්‍රේණියට වැඩි ළමුන් පිරිසකට යාමට අවස්ථාව හිමිකර දීම තවත් ප්‍රධාන අරමුණක්.\nසිසුන්ගේ බුද්ධිය සහ කුසලතාවන් මැණීමට වෙනම පරීක්ෂණ ක්‍රමයක් පවත්වා සිසුන්ට තම හැකියාවන් හඳුනා ගැනීමට අවස්ථාව ලබාදීමට ද සැලසුම් කෙරෙමින් පවතිනවා.\nඑමෙන්ම 5 වසර ශිෂ්‍යත්ව විභාගයේදී ද සිසුන්ට මෙන්ම දෙමව්පියන්ට පවතින බැරූරුම් බව අවම කිරීමට ද සැලසුම් කෙරෙමින් පවති බවයි මහාචාර්ය ගුණපාල නානායක්කාර කියාසිටියේ.\nදෙවන / තුන්වන සහ හතරවන ශ්‍රේණිවල අවසාන වාර විභාගයන්වලදී ලබාගත් ලකුණු මට්ටම ශිෂ්‍යත්ව විභාගයේදී සලකා බැලීමට හැකියාවක් ඇත් ද යන්න සම්බන්ධයෙන් ද අවධානය යොමුව තිබෙනවා.\nඑවිට සිසුන්ට විභාග කිහිපයකින්ම තම කුසලතා පෙන්වීමට හැකියාවක් පවතින බවයි ජාතික අධ්‍යාපන ආයතනයේ අධ්‍යක්ෂ ජනරාල් මහාචාර්ය ගුණපාල නානායක්කාර සඳහන් කලේ.",
       "URL": "https://www.hirunews.lk/124618/සාමාන්‍ය-පෙළ-ශිෂ්‍යත්ව-විභාග-වෙනස්-වෙයි",
       "Category": "Local News",
       "Parent URL": "https://www.hirunews.lk/local-news.php?pageID=5198"
}