{
       "Source": "hirunews",
       "Timestamp": "Saturday, 10 June 2023 - 8:31",
       "Headline": "බිරිඳ පළාගිය දුකට ස්වාමියා වස බීලා",
       "News Content": "විදෙස්ගතව සිට පැමිණි බිරිද සහෝදරයා සමග හොර රහසේ පලා යෑම නිසා සිත් වේදනාවට පත්වූ බව කියන ස්වාමියා වස පානය කිරීමෙන් පසු ඔහුගේ අවුරුදු 12 ක් වයසැති පුතාද වස පානය කිරීම නිසා දෙදෙනාම රෝගාතුර වී හලාවත රෝහලට පෙරේදා ඇතුළත් කර තිබෙනවා.\nපියාත් පුතාත් දෙදෙනා මුලින්ම උඩප්පුව රෝහලට ඇතුළත් කිරීමෙන් පසු වැඩිදුර ප්‍රතිකාර සඳහා හලාවත රෝහලට ඇතුළත් කළ බවයි පොලිසිය සඳහන් කළේ.\nවසර කිහිපයක් මැදපෙරදිග සේවිකාවක ලෙස සේවය කර අදාළ පුද්ගලයාගේ බිරිද මීට දින කිහිපයකට ඉහත දී උඩප්පුව ප්‍රදේශයේ පිහිටි නිවෙසට පැමිණ ඇති බවයි වාර්තා වන්නේ.\nමෙම තැනැත්තියගේ විවාහක සැමියාගේ මල්ලීද මෙම නිවසේ ජීවත්ව සිට තිබෙනවා.\nවිදෙස්ගතව සිට පැමිණි ඇය මෙම දින කිහිපය තුළ විවාහක සැමියාගේ මල්ලී සමග අනියම් ඇසුරක් ගොඩනගාගෙන ඔහු සමග රහසේ නිවසින් පලාගොස් ඇති බවයි පොලීසිය සඳහන් කළේ.\nමෙයින් සිත් වේදනාවට පත්ව සිටි බව කියන එම තැනැත්තියගේ සැමියා මුලින්ම වස පානය කර තිබෙන අතර පියා වස පානය කරන අයුරු දුටු පුතාද වස පානය කර ඇති බවයි මුලික පොලිස් විමර්ශනවල දී අනාවරණය වී ඇත්තේ.",
       "URL": "https://www.hirunews.lk/337523/බිරිඳ-පළාගිය-දුකට-ස්වාමියා-වස-බීලා",
       "Category": "Local News",
       "Parent URL": "https://www.hirunews.lk/local-news.php?pageID=281"
}