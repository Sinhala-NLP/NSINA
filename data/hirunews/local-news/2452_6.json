{
       "Source": "hirunews",
       "Timestamp": "Wednesday, 16 September 2020 - 7:03",
       "Headline": "සමාව නොගන්නා බව විග්නේෂ්වරන් කියයි",
       "News Content": "උතුරු පළාත් සභාවේ හිටපු අමාත්‍යවරයෙකු වූ පී.ඩෙනීස්වරන්, එම පළාත් සභාවේ හිටපු ප්‍රධාන අමාත්‍ය සී.වී. විග්නේෂ්වරන්ට එරෙහිව අභියාචනාධිකරණයේ පවරා ඇති නඩුවේ සාක්ෂි විභාගය ඊයේ ආරම්භ වුණා.\nඒ, මහින්ද සමයවර්ධන සහ ප්‍රියන්ත ප්‍රනාන්දු යන අභියාචනාධිකරණ විනිසුරු මඩුල්ල හමුවේයී. නඩු විභාගයට පෙර මෙම නඩුවේ වගඋත්තරකරුවන් ලෙස නම් කර සිටින උතුරු පළාත් සභාවේ හිටපු ඇමතිවරියක වන ආනන්දි ශෂිදරන්ට චෝදනා පත්‍රය දෙමළ භාෂාවෙන් කියවා දුන් අතර, එකී චෝදනාවන්ට තමන් නිවැරදිකාරිය බව ඇය ප්‍රකාශ කළා\nඉන් අනතුරුව පැමිණිල්ලේ සාක්ෂිකරුවන් ලෙස නම් කර ඇති උතුරු පළාත් සභාවේ හිටපු ප්‍රධාන ලේකම් අන්තෝනිපිල්ලේ පතිනාදන් සහ උතුරු පළාත් ආණ්ඩුකාර කාර්යාලයේ පරිපාලන නිලධාරී ශිවලිංගම් සත්‍යශ්‍රී අධිකරණය හමුවේ සාක්ෂි ලබාදුන්නා.\nමෙහිදී පැමිණිලිකාර පාර්ශවය අධිකරණය හමුවේ ප්‍රකාශ කළේ මෙම නඩුවේ වගඋත්තරකරුවන් ලෙස නම් කර සිටින හිටපු ප්‍රධාන අමාත්‍ය සී.වී. විග්නේෂ්වරන් කොන්දේසි දෙකකට යටත් වන්නේ නම් පැමිණිල්ල ඉවත් කර ගැනීමට සූදානම් බවයි.\nපී.ඩෙනීස්වරන් වෙනුවෙන් පෙනී සිටි නීතිඥවරයා අධිකරණය හමුවේ කරුණු දක්වමින් කියා සිටියේ සිය සේවාදායකයා වැරදි ලෙස අමාත්‍ය ධූරයෙන් ඉවත් කිරීම සම්බන්ධයෙන් වගඋත්තරකාර පාර්ශවය සමාව ගත යුතු බවයි.\nඑමෙන්ම, තම සේවාදායකයා අමාත්‍ය ධූරයේ පිහිටුවන ලෙසට 2018 වර්ෂයේ පෙබරවාරි මාසයේදී ලබාදෙන ලද නියෝගයට එරෙහිව වගඋත්තරකාර පාර්ශවය ගොනුකර ඇති අභියාචනා පෙත්සමද ඉල්ලා අස්කර ගන්නේ නම් ඊට අදාළව ගොනුකර ඇති පැමිණිල්ල ඉල්ලා අස්කර ගැනීමට සූදානම් බවයි.\nඑකී කිසිදු එකඟතාවයකට තමන් සූදානම් නොමැති බව වගඋත්තරකාර සී.වී.විග්නේෂ්වරන් වෙනුවෙන් පෙනී සිටි නීතිඥවරයා ප්‍රකාශ කිරීමත් සමඟ නඩුවේ වැඩිදුර විභාගය අද දිනය දක්වා කල් තැබුවා.",
       "URL": "https://www.hirunews.lk/250323/සමාව-නොගන්නා-බව-විග්නේෂ්වරන්-කියයි",
       "Category": "Local News",
       "Parent URL": "https://www.hirunews.lk/local-news.php?pageID=2452"
}