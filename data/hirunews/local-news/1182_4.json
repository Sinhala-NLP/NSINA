{
       "Source": "hirunews",
       "Timestamp": "Monday, 09 May 2022 - 9:42",
       "Headline": "ප්‍රසන්නගේ අප්‍රසන්න කතාව ගැන FUTA වෙතින් නිවේදනයක්",
       "News Content": "මහජන ආරක්ෂක අමාත්‍ය සහ සංචාරක අමාත්‍ය ප්‍රසන්න රණතුංග විසින් විශ්ව විද්‍යාල ආචාර්යවරුන් සහ ශිෂ්‍ය ප්‍රජාව ගැන ඉකුත් දා පාර්ලිමේන්තුවේ දී සිදුකළ ප්‍රකාශය සම්බන්ධ‍යෙන් තම සම්මේලනයේ දැඩි කනස්සල්ල මෙන්ම විරෝධය පළ කරන බව විශ්වවිද්‍යාල සමිති සම්මේලනය පවසනවා.\nරටේ වත්මන් පාලන ක්‍රමයට එරෙහිව විරෝධතා දක්වන සිවිල් වැසියන්ට මෙන් ම ශිෂ්‍ය ප්‍රජාව මර්දනයට අනවශ්‍ය බලය යොදා සිදු කරන බිය ගැන්වීම් ද අපහාසාත්මක බවයි ඔවුන් පෙන්වා දෙන්නේ.\nමෙවන් තත්ත්වයක් මත විශ්වවිද්‍යාල සමිති සම්මේලනය විසින් විශ්වවිද්‍යාල ප්‍රතිපාදන කොමිෂන් සභාවේ සභාපති මහාචාර්ය සම්පත් අමරතුංග වෙත ලිපියක් යොමු කරමින් පවසන්නේ, අදාළ සිදුවීම් සම්බන්ධයෙන් අවධානය යොමුකර ක්‍රියාමාර්ගයක් ගැනීමට එක් විය යුතු බවයි.\nනැතහොත් මෙවැනි අපහාසාත්මක ප්‍රකාශ ඉදිරියේ දී ද සිදු විය හැකි බව ද විශ්වවිද්‍යාල සමිති සම්මේලනය ප්‍රකාශ කරනවා.\nවිරෝධතාවයේ යෙදෙන සිසුන් සහ අනෙකුත් අය වෙනුවෙන් කිසිදු රාජ්‍ය හමුදාවක් ගැටුම්කාරී ආකාරයෙන් යොදවා නොගන්නා බවට සහතික වන ලෙසට විශ්වවිද්‍යාල ප්‍රතිපාදන කොමිෂන් සභාවේ සභාපතිවරයාට යොමු කළ නිවේදනයේ වැඩිදුරටත් සඳහන්.\nමෙම කාලය තුළ සිසුන්ගේ සහ පොදුවේ විශ්වවිද්‍යාල ප්‍රජාවගේ ආරක්ෂාව සහතික කිරීම සඳහා ඔබේ වගකීම ඉටු කිරීමට උපරිමයෙන් කටයුතු කරනු ඇති බව ද විශ්වවිද්‍යාල ආචාර්යවරුන්ගේ සමිති සම්මේලනය නිකුත් කළ නිවේදනයේ අවසන් වශයෙන් දැක්වෙනවා.",
       "URL": "https://www.hirunews.lk/303891/ප්‍රසන්නගේ-අප්‍රසන්න-කතාව-ගැන-futa-වෙතින්-නිවේදනයක්",
       "Category": "Local News",
       "Parent URL": "https://www.hirunews.lk/local-news.php?pageID=1182"
}