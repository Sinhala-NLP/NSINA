{
       "Source": "hirunews",
       "Timestamp": "Friday, 03 June 2022 - 19:19",
       "Headline": "ගාලුමුවදොර විරෝධතාකරුවන්ට අධිකරණ නියෝගයක්",
       "News Content": "ගාලුමුවදොර අරගලකරුවන් පිරිසක් වෙත කොටුව මහේස්ත්‍රාත් අධිකරණය විසින් නියෝගයක් නිකුත් කර තිබෙනවා.\nකොටුව පොලිස් ස්ථානාධිපතිවරයා විසින් අද කොටුව මහේස්ත්‍රාත් අධිකරණයෙන් කළ ඉල්ලීමකට අනුවයි මෙම නියෝගය නිකුත් කර ඇත්තේ.\nඒ අනුව ධනපාල මුදියන්සේලාගේ රතිඳු සුරම්‍ය සේනාරත්න (රැට්ටා) නිමේෂා දෙව්මිණි, දිනෝමි දිව්සිඳු, ශේෂානි ජයවර්ධන මැල්කම් නිකලස් හා දිනේෂ් නිරංජන් ප්‍රනාන්දු හා වෙනත් තැනැත්තන් වෙත මෙම නියෝගය නිකුත් කර ඇත්තේ හෙට පැවැත්වීමට සංවිධාන කර ඇති උද්ඝෝෂණයකට එරෙහිවයි.\nඒ අනුව ඔවුන් විසින් පුද්ගලයන් ඒකරාශී කර ගනිමින් කොටුව පොලිස් වසමේ එන්. එස්. ඒ. වටරවුම සිට චෛත්‍ය පාර, එන්. එස්. ඒ. වටරවුම සිට ජනාධිපති මාවත, සෙරමික් මංසන්ධියේ සිට යෝර්ක් වීදිය, ලේඩි බැස්ටියන් පාර දක්වාත් මුදලිගේ මාවත, රෝහල් වීදිය, බැංකු මාවත, බාරොන් ජයතිලක මාවත, චැතම් වීදිය, කැනල් පාර යන ප්‍රධාන මාර්ගවල සහ එහි ගමන් ගන්නා මහජනතාවට වාහනවලට හා මාර්ගයේ දෙපස පදික වේදිකාවලට අවහිර කරමින් පැවැත්වීමට සංවිධාන කර තිබෙන උද්ඝෝෂණ පැවැත්වීම වළක්වාලමින් අපරාධ නඩු විධාන සංග්‍රහයේ ප්‍රතිපාදන අනුව කොටුව මහේස්ත්‍රාත් අධිකරණය මගින් ආඥාව නිකුත් කර තිබෙනවා.\nමෙහි පිටපතක් සුදුසු පරිදි ඇලවීමට ද අධිකරණය නියෝග කර ඇති බවයි පොලිසිය කියාසිටියේ.",
       "URL": "https://www.hirunews.lk/306148/ගාලුමුවදොර-විරෝධතාකරුවන්ට-අධිකරණ-නියෝගයක්",
       "Category": "Local News",
       "Parent URL": "https://www.hirunews.lk/local-news.php?pageID=1120"
}