{
       "Source": "hirunews",
       "Timestamp": "Friday, 23 December 2022 - 12:55",
       "Headline": "මාළු මිල පහත වැටේ",
       "News Content": "පෑලියගොඩ මධ්‍යම මත්ස්‍ය වෙළඳ සංකීර්ණයේ මත්ස්‍ය මිල ගණන් පසුගිය මාසයට සාපේක්ෂව මේ වනවිට පහත වැටී තිබෙනවා.\nඑහි තොග ව්‍යාපාරික සංගමයේ ලේකම් ජයන්ත කුරේ කියා සිටියේ ප්‍රමාණවත් තරම් මත්ස්‍ය අස්වනු මේ වනවිට ලැබෙමින් පවතින බවයි.\nඋත්සව සමයත් සමඟ පාරිභෝගිකයින් ද යළිත් වැඩි වශයෙන් වෙළඳ සංකීර්ණයට පැමිණෙන අයුරු දක්නට ලැබෙන බව ද ඔහු කියා සිටියා.\nපසුගිය මාසයේදී තලපත් මසුන් කිලෝග්‍රෑමයක් රුපියල් 3,000කට ආසන්න මිලකට අලෙවි වී තිබුණා.\nඑසේම මීට මාසයකට පෙර රුපියල් 600 ත් 700 ත් අතර මිලකට අලෙවි වී සාලයන් කිලෝග්‍රෑමයක් මේ වනවිට අලෙවි වන්නේ රුපියල් 350කටයි.\nලින්නා සහ බලයා කිලෝග්‍රෑමයක් රුපියල් 800කට මිල දී ගත හැකි බවයි ලේකම්වරයා වැඩිදුරටත් ප්‍රකාශ කළේ.\nමේ දිනවල ඉස්සන් සහ දැල්ලන් වැඩි වශයෙන් අලෙවි වන අතර, ඉස්සන් කිලෝග්‍රෑමයක් රුපියල් 1,500කට මිල දී ගත හැකියි.",
       "URL": "https://www.hirunews.lk/323364/මාළු-මිල-පහත-වැටේ",
       "Category": "Local News",
       "Parent URL": "https://www.hirunews.lk/local-news.php?pageID=648"
}