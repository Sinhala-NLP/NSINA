{
       "Source": "hirunews",
       "Timestamp": "Friday, 14 October 2016 - 12:45",
       "Headline": "නිපුණතා සංවර්ධන ඇමති සහ රාජ්‍ය ඇමති අතර මතභේදයක්",
       "News Content": "ශ්‍රී ලංකා වෘත්තීය තාක්ෂණ විශ්වවිද්‍යාලයට අනුබද්ධව අවිස්සාවේල්ල - බටන්ගල ඉදිකළ විශ්වවිද්‍යාල විද්‍යායතනය විවෘත කිරීම සදහා අද (14) පැවති උත්සවය නිපුණතා සංවර්ධන හා වෘත්තීය පුහුණු රාජ්‍ය අමාත්‍ය පාලිත රංගේ බණ්ඩාර විසින් වර්ජනය කර තිබෙනවා.\nමෙම සමාරම්භක උත්සවය නිපුණතා සංවර්ධන හා වෘත්තීය පුහුණු අමාත්‍ය මහින්ද සමරසිංහ, රාජ්‍ය ව්‍යවසාය සංවර්ධන අමාත්‍ය කබීර් හෂීම් සහ විදුලිබල හා පුනර්ජනනීය බලශක්ති අමාත්‍ය රංජිත් සියඹලාපිටියගේ ප්‍රධානත්වයෙන් පැවැත්වීමට කටයුතු යොදා තිබුණා.\nඑහෙත්, කබීර් හෂීම් අමාත්‍යවරයා ද මෙම උත්සවයට පැමිණ නැහැ.\nරංගේ බණ්ඩාර රාජ්‍ය අමාත්‍යවරයා තමා එම උත්සවයට සහභාගි නොවීම පිළිබදව අග්‍රාමාත්‍යවරයා, ජනාධිපති ලේකම්වරයා සහ අග්‍රාමාත්‍ය ලේකම්වරයා වෙත ලිපියක් යොමුකර තිබෙනවා.\nඑහි දැක්වෙන්නේ බටන්ගල වෘත්තීය තාක්ෂණ විශ්වවිද්‍යාලය විවෘත කිරීම සදහා එවා ඇති ආරාධනා පත්‍රයට අනුව, සමාරම්භක උත්සවය ඇමතීමට එකම පක්ෂය නියෝජනය කරමින් අමාත්‍යවරුන් දෙදෙනෙකුට පමණක් අවස්ථාව ලබාදී ඇති බවයි.\nඒ අනුව, ප්‍රදේශයේ ජනතාව ආමන්ත්‍රණය කර නිපුණතා සංවර්ධන හා වෘත්තීය පුහුණු ක්ෂේත්‍රයේ ඉදිරි සැලසුම් පැහැදිලි කිරීමට අවස්ථාව අහිමි වූ බව රංගේ බණ්ඩාර රාජ්‍ය අමාත්‍යවරයා සිය ලිපිය මගින් සදහන් කර තිබෙනවා.\nමෙම සමාරම්භක උත්සවය සදහා එක්සත් ජාතික පක්ෂය නියෝජනය කරන කෑගල්ල දිස්ත්‍රික් පාර්ලිමේන්තු මන්ත්‍රීනි තුසිතා විජේමාන්න ද සහභාගි වී සිටියා.",
       "URL": "https://www.hirunews.lk/145204/නිපුණතා-සංවර්ධන-ඇමති-සහ-රාජ්‍ය-අතර-මතභේදයක්",
       "Category": "Local News",
       "Parent URL": "https://www.hirunews.lk/local-news.php?pageID=4837"
}