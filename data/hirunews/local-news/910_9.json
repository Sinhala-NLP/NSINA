{
       "Source": "hirunews",
       "Timestamp": "Saturday, 27 August 2022 - 12:48",
       "Headline": "වැඩිවන ජල බිලට එරෙහිව ජනයාගෙන් මැසිවිලි (වීඩියෝ)",
       "News Content": "ලබන මස 1 වනදා සිට ජල ගාස්තුව වැඩි කිරීම සම්බන්ධයෙන් ජනතාව විරෝධය පළ කරනවා.\nමේ වනවිට (27) රට තුළ පවතින ආර්ථික අර්බුදයත් සමඟ අත්‍යවශ්‍ය ද්‍රව්‍ය ඇතුලු භාණ්ඩ සියලුම භාණ්ඩ මිල ඉහළ යාමත් සමඟ ජල බිල ද ඉහළ දැමීමෙන් තමන් දැඩි ලෙස පීඩාවට පත්ව ඇති බවයි ජනතාව සඳහන් කරන්නේ.\nලබන 1 වනදා සිට ජල ගාස්තු වැඩිවීමට අදාළ ගැසට් නිවේදනය ඊයේ නිකුත් කෙරුණා.\nඒ අනුව එදින සිට ගෘහස්ථව භාවිත කරන පළමු ජල ඒකක පහ සඳහා ඒකකයක් රුපියල් විස්සක් වන අතර, මාසික සේවා ගාස්තුව රුපියල් 300 ක් දක්වා ඉහළ දමා තිබෙනවා.\nමීට අමතරව ඒකක හයේ සිට දහය දක්වා ඒකකයක් සඳහා රුපියල් විසි හතක් දක්වා ජල ගාස්තුව ඉහළ දමා ඇති අතර, එහි මාසික සේවා ගාස්තුව සටහන් වන්නේ රුපියල් 300 ක් ලෙසින්.\nඒකක 11 සිට 15 දක්වා ඒකකයක් රුපියල් 34 දක්වා ද, 16 සිට 20 දක්වා ඒකකයක් රුපියල් 68 දක්වා ද, 21 සිට 25 දක්වා ඒකකයක් රුපියල් 99 දක්වාද, 26 සිට 30 දක්වා ඒකකයක් රුපියල් 150 දක්වා ද ජල ගාස්තුව ඉහළ දමා ඇති අතර, එම කාණ්ඩවල මාසික ගාස්තුව සටහන් වන්නේ රුපියල් 300 ක්.\nමීට අමතරව ඒකක විසි හයේ සිට 30 දක්වා ඒකකයක් රුපියල් 150 ක් දක්වාත්, 31 සිට 40 දක්වා ඒකකයක් රුපියල් 179 දක්වා ද ජල ගාස්තුව ඉහළ දමා ඇති අතර, එම කාණ්ඩවල මාසික ගාස්තුව සටහන් වන්නේ රුපියල් 900 ක් ලෙසින්.\nඑමෙන්ම ඒකක 41 සිට 50 දක්වා ඒකකයක් රුපියල් 204 දක්වාත්, 51 සිට 75 දක්වා ඒකකයක් රුපියල් 221 දක්වාත් ඉහළ දමා තිබෙනවා.\nඑම කාණ්ඩවල මාසික ගාස්තුව රුපියල් 2,400 ක් ලෙස දැක්වෙන අතර, ඒකක 75 ට වැඩි කාණ්ඩයේ දී ජල ගාස්තුව ඒකකයක් රුපියල් 238 ක් දක්වා ඉහළ දමා ඇති අතර, එහි මාසික ගාස්තුව රුපියල් 3,500 ක් ලෙස සටහන් කර තිබෙනවා.",
       "URL": "https://www.hirunews.lk/313856/වැඩිවන-ජල-බිලට-එරෙහිව-ජනයාගෙන්-මැසිවිලි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=910"
}