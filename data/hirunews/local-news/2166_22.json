{
       "Source": "hirunews",
       "Timestamp": "Friday, 05 February 2021 - 19:37",
       "Headline": "දහස ඉල්ලා වතු කම්කරුවන් හර්තාලයක (වීඩියෝ)",
       "News Content": "වතු කම්කරුවන්ගේ දෛනික වැටුප  රුපියල් දහස දක්වා ඉහළ දමන ලෙස ඉල්ලමින් නුවරඑළිය, හැටන් ඇතුළු කඳුකරයේ ප්‍රදේශ රැසක අද හර්තාල් ව්‍යාපාරයක් ක්‍රියාත්මක වුණා.\nඊට සහාය දක්වමින් පාසල් ගුරුවරුන්ද අසනීප නිවාඩු වාර්තා කර තිබූ අතර, ඇතැම් ප්‍රදේශවල වෙළඳසැල් වසා දමා තිබුණා.\nඅප වාර්තාකරුවන් කියා සිටියේ කෙටි ගමන් බස් රථ සේවාද ධාවනයෙන් ඉවත්වීමට කටයුතු කර තිබූ බවයි.\nදෛනික වැටුප රුපියල් දහස දක්වා ඉහළ දමන ලෙස වතු කම්කරුවන් ඇතුළු වෘත්තිය සමිති පාර්ශවයන් ඉල්ලීම් ඉදිරිපත් කරනු ලැබුවේ 2015 වසරේ සිටයි.\nපසුගිය යහපාලන රජය ඔවුන්ගේ දෛනික වැටුප රුපියල් 750ක් දක්වා ඉහළ දැමීමට කටයුතු කළ අතර එය  2019 ජනවාරි මාසයේදි ක්‍රියාත්මක වුණා.\nඅනතුරුව වත්මන් ආණ්ඩුව බලය පත්වීමෙන් පසු කම්කරුවන් සිය දෛනික වැටුප රුපියල් 1000 දක්වා ඉහළ නංවා ගැනීමේ ඉල්ලීම් රජයට ඉදිරිපත් කර තිබුණා.\nඒ අනුවයි 2021 අයවැය සදහා වතු කම්කරුවන්ගේ දෛනික වැටුප රුපියල් 1000 දක්වා ඉහළ නැංවීමේ යෝජනාව ඇතුළත් කරනු ලැබුවේ.\nඑහිදී අග්‍රාමාත්‍ය මහින්ද රාජපක්ෂ සදහන් කළේ මේ වසරේ ජනවාරි මාසයේ සිට මෙය ක්‍රියාත්මක කරන බවයි. ඊට කැබිනට් අනුමැතිය පසුගියදා හිමිවුණා.",
       "URL": "https://www.hirunews.lk/261746/දහස-ඉල්ලා-වතු-කම්කරුවන්-හර්තාලයක-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2166"
}