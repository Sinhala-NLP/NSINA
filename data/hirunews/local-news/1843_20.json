{
       "Source": "hirunews",
       "Timestamp": "Saturday, 03 July 2021 - 18:35",
       "Headline": "මෙක්සිකෝව ආසන්න මුහුදේ ගින්නක්",
       "News Content": "මෙක්සිකෝ බොක්කේ සාගර පතුලෙහි විශාල ගින්නක් හටගෙන තිබෙනවා.\nඑහි පතුල ඔස්සේ විහිදෙන පරිදි ඉදිකර තිබු ගෑස් නළ පද්ධතියක් සිදු වූ කාන්දුවක් මීට හේතුව බවයි විදෙස් මාධ්‍ය වාර්තා සඳහන් කළේ.\nමෙම ගින්න එම මුහුද අවට විශාල ප්‍රදේශයක් පුරා පැතිර තිබු බව ද සඳහන්.\nගින්නෙහි අධික උෂ්ණත්වය හේතුවෙන්, එම මුහුදු ප්‍රදේශය පුරා සාගර ජලය බුබුළු දමා පැසෙමින් (boiling) පැවැති බවයි වාර්තා වන්නේ.\nගින්න පාලනය කිරීම සඳහා එම ස්ථානයට ළඟාවීමට පවා අදාළ අංශවලට මහත් අසීරුතාවලට ද මුහුණ දීමට සිදුව තිබුණා.\nපැය 5කට ආසන්න කාලයකට පසුව මෙම ගින්න සම්පූර්ණයෙන්ම පාලනය කිරීමට ගිනි නිවීමේ අංශ සමත් වුණා.\nජලය මතුපිට සිට මීටර 150ක් පමණ ගැඹුරු පතුලෙහි මෙම ගෑස් කාන්දුව හටගෙන ඇති බව සඳහන්.\nඑමෙන්ම ගින්න හටගත් ස්ථානය ආසන්නයේ “තෙල් අට්ටාලයක්” ද පවතිනවා.\nමෙම නල පද්ධතිය මෙක්සිකෝ රජයට සම්බන්ධ සමාගමකට අයත් බවයි වාර්තා වන්නේ.\nකෙසේවෙතත් මෙම සිදුවීමෙන් මිනිස් ජීවිත හානි කිසිවක් වාර්තා වන්නේ නැහැ.\nඑහෙත් මේ ආකාරයෙන් සාගරය තුළ සහ මතුපිට විශාල වපසරියක ජලය අධික උෂ්ණත්වයකට ලක් වීම මත සාගර ජීවීන් විශාල පිරිසකට දිවි අහිමි වන්නට ඇති බවයි සැක කෙරෙන්නේ.\nමේ අතර මෙම ගෑස් කාන්දුව සහ එය ගිනිගැනීම පිටුපස පවතින හේතු පිළිබඳව විශේෂ විමර්ශනයක් සිදුකරන බව එම නල පද්ධතිය හිමි සමාගම අවධාරණය කරනවා.",
       "URL": "https://www.hirunews.lk/275980/මෙක්සිකෝව-ආසන්න-මුහුදේ-ගින්නක්",
       "Category": "Local News",
       "Parent URL": "https://www.hirunews.lk/local-news.php?pageID=1843"
}