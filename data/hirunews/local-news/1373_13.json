{
       "Source": "hirunews",
       "Timestamp": "Sunday, 06 February 2022 - 6:12",
       "Headline": "පස්දිනක් මාරයා සමග පොරබැදූ 'රයන්' සදහටම දෙනෙත් පියා ගනියි",
       "News Content": "අඩි ගණනාවක් ගැඹුරු නල ළිඳකට වැටී දින හතරක් සිර වී සිටි, මොරොක්කෝවේ 'රයන්' නම් 5 හැවිරිදි දරුවා මියගොස් ඇති බවට විදෙස් මාධ්‍ය ඊයේ (05) රාත්‍රියේ දී තහවුරු කළා.\nමොරොක්කෝවේ රාජකීය මාළිගය නිල වශයෙන් මේ බව මාධ්‍ය වෙත දැනුම් දී තිබෙනවා.\nමොරොක්කෝ මාධ්‍ය වාර්තා කරන්නේ ගලවා ගැනීමේ කණ්ඩායම් ළඟා වීමට ප්‍රථම දරුවා හෘදයාබාධයකින් මියගොස් සිටි බවයි.\nදරුවා කහ පැහැති බ්ලැන්කෙට්ටුවෙන් ඔතා ඉහළට රැගෙන ආ අතර දරුවා ඒ වන විටත් මියගොස් ඇති බව ඒ අසල සිටි වෛද්‍ය කණ්ඩායම් තහවුරු කර තිබුණා.\nමෙහෙයුමේ අවසන් අදියරේදිත්, සහන කණ්ඩායම් නිලධාරීන්, විදෙස් මාධ්‍ය වෙත ප්‍රකාශ කර තිබුණේ දරුවා ජීවතුන් අතර සිටින්නේ ද යන්න පිළිබඳ සැකයක් පවතින බවයි.\nපස්කඳු කඩා වැටීම් නිසා මෙම මෙහෙයුම වඩාත් සංකීර්ණ වූ බව සහන කණ්ඩායම් මාධ්‍ය හමුවේ සඳහන් කර තිබුණා.\nදරුවා ජිවතුන් අතර සිටින්නේ ද යන්න සම්බන්ධයෙන් සැක මතු වී තිබුණේ, දරුවා එක් පැත්තකට ඇල වී සිටින අයුරු කැමරා දර්ශනවල දක්නට ලැබීම හේතුවෙන්.\nදරුවාගේ හිසේ තුවාල කිහිපයක් ද සිදුව ඇති බව එම දර්ශන නිරීක්ෂණය කළ සහන කණ්ඩායම් සඳහන් කර තිබෙනවා.\n“අපිට විශ්වාසයි දෙවියන් අපිට උදව් කරාවී” යනුවෙන් සහන කණ්ඩායම් ප්‍රධානියා මාධ්‍ය වෙත ප්‍රකාශ කර තිබුණා.\nඔවුන් නළ මාර්ගයෙන් දරුවාට ඔක්සිජන්, ආහාර සහ ජලය යැවූ නමුත්, දරුවාට ඒවා භාවිතයට ගැනීමට හැකි වූවේ ද යන්න පිළිබඳවත් සැකයක් මතුවුණා.\nදරුවා මුදවා ගැනීම සඳහා දිවා රාත්‍රී මෙහෙයුමේ නිරත නිලධාරින් දිරිමත් කිරීමට එම ස්ථානයට දහස් ගණනින් ජනයා එක්රැස් වෙමින් සිටියා.\nදරුවා බේරා ගැනීමේ මෙම මෙහෙයුම මොරොක්කෝවේ මෙන්ම විදෙස් රූපවාහිනී නාලිකාවල සජීවී ව විකාශය කෙරුණා.\nඔහු මීටර් 32ක් (අඩි 104ක්) පමණ ගැඹුරු ළිඳට වැටී තිබුණේ පසුගිය අඟහරුවාදා යි.\nඉතා ගැඹුරු මෙම ළිඳ පතුලට ආලෝකය ලැබීම ද දුර්වල තත්ත්වයක පැවතීම හමුවේ දරුවා බේරා ගැනීම වෙනුවෙන් ළිඳ ආසන්නයෙන් වෙනත් වළක් කැපීමටයි සහන කණ්ඩායම් පියවර ගත්තේ.\nමොරොක්කෝ රජයේ මාධ්‍ය ප්‍රකාශක Mustapha Baitas පසුගියදා අවධාරණය කර තිබුණේ දරුවා ඉක්මනින් බේරා ගැනීමට සියලු කටයුතු සූදානම් කර ඇති බවයි.\nමේ අතර තමන් ඇතුළු රජය මෙම කනගාටුදායක අවස්ථාවේ දරුවාගේ පවුලේ සාමාජිකයන් සමඟ සිටින අතර, හැකි ඉක්මනින් ඔහු තම පවුලේ අය සමග එක්වනු ඇතැයි දැඩිව විශ්වාස කරන බව මොරොක්කෝ රජයේ මාධ්‍ය ප්‍රකාශක Mustapha Baitas ප්‍රකාශ කළා.\nඔහු බේරා ගැනීමෙන් අනතුරුව අසල පිහිටි රෝහලකට රැගෙන යාමට පොලිස් හෙලිකොප්ටරයක් ද එම ස්ථානයේ සූදානම් කර තිබුණා.\nදරුවා ළිඳට ඇද වැටී ඇත්තේ ඔහුගේ පියා එහි ප්‍රතිසංස්කරණ කටයුත්තක් සිදු කරමින් පවතින අවස්ථාවකයි.\nමෙම ළිඳේ විෂ්කම්භය සෙන්ටිමීටර 45 (අඟල් 18)ට වඩා අඩු බවයි ගලවා ගැනීමේ මෙහෙයුමේ ප්‍රධානියෙකු විදෙස් මාධ්‍ය වෙත ප්‍රකාශ කළේ.\nළිඳ ආසන්නයේ පසෙහි ස්වභාවය හේතුවෙන් එහි සිදුර පුළුල් කිරීමට උත්සාහ කිරීම ඉතා භයානක වන අතර ඒ හේතුවෙනුයි එය වටා කැණීම් කිරීමට තීරණය කෙරුණේ.\nමොරොක්කෝ මාධ්‍ය ආයතන කිහිපයක විකාශන තුළ දරුවාගේ ඉරණම පිළිබඳ ප්‍රවෘත්තිවලට විශේෂ අවස්ථාවක් ලබා දී තිබුණා.\nඑමෙන්ම ලොව පුරා යූටියුබ් ඇතුළු සමාජ මාධ්‍ය තුළත් මෙම ප්‍රවෘත්තිය සජීවී ලෙසින් මුදා හැරුණා.\n2019 වසරේ මුල් භාගයේදී ද ස්පාඤ්ඤයේ සිදු වූ මෙවැනිම අනතුරකින් කුඩා දරුවෙක් මරණයට පත්වුණා.\nසෙන්ටිමීටර 25 (අඟල් 10) පළල සහ මීටර් 70 (අඩි 230)ට වඩා ගැඹුරු පාළු ළිඳකට වැටීමෙන් එලෙස මියගොස් තිබුණේ අවුරුදු 2ක දරුවෙක්.\nඑම දරුවාගේ සිරුර දින 13ක් පුරා පැවති සෝදිසි කිරීම් සහ ගලවා ගැනීමේ මෙහෙයුමකින් පසුවයි සොයා ගනු ලැබුවේ.",
       "URL": "https://www.hirunews.lk/296271/පස්දිනක්-මාරයා-සමග-පොරබැදූ-රයන්-සදහටම-දෙනෙත්-පියා-ගනියි",
       "Category": "Local News",
       "Parent URL": "https://www.hirunews.lk/local-news.php?pageID=1373"
}