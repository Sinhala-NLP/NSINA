{
       "Source": "hirunews",
       "Timestamp": "Thursday, 30 November 2017 - 14:51",
       "Headline": "ආපදා මරණ 7 ක් - 20,000 කට පීඩා",
       "News Content": "දිස්ත්‍රික්ක 13 කට බලපෑම් එල්ල කර ඇති අයහපත් කාලගුණ තත්ත්වය හේතුවෙන් පුද්ගලයින් 07 දෙනෙකු ජීවිතක්ෂයට පත්ව ඇති බව ජාතික ආපදා කළමනාකරණ මධ්‍යස්ථානය පවසනවා.\nපුද්ගලයින් 05 දෙනෙකු අතුරුදන්ව ඇති අතර, ආපදා තත්ත්වය හේතුවෙන් පවුල් 4886 කට අයත් පුද්ගලයින් 20,000 කට ආසන්න පිරිසක් පීඩාවට පත්ව ඇති බවයි එම මධ්‍යස්ථානය නිවේදනය කළේ.\nපුද්ගලයින් 1036 දෙනෙකු ආරක්ෂිත ස්ථානවල රඳවා තිබෙනවා.\nඑහි සහකාර අධ්‍යක්ෂ ප්‍රදීප් කොඩිප්පිලි කියා සිටියේ ඊට අමතරව දිස්ත්‍රික්ක කිහිපයකට නායයෑම් අනතුරු ඇඟවීම්ද නිකුත් කර ඇති බවයි.\nඒ අනුව රත්නපුර, බදුල්ල, නුවරඑලිය, මාතලේ, කළුතර, ගාල්ල, මාතර සහ හම්බන්තොට දිස්ත්‍රික්කවලට එම අනතුරු ඇඟවීම් නිකුත් කර ඇති බවයි ඔහු කියා සිටියේ.\nමේ අතර, ධීවර හා ජලජ සම්පත් සංවර්ධන අමාත්‍යාංශය ප්‍රකාශ කළේ අයහපත් කාලගුණික තත්ත්වය හේතුවෙන් ධීවරයින් දෙදෙනෙකු ජීවිතක්ෂයට පත්ව ඇති බවයි.\nඅමාත්‍යාංශ වාර්තාවලට අනුව අතුරුදන් වී ඇති ධීවරයින් සංඛ්‍යාව 08 ක්.\nමියගිය ධීවරයින් ගාල්ල දොඩන්දූව ප්‍රදේශයේ පදිංචිකරුවන්.\nගාල්ල ප්‍රදේශයේ ධීවර යාත්‍රා දෙකක් අතුරුදන්ව ඇත්තේ එහි සිටි ධීවරයින් 04 දෙනෙකු සමගයි.\nකෙසේ වෙතත්, ඊයේ (29) දිනයේ ධීවර කටයුතු සඳහා පිටත්ව නොයන ලෙසට තමන්ට අනතුරු ඇඟවීමක් සිදුනොකළ බවයි ගාල්ල - දොඩන්දුව ධීවර වරායේ ධීවරයින් චෝදනා කළේ.\nඑහෙත් අද දිනයේදී එලෙස අනතුරු අඟවමින් නිවේදනයක් එහි ප්‍රදර්ශනය කර තිබූ බවයි ඔවුන් කියා සිටියේ.\nමේ අතර, දැඩි සුළං තත්ත්වයත් සමඟ ගස් කඩා වැටීම් නිසා ප්‍රදේශ රැසකින් විදුලි විසන්ධිවීම් වාර්තා වුණා.\nවිදුලිබල හා බලශක්ති අමාත්‍යාංශයේ මාධ්‍ය ප්‍රකාශක සුලක්ෂණ ජයවර්ධන ප්‍රකාශ කළේ පවතින තත්ත්වයත් සමඟ විදුලි පාරිභෝගිකයින් අට ලක්ෂයකට අධික පිරිසක් බලපෑමට ලක්ව ඇති බවයි.\nමේ අතර, අයහපත් කාලගුණ තත්ත්වය හේතුවෙන් තවදුරටත් උඩරට දුම්රිය මාර්ගයේ ගමනාගමන කටයුතු සඳහා බාධා එල්ල වී ඇති බව දුම්රිය දෙපාර්තමේන්තුව පවසනවා.\nකෙසේ වෙතත්, අනෙකුත් මාර්ගවල පැවති අවහිරතා මේ වනවිට ඉවත් කර ඇති බවයි දුම්රිය අතිරේක සාමාන්‍යාධිකාරී විජය සමරසිංහ කියා සිටියේ.\nවර්ෂාවත් සමඟ ඇතිවු තද සුළං හේතුවෙන් මාර්ගවලට කඩා වැටී තිබූ ගස් ඉවත් කිරීමේ කටයුතුද තවදුරටත් අඛණ්ඩව සිදුකරන බව ආපදා කළමනාකරණ මධ්‍යස්ථානය ප්‍රකාශ කළේ.\nඑසේම, අධිවේගී මාර්ගවල රිය ධාවනය කිරීමේදී පැයට කිලෝමීටර් 60 ක උපරිම වේගයක් පවත්වා ගන්නා ලෙස අධිවේගී මාර්ග මෙහෙයුම් නඩත්තු කටයුතු පිළිබඳ අධ්‍යක්ෂ එස්.  ඕපනායක ඉල්ලා සිටියා.\nඅධික වර්ෂාවත් සමඟ නිල්වලා ගෙඟ් සුළු ගංවතුර තත්ත්වයක් හටගෙන තිබෙනවා. වාරිමාර්ග දෙපාර්තමේන්තුවේ ජල විද්‍යා ඒකකයේ අධ්‍යක්ෂිකා ප්‍රේමා හෙට්ටිආරච්චි කියා සිටියේ අද රාත්‍රියේ කළු සහ ගිං ගඟ ආශ්‍රිතව ද සුළු ගංවතුර තත්ත්වයක් බලාපොරොත්තු වන බවයි.\nමේ අතර, ස්වදේශ කටයුතු අමාත්‍යාංශය නිවේදනයක් නිකුත් කරමින් ප්‍රකාශ කළේ ආපදාවක් සිදුවුවහොත් කඩිනමින් ඒ පිළිබඳව දැනුම්දීම සඳහා අමාත්‍යාංශය විසින් 1902 හදිසි ඇමතුම් අංකය හඳුන්වා දී ඇති බවයි.\nඑසේම සියලූ පොලිස් නිලධාරීන්ගේ නිවාඩු අවලංගු කර ඇති බව පොලිස් මාධ්‍ය ප්‍රකාශක පොලිස් අධිකාරී රුවන් ගුණසේකර කියා සිටියා.",
       "URL": "https://www.hirunews.lk/177303/ආපදා-මරණ-7-ක්-20000-කට-පීඩා",
       "Category": "Local News",
       "Parent URL": "https://www.hirunews.lk/local-news.php?pageID=4193"
}