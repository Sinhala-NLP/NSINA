{
       "Source": "hirunews",
       "Timestamp": "Monday, 25 September 2023 - 22:48",
       "Headline": "කාන්තාවන් දෙදෙනෙකු තවත් කාන්තාවක් පැහැරගනී",
       "News Content": "මාරවිල කටුනේරිය ප්‍රදේශයේ පදිංචි ප්‍රීතිකා චාන්දනී නමැති කාන්තාවක් පසුගිය දිනක රාත්‍රියේ පැහැරගෙන ගොස් තිබුණේ කොච්චිකඩේ ප්‍රදේශයේ පදිංචි කාන්තාවන් දෙදෙනෙකු විසින්.\nපැහැරගැනීමට ලක්වූ කාන්තාව සිය සැමියාට දුරකථන ඇමතුමක් ලබාදී පවසා ඇත්තේ තමන් විසින් මුදල් ලබා ගත් කාන්තාවන් දෙදෙනෙකු තමාව පැහැරගෙන ගොස් ඇති බවටයි.\nඒ අනුව තමාව නිදහස් කිරීමට නම් පැහැරගත් අය තමන්ගෙන් එම මුදල ඉල්ලා සිටින බැවින් එම මුදලද රැගෙන තමන්ව බේරා ගැනීමට පැමිණෙන ලෙස පැහැරගැනීමට ලක්වූ කාන්තාව සිය සැමියාට පවසා තිබෙනවා.\nඒ අනුව සැමියා විසින් මාරවිල පොලිසිය වෙත ගොස් පැමිණිල්ලක් සිදු කර ඇති අතර ඒ අනුව මාරවිල පොලිසියේ අපරාධ අංශයේ නිලධාරීන් විසින් අදාළ කාන්තාව සොයා විශේෂ මෙහෙයුමක් සිදු කළා.\nඒ අනුව කොච්චිකඩේ දළුවකොටුව ප්‍රදේශයේ නිවසක සඟවාගෙන සිටි අදාළ කාන්තාව පොලිසිය විසින් සොයාගත් අතර කාන්තාව පැහැරගෙන ආ සැකකාරියන් දෙදෙනා ද පොලිසිය අත්අඩංගුවට ගත්තා.\nමෙලෙස අත්අඩංගුවට ගෙන ඇත්තේ කොච්චිකඩේ දළුවකොටුව ප්‍රදේශයේ පදිංචි 52 හැවිරිදි සහ 42 හැවිරිදි කාන්තාවන් දෙදෙනෙක්.\nපැහැරගැනීමට ලක්වූ කාන්තාව විදෙස් රැකියා ලබාදෙන බවට පවසා රුපියල් ලක්ෂ 12ක මුදලක් අදාළ කාන්තාවන් දෙදෙනාගෙන් ලබා ගෙන තිබූ අතර එම මුදල යළි ලබා ගැනීමේ අරමුණින් කාන්තාව පැහැරගත් බවයි අත්අඩංගුවට පත් කාන්තාවන් දෙදෙනා පොලිසියට පවසා ඇත්තේ.\nපැහැරගැනීමට ලක්වූ කාන්තාව අයහපත් සෞඛ්‍ය තත්ත්වයෙන් පසුවීම හේතුවෙන් ඇයව මාරවිල මූලික රෝහලට ඇතුළත් කර තිබෙන අතර මෙම පැහැරගැනීමට සම්බන්ධ තවත් පුද්ගලයින් සිව්දෙනෙකු සොයා පොලිසිය විමර්ශන ආරම්භ කර තිබෙනවා.",
       "URL": "https://www.hirunews.lk/349391/කාන්තාවන්-දෙදෙනෙකු-තවත්-කාන්තාවක්-පැහැරගනී",
       "Category": "Local News",
       "Parent URL": "https://www.hirunews.lk/local-news.php?pageID=7"
}