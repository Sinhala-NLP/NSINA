{
       "Source": "hirunews",
       "Timestamp": "Friday, 01 December 2017 - 9:06",
       "Headline": "දළ පූට්ටුවා ඝාතනයට සම්බන්ධ තවත් 05ක් පොලිස් දැලේ",
       "News Content": "ගල්ගමුව දළ පූට්ටුවා හස්තියා වෙඩි තබා ඝාතනය කිරීමේ සිද්ධියට සම්බන්ධ තවත් පුද්ගලයින් 05 දෙනෙකු ඊයේ (30) රාත්‍රියේදී අත්අඩංගුවට ගනු ලැබුවා.\nපරීක්ෂණ මෙහෙය වූ පොලිස් කණ්ඩායම් දෙකක් විසින් ස්ථාන කිහිපයකදී මෙම සැකකරුවන් අත්අඩංගුවට ගත් බවයි වාර්තා වන්නේ.\nඅත්අඩංගුවට ගත් මෙම සැකකරුවන් විසින් හස්තියා ඝාතනය කිරීමෙන් පසු ශරීරය කොටස් කර ඇති බවද හෙළි වී තිබෙනවා.\nඒ සදහා යොදා ගත් විශාල ප්‍රමාණයේ යාන්ත්‍රික කියත් කිහිපයක් ද පොලිස් භාරයට ගෙන ඇති බව සදහන්.\nමීට අමතරව, ඝාතනයට යොදා ගත් ගිනි අවියක් ද සොයා ගෙන තිබෙනවා.\nඇත් දළ වලින් සාදන ලද පෙන්ඩන්ට් 2ක් සහ සුරයක්ද සැකකරුවන් සතුව තිබී අත්අඩංගුවට ගෙන තිබුණා.\nමෙලෙස අත්අඩංගුවට ගත් පුද්ගලයන් දළ පූට්ටුවා ඝාතනය සිදුකළ ආකාරය පිළිබදව පාපොච්චාරණයක් සිදුකර ඇති බව ජ්‍යෙෂ්ඨ පොලිස් නිලධාරියෙකු අප කළ විමසීමකදී කියා සිටියා.\nමෙම සිද්ධියට සම්බන්ධ තවත් සැකකරුවන් දෙදෙනෙකු අත්අඩංගුවට ගැනීමට පරීක්ෂණ ක්‍රියාත්මකයි.\nමේ අතර, මීට දින කිහිපයකට පෙර දළ පූට්ටුවා හස්තියා ඝාතනය සම්බන්ධයෙන් පුද්ගලයන් දෙදෙනෙකු අත්අඩංගුවට ගනු ලැබුවා.\nඔවුන් සතුව තිබී දළ පූට්ටුවාගේ ඇත් දළ යුගලය මෙන්ම, ගජමුතු 06 ක් ද සොයා ගත් බවයි පොලීසිය ප්‍රකාශ කළේ.\nඅත්අඩංගුවට ගත් සැකකරුවන් මොරගොල්ලාගම - සියඹලාව සහ නිකවැව ප්‍රදේශවල පදිංචි අවුරුදු 20, 26, 38 සහ 43 යන වයස්වල පසුවන පුද්ගලයින් බවයි වාර්තා වන්නේ.",
       "URL": "https://www.hirunews.lk/177353/දළ-පූට්ටුවා-ඝාතනයට-සම්බන්ධ-තවත්-05ක්-පොලිස්-දැලේ",
       "Category": "Local News",
       "Parent URL": "https://www.hirunews.lk/local-news.php?pageID=4192"
}