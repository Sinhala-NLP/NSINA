{
       "Source": "hirunews",
       "Timestamp": "Sunday, 08 May 2022 - 6:45",
       "Headline": "වේදනා නාශක මත්පෙති වැටලූ STF මෙහෙයුම",
       "News Content": "විශේෂ කාර්ය බලකාය වව්නියාව කඳවුරේ නිලධාරින්ට ලද තොරතුරකට අනුව සිදු කරන ලද මෙහෙයුමක දී නීතිවිරෝධීව මෙරටට ගෙන්වන ලද වේදනා නාශක මත්පෙති (PREGABALIN) සමග පුද්ගලයෙකු අත්අඩංගුවට ගෙන තිබෙනවා.\nඒ අනුව මෙලෙස අත්අඩංගුවට ගෙන ඇත්තේ විදෙස් රටවල සිට හොර රහසේ ඖෂධ නියාමන කොමිසමට පටහැනිව සහ වෛද්‍ය නිර්දේශයන් ද රහිතව මෙරටට එම ඖෂධ ආනයනය කළ අයෙක්.\nමැදවච්චිය පොලිස් වසමේ සී.පී. ටවුන්, රජරට සිනමා හල ඉදිරිපිට දීයි මෙම වැටලීම සිදු කෙරුණේ.\nමෙහිදී වේදනා නාශක මත්පෙති 60ක් සොයා ගැනුණු අතර , අත් අඩංගුවට ගෙන ඇත්තේ මැදවච්චිය පදිංචි 31 හැවිරිදි අයෙක්.\nමෙම වේදනා නාශක මත්පෙති හෙරොයින් වැනි මත්ද්‍රව්‍ය භාවිත කරන්නන් විසින් සිය වේදනා නාශකයක් ලෙස භාවිත කරන ඖෂධ වර්ගයක් ලෙසයි හඳුනාගෙන ඇත්තේ.\nසිද්ධිය සම්බන්ධයෙන් වැඩිදුර විමර්ශන කටයුතු සිදු කිරීමට මැදවච්චිය පොලීසියට භාර දී තිබෙනවා.",
       "URL": "https://www.hirunews.lk/303792/වේදනා-නාශක-මත්පෙති-වැටලූ-stf-මෙහෙයුම",
       "Category": "Local News",
       "Parent URL": "https://www.hirunews.lk/local-news.php?pageID=1184"
}