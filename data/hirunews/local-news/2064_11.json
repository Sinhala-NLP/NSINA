{
       "Source": "hirunews",
       "Timestamp": "Thursday, 25 March 2021 - 14:03",
       "Headline": "පුත්තලම දිස්ත්‍රික්කයේ මුහුදු වෙරළ ආශ්‍රිතව කිමිදුම්කරුවන් ගැටලුවක(වීඩියෝ)",
       "News Content": "ගැඹුරු මුහුදේ කිමිදී රාත්‍රි කාලයේ මුහුදු කූඩැල්ලන් ඇල්ලීමට දී තිබූ අවසරය වසර කිහිපයක සිට අත්හිටුවීම තුළින් තමන් දැඩි අපහසුතාවට පත්ව ඇති බව පුත්තලම දිස්ත්‍රික්කයේ කිමිදුම්කරුවන් පවසනවා.\nකිමිදුම්කරුවන් පවසන්නේ වෙනත් ධීවරයින්ට එවැනි තහනමක් පනවා නොමැතිවීම ගැටලු සහගත බවයි.\nපුත්තලම දිස්ත්‍රික්කයේ මුහුදු වෙරළ ආශ්‍රිතව කිමිදුම්කරුවන් 1000කට වැඩි පිරිසක් ගැඹුරු මුහුදේ කිමිදී මුහුදු කූඩැල්ලන් ඇල්ලීම සිය ජිවිකාව කරගෙන සිටිනවා.\nදිවා සහ රාත්‍රී කාලවලදී බාධාවකින් තොරව සිය රැකියාව කරගෙන ගියද වසර කිහිපයකට පෙර සිට රාත්‍රී කාලයේ කිමිදීම සඳහා ඔවුන්ට ලබා දී තිබූ අවසරය අත්හිටුවනු ලැබුවා.\nපසුගිය රජය සමයේ ඊට අදාළ ගැසට් පත්‍රය නිකුත් කර ඇත්තේ ධීවරයින්ගෙන් කිසිදු අදහස් විමසීමකින් තොරව බවයි ඔවුන් පවසන්නේ.\nමේ සම්බන්ධයෙන් වත්මන් ධීවර අමාත්‍යවරයා නාවික හමුදාවෙන් කරුණු විමසා තිබෙනවා.\nකිමිදුම්කරුවන් පවසන්නේ මාළු අල්ලන දැල් බෝට්ටු විශාල ප්‍රමාණයක් රාත්‍රී කාලයේ ගැඹුරු මුහුදේ සිය රැකියාව සිදුකරගෙන ගියත් ඔවුන්ට එවැනි තහනමක් පනවා නොමැති බවයි.\nවෙරළේ සිට කිලෝ මීටර් 40ක් පමණ දුර ගොස් අඩි 80 ත් 100ත් අතර ගැඹුරේ කිමිදී මුහුදු කූඩැල්ලන් ඇල්ලීම සිදුකරන්නන්ට දිවා කාලයේ පමණක් මෙම රැකියාව සිදුකිරීම තුළින් වැය වන මුදලවත් සොයා ගැනීමට නොහැකි බවට කිමිදුම්කරුවන් මැසිවිලි නඟනවා.\nකිමිදුම් රැකියාවත් සමග මතුවන රෝගී තත්ත්වයන්ට ප්‍රතිකාර ලබා ගැනීමත් ඔවුන්ට ගැටලුවක් වී තිබෙනවා.\nවත්මන් ධීවර අමාත්‍ය ඩග්ලස් දේවානන්ද මහතා සමග සාකච්ඡා වට කිහිපයක් පැවැත්වූවද මෙතෙක් ඵලදායී විසදුමක් ලැබී නැහැ.",
       "URL": "https://www.hirunews.lk/266492/පුත්තලම-දිස්ත්‍රික්කයේ-මුහුදු-වෙරළ-ආශ්‍රිතව-කිමිදුම්කරුවන්-ගැටලුවක-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2064"
}