{
       "Source": "hirunews",
       "Timestamp": "Monday, 15 May 2017 - 13:59",
       "Headline": "මෝදිගේ ප්‍රකාශයට ගම්මන්පිලගේ විරෝධය",
       "News Content": "ඉන්දීය අග්‍රාමාත්‍ය නරේන්ද්‍ර මෝදිගේ ශ්‍රී ලංකා සංචාරයෙන් පසු සිදුවූයේ ශ්‍රී ලංකාව ඉන්දියාවේ අර්ධ යටත් විජිතයක් බවට පත්වීම තහවුරු වීම බව පිවිතුරු හෙළ උරුමය චෝදනා කරනවා.\nඑහි ප්‍රධාන ලේකම් පාර්ලිමේන්තු මන්ත්‍රී උදය ගම්මන්පිල කියා සිටියේ මෙරට ගිලන් රථ සේවය සහ නිවාස ලබාදීම පිළිබඳව ඉන්දීය අග්‍රාමාත්‍යවරයාට ප්‍රකාශ සිදුකළ නොහැකි බවයි.\nමේ අතර ඉන්දීය අග්‍රාමාත්‍ය නරේන්ද්‍ර මෝදි, හැටන් - දික්ඔයේදී සිදුකළේ මුළුමනින්ම දේශපාලන කතාවක් බව පිවිතුරු හෙළ උරුමය පවසනවා.\nපාර්ලිමේන්තු මන්ත්‍රී උදය ගම්මන්පිල මේ බව කියා සිටියේ කොළඹ අද පෙරවරුවේ පැවති මාධ්‍ය හමුවකට එක්වෙමින්.\nආණ්ඩුවේ නායකයින් අපිට කිව්වේ නරේන්ද්‍ර මෝදි අගමැතිතුමා ලංකාවට එන්නේ වෙසක් උත්සවයට සහභාගි වෙන්න විතරයි. දේශපාලන කටයුත්තක් සිද්ධ වෙන්නේ නැහැ කියලයි. එතුමාගේ දකුණු පැත්තේ හිටියේ ලංකාවේ ආණ්ඩුකාර සිරිසේන මහතා කියලා හිතාගෙන. එතුමාගේ වම් පැත්තෙ හිටියේ ලංකාවේ ප්‍රාන්ත මහඇමති වික්‍රමසිංහ මැතිතුමා කියලා හිතාගෙන. එතුමා හරියට ශ්‍රී ලංකා - ඉන්දියානු ද්වීපාර්ශවික හමුවක් අමතන ආකාරයෙන් තමයි කතාව කළේ. ඒක සම්පූර්ණයෙන්ම දේශපාලන කතාවක්. ඉන්දු - ලංකා සබඳතා පිලිබඳ අපේ නායකයින් අපෙන් සඟවන තිත්ත ඇත්ත හෙළි කළාට නරේන්ද්‍ර මෝදි අගමැතිතුමනි ඔබට බොහොම පිං කියලා අපි එතුමට කියනවා. නරේන්ද්‍ර මෝදි අගමැතිතුමා දික්ඔය ගිහිල්ලා කතා කළේ හරියට ලංකාව ඉන්දියාවට අලුතින්ම ඈද ගත්තු 30 වන ප්‍රාන්තය කියලා හිතාගෙන.\nමේ අතර, වත්මන් ආණ්ඩුව මැයි දිනය දා ගාලූමුවෙදාරට පැමිණි ජනතාව තවමත් ගණන් කරමින් සිටින බවයි උදය ගම්මන්පිල මන්ත්‍රීවරයා එහිදී වැඩිදුරටත් කියා සිටියේ.\nආණ්ඩුවේ මන්ත්‍රීතුමන්ලා තවමත් මැයි දිනයේ සෙනග ගණන් හදන බව අපිට පේනවා. ඉතින් ආණ්ඩුවට බලවත් අසාධාරණයක් අපිට වෙලා තියෙනවා. ඒ නිසා මේ අය විවිධ ගණන් හිලව් හදමින් තමන්ගේ සෙනඟ පෙන්න ගන්න උත්සාහ කරනවා. පව් දෙයියනේ. ඒ නිසා අපි තීරණයක් ගත්තා. ලබන පාර ඔන්න ගාලූමුවෙදාර පිට්ටනිය අපිට එපා. ශ්‍රී ලංකා නිදහස් පක්ෂයට හරි එක්සත් ජාතික පක්ෂයට හරි බැරිනම් ෙදාගොල්ලොම එකට එකතු වෙලා හරි ඔය ඉන්නවා කියන මහා ජනගඟ ගාලූමුවෙදාර පිටියට ගෙනල්ලා ඒ අයට පෙන්නන්න පුළුවන්. අපි ආණ්ඩුවට කරන්නේ අභියෝගයක්. එහෙම නොකර මොලේ උලූක් වෙන ගණන් හද හදා නැත්ත ඇත්ත කරන්න උත්සාහ කරන්න එපා.",
       "URL": "https://www.hirunews.lk/161388/මෝදිගේ-ප්‍රකාශයට-ගම්මන්පිලගේ-විරෝධය",
       "Category": "Local News",
       "Parent URL": "https://www.hirunews.lk/local-news.php?pageID=4516"
}