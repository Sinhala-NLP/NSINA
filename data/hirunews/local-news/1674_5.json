{
       "Source": "hirunews",
       "Timestamp": "Thursday, 23 September 2021 - 13:15",
       "Headline": "අත්‍යවශ්‍ය භාණ්ඩ කන්ටේනර් 800ක් කොළඹ වරායේ සිර වෙයි",
       "News Content": "අත්‍යවශ්‍ය භාණ්ඩ සහිත කන්ටේනර් 800ක් පමණ මේ වනවිට නිශ්කාශනය කර ගැනීමට නො හැකිව කොළඹ වරාය තුළ පවතින බව අත්‍යවශ්‍ය භාණ්ඩ ආනයනකරුවන්ගේ සංගමය පවසනවා.\nඑහි ප්‍රකාශකයෙකු සඳහන් කළේ, පවතින ඩොලර් හිඟය හේතුවෙන් මෙලෙස භාණ්ඩ නිදහස් කර ගැනීමට නො හැකි වී ඇති බවයි.\nබැංකු මඟින් ඩොලර් නො මැති බවට පැවසීම හේතුවෙන් සිය ආනයනකරුවන් මෙම ගැටලුවට මුහුණ දී ඇති බවයි ඔහු සඳහන් කළේ.\nපරිප්පු, සුදුලූනු, සැමන්, කිරිවර්ග, සූදුරු, මහදුරු, ඇතුළු ද්‍රව්‍ය රැසක් මෙම කන්ටේනර් තුළ පවතින බව ද ඔහු සඳහන් කළා.\nකෙසේ වෙතත්, රජය මඟින් මෙම ඩොලර් හිඟයට කඩිනම් විසඳුමක් ලබාදෙනු ඇතැ යි තම සංගමය අපේක්ෂා කරන බව ද එම සංගමයේ ප්‍රකාශකයා හිරු ප්‍රවෘත්ති අංශයට වැඩිදුරටත් ප්‍රකාශ කළා.\nමේ අතර, ජීවන වියදම් කමිටුව හෙට පෙරවරු 10ට අරලියගහ මන්දිරයේ දී රැස්වීමට නියමිත ව තිබෙනවා.\nපාරිභෝගික ආරක්ෂණ රාජ්‍ය අමාත්‍ය ලසන්ත අලගියවන්න හිරු ප්‍රවෘත්ති අංශයට කියා සිටියේ, කිරිපිටි මිල වැඩි කිරිමට ඉදිරිපත් වී ඇති යෝජනා සම්බන්ධයෙන් එහි දී සාකච්ඡා කිරිමට නියමිත බවයි.\nඒ අනුව කිරිපිටි මිල සම්බන්ධයෙන් වන අවසන් තීරණයකට එම සාකච්ඡාවේ දී එළැඹෙනු ඇති.\nඑසේම සහල් පාලන මිල වැඩි කරන ලෙස සහල් නිෂ්පාදකයන්ද රජයෙන් ඉල්ලා ඇති අතර, ගෑස් මිල සම්බන්ධයෙන් ද පසුගිය දිනවල විවිධ අදහස් පල වුණා.",
       "URL": "https://www.hirunews.lk/283013/අත්‍යවශ්‍ය-භාණ්ඩ-කන්ටේනර්-800ක්-කොළඹ-වරායේ-සිර-වෙයි",
       "Category": "Local News",
       "Parent URL": "https://www.hirunews.lk/local-news.php?pageID=1674"
}