{
       "Source": "hirunews",
       "Timestamp": "Monday, 30 August 2021 - 16:17",
       "Headline": "ටෝකියෝ මෙල්ල කළ ලංකාවේ හෙල්ල (වීඩියෝ)",
       "News Content": "අනුරාධපුර කාගම උපන් හේරත් මුදියාන්සේලාගේ දිනේෂ් ප්‍රියන්ත හේරත් හරියට ම මීට සතියකට පෙර ජපානයේ ටෝකියෝ නුවරට ගොඩ බසින්නේ එක සිතුවිල්ලක් පමණක් සිත්හි දරා ගනිමින්.\nඒ පදක්කමක්, පදක්කමක්, පදක්කමක් යන්න පමණ යි.\nදිනේශ්ගේ නම ඉදිරියේ ඒ වනවිටත් රියෝ ඔලිම්පික් උළෙලේ දී මෙම ඉසව්වෙන් දිනාගත් ලෝකඩ පදක්කමක් ලියැවී තිබුණා.\nනව දෙනෙකුගෙන් සමන්විත ශ්‍රී ලංකා පැරාලිම්පික් කණ්ඩායමට නායකත්වය දෙමින් දිනේෂ් ප්‍රියන්ත හේරත් අගෝස්තු 30 වැනි දින ටෝකියෝ පිටියේ දී හෙල්ල අතට ගන්නේ සිය පදක්කම් පිපාසාව සංසිඳුවා ගන්නා අරමුණෙන්.\nඔහු සමඟ ම 2016 පැරාලිම්පික් උළෙලේ රන් පදක්කම දිනාගත් ඉන්දීය ක්‍රීඩකයා වන දේවේන්ද්‍ර ජජාරියා ද මේ පදක්කමට ඉව අල්ලමින් සිටියා.\nසිය පළමු උත්සාහය තුළදී ම මීටර 62.58 ක දුරක් හෙල්ල විසි කළ දිනේෂ් සිය ඉසව්වේ ස්ථාවරය තහවුරු කරගත්තා.\nසිය තෙවැනි උත්සාහය සඳහා හෙල්ල අතට ගත් දිනේෂ්ගේ අතින් ගුවනට නික්මුණු හෙල්ල ගුවනේ පාවී ගොස් ටෝකියෝ පැරාලිම්පික් පිටිය සිප ගනිද්දී එහි මීටර 67.79ක දුරක් සනිටුහන් වී තිබුණා.\nඒ මෙරට ක්‍රීඩා ඉතිහාසයේ නව පරිච්ඡේදයක් රන් අකුරින් දිනේෂ් ප්‍රියන්ත හේරත් වෙනුවෙන් ලියා වෙන් කරමින්.\nඑතෙක් මෙතෙක් මෙරට ක්‍රීඩා ඉතිහාසයේ වාර්තා වූ විශිෂ්ටතම ජාත්‍යන්තර පදක්කම දිනේෂ් වෙනුවෙන් වෙන් වුණේ ලෝක වාර්තාවක් ද සමඟින් වීම තවත් විශේෂත්වයක්.\nරන් පදක්කම ගෙල පළඳන්නට පෙරුම් පුරාගෙන ටෝකියෝ නුවරට පිවිසි දිනේෂ්ගේ ආසන්නතම ප්‍රතිවාදියා වන ඉන්දීය ක්‍රීඩක දේවේන්ද්‍ර ජජාරියාට අවසානයේ සිදු වූයේ රිදී පදක්කමෙන් සෑහීමකට පත්වන්නට යි.\nමේ ඉසව්වේ තුන්වන ස්ථානය තවත් ඉන්දීය ක්‍රීඩකයකු වන එස්.එස් ගුර්ජාර් සතු කර ගත්තා.\nශ්‍රී ලංකා යුද හමුදාවේ තුන්වන ගජබා රෙජිමේන්තුවේ සැරයන්වරයකු වන දිනේෂ් හෙල්ල විසිකිරීමේ ක්‍රීඩාවට යොමුවන්නේ යුද බිමේ දී ආබාධයකට ලක්වීමෙන් අනතුරුව යි.\nමීට වසර 13කට පෙර කිලිනොච්චි සටන් පෙරමුනේ දී දිනේෂ්ගේ වම් අතට එල්.ටී.ටී.ඊ ත්‍රස්තවාදීන් විසින් එල්ල කළ ටී 56 උණ්ඩ තුනක් ඇතුළු වනවා.\nඒ වනවිට යන්තම් දිනේෂ්ගේ වයස අවුරුදු 22 පසු කළා පමණ යි.\n2008 දෙසැම්බර් 16 දින මානුෂීය මෙහෙයුමේ අවසාන අදියරේ දී ලද තුවාල සහිත ව ලබා රාගම රණවිරු සෙවණට පැමිණෙන දිනේෂ් එහි දී වසර ගණනාවක දීර්ඝ පුනරුත්ථාපන ක්‍රියාවලියකට එක් වෙනවා.\nමෙම අනපේක්ෂිත සිදු වීම දිනේෂ් ප්‍රියන්ත හේරත්ගේ ජීවිතයේ හැරවුම් ලක්ෂය බව එදින දිනේෂ්වත් සිතන්නට නැතුව ඇති.\nඑය ඔහුගේ ජීවිතයේ අඩක් අහිමි වූ වසර වූ නමුත් එය ඔහුට නව බලාපොරොත්තුවක් හා සම්පූර්ණයෙන් ම වෙනස් ජීවිතයක් ගෙන ඒවි යැ යි ඔහු සිහිනෙන්වත් නො සිතන්නට ඇති.\nඔහුගේ ජීවිතයේ තවත් නව පරිච්ඡේදයක් ආරම්භ කිරීම සඳහා විශ්වාසය තහවුරු කර ගනිමින් කෝප්‍රල් දිනේෂ් ප්‍රියන්ත රාගම රණවිරු සෙවණෙන් බැහැර වන්නේ වෛද්‍ය හේතු මත යුද හමුදාවෙන් විශ්‍රාම ගනිමින්.\nරාගම රණවිරු සෙවණ දියත් කරන යුද්ධයේ දී ආබාධයන්ට ලක් වූ සෙබළුන් සංවර්ධනය කිරීමේ වැඩපිළිවෙළ යටතේ 2012 වසරේ දී ගජබා රෙජිමේන්තුවේ ඉහළ නිලධාරීන් දිනේෂ්ට ක්‍රීඩා කිරීමට දිරිමත් කරනවා.\nමේ ආරෝහ පරිනාහ යෞවනයා හෙල්ල විසිකිරීමේ ක්‍රීඩාවට සුදුසු විය හැකි බවට තීරණය කරන්නෙත් ගජබා රෙජිමේන්තුවේ ක්‍රීඩාව භාර නිලධාරීන් විසින්ම යි.\nවයස අවුරුදු 26 දී තමන් කිසි දිනක නියැලී නො සිටි ක්‍රීඩාවක අත්පොත් තබන දිනේෂ් අද වන විට මෙරට ක්‍රීඩා පුරාවෘත්තයක් බවට පත් වී අවසන්.\nදිනේෂ්ගේ ඇති ආබාධය අනුව ඔහු වර්ග කෙරෙන්නේ එෆ් 46 කාණ්ඩය යටතේ යි.\nමෙම වර්ග කිරීමට අයත් වන ක්‍රීඩක ක්‍රීඩිකාවන්ගේ වැලමිටට පහළින් හෝ ඉහළින් එක් අතක අස්ථීන් කපා ඉවත් කිරීම්, අස්ථීන් ක්‍රියා නො කිරීම හෝ වෙනත් ආබාධ පවතිනවා.\nමෙම කාණ්ඩය යටතේ 2012 වසරේ පටන් විවිධ ජාත්‍යන්තර මට්ටමේ ක්‍රීඩා සඳහා එක්වන දිනේෂ් 2016 වසරේ රියෝ පැරාලිම්පික් උළෙලට සහභාගී වන්නේ දැඩි පදක්කම් බලාපොරොත්තුවක් සහිතව යි.\n2016 සැප්තැම්බර් 13 වැනි දින රියෝ පැරාලිම්පික් ආබාධිත එෆ්46 කාණ්ඩය යටතේ අවසන් වටයේ තරග වදින ඔහු මීටර් 58.23 දුර ප්‍රමාණයක් හෙල්ල විසිකරමින් පැරාලිම්පික් ලෝකඩ පදක්කම දිනාගන්නවා.\nඒ පැරාලිම්පික් පදක්කමක් දිනාගත් දෙවැනි ශ්‍රී ලාංකිකයා බවට පත්වෙමින්.\nමීට පෙර 2012 ලන්ඩන් ඔලිම්පික් උළෙලේ දී ශ්‍රී ලංකාව නියෝජනය කරමින් මීටර් 400 ටී 46 ඉසව්ව සඳහා එක්වූ ප්‍රදීප් සංජය ලෝකඩ පදක්කමක් දිනා තිබුණා.\nමෙම ජයග්‍රහණයෙන් අනතුරුව දිනේෂ්ගේ දක්ෂතා දිනෙන් දින ඔපමට්ටම් වෙනවා.\n2016 රියෝ පදක්කමෙන් අනතුරුව එක්සත් රාජධානියේ පැවති ලෝක පැරා මළල ක්‍රීඩා තරගාවලියේදී දිනේෂ්ගේ අතින් ගිලිහෙන හෙල්ල නවතින්නේ මීටර් 57.93ක දුරක් වාර්තා කරමින්.\nඒ එම ඉසව්වේ රිදී පදක්කම ඔහුගේ ගෙලට දමමින්.\nඑමෙන්ම 2018 ආසියානු පැරා ක්‍රීඩා උළෙලේ දී රන් පදක්කම ගෙල පැළඳගැනීම සඳහා එෆ් 46 කාණ්ඩයේ මීටර් 61.84ක දුරක් හෙල්ල විසිකරන්නටත් ඔහු සමත් වන්නේ නව තරග වාර්තාවක් මෙන්ම තමන් සතුව ඇති එම ඉසව්වේ ජාතික වාර්තාව ද අලුත් කරමින්.\n1986 ජූලි 15 දින අනුරාධපුර කාගමදී වයි.එම්. කමලාවතී සහ එච්.එම්. ලොකුබණ්ඩාට දාව හේරත් මුදියාන්සේලාගේ දිනේෂ් ප්‍රියන්ත හේරත් උපත ලබන්නේ පවුලේ දෙවැනි දරුවා ලෙසින්.\nකාගම ධාතුසේන මහා විද්‍යාලයට ඇතුළත් වී සිප්සතර හදාරන සමයේ පවා සෑ ම ළමයෙක් ම මෙන් ක්‍රිකට් ක්‍රීඩාවට ඇල්මක් දැක් වූ නමුත් එතැනින් එහාට සිදුකළ ක්‍රීඩාවක් නො වීය.\nයම්තම් දිනේෂ්ට වයස අවුරුදු 12 වන විට ඔහුගේ පියා මෙලොව හැර යන්නේ මවට දහසකුත් එකක් පබරපතළ ප්‍රශ්න රැසක් පමණක් ම ඉතිරි කර තබමින්.\nමේ නිසා ම පාසල් යන අතරවාරයේදීත් දිනේෂ්ට ගෙදර ආර්ථිකය සවිමත් කිරීමේ වගකීමක් පැවරුණා.\nමේ නිසා ම කුඩා කාලයේ දී ඔහු විඳ දරාගත් දුෂ්කරතා වචනයෙන් විස්තර කිරීම අපහසු කාරණයක්\nඔහු සිය මවගේ ගොවිපොළ වැඩවලට උදව් කළ අතර ජීවත් වීම සඳහා වෙහෙස මහන්සි වී වැඩ කිරීම ඔහුගේ ජීවිතයේ අනිවාර්ය අංගයක් වුණා.\n2004 මාර්තු 18 දින සාලියපුර ගජබා රෙජිමේන්තුවේ පැවති යුද හමුදාවට ආධුනික සෙබළුන් බඳවා ගැනීම සඳහා වන දීර්ඝ පෝලිමට දිනේෂ් ප්‍රියන්ත එක් වන්නේ ඒ වන විටත් සිය පවුල වෙලාගත් ආර්ථික ප්‍රශ්නවලට යම් තරමක හෝ ශක්තියක් ලබා දීමේ අරමුණෙන්.\nඑහිදී යුද හමුදා ගජබා රෙජිමේන්තුවේ තුන්වෙනි බලකායට එක් වන අපගේ කතා නායකයා මානුෂීය මෙහෙයුමේ යුද පෙරමුණේ 2008 වසරේ යුද පෙරමුණේද දී තුවාල ලබන තෙක් අඛණ්ඩ ව සටන් වදිනවා.\n“ක්‍රීඩාව මගේ ජීවිතයට බොහෝ වටිනාකම් එකතු කළා,තුවාල ලැබීමෙන් පසු මට ජීවිතයේ නව මානයක් පෙන්නුම් කළේ ක්‍රීඩාවයි,ඔලිම්පික් පදක්කම්ලාභී ක්‍රීඩකයෙකු වීමට මට මාවත විවර කළේත් මේ ක්‍රීඩාවම යි,ඔලිම්පික් රන් පදක්කම මගේ ප්‍රධාන සිහිනයයි,මෙය මාගේ පෞද්ගලික ජයග්‍රහණයක් පමණක් ම නො වේ මෙය ශ්‍රී ලංකාවේ පැරා ක්‍රීඩක ක්‍රීඩිකාවන් සතු ශක්තිය ලොවට කියාපාන අවස්ථාවක්, මේක සමස්ත ශ්‍රී ලාංකිකයින්ගේ ම ඓතිහාසික ජයග්‍රහණයක් මට මේ හැඟීම විස්තර කරන්න වචන නැහැ, තමන් දිනාගත් රන් පදක්කමේ වැඩි ගෞරව බිරිඳට හිමිවිය යුතුයි”ජයග්‍රහණයෙන් අනතුරුව ශ්‍රී ලංකා ධජය සිප ගනිමින් 35 හැවිරිදි මේ උත්සාහවන්ත ක්‍රීඩකයා කියා සිටියා.\nහේරත් මුදියාන්සේලාගේ දිනේෂ් ප්‍රියන්ත හේරත් පසුපස ලියැවී ඇත්තේ ධෛර්යය, ශක්තිය සහ අධිෂ්ඨානය පිළිබඳ අපූරු කතන්දරයක්.\nඔබට කැමැත්ත ශක්තිය තිබේ නම් ඔබේ ආබාධ ඒ සඳහා නිදහසට කරුණක් නො විය යුතු බව ඉස්මතු කරන කතාවක්.\nඔබ වෙහෙස මහන්සි වී වැඩ කිරීමට, අධිෂ්ඨානශීලී ව කැපවීමට කැමති නම් එය නව ආරම්භයන් සඳහා සෑම විට ම කදිම තෝතැන්නක් සකසන බවට සපථ කරණ කතාවක්.\nජීවිතයේ දහසකුත් එකක් බාධක කම්කටොලු මැදහත් සිතින් විඳගත් අභියෝගවලට අභියෝග කරන්නේ කෙසේදැයි අපට පසක් කර දුන් ඔබට අපගේ ශීර්ෂ ප්‍රණාමය.",
       "URL": "https://www.hirunews.lk/280946/ටෝකියෝ-මෙල්ල-කළ-ලංකාවේ-හෙල්ල-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1722"
}