{
       "Source": "hirunews",
       "Timestamp": "Saturday, 13 May 2023 - 13:39",
       "Headline": "කිරිපිටි මිල ගණන් පහළ දැමීමේ හැකියාවක් නැහැ - කිරිපිටි ආනයනකරුවන්ගේ සංගමය (වීඩියෝ)",
       "News Content": "වෙළෙඳ අමාත්‍යවරයා පැවසූ අයුරින් ලබන සඳුදා සිට කිරිපිටි මිල ගණන් පහළ දැමීමේ හැකියාවක් නැතැයි කිරිපිටි ආනයනකරුවන්ගේ සංගමය පවසනවා.\nඔවුන් පවසන්නේ පැවති මිල ගණන් යටතේ ගෙන්වන ලද කිරිපිටි තොග තවමත් වෙළඳපොළ තුළ පවතින බවයි.\nඅමෙරිකානු ඩොලරයේ අගය තවදුරටත් පහළ යෑම හේතුවෙන් ලබන සඳුදා සිට කිරිපිටි මිල යළිත් පහළ දැමීම කෙරෙහි රජයේ අවධානය යොමුව තිබෙනවා.\nඅවසන් වරට කිරිපිටි මිල පහළ දැමුණේ ඉකුත් අප්‍රෙල් මස පළමුවනදා සිටයි.\nඑහිදි කිරිපිටි කිලෝග්‍රෑම් එකක පැකට්ටුවක මිල රුපියල් 200 කින් සහ ග්‍රෑම් 400 පැකට්ටුවක මිල රුපියල් 80 කින් පහළ දැමුණා.\nවෙළෙඳ වාණිජ හා ආහාර සුරක්ෂිතතා අමාත්‍ය නලින් ප්‍රනාන්දු මහතා ඊයේ පැවති ප්‍රවෘත්ති සාකච්ඡාවකදි සඳහන් කළේ ලබන සඳුදා සිටි කිරිපිටි කිලෝග්‍රෑමයක මිල රුපියල් 200 කින් පමණ යළි අඩුකිරීමට ආනයනකරුවන් එකඟත්වය පළ කළ බවයි.\nකෙසේවෙතත් කිරිපිටි ආනයනකරුවන්ගේ සංගමය පැවසුවේ මිල අඩුකිරීම් සම්බන්ධයෙන් අමාත්‍යවරයා ප්‍රමුඛ නිලධාරීන් සමඟ සාකච්ඡා පැවතියද ලබන සඳුදා සිට මිල අඩුකිරීමට එකඟත්වයක් තමන් පළ නොකළ බවයි.\nඑම සාකච්ඡාවලදී රුපියල් 200 කින් පමණ මිල අඩුකිරීමට එකඟත්වය පළ කළ අතර එය ලබන 23 වැනිදා සිට ක්‍රියාත්මක කිරීමට අපේක්ෂා කළ බවද එම\nසංගමය සඳහන් කළා.\nපැවති මිල ගණන් යටතේ ගෙන්වන ලද කිරිපිටි තොග තවමත් වෙළඳපොළ තුළ පැවතීම ඊට හේතුව බවයි ඔවුන් වැඩිදුරටත් සඳහන් කළේ.\nකෙසේවෙතත් ලබන සඳුදා සිට මිල අඩුකළ හැකිද යන්න පිළිබඳව සංගමයේ සෙසු සාමාජිකයින් හා වෙළඳුන් සමඟ සාකච්ඡා කර අවසන් තීරණයකට එළැඹීමට අපේක්ෂා කරන බව කිරිපිටි ආනයනකරුවන්ගේ සංගමය පවසනවා.\nමේ අතර, සීනි මිල වැඩි කිරීමට පියවර නොගන්නා ලෙස වෙළෙඳ, වාණිජ හා ආහාර සුරක්ෂිතතා අමාත්‍ය නලින් ප්‍රනාන්දු මහතා ආනයනකරුවන්ගෙන් ඉල්ලා සිටිනවා.",
       "URL": "https://www.hirunews.lk/335058/කිරිපිටි-මිල-ගණන්-පහළ-දැමීමේ-හැකියාවක්-නැහැ-කිරිපිටි-ආනයනකරුවන්ගේ-සංගමය-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=347"
}