{
       "Source": "hirunews",
       "Timestamp": "Sunday, 17 July 2022 - 15:56",
       "Headline": "ශ්‍රී ලංකාව ගැන සාකච්ඡා කරන්න ඉන්දියාව සර්ව පාක්ෂික හමුවක් කැඳවයි",
       "News Content": "ශ්‍රී ලංකාවේ ආර්ථික අර්බුදය සම්බන්ධයෙන් සාකච්ඡා කිරීම සඳහා ඉන්දීය අග්‍රාමාත්‍ය නරේන්ද්‍ර මෝදි එරට සියලු පක්ෂවල සාකච්ඡාවක් කැඳවා තිබෙනවා.\nලබන අඟහරුවාදා එරට වේලාවෙන් පස්වරු 5.30 ට එම සාකච්ඡාව පැවැත්වෙන බවයි එරට පාර්ලිමේන්තු කටයුතු අමාත්‍ය ප්‍රලාද් ජෝෂි නිවේදනය කර ඇත්තේ.\nඉන්දීය මුදල් අමාත්‍ය නිර්මලා සීතාරාමන් සහ ඉන්දීය විදේශ කටයුතු අමාත්‍ය එස්. ජයිශංකර් මෙම සර්වපාක්ෂික රැස්වීමේදී මෙරට ආර්ථික අර්බුදය සම්බන්ධයෙන් පැහැදිළි කිරීමක් සිදුකිරීමට නියමිත බව සඳහන්.\nඑමෙන්ම විදේශ ලේකම් විසින් මෙරට තත්වය සම්බන්ධයෙන් සහ ඉන්දීය සහය සම්බන්ධයෙන් ඉදිරිපත් කිරීමක්ද සිදුකිරීමට නියමිතයි.\nමේ අතර ශ්‍රී ලංකාවේ ප්‍රජාතන්ත්‍රවාදය, ස්ථාවරත්වය සහ ආර්ථික ප්‍රතිසාධනය උදෙසා තවදුරටත් සහයෝගය ලබාදෙන බව මෙරට ඉන්දීය මහ කොමසාරිස් ගෝපාල් බාග්ලේ පවසනවා.\nඔහු මේ බව සඳහන් කර ඇත්තේ කථානායක මහින්ද යාපා අබේවර්ධන ඊයේ (16) හමු වූ අවස්ථාවේදියි.\nමෙහිදී මහ කොමසාරිස්වරයා පෙන්වාදී ඇත්තේ මෙම තීරණාත්මක අවස්ථාවේදී ප්‍රජාතන්ත්‍රවාදය ආරක්ෂා කිරීමට කටයුතු කිරීම වැදගත් වන බවයි.\nඒ සඳහා ව්‍යවස්ථා රාමුව ආරක්ෂා කිරීමට ශ්‍රී ලංකා පාර්ලිමේන්තුවේ භූමිකාව අගය කරන බව ද මෙරට ඉන්දීය මහ කොමසාරිස් ගෝපාල් බාග්ලේ වැඩිදුරටත් ප්‍රකාශ කර තිබෙනවා.",
       "URL": "https://www.hirunews.lk/310217/ශ්‍රී-ලංකාව-ගැන-සාකච්ඡා-කරන්න-ඉන්දියාව-සර්ව-පාක්ෂික-හමුවක්-කැඳවයි",
       "Category": "Local News",
       "Parent URL": "https://www.hirunews.lk/local-news.php?pageID=1013"
}