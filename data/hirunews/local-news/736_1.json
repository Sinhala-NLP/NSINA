{
       "Source": "hirunews",
       "Timestamp": "Monday, 14 November 2022 - 11:13",
       "Headline": "උත්සව සමයේ බිත්තර හිඟයක් ගැන රතු එළියක්",
       "News Content": "බිත්තර මිලට පාලන මිලක් පැනවීම තුළින් බිත්තර නිෂ්පාදකයින් මේ වනවිට දැඩි අසරණතාවකට මුහුණු දී ඇති බව සමස්ත ලංකා කුකුල් ව්‍යාපාරිකයින්ගේ සංගමයේ සභාපති පවසනවා.\nරට තුළ දැඩි ආහාර අර්බුදයක් පවා නිර්මාණය වී ඇති පසුබිමක බිත්තර නිෂ්පාදනය පවා පසුගාමී ස්වභාවයක් ගැනීම තුළින් තවදුරටත් ආර්ථික අර්බුදය ඔඩුදුවන බවයි සභාපතිවරයා පෙන්වා දෙන්නේ.\nපසුගිය රජය සමයේ නිසි කලට පොහොර ලබානොදීම හේතුවෙන් ආහාර අර්බුදයකට මෙරට සමාජය ඇද වැටුණු බවත්, ගොවි ප්‍රජාව ද කබළෙන් ළිපට වැටී ඇති බවත් හෙතෙම අවධාරණය කරනවා.\nබිත්තර වෙළෙඳපොළේ හිඟවීමට ප්‍රධානතම හේතුව වන්නේ එහි මිලට පාලන මිලක් රජය විසින් පනවනු ලැබීම බවයි සභාපතිවරයා වැඩිදුරටත් සඳහන් කරන්නේ.\nඑළෙඹෙන උත්සව සමයේ දී බිත්තර හිඟවීම තුළින් නුදුරේ දී බිත්තර නිෂ්පාදකයින් සිය ව්‍යාපාරවලින් පවා ඈත්වීමට ද ඉඩකඩ ඇති බව ද හෙතෙම පෙන්වා දෙනවා.",
       "URL": "https://www.hirunews.lk/320346/උත්සව-සමයේ-බිත්තර-හිඟයක්-ගැන-රතු-එළියක්",
       "Category": "Local News",
       "Parent URL": "https://www.hirunews.lk/local-news.php?pageID=736"
}