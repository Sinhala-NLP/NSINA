{
       "Source": "hirunews",
       "Timestamp": "Wednesday, 31 May 2023 - 20:06",
       "Headline": "පියා මැරුවාට පුද්ගලයෙකු මරා පළිය ගත් පුතා රිමාන්ඩ් (වීඩියෝ)",
       "News Content": "හම්බන්තොට සූචී ගම්මානය පාරේදී අපරාධ රැසකට සම්බන්ධ පුද්ගලයෙකු පසුගිය 21වන දින වෙඩි තබා ඝාතනය කල 19 හැවිරිදි සැකකරු ජුනි මස 07වන දින දක්වා රක්ෂිත බන්ධනාගාර ගත කරන ලෙස හම්බන්තොට මහේස්ත්‍රාත් හා අතිරේක දිසා විනිසුරු ඕෂධ මිගාර මහආරච්චි විසින් ඊයේ(30) සවස නියොග කළා.\nවෙඩි තැබීමෙන් පසු සැකකාර තරුණයා ප්‍රදේශයෙන් පළාගොස් සිටි අතර පසුව පසුගිය 29 වන දින වෙඩිතැබිම සිදුකල බව කියන මෙරට නිශ්පාදිත බෝර 12 වර්ගයේ ගිණි අවියද රැගෙන සැකකරු හම්බන්තොට පොලිසියට පැමිණි බාර වී තිබෙනවා.\nඑහිදී සැකකරු පොලිස් අත්අඩංගුවට ගෙන ප්‍රකාශ සටහන් කරගැනිමෙන් අනතුරුව ඊයේ සවස සැකකාර තරුණයා හම්බන්තොට මහේස්ත්‍රාත් අධිකරණයට ඉදිරිපත් කිරිමට පොලිසිය කටයුතු කළ බවයි පොලිසිය පවසන්නේ.\nරක්ෂිත බන්ධනාගාර ගත කෙරුණු තරුණයා විසින් පසුගිය 21 වන දින වෙඩි තබා ඝාතනය කෙරුණේ හම්බන්තොට පදිංචි කොඩිතුවක්කුගේ සාගර නැමති 35 හැවිරිදි එක් දරු පියෙකි.\nඔහුටද මිනි මැරුම් දෙකක් ඇතුළු අපරාධ රැසක් සම්බන්ධයෙන් චෝදනා එල්ලව සිටි පුද්ගලයෙක් බවයි පොලිසිය පැවසුවේ.\nමියගිය පුද්ගලයා සිය බිරිද හා වයස අවුරුදු 4ක දරුවා සමග 21 දින රාත්‍රී 9.50ට පමණ හම්බන්තොට සුචි ගම්මානයේ පිහිටි පල්ලිය පාරේ ගමන් කරමින් සිටියදී මාර්ගය හරහා ඇති බම්පර් එකකින් දැමීමට යතුරු පැදියේ වේගය අඩු කරන අවස්ථාවේ දී මෙම වෙඩි තැබීම සිදුකර සැකකරු පලාගොස් තිබුණි.\nවෙඩි තැබීම සිදුකල තරුණයා පොලිසියට පවසා ඇත්තේ සිය පියා සමග තමන් පියාගේ ගව ගාලට යමින් සිටි අවස්ථාවේ මරණකරු විසින් 2016 වසරේ දිනක තමන් ඉදිරිපිටදිම පියාට වෙඩි තබා ඝාතනය කල බවයි.\nඒ වන විට තමන්ට වයස අවුරුදු 12ක් පමණ වන බවත්, එයට පළි ගැනිමක් ලෙස වසර 07කට පසු මෙලෙස මොහුව වෙඩි තබා ඝාතනය කර පලිගත් බවයි.\nමෙම සිද්ධිය සම්බන්ධයෙන් හම්බන්තොට පොලිසිය වැඩිදුර විමර්ශන පවත්වනවා.",
       "URL": "https://www.hirunews.lk/336718/පියා-මැරුවාට-පුද්ගලයෙකු-මරා-පළිය-ගත්-පුතා-රිමාන්ඩ්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=303"
}