{
       "Source": "hirunews",
       "Timestamp": "Tuesday, 09 May 2023 - 14:07",
       "Headline": "බුදු කුටිය අසලින් සොයාගත් බිළිඳාගේ මව බන්ධනාගාරගත කෙරේ",
       "News Content": "දින 05ක් වයසැති බිළිඳෙකු මහනුවර ඇල්කඩුව වත්තේගම ප්‍රදේශයේ බුදු කුටියක් අසල දමා ගොස් සිටිය දී සොයා ගැනුණේ ඉකුත් මැයි 04 වනදායි.\nබිළිඳා එම ස්ථානයේ සිටියදී සොයා ගෙන තිබුණේ ප්‍රදේශයේ කාන්තාවන් දෙදෙනෙකු විසින්.\nමෙම බිළිඳා මේ වනවිට මහනුවර ජාතික රෝහලේ වෛද්‍ය අධීක්ෂණය යටතේ පසුවනවා.\nසිද්ධිය සම්බන්ධයෙන් අත්අඩංගුවට ගත් බිළිඳාගේ මව තෙල්දෙණිය මහේස්ත්‍රාත් අධිකරණය වෙත ඉදිරිපත් කිරීමෙන් පසු මැයි 11 වනදා දක්වා රක්ෂිත බන්ධනාගාරගත කර සිටිනවා.\nනමුත් බිළිඳාගේ අවශ්‍යතාව සලකා ඇයවද බන්ධනාගාර නිලධාරීන්ගේ අධීක්ෂණය යටතේ මහනුවර ජාතික රෝහලේ නේවාසිකව රඳවා සිටින බවයි වාර්තා වන්නේ.\nපසුගිය මැයි 04වනදා මෙම බිළිඳා වත්තේගම පොලිස් නිලධාරීන්ට ලද තොරතුරක් මත මෙම බිළිදාව සොයාගෙන තිබීමෙන් අනතුරුව බිළිදා ප්‍රතිකාර සඳහා නුවර මහ රෝහලට ඇතුළත් කර තිබෙනවා.\nදින 5ක බිළිඳෙකු කෲරත්වයට පත් කර අතහැර දමා ගිය චෝදනාව යටතේ සැකකාර මව වත්තේගම පොලිසිය විසින් පසුගිය (05) අත්අඩංගුවට ගෙන තිබෙනවා.\nඅදාළ මව වයස අවුරුදු 36ක් වන මාතලේ කරගහහින්න ප්‍රදේශයේ පදිංචිකාරියක්.\nමවගෙන් කළ ප්‍රශ්න කිරීම්වල දී අනාවරණය වී ඇත්තේ ඇය තම නිවසේ දී දරුවා බිහි කර මාතලේ ප්‍රදේශය වෙත ධාවනය වූ ලොරි රථයකින් පැමිණ අදාළ ස්ථානයේ දරුවා දමා ගිය බවයි.",
       "URL": "https://www.hirunews.lk/334685/බුදු-කුටිය-අසලින්-සොයාගත්-බිළිඳාගේ-මව-බන්ධනාගාරගත-කෙරේ",
       "Category": "Local News",
       "Parent URL": "https://www.hirunews.lk/local-news.php?pageID=357"
}