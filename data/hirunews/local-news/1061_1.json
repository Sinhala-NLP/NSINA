{
       "Source": "hirunews",
       "Timestamp": "Wednesday, 29 June 2022 - 9:05",
       "Headline": "විනාශයට වගකිව යුත්තේ, රාජපක්ෂලා - රංජිත් මද්දුමබණ්ඩාර",
       "News Content": "දෙහිවල ආසනයේ සමගි ජන බලවේගයේ ක්‍රියාකාරී සාමාජිකයන් දැනුවත් කිරීමේ හමුවක් ඊයේ (28) පක්ෂයේ ජාතික සංවිධායක පාර්ලිමේන්තු මන්ත්‍රී රංජිත් මද්දුමබණ්ඩාරගේ ප්‍රධානත්වයෙන් කළුබෝවිල දී පැවැත්වී තිබෙනවා.\nපක්ෂ ක්‍රියාකාරීන් දැනුවත් කිරීමට පෙර මාධ්‍ය වෙත අදහස් දක්වමින් රංජිත් මද්දුමබණ්ඩාර මෙසේ සඳහන් කරනවා.\nරටක් බංකොලොත් වෙන්නේ කොහොමද කියලා ජනතාව දන්නෙ නෑ. අද අපේ රට ඒ තත්ත්වයට පත්වෙලා. මේ සියල්ල කළේ රාජපක්ෂ පාලනය. රටේ ජනතාවගේ මුදල් මංකොල්ල කාලා ජනතාව අද දුක් විඳිනවා. ඉතා මැයි 9 වැනි දා අරගලයට පහර දෙන්න ගිහින් මහින්ද රාජපක්ෂ නැවතුණේ ත්‍රිකුණාමලයේ නාවික හමුදා කඳවුරේ. මෙහෙම ගියොත් ගෝඨාභය රාජපක්ෂට කොහේ නවතින්න වෙයිද කියන්න බැහැ.\nඑදා හිටපු පැරණි එජාප, ශ්‍රීලනිප නායකයන් හොරකම් කළේ නෑ. 2019 වන විට ජනතාවට ආදායම් මාර්ගයන් තිබ්බා. මේ වගේම මාස 6කට ඇතිවෙන්න ආහාර, බෙහෙත් වර්ග ඇතුළු සියල්ලගේ ම අතිරික්තයක් ලංකාව තුළ තිබුණා. 2019න් පස්සේ ඒ සියල්ල මේ ආණ්ඩුව විනාශ කළා.\nඑදා ණය අරගෙන ප්‍රයෝජනවත් දේකට යෙදෙව්වා. රාජපක්ෂ ණය හරහා නෙළුම් කුළුණ , වරායවල් , සම්මන්ත්‍රණ ශාලා, අනවශ්‍ය පාරවල්, ගුවන් තොටුපොළවල් හැදුවා. මේ ව්‍යාපෘතිවලින් මහා පරිමාණ වශයෙන් මුදල් හොරකම් කළා. මේ දේවලින් තමයි රට වැටුණේ.\nකළ යුත්තේ අප සියලු දෙනා එකතුවෙලා මේ රට ගොඩගන්න එක කියලා අපිත් කියනවා. එහෙත් මේ තත්ත්වයෙන් ගොඩ එන්න අපට ජාත්‍යන්තරයේ සහාය අවශ්‍ය වෙනවා. ඒ සඳහා ස්ථාවර රජයක් , විශ්වාසවන්ත නයකයන් රටේ පාලනයට සිටි යුතු යි. රාජපක්ෂවරු පාලනයෙන් ඉවත් විය යුතුයි.",
       "URL": "https://www.hirunews.lk/308473/විනාශයට-වගකිව-යුත්තේ-රාජපක්ෂලා-රංජිත්-මද්දුමබණ්ඩාර",
       "Category": "Local News",
       "Parent URL": "https://www.hirunews.lk/local-news.php?pageID=1061"
}