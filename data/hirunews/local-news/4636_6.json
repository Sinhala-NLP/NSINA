{
       "Source": "hirunews",
       "Timestamp": "Wednesday, 01 March 2017 - 21:45",
       "Headline": "බන්ධනාගාර බස් රථයට වෙඩි තැබු සැකකරුවන් පළාගිය වෑන් රථය හිමිකරු හඳුනාගනී",
       "News Content": "කලුතරදී බන්ධනාගාර බස් රථයකට වෙඩි තැබීමට පැමිණි සැකකරුවන් පළායාමට භාවිත කළ වෑන් රථය පසුගිය ජනවාරි මස 6 වැනිදා කොල්ලකන ලද වෑන් රථයක් බවට අනාවරණය වී තිබෙනවා.\nවෑන් රථයේ හිමිකරු ත්‍රීකුණාමලය - කින්නියා ප්‍රදේශයේ පදිංචිකරුවෙකු වන අතර, ඔහු අද මොරගහහේන පොලිසිය වෙත පැමිණ අදාළ වෑන් රිය තමාගේ බවට හදුනා ගත්තා.\nඔහු පැවසුවේ මරදානේ මිතුරෙකුගේ මාර්ගයෙන් හදුනාගත් පුද්ගලයෙකු තමාට ලබාදුන් කෑම පාර්සලයක් ආහාරයට ගැනිමෙන් පසු ඔහුත් සමග මීගමුවේ සිට වත්තලට පැමිණි අතර ඒ අතරතුර තමා සිහිසුන් වූ බවයි.\nකෙසේ වෙතත්, සිද්ධිය පිළිබඳ පරීක්ෂණ වෙනතකට යොමු කිරීම සඳහා වෑන් රථය හොරණ - මොරගහහේන ප්‍රදේශයේ දමාගොස් ඇති බවටත් සැකකරුවන් අධිවේගී මාර්ගය ඔස්සේ පලායන්නට ඇති බවටත් පොලිසිය සැක පළ කරනවා.\nමේ අතර වෙඩි තැබීමෙන් මියගිය බන්ධනාගාර ජේලර්වරයා සහ නියාමකවරයා වෙනුවෙන් රුපියල් මිලියන 2 බැගින් වූ වන්දි මුදලක් ප්‍රදානය කිරීමට බන්ධනාගාර දෙපාර්තමේන්තුව යෝජනා කර තිබෙනවා.\nඑමෙන්ම අද රැස්වූ බන්ධනාගාර දෙපාර්තමේන්තුවේ උසස් නිලධාරින්ගේ හමුවකදී යෝජනා වී ඇත්තේ අදාළ නිලධාරීන් දෙදෙනා හට උසස්වීම් ලබාදීමටයි.\nමේ අතර කළුතර බන්ධනාගාර බස් රථ 2 කට වෙඩි තැබීමේ සිද්ධියේ සැකකරුවන් රැඳී සිටි බවට සැකකෙරෙන හොරණ - මොරගහහේන ප්‍රදේශයේ අතහැර දමන ලද රබර් කර්මාන්ත ශාලාවක් පොලිස් විශේෂ කාර්ය බළකාය විසින් සෝදිසි කර තිබෙනවා.\nඒ, පොලිස් නිළ සුනඛ ග්‍රේරෝ අදාල කර්මාන්ත ශාලාව වෙත යෑම හේතුවෙන්.\nපසුගිය 27 වැනිදා කළුතර බන්ධනාගාරයේ සිට කඩුවෙල අධිකරණය දක්වා රැගෙන යමින් සිටි අරුණ දමිත් උදයංග හෙවත් සමයං ඇතුළු රැඳවියන් පස් දෙනෙකු ඉලක්ක කර වෙඩි ප්‍රහාරයක් එල්ල කළ සැකකරුවන් පළායාමට භාවිත කළ වෑන් රථය පොලිසිය ඊයේ සොයාගත්තේ හොරණ -  මොරගහහේන ප්‍රදේශයේ අතහැර දමා තිබියදී.\nවිද්‍යාත්මක සාක්ෂි ඔස්සේ පරීක්ෂණ පැවැත්වූ පොලිසියට වෑන් රථයේ තිබී සැකකරුවන්ගේ බවට සැක කළ හැකි හිසකෙස් සහ වෙඩි තැබු ස්ථානයේ තිබූ ශාකවල කොටස් කිහිපයක් ද හමුවී තිබෙනවා.\nඑමෙන්ම, වෑන් රථයේ තිබී සොයාගත් අත් ආවරණයක් ඔස්සේ සිදුකළ පරීක්ෂණ සඳහා පොලිස් නිල සුනඛ ග්‍රේරෝ ද යොදාගෙන තිබූ අතර නිල සුනඛයා එම ස්ථානයට ආසන්න ප්‍රදේශයක පිහිටි අතහැර දමා ඇති රබර් කර්මාන්ත ශාලාවක් වෙත ගොස් තිබුණා.\nඑම කර්මාන්ත ශාලාව පිහිටා ඇත්තේ වෑන් රථය සොයාගත් ස්ථානයට මීටර් 100 ක පමණ දුරින්.\nඒ අනුව, පොලිස් විශේෂ කාර්ය බළකාය අදාළ කර්මාන්ත ශාලාව විශේෂ සොදිසියකට ලක්කළා.\nකර්මාන්ත ශාලාව පිටුපස පිහිටි යහළකැලේ වත්තද පොලිස් විශේෂ කාර්ය බළකාය සෝදිසි කළා.",
       "URL": "https://www.hirunews.lk/155812/බන්ධනාගාර-බස්-රථයට-වෙඩි-තැබු-සැකකරුවන්-පළාගිය-වෑන්-රථය-හිමිකරු-හඳුනාගනී",
       "Category": "Local News",
       "Parent URL": "https://www.hirunews.lk/local-news.php?pageID=4636"
}