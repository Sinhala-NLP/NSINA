{
       "Source": "hirunews",
       "Timestamp": "Sunday, 26 June 2022 - 7:31",
       "Headline": "නැව එන දිනයක් තවම නැහැ - තෙල් අර්බුදයෙන් බස් ධාවනයත් සීමා වෙයි",
       "News Content": "තවදුරටත් ඉන්ධන පිරවුම්හල්වල පෝලිම්වල රැඳී සිටීම නිෂ්ඵල ක්‍රියාවක් බව ලංකා ඛනිජ තෙල් පෞද්ගලික ටැංකි රථ හිමියන්ගේ සංගමයේ ලේකම් ඩී.වී. ශාන්ත සිල්වා ප්‍රකාශ කළා.\nඔහු කියා සිටියේ හෙට (27) දහවල් වනතුරු පිරවුම්හල් වෙත ඉන්ධන රැගත් ටැංකි රථ පිටත්ව යෑමක් සිදු නොවන බවයි.\nඉන්ධන නෞකාවක් පැමිණෙන දිනයක් පිළිබඳව ඛනිජ තෙල් නීතිගත සංස්ථාවට මෙම අවස්ථාවේදී තහවුරුවක් ලබාදිය නොහැකි බව විදුලිබල හා බලශක්ති අමාත්‍ය කංචන විජේසේකර ඊයේ (25) ට්විටර් පණිවුඩයක් නිකුත් කරමින් සඳහන් කළා.\nඔහු කියා සිටියේ මීළඟ තෙල් සැපයුම වරායට පැමිණ එය ගොඩබාන තුරු පොදු ප්‍රවාහනය, විදුලිය නිෂ්පාදනය සහ කර්මාන්ත සඳහා ඉන්ධන ලබාදීමේදී ප්‍රමුඛතාවය ලබාදෙන බවයි.\nපවතින සීමිත ඩීසල් සහ පෙට්‍රල් සංචිත ඉදිරි සතියේදී සීමිත පිරවුම්හල් සංඛ්‍යාවකට බෙදාහැරීමට පියවර ගන්නා බවද පැවසූ අමාත්‍යවරයා පෝලිම්වල රැඳී නොසිටින ලෙසද ජනතාවගෙන් ඉල්ලීමක් කළා.\nඉන්ධන නිකුත් කිරීම සීමා සහිත වීමත් සමඟ යළිත් ඉදිරියේ දී බස් ධාවනය සීමා කිරීමට සිදුවනු ඇති බව ලංකා පෞද්ගලික බස් හිමියන්ගේ සංගමයේ සභාපති ගැමුණු විජේරත්න කියා සිටියා.\nමේ අතර, ලබන ජූලි මස 05 වැනිදායින් පසු මෙරට ගෑස් සැපයුම සාමාන්‍යකරණය කිරීම සඳහා සිව් මසක සැලසුමක් සකස් කර ඇති අතර, ඒ යටතේ ගෑස් නෞකා දෙකක් ජූලි මස 05 ත්, 12 ත් අතර දිවයිනට ළඟාවීමට නියමිතව තිබෙනවා.\nගෑස් මිල දී ගැනීම සඳහා වන දිගුකාලීන වැඩපිලිවෙල යටතේ වසරක කාලයකට ගෑස් ලබාගැනීම සඳහා ටෙන්ඩර් කැඳවීම ඉදිරියේදී සිදු කරන බවයි ලිට්‍රෝ ගෑස් සමාගමේ සභාපති මුදිත පීරිස් ප්‍රකාශ කළේ.",
       "URL": "https://www.hirunews.lk/308191/නැව-එන-දිනයක්-තවම-නැහැ-තෙල්-අර්බුදයෙන්-බස්-ධාවනයත්-සීමා-වෙයි",
       "Category": "Local News",
       "Parent URL": "https://www.hirunews.lk/local-news.php?pageID=1068"
}