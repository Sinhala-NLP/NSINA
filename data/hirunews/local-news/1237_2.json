{
       "Source": "hirunews",
       "Timestamp": "Monday, 11 April 2022 - 13:48",
       "Headline": "'අයි රෝඩ්' සැලසුම් මග නවතියි (වීඩියෝ)",
       "News Content": "මෙරට සංවර්ධනය කළයුතු බොහෝමයක් මාර්ග පිළිසකර කිරීමට බාධාවක් වී ඇත්තේ මුදල් ප්‍රතිපාදන නොමැතිකමයි.\nනමුත් මූල්‍ය ප්‍රතිපාදන වෙන්කර තිබුණත් වසර 2ක් පුරා පිළිසකර නොකෙරුණු මාර්ගයක් පිළිබඳවයි මේ විමසා බැලීම.\nකොළඹ දිස්ත්‍රික්කයට අයත් අවිස්සාවේල්ල - පුවක්පිටිය - වේරගොල්ලවත්ත ප්‍රධාන මාර්ගයයි මේ.\nආසියානු සංවර්ධන බැංකුවේ මූල්‍ය ප්‍රතිපාදන මත ක්‍රියාත්මක ‘‘අයි රෝඩ්“ ව්‍යාපෘතිය යටතේ එහි කිලෝමීටර් 1.5ක ප්‍රමාණයක් සංවර්ධනය කිරීම 2020 වසරේ ජුනි මාසයේදී ඇරඹෙන්නේ රුපියල් මිලියන 47ක් වැය කරමින්.\nමාර්ගය කාපට් අතුරා ප්‍රතිසංස්කරණය කිරීම ආරම්භ කර මේ වනවිට වසර 2කට ආසන්න කාලයක් ගතවී ඇතත් කොන්ත්‍රාත් සමාගම වසර 2ක් පුරාවට සිදුකර ඇත්තේ වරින් වර පැමිණ මාර්ගය මැනගෙන යාම පමණක් බවයි ප්‍රදේශවාසීන් චෝදනා කරන්නේ.\nමාර්ගයේ ගමන් කිරීමට නොහැකි සේ සැදුණු වළවල් ප්‍රදේශවාසීන් පස් යොදා තාවකාලිකව සකස් කර වසා ඇත්තේ වෙනත් කිසිදු විකල්පයක් නොමැති\nනිසාවෙනි.\nමීට අමතරව, මෙම මාර්ගයේම පිහිටි අතුරු මාර්ගයක් වන කිලෝමීටර් 2ක දිගින් යුත් වේරගොල්ල කන්ද විහාර මාර්ගය ද අබලන්ව ඇති ආකාරය ද දක්නට ලැබෙනවා.\nමීට මාස 10කට පෙර ආරම්භ කර ඇති එහි සංවර්ධන කටයුතු නාම පුවරුවකට පමණක් සීමා වී ඇති බවයි ප්‍රදේශවාසීන් පෙන්වා දෙන්නේ.\nපවුල් 500කට ආසන්න පිරිසක් ජීවත් වන මෙම ගම්මානයේ ජනතාව මේ හේතුවෙන් දැඩි අපහසුතාවට පත්ව තිබෙනවා.\nමුදල් ප්‍රතිපාදන පවා වෙන් කළ මෙම මාර්ග කඩිනමින් ප්‍රතිසංස්කරණය කර ජනතා සුවසෙත සඳහා යෙදවීම බලධාරීන් සතු වගකීමක් නොවන්නේද?",
       "URL": "https://www.hirunews.lk/301724/අයි-රෝඩ්-සැලසුම්-මග-නවතියි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1237"
}