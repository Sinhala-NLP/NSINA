{
       "Source": "hirunews",
       "Timestamp": "Monday, 10 July 2023 - 19:30",
       "Headline": "අවසන් සටන පැවති නන්දිකඩාල් සංචාරක ස්ථානයක් වෙයි",
       "News Content": "මෙරට වෙරළ තීරය ආශ්‍රිතව හඳුනාගත් නව සංචාරක ස්ථාන අතරට නන්දිකඩාල් වෙරළ තීරයද එක්කර තිබෙනවා.\nමෙරට මුහුදු තීරය වටා පිහිටි ආකර්ෂණීය ස්ථාන හඳුනාගෙන ඒ සඳහා සංචාරකයන් ආකර්ෂණය කර ගැනීමේ කඩිනම් වැඩපිළිවෙලක් සකස් කරන ලෙසයි නාගරික සංවර්ධන හා නිවාස අමාත්‍ය ප්‍රසන්න රණතුංග වෙරළ සංරක්ෂණ හා වෙරළ සම්පත් කළමනාකරණ දෙපාර්තමේන්තුවට උපදෙස් ලබාදී ඇත්තේ.\nඒ අනුව, දැනටමත් මෙරට වෙරළ තීරය ආශ්‍රිතව නව සංචාරක ස්ථාන 24 ක් හඳුනා ගෙන ඇති බවයි එම අමාත්‍යංශය සඳහන් කළේ.\nගඟේ වාඩිය, පුත්තලම කලපු දූපත්, කුඩව, වයික්කාල, මීගමුව කලපුව, කපුන්ගොඩ, ප්‍රීතිපුර, කොක්ගල කලපුව, සීතගල්ල, රැකව කලපුව, ලු‍නම කලපුව, මලාල ලේවාය, කිරින්ද, කුනුකලේ වෙරළ තීරය, සලතිව් දූපත, උප්පුවේලි, අර්යමල්ල වෙරළ තීරය ඒ අතර වනවා.\nඑමෙන්ම නයාරු, නන්දිකඩාල් සහ සන්තකුලම් වෙරළ තීරයන් මෙලෙස නව සංචාරක කලාප ලෙස හඳුනාගෙන ඇති බවයි නාගරික සංවර්ධන හා නිවාස අමාත්‍යංශය සඳහන් කළේ.",
       "URL": "https://www.hirunews.lk/340752/අවසන්-සටන-පැවති-නන්දිකඩාල්-සංචාරක-ස්ථානයක්-වෙයි",
       "Category": "Local News",
       "Parent URL": "https://www.hirunews.lk/local-news.php?pageID=196"
}