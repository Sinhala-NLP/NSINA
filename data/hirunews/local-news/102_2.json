{
       "Source": "hirunews",
       "Timestamp": "Sunday, 13 August 2023 - 13:12",
       "Headline": "පොළොව අභ්‍යන්තරයේ ඉදිකළ මෙරට ප්‍රථම අවන්හල විවෘත කෙරේ(වීඩියෝ)",
       "News Content": "ශ්‍රී ලංකාවේ විශාලතම මිනිරන් පතල්වලින් එකක් වන බෝගල මිනිරන් පතල තුළ අවන්හලක් විවෘත කර තිබෙනවා.\nමෙය පොළොව අභ්‍යන්තරයේ ඉදිකළ ප්‍රථම අවන්හල ලෙස සැලකෙන බවයි බෝගල සමාගමේ බලධාරීන් ප්‍රකාශ කර සිටින්නේ.\nශ්‍රී ලංකාවේ විශාලතම මිනිරන් පතල්වලින් එකක් වන මේ මිනිරන් පතලේ කැණීම් ආරම්භ කර ඇත්තේ 1847 වර්ෂයේදීයී.\nවසර 150කට වඩා පැරණි මේ මිනිරන් පතලෙන් මේ වන විට ශ්‍රී ලංකාවට සැලකිය යුතු විදේශ විනිමයක් උපයා දී තිබෙනවා.\n1971 වසරේ ජනසතු වූ මෙම බෝගල පතල පසුකලෙක 1991 වර්ෂයේදි බෝගල ග්‍රැෆයිට් ලිමිටඩ් ආයතනයේ හිමිකාරීත්වය යටතේ පෞද්ගලීකරණය කිරීමට කටයුතු කරනු ලැබුවා.\n2013 වසරේදි මෙම බෝගල පතලේ ගැඹුර මීටර 560ක් බවට ගණන් බලා තිබෙන අතර මෙම පතලේ මීටර 175ක් වන කොටසේ නවමු අත්දැකීමක් විඳගැනීමට අවස්ථාව ලබාදීමට බෝගල ග්‍රැෆයිට් සමාගම තීරණය කරනු ලැබුවා.\nඒ එම කොටසේ එකවර 15 දෙනෙකුට අසුන්ගෙන ආහාර ගත හැකි අවන්හලක් විවෘත කරමින්.\nමේ අවන්හල බෝගල සමාගමේ වැඩිම කලක් එනම් වසර 23ක් සභාපතීත්වය දැරූ අභාවප්‍රාප්ත විජයපාල මලලසේකර මහතාගේ නමින් ඔහුගේ ජන්ම දිනය දවසේම විවෘත කිරීමද විශේෂත්වයක්.\nඊට මලලසේකර මහතාගේ පවුලේ සාමාජිකයින් මෙන්ම බෝගල සමාගමේ සභාපතිනි කොරලි පීටර්සන් යන අයද එක්ව සිටි බවයි වාර්තා වෙන්නේ.\nමෙය පොළොව අභ්‍යන්තරයේ ඉදිකළ ප්‍රථම අවන්හල ලෙස සැලකෙන බවයි බෝගල සමාගමේ බලධාරීන් පවසන්නේ.",
       "URL": "https://www.hirunews.lk/344666/පොළොව-අභ්‍යන්තරයේ-ඉදිකළ-මෙරට-ප්‍රථම-අවන්හල-විවෘත-කෙරේ-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=102"
}