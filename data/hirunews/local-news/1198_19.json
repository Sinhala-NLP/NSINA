{
       "Source": "hirunews",
       "Timestamp": "Sunday, 01 May 2022 - 10:25",
       "Headline": "මනම්පිටියේ දී බස් රථයක් සහ ත්‍රිරෝද රියක් ගැටී තුන්දෙනෙකු මරුට  (වීඩියෝ)",
       "News Content": "පොළොන්නරුව, මඩකලපුව මාර්ගයේ මනම්පිටිය - කොටලිය පාලම අසළ දී අද (01) අලුයම බස් රථයක් ත්‍රිරෝද රථයක ගැටී පුද්ගලයන් තුන්දෙනෙකු ජීවිතක්ෂයට පත්ව තිබෙනවා.\nපොලීසිය ප්‍රකාශ කළේ ත්‍රිරෝද රථයේ ගමන්ගත් අරලගංවිල පදිංචි 67 හැවිරිදි සහ 62 හැවිරිදි අඹුසැමි යුවළක් මෙන්ම 72 හැවිරිදි ඥාති කාන්තාවක් මෙලෙස මියගොස් ඇති බවයි.\nමෙම තුන්දෙනා ත්‍රිරෝද රථයෙන් අරලගංවිල - අරුණපුර සිට මාතලේ ප්‍රදේශයේ ඥාති නිවසකට ගමන් කරමින් සිටියදී මෙම අනතුරට ලක්ව ඇති බව සඳහන්.\nඅනතුරට ලක්වූ ත්‍රිරෝද රථය බස් රථයක් පසුකර යාමට උත්සාහ කිරීමේදී ඉදිරියෙන් පැමිණි පෞද්ගලික බස් රථයක ගැටී අනතුර සිදුව ඇති බවටයි අනාවරණ වී ඇත්තේ.\nඅදාළ බස් රථය එම අවස්ථාවේ මඩකලපුව ශික්ෂණ රෝහලේ කාර්යමණ්ඩලයේ පිරිසක් රැගෙන යමින් සිට ඇති අතර, අනතුර සම්බන්ධයෙන් බස් රථයේ රියදුරු අත්අඩංගුවට ගෙන තිබෙනවා.\nමේ අතර අකුරැස්ස මාරඹ ප්‍රදේශයේ දී යතුරුපැදියක් සහ කැබ්රථයක් මුහුණට මුහුණ ගැටී සිදු වූ අනතුරකින් යතුරුපැදිකරු තුවාල ලබා මාතර මහ රෝහලට ඇතුළත් කර ඇති අතර සිද්ධිය සම්බන්ධයෙන් වැඩිදුර විමර්ශන අකුරැස්ස පොලිසිය ආරම්භ කර තිබෙනවා.",
       "URL": "https://www.hirunews.lk/303233/මනම්පිටියේ-දී-බස්-රථයක්-සහ-ත්‍රිරෝද-රියක්-ගැටී-තුන්දෙනෙකු-මරුට-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1198"
}