{
       "Source": "hirunews",
       "Timestamp": "Thursday, 06 October 2022 - 11:37",
       "Headline": "නව කෝප් සභාපති මහාචාර්‍ය රංජිත් බණ්ඩාර",
       "News Content": "පොදු ව්‍යාපාර පිළිබද කාරක සභාව හෙවත් කෝප් කමිටුවේ සභාපතිවරයා අද (06) තෙරී පත්කෙරුණේ ඡන්ද විමසීකින්.\nඑහි දී කෝප් කමිටුවේ සභාපති ධූරයට මහාචාර්ය රංජිත් බණ්ඩාරගේ සහ එරාන් වික්‍රමරත්නගේ නම් යෝජනා වී තිබුණා.\nඒ අනුව ඊට පැවති ඡන්ද විමසීමේ දී රංජිත් බණ්ඩාර මන්ත්‍රීවරයාට ඡන්ද 15ක් හිමිවූ අතර සමගි ජන බලවේගයේ පාර්ලිමේන්තු මන්ත්‍රී එරාන් වික්‍රමරත්නට හිමි වූයේ ඡන්ද 07ක් පමණයි.\nඒ අනුව වැඩි ඡන්ද 08කින් කෝප් කමිටුවේ සභාපති ධූරයට පොදු ජන පෙරමුණ පාර්ලිමේන්තු මන්ත්‍රී මහාචාර්ය රංජිත් බණ්ඩාර තේරී පත්වුණා.\nකොප් කමිටුවේ සමාජිකයන් වෙත අදහස් දක්වමින් නව කෝප් සභාපතිවරයා සඳහන් කළේ පොදු ව්‍යාපාර පිළිබඳ කාරක සභාවේ මූලික කාර්යයක් වන්නේ රාජ්‍ය ව්‍යවසායන් යාවත්කාලීන කරන්නේ කෙසේද යන්න සලකා බැලීම බවයි.\nකාරක සභාවේ කටයුතු ඉදිරියට ගෙනයෑම සඳහා සියළු සාමාජිකයන්ගේ සහයෝගය අපේක්ෂා කරන බවද සභාපතිවරයා ප්‍රකාශ කළා.\nඒ අනුව මෙතෙක් රජයේ මුදල් කාරක සභව විසින් සලකා බලන ලද ගල් අඟුරු ටෙන්ඩරය පිළිබඳ කෝප් කමිටුවේදී සාකච්ඡා කිරීමට බලාපොරොත්තු වන බව සහ මුදල් අමාත්‍යාංශය යටතේ පවතින රාජ්‍ය ව්‍යවසාය දෙපාර්තමේන්තුවේ නිලධාරීන් කැඳවා රාජ්‍ය ව්‍යවසාය කළමනාකරණය පිළිබඳ මෙතෙක් ගෙන ඇති පියවර පිළිබඳ විමසීමට අදහස් කරන බවද සභාපතිවරයා සඳහන් කර තිබෙනවා.\nමේ අතර 22 වන ව්‍යවස්ථා සශෝධන විවාදය සම්බන්ධයෙන් සාකච්ඡා කිරීම සඳහා විශේෂ පක්ෂ නායක රැස්වීමක් අද කැඳවා තිබෙනවා.\nකථානායවරයා පාර්ලිමේන්තුවට දැනුම් දුන්නේ එහි දී ඒ ඒ පක්ෂවල ස්ථාවරයන් සාකච්ඡාවට ලක්කරන ලෙස යි.\n22 වන සශෝධනය සම්බන්ධ අද සහ හෙට විවාද කිරීමට මීට පෙර නියමිතව තිබුණා.\nමේ අතර අද පාර්ලිමේන්තුවේ දී 22 වන ව්‍යවස්ථා සශෝධනය සම්බන්ධයෙන් පාර්ලිමේන්තුවේ දී සංවාදයක් ඇති වුණා.\nවිපක්ෂයේ ප්‍රධාන සංවිධායක පාර්ලිමේන්තු මන්ත්‍රී ලක්ෂ්මන් කිරිඇල්ල, අග්‍රාමාත්‍ය දිනේෂ් ගුණවර්ධන, විපක්ෂ නායක සජිත් ප්‍රේමදාස සහ අධිකරණ අමාත්‍ය විජේදාස රාජපක්ෂ මෙන්ම කථානායකවරයා ද ඊට මැදිහත් වුණා.",
       "URL": "https://www.hirunews.lk/317166/නව-කෝප්-සභාපති-මහාචාර්‍ය-රංජිත්-බණ්ඩාර",
       "Category": "Local News",
       "Parent URL": "https://www.hirunews.lk/local-news.php?pageID=821"
}