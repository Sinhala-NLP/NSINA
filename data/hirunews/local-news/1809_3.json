{
       "Source": "hirunews",
       "Timestamp": "Tuesday, 20 July 2021 - 8:09",
       "Headline": "ලීටර් 18 ගෑස් සිලින්ඩරයක් 1150කට (වීඩියෝ)",
       "News Content": "අලුතින් හදුන්වා දුන් ලීටර් 18 ගෘහස්ථ ගෑස් සිලින්ඩරය රුපියල් 1150ක උපරිම සිල්ලර මිලකට අලෙවි කිරීම සදහා කැබිනට් අනුමැතිය හිමිව තිබෙනවා.\nඑමෙන්ම, එහි බර කිලෝග්‍රෑම් 9.5ක් ලෙස සටහන් කළ යුතු බවට ද අමාත්‍ය මණ්ඩලය තීරණය කරනු ලැබුවා.\nජනාධිපති ගෝඨාභය රාජපක්ෂගේ ප්‍රධානත්වයෙන් කැබිනට් මණ්ඩලය ඊයේ (19) පස්වරුවේ ජනාධිපති ලේකම් කාර්යාලයේදී රැස්වූ අතර මෙම ලීටර් 18 ගෘහස්ථ ගෑස් සිලින්ඩරයේ මිල සම්බන්ධ යෝජනාව වෙළද අමාත්‍ය ආචාර්ය බන්දුල ගුණවර්ධන කැබිනට් මණ්ඩලයට ඉදිරිපත් කර තිබෙනවා.\nමෙම ලීටර් 18 ගෑස් සිලින්ඩරය කලින් වෙළදපොළේ අලෙවි වූයේ රුපියල් 1395ක මිලකටයි.\nවෙළදපොළට අලුතින් හදුන්වා දුන් ලීටර් 18 නව ගෑස් සිලින්ඩරය සම්බන්ධයෙන් පසුගිය දා දැඩි කතාබහක් ඇති වුණා.\nඊට හේතු වූයේ එහි නියමිත බර ප්‍රමාණය නොමැතිවීමයි.\nමේ සම්බන්ධයෙන් හිරු ප්‍රවෘත්ති අංශය දිගින් දිගටම කරුණු අනාවරණ කළ අතර පසුව පාරිභෝගික කටයුතු අධිකාරිය අදාළ ගෑස් සමාගමට දැනුම් දුන්නේ ලීටර් 18 නව ගෑස් සිලින්ඩරය වෙළදපොළෙන් ඉවත් කර ගන්නා ලෙසටයි.\nලීටර් 18 නව ගෑස් සිලින්ඩරය හදුන්වා දීමට පෙර පැවති කිලෝග්‍රෑම් 12.5 ගෘහස්ථ ගෑස් සිලින්ඩරයක මිල දැක්වෙන්නේ රුපියල් 1493ක් ලෙසටයි.",
       "URL": "https://www.hirunews.lk/277463/ලීටර්-18-ගෑස්-සිලින්ඩරයක්-1150කට-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1809"
}