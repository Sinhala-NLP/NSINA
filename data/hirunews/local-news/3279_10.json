{
       "Source": "hirunews",
       "Timestamp": "Thursday, 27 June 2019 - 7:27",
       "Headline": "ඇමති හලීම්ගේ සොහොයුරා තේරීම් කාරක සභාවට - බොදුබල සේනාවත් අවස්ථාවක් ඉල්ලයි",
       "News Content": "පාස්කු ඉරිදා ත්‍රස්ත ප්‍රහාරය සම්බන්ධයෙන් සොයා බැලීමට පත් කළ පාර්ලිමේන්තු විශේෂ තේරීම් කාරක සභාව හමුවේ සාක්ෂි ලබාගැනීම සඳහා ලබන සිකුරාදා හිටපු අමාත්‍ය රිෂාඩ් බදියුදීන් සහ හිටපු අමාත්‍ය අබ්දුල් හලීම්ගේ සොහොයුරා වන ෆායිම් එම්. හෂීම් කැඳවා තිබෙනවා.\nඊට අමතරව බැටිකලෝ කැම්පස් පෞද්ගලික ආයතනය සම්බන්ධයෙන් නැගෙනහිර පළාත් හිටපු ආණ්ඩුකාර ඒ.එල්.එම්. හිස්බුල්ලා ලබාදුන් ප්‍රකාශවලට අදාළව ලංකා බැංකුවේ සහ ආයෝජන මණ්ඩලයේ නිලධාරීන්ද එදින සාක්ෂි විමසීම සඳහා කැඳවා ඇති බවයි වාර්තාවන්නේ.\nඑමෙන්ම බොදුබල සේනා සංවිධානයද පාර්ලිමේන්තු තේරීම් කාරක සභාව හමුවේ සාක්ෂි ලබාදීමට අවස්ථාවක් ලබාදෙන ලෙස ඉල්ලීමක් කර තිබෙනවා.\nමේ අතර පාස්කු ඉරිදා ත්‍රස්ත ප්‍රහාරය සම්බන්ධයෙන් සොයා බැලීමට පත් කළ පාර්ලිමේන්තු විශේෂ තේරීම් කාරක සභාව හමුවේ ඊයේ රිෂාඩ් බදියුදීන් අමාත්‍ය ධූරය දැරූ කර්මාන්ත හා වාණිජ කටයුතු, දිගුකාලීනව අවතැන් වූ පුද්ගලයින් නැවත පදිංචි කිරීම්, සමූපකාර සංවර්ධන අමාත්‍යාංශයේ ලේකම් කේ.ඞී.එන්.රංජිත් අශෝක සාක්ෂි ලබාදුන්නා.",
       "URL": "https://www.hirunews.lk/219194/ඇමති-හලීම්ගේ-සොහොයුරා-තේරීම්-කාරක-සභාවට-බොදුබල-සේනාවත්-අවස්ථාවක්-ඉල්ලයි",
       "Category": "Local News",
       "Parent URL": "https://www.hirunews.lk/local-news.php?pageID=3279"
}