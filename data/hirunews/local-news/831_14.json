{
       "Source": "hirunews",
       "Timestamp": "Saturday, 01 October 2022 - 18:59",
       "Headline": "ආබාධිත දැරියට මිලියන 30ක වන්දි ගෙවීමට දුන් තීන්දුවට එරෙහිව අභියාචනයක්",
       "News Content": "ගම්පහ දිස්ත්‍රික් මහරෝහලේ වෛද්‍යවරුන්ගේ නොසැලකිල්ල හේතුවෙන් පූර්ණකාලීන ආබාධිත තත්ත්වයට පත්වූ දැරියකට රුපියල් මිලියන 30ක වන්දියක් ගෙවන ලෙස සිදුකළ නියෝගය අභියෝගයට ලක් කරමින් නීතිපති දෙපාර්තමේන්තුව අභියාචනයක් ඉදිරිපත් කර තිබෙනවා.\nඒ සිවිල් අභියාචන මහාධිකරණය හමුවේයි. දැරියගේ මව විසින් ගොනුකර තිබූ නඩුවක තීන්දුව වසර 8කට පසු ප්‍රකාශයට පත් කරමින් රුපියල් මිලියන 30ක වන්දියක් දැරියට ගෙවන ලෙස කොළඹ දිසා අධිකරණය පසුගිය 29 වනදා නියෝග කළා.\nකෙසේ වෙතත් එම තීන්දුව අභියෝගයට ලක් කරමින් අභියාචනයක් ඉදිරිපත් කර ඇති බවට ලිඛිත දැනුම්දීමක් සිදුකර ඇති බවයි පැමිණිලිකාර පාර්ශවය වෙනුවෙන් පෙනී සිටි නීතිඥ රවීන්ද්‍රනාත් දාබරේ අප කළ විමසීමකදී සඳහන් කළේ.\nමේ අතර, පසුගිය 29 වනදා මේ පිළිබඳව හිරු ප්‍රවෘත්ති කළ අනාවරණය අනුව ජනමාධ්‍ය රාජ්‍ය අමාත්‍යවරයා අදාළ දැරියගේ සුවදුක් විමසීමට දොම්පේ ප්‍රදේශයේ පිහිටි ඇයගේ නිවස වෙත පැමිණියා.",
       "URL": "https://www.hirunews.lk/316806/ආබාධිත-දැරියට-මිලියන-30ක-වන්දි-ගෙවීමට-දුන්-තීන්දුවට-එරෙහිව-අභියාචනයක්",
       "Category": "Local News",
       "Parent URL": "https://www.hirunews.lk/local-news.php?pageID=831"
}