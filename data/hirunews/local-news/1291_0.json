{
       "Source": "hirunews",
       "Timestamp": "Wednesday, 16 March 2022 - 7:56",
       "Headline": "සුළු මෝල් හිමියන් පාලන මිලක් ඉල්ලයි",
       "News Content": "සහල් සදහා පාලන මිලක් පැනවීමට රජය මගින් කටයුතු නො කලහොත් ඉදිරි සති කිහිපය තුල සහල් කිලෝවක මිල රුපියල් 200 සීමාව ඉක්මවිය හැකි බව සුලු හා මධ්‍ය පරිමාණ සහල් මෝල් හිමියන්ගේ සංගමය පවසනවා.\nඑම සංගමය සඳහන් කළේ මහා පරිමාණ වී මෝල් හිමියන්ට සහ සහල් නිෂ්පාදකයින්ට වාසි සහගත වන ආකාරයෙන් රජය ක්‍රියා කිරීම හේතුවෙන් මෙම තත්ත්වය හටගෙන ඇති බවයි.\nමේ අතර පවතින තත්වයන් හමුවේ සහල් ඇසුරුම් කිරීමට යොදා ගන්නා උරයක මිල රුපියල් 35කින් ඉහළ නැංවීමට පොලිසැක් බෑග් හෙවත් සහල් උර නිෂ්පාදකයන් තීරණය කර තිබෙනවා.\nඑම නිෂ්පාකයන් පෙන්වා දෙන්නේ රට තුල පවතින ඩොලර් අර්බුදය සහ යුක්‍රේන - රුසියා යුද්ධයත් සමග අමුද්‍රව්‍ය මිල ගණන් ඉහළ යාම හේතුවෙන් මෙම මිල ඉහළ නැංවීම සිදු කරන බවයි.\nමේ සමග ඉදිරියේ දී සහල් මිල තවදුරටත් ඉහළ යා හැකි හැකි බවට යි වාර්තා පළ වන්නේ.\nඑමෙන්ම පවතින තත්ත්වය හමුවේ සහල් සඳහා පාලන මිලක් පැනවීමේ දැඩි අවශ්‍යතාවයක් පවතින බව සහල් ආනයනකරුවන්ගේ සංගමය පවසනවා.\nඑහි නියෝජිත එම්.එස්.එම් ශානීර් සඳහන් කළේ, පවතින ඩොලර් අර්බුදය හමුවේ ඉහළ යන සහල් මිල පාලනය සඳහා එම පියවර ගත යුතු බවයි.\nදඹුල්ල ප්‍රදේශයේ ඊයේ පැවති මාධ්‍ය හමුවක දී අදහස් දැක්වූ සුළු හා මධ්‍ය පරිමාණ සහල් මෝල් හිමියන්ගේ සංගමයේ සභාපති නිශාන්ත බණ්ඩාර සහ එහි නියෝජිත බුද්ධදාස අබේකීර්ති ද සඳහන් කළේ සහල් සඳහා පාලන මිලක් පැනවීමට රජය වහා කටයුතු කළ යුතු බව යි.",
       "URL": "https://www.hirunews.lk/299602/සුළු-මෝල්-හිමියන්-පාලන-මිලක්-ඉල්ලයි",
       "Category": "Local News",
       "Parent URL": "https://www.hirunews.lk/local-news.php?pageID=1291"
}