{
       "Source": "hirunews",
       "Timestamp": "Thursday, 31 May 2018 - 7:25",
       "Headline": "දුම්රිය වර්ජනය ගැන තීරණාත්මක සාකච්ඡාවක් අද",
       "News Content": "බලධාරීන්ගේ සහ අනෙකුත් වෘත්තීය සමිතිවල හැසිරීම හේතුවෙන් අද පස්වරු 04 ට අවසන් කිරීමට සැලසුම් කර ඇති වර්ජන ක්‍රියාමාර්ගය දීර්ඝ කිරීම කෙරෙහි අවධානය යොමු වී තිබෙනවා.\nදුම්රිය තාක්ෂණික සේවා වෘත්තීය සමිති කමිටුව සඳහන් කළේ ඒ සම්බන්ධයෙන් අද පෙරවරු 10 ට සියලූම වෘත්තිය සමිති කැඳවා සාකච්ඡා කිරීමෙන් පසු  අවසන් තීරණයක් ගන්නා බවයි.\nමෙම වර්ජනය හේතුවෙන් ඊයේ දිනයේ් දුම්රිය ගමන්වාර රැසක් ප්‍රමාදයන් සහිතව ධාවනය වූ අතර, ඒ හේතුවෙන් මගීන් පත්වුණේ දැඩි අපහසුතාවයන්ටයි.\nදුම්රිය තාක්ෂණික සේවා වෘත්තීය සමිති කමිටුව පෙරේදා පස්වරු හතරේ සිට පැය 48 ක මෙම සංකේත වර්ජනය ආරම්භ කළේ 12.1% කින් වැටුප් වැඩිකර ගැනීම ඇතුළු ඉල්ලීම් කිහිපයක් මුල්කරගනිමින්.\nකෙසේ වෙතත්, වර්ජනය හේතුවෙන් දුම්රිය ධාවන මැදිරි හා සංඥා පද්ධති පරීක්ෂාවට බලපෑම් එල්ල වී ඇති බව දුම්රිය දෙපාර්තමේන්තුව සඳහන් කළා.",
       "URL": "https://www.hirunews.lk/191963/දුම්රිය-වර්ජනය-ගැන-තීරණාත්මක-සාකච්ඡාවක්-අද",
       "Category": "Local News",
       "Parent URL": "https://www.hirunews.lk/local-news.php?pageID=3918"
}