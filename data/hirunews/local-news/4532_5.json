{
       "Source": "hirunews",
       "Timestamp": "Friday, 05 May 2017 - 14:01",
       "Headline": "සයිටම් ගැටලූව විසදීමට තීන්දු රැසක් ගෙන තිබියදී වර්ජනය කිරීම කණගාටුවට කරුණක් - ජනපති කියයි",
       "News Content": "සයිටම් ගැටලූව විසදීමට ප්‍රතිපත්තිමය තීන්දු තීරණ රැසක් ගෙන ඇති මොහොතක දේශපාලන න්‍යාය පත්‍ර අනුව කටයුතු කරමින් ඇතැම් පිරිසක් වැඩවර්ජනවල නිරත වීම පිළිබදව තමා දැඩි කණගාටුව පළ කරන බව ජනාධිපති මෛත්‍රීපාල සිරිසේන පවසනවා.\nඅනුරාධපුරයේ අද පැවති උත්සවයකට එක්වෙමින් ජනාධිපතිවරයා මේ බව ප්‍රකාශ කළ බවයි ජනාධිපති මාධ්‍ය අංශය කියා සිටියේ.\nදේශපාලන අතකොලූ බවට පත් නොවී තමන්ගේත් රටේත් අනාගතය වෙනුවෙන් තම අධ්‍යාපන කටයුතු සාර්ථක කර ගන්නා ලෙස මෙහිදී සියලූ වෛද්‍ය පීඨ සිසුන්ගෙන් ජනාධිපතිවරයා ඉල්ලා සිටියා.\nරටේ අධ්‍යාපනයේදී කිසිදු දරුවෙකුට අසාධාරණයක් වීමට ඉඩ නොතබන බවද ජනාධිපතිවරයා මෙහිදී අවධාරණය කළ බවයි ජනාධිපති මාධ්‍ය අංශය නිවේදනය කළේ.\nසයිටම් පෞද්ගලික විද්‍යාලය පිළිබද මතුවූ ගැටලූ රැසකට රජය මේ වනවිට විසදුම් ලබාදී තිබෙන අතර අදාළ සිසුන් සදහා සායනික පුහුණුව අනිවාර්ය කිරීම, ශ්‍රී ලංකා වෛද්‍ය සභාව සහ විශ්වවිද්‍යාල ප්‍රතිපාදන කොමිෂන් සභාව අනුමත කරන පරීක්ෂණයකට අනිවාර්යයෙන් පෙනී සිටීම, වෛද්‍ය උපාධියක අවම සුදුසුකම් නිවේදනය කිරීම, අදාළ පෞද්ගලික රෝහල රජයට පවරා ගැනීම, තනි පුද්ගලයෙකු සතුව තිබූ ආයතනය සාමුහික ව්‍යාපාරික අයතනයක් බවට පත්කිරීම, ආයතනයේ පරිපාලනය පාලක මණ්ඩලයක් යටතට පත් කිරීම ඇතුළු පියවර රැසක් මේ යටතේ ගෙන ඇති බව ද ජනාධිපතිවරයා සදහන් කළා.\nදේශපාලන අවශ්‍යතා අනුව සිදුකෙරෙන මෙම වැඩවර්ජන තුළින් පීඩාවට පත්වන්නේ රටේ අහිංසක පොදු මහජනතාව බව සිහිපත් කළ ජනාධිපතිවරයා, ගැටලූවක් ඇත්නම්  ඕනෑම වෘත්තීය සමිතියකට රජය සමග සාකච්ඡා කිරීමේ අවස්ථාව පවතින බව කියා සිටියා.",
       "URL": "https://www.hirunews.lk/160665/සයිටම්-ගැටලූව-විසදීමට-තීන්දු-රැසක්-ගෙන-තිබියදී-වර්ජනය-කිරීම-කණගාටුවට-කරුණක්-ජනපති-කියයි",
       "Category": "Local News",
       "Parent URL": "https://www.hirunews.lk/local-news.php?pageID=4532"
}