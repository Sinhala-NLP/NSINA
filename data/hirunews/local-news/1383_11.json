{
       "Source": "hirunews",
       "Timestamp": "Tuesday, 01 February 2022 - 10:17",
       "Headline": "ලිත් නඩුවෙන් ඇමති බැසිල් එළියට (වීඩියෝ)",
       "News Content": "2015 වසරේ පැවති ජනාධිපතිවරණ සමයේ දිවි නැගුම සංවර්ධන දෙපාර්තමේන්තුවට අයත් රුපියල් දෙකෝටි 94 ලක්ෂයක මුදලක් උපයෝගී කර ගනිමින් ලිත් මුද්‍රණය කිරීමට අදාළ නඩුවෙන් මුදල් අමාත්‍ය බැසිල් රාජපක්ෂ හා දිවිනැගුම සංවර්ධන දෙපාර්තමේන්තුවේ හිටපු අධ්‍යක්ෂ ජනරාල් කිත්සිරි රණවක නිදොස් කොට නිදහස් කිරීමට කොළඹ මහාධිකරණය අද (01) නියෝග කළා.\nනඩුවේ තීන්දුව ප්‍රකාශයට පත් කරමින් විනිසුරු දමිත් තොටවත්ත කියා සිටියේ පැමිණිල්ල විසින් ඉදිරිපත් කළ සාක්ෂි පැමිණිල්ලේ චෝදනා ඔප්පු කිරීමට නොව චෝදනා බැහැර කිරීමට හේතුවී ඇති බවයි.\nමෙම නඩුවේ චෝදනා එල්ල වන ලිත් මුද්‍රණය කිරීම හා බෙදා හැරීමේ ක්‍රියාවලිය විධිමත් පටිපාටියකට අනුව සිදුවී ඇති බවට සාක්ෂි මඟින් අනාවරණය වී ඇති බව ද විනිසුරුවරයා සදහන් කළා.\nඒ සඳහා දැරූ වියදම් විසර්ජන පනතේ ප්‍රතිපාදනවලට අනුව භාණ්ඩාගාර අනුමැතියට යටත්ව සිදුකර ඇති බව ද අනාවරණය වී ඇති බව විනිසුරුවරයා සඳහන් කළා.\nඒ අනුව සාක්ෂි පිරික්සීමේදී ලිත් මුද්‍රණය කර බෙදා හැරීමේ ක්‍රියාවලිය හරහා අවභාවිතාවක් හෝ ජනාධිපතිවරණ පනතේ ප්‍රතිපාදන උල්ලංඝනය වීමක් සිදු වී ඇති බවට සාධාරණ සැකයකින් තොරව ඔප්පු කිරීමට පැමිණිල්ල අසමත් වී ඇති බවයි තීන්දුව ප්‍රකාශයට පත් කරමින් විනිසුරුවරයා කියා සිටියේ.\nඒ අනුව අධිකරණය මඟින් විත්තිකරුවන්ට එරෙහිව යම් විදේශ ගමන් තහනමක් පනවා තිබුණේ නම් ඒවා ඉවත් කරන ලෙසද විනිසුරුවරයා නියෝග කළා.\n2015 වසරේ පැවති ජනාධිපතිවරණය සමයේ ඡන්දදායකයින් පෙළඹවීමේ අරමුණෙන් එවක ජනාධිපති අපේක්ෂක මහින්ද රාජපක්ෂගේ රුව සහිත ලිත් ලක්ෂ 50ක් මුද්‍රණය කළ බවට චෝදනා කරමින් මුදල් අමාත්‍ය බැසිල් රාජපක්ෂ ඇතුළු සැකකරුවන්ට එරෙහිව මෙම නඩුව පවරනු ලැබුවේ නීතිපතිවරයා විසිනුයි.",
       "URL": "https://www.hirunews.lk/295848/ලිත්-නඩුවෙන්-ඇමති-බැසිල්-එළියට-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1383"
}