{
       "Source": "hirunews",
       "Timestamp": "Monday, 31 August 2020 - 13:29",
       "Headline": "රනිල්, අකිල පාස්කු කොමිසමේ පොලිස් ඒකකයට එද්දී රනිල්ට එරෙහිව පැවති විරෝධය (වීඩියෝ)",
       "News Content": "හිටපු අග්‍රාමාත්‍ය රනිල් වික්‍රමසිංහ සහ එක්සත් ජාතික පක්ෂ මහ ලේකම් අකිල විරාජ් කාරියවසම් අද පාස්කු ප්‍රහාරය සම්බන්ධයෙන් සොයා බලන ජනාධිපති කොමිසමේ පොලිස් ඒකකය වෙත පැමිණියා.\nඒ, එම පොලිස් ඒකකයට ප්‍රකාශයක් ලබාදෙන ලෙස කර තිබූ දැනුම්දීමකට අනුවයි.\nහිටපු අග්‍රාමාත්‍යවරයා, ජනාධිපති කොමිසමේ පොලිස් ඒකකය වෙත පැමිණියේ අද පෙරවරු 9.55 ට පමණයි.\nපාස්කු ප්‍රහාරය පිළිබඳ සොයාබලන ජනාධිපති කොමිසම හමුවට රනිල් වික්‍රමසිංහ ඉදිරි දිනකදී කැඳවීමට නියමිත බැවින් ඊට පෙර එම කොමිසමේ පොලිස් ඒකකයට ප්‍රකාශයක් ලබාදෙන්නැයි දැනුම්දි තිබුණා.\nඒ අනුවයි ඔහු මෙලෙස ප්‍රකාශයක් ලබාදීම සඳහා පැමිණියේ.\nප්‍රහාර එල්ලවූ කාලවකවානුවේදී හිටපු අග්‍රාමාත්‍යවරයා ජාතික ආරක්ෂක මණ්ඩලයටද සහභාගිවී සිටි බැවින් මෙලෙස ඔහු කැඳවා ප්‍රකාශයක් ලබාගැනීමට තීරණය කළ බවයි කොමිසමේ ප්‍රකාශකයෙකු හිරු ප්‍රවෘත්ති අංශය කළ විමසීමකදී සඳහන් කළේ.\nහිටපු අග්‍රාමාත්‍යවරයා මෙලෙස මෙම පොලිස් ඒකකය හමුවේ පෙනී සිටියේ පළමු වතාවටයි.\nජනාධිපති කොමිසමේ පොලිස් ඒකකයට ඉකුත් 21 වනදා පැමිණ ප්‍රකාශයක් දෙන ලෙසට හිටපු අග්‍රාමාත්‍ය රනිල් වික්‍රමසිංහ වෙත දැනුම්දී තිබුණද ඔහු ඊට වෙනත් දිනයක් ඉල්ලා තිබුණා.\nමේ අතර පාස්කු ප්‍රහාරය සම්බන්ධයෙන් සොයාබැලෙන ජනපති කොමිසමේ පොලිස් ඒකකය වෙත අද පෙරවරුවේ පැමිණි අකිල විරාජ් කාරියවසම් මීට පෙරද එහි සාක්ෂි ලබාදී තිබුණා.\nමේ අතර පාස්කු ඉරුදින ප්‍රහාරයට හිටපු අග්‍රාමාත්‍ය රනිල් වික්‍රමසිංහ අත්අඩංගුවට ගත යුතු බව පවසමින් අද පෙරවරුවේ පුද්ගලයෙකු පාස්කු ප්‍රහාරය සම්බන්ධයෙන් සොයා බලන ජනාධිපති කොමිසම පිහිටා ඇති කොළඹ බණ්ඩාරනායක ජාත්‍යන්තර සම්මන්ත්‍රණ ශාලාව ඉදිරිපිට විරෝධතාවක නිරතවුණා.\nවිරෝධතා පුවරුවක් ද අතැතිව ඔහු මෙලෙස විරෝධතාවයේ නිරතවූ බවයි හිරු වාර්තාකරු කියා සිටියේ.",
       "URL": "https://www.hirunews.lk/249066/රනිල්-අකිල-පාස්කු-කොමිසමේ-පොලිස්-ඒකකයට-එද්දී-රනිල්ට-එරෙහිව-පැවති-විරෝධය-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2487"
}