{
       "Source": "hirunews",
       "Timestamp": "Monday, 27 February 2023 - 16:54",
       "Headline": "වසන්ත මුදලිගේ ඇතුළු පිරිසට ඇප",
       "News Content": "අධ්‍යාපන අමාත්‍යාංශයට ඇතුළු වී කළහකාරී ලෙස හැසිරීමේ චෝදනාව මත අත්අඩංගුවට ගත් අන්තර් විශ්ව විද්‍යාලයයීය ශිෂ්‍ය බල මණ්ඩලයේ කැඳවුම්කරු වසන්ත මුදලිගේ ඇතුළු 62 දෙනා අද ඇප මත මුදාහැරුණා.\nඒ ඔවුන් කඩුවෙල මහේස්ත්‍රාත් ශානීකා විජේබණ්ඩාර හමුවට ඉදිරිපත් කිරීමෙන් අනතුරුවයි. මෙලෙස ඇප නියමවූවන් අතර භික්ෂුන් වහන්සේ 48 ක්ද ඇතුළත්.\nහෝමාගම පිටිපන පිහිටි බෞද්ධ හා පාලි විශ්වවිද්‍යාලය යළි විවෘත කරන ලෙස ඉල්ලා පසුගිය 23 වනදා මෙම පිරිස අධ්‍යාපන අමාත්‍යංශ පරිශ්‍රයට ඇතුළු වුණා.\nකලහකාරිව හැසිරෙමින් පොදු දේපළවලට අලාභහානි සිදුකිරීම ඇතුළු චෝදනා යටතේ අත්අඩංගුවට ගෙන සිටි මොවුන් අද දිනය දක්වා රක්ෂිත බන්ධනාගාර ගතකිරීමටයි පියවර ගැනුණේ.\nඅද ඔවුන් යළි අධිකරණයට ඉදිරිපත් කළ අවස්ථාවේ එක් අයෙකු රුපියල් ලක්ෂයක බැගින් ශරීර ඇපයක් මත මුදා හැරීමටයි කඩුවෙල මහේස්ත්‍රාත් ශානිකා විජේබණ්ඩාර නියෝග කළේ.\nමේ අතර පසුගිය 23 වනදා අධ්‍යාපන අමාත්‍යංශයට ඇතුළු වූ අවස්ථාවේදී තමන්ට අමානුෂික ලෙස පහරදුන් බවට පවසමින් අන්තර් විශ්වවිද්‍යාලයීය ශිෂ්‍ය බල මණ්ඩලය අද පෙරවරුවේ පොලිස් මූලස්ථානයට පැමිණිල්ලක් ඉදිරිපත් කළා.\nමේ අතර රුහුණු විශ්වවිද්‍යාලයේ තාක්ෂණ පීඨයේ සිසුන්ට විශ්වවිද්‍යාල භූමිය තහනම් කලාපයක් කර තිබෙනවා.\nනිවේදනයක් නිකුත් කරමින් එම පීඨයේ පීඨාධිපතිවරයා සඳහන් කළේ අද දහවල් 12 වනවිට එම පීඨයේ සියලුම සිසුන්ට නේවාසිකාගාරවලින් ඉවත්වන ලෙසට දැනුම් දුන් බවයි.\nවිශ්වවිද්‍යාලයේ පිරිමි නේවාසිකාගාරයේ සිසුන් පිරිසක් නේවාසිකාගාරයේ ශාලාධිපති සිර අඩස්සියට ගැනීමෙන් පසු ඇති වු තත්ත්වය මත මෙම තීරණය ගත් බවයි රුහුණු විශ්ව විද්‍යාලයේ තාක්ෂණ පීඨයේ පීඨාධිපති මහාචාර්ය සුභාෂ් ජයසිංහ සඳහන් කළේ.\nමේ අතර හෝමාගම, පිටිපන පිහිටි බෞද්ධ හා පාලි විශ්වවිද්‍යාලය අද පළමු වසරේ සිසුන් සඳහා විවෘත කෙරුණද නේවාසිකාගාර වෙත පැමිණ සිටියේ ශිෂ්‍ය භික්ෂූන්වහන්සේ ඇතුළු 20 කට ආසන්න පිරිසක් පමණක් බව එහි උපකුලපති මහාචාර්ය, මහෝපාධ්‍ය පූජ්‍ය නෙළුවේ සුමනවංශ හිමි සඳහන් කළා.",
       "URL": "https://www.hirunews.lk/328505/වසන්ත-මුදලිගේ-ඇතුළු-පිරිසට-ඇප",
       "Category": "Local News",
       "Parent URL": "https://www.hirunews.lk/local-news.php?pageID=509"
}