{
       "Source": "hirunews",
       "Timestamp": "Monday, 27 February 2023 - 10:53",
       "Headline": "දරු දෙදෙනා බෙන්තර පාලම මත තබා ගඟට පැන්න මව බේරාගනී",
       "News Content": "සැමියා සමග ඇතිකරගත් ආරවුලකින් පසුව සිය දරු දෙදෙනා බෙන්තර පාළම මත තබා ගඟට පැන සියදිවි හානි කරගැනීමට තැත්කළ මවක් බේරාගෙන ඇති බව අලුත්ගම පොලිසිය සඳහන් කළා.\nමෙම කාන්තාව මේ වනවිට බලපිටිය රෝහලේ ප්‍රතිකාර ලබනවා.\nඊයේ පස්වරුවේ අවුරුදු 9 ක් වයසැති පුත්‍රයා සහ අවුරුදු එකහමාරක් වයසැති දියණිය රැගෙනවිත් මෙම කාන්තාව බෙන්තර පාලම මත තබා එහි ගොඩබිම දෙසට ඇති ආරක්ෂක වැටෙන් අඩි 40 ක් පමණ උසක සිට ජලයට පැන තිබෙනවා.\nජලයේ ගසාගෙන යමින් සිටි කාන්තාව ඒ අසළ රැඳී සිටි ජල ක්‍රීඩා කරන තරුණයෙකු බේරාගෙන ඇති බවයි පොලිසිය සඳහන් කළේ.\nබලපිටිය ප්‍රදේශයේ පදිංචි මෙම කාන්තාව ඇල්පිටිය - ඌරගස්මංහන්දිය ප්‍රදේශයේ පුද්ගලයෙකු සමඟ විවාහ වී ඇති අතර, දෙදෙනා අතර කලක් තිස්සේ ආරවුල් පවතින බවට ද පරීක්ෂණවල දී අනාවරණ වී තිබෙනවා.\nමේ අතර පොලිස් මාධ්‍ය ප්‍රකාශක කාර්යාලය සඳහන් කළේ ඊයේ දිනයේදී අම්බලන්ගොඩ, දිවුලපිටිය සහ රත්ගම ප්‍රදේශවල ඝාතන කිහිපයක් සිදුව ඇති බවයි.\nඅම්බලන්ගොඩ - ඉඩම්තොට ප්‍රදේශයේදී පුද්ගලයෙකුට තියුණු ආයුධයකින් පහර දී ඝාතනය කර තිබුණේ පෞද්ගලික ආරවුලක් හේතුවෙන්.\nසිද්ධියෙන් මියගිය තරුණයාගේ වයස අවුරුදු 22 ක්.\nඑමෙන්ම දිවුලපිටිය - මරදගහමුල මංසන්ධියේදී මාර්ගයේ ගමන් කළ මෝටර් රථයක් යතුරුපැදියකින් පැමිණි දෙදෙනෙකු විසින් මග හරස් කර නවතා මෝටර් රථයේ රියදුරුට තියුණු ආයුධයකින් සහ යකඩ පොල්ලකින් පහරදී ඝාතනය කර තිබෙනවා.\nසිද්ධියෙන් මියගියේ මිනුවන්ගොඩ - වටිනාපහ ප්‍රදේශයේ පදිංචි අවුරුදු 49 ක පුද්ගලයෙක්.\nමියගිය පුද්ගලයා අවන්හලක් තුළ පිරිසක් සමඟ මත්පැන් පානය කර ඉන් පිටතට පැමිණි අවස්ථාවේදී ඇතිකරගත් බහින්බස්වීමක් දුරදිග යාමෙන් මෙම ඝාතනය සිදුව තිබෙනවා.\nමේ අතර රත්ගම - ඕවකන්ද ප්‍රදේශයේදී කාන්තාවන් දෙදෙනෙකුට තියුණු ආයුධයකින් පහරදීම හේතුවෙන් එක් කාන්තාවක් මියගොස් තිබෙනවා.\nඊයේ රාත්‍රියේ මෙලෙස මියගියේ 20 හැවිරිදි විවාහක කාන්තාවක්.\nමවගේ බාල සහෝදරයා නිවසට පැමිණ ඇයට සහ ඇගේ මවට තියුණු ආයුධයකින් පහර දී තිබෙනවා.\nමියගිය තැනැත්තියගේ සැමියාගේ නැගණිය සහ සැකකරුගේ පුත්‍රයා අතර පවතින ප්‍රේම සබඳතාවක් මෙම ආරවුලට හේතු වී ඇති බවයි පොලිසිය සඳහන් කළේ.",
       "URL": "https://www.hirunews.lk/328451/දරු-දෙදෙනා-බෙන්තර-පාලම-මත-තබා-ගඟට-පැන්න-මව-බේරාගනී",
       "Category": "Local News",
       "Parent URL": "https://www.hirunews.lk/local-news.php?pageID=510"
}