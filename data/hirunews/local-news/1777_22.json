{
       "Source": "hirunews",
       "Timestamp": "Tuesday, 03 August 2021 - 13:30",
       "Headline": "නැගණියට ඉංග්‍රීසි ලිවීමට නොහැකි බව ඉෂාලිනීගේ සොහොයුරෙකු හෙළි කරයි  (වීඩියෝ)",
       "News Content": "තම නැගණියට ඉංග්‍රීසි භාෂාව ලිවීමට හැකියාවක් නොමැති බව හිටපු අමාත්‍ය රිෂාඩ් බදියුදීන්ගේ නිවසේදී පිළිස්සී මිය ගිය ඉෂාලිනී ජුඩ්ගේ සහෝදරයෙකු පවසනවා. ඔහු සදහන් කළේ යමක් බලාගෙන ලිවීමට ඇයට හැකි වුවත් ඉංග්‍රීසි අකුරු ගලපා ලිවීමට තරම් අධ්‍යාපන මට්ටමක් නොතිබුණු බවයි.\nහිටපු අමාත්‍ය රිෂාඩ් බදියුදීන් මන්ත්‍රීවරයාගේ නිවසේදී සිරුරට ගිනි ඇවිලී මිය ගිය ඉෂාලිනී රැදී සිටි කුඩා කාමරයේ බිත්තියක ලියා තිබූ වැකියක් සම්බන්ධයෙන් විමර්ශණ කණ්ඩායම් මේ වන විට පරීක්ෂණයක් ආරම්භ කර තිබෙනවා.\nදෙමළ අදහසක් ඇති ඉංග්‍රීසියෙන් ලියූ මෙම වැකියේ සදහන් වූයේ එන් සාවුක්කු කාරනම් හෙවත් මගේ මරණයට හේතුව යන්නයි. මෙම වැකිය මිය ගිය දැරිය විසින්ම ලියන ලද්දක් ද යන්න සම්බන්ධයෙන් රජයේ රස පරීක්ෂක දෙපාර්තමේන්තුවේ අත්අකුරු පිළිබද විශේෂඥයින් විසින් ඊයේ පරීක්ෂාවට ලක් කර තිබෙනවා.\nඑමෙන්ම එහි ඡායාරූපයක් ගෙන එය රජයේ රස පරීක්ෂකවරයා වෙත යොමු කිරීමට කටයුතු කළ බවයි පොලිස් මාධ්‍ය ප්‍රකාශක ජ්‍යෙෂ්ඨ නියෝජ්‍ය පොලිස්පති අජිත් රෝහණ සඳහන් කළේ.\nකෙසේ වෙතත්, මේ පිළිබදව හිරු ප්‍රවෘත්ති අංශය මිය ගිය ඉෂාලිනී ජුඩ්ගේ සහෝදරයෙකු වන තිරු ප්‍රසාද් නැමැත්තාගෙන් විමසීමක් කළා.\nඔහු එහිදී කියා සිටියේ තම නැගනිය 7 ශ්‍රේණිය දක්වා පමණක් පාසල් අධ්‍යාපනය ලැබූ බැවින් ඉංග්‍රීසි භාෂාව ලිවීමට හැකියාවක් නොමැති බවයි.\nකෙසේ වෙතත් මෙම සිද්ධිය සම්බන්ධයෙන් විධිමත් විමර්ශනයක් ආරම්භ කර ඇති බවයි පොලිස් මාධ්‍ය ප්‍රකාශක ජ්‍යෙෂ්ඨ නියෝජ්‍ය පොලිස්පති අජිත් රෝහණ සදහන් කළේ.\nමේ අතර, මෙම සිද්ධියට අදාළව මාළඹේ - පිට්ටුගල ප්‍රදේශයේ රැදී සිටි මිය ගිය ඉෂාලිනී දැරියගේ තවත් සොහොයුරෙකුගෙන් ඊයේ ප්‍රකාශයක් සටහන් කර ගත්තා. ඔහු දැනට පිට්ටුගල ප්‍රදේශයේ අවන්හලක සේවය කරනු ලබනවා.\nඑමෙන්ම අද දිනයේදීත් මිය ගිය ඉෂාලිනී දැරියට සාධාරණය ඉටු කරන ලෙස ඉල්ලා ප්‍රදේශ කිහිපයක විරෝධතා පැවැත්වුණා.",
       "URL": "https://www.hirunews.lk/278742/නැගණියට-ඉංග්‍රීසි-ලිවීමට-නොහැකි-බව-ඉෂාලිනීගේ-සොහොයුරෙකු-හෙළි-කරයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1777"
}