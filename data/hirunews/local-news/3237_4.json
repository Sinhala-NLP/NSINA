{
       "Source": "hirunews",
       "Timestamp": "Sunday, 21 July 2019 - 7:36",
       "Headline": "ගාලූ මුහුදේදී අනතුරට පත්වූ නෞකාවේ ඉන්ධන පිටතට ගැනීම අද",
       "News Content": "ගාල්ල වරාය ආසන්නයේදී අයහපත් කාලගුණයත් සමඟ අනතුරට ලක්වූ ග්ලෝරි - 2 - ගෝ නැමැති යාත්‍රාවේ ඇති ඉන්ධන ටොන් 15 ඉවතට ගැනීම නළ මාර්ගයෙන් අද සිදුකරන බව සමුද්‍රීය පරිසර ආරක්ෂණ අධිකාරිය පවසනවා.\nඑහි සාමාන්‍යාධිකාරී ආචාර්ය ටර්නි ප්‍රදීප් කුමාර කියා සිටියේ ඊයේ දිනයේදී ඊට අදාළ කටයුතු සැලසුම් කළ බවයි.\nපැවති අයහපත් කාලගුණ තත්ත්වයත් සමඟ අනතුරට ලක්වූ මෙම යාත්‍රාවේ සිටි නැවියන් 09 දෙනෙකු නාවික හමුදාව පසුගිය 18 වැනිදා නිරුපද්‍රිතව බේරා ගනු ලැබුවා.\nකෙසේ වෙතත්, යාත්‍රාව පසුව රූමස්සල ප්‍රදේශයට ගසාගෙන ගොස් තිබුණා.\nදිවයින හරහා දැනට පවතින සුළං තත්වයේ තරමක අඩුවීමක් ඉදිරි දින කිහිපයේදී බලාපොරොත්තුවන බව කාලගුණ විද්‍යා දෙපාර්තමේන්තුව පවසනවා.\nකෙසේ නමුත් බස්නාහිර, දකුණ, මධ්‍යම, සබරගමුව, වයඹ සහ උතුරුමැද පළාත්වල සහ ත්‍රිකුණාමලය දිස්ත්‍රික්කයට අදත් විටින් විට හමන පැයට කිලෝමීටර 40 ත් 50 ත් අතර පමණ දක්වා වන තද සුළං ඇතිවිය හැකියි.\nඑමෙන්ම මධ්‍යම සහ සබරගමුව පළාත්වල ඇතැම් ස්ථානවලට විටින් විට වැසි ඇති විය හැකි බවයි කාලගුණ විද්‍යා දෙපාර්තමේන්තුව සඳහන් කළේ.\nමේ අතර මන්නාරම සිට පුත්තලම, කොළඹ, ගාල්ල සහ හම්බන්තොට හරහා පොතුවිල් දක්වා වෙරළට ඔබ්බෙන් වන මුහුදු ප්‍රදේශවල සුළෙඟ් වේගය ඇතැම් විට පැයට කිලෝමීටර 60 ත් 70 ත් දක්වා වැඩිවිය හැකි අතර, එම මුහුදු ප්‍රදේශ විටින් විට රළුවිය හැකි බවයි කාලගුණ විද්‍යා දෙපාර්තමේන්තුව සඳහන් කළේ. ඒ සම්බන්ධයෙන් ධීවර සහ නාවික ප්‍රජාව අවධානයෙන් පසුවිය යුතු බවද එම දෙපාර්තමේන්තුව වැඩිදුරටත් කියා සිටියා.",
       "URL": "https://www.hirunews.lk/220719/ගාලූ-මුහුදේදී-අනතුරට-පත්වූ-නෞකාවේ-ඉන්ධන-පිටතට-ගැනීම-අද",
       "Category": "Local News",
       "Parent URL": "https://www.hirunews.lk/local-news.php?pageID=3237"
}