{
       "Source": "hirunews",
       "Timestamp": "Saturday, 20 March 2021 - 15:37",
       "Headline": "පස්සර අනතුරෙන් ජිවිතක්ෂයට පත්වූ එක් අයෙකුගේ අනන්‍යතාවය මෙතෙක් තහවුරු වී නැහැ",
       "News Content": "පුද්ගලයින් 14 දෙනෙකු මරණයට පත්කරමින් අද උදෑසන සිදුවූ බස් රථ අනතුරෙන් ජීවිතක්ෂයට පත්වූ එක් පුද්ගලයෙකුගේ අනන්‍යතාවය මෙතෙක් තහවුරු කර ගෙන නැහැ.\nඅනතුර හේතුවෙන් ජීවිතක්ෂයට පත්වූ පුද්ගලයින් 13 දෙනෙකුගේ සිරුරු පස්සර රෝහලේත්, එක් පුද්ගලයෙකුගේ මෘතදේහයක් බදුල්ල මහ රෝහලේත් තබා තිබෙනවා.\nකොරෝනා පරීක්ෂණ සඳහා ඔවුන්ගෙන් සාම්පල ලබාගෙන ඇති අතර, ඒවායේ ප්‍රතිඵල කඩිනමින් ලබාගැනීමට නියමිත බවයි බදුල්ල දිස්ත්‍රික් පාර්ලිමේන්තු මන්ත්‍රී චාමර සම්පත් දසනායක කියා සිටියේ.\nඑසේම, මේ වනවිට පස්සර රෝහලේ තිබෙන මෘතදේහ පශ්චාත් මරණ පරීක්ෂණය සඳහා බදුල්ල මහ රෝහලට රැගෙන යාමට කටයුතු කරමින් සිටින බවද මන්ත්‍රීවරයා තවදුරටත් සඳහන් කළා.\nමෙම අනතුරින් මියගිය පුද්ගලයන් වෙනුවෙන් මිනී පෙට්ටි සහ අවමංගල්‍ය වියදම් සඳහා රුපියල් තිස් දහස බැගින් ලබාදීමට තීරණය වී තිබෙනවා.\nලුණුගල සහ පස්සර ප්‍රාදේශීය සභාව මිනී පෙට්ටි ලබාදෙන අතර ඌව පළාත් ආණ්ඩුකාර කාර්යාලයෙන් සහ ඌව පළාත් මාර්ගස්ථ මගී ප්‍රවාහන අධිකාරියෙන් අවමංගල්‍ය වියදම් සඳහා රුපියල් තිස් දහස බැගින් ලබාදීමටයි තීරණය වී ඇත්තේ.\nමීට අමතරව එක් අයෙකුගේ අවමංගල්‍යයක් සඳහා රුපියල් 25000 බැගින් ලබාදීමට ජාතික ගමනාගමන කොමිසම ද පියවර ගෙන තිබෙනවා.\nඌව පළාත් ආණ්ඩුකාර ඒ.ජේ.එම් මුසම්මිල් බදුල්ල දිස්ත්‍රික් පාර්ලිමේන්තු මන්ත්‍රී චාමර සම්පත් සහ ඌව පළාත් මාර්ගස්ථ මගී ප්‍රවාහන අධිකාරියේ සභාපතිවරයාගේ මූලිකත්වයෙන් පැවති සාකච්ඡාවකදීයි මෙම තීරණවලට එළඹී ඇත්තේ.",
       "URL": "https://www.hirunews.lk/265986/පස්සර-අනතුරෙන්-ජිවිතක්ෂයට-පත්වූ-එක්-අයෙකුගේ-අනන්‍යතාවය-මෙතෙක්-තහවුරු-වී-නැහැ",
       "Category": "Local News",
       "Parent URL": "https://www.hirunews.lk/local-news.php?pageID=2075"
}