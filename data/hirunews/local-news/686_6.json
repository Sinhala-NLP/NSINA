{
       "Source": "hirunews",
       "Timestamp": "Monday, 05 December 2022 - 20:16",
       "Headline": "ශම්මි සිල්වා, සංචාර සඳහා කාන්තාවන් රැගෙන ගිය බවට චෝදනාවක් - ක්‍රිකට් ආයතනයටත් නවව්‍යවස්ථාවක්",
       "News Content": "ශ්‍රි ලංකා ක්‍රිකට් ආයතනයේ සභාපති ශම්මි සිල්වාට එරෙහි ව අද (05) අපරාධ පරීක්ෂණ දෙපාර්තමේන්තුව වෙත පැමිණිල්ලක් ගොනු කෙරුණා.\nඒ 'මගෙන් රටට' සංවිධානය ඇතුළු තවත් සිවිල් සංවිධාන කිහිපයක් විසින්.\nක්‍රිකට් ආයතනයේ සභාපතිවරයා ඕස්ටේ්‍රලියාවේ පැවති විස්සයි විස්ස ලෝක කුසලාන සංචාරයට කාන්තාවන් තුන්දෙනෙකු රැගෙන ගොස් ඇති බව ඔවුන්ට ගුවන් ප්‍රවේශ පත්‍ර සපයා ඇති බවයි ඔවුන් එමඟින් චෝදනා කර ඇත්තේ.\nගත වූ ලෝක කුසලාන තරගාවලිය අතර දී කැසිනෝ ශාලාවක ගැටුමක් ඇති වූ අතර, මෙම කාන්තාවන් එම ගැටුම සිදු වන අවස්ථාවේ දී එහි සිටි බව සඳහන්.\nමෙම කාන්තාවන් ඔස්ට්‍රේලියාවට රැගෙන ගොස් ඇත්තේ, ශ්‍රී ලංකා ක්‍රිකට් ආයතනයේ මුදල්වලින් බවත් මෙම චෝදනා ගොනු කළ පිරිස අවධාරණය කරනවා.\nශම්මි ශිල්වා විසින් මෙම සංචාරය සඳහා අතිරේක ගුවන් ටිකට් පත් තුනක් ද මිල දී ගෙන ඇති අතර, ඒ අදාළ කාන්තාවන් තිදෙනා වෙනුවෙන් බවත් වාර්තා වනවා.\n2020,21 හා 22 යන වර්ෂ තුනේ දී ම අදාළ කාන්තාවන් තිදෙනා ශම්මි ශිල්වා සමඟ සංචාරවලට එකතු වී ඇති බව සඳහන්.\nමේ අතර, ශ්‍රී ලංකා ක්‍රිකට් ආයතනය සඳහා නව ව්‍යවස්ථාවක් සැකසීමට පියවර ගන්නා බව ක්‍රීඩා අමාත්‍යවරයා අද (05) අභියාචනාධිකරණයට දැනුම් දුන්නා.\nඒ, ශ්‍රී ලංකා ක්‍රිකට් ආයතනය සඳහා නව ව්‍යවස්ථාවක් සම්පාදනය කරන ලෙස හිටපු ක්‍රිකට් ක්‍රීඩක මුත්තයියා මුරලිදරන් ඇතුළු හිටපු ක්‍රිකට් පරිපාලකයන් පිරිසක්\nගොනු කළ පෙත්සමත් අද කැඳවනු ලැබූ අවස්ථාවේ දී යි.\nනව ක්‍රිකට් ව්‍යවස්ථාව සම්පාදනය කිරීමට සමගාමී ව ක්‍රීඩා පනත හා ඊට අදාළ ක්‍රීඩා රෙගුලාසි ද සංශෝධනය කිරීමට අපේක්ෂා කරන බව එහි දී ක්‍රීඩා\nඅමාත්‍යවරයා වෙනුවෙන් පෙනී සිටි අතිරේක සොලිසිටර් ජනරාල් සුමති ධර්මවර්ධන අධිකරණයට දන්වා සිටියා.\nපෙත්සම ලබන වසරේ පෙබරවාරි මස 28 වනදා යළි කැඳවීමට නියමිත යි.",
       "URL": "https://www.hirunews.lk/322040/ශම්මි-සිල්වා-සංචාර-සඳහා-කාන්තාවන්-රැගෙන-ගිය-බවට-චෝදනාවක්-ක්‍රිකට්-ආයතනයටත්-නවව්‍යවස්ථාවක්",
       "Category": "Local News",
       "Parent URL": "https://www.hirunews.lk/local-news.php?pageID=686"
}