{
       "Source": "hirunews",
       "Timestamp": "Sunday, 15 April 2018 - 12:56",
       "Headline": "බස් නොමැති බවට මගීන්ගෙන් චෝදනා - මගීන් නොමැති බවට බස් හිමියන්ගෙන් මැසිවිලි",
       "News Content": "සිංහල හා දෙමළ අලුත් අවුරුද්ද සැමරීම සඳහා ගම්බිම් බලා ගිය ජනතාව යළි පැමිණීමේදී ප්‍රවාහන පහසුකම් ප්‍රමාණවත් පරිදි නොතිබීම හේතුවෙන් අපහසුතාවට පත්වූ බව හිරු ප්‍රවෘත්ති අංශයට වාර්තා වුණා.\nබොහෝ ප්‍රදේශවල බස් රථ අද (15) පෙරවරුවේ ධාවනය නොවූ බව හිරු ප්‍රාදේශීය වාර්තාකරුවන් සඳහන් කළා.\nහෙට (16)  දිනයේදී බොහෝ ආයතනවල අලුත් අවුරුද්දෙන් පසු රාජකාරී කටයුතු ආරම්භ කරන බැවින් බස් රථ ප්‍රමාණවත් නොවන බවයි මගී ජනතාව පෙන්වා දෙන්නේ.\nකෙසේ වෙතත්, බස් රථ රියදුරන් ප්‍රකාශ කළේ තමන් බස් රථ ධාවනය කිරීමට පැමිණිය ද ප්‍රමාණවත් තරම් මගීන් නොමැති බවයි.\nප්‍රමාණවත් පරිදි දුම්රිය සහ බස් රථ ධාවනය පසුගිය සිකුරාදා සිට ආරම්භ කළ බව ප්‍රවාහන අමාත්‍යාංශය සඳහන් කළා.\nඑමෙන්ම ශ්‍රී ලංකා ගමනා ගමන මණ්ඩලයේ සභාපති රමාල් සිරිවර්ධන හිරු ප්‍රවෘත්ති අංශයට කියා සිටියේ අද දිනයේ සිට ලබන 23 වැනිදා දක්වා ප්‍රවාහන පහසුකම් ලබාදීමට බස් රථ ධාවනයට එක්කර ඇති බවයි.\nඅවශ්‍ය වුවහොත් අතිරේක බස් රථ ධාවනයට එක් කිරීමට බලාපොරොත්තු වන බව ද ඔහු කියා සිටියා.\nඑමෙන්ම, දුම්රිය දෙපාර්තමේන්තුවද අද (15), හෙට (16) සහ අනිද්දා (17) මගී ජනතාවගේ පහසුව සඳහා විශේෂ දුම්රිය ධාවන වාර කිහිපයක් යෙදවීමට කටයුතු කර තිබෙනවා.\nඒ අනුව අද පස්වරු 7.20 ට කොළඹ කොටුවේ සිට බණ්ඩාරවෙල දක්වාත්, පස්වරු 7 ට මාතර සිට මරදාන දක්වාත්, විශේෂ දුම්රිය කිහිපයක් යොදවා ඇති බවයි එම දෙපාර්තමේන්තුව සඳහන් කළේ.\nමේ අතර, ගත වූ පැය 24ක කාලය තුළ අධිවේගී මාර්ගවල රථ වාහන ලක්ෂයකට ආසන්න සංඛ්‍යාවක් ධාවනය වී තිබෙනවා.\nඅධිවේගී මාර්ග නඩත්තු කටයුතු හා සැලසුම් අධ්‍යක්ෂ එස්. ඕපනායක කියා සිටියේ පසුගිය සතිය තුළ අධිවේගී මාර්ගයේ දෛනික ආදායම රුපියල් මිලියන 28 දක්වා ඉහළ ගොස් ඇති බවයි.",
       "URL": "https://www.hirunews.lk/188436/බස්-නොමැති-බවට-මගීන්ගෙන්-චෝදනා-මගීන්-හිමියන්ගෙන්-මැසිවිලි",
       "Category": "Local News",
       "Parent URL": "https://www.hirunews.lk/local-news.php?pageID=3989"
}