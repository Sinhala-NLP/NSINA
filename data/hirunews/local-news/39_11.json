{
       "Source": "hirunews",
       "Timestamp": "Sunday, 10 September 2023 - 17:41",
       "Headline": "තැපැල් දෙපාර්තමේන්තුවේ වෙබ් පිටුව කොපි කර මුදල් වංචා කිරීම ගැන තැපැල් දෙපාර්තමේන්තුවෙන් නිවේදනයක් (වීඩියෝ)",
       "News Content": "ශ්‍රී ලංකා තැපැල් දෙපාර්තමේන්තුවේ නිල වෙබ් අඩවියට සමාන වෙබ් අඩවියක් නිර්මාණය කර මුදල් වංචා කළ බවට තැපැල් දෙපාර්තමේන්තුව විසින් නිවේදන නිකුත් කර තිබෙනවා.\nමෙම වෙබ් අඩවිය සඳහා අවශ්‍ය සබැදිය ශ්‍රී ලාංකිකයන්ට ලැබී ඇත්තේ කෙටි පණිවිඩයක් වශයෙන් බවයි වාර්තා වන්නේ.\nවැඩිදුර විමර්ශනයේදී අනාවරණය වී ඇත්තේ මෙම කෙටි පණිවිඩය ඔන්ලයින් ක්‍රමයට භාණ්ඩ ඇනවුම් කිරීමේදී දුරකථන අංක ලබා දුන් පිරිසට ලැබී ඇති බවයි.\nඅදාළ සබැඳියට ගිය විට ශ්‍රී ලංකා තැපැල් දෙපාර්තමේන්තුවේ නිල වෙබ් අඩවියට සමාන වෙබ් අඩවියක් විවෘත වන අතර සුළු මුදලක් ගෙවූ පසු කවුලුවද විවෘත වීම සිදු වේ.\nමෙහිදී තමාගේ පාර්සලය ලබා ගැනීමේ අවශ්‍යතාවය ඇති පුද්ගලයන් තම බැංකු කාඩ්පතේ දත්තද එයට ඇතුළත් කළ යුතු අතර අදාළ ගෙවීම් තහවුරු කිරීම සඳහා OTP අංකයක්ද හිමි වන බවයි වාර්තා වන්නේ.\nමෙලෙස ගෙවීම් කළ වහාම අදාළ බැංකු ගිණුමේ තොරතුරු වෙනත් පාර්ශවයක් වෙතට ගොස් පරිශීලකයන්ගේ ගිණුමේ මුදල් අහිමි වී යාම සිදු වන බවයි අනාවරණය වී ඇත්තේ.\nතැපැල්පතිවරයා පැවසුවේ තැපැල් දෙපාර්තමේන්තුවේ වෙබ් අඩවියට සමාන ලිපිනයක් භාවිතා කරමින් මෙම ව්‍යාජ වෙබ් පිටුව නිර්මාණය කර ඇති බවයි.\nඅදාළ සිදුවීමට සම්බන්ධ කිසිවෙක් මේ වන තෙක් හඳුනාගෙන නොමැති බවයි වාර්තා වන්නේ.",
       "URL": "https://www.hirunews.lk/347819/තැපැල්-දෙපාර්තමේන්තුවේ-වෙබ්-පිටුව-කොපි-කර-මුදල්-වංචා-කිරීම-ගැන-තැපැල්-දෙපාර්තමේන්තුවෙන්-නිවේදනයක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=39"
}