{
       "Source": "hirunews",
       "Timestamp": "Wednesday, 07 September 2022 - 13:10",
       "Headline": "වර්ෂාවත් සමඟ විදුලි බලාගාර ආශ්‍රිත ජලාශවල ජල මට්ටම උපරිම ධාරිතාවට (වීඩියෝ)",
       "News Content": "පවතින අධික වර්ෂාවත් සමග විදුලි බලාගාර ආශ්‍රිත ජලාශවල ජල මට්ටම මේ වන විට උපරිම ධාරිතාවට ළගා වී තිබෙනවා.\nකෙසේ වෙතත් මහජන උපයෝගිතා කොමිසමේ සභාපති ජනක රත්නායක කියා සිටියේ, විදුලිය නිෂ්පාදනය කරන මූලාශ්‍ර කළමනාකරණය කිරීමේ අරමුණින් තවදුරටත් පැයක කාලයක් විදුලිය කප්පාදු කරන බවයි.\nමේ වන විට මාවුස්සාකැලේ සහ කාසල්රී ජලාශවල ජල මට්ටම සියයට 90කට වඩා වැඩි මට්ටමක පවතින අතර, වික්ටෝරියා ජලාශයේ ජල මට්ටම සියයට 92 දක්වා ඉහළ ගොස් ඇති බව වාරිමාර්ග දෙපාර්තමේන්තුව ප්‍රකාශ කළා.\nඑසේම, කොත්මලේ ජලාශයේ ජල මට්ටම සියයට 85ක මට්ටමකට ඉහළ නැග ඇති අතර, බෝවතැන්න ජලාශයේ මේ වනවිට ජල මට්ටම සියයට 73ක සීමාවට ළගා වී තිබෙනවා.\nපසුගිය පැය 24 තුළ සැලකිය යුතු වර්ෂාපතනයක් ලැබී නොමැති අතර, මේ හේතුවෙන් සුළු ගංවතුර තත්ත්වයක් ඇති වූ ගංගාවල ජල මට්ටම ද ක්‍රමයෙන් පහළ බසිමින් පවතින බව වාරිමාර්ග දෙපාර්තමේන්තුව සඳහන් කළා.",
       "URL": "https://www.hirunews.lk/314772/වර්ෂාවත්-සමඟ-විදුලි-බලාගාර-ආශ්‍රිත-ජලාශවල-ජල-මට්ටම-උපරිම-ධාරිතාවට-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=885"
}