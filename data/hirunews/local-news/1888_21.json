{
       "Source": "hirunews",
       "Timestamp": "Saturday, 12 June 2021 - 19:33",
       "Headline": "චීනයේ නව සේද මාර්ගයට ජී - 7 කණ්ඩායමෙන් විකල්පයක්",
       "News Content": "චීනයේ බෙල්ට් ඇන්ඩ් රෝඩ් නව සේද මාර්ගයට පිළිතුරු වශයෙන් නව ගෝලීය යටිතල පහසුකම් සැලැස්මක් ජී-හත ලොව ධනවත් රටවල කණ්ඩායම අද ප්‍රකාශයට පත් කළා.\nඇමෙරිකානු ජනපති ජෝ බයිඩ්න්ගේ අදහසක් අනුව ‘නැවත යහපත් ලෝකයක් ගොඩනගමු’ යන අරුත් ඇති ‘බිල්ඩ් බැක් බෙටර් වර්ල්ඩ්’ ලෙසයි එය නම් කර ඇත්තේ.\nඑමඟින් දුප්පත් රටවල යටිතල පහසුකම් සංවර්ධනය උදෙසා අගයන් මත පදනම් වූ ඉහළ ප්‍රමිතියකින් සහ විනිවිදභාවයකින් යුත් සහයෝගීතාවක් පිරිනමන බවයි ජී-හත කණ්ඩායම ප්‍රකාශ කළේ.\nඑකිනෙකට සම්බන්ධිත දුම්රිය මාර්ග, වරාය සහ මහාමාර්ග ඇතුළත් චීනයේ නව සේද මාර්ග වැඩපිළිවෙලට එක්ව ඇති රටවල් සංඛ්‍යාව සියයකට අධිකයි.\nපසුගිය වසර මැද භාගය වනවිට එමගින් ඩොලර් ට්‍රිලියන  3 යි දශම 7 ක් වටිනා ව්‍යාපෘති 2600 කට වැඩි සංඛ්‍යාවක් සැලසුම් කර තිබුණා.",
       "URL": "https://www.hirunews.lk/274128/චීනයේ-නව-සේද-මාර්ගයට-ජී-7-කණ්ඩායමෙන්-විකල්පයක්",
       "Category": "Local News",
       "Parent URL": "https://www.hirunews.lk/local-news.php?pageID=1888"
}