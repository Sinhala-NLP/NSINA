{
       "Source": "hirunews",
       "Timestamp": "Wednesday, 09 December 2020 - 18:59",
       "Headline": "වත්තලින් නව ආසාදිතයන් 53ක් - ළමා රෝහලේදී මිය ගිය දින 20ක් වයසැති බිළිදාගේ මරණය ගැන විශේෂ විමර්ශනයක් (වීඩියෝ)",
       "News Content": "කොරෝනා වසංගතයෙන් මියගිය, ඥාතීන් විසින් භාර නොගත් පුද්ගලයන්ගේ සිරුරු වහාම ආදාහනය කිරීමට පියවර ගන්නා ලෙස නීතිපති දප්පුල ද ලිවේරා සෞඛ්‍ය සේවා අධ්‍යක්ෂ ජනරාල්වරයාට උපදෙස් ලබාදී තිබෙනවා.\nඒ, සෞඛ්‍ය සේවා අධ්‍යක්ෂ ජනරාල්වරයා කර තිබූ ඉල්ලීමක් සැළකිල්ලට ගනිමින්.\nකොරෝනා වසංගතයෙන් මියගිය, ඥාතීන් විසින් භාර නොගත් මළ සිරුරු 19 කට ආසන්න සංඛ්‍යාවක් රෝහල් මෘත ශරීරාගාරවල මේ වනවිට තැන්පත් කර තිබෙනවා. එය සෞඛ්‍ය සංරක්ෂණයට බරපතල හානියක් බව පෙන්වා දෙමින් ඒ පිළිබඳව ගතයුතු පියවර සම්බන්ධයෙන් උපදෙස් ලබාදෙන ලෙසයි සෞඛ්‍ය සේවා අධ්‍යක්‍ෂ ජනරාල්වරයා නීතිපතිවරයාගෙන් ඉල්ලා තිබුණේ.\nමේ අතර, කොරෝනා ආසාදනයෙන් මියයන පුද්ගලයින් ආදාහනය කිරීම රජයේ වියදමින් සිදුකරන ලෙස ජනාධිපති ගෝඨාභය රාජපක්ෂ උපදෙස් ලබාදී තිබෙනවා.\nඒ සඳහා වැයවන මුදල් ආපදා කළමනාකරණ අමාත්‍යාංශයෙන් පියවා ගන්නා ලෙසයි ජනාධිපතිවරයා දැනුම්දී ඇත්තේ.\nමේ අතර අද (09) දිනයේ මේ දක්වා කාලය තුළ ආසාදිතයන් 359 දෙනෙකු අලුතින් හඳුනාගෙන තිබෙනවා.\nඉන් 316 දෙනෙකු පෑලියගොඩ මත්ස්‍ය වෙළඳපොලට සම්බන්ධ කොරෝනා පොකුරෙන් වාර්තාවී ඇති අතර, සෙසු 43 දෙනා බන්ධනාගාරවලින් වාර්තාවී ඇති බවයි යුදහමුදාපති ලුතිනන් ජෙනරාල් ශවේන්ද්‍ර සිල්වා සඳහන් කළේ.\nරෝහල්ගතව ප්‍රතිකාර ලැබූ තවත්  කොරෝනා ආසාදිතයන් 542 කු සුවය ලබා අද දිනයේ රෝහල්වලින් පිටව යාමත් සමඟ සුවය ලැබූ සමස්ත කොරෝනා ආසාදිතයන් සංඛ්‍යාව දැක්වෙන්නේ 21,800 ක් දක්වා ඉහළ ගියා.\nමේ දක්වා මෙරටින් කොරෝනා ආසාදිතයන් 29,737ක් වාර්තාවී ඇති අතර, සිදුව ඇති සමස්ත කොරෝනා මරණ සංඛ්‍යාව 142ක්.\nමේ අතර, වැල්වත්ත ප්‍රදේශයෙන් පසුගිය දිනවල කොරෝනා ආසාදිතයන් බහුලව වාර්තාවීම හේතුවෙන් දෛනිකව සිදුකළ පී.සී.ආර්. පරීක්ෂණ සහ රැපිඩ් ඇන්ටිජන් පරීක්ෂණවලදී තවත් ආසාදිතයන් 19 දෙනෙකු  අලුතින් හඳුනාගෙන තිබෙනවා.\nපිළියන්දල සෞඛ්‍ය වෛද්‍ය නිලධාරී කාර්යාලය මගින් සිදුකළ අහඹු පී.සී.ආර්. පරීක්ෂණවලදී හඳුනා ගත් කොරෝනා ආසාදිත කාන්තාවකගේ ආශ්‍රිතයන් 30 දෙනෙකු පමණ නිරෝධායනයට යොමු කෙරුණා.\nමේ දක්වා කහතුඩුව සෞඛ්‍ය වෛද්‍ය නිලධාරී කොට්ඨාශයෙන් පමණක් මේ දක්වා වාර්තා වී ඇති මුළු ආසාදිත සංඛ්‍යාව 64ක්.\nඑමෙන්ම,  පිළියන්දල - සිද්ධමුල්ල ප්‍රදේශයෙන් ද ආසාදිතයන් වාර්තා වීමේ වැඩි ප්‍රවනතාවක් ඇති වීම හේතුවෙන් එම ප්‍රදේශයේ අහඹු පී.සී.ආර්. පරීක්ෂණ සංඛ්‍යාව ඉහළ දැමීමට සෞඛ්‍ය අංශ කටයුතු කර තිබෙනවා.\nඅහඹු පී.සී.ආර්. පරික්ෂාවකට ලක් කළ කළුතර - වෙට්ටුමකඩ - කුරේ පාරේ පදිංචි පුද්ගලයෙකු කොරෝනා ආසාදිතයෙකු බවට හඳුනාගැනීමෙන් පසු ඔහු රෝහල් ගත කිරීම සඳහා සෞඛ්‍ය අංශ  නිවෙස් වෙත ගිය අවස්ථාවේ එම පුද්ගලයා නිවසේ රැඳී නොසිට කොළඹ ප්‍රදේශයේ පෞද්ගලික පාසලක සේවය සඳහා ගොස් ඇති බව අනාවරණ වී තිබෙනවා.\nඒ අනුව අදාළ පුද්ගලයා අද, කොළඹ - මොරවක බස් රථයකින් සේවයට ගොස් නැවත පැමිණෙමින් සිටියදී කළුතර නගර මධ්‍යයේදී බස් රථය නවතා ඔහු රෝහල් ගත කිරීමට අවශ්‍ය පියවර ගත්තා.\nමේ අතර, බොරැල්ල - රිජ්වේ ආර්යා ළමා රෝහලේදී ඊයේ මිය ගිය දින 20ක් වයසැති බිළිදාගේ මරණය සම්බන්ධයෙන් විශේෂ විමර්ශනයක් ආරම්භ කර ඇති බව රජයේ වෛද්‍ය නිලධාරීන්ගේ සංගමය ප්‍රකාශ කළා.\nකෙසේ වෙතත්, රිජ්වේ ආර්යා ළමා රෝහලේ අධ්‍යක්ෂ වෛද්‍ය ජී. විජේසූරිය සඳහන් කළේ මෙම බිළිඳු දරුවා කඩිනමින් රෝහල් ගත කළේ නම් මෙම මරණය වළක්වා ගැනීමට හැකියාව තිබූ බවයි.\nසීතාවක අපනයන සැකසුම් කලාපයෙන් තවත් ආසාදිතයන් 3 දෙනෙකු අලුතින් හඳුනා ගැනීමත් සමඟ එම කලාපයෙන් වාර්තා වන සමස්ත ආසාදිත සංඛ්‍යාව මේ වන විට 79 දක්වා ඉහළ ගොස් තිබෙනවා.\nමේ අතර, වත්තල සෞඛ්‍ය වෛද්‍ය නිලධාරී කොට්ඨාශය තුළ අද දිනයේදී කොරෝනා ආසාදිතයන් 53 දෙනෙකු අලුතෙන් හඳුනාගෙන ඇති බව ගම්පහ දිස්ත්‍රික් ප්‍රාදේශීය සෞඛ්‍ය සේවා අධ්‍යක්ෂ වෛද්‍ය මිගාර ඈපා ප්‍රකාශ කළා.\nමෙලෙස ආසාදිතයින් වාර්තා වීමට හේතුව වත්තල ප්‍රදේශයේ පිහිටි කර්මාන්තශාලා වෙත කොළඹ සහ අනෙකුත් තදාසන්න ප්‍රදේශවල සිට පුද්ගලයින් පැමිණීම බවයි ඔහු කියා සිටියේ.\nලිදුල සෞඛ්‍ය වෛද්‍ය නිලධාරී කොට්ඨාශයට අයත් ආගරපතන - ඇල්බියන් - ක්‍රොන්ෆීල්ඩ් කොටසට සංචරණ සීමා පැනවීමට පියවර ගෙන තිබෙනවා.\nඑම ප්‍රදේශයේ නිවසකින් කොරෝනා ආසාදිතයෙකු හඳුනා ගෙන ඇති අතර, ඔහුගේ නිවසේ පසුගිය දා පැවති පිංකමක් සඳහා අවිස්සාවේල්ල ප්‍රදේශයෙන් පැමිණි ඥාතියෙකුගෙන් ඔහුට වෛරසය ආසාදනය වී ඇති බවටයි අනාවරණ වී ඇත්තේ.\nමෙම පිංකමට එම වතුයායේ විශාල පිරිසක් සහභාගිවීම හේතුවෙන් මෙලෙස සංචරණ සීමා පැනවීමට කටයුතු කෙරුණා.",
       "URL": "https://www.hirunews.lk/256670/වත්තලින්-නව-ආසාදිතයන්-53ක්-ළමා-රෝහලේදී-මිය-ගිය-දින-20ක්-වයසැති-බිළිදාගේ-මරණය-ගැන-විශේෂ-විමර්ශනයක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2285"
}