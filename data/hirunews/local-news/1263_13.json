{
       "Source": "hirunews",
       "Timestamp": "Tuesday, 29 March 2022 - 12:30",
       "Headline": "බලධාරී වගකීම් ඉටු නොවූ බණ්ඩත්තගොඩ අමුණ (වීඩියෝ)",
       "News Content": "කෘෂි කර්මාන්තය මූලික කරගත් රටක් ලෙස ඊට අවශ්‍ය යටිතල පහසුකම් සැලසීම කෘෂි බලධාරීන්ගේ වගකීමක්.\nනමුත් එම වගකීම ඉටුනොවීමේ ප්‍රතිඵලයක් ලෙස පීඩාවට පත් වූ ගොවීන් පිරිසක් පිළිබඳවයි මේ\nතොරතුරු.\nකළුතර දිස්ත්‍රික්කයේ බේරුවල - හල්කඳවිල ගොවිජන සේවා කාර්යාල බල ප්‍රදේශයට අයත් බණ්ඩත්තගොඩ අමුණ සහ ඇළ මාර්ගය වසර ගණනාවක් තිස්සේ සංවර්ධනය නොවීම හේතුවෙන් ගොවීන් දැඩි අසීරුතාවයකට පත්ව සිටිනවා.\nඒ හේතුවෙන්, කුඩා වර්ෂාවක දී වුව ද මෙම ඇළ මාර්ගය පිටාර ගලන බවයි ප්‍රදේශවාසීන් පෙන්වා දෙන්නේ.\nප්‍රදේශයේ කුඹුරු අක්කර 500ක් පමණ පවතින අතර බණ්ඩත්තගොඩ අමුණ සහ ඇළ මාර්ගය අවහිර වීමෙන් පිටාර ගලන ජලය සෘජුවම ගලා බසින්නේ ප්‍රදේශයේ කුඹුරු ඉඩම් හරහායි.\nහල්කඳවිල - මුන්හේන කැන්දගහවිල, යොවුන්ගම, සිංහගම, කිතුලහේන, වඩිගාවිල ආදී ප්‍රදේශවල බහුතර ජනතාවකගේ ප්‍රධාන ජීවනෝපාය බවට කෘෂිකර්මාන්තය පත්ව තිබෙනවා.\nපොහොර අර්බුදය ඇතුළු විවිධ බාධා හමුවේ වුව ද කෙසේ හෝ තම කුඹුරු ඉඩම් අස්වැද්දීම සිදු කළ ද සිය වගාබිම් ජලයෙන් යටවීම නිසා තමන්ට ජීවත්වීමේ මාර්ගය ද මේ වන විට අහිමි වී ඇති බවටයි ගම්වාසීන් මැසිවිලි නගන්නේ.\nවසර ගණනාවත් තිස්සේ නිසි සංවර්ධනයක් සිදු නොවූ බණ්ඩත්තගොඩ අමුණ සහ ඇළ මාර්ගය කඩිනමින් සංවර්ධනය කර තම වගා කටයුතු නිසි ලෙස සිදු කරගෙන යාමට අවශ්‍ය අවම පහසුකම් හෝ සලසන ලෙස ප්‍රදේශවාසීන් බලධාරීන්ගෙන් ඉල්ලා සිටිනවා.",
       "URL": "https://www.hirunews.lk/300684/බලධාරී-වගකීම්-ඉටු-නොවූ-බණ්ඩත්තගොඩ-අමුණ-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1263"
}