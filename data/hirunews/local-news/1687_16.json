{
       "Source": "hirunews",
       "Timestamp": "Thursday, 16 September 2021 - 21:03",
       "Headline": "කාබනික පොහොර ආනයනයට සමාගම් දෙකකට අවසර",
       "News Content": "අද සිට වී වගාවට අමතරව තේල පොල්ල රබර් ඇතුළු සියලු භෝග සඳහා කාබනික පොහොර ආනයනය කිරීමට රජයේ පොහොර සමාගම් දෙකට අවසර ලබා දුන් බව කෘෂිකර්ම අමාත්‍ය මහින්දානන්ද අලුත්ගමගේ මහතා පවසනවා.\nඔක්තෝබර් මාසය වන විට හිඟයකින් තොරව වෙළඳපොළෙන් පොහොර මිලදී ගත හැකි පරිදි පෞද්ගලික අංශයටද කාබනික පොහොර ආනයනයට අවස්ථාව ලබාදෙන බවයි අමාත්‍යවරයා සඳහන් කළේ.\nමේ අතර වී සඳහා පනවා ඇති පාලන මිල ඉවත් කර සහතික මිලක් ලබාදෙන තෙක් සිය අස්වනු අලෙවි නොකරන බව ගොවීන් පවසනවා.\nවී සඳහා පවතින පාලන මිලට අමතරව නාඩු වී සඳහා රුපියල් 55ක මිලක් ලබාදීමට පසුගියදා රජය තීරණය කළා.\nකෙසේ වෙතත් ගොවීන් පවසන්නේ එම මිලද ප්‍රමාණවත් නොවන බවයි.\nසිය අස්වැන්න සඳහා නිසි මිලක් ලැබෙන තෙක් ඒවා වෙළඳපොලට නොයවා රඳවා‍ගෙන සිටින බවයි ගොවීන් පවසන්නේ.\nමේ අතර වී සඳහා රජය පාලන මිලක් ප්‍රකාශයට පත් කිරීම හරහා ගොවි ජනතාව පීඩාවට පත්ව ඇති බවට චෝදනා කරමින් දෙහිඅත්තකණ්ඩිය ප්‍රාදේශීය සභාවේ විපක්ෂ මන්ත්‍රීවරුන් පිරිසක් අද මෙලෙස සිය විරෝධය පළ කළා.\nගොවීන් ලෙස සැරසුණු ඔවුන් ප්‍රාදේශීය සභා මාසික සභාවාරයට වී ගෝනි ද රැගෙන පැමිණියේ පාගමනින්.\nමේ අතර මින්නේරිය සහ පොළොන්නරුව ප්‍රදේශයේ ලොකු ලූනු ගොවීන් පවසන්නේ මෙවර කන්නයේ ලොකු ලූනු අස්වැන්නෙන් තමන්ට ආදායම් ලබාගැනීමට නොහැකි තත්ත්වයක් උද්ගතව ඇති බවයි.\nදේශීය ලොකු ලූනු ගොවීන්ට සහනයක් සැලසීම වෙනුවෙන් ආනයන බදු පැනවීමට රජය කටයුතු කළත් මේ වන විට විශාල ලොකු ලූනු තොගයක් මෙරටට ගෙන්වා ඇති බවයි ඔවුන් පවසන්නේ.",
       "URL": "https://www.hirunews.lk/282407/කාබනික-පොහොර-ආනයනයට-සමාගම්-දෙකකට-අවසර",
       "Category": "Local News",
       "Parent URL": "https://www.hirunews.lk/local-news.php?pageID=1687"
}