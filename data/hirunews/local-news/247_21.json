{
       "Source": "hirunews",
       "Timestamp": "Thursday, 22 June 2023 - 8:32",
       "Headline": "බාල ඖෂධයෙන් පෙනීම අහිමිව අසරණව සිටින රෝගීන්ගෙන් චෝදනාවක්",
       "News Content": "මසකට අධික කාලයක් ගත වුව ද තමන්ට මෙතෙක් පෙනීම ලැබී නොමැති බව නුවරඑළිය දිස්ත්‍රික් මහ රෝහලේ අක්ෂි ශල්‍යකර්මයන්ට ලක්වූ රෝගීන් පවසනවා.\nමේ සම්බන්ධයෙන් වගකිව යුතු බලධාරීන් නිහඬ පිළිවෙතක් අනුගමනය කරන බවටයි ඔවුන් චෝදනා කළේ.\nපසුගිය අප්‍රේල් පළවෙනිදායින් පසු කොළඹ අක්ෂි රෝහලේ සහ නුවරඑළිය රෝහලේ සිදු කළ ශල්‍යකර්මවලින් පසු රෝගීන්ගේ පෙනීම අඩුවීම සම්බන්ධයෙන් හිරු ප්‍රවෘත්ති අංශය ඔස්සේ මුල්වරට අනාවරණය කළා.\nපසුව අක්ෂි ශල්‍ය වෛද්‍යවරුන්ගේ සංගමය මෙන්ම සෞඛ්‍ය අමාත්‍යාංශය ද විමර්ෂණයක් පැවැත්වූ අතර එහිදී අනාවරණය වූයේ ශල්‍යකර්ම වලින් පසු භාවිත කළ ඉන්දියාවෙන් ආනයනය කරනු ලැබූ ප්‍රෙඩ්නිසිලෝන් ඖෂධයේ විෂබීජ ඇති බවට පර්යේෂණ වලින් අනාවරණය වූ බවයි.\nරෝගීන්ගේ පෙනීම දුර්වලවීමත් සමග කොළඹ අක්ෂි රෝහලේ ශල්‍යකර්ම සිදු කිරීම තාවකාලිකව වසා දැමූ අතර අදාල ඖෂධය ද භාවිතයෙන් ඉවත් කිරීමටයි සෞඛ්‍ය අමාත්‍යාංශයට සිදු වුණේ.\nකෙසේ වෙතත් ශල්‍යකර්මයෙන් පසු නුවරඑළිය - කදපොළ ශාන්ත ජෝන් වත්ත ප්‍රදේශයේ පදිංචි 62 හැවිරිදි එම්. රාජරත්නට වම් ඇසෙහි පෙනීම අහිමිවී තිබෙනවා.\nඔහු හිරු ප්‍රවෘත්ති අංශයට කියා සිටියේ අනෙක් ඇසෙහිද මේ වනවිට පෙනීම දුර්වල වී ඇති බවයි.\nඇස් පෙනීම අහිමි වී ඇති වලපනේ - හරස්බැද්ද ප්‍රදේශයේ පදිංචි තිලක් ජයරත්න ඊයේ කොළඹට පැමිණ ඇත්තේ අක්ෂි රෝහලට අද (22) ගොස් වැඩිදුර ප්‍රතිකාර සිදු කර ගැනීම සදහායි.",
       "URL": "https://www.hirunews.lk/338672/බාල-ඖෂධයෙන්-පෙනීම-අහිමිව-අසරණව-සිටින-රෝගීන්ගෙන්-චෝදනාවක්",
       "Category": "Local News",
       "Parent URL": "https://www.hirunews.lk/local-news.php?pageID=247"
}