{
       "Source": "hirunews",
       "Timestamp": "Wednesday, 27 September 2017 - 16:46",
       "Headline": "සංවර්ධනයේදී වංචාවලට ඉඩ නැතැයි ජනපති කියයි",
       "News Content": "රටේ සංවර්ධන ක්‍රියාවලියේදී කිසිදු වංචාවකට හෝ අක්‍රමිකතාවකට ඉඩ නොතබන බව ජනාධිපති මෛත්‍රීපාල සිරිසේන ප්‍රකාශ කළා.\nජනාධිපතිවරයා මේ බව සඳහන් කළේ බදුල්ල - හාලිඇළ - ඒකාබද්ධ ජල සම්පාදන ව්‍යාපෘතිය ජනතා අයිතියට පත් කිරීමේ උත්සවයට අද එක්වෙමින්.\nරට තුළ තහවුරු වී ඇති ප්‍රජාතන්ත්‍රවාදය සහ නිදහස අනුව දේශපාලන ප්‍රතිවාදීන් රජයට කුමන අන්දමේ චෝදනා සහ විවේචන එල්ල කළද ලෝකයේ සියලූ මිත්‍ර රාජ්‍යවල සහය ඇතිව රට තුළ ගෙන යන සංවර්ධන ආපසු හැරවීමට කිසිවෙකුට නොහැකි බවයි ජනාධිපතිවරයා එහිදී පෙන්වා දුන්නේ.\nරුපියල් මිලියන 95 ක වියදමින් ඉදිකළ බදුල්ල නගරයේ මෝටර් රථ අංගනයද අද ජනාධිපතිවරයා අතින් විවෘත කෙරුණා.\nඑසේම රාජ්‍ය සේවා පත්වීම් 320 ක්, ප්‍රදානය කිරීමේ කටයුත්තද ජනාධිපතිවරයාගේ ප්‍රධානත්වයෙන් සිදුවූ අතර, බදුල්ල නගරයේ නිරික්ෂණ චාරිකාවක නිරතවූ ජනාධිපති මෛත්‍රිපාල සිරිසේන එහි නව මාර්ග සංඥා පද්ධතියද විවෘත කළා.\nමේ අතර ජනාධිපති මෛත්‍රීපාල සිරිසේන ජර්මන් චාන්සලර් ඇන්ජලා මර්කල්ගේ මැතිවරණ ජයග්‍රහණයට අද සිය සුබපැතුම් පිරිනමා තිබුණා.",
       "URL": "https://www.hirunews.lk/171987/සංවර්ධනයේදී-වංචාවලට-ඉඩ-නැතැයි-ජනපති-කියයි",
       "Category": "Local News",
       "Parent URL": "https://www.hirunews.lk/local-news.php?pageID=4300"
}