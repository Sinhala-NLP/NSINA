{
       "Source": "hirunews",
       "Timestamp": "Thursday, 21 December 2017 - 11:59",
       "Headline": "පාස්පෝට් එක වෙනස් වෙයි",
       "News Content": "ජාත්‍යන්තර සිවිල් ගුවන් සේවා සංවිධානයේ ප්‍රමිතීන්ට අනුකූල, ජාත්‍යන්තර පිළිගැනීමක් සහිත නව ගුවන් ගමන් බලපත්‍රයක් හදුන්වාදීමට ආගමන හා විගමන දෙපාර්තමේන්තුව පියවර ගනිමින් සිටිනවා.\n2018 වසරේ අගභාගය වන විට  මෙම නව ගුවන් ගමන් බලපත්‍රය නිකුත් කිරීමට බලාපොරොත්තු වන බවයි ආගමන හා විගමන පාලක ජනරාල් එම්.එන්.රණසිංහ පවසා ඇත්තේ.\nමෙම නව ගුවන් ගමන් බලපත්‍රය මුද්‍රණය කිරීම සඳහා  බියගම නිදහස් වෙළෙඳ කලාපයේ පිහිටි තෝමස් ඩිලාරු නම් බ්‍රිතාන්‍ය සමාගම තෝරාගෙන ඇති අතර මේ දිනවල නව ගුවන් ගමන් බලපත්‍රය නිකුත් කිරීමට අදාළ වාර්තා සකස් කරමින් පවතිනවා.\nමේ සියලු වෙනස්කම් සදහා අමාත්‍ය මණ්ඩලය විසින් අනුමැතිය ලබාදී තිබෙන බව  ආගමන හා විගමන පාලක ජනරාල්වරයා වැඩිදුරටත් සඳහන් කර තිබෙනවා.\nදැනට නිකුත් කෙරෙන ගමන් බලපත්‍ර පිළිබඳ සාමාන්‍ය තොරතුරු ආගමන විගමන දෙපාර්තමේන්තු වෙබ් අඩවියේ සඳහන් වනවා.\n2015 අගොස්තු මස 10 වන දින සිට සාමාන්‍ය ගමන් බලපත්‍ර අයදුම්කරුවන් විසින් අන්තර්ජාතික සිවිල් ගුවන් සේවා සංවිධානයේ සම්මත ප්‍රමිතීන්ට අනුකූල අංකිත ඡායා රූපයක් සහ ජෛවමිතික දත්ත ලෙස ඇඟිලි සලකුණු  දෙපාර්තමේන්තුවට ලබා දිම අවශ්‍ය වන බව එහි සඳහන්.\nමෙම අංකිත ඡායාරූප දිවයින පුරා විසිරී ඇති  දෙපාර්තමෙන්තුවේ අනුමත ඡායාරූප ශාලාවකින් හෝ ප්‍රධාන කාර්යාලය හා ශාඛා කාර්යාලවල ඇති ඡායාරූප ශාලාවලින් ලබා ගත හැකි බවයි එහි දැක්වෙන්නේ.\nමෙහිදී මුද්‍රණය කරන ලද ඡායා රූප ලබා දීම අවශ්‍ය නොවෙයි.\nඇඟිලි සලකුණු දෙපාර්තමේන්තුවේ ප්‍රධාන හා ශාඛා කාර්යාල වලට අයදුම්කරු පැමිණ ලබා දීම අත්‍යවශ්‍ය වනවා.\nවැදගත් තොරතුරු\nවයස භේදයකින් තොරව සියළුම ගමන් බලපත්‍ර අයදුම්කරුවන් විසින් පිරිවිය යුත්තේ “K ආ. වි. 35A” අකෘති පත්‍රයයි. (උපදෙස් පත්‍රිකාව)\nඅවු 16ට අඩු ළමුන් ඇතුළු සියළුම අයදුම්කරුවන්, අනුමත කරන ලද ඡායාරූප ශාලාවකින් ලබා ගන්නා ලද අංකිත ඡායාරූපයක් ලබාදීම අත්‍යවශ්‍ය වේ.\nඅවු 16ට වැඩි සියළුම අයදුම්කරුවන්ගේ ඇඟිලි සලකුණු ප්‍රධාන  කාර්යාලය හා ශාඛා කාර්යාල වලදී ලබා ගනු ඇත.\nවිදේශ දූත මණ්ඩල හරහා ගමන් බලපත්‍ර අයදුම්පත් ඉදිරිපත් කරන අයදුම්කරුවන්ට ඇඟිලි සලකුණු සහ ඩිජිටල් ඡායාරූප ලබා නොදී ගමන් බලපත්‍ර ලබා ගත හැක.\nදෙමාපියන්ගේ ගමන් බලපත්‍ර සඳහා දරුවන් ඇතුලත් කිරිම මින් පසු වලංගු නොවන අතර දරුවන් සඳහා වෙනම ගමන් බලපත්‍ර ලබා ගත යුතුය.\nඅවුරුදු 60ට අඩු කිසිම පුද්ගලයෙකුට හදිසි සහතිකයන් නිකුත් නොකරනු ඇත.\nපරම්පරාවෙන් හෝ ලියාපදිංචියෙන් ශ්‍රී ලංකාවේ පුරවැසියෙක් නම්  ශ්‍රී ලාංකික ගමන් බලපත්‍රයක් ලබාගත හැකියි.\nහදිසි ගමන් සඳහා ගමන් බලපත්‍රයක් අවශ්‍ය නම් එක් දින සේවය මගින් ඊට ඉල්ලුම් කළ හැකි අතර ආගමන විගමන දෙපාර්තමේන්තුවේ ප්‍රධාන කාර්යාලයෙන් පමණක් මෙම සේවාව ලබාගත හැකියි.\nදැනට නිකුත් කරන එන් ඛණ්ඩයේ ගමන් බලපත්‍ර අන්‍යාකාරයකින් දක්වා නොමැති නම් අවුරුදු 10කට වලංගු වන අතර අවුරුදු 16 අඩු ළමුන් සඳහා වන ගමන් බලපත්‍ර වල වලංගු කාලය අවුරුදු 03 ක්.\nහදිසි සහතික අවුරුදු දෙකකට වලංගු වන අතර තවත් අවුරුදු දෙකකට එය දීර්ඝ කළ හැකියි.",
       "URL": "https://www.hirunews.lk/178946/පාස්පෝට්-එක-වෙනස්-වෙයි",
       "Category": "Local News",
       "Parent URL": "https://www.hirunews.lk/local-news.php?pageID=4162"
}