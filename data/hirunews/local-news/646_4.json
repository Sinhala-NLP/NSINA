{
       "Source": "hirunews",
       "Timestamp": "Saturday, 24 December 2022 - 13:15",
       "Headline": "කොලේ වහලා ගහන චීනයේ කොවිඩ් දත්ත",
       "News Content": "චීනයේ සෞඛ්‍ය බලධාරීන්ගේ අභ්‍යන්තර ඇස්තමේන්තුවකට අනුව දෙසැම්බර් පළමු දින 20 තුළ එරට මිලියන 250කට ආසන්න පිරිසක් කොවිඩ් 19 වෛරසයට ගොදුරු වී ඇතැයි Bloomberg News සහ Financial Times වාර්තා කරනවා.\nඒ අනුව බලන කළ චීනයේ බිලියන 1.4ක ජනතාවගෙන් දළ වශයෙන් 18%ක් පමණ කොවිඩ් 19 වෛරසයට ගොදුරු වී ඇති අතර එම දත්ත ඇස්තමේන්තු නිවැරදි නම් ගෝලීය වශයෙන් මේ දක්වා වාර්තා වූ විශාලතම Covid-19 පැතිරීම එයයි.\nඋපුටා දක්වන ලද සංඛ්‍යාලේඛන පසුගිය බදාදා චීනයේ ජාතික සෞඛ්‍ය කොමිසමේ (NHC) අභ්‍යන්තර රැස්වීමක දී ඉදිරිපත් කරන ලද ඒවා අතර, Bloomberg මෙන්ම Financial Times මෙම කාරණය සම්බන්ධයෙන් තහවුරු කළ හැකි සාකච්ඡාවලට සම්බන්ධ මූලාශ්‍ර ද උපුටා දක්වා තිබෙනවා.\nකෙසේ වෙතත් චීනයේ සමාජ මාධ්‍ය ඔස්සේ සංසරණය වූ NHC රැස්වීම් සටහන් යැයි කියනු ලබන පිටපතක් සම්බන්ධයෙන් කළ විමසීමකට චීන ජාතික සෞඛ්‍ය කොමිසම ප්‍රතිචාර නොදැක්වූ බවත් CNN ප්‍රවෘත්ති සේවය වාර්තා කර තිබෙනවා.\nප්‍රවෘත්ති වාර්තා දෙකෙහිම උපුටා දක්වා ඇති ඇස්තමේන්තු අතර, පසුගිය අඟහරුවාදා පමණක් චීනය පුරා මිලියන 37ක නව ආසාදිතයින් ගණනක් වාර්තා වී තිබෙනවා.\nඑය එදින වාර්තා වූ චීනයේ නව ආසාදිතයන් 3,049ක් වූ නිල සංඛ්‍යාවට වඩා බෙහෙවින් වෙනස් එකක්.\nචීනයේ රෝග පාලනය සහ වැළැක්වීමේ මධ්‍යස්ථානයේ නියෝජ්‍ය අධ්‍යක්ෂවරයකු වන සන් යැං විසින් රහස්‍ය සාකච්ඡාවට මෙම තොරතුරු ඉදිරිපත් කළ බව Financial Times පුවත්පත වාර්තා කරන්නේ ඒ සඳහා සහභාගී වූ නිලධාරීන් දෙදෙනෙක් උපුටා දක්වමින්.\nචීනයේ කොවිඩ් පැතිරීමේ වේගය තවමත් ඉහළ යමින් පවතින බව The Sun පසුගිය දා වාර්ත කළ අතර බීජිං සහ සිචුවාන් හි ජනගහනයෙන් අඩකට වඩා දැනටමත් කොවිඩ් 19 ආසාදනය වී ඇති බවත් එහි ඇස්තමේන්තු කර තිබෙනවා.\nවසර තුනකට ආසන්න කාලයක් ක්‍රියාත්මක වූ චීනයේ දැඩි කොවිඩ් ප්‍රතිපත්තිය හදිසියේ ම අවලංගු කිරීමට දෙසැම්බර් මස ආරම්භයේ දී චීනය ගත් තීරණයත් සමග වෛරසය සීඝ්‍රයෙන් ව්‍යාප්ත වීම ආරම්භ වී ඇතැයි ද එම පුවත් වාර්තා අනුමාන කරනවා.\nකෙසේ නමුත් දෙසැම්බර් මාසයේ පළමු දින විස්සේ දී රෝග ලක්ෂණ සහිත කොවිඩ් රෝගීන් 62,592 ක් පමණක් වාර්තා කළ NHCහි නිල දත්තවලට වඩා රහස්‍ය සාකච්ඡාවේ දී අනාවරණය වූ සංඛ්‍යා හාත්පසින්ම වෙනස්.\nචීන බලධාරීන් රටපුරා පිහිටුවා තිබූ PCR පරීක්ෂණ කුටි ජාලය වසා දමා දත්ත රැස් කිරීම නවත්වන බව පැවසීමෙන් පසුව, චීනය තවදුරටත් එහි මුළු ආසාදන සංඛ්‍යාව නිල වශයෙන් ගණන් නොගන්නා බැවින්, බ්ලූම්බර්ග් සහ ෆිනෑන්ෂල් ටයිම්ස් විසින් උපුටා දක්වන ලද ඇස්තමේන්තු වාර්තා එරට සෞඛ්‍ය කොමිසමට ලැබුණේ කෙසේ ද යන්න පැහැදිලි නැහැ.\nනිල වශයෙන්, චීනය මේ මාසයේ වාර්තා කර ඇත්තේ කොවිඩ් මරණ අටක් පමණි.\nවෛරසය වේගයෙන් පැතිරීම සහ වැඩිහිටියන් අතර සාපේක්ෂව අඩු බූස්ටර් එන්නත් අනුපාතය අනුව මරණ සම්බන්ධයෙන් එම දත්ත ද නිවැරදිදැයි සැක සහිත වන අතර දෙසැම්බර් 14 වන දින NHC විසින් නිකුත් කරන ලද දත්ත මත CNN ගණනය කිරීමකට අනුව, චීනයේ වයස අවුරුදු 80 සහ ඊට වැඩි අයගෙන් තුන්වන එන්නත් මාත්‍රාව ලබා ගෙන ඇත්තේ 42.3%ක් පමණයි.\nකෙසේ වෙතත් චීන රජය වෛරසයෙන් සිදුවන මරණ ගණනය කිරීමේ ක්‍රමය යාවත්කාලීන කර ඇති බව හෙළි කිරීමෙන් එහි නිල සංඛ්‍යාවේ නිරවද්‍යතාවය ආරක්ෂා කර තිබුණා.\nනමුත් නවතම NHC මාර්ගෝපදේශයන්ට අනුව, වෛරසය වැළඳීමෙන් පසු නියුමෝනියාව සහ ශ්වසන අපහසුතා හේතුවෙන් සිදුවන මරණ පමණක් Covid මරණ ලෙස වර්ගීකරණය කර ඇති බව වෛද්‍ය Wang Guiqiang අඟහරුවාදා පැවති ප්‍රවෘත්ති සාකච්ඡාවක දී පැවසුවේ.\n“සංඛ්‍යා පිළිගත හැකි බව පෙනේ, නමුත් ඒ සමඟ සැසඳීමට මට වෙනත් දත්ත මූලාශ්‍ර නොමැත. මෙහි සඳහන් ඇස්තමේන්තුගත ආසාදන සංඛ්‍යා නිවැරදි නම්, එයින් අදහස් වන්නේ රටපුරා උච්චතම අවස්ථාව ඉදිරි සතිය තුළ සිදුවනු ඇති බවයි, ”හොංකොං විශ්ව විද්‍යාලයේ වසංගත රෝග විද්‍යාව පිළිබඳ මහාචාර්යවරයෙකු වන බෙන් කව්ලිං CNN වෙත පවසා තිබුණා.\nඒ බැව් තහවුරු කරමින් බ්‍රිතාන්‍ය කේන්ද්‍ර කරගත් සෞඛ්‍ය දත්ත ආයතනයක් වන එයාර්ෆිනිටි නිකුත් කළ නවතම වාර්තාවේ දැක්වුණේ ද රෝගයේ බරපතලකම අවතක්සේරු කිරීම හේතුවෙන් එළඹෙන සතියේ දී චීනයේ බීජිං නුවර කොවිඩ් ආසාදිතයින් ඉහළ යාමේ අවදානමක් මතුව ඇති බවයි.\nඑහි දැක්වුණේ චීනයේ නව ආසාදිතයන් දෛනිකව මිලියනය ඉක්මවා යා හැකි බවත් දිනකට මරණ 5000 ට වඩා වැඩි විය හැකි බවයි.\nඑම දත්තවලට අනුව දැනට බීජිං සහ ගුවැන්ඩොං හි කොවිඩ් ආසාදිතයින් ඉතා වේගයෙන් ඉහළ යමින් තිබෙනවා.\nඑයාර්ෆිනිටි ඇස්තමේන්තුවට අනුව ජනවාරියේ ආසාදිතයින් වාර්තාවීම උපරිමයක දී දිනකට මිලියන 3.7ක සහ 2023 මාර්තු මාසයේ දී දිනකට මිලියන 4.2ක අනුපාතයකින් ආසාදිතයින් වාර්තා විය හැකි බව දක්වන අතර එයාර්ෆිනිටි හි එන්නත් සහ වසංගත රෝග විද්‍යා අංශයේ ප්‍රධානී වෛද්‍ය ලුයිස් බ්ලෙයාර් පවසන්නේ චීනය කොවිඩ් සම්බන්ධ පුළුල් පරීක්ෂණ නතර කර තිබීම හේතුවෙන් නිල දත්ත නොලැබීම ගැටලුවක් බවයි.\nඑමෙන්ම කොවිඩ්-19 මරණ වාර්තා කරන ආකාරය වෙනස් කිරීම නිසා එරටින් වාර්තා වන සැබෑ කොවිඩ් ආසාදිත මරණ සංඛ්‍යාව සැඟවී යන බවයි එයාර්ෆිනිටි ආයතනය පෙන්වා දෙනවා.\nඑන්නත්කරණයට ලක් වූ ජනගහනයේ අනුපාතය පහළ අගයක් ගැනීම මෙන් ම දෙමුහුන් ප්‍රතිශක්තිය නොමැතිකම හේතුවෙන් මිලියන 1.3ත් 2.1ත් අතර පිරිසක් ජීවිත අවදානමකට ලක්විය හැකි බව එයාර්ෆිනිටි වාර්තාවේ වැඩි දුරටත් සඳහන්.\nමේ අතර චීනයේ ජනගහනය පුරා ප්‍රතිශක්තිය ඉතා අඩු මට්ටමක පවතින අතර එහි පුරවැසියන්ට ලබා දුන්නේ දේශීයව නිෂ්පාදනය කරන ලද සිනොවැක් සහ සිනෝෆාම් එන්නත් ද්විත්වයයි.\nඒවා සැලකිය යුතු ලෙස අඩු කාර්යක්ෂමතාවයක් ඇති බව ඔප්පු වී ඇති අතර ආසාදන හා මරණයට එරෙහිව අඩු ආරක්ෂාවක් සපයන බවයි විශ්ලේෂණයකින් හෙළිවී තිබෙනවා.\nඑයාර්ෆිනිටි හි එන්නත් සහ වසංගත රෝග විද්‍යා අංශයේ ප්‍රධානී වෛද්‍ය ලුයිස් බ්ලෙයාර් පැවසුවේ, විශේෂයෙන් චීනයේ වැඩිහිටි ජනගහනය කෙතරම් විශාල ද යන්න සැලකිල්ලට ගෙන, ප්‍රතිශක්තිය ඉහළ නැංවීම සඳහා එන්නත්කරණය වේගවත් කිරීම චීනයට අත්‍යවශ්‍ය බවයි.\nමේ අතර වසංගත රෝග විද්‍යාඥයෙකු සහ සෞඛ්‍ය ආර්ථික විද්‍යාඥයෙකු වන එරික් ෆෙගී-ඩින් වාර්තා කළේ චීනයේ රෝහල් ආසාදිතයින්ගෙන් සම්පූර්ණයෙන්ම පිරී ගොස් ඇති බවයි.\nඔහුගේ ඇස්තමේන්තුව අනුව ඉදිරි දින 90 තුළ චීනයෙන් සියයට 60කට වැඩි ප්‍රමාණයකට කොවිඩ් ආසාදනය වීමටත් මරණ මිලියන ගණනින් සිදු විය හැකි බවයි.\nමේ අතර කොවිඩ් -19 රෝගීන් සඳහා බීජිං හි ආදාහනාගාර මෑත දිනවල මළ සිරුරු වලින් පිරී ගොස් ඇති බවට වාර්තා එරට සමාජ මාධ්‍ය ඔස්සේ සංසරණය වුණා.\nමෙම තත්ත්වය තුළ බීජිං අගනුවර රෝහල් දැඩි කාර්ය මණ්ඩල හිඟයකට මුහුණ දී ඇති බව ද එරටින් වාර්තා වන අතර මේ හේතුවෙන් වෛරස ආසාදිතයන්ට ප්‍රමුඛතාව ලබා දීම වෙනුවෙන් හදිසි නොවන සැත්කම් අවලංගු කර ඇති බව සඳහන්.",
       "URL": "https://www.hirunews.lk/323448/කොලේ-වහලා-ගහන-චීනයේ-කොවිඩ්-දත්ත",
       "Category": "Local News",
       "Parent URL": "https://www.hirunews.lk/local-news.php?pageID=646"
}