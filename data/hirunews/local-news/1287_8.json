{
       "Source": "hirunews",
       "Timestamp": "Thursday, 17 March 2022 - 19:36",
       "Headline": "තෙල් පෝලිම් දින තුනකින් අඩුවනු ඇතැයි අපේක්ෂා - තවත් ඩීසල් නැවක් ඉරිදා දිවයිනට  (වීඩියෝ)",
       "News Content": "ඉන්දීය ණය ආධාර යටතේ ශ්‍රී ලංකාවට හිමි වූ පළමු ඉන්ධන තොගය මේ වනවිට ලැබී තිබෙනවා.\nඑලෙස ලැබුණු ගුවන් යානා ඉන්ධන තොගයක් කොළඹ වරායේ ඩොල්ෆින් ජැටියේදී ගොඩබෑමට කටයුතු කරන බවයි බලශක්ති අමාත්‍යාංශ ලේකම් කේ.ඩී.ආර්.ඔල්ගා කියා සිටියේ.\nඑසේම, ඉන්දීය ණය ආධාර යටතේ ලැබෙන පළමු ඩීසල් තොගය ලබන ඉරිදා පස්වරුවේ දිවයිනට ලැබීමට නියමිතයි.\nඩීසල් මෙට්‍රික් ටොන් 40,000 කට ආසන්න තොගයක් එලෙස ලැබීමට නියමිතව ඇති බවයි බලශක්ති අමාත්‍යාංශ ලේකම්වරිය කියා සිටියේ.\nමේ වනවිට මෙටි්‍රක් ටොන් 37,500 ක් රැගත් පෙට්රල් නෞකාවක් ගොඩ බෑමේ කටයුතු ආරම්භ කර ඇති අතර, අවශ්‍ය තරම් පෙට්රල් තොග සංස්ථාව සතු බවද ඇය ප්‍රකාශ කළා.\nකෙසේ වෙතත්, ඩීසල් පරිභෝජනයේදී ජනතාව සාමාන්‍ය පරිභෝජන රටාවේ සිටින්නේ නම් පවතින තත්ත්වය කළමනාකරණය කර ගැනීමේ හැකියාව පවතින බවයි ලේකම්වරිය වැඩිදුරටත් කියා සිටියේ.\nබොහෝ ඉන්ධන පිරවුම්හල්වල ඩීසල් මෙන්ම ඔක්ටේන් 92 පෙට්‍රල් නොමැති වීමේ තත්ත්වයක් ද ඊයේ දිනය වන විට උද්ගත වුණා.\nඉන්ධන තිබූ පිරවුම්හල්වල ද දක්නට ලැබුණේ දිගු පෝලිම්.\nමෙම තත්ත්වයට හේතු වුණේ ලංකා ඛනිජ තෙල් පෞද්ගලික ටැංකි රථ හිමියන්ගේ සංගමය ඉල්ලීම් කිහිපයක් මුල් කර ගනිමින් ක්‍රියාත්මක කළ වර්ජනයයි.\nඊයේ එම වර්ජනය අවසන්වීමෙන් පසු මේ වනවිට ඔවුන් යලි ඉන්ධන බෙදා හැරීම ආරම්භ කර තිබෙනවා.\nකෙසේ වෙතත්, පවතින තත්වය හමුවේ දිවයින පුරා ඉන්ධන පිරවුම්හල් අසල අදත් දිගු පෝලිම් පැවති බවයි හිරු වාර්තාකරුවන් සඳහන් කළේ.\nමේ අතර, ඉන්ධන පිරවුම්හල්වල ඉන්ධන ලබා ගැනීමට පෝලිම් වල රැඳී සිටි පිරිස් සහ පිරවුම්හල් සේවකයන් අතර ඇතිවූ උණුසුම් තත්වයන් පිළිබඳ තොරතුරු ප්‍රදේශ කිහිපයකින් හිරු ප්‍රවෘත්ති අංශයට වාර්තා වුණා.\nහැටන් ප්‍රදේශයේ ඉන්ධන පිරවුම්හලක බූලිවලට ඉන්ධන රැගෙන යාමට පෝලිම්වල රැඳී සිටි පිරිසක් සහ පිරවුම්හල් සේවකයන් අතර නොසන්සුන්තාවයක් ඇති වුනේ කැබ් රථයකින් රැගෙන ආ බැරල් 5 කට ඉන්ධන ලබා දීමෙන් පසු සේවකයන් විසින් ඉන්ධන අවසන් බවට ප්‍රකාශ කිරීමත් සමගයි.\nඑමෙන්ම, පිරවුම්හල් සේවකයන් විසින් ඉන්ධන අවසන් බව ප්‍රකාශ කිරීමත් සමග පෝලිම්වල රැඳී සිටි පිරිස්, ඉන්ධන සඟවාගෙන තමන්ට ලබා නොදෙන බවට විරෝධය පල කිරීමත් සමග කැස්බෑව සහ රත්මලාන ප්‍රදේශවල ඉන්ධන පිරවුම්හල් අසල නොසන්සුන්කාරී තත්වයක් ඇති වුණා.\nකැස්බෑව ඉන්ධන පිරවුම්හලේ ඇතිවූ බහින්බස්වීමකදී සේවකයෙකු විසින් පෝලිමේ රැඳී සිටි අයෙකුට පහරදීමත් සමග ඔහු සමග සිටි කාන්තාවක් නොසන්සුන් වී පිරවුම්හල් සේවකයන් හඹාගොස් පහරදීමෙන් උණුසුම් තත්වයක් ඇති වුණා.\nතත්වය පාලනය කිරීම සඳහා පොලීසිය කැඳවීමටයි කටයුතු කෙරුණේ.\nකෙසේ වෙතත්, අද පස්වරුවේ පැවති මාධ්‍ය හමුවකදී බලශක්ති අමාත්‍ය ගාමිණී ලොකුගේ ඉන්ධන පිරවුම්හල් ආශ්‍රිතව හට ගෙන ඇති පෝලිම් ඉදිරි දින 03 ක කාලය ඇතුළත පහව යනු ඇති බවට විශ්වාසය පළ කළා.\nමේ අතර, ඉන්ධන හා ගෑස් ලබා ගැනීමේදී සංචාරක ක්ෂේත්‍රයේ නියුතුවූවන්ට ප්‍රමුඛතාව ලබාදීම සඳහා අවශ්‍ය පියවර ගන්නා ලෙස සංචාරක අමාත්‍යාංශය විෂයභාර අමාත්‍යවරුන්ගෙන් ඉල්ලා තිබෙනවා.\nඉන්ධන හා ගෑස් අලෙවි මධ්‍යස්ථාන ඒ සම්බන්ධයෙන් දැනුවත් කරන ලෙසයි සංචාරක අමාත්‍ය ප්‍රසන්න රණතුංග ඉල්ලා ඇත්තේ.",
       "URL": "https://www.hirunews.lk/299727/තෙල්-පෝලිම්-දින-තුනකින්-අඩුවනු-ඇතැයි-අපේක්ෂා-තවත්-ඩීසල්-නැවක්-ඉරිදා-දිවයිනට-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1287"
}