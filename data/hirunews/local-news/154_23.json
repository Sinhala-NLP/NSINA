{
       "Source": "hirunews",
       "Timestamp": "Monday, 24 July 2023 - 23:26",
       "Headline": "තවත් කුරාණ පිටපතක් ගිනි තබයි",
       "News Content": "ඉරාක (Iraqi) තානාපති කාර්යාලය ඉදිරිපිට ශුද්ධ වූ කුරාණයේ පිටපතක් ගිනි තබා තිබෙනවා.\nභාෂණයේ නිදහස ආරක්ෂා කරන නීතිරීති යටතේ කුරාණය ගිනි තැබීමට ස්වීඩනය පසුගියදා අවසර දීමෙන් පසු ඉරානය (iran) සහ ඉරාකය (Iraqi) පුරා විරෝධතා ආරම්භ වුණා.\nමේ තත්ත්වය තුළ බැග්ඩෑඩ් නුවර ස්වීඩන් තානාපති කාර්යාලය වටලා පසුගිය බ්‍රහස්පතින්දා උද්ඝෝෂණයක් පවත්වා ඇති බවයි වාර්තා වන්නේ.\nස්වීඩනයේ තවත් කුරාණ පිටපතක් පුළුස්සා දැමුවහොත් එම රට සමඟ රාජ්‍ය තාන්ත්‍රික සබඳතා කපා හැරීමට සිදුවන බවට ඉරාකය අනතුරු අඟවා තිබෙන බවද විදෙස් මාධ්‍ය වාර්තා කරනවා.\nමේ අතර ‘ඩෙන්මාර්ක් දේශප්‍රේමීන්’ යනුවෙන් හඳුන්වන කණ්ඩායමක සාමාජිකයන් දෙදෙනෙක් පසුගිය සතියේ ද මෙවැනිම පෙළපාලියක් පවත්වා එය ෆේස්බුක් ඔස්සේ සජීවීව විකාශය කර තිබෙනවා.\nඩෙන්මාර්කයේ කෝපන්හේගන් නගරයේ අද පැවති උද්ඝෝෂණයකදී මෙම පුද්ගලයන් දෙදෙනා විසින් අල් කුරාණය පුළුස්සා ඇති බව ජාත්‍යන්තර මාධ්‍ය වැඩිදුරටත් සඳහන් කරනවා.\nමේ අතර ඉරානයේ උත්තරීතර නායක අයතුල්ලා අලි කමේනි පසුගිය සෙනසුරාදා ප්‍රකාශ කළේ කුරාණය කෙළෙසන පුද්ගලයන්ට දරුණුතම දඩුවම් ලැබිය යුතු බවයි.",
       "URL": "https://www.hirunews.lk/342411/තවත්-කුරාණ-පිටපතක්-ගිනි-තබයි",
       "Category": "Local News",
       "Parent URL": "https://www.hirunews.lk/local-news.php?pageID=154"
}