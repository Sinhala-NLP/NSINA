{
       "Source": "hirunews",
       "Timestamp": "Tuesday, 14 December 2021 - 7:38",
       "Headline": "ඩෙංගු යළි හිස ඔසවයි",
       "News Content": "කොළඹ නගරයෙන් වාර්තා වන ඩෙංගු රෝගීන් සංඛ්‍යාවේ සැලකිය යුතු වර්ධනයක් දක්නට ලැබෙන බව සෞඛ්‍ය අංශ පෙන්වා දෙනවා.\nවසරේ ගත වූ මාස කිහිපය තුළ කොළඹ දිස්ත්‍රික්කයෙන් ඩෙංගු බවට සැක කෙරෙන රෝගීන් 5340 දෙනෙකු හඳුනාගෙන තිබෙනවා.\nඒ අනුව දිවයිනේ වැඩි ම රෝගීන් වාර්තා වී ඇත්තේ ද කොළඹ දිස්ත්‍රික්කයෙන්.\nඅනතුරු ව වැඩි ම රෝගීන් සංඛ්‍යාවක් මඩකලපුව දිස්ත්‍රික්කයෙන් වාර්තා වී ඇති අතර, එය 3052ක්.\nගම්පහ දිස්ත්‍රික්කයෙන් ඩෙංගු රෝගීන් 2211ක් සහ කළුතර දිස්ත්‍රික්කයෙන් රෝගීන් 1364ක් ද වාර්තා වී තිබෙනවා.\nමෙම මාසයේ ගත වූ දින කිහිපයේ දී පමණක් මුළු දිවයිනෙන් ඩෙංගු රෝගීන් 258ක් හදුනාගෙන ඇති අතර, වසරේ මේ දක්වා කාලය තුළ  මුළු දිවයිනෙන් ම වාර්තා වී ඇති සමස්ත ඩෙංගු ආසාදිතයින් සංඛ්‍යාව 18,108ක්.\nපසුගිය වසරේ වාර්තා වී ඇති සමස්ත ඩෙංගු රෝගීන් සංඛ්‍යාව 31,162ක් බවයි වසංගත රෝග විද්‍යා අංශය සඳහන් කළේ.",
       "URL": "https://www.hirunews.lk/290936/ඩෙංගු-යළි-හිස-ඔසවයි",
       "Category": "Local News",
       "Parent URL": "https://www.hirunews.lk/local-news.php?pageID=1496"
}