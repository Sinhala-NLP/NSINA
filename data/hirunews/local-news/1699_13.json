{
       "Source": "hirunews",
       "Timestamp": "Saturday, 11 September 2021 - 8:25",
       "Headline": "සතොසට වරායෙන් ලැබුණු සුදු ලූනු බහාලුම් දෙකක් පිටතට විකිණීම ගැන පරීක්ෂණ (වීඩියෝ)",
       "News Content": "සතොස ආයතනය වෙත ලබාගත් සුදු ලූනු බහාලු‍ම් 02ක් ඉහළ කළමනාකාරිත්වයේ කිසිදු අනුදැනුමකින් තොර ව තෙවන පාර්ශවයක් වෙත අලෙවි කිරීමේ සිද්ධිය සම්බන්ධයෙන් වගකිව යුතු නිලධාරින්ගේ සේවය අත්හිටුවන ලෙස වෙළෙඳ අමාත්‍ය බන්දුල ගුණවර්ධන නියෝග කර තිබෙනවා.\nනිවේදනයක් නිකුත් කරමින් වෙළඳ අමාත්‍යංශය සඳහන් කළේ අමාත්‍යවරයා විසින් සතොස සභාපතිවරයාට සහ ප්‍රධාන විධායක නිලධාරිවරයා වෙත එම නියෝගය ලබාදුන් බවයි.\nඅදාළ සිද්ධිය සම්බන්ධයෙන් පරික්ෂණයක් සිදුකර කඩිනමින් වාර්තාවක් ලබාදෙන ලෙස ද අමාත්‍යවරයා විසින් සතොස සභාපතිවරයාට සහ ප්‍රධාන විධායක නිලධාරිවරයාට නියෝග කළ බව අදාළ නිවේදනයේ සඳහන්.\nමේ පිළිබඳ ව වැඩිදුර  විමර්ශන සිදුකිරීම සඳහා අපරාධ පරික්ෂණ දෙපාර්තමේන්තුව වෙත පැමිණිලි කරන ලෙසයි වෙළඳ අමාත්‍යවරයා වැඩිදුරටත් උපදෙස් ලබා දී ඇත්තේ.\nඅත්‍යවශ්‍ය භාණ්ඩ සතොස අලෙවිසැල් ජාලයට නිකුත්කිරීම යටතේ ශ්‍රී ලංකා වරාය අධිකාරියෙන් සතොස ආයතනය වෙත ලබාදුන් සුදු ලූනු බහාලු‍ම් 02ක් සතොස ඉහළ කළමනාකාරිත්වයේ අනුදැනුමකින් තොර ව තෙවන පාර්ශවයක් වෙත අලෙවිකර තිබුණේ පසුගිය 09 වනදා යි.\nමේ සම්න්ධයෙන් අප සතොස ආයතනයේ සභාපති ආනන්ද පීරිස්ගෙන් විමසීමක් කළ අතර, ඔහු කියා සිටියේ සිද්ධිය සම්බන්ධයෙන් මේ වෙනවිටත් අභ්‍යන්තර පරීක්ෂණයක් ආරම්භ කර ඇති බවයි.",
       "URL": "https://www.hirunews.lk/281913/සතොසට-වරායෙන්-ලැබුණු-සුදු-ලූනු-බහාලුම්-දෙකක්-පිටතට-විකිණීම-ගැන-පරීක්ෂණ-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1699"
}