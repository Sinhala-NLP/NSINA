{
       "Source": "hirunews",
       "Timestamp": "Wednesday, 15 March 2023 - 20:12",
       "Headline": "හරක් කටා හා කුඩු සලිඳු දින 90කට සී.අයි.ඩීයට",
       "News Content": "පසුගිය දා මැඩගස්කරයේ දී අත්අඩංගුවට ගෙන අද (15) දිවයිනට ගෙන ආ සංවිධානාත්මක අපරාධකරුවකු සහ මත්ද්‍රව්‍ය ජාවාරම්කරුවෙකු වන නදුන් චින්තක නොහොත් 'හරක් කටා' සහ ඔහුගේ සහායක සළිඳු මල්ෂික නොහොත් 'කුඩු සලිඳු' දින 90ක රැඳවුම් නියෝග ලබාගෙන අපරාධ පරීක්ෂණ දෙපාර්තමේන්තුව මගින් වැඩිදුර විමර්ෂණ සිදු කෙරෙන බව පොලිස් මාධ්‍ය කොට්ට්ඨාසය පවසනවා.\nවිදේශයන්හි සිට මත්ද්‍රව්‍ය ඇතුළු මෙරට පාතාල කටයුතු මෙහෙයවමින් සිටි මොවුන් දෙදෙනා ඇතුළු පිරිසක් පසුගිය පෙබරවාරි 12 වැනි දා මැඩගස්කරයට ගොස් තිබුණේ පෞද්ගලික ජෙට් යානයකින්.\nඅනතුරුව අභ්‍යන්තර ගුවන් යානයකින් එරට තවත් ප්‍රදේශයකට ඔවුන් ගොස් ඇති බවයි විදෙස් මාධ්‍ය වාර්තා කර තිබුණේ.\nකෙසේ වෙතත්, මැඩගස්කරයේ දී සුපිරි ධනවතුන් ලෙස පෙනී සිටි හරක් කටා, කුඩු සළිඳු ඇතුළු 08 දෙනෙකුගෙන් යුත් පිරිසක් එරට ඉවොටෝ ජාත්‍යන්තර ගුවන් තොටුපලේ දී අත්අඩංගුවට ගෙන තිබුණා.\nපසුගිය දා සිව්දෙනෙකුගෙන් සමන්විත විශේෂ පොලිස් කණ්ඩායමක් මැඩගස්කරය වෙත බලා ගියේ හරක් කටා සහ කුඩු සළිඳුව මෙරටට රැගෙන ඒම සඳහායි.\nකෙන්යාවේ සිට ඩුබායි ගුවේ තොටුපොළ ඔස්සේ ඔවුන් දෙදෙනාව මෙරටට රැගෙන ඒමට මුලින් සැළසුම් කර තිබුන ද පසුව එම සැලසුම වෙනස් කර සැකකරුවන් ඉන්දියාවේ මුම්බායි සිට මෙරටට රැගෙන ඒමටයි කටයුතු කර තිබුණේ.\nඔවුන් දෙදනා අද (15) උදෑසන 7.10 ට ඉන්දියාවේ මුම්බායි සිට ශ්‍රී ලංකන් ගුවන් සේවයේ යු .එල් -142 දරන ගුවන් යානයෙන් කටුනායක ගුවන් තොටුපල වෙත රැගෙන ආවා.\nපසුව ගුවන් යානය අසල සිට ගුවන් තොටුපළ ගුවන් භාන්ඩ පර්යන්තය ඔස්සේ අපරාධ පරීක්ෂණ දෙපාර්තමේන්තුව වෙත රැගෙන යාමටයි පියවර ගෙන තිබුණේ.\nමේ අතර, සලිඳු මල්ශික ගුණරත්න හෙවත් පානදුරේ කුඩු සලිඳුගේ ජීවිත ආරක්ෂාව තහවුරු කරන ලෙස අපරාධ පරීක්ෂණ දෙපාර්තමේන්තුව වෙත\nනියෝගයක් නිකුත් කරන ලෙස ඉල්ලා ඔහුගේ මව වන ශිරානි මල්කාන්ති ප්‍රනාන්දු නැමැත්තිය ගොනු කර තිබු රීට් පෙත්සම අද අභිචනාධිකරණය හමුවේ කැඳවනු ලැබුවා.\nඑම පෙත්සම අද කැඳවනු ලැබුවේ අභියාචනාධිකරණයේ සභාපති විනිසුරු නිශ්ශංක බන්දුල කරුණාරත්න සහ ඒ.මරික්කාර් යන මහත්වරුන්ගෙන් සමන්විත අභියාචනාධිකරණ විනිසුරු මණ්ඩුල්ල හමුවේයි.\nඑහි දී පෙත්සම්කාරිය වෙනුවෙන් පෙනී සිටි ජනාධිපති නීතීඥ නලින් ලද්දුවහෙට්ටි මහතා අධිකරණය හමුවේ කරුණු දක්වමින් කියා සිටියේ පොලිස් අත්අඩංගුටවට ගනු ලැබු මාකඳුරේ මධුෂ් ඇතුලු සැකකරුවන් ආයුධ පෙන්වීමට යැයි පවසමින් රැගෙන ගොස් වෙඩි තබා ඝාතනය කෙරුණු ආකාරයට එම ඉරණම තම පුත්‍රයාට ද අත්වනු ඇතැයි තම සේවාදායකයා බිය පළ කරන බවයි.\nඑම නිසා අත්අඩංගුවේ පසුවන සැකකරුගේ ජීවිත ආරක්ෂාව සහතික කරන ලෙසත් ඔහු මහේස්ත්‍රාත් අධිකරණයට හමුවට පමුණුවන අතුරු නියෝගයක් නිකුත් කරන ලෙසත් ජනාධිපති නීතීඥවරයා අධිකරණයෙන් ඉල්ලා සිටියා.\nඑහි දී නීතිපතිවරයා වෙනුවෙන් පෙනී සිටි නියෝජ්‍ය සොලිසිටඒ ජෙනරාල් ශනිල් කුලරත්න එම රීට් පෙත්සම විභාගයට නොගෙන මුල් අවස්ථාවේදී ම\nප්‍රතික්ෂේප කරන ලෙස විරෝධතා මතු කර සිටියා.\nහුදෙක් උපකල්පන හා මාධ්‍ය වාර්තා පදනම් කරගනිමින් මෙම පෙත්සම ගොනු කර ඇති බවයි නියෝජ්‍ය සොලිසිටර් ජෙනරාල්වරයා පෙන්වා දුන්නේ අභියාචනාධිකරණයේ සභාපති විනිසුරු නිශ්ශංක බන්දුල කරුණාරත්න ප්‍රකාශ කළේ, සැකකරු අත්අඩංගුවට ගෙන පැය 24 ක් වත් ගත වී නොමැති\nහෙයින් වග උත්තරකරුවන්ගේ ක්‍රියාකලාපය පරීක්ෂා කිරීම සඳහා සාධාරණ කාලයක් ලබා දිය යුතු බවයි.\nඒ අනුව අදාල පෙත්සම ලබන 20 වැනි දා කැඳවීමට නියෝග කළ අභියාචනාධිකරණය එදින මෙම පෙත්සම සම්බන්ධයෙන් වගඋත්තරකරුවන්ගේ ස්ථාවරය දැනුම් දෙන ලෙස නීතිපතිවරයාට නියෝග කළා.\nසැකකරු විමර්ශන කටයුතු සඳහා අත්අඩංගුවෙන් පිටතට රැගෙන යන්නේ නම් මහේස්ත්‍රාත්වරයෙකුට දැනුම් දී මහේස්ත්‍රාත්වරයාගේ සුපරීක්ෂාව යටතේ සිදු කරන ලෙස නියෝගයක් නිකුත් කරන්නැයි ඉල්ලා සිටි පෙත්සම්කාරිය එසේ පිටතට රැගෙන යන අවස්ථාවල දී සැකකරු අත් සහ පාදවලට විලංගුලා රැගෙන යන මෙන් නියෝගයක් නිකුත් කරන ලෙසත් එම පෙත්සම මගින් අධිකරණයෙන් ඉල්ලා තිබෙනවා.",
       "URL": "https://www.hirunews.lk/330040/හරක්-කටා-හා-කුඩු-සලිඳු-දින-90කට-සී-අයි-ඩීයට",
       "Category": "Local News",
       "Parent URL": "https://www.hirunews.lk/local-news.php?pageID=474"
}