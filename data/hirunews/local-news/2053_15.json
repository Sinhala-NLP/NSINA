{
       "Source": "hirunews",
       "Timestamp": "Tuesday, 30 March 2021 - 7:37",
       "Headline": "පරිසරයට හානි කරන්නන්ගෙන්, අධික දඩ පැනවීමට අමාත්‍යාංශයෙන් යෝජනාවක්",
       "News Content": "පරිසරය විනාශ කිරීමේ කටයුතුවල නිරත වන්නන්ට රුපියල් ලක්ෂයකට අධික දඩ පැනවීම සදහා වන යෝජනාවක් නව පරිසර කෙටුම්පතට ඇතුලත් කර ඇති බව පරිසර අමාත්‍යංශය පවසනවා.\nඑහි ලේකම් විශේෂඥ වෛද්‍ය අනිල් ජාසිංහ කියා සිටියේ පරිසර පනත සංශෝධනයට අදාල නව කෙටුම්පත කඩිනමින් කැබිනට් මණ්ඩලයට යොමු කිරීමට කටයුතු කර ඇති බවයි.\nමේ අතර, වර්තමාන විදුලි ජනන සැලසුම් සහ සිදුවන අඩුපාඩු අවම කර ගැනීමට ගත යුතු ක්‍රියාමාර්ග සම්බන්ධයෙන් ඩීසල් හා දැවි තෙල් බලාගාර පවත්වා ගත යුතු ආකාරය පිළිබද නිර්දේශ ඉදිරිපත් කිරීමට පත් කළ අමාත්‍ය අනුකාරක සභාවේ දී සාකච්ඡා වී තිබෙනවා.\nපරිසර හිතකාමී කාර්යක්ෂම විදුලි සැපයුමක් ලබා දීම සදහා වන නිර්දේශ ඉදිරිපත් කරන ලෙස දන්වමින් මෙම අනුකාරක සභාව පත් කර තිබූ අතර, ඊයේ එය රැස්වූයේ එහි සාමාජිකයින් වන අමාත්‍ය වාසුදේව නානායක්කාර, බන්දුල ගුණවර්ධන සහ රමේෂ් පතිරණගේ සහභාගීත්වයෙන්.\nවසර 2025 වන විට මෙරට ඩීසල් හා දැවි තෙල් භාවිතය සියයට 5 දක්වා අවම කිරීමට සැලසුම් සකස් කිරීම ද මෙහි ප්‍රධාන අරමුණක්.\nඅනුකාරක සභාවේ නිර්දේශ ඉදිරි සති 02 ඇතුලත අමාත්‍ය මණ්ඩලය වෙත ඉදිරිපත් කිරීමට නියමිත බවයි මෙම හමුවෙන්  අනතුරුව අමාත්‍ය රමේෂ් පතිරණ කියා සිටියේ.",
       "URL": "https://www.hirunews.lk/266959/පරිසරයට-හානි-කරන්නන්ගෙන්-අධික-දඩ-පැනවීමට-අමාත්‍යාංශයෙන්-යෝජනාවක්",
       "Category": "Local News",
       "Parent URL": "https://www.hirunews.lk/local-news.php?pageID=2053"
}