{
       "Source": "hirunews",
       "Timestamp": "Friday, 04 March 2022 - 14:30",
       "Headline": "ගැලවූ ඔටුන්න යළි අරුන්දිකගේ හිස මත පළඳයි (වීඩියෝ)",
       "News Content": "හිටපු රාජ්‍ය අමාත්‍ය අරුන්දික ප්‍රනාන්දු යළි සිය අමාත්‍ය ධුරයෙහි පිහිටුවාලීමට කටයුතු කර තිබෙනවා.\nඒ අනුව යළි අමාත්‍යවරයා විසින් කටයුතු කළ පොල්,කිතුල්,තල් හා රබර් වගාප්‍රවර්ධන සහ කාර්මික භාණ්ඩ නිෂ්පාදන රාජ්‍ය අමාත්‍යාංශයේ සියලුම රාජකාරී කටයුතු ඔහුට ලබාදීමට තීරණය කෙරුණා.\nරාජ්‍ය අමාත්‍ය අරුන්දික ප්‍රනාන්දු හට සිය ධුරය අහිමි වීමට බලපෑ ප්‍රධානතම සිද්ධිය වූයේ පෙබරවාරි මස රාගම වෛද්‍ය පීඨ තෙවන සහ සිව්වන වසර විද්‍යාර්ථීන් පිරිසක් අතර ඇති වූ කළහකාරී සිද්ධියයි.\nඑහිදී අමාත්‍යවරයාගේ පුත්‍රයාව අත් අඩංගුවට ගැනුණේ, වෛද්‍ය ශිෂ්‍යයින්ට පහරදීමට මුල් වූ ප්‍රධාන සැකකරු වශයෙනි.\nමෙම තත්ත්වය මත රාජ්‍ය අමාත්‍යවරයාගේ අමාත්‍යාංශයට අයත් පොල් සංවර්ධන අධිකාරියේ රාජකාරි වාහනයක් ද පහරදීමට පැමිණි ස්ථානයේ තිබී සොයා ගැනුණා.\nමේ හේතුවෙන් ජනාධිපති ගෝඨාභය රාජපක්ෂ දැනුම්දෙනු ලැබුවේ සිද්ධිය සම්බන්ධයෙන් පුළුල් විමර්ශනයක් සිදු කර නිසි ප්‍රතිඵල එන තෙක් සිය අමාත්‍යාංශයෙන් ඉල්ලා අස්වීමට කටයුතු කරන ලෙසයි.\nඒ අනුව රාජ්‍ය අමාත්‍යවරයා සිය රාජ්‍ය අමාත්‍ය ධුරයෙන් ඉල්ලා අස්වූ අතර, සිද්ධිය පිළිබඳ වාර්තාවක් කැඳවීමට ජනාධිපතිවරයා විසින් සෞඛ්‍ය අමාත්‍ය කෙහෙළිය රඹුක්වැල්ලගේ සභාපතිත්වයෙන් සහ මහින්දානන්ද අලුත්ගමගේ සහ වෛද්‍ය රමේෂ් පතිරණගේ සාමාජිකත්වයෙන් යුත් විමර්ශන කමිටුවක් පත් කරනු ලැබුවා.\nඑහි නිර්දේශ ඇතුළත් වාර්තාව ජනාධිපතිවරයාට ඊයේ (03) පස්වරුවේ දී පිළිගැන්වුණු අතර, එම නිර්දේශවලට අනුව රාජ්‍ය අමාත්‍ය අරුන්දික ප්‍රනාන්දුගේ පුත්‍රයා අදාළ සිද්ධියට සම්බන්ධ වුව ද, අමාත්‍යවරයාගේ කිසිදු අනුදැනීමක් හෝ අතපෙවීමක් එම සිද්ධියට නොමැති බවයි කමිටුව මගින් නිර්දේශ කෙරුණේ.\nමෙම තත්ත්වය මත අරුන්දික ප්‍රනාන්දු හට යළි සිය රාජ්‍ය අමාත්‍ය ධුරය අද (04) හිමිවුණා.\nමේ අතර වනජීවී රාජ්‍ය අමාත්‍ය ධුරයෙහි කටයුතු කළ විමලවීර දිසානායක හට ආපදා කළමනාකරණ රාජ්‍ය අමාත්‍ය ධුරය හිමිව තිබෙනවා.\nමෙම පත් කිරීම අද පස්වරුවේ ජනාධිපති ගෝඨාභය රාජපක්ෂ විසිනුයි සිදු කර ඇත්තේ.",
       "URL": "https://www.hirunews.lk/298646/ගැලවූ-ඔටුන්න-යළි-අරුන්දිකගේ-හිස-මත-පළඳයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1319"
}