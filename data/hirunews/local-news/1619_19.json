{
       "Source": "hirunews",
       "Timestamp": "Tuesday, 19 October 2021 - 8:06",
       "Headline": "ඉෂාලිනිගේ සිද්ධියට චෝදනා ලැබූවන්ට කඩිනමින් නඩු",
       "News Content": "පාර්ලිමේන්තු මන්ත්‍රී රිෂාඩ් බදියුදීන්ගේ නිවසේ මෙහෙකාර සේවයේ සිටියදී ඉෂාලිනී ජූඩ් දැරිය පිලිස්සී මියයාමේ සිද්ධිය සම්බන්ධයෙන් නීතිපතිගෙන් උපදෙස් ලැබීමෙන් අනතුරුව ඉතා කඩිනමින් නඩු පැවරීමට කටයුතු කරන බවට පොලිස් ආරංචි මාර්ග ප්‍රකාශ  කළා.\nඒ අනුව සිද්ධිය සම්බන්ධයෙන් අත්අඩංගුවට ගෙන මේ වන විට ඇප ලබා සිටින සියලු පාර්ශවයන්ට එරෙහිව නඩු පැවරෙනු ඇති.\nකෙසේ වෙතත්, රිෂාඩ් බදියුදීන් මන්ත්‍රීවරයාගේ බිරිඳගේ සහෝදරයාට එරෙහිව බොහෝ දුරට නඩු පැවරීමක් සිදු නොවනු ඇති බව සඳහන්.\nඔහුට විරුද්ධව පවතින චෝදනා මෙතෙක් ඔප්පු කර ගැනීමට නොහැකිවීම ඊට හේතුවයි.\nරිෂාඩ් බදියුදීන් මන්ත්‍රීවරයාගේ බිරිඳගේ සහෝදරයා විසින් තමා දූෂණය කළ බවට බදියුදීන් මන්ත්‍රීවරයාගේ නිවසේ මීට පෙර සිටි කාන්තාවක් ප්‍රකාශ කර තිබුණා.\nකෙසේ වෙතත්, එම කාන්තාව සම්බන්ධයෙන් සිදු කළ මූලික වෛද්‍ය පරීක්ෂණවලින් එම චෝදනාවට අදාළ කිසිවක් තහවුරු වී නොමැති අතර, ඔහුගේ ජංගම දුරකතනය මේ වනවිටත් රස පරීක්ෂකවරයා වෙත යොමු කර තිබෙනවා.\nමිය ගිය ඉෂාලිනී දැරියගේ කාමරයේ තිබී සොයා ගත් අත්අකුරු පරීක්ෂා කිරීම් මෙන්ම ඇඟිලි සලකුණු පරීක්ෂා කිරීම් සහ ගොඩගත් සිරුරේ කොටස් පරීක්ෂා කිරීම්වල වාර්තා අදාළ පාර්ශවයන්ගෙන් මෙතෙක් ලැබී නැහැ.\nඊට ප්‍රධාන හේතුවක් වී ඇත්තේ, කොරෝනා වසංගත තත්ත්වයත් සමග පැවති සංචරණ සීමා බවටයි වාර්තා වන්නේ.\nකෙසේ වෙතත්, අදාළ පරීක්ෂණවල වාර්තා සහ නීතිපති උපදෙස් ලැබීමෙන් පසු චෝදනා එල්ල වූ සියලු පාර්ශවයන්ට එරෙහිව කඩිනමින් නඩු පැවරීමට කටයුතු කරන බවයි පොලිස් ආරංචි මාර්ග තවදුරටත් සදහන් කළේ.",
       "URL": "https://www.hirunews.lk/285399/ඉෂාලිනිගේ-සිද්ධියට-චෝදනා-ලැබූවන්ට-කඩිනමින්-නඩු",
       "Category": "Local News",
       "Parent URL": "https://www.hirunews.lk/local-news.php?pageID=1619"
}