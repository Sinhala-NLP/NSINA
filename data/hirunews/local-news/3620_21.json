{
       "Source": "hirunews",
       "Timestamp": "Tuesday, 04 December 2018 - 13:12",
       "Headline": "වෛද්‍ය සභාවේ නව සභාපති, තනතුර ප්‍රතික්ෂේප කරයි",
       "News Content": "ශ්‍රී ලංකා වෛද්‍ය සභාවේ සභාපති ධූරය භාර ගැනීම විශේෂඳ වෛද්‍ය පාලිත අබේකෝන් විසින් ප්‍රතික්ෂේප කර තිබෙනවා.\nහිරු ප්‍රවෘත්ති අංශය කළ විමසීමකදී ඔහු කියා සිටියේ සෞඛ්‍යමය හේතූන් සලකා තමා මෙම තනතුර භාර ගැනීම ප්‍රතික්ෂේප කළ බවයි.\nවෛද්‍ය ආඥා පනතේ හිමි බලතලවලට අනුව හිටපු සෞඛ්‍ය අමාත්‍ය චමල් රාජපක්ෂ විසින් ශ්‍රී ලංකා වෛද්‍ය සභාවේ නව සභාපතිවරයා ලෙස විශේෂඥ වෛද්‍ය පාලිත අබේකෝන් පත් කරනු ලැබුවේ පසුගිය මස 26 වනදායි.\nමහාචාර්ය කොල්වින් ගුණරත්න තනතුරෙන් ඉල්ලා අස්වීමෙන් පසුව වෛද්‍ය සභාවේ සභාපති ධුරය එතෙක් පුරප්පාඩුව පැවතුණා.\nකෙසේ වෙතත්, තමන්ට එම තනතුර භාරගත නොහැකි බව දන්වමින් විශේෂඳ වෛද්‍ය පාලිත අබේකෝන් ශ්‍රී ලංකා වෛද්‍ය සභාව වෙත  ලිපියක් ද යොමු කර තිබෙනවා.\nපසුගිය සිකුරාදා දිනයේදී වෛද්‍ය සභාව රැස් වූ අතර එහි ප්‍රධානත්වය ගනු ලැබුවේ උප සභාපති මහාචාර්ය නිලන්ති ද සිල්වා විසින්.\nඅප මේ පිළිබඳව ඇයගෙන් ද කරුණු විමසූ අතර මහාචාර්ය නිලන්ති ද සිල්වා කියා සිටියේ සෞඛ්‍ය හේතූන් මත සභාපති ධූරය භාර නොගන්නා බවට විශේෂඥ වෛද්‍ය පාලිත අබේකෝන් තමන්ට වාචිකව දැනුම් දුන් බවයි.\nමේ නිසා මේ වනවිට තමන් වෛද්‍ය සභාවේ වැඩබලන සභාපතිවරිය ලෙස කටයුතු කරන බවද ඇය ප්‍රකාශ කළා.\nවෛද්‍ය සභාවේ නව සභාපති ධූරයට පත් කළ විශේෂඥ වෛද්‍ය පාලිත අබේකෝන් ශ්‍රී ලංකා වෛද්‍ය  සම්මේලනයේ සහ දුම්කොළ සහ මධ්‍යසාර පිළිබද ජාතික අධිකාරියේ සභාපතිවරයා ලෙස ද කටයුතු කළා.\nවිශේෂඥ වෛද්‍ය පාලිත අබේකෝන් වෛද්‍ය සභාවේ සභාපති ධුරයට පත් කරන ලෙස රජයේ වෛද්‍ය නිලධාරීන්ගේ සංගමය ද හිටපු සෞඛ්‍ය චමල් රාජපක්ෂගෙන් ඉල්ලීමක් කර තිබුණා.\nඑමගින් ශ්‍රී ලංකා වෛද්‍ය සභාව සහ වෛද්‍ය වෘත්තිය සුරක්ෂිත කළ හැකි බවයි වෛද්‍ය නිලධාරීන්ගේ සංගමය ප්‍රකාශ කර තිබුණේ.",
       "URL": "https://www.hirunews.lk/205466/වෛද්‍ය-සභාවේ-නව-සභාපති-තනතුර-ප්‍රතික්ෂේප-කරයි",
       "Category": "Local News",
       "Parent URL": "https://www.hirunews.lk/local-news.php?pageID=3620"
}