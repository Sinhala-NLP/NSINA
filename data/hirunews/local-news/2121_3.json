{
       "Source": "hirunews",
       "Timestamp": "Sunday, 28 February 2021 - 8:01",
       "Headline": "මියන්මාර අත්අඩංගුවේ සිටින ධීවරයන් මුදාගැනීමට රාජ්‍ය තාන්ත්‍රික පියවර",
       "News Content": "ත්‍රිකුණාමලය වරායෙන් මුහුදු ගොස් මියන්මාර අත්අඩංගුවේ පසුවන ශ්‍රී ලාංකික ධීවරයින් 12 දෙනා ඉන් මුදා ගෙන මෙරටට ගෙන්වා ගැනීමේ කටයුතු රාජ්‍ය තාන්ත්‍රික මට්ටමින් සිදු කරන බව ධීවර අමාත්‍ය ඩග්ලස් දේවානන්දා ප්‍රකාශ කළා.\nඅදාල සිද්ධිය සම්බන්ධයෙන් කළ විමසීමකදී කියා සිටියේ මියන්මාරය දැනට හමුදා පාලනය යටතේ පවතින බැවින් එහි තානාපති කාර්යලය හරහා ද මීට අදාල සාකච්ඡා සිදු කරන බවයි.\nහිරු ප්‍රවෘත්ති අංශය මෙම සිද්ධිය සම්බන්ධයෙන් මියන්මාරයේ ශ්‍රී ලංකා තානාපති මහාචාර්ය නලින් ද සිල්වාගෙන් ද විමසීමක් කළා.\nඑහිදී ඔහු කියා සිටියේ මෙම ධීවරයන් මුදා ගැනීම සඳහා අවශ්‍ය කටයුතු විදේශ අමාත්‍යාංශය හරහා මේ වනවිටත් සිදුකරමින් පවතින බවයි.\nඅදාළ සම්බන්ධීකරණ කටයුතු සිදුවන බව විදේශ අමාත්‍යාංශ ලේකම් අද්මිරාල්, මහාචාර්ය ජයනාත් කොළඹගේද  තහවුරු කළා.\nපසුගිය 11 සහ 12 යන දෙදින තුල මයෝමි සහ සාගර කුමාර 4 යන යාත්‍රා දෙක ධීවරයින් මියන්මාර ආරක්ෂක අංශ විසින් අත්අඩංගුවේ ගනු ලැබුවේ මුහුදු සීමා උල්ලංඝනය කිරීමේ චෝදනාව මතයි.\nඑම ධීවරයන් 12 දෙනාගෙන් කිහිපදෙනෙකු මාතර - දෙවුන්දර ප්‍රදේශයේ පදිංචිකරුවන් බවටයි අනාවරණ වී ඇත්තේ.\nකෙසේ වෙතත්, තමන් රඳවා සිටින ස්ථානය පැහැදිලිව ප්‍රකාශ කිරීමට ධීවරයන්ට නොහැකි වී තිබෙනවා.",
       "URL": "https://www.hirunews.lk/263872/මියන්මාර-අත්අඩංගුවේ-සිටින-ධීවරයන්-මුදාගැනීමට-රාජ්‍ය-තාන්ත්‍රික-පියවර",
       "Category": "Local News",
       "Parent URL": "https://www.hirunews.lk/local-news.php?pageID=2121"
}