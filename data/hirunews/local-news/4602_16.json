{
       "Source": "hirunews",
       "Timestamp": "Tuesday, 21 March 2017 - 18:16",
       "Headline": "බැදුම්කර කොමිසමේ කාර්යභාරය සභාපති පහදයි",
       "News Content": "ප්‍රශ්ණගත බැදුම්කර නිකුතුව ගැන සොයන ජනාධිපති කොමිසම කිසිදු පුද්ගලයෙකු වරදකරුවෙකු නොකරන බව එහි සභාපති ශ්‍රේෂ්ඨාධිකරණ විනිසුරු කේ.ටී. චිත්‍රසිරි ප්‍රකාශ කළා.\nඔහු කියා සිටියේ කොමිසම සිදුකරන්නේ තොරතුරු සෙවීමේ ක්‍රියාවලියක් පමණක් බවයි.\nවිනිසුරුවරයා මේ බව පැවසුවේ හිටපු මහ බැංකු අධිපති අර්ජුන් මහේන්ද්‍රන් වෙනුවෙන් පෙනී සිටි නීතීඥවරයා මතුකළ ප්‍රශ්නයකට පිළිතුරු ලබාදෙමින්.\nහිටපු මහ බැංකු අධිපතිවරයාද කොමිසමේ සාක්ෂි විමසීමේ කාමරයට අද පැමිණ තිබුණේ මූල්‍ය මණ්ඩලයේ ලේකම් එච්.ඒ. කරුණාරත්න සාක්ෂි ලබාදීම නිරීක්ෂණය කිරීමටයි.\nතම සේවා දායකයා සම්බන්ධයෙන් විවිධ වාර්තා මාධ්‍යවල පළවන බැවින් කොමිසම යම් අයෙකු වරදකරු කළහොත් එය තම පාර්ශවයට අගතියක් බව මෙහිදී හිටපු මහ බැංකු අධිපතිවරයාගේ නීතීඥයා ප්‍රකාශ කළා.\nකෙසේ වෙතත් කොමිසමේ සභාපති කේ.ටී. චිත්‍රසිරි ප්‍රකාශ කළේ හිටපු මහ බැංකු අධිපති අර්ජුන් මහේන්ද්‍රන්ද සාක්ෂි ලබාදීම සඳහා කොමිසම හමුවට කැඳවන බැවින් ඔහුට අදාළ තත්ත්වය පැහැදිළි කළ හැකි බවයි.\nමේ අතර අර්ජුන් මහේන්ද්‍රන් මහ බැංකු අධිපතිව සිටි කාලයේ මූල්‍ය මණ්ඩල රැස්වීම්වල වාර්තා සහ පත්‍රිකා ලබාදෙන ලෙසට මහ බැංකුවට නියෝගයක් නිකුත් කරන්නැයි ඔහුගේ නීතීඥවරයා කළ ඉල්ලීමකට රජයේ නීතීඥ කණ්ඩායම මෙහෙයවන ජ්‍යෙෂ්ඨ අතිරේක සොලිසිටර් ජනරාල්වරයාගෙන් දැඩි විරෝධයක් එල්ලවුණා.\nඒ පිළිබඳ තීරණය අනිද්දා ලබාදීමට නියමිතයි.",
       "URL": "https://www.hirunews.lk/157397/බැදුම්කර-කොමිසමේ-කාර්යභාරය-සභාපති-පහදයි",
       "Category": "Local News",
       "Parent URL": "https://www.hirunews.lk/local-news.php?pageID=4602"
}