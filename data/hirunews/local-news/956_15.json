{
       "Source": "hirunews",
       "Timestamp": "Monday, 08 August 2022 - 9:50",
       "Headline": "මතභේදාත්මක නෞකාව ගැන චීනය, ලක් රජයෙන් සාකච්ඡාවක් අපේක්ෂාවෙන්",
       "News Content": "මතභේදයට තුඩුදුන් යුආන් වැන්ග් ෆයිව් චීන නෞකාවේ ශ්‍රී ලංකා සංචාරය සම්බන්ධයෙන් චීන රජය මෙරට ඉහළ පෙළේ නිලධාරී මට්ටමේ සාකච්ඡාවක් ඉල්ලා තිබෙනවා.\nමෙරට චීන තානාපති කාර්යාලය විසින් මෙම ඉල්ලීම සිදුකර ඇති බවයි විදෙස් වාර්තා සඳහන් කළේ.\nමේ මස 11 වනදා අදාළ නෞකාව හම්බන්තොට වරායට පැමිණීමට නියමිතව තිබුණා.\nඑය මෙරටට පැමිණීම සඳහා පසුගිය මස 13 වනදා චීනයේ ජියැංඉන් වරායෙන් ගමන් ආරම්භ කර තිබූ අතර, හම්බන්තොට වරායට පැමිණ පහසුකම් ලබාගැනීම සඳහා මෙරට ආරක්ෂක අමාත්‍යාංශයේ අවසරය ද හිමිව තිබූ බව සඳහන්.\nඑම නෞකාව සම්බන්ධයෙන් පසුගියදා ඉන්දීය විදේශ අමාත්‍යාංශ ප්‍රකාශක අරින්දම් බක්ෂි ප්‍රකාශයක් සිදු කරමින් සඳහන් කළේ බීජිං නුවර සිට දිවයිනට පැමිණෙන මෙම නෞකාව හේතුවෙන් ආරක්ෂාවට තර්ජනයක් එල්ලවන්නේ නම් ඊට අදාළව සුදුසු ක්‍රියාමාර්ග ගැනීමට කටයුතු කරන බවයි.\nමෙම තත්ත්වය හමුවේ ශ්‍රී ලංකා රජය පසුව දැනුම් දුන්නේ චීන නෞකාවේ මෙරට සංචාරය කල්දමන ලෙසයි.\nඑම ඉල්ලීමත් සමඟ මෙරට චීන තානාපති කාර්යාලය ඒ පිළිබඳ ව සාකච්ඡා කිරීමට අපේක්ෂාවෙන් පසුවන බවයි විදෙස් මාධ්‍ය වාර්තා කර ඇත්තේ.",
       "URL": "https://www.hirunews.lk/312213/මතභේදාත්මක-නෞකාව-ගැන-චීනය-ලක්-රජයෙන්-සාකච්ඡාවක්-අපේක්ෂාවෙන්",
       "Category": "Local News",
       "Parent URL": "https://www.hirunews.lk/local-news.php?pageID=956"
}