{
       "Source": "hirunews",
       "Timestamp": "Friday, 19 May 2017 - 12:41",
       "Headline": "වෑන් රථයක් ප්‍රපාතයකට පෙරලීමෙන් දෙදෙනෙක් මරුට",
       "News Content": "බදුල්ල - මහියංගණය මාර්ගයේ පහේ කණුව ආසන්නයේදී වෑන් රථයක් අඩි 100 ක පමණ ප්‍රපාතයකට පෙරළීමෙන් එහි ගමන් ගත් පුද්ගලයන් දෙදෙනෙකු ජීවිතක්ෂයට පත්ව තිබෙනවා.\nතවත් පුද්ගලයෙකු බරපතල තුවාල ලබා බදුල්ල මහ රෝහලට ඇතුළත් කර ඇති අතර, මෙලෙස අනතුරට ලක්ව ඇත්තේ සූරියවැව ප්‍රදේශයේ සිට මහියංගණය බලා ගමන් කරමින් සිටි පුද්ගලයින් පිරිසක් බවයි පොලීසිය සඳහන් කළේ.\nඅද(18) උදෑසන 8ට පමණ මෙම අනතුර සිදුව තිබෙනවා. රියදුරුට නින්ද යාම හේතුවෙන් මෙම අනතුරට සිදුව ඇති බවටයි සැක කෙරෙන්නේ.\nමරණයට පත්වූවන්ගෙන් එක් අයෙක් සූරියවැව ,පදලංගල පදිංචිකරුවෙක් බවට හඳුනාගෙන තිබෙනවා.\nමේ අතර අකුරැස්ස - ගාල්ල ප්‍රධාන මාර්ගයේ කියාඩුව ප්‍රදේශයේදී සිදුවූ බස් රථ අනතුරකින් පනස් දෙදෙනෙකු තුවාල ලබා තිබෙනවා.\nඅද පෙරවරුවේ මාතර සිට අකුරැස්ස දෙසට ධාවනය වූ පෞද්ගලික බස් රථයක් සහ අකුරැස්සේ සිට කොළඹ දක්වා ධාවනය වෙමින් තිබූ ලංගම බස් රථයක් මුහුණට මුහුණලා ගැටීමෙන් මෙම අනතුර සිදුව ඇති බවයි පොලීසිය සඳහන් කළේ.\nඅනතුරෙන් තුවාල ලැබූවන් අකුරැස්ස රෝහලට ඇතුළත් කර ඇති අතර, ඉන් බරපතල තත්ත්වයේ පසුවූ 6 දෙනෙකු මාතර මහ රෝහලට මාරුකර යවා තිබෙනවා.\nතුවාලකරුවන්ගෙන් 31 දෙනෙකු කාන්තාවන්.",
       "URL": "https://www.hirunews.lk/161672/වෑන්-රථයක්-ප්‍රපාතයකට-පෙරලීමෙන්-දෙදෙනෙක්-මරුට",
       "Category": "Local News",
       "Parent URL": "https://www.hirunews.lk/local-news.php?pageID=4510"
}