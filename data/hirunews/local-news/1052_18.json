{
       "Source": "hirunews",
       "Timestamp": "Saturday, 02 July 2022 - 7:33",
       "Headline": "අගමැති සහ සිපෙට්කෝ බෙදුම්කරුවන් අතර හමුවක්",
       "News Content": "ඉන්ධන සම්බන්ධයෙන් පැන නැගී ඇති අර්බුදකාරී තත්වය පිළිබඳව ලංකා ඛණිජ තෙල් බෙදුම්කරුවන්ගේ සංගමය සහ අග්‍රාමාත්‍ය රනිල් වික්‍රමසිංහ ඇතුලු බලධාරීන් සමග සාකච්ඡාවක් ඊයේ (01) කොළඹ දී පැවැත්වුණා.\nඑහිදී ඉන්ධන නොලැබීමත් සමග තමන් මුහුණ දෙන අසීරු තත්ත්වය සම්බන්ධයෙන් ලංකා ඛණිජ තෙල් බෙදුම්කරුවන්ගේ සංගමය විසින් දීර්ඝ ලෙස කරුණු පැහැදිලි කිරීමටයි පියවර ගෙන ඇත්තේ.\nසිපෙට්කෝ පිරවුම්හල්වලින් සියයට 90ක ප්‍රතිශතයක් මේ වන විට වසා දමා ඇති අතර ඉතිරි සියයට 10ක ප්‍රතිශතය විවෘතව පවතින්නේ දැනට පවතින සීමිත ඉන්ධන සංචිත අත්‍යවශ්‍ය සේවා සඳහා නිකුත් කිරීමටයි.\nඑවැනි පසුබිමක් තුළ බැංකු ණය පියවීම සහ සේවක වැටුප් ගෙවීම ඇතුලු ගැටලු පිළිබඳව ඊයේ සාකච්ඡාවේදී ලංකා ඛණිජ තෙල් බෙදුම්කරුවන්ගේ සංගමය අග්‍රාමාත්‍යවරයාගේ අවධානයට යොමු කර තිබෙනවා.\nමෙම සාකච්ඡාවට එක්වූ හිටපු පාර්ලිමේන්තු මන්ත්‍රී සාගල රත්නායක ප්‍රකාශ කර ඇත්තේ බොහෝ දුරට ලබන 15 හෝ 16 ආදී දිනවල මෙරටට ඉන්ධන නෞකා පැමිණෙනු ඇතැයි අපේක්ෂා කරන බවයි.\nලංකා අයි.ඕ.සී සමාගම ඊයේ දිනයේදීත් පිරවුම්හල් 200 කට ආසන්න සංඛ්‍යාවකට ඉන්ධන නිකුත් කිරීම සිදු කර තිබෙනවා.\nඅද දිනයේදී ද එම කටයුතු අඛණ්ඩව සිදු කෙරෙනවා.\nකෙසේ වෙතත් බොහෝ දෙනෙකු ඉන්ධන ලබා ගැනීම සඳහා තවදුරටත් අයි.ඕ.සී පිරවුම්හල් අසල රැඳී සිටින අතර ඊයේ බොහෝ දෙනෙකුට රැය පහන් කිරීමට සිදු වුයේද ඉන්ධන පෝලිම්වල යි.\nඉන්ධන ගැටලුව හමුවේ මේ වන විට කොළඹ ඇතුලු ප්‍රදේශ රැසකදී කුලී ගමන් සඳහා ත්‍රීරෝද රථයක් සොයා ගැනීම ද අපහසු කටයුත්තක් බවට පත්ව තිබෙනවා.\nමේ අතර ආර්ථික මධ්‍යස්ථාන වෙත පැමිණෙන ලොරි රථවලට යුද හමුදා කඳවුරු හරහා ඉන්ධන ලබාදීමේ වැඩපිළිවෙලක් අද (02) සිට ආරම්භ කරන බව වෙළඳ, වානිජ හා ආහාර සුරක්ෂිතතා අමාත්‍ය නලින් ප්‍රනාන්දු ඊයේ සඳහන් කළා.",
       "URL": "https://www.hirunews.lk/308776/අගමැති-සහ-සිපෙට්කෝ-බෙදුම්කරුවන්-අතර-හමුවක්",
       "Category": "Local News",
       "Parent URL": "https://www.hirunews.lk/local-news.php?pageID=1052"
}