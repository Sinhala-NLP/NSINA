{
       "Source": "hirunews",
       "Timestamp": "Tuesday, 12 October 2021 - 15:11",
       "Headline": "ඇවිදින මංතීරුවක් නිසා නාවලපිටිය නගර සභාවේ පක්ෂ විපක්ෂ මන්ත්‍රීවරුන් අතර ගැටුමක්  (වීඩියෝ)",
       "News Content": "නාවලපිටිය නගර සභාවේ පක්ෂ විපක්ෂ මන්ත්‍රීවරුන් දෙපිරිසක් අතර අද ගුටිබැට හුවමාරුවක් සිදුව තිබෙනවා.\nඒ, නාවලපිටිය ජයතිලක ක්‍රීඩාංගණයේ ඉදිවන ඇවිදින මංතීරුව සම්බන්ධයෙන් සොයාබැලීම සඳහා එම නගර සභාවේ හිටපු සභාපතිවරයෙකු මෙන්ම සමගි ජනබලවේගයේ නාගරික මන්ත්‍රී සසංක සම්පත් සහ තවත් මන්ත්‍රීවරුන් දෙදෙනෙකු ආධාරකරුවන්ද සමඟ පැමිණීමත් සමඟයි.\nක්‍රීඩාංගණයේ පිවිසුම වෙත පැමිණි අවස්ථාවේදී ප්‍රධාන ගේට්ටුව නගර සභාව විසින් වසා දමා තිබීමත් සමඟ එම ස්ථානයට නාවලපිටිය නගර සභාවේ සභාපති අමල් ප්‍රියංකර ඇතුලු නාගරික මන්ත්‍රිවරුන් පිරිසක් පැමිණ තිබෙනවා.\nඑහිදී ඔවුන් දෙපිරිස අතර වචන හුවමාරුවකින් පසු ගුටිබැට හුවමාරුවක්ද සිදුව ඇති බවයි වාර්තාවන්නේ. එම තත්වය පාලනය කිරීම සඳහා පොලීසියද පැමිණ ඇති අතර, දෙපාර්ශවය විසින්ම ඒ සම්බන්ධයෙන් පොලීසියට පැමිණිලි කර තිබෙනවා.\nඑහිදී තුවාල ලැබූ තුන්දෙනෙකු නාවලපිටිය මහ රෝහලට ඇතුළත්ව ප්‍රතිකාර ලබන බව සඳහන්.",
       "URL": "https://www.hirunews.lk/284793/ඇවිදින-මංතීරුවක්-නිසා-නාවලපිටිය-නගර-සභාවේ-පක්ෂ-විපක්ෂ-මන්ත්‍රීවරුන්-අතර-ගැටුමක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1633"
}