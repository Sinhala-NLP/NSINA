{
       "Source": "hirunews",
       "Timestamp": "Thursday, 19 May 2016 - 14:29",
       "Headline": "කෑගල්ලේ ප්‍රදේශ දෙකක පවුල් 50 ක් නායයෑමේ අවදානමක් හේතුවෙන් ඉවත් කරයි",
       "News Content": "කෑගල්ල - දීවෙල සහ නිකපිටිය යන ප්‍රදේශවල නායයාමේ අවදානමක් හේතුවෙන් පවුල් 50ක් එම ස්ථානවලින් ඉවත් කර තිබෙනවා.\nප්‍රාදේශීය ලේකම් කාර්යාලයේ ප්‍රකාශකයෙකු සදහන් කළේ දීවෙල ප්‍රදේශයෙන් පවුල් 25 ක් සහ නිකපිටිය ප්‍රදේශයෙන් පවුල් 25 ක් ද නායයෑමේ අවදානමක් හේතුවෙන් ඉවත් කළ බවයි.\nඔවුන් ආරක්ෂිත ස්ථාන කරා යොමු කිරීමට පියවර ගත් බවද එම ප්‍රකාශකයා වැඩිදුරටත් කියා සිටියා.\nමේ අතර පීඩාවට පත්වූ ජනතාවට නොමිලේ ප්‍රවාහන සේවා සැපයීමට ශ්‍රී ලංකා ගමනාගමන මණ්ඩලය තීරණය කර තිබෙනවා.\nපීඩාවට පත්ව සිටින ජනතාව ප්‍රවාහනය කිරීම සදහා අදාළ ප්‍රාදේශීය ලේකම්වරුන් ඉල්ලීම් කරනු ලැබුවහොත් බස් රථ ලබාදීමට හැකියාව පවතින බවයි ගමනාගමන මණ්ඩලය සදහන් කළේ.\nහදිසි ආපදා තත්ත්වයන්ට මුහුණදීම සදහා සියලූම රෝහල් ද සූදානම් කර ඇති බව සෞඛ්‍ය සේවා අධ්‍යක්ෂ ජනරාල් විශේෂඥ වෛද්‍ය පාලිත මහීපාල සදහන් කළා.\nකඩුවෙල, කොළොන්නාව, කොටිකාවත්ත, මුල්ලේරියාව යන ප්‍රාදේශීය ලේකම් කොට්ඨාශවල පීඩාවට පත්ව සිටින ජනතාව වෙනුවෙන් විශේෂ ජංගම සෞඛ්‍ය සායන ද ක්‍රියාත්මක කර තිබෙනවා.\nඑමෙන්ම, අරණායක - සාමසර කන්ද නායයාමෙන් විපතට පත් ජනතාවට සහන සැලසීම සදහා අතිරේක වෛද්‍ය කණ්ඩායමක් කෑගල්ල මහරෝහලට යොමුකර ඇති බව ද සෞඛ්‍ය අධ්‍යක්ෂ ජනරාල්වරයා වැඩිදුරටත් සඳහන් කළා.",
       "URL": "https://www.hirunews.lk/133564/කෑගල්ලේ-ප්‍රදේශ-දෙකක-පවුල්-50-ක්-නායයෑමේ-අවදානමක්-හේතුවෙන්-ඉවත්-කරයි",
       "Category": "Local News",
       "Parent URL": "https://www.hirunews.lk/local-news.php?pageID=5040"
}