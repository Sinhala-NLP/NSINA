{
       "Source": "hirunews",
       "Timestamp": "Monday, 06 April 2020 - 8:15",
       "Headline": "ඉතාලි නෞකාවේ සිටින ශ්‍රී ලාංකිකයා මුදාගැනීමට රජය තීරණය කරයි - (වීඩියෝ)",
       "News Content": "ලොව අති සුඛෝපභෝගී දැවැන්ත මගී නෞකාවක් වන ඉතාලියේ එම්.එස්.සී. මැග්නිෆිකා නෞකාවේ සිටින ශ්‍රී ලංකා සූපවේදී අනුර හේරත් මුදාගැනීමට කටයුතු කරන බව ශ්‍රී ලංකා වරාය අධිකාරියේ සභාපති විශ්‍රාමික ජෙනරාල් දයා රත්නායක ප්‍රකාශ කළා.\nඔහු ඊයේ සමාජ මාධ්‍ය වෙත වීඩියෝවක් නිකුත් කරමින් ජනාධිපතිවරයාගෙන් සහ අග්‍රාමාත්‍යවරයාගෙන් ඉල්ලා සිටියේ මෙම මගී නෞකාව ඉන්ධන ලබාගැනීම සඳහා අද කොළඹ වරායට සේන්දුවීමට නියමිත බැවින් එම අවස්ථාවේදී තමන්ට ශ්‍රී ලංකාව තුළට ඇතුලුවීමට අවසර දෙන ලෙසටයි.\nඑම ඉල්ලීමට ප්‍රතිචාර දක්වමිනුයි මෙම සූපවේදියා මුදාගැනීමට රජය තීරණය කර ඇත්තේ.\nකොරෝනා වෛරස් තත්ත්වය හේතුවෙන් කොළඹ වරායට පැමිණෙන මගී නෞකාවල මගීන්ට මෙරටට ගොඩබැසීමට අවසර හිමි නොවන අතර, මෙම නෞකාව සේවා ලබාගැනීමෙන් පසුව යුරෝපය බලා ගමන් ආරම්භ කරනු ඇති.\nජනවාරි මස 4 වනදා ඉතාලියේ රෝමයේ සිට ගමන් ආරම්භ කළ එම්.එස්.සී. මැග්නිෆිකා මගී නෞකාවේ චාරිකා කාලය දින 116ක්.\nඑම චාරිකාව අප්‍රේල් 29 වනදා අවසන් කිරීමට නියමිතයි.\nමගීන් 2,500ත් 3,000ත් අතර සංඛ්‍යාවකට සේවා සපයන මෙම නෞකාවේ කාර්ය මණ්ඩලය 1,038ක්.",
       "URL": "https://www.hirunews.lk/238024/ඉතාලි-නෞකාවේ-සිටින-ශ්‍රී-ලාංකිකයා-මුදාගැනීමට-රජය-තීරණය-කරයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2813"
}