{
       "Source": "hirunews",
       "Timestamp": "Wednesday, 19 August 2020 - 7:18",
       "Headline": "කෝටියකට වැඩි හෙරොයින් සමඟ හතරදෙනෙකු අල්ලයි - නගර සභා වැඩ පරීක්ෂකවරයෙකුත් ඒ අතර (වීඩියෝ)",
       "News Content": "රුපියල් එක්කෝටි විසිලක්ෂයක වටිනාකමකින් යුත් හෙරොයින් තොගයක් සමඟ සැකකරුවන් හතරදෙනෙකු පාදුක්ක පොලීසිය අත්අඩංගුවට ගෙන තිබෙනවා.\nහෙරොයින් භාවිතයට ඇබ්බැහිවූ සැකකරුවන් දෙදෙනෙකු පාදුක්ක ප්‍රදේශයේදී අත්අඩංගුවට ගෙන තිබූ අතර, අනතුරුව ඔවුන්ගෙන් කළ ප්‍රශ්න කිරීම්වලදී කොළොන්නාව ප්‍රදේශයේ පදිංචි හෙරොයින් ජාවාරමේ නිරත සැකකරුවෙකු හෙරොයින් ග්‍රෑම් 10 ක්ද සමඟ අත්අඩංගුවට ගෙන තිබුණා.\nපොලීසිය ඔහුට හෙරොයින් ලබාදෙන පුද්ගලයා සම්බන්ධයෙන් කළ විමර්ශනවලදී අනාවරණ වී තිබුණේ කොළඹ නගර සභාවේ වැඩ පරීක්ෂකවරයෙකු ලෙස කටයුතු කරන 50 හැවිරිදි අයෙකු හෙරොයින් ජාවාරමේ නිරතව ඇති බවටයි.\nපසුව සිදුකළ පරීක්ෂාවකදී වෙළඳසැලක සඟවා තිබියදී හෙරොයින් කිලෝ එකයි ග්‍රෑම් 100 ක් සොයාගෙන තිබෙනවා.\nමේ අතර, මත්ද්‍රව්‍ය ජාවාරම් කල බවට චෝදනා එල්ල වු පොලිස් මත්ද්‍රව්‍ය කාර්යාංශයේ නිළධාරීන් 13 දෙනා ලබන 31 වනදා දක්වා යළි රක්ෂිත බන්ධනාගාර කිරීමට කොළඹ ප්‍රධාන මහේස්ත්‍රත් ලංකා ජයරත්න ඊයේ නියෝග කළා.\nඅපරාධ පරීක්ෂණ දෙපාර්තමේන්තුව වෙනුවෙන් පරීක්ෂණවල ප්‍රගතිය පිළිබද අධිකරණයට කරුණු වාර්තා කළ නියෝජ්‍ය සොලිසිටර් ජනරාල් දිලීප පිරීස් එහිදී කියා සිටියේ මෑතකදී මිනුවන්ගොඩ ප්‍රදේශයේ හෙරොයින් සමග අත්අඩංගුවට ගත් චමින්ද ප්‍රියංකර මල්ලවආරච්චි හෙවත් ටයිල් චමින්ද නැමැත්තා විසින් සිදුකරන ලද ප්‍රකාශ මත ද සිද්ධියට අදාළව පරීක්ෂණ ආරම්භ කළ බවයි.\nවිමර්ශණවලට අදාළව අත්අඩංගුවට ගෙන රදවාගෙන ප්‍රශ්ණ කිරීම් සිදුකරන විහග ප්‍රභාත් නැමත්තා සිදුකළ අනාවරණයන් සම්බන්ධයෙන් එහිදි නියෝජ්‍ය සොලිසිටර් ජනරාල් දිලීප පිරිස් අධිකරණයට කරුණු දක්වා සිටියා.\nඒ අනුව ඔහුගෙන් සිදුකළ ප්‍රශ්ණ කිරීම්වලදී මත්ද්‍රව්‍ය නාශක කාර්යාංශයේ නිලධාරීන් පසුගිය අප්‍රේල් මස මාතර  සිට මත්කුඩු කිලෝග්‍රෑම් 130ක් රැගෙන විත් ඉන් කිලෝග්‍රෑම් 90ක් ටයිල් චමින්ද නැමැත්තාට ලබා දි ඇති බව හෙළි වී තිබෙනවා.\nමත්ද්‍රව්‍ය නාශක කාර්යංශයේ නිලධාරින්ගෙන් සමන්විත රජයේ වාහනයක ආරක්ෂාව යටතේ තවත් පෞද්ගලික වාහනයකින් මෙම මත්ද්‍රව්‍ය තොග දක්ෂිණ අධිවේගි මාර්ගය ඔස්සේ හික්කඩුව ප්‍රදේශයට ගෙනවිත් ඇති බව විමර්ශණ වලදි අනාවරණය වි තිබෙනවා.  ඉන් කිලෝග්‍රෑම් 25ක් පුද්ගලයින් තුන්දෙනෙකුට ලබා දි ඇති බව නියෝජ්‍ය සොලිසිටර් ජනරාල්වරයා ප්‍රකාශ කලා.\nඑම මත්ද්‍රව්‍ය තොගය ප්‍රවාහනය කිරීම වෙනුවෙන් ජාවාරම්කරුවෙකු විසින් රුපියල් ලක්ෂ 130 ක් සැකකාර මත්ද්‍රව්‍ය කාර්යාංශ නිලධාරින්ට ගෙවා ඇති අතර, එම මත්ද්‍රව්‍ය තොග වලින් කොටසක් පාර්ලිමේන්තුව ආසන්නයේ පිහිටි කිඹුලාවල ප්‍රදේශයේ තවත් පුද්ගලයෙකුට ලබාදී ඇති බවයි ඔහු වැඩිදුරටත් අධිකරණය හමුවේ ප්‍රකාශ කළේ.\nරජයේ රස පරික්ෂක දෙපාර්තමේන්තුවේ නිලධාරින් දෙදෙනෙකු අත්අඩංගුවට ගැනීමත් සමඟ මෙම ජාලය ඉතා සංවිධානාත්මක සිදුවන බව ඔප්පු වන බව ද නියෝජ්‍ය සොලිසිටර් ජනරාල්වරයා පෙන්වා දුන්නා.\nදැනට ඩුබායි හි සිටින ප්‍රබල පාතාල කල්ලි ජාවාරම්කරුවෙකු වන උදාර සම්පත් නමැත්තා ද මෙහෙයවීම මත පොඩි ලැසී නමැත්තාගේ මග පෙන්වීම යටතේ සිදුව ඇති මත්ද්‍රව්‍ය ජාවාරමට මත්ද්‍රව්‍ය නාශක කාර්යාංශයේ නිලධාරින් සහය දී ඇති බවට තොරතුරු අනාවරණ වී ඇති බවයි එහිදී ඔහු අධිකරණයට සදහන් කළේ.\nරක්ෂිත බන්ධනාගාර ගත කර සිටින නිලධාරින් සන්තකයේ තිබී භාරයට ගත් රුපියල් තුන්සිය විසිඅට ලක්ෂ 93,000 ක මුදල මේ වනවිට අධිකරණ නියෝග මත විශේෂ ගිණුමක තැන්පත් කර ඇති බව ද නියෝජ්‍ය සොලිසිටර් ජනරාල්වරයා එහිදී සදහන් කළා.\nඅත්අඩංගුවට ගන්නා මත්ද්‍රව්‍ය කිලෝ සිය ගණනක් රජයේ රස පරීක්ෂක වෙත ඉදිරිපත් නොකර කාර්යාංශයේ රදවා ගැනීම බරපතල සැකයකට තුඩු දෙන කරුණක් යැයි පෙන්වා දුන් නියෝජ්‍ය සොලිසිටර් ජනරාල්වරයා රජයේ රස පරීක්ෂක වෙත යොමුකර තිබෙන ඇතැම් මත්ද්‍රව්‍ය පාර්සල් පවා නිසි පරිදි මුද්‍රා තබා නොමැති බව ද ප්‍රකාශ කළා.\nඑහිදී සැකකරුවන් වෙනුවෙන් පෙනි සිටි නීතිඥ අජිත් පතිරණ අධිකරණයට කරුණු දක්වමින් කියා සිටියේ නියෝජ්‍ය සොලිසිටර් ජනරාල්වරයා ඉදිරිපත් කරන කරුණු බොහෝමයක් මාධ්‍යවලට අදාළ වුවත්, ඒවා අධිකරණයට අදාළ නොවන බවයි.\nඑම නිසා ඔවුන්ට ඇප ලබාගෙන ලෙස ඔහු ඉල්ලා සිටියත් අධිකරණය නියෝග කළේ සැකකරුවන් යළි රක්ෂිත බන්ධනාගාර ගත කිරීමටයි.",
       "URL": "https://www.hirunews.lk/248142/කෝටියකට-වැඩි-හෙරොයින්-සමඟ-හතරදෙනෙකු-අල්ලයි-නගර-සභා-වැඩ-පරීක්ෂකවරයෙකුත්-ඒ-අතර-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2512"
}