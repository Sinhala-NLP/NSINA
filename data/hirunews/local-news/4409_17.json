{
       "Source": "hirunews",
       "Timestamp": "Saturday, 22 July 2017 - 11:03",
       "Headline": "ඉන්දීය ධීවරයන් 8 දෙනෙකු නාවික හමුදා අත්අඩංගුවට",
       "News Content": "පේදුරුතුඩුවට නාවික සැතපුම් 15ක් පමණ උතුරෙන් වූ මුහුදු ප්‍රදේශයේදී නීතිවිරෝධී ලෙස ධීවර කටයුතුවල නිරතව සිටි ඉන්දීය ධීවරයන් 8 දෙනෙකු සහ ඔවුන්ට අයත් ධීවර යාත්‍රාවක් නාවික හමුදාව ඊයේ රාත්‍රියේ අත්අඩංගුවට ගෙන තිබෙනවා.\nඋතුරු නාවික විධානයට අයත් වේග ප්‍රහාරක යාත්‍රාවක නාවිකයන් විසින් අත්අඩංගුවට ගත් එම ධීවරයන් සහ යාත්‍රාව කන්කසන්තුරෙයි වරායට රැගෙන ඒමෙන් පසු යාපනය සහකාර ධීවර අධ්‍යක්ෂවරයා වෙත භාර දීමට නියමිතයි.\nමෙම ධීවරයන් අත්අඩංගුවට ගැනීමේ සිද්ධියට ඉන්දීය මාධ්‍ය අද පුළුල් ප්‍රචාරයක් ලබාදී තිබුණා.\nපී.ටී.අයි. ඉන්දීය ප්‍රවෘත්ති සේවය සදහන් කළේ මෙය මේ මාසය තුළ වාර්තා වූ එවැනි 05 වන සිද්ධිය බවයි.\nඊයේ අත්අඩංගුවට ගත් ධීවරයන් තමිල්නාඩුවේ නාගපට්ටිනම් ප්‍රදේශයෙන් පැමිණී ධීවරයන් බවත්, එමගින් කියා සිටියා.\nඉන්දීය ධීවරයන් ශ්‍රී ලංකා මුහුදු තීරයේදී අත්අඩංගුවට පත්වීම වළක්වා ඒ සඳහා ස්ථීර විසදුමක් ලබා ගැනීමට කටයුතු කරන්නැයි තමිල්නාඩු මහඇමති කේ. පලනිස්වාමි ඉන්දීය අග්‍රාමාත්‍ය නරේන්ද්‍ර මෝදිට පසුගිය සතියේ ද ලිපියක් යොමු කළා.",
       "URL": "https://www.hirunews.lk/166494/ඉන්දීය-ධීවරයන්-8-දෙනෙකු-නාවික-හමුදා-අත්අඩංගුවට",
       "Category": "Local News",
       "Parent URL": "https://www.hirunews.lk/local-news.php?pageID=4409"
}