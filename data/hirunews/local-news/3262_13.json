{
       "Source": "hirunews",
       "Timestamp": "Sunday, 07 July 2019 - 7:25",
       "Headline": "දයාසිරි තේරීම් කාරක සභාව මග හරින්නේ නම්, පියවර ගැනීමට සූදානම් - කමිටු සභාපති කියයි",
       "News Content": "පාස්කු ඉරිදා එල්ල වූ ත්‍රස්ත ප්‍රහාරය පිළිබඳව සොයා බැලෙන විශේෂ පාර්ලිමේන්තු තේරීම් කාරක සභාව හමුවේ පෙනී නොසිටින ඕනෑම පාර්ලිමේන්තු මන්ත්‍රීවරයෙකු සම්බන්ධයෙන් අවශ්‍ය ක්‍රියාමාර්ගවලට අනිවාර්යයෙන්ම එළඹෙන බව කමිටු සභාපති නියෝජ්‍ය කතානායක ආනන්ද කුමාරසිරි පවසනවා.\nලබන 10 වනදා යළි පාර්ලිමේන්තු කාරක සභාව රැස්වීමට නියමිතයි.\nඑදිනට ශ්‍රී ලංකා නිදහස් පක්ෂ මහලේකම්, පාර්ලිමේන්තු මන්ත්‍රී දයාසිරි ජයසේකර කැඳවා ඇති අතර, මීට පෙර කළ කැඳවීමට මන්ත්‍රීවරයා තේරීම්කාරක සභාව හමුවට පැමිණියේ නැහැ.\nඒ සම්බන්ධයෙන් කළ විමසීමකදී නියෝජ්‍ය කතානායකවරයා කියා සිටියේ දෙවන වතාවට ද දයාසිරි ජයසේකර මන්ත්‍රීවරයා එම අවස්ථාව ද පැහැර හරින්නේ නම් ඒ පිළිබඳව පාර්ලිමේන්තු වරප්‍රසාද කමිටුවට කරුණු වාර්තා කිරීමෙන් අනතුරුව අවශ්‍ය ක්‍රියාමාර්ග ගැනීමට නියමිත බවයි.\nමෙහිදී වැඩිදුරටත් අදහස් දක්වමින් නියෝජ්‍ය කතානායක ආනන්ද කුමාරසිරි කියා සිටියේ පාර්ලිමේන්තු මන්ත්‍රීවරයෙකුට තේරීම්කාරක සභාව හෝ පාර්ලිමේන්තුවේ කටයුතු හෑල්ලූවට ලක් කිරීමට ඉඩ ලබා නොදෙන බවයි.\nපෞද්ගලික රූපවාහිනි නාලිකාවක විකාශය වූ වැඩසටහනකදී පාර්ලිමේන්තු මන්ත්‍රී දයාසිරි ජයසේකර පාස්කු ඉරිදා එල්ල වූ ප්‍රහාරය පිළිබඳව අදහස් පළ කර තිබුණා.\nඑහිදී මන්ත්‍රීවරයා සඳහන් කර ඇත්තේ අදාළ ප්‍රහාරය එල්ල කළ පුද්ගලයින් සහ කුමන කාරණාවක් මත එය සිදුවූවේ ද යන්න පිළිබඳ තොරතුරු තමන් සතුව පවතින බවයි.\nඒ අනුවයි පාර්ලිමේන්තු මන්ත්‍රී දයාසිරි ජයසේකර පාර්ලිමේන්තු තේරීම්කාරක සභාව හමුවට කැඳවීමට තීරණය කෙරුණේ.\nපසුගිය ජුනි 28 වනදා පැවති පාර්ලිමේන්තු තේරීම්කාරක සභාව හමුවට ද පැමිණෙන ලෙස ශ්‍රී ලංකා නිදහස් පක්ෂ මහලේකම් දයාසිරි ජයසේකරට දැනුම් දුන්නද මන්ත්‍රීවරයා එය ප්‍රතිකේෂ්ප කරමින් කියා සිටියේ තමන් තේරීම්කාරක සභාව හමුවට නොපැමිණෙන බවයි.\nමේ අතර යළි කැඳවීමක් සිදුකළ ද තේරිම්කාරක සභාව සම්බන්ධයෙන් නීතිපතිවරයා කළ දැනුම්දීම සභාගත කර කතානායකවරයා ඊට අදාළ පියවර ගන්නාතුරු පාස්කු ඉරිදා ප්‍රහාරය ගැන සොයන පාර්ලිමේන්තු තේරීම්කාරක සභාව හමුවේ පෙනී නොසිටින බව ශ්‍රී ලංකා නිදහස් පක්ෂ මහලේකම් පාර්ලිමේන්තු මන්ත්‍රී දයාසිරි ජයසේකර පසුගියදා හිරු ප්‍රවෘත්ති අංශයට ප්‍රකාශ කළා.\nඔහු කියා සිටියේ ප්‍රහාර සම්බන්ධයෙන් ගොනුකර ඇති නඩු 5 කට තේරීම්කාරක සභාවේ කටයුතුවලින් අගතියක් සිදුවිය හැකි බව ජුනි 4 වනදා නීතිපතිවරයා, ජනාධිපති ලේකම්වරයාට දන්වා ඇති බවයි.\nඒ පිළිබඳව කතානායකවරයා දැනුවත් වී ඇති බවට විශ්වාස කරමින් ඒ පිළිබඳ ඉදිරි ක්‍රියාමාර්ගයක් ගන්නා ලෙස තමන් ඉල්ලා සිටින බවයි මන්ත්‍රීවරයා හිරු ප්‍රවෘත්ති අංශය කළ විමසීමකදී සඳහන් කළේ.",
       "URL": "https://www.hirunews.lk/219802/දයාසිරි-තේරීම්-කාරක-සභාව-මග-හරින්නේ-නම්-පියවර-ගැනීමට-සූදානම්-කමිටු-සභාපති-කියයි",
       "Category": "Local News",
       "Parent URL": "https://www.hirunews.lk/local-news.php?pageID=3262"
}