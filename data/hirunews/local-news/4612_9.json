{
       "Source": "hirunews",
       "Timestamp": "Thursday, 16 March 2017 - 7:11",
       "Headline": "ශ්‍රී ලාංකිකයින් සමඟ නෞකාව පැහැරගත්තේ නම් දැරූ කණ්ඩායමක් නොවේ නාවික හමුදාව කියයි",
       "News Content": "ශ්‍රී ලාංකික කාර්ය මණ්ඩලයේ අටදෙනෙකු සමඟ ජිබුටි රාජ්‍යයේ සිට සෝමාලියාවේ මොගඩිෂු දක්වා ගමන් කරමින් තිබූ බොරතෙල් ප්‍රවාහන නෞකාවක් පැහැරගෙන ඇත්තේ නම් දැරූ කොල්ලකරුවන් පිරිසක් නොවන බව නාවික හමුදාව ප්‍රකාශ කළා.\nහිරු ප්‍රවෘත්ති අංශය කළ විමසීමකදී නාවික හමුදා මාධ්‍ය ප්‍රකාශක ලුතිනල් කමාන්ඩර් චමින්ද වලාකුළුගේ කියා සිටියේ මේ වනවිට නෞකාව සෝමාලියාවේ අලූලා මුහුදු වෙරළ ආසන්නයට රැගෙන ගොස් ඇති  බවට අනාවරණ කරගෙන ඇති බවයි.\nකෙසේ වෙතත් පැහැර ගැනුනු පුද්ගලයින් විසින් ශ්‍රී ලාංකික නැවියන්ට කිසිදු කරදරයක් කර නොමැති බවද වාර්තාවන බවයි නාවික හමුදාව වැඩිදුරටත් සඳහන් කළේ.\nමේ වනවිටත් නෞකාව මුදවා ගැනීම සඳහා ජාත්‍යන්තර ඒකාබද්ධ සමුද්‍රීය බලකාය සමග සාකච්ඡා කරන බවද ඔවුන් ප්‍රකාශ කළා.\nමේ අතර පෙරේදා පැහැරගැනීමට ලක්වූ නෞකාවේ කපිතාන්වරයා ලෙස කටයුතු කරනු ලැබුවේ නිකලස් ඇන්තනි නැමති කාකදූපත ප්‍රදේශයේ පදිංචිකරුවෙක්.\nඑමෙන්ම එම නෞකාවේ කාර්ය මණ්ඩලයේ සිටි රුවන් සම්පත්, දිලීප රණවීර, සුනිල් පෙරේරා, ළහිරු ඉඳුනිල්, ජයන්ත කළුබෝවිල, ජනක සමේන්ද්‍ර සහ ඒ. ෂන්මුගම් යන අය මතුගම, ගාල්ල, කඳාන, අකුරැස්ස, හොරණ, දෙවිනුවර, සහ මීගමුව යන ප්‍රදේශවල පදිංචිකරුවන්.\nකෙසේ වෙතත් විදේශ කටයුතු නියෝජ්‍ය අමාත්‍ය හර්ෂ ද සිල්වා හිරු ප්‍රවෘත්ති අංශයට කියා සිටියේ පැහැරගැනීමට ලක්වූවන් බේරාගැනීම සඳහා අවශ්‍ය රාජතාන්තික කටයුතු  මේ වනවිට සිදුකරමින් පවතින බවයි.",
       "URL": "https://www.hirunews.lk/156965/ශ්‍රී-ලාංකිකයින්-සමඟ-නෞකාව-පැහැරගත්තේ-නම්-දැරූ-කණ්ඩායමක්-නොවේ-නාවික-හමුදාව-කියයි",
       "Category": "Local News",
       "Parent URL": "https://www.hirunews.lk/local-news.php?pageID=4612"
}