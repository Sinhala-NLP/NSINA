{
       "Source": "hirunews",
       "Timestamp": "Tuesday, 02 November 2021 - 12:46",
       "Headline": "ලාෆ් සමාගම යළි මිල වැඩි කිරීමක් ඉල්ලයි",
       "News Content": "ලාෆ් ගෑස් සමාගම විසින් යළිත් වරක් ගෑස් මිල ඉහළ නැංවීමට ඉල්ලීමක් කර තිබෙනවා.\nතමන් ගෑස් මිල වැඩි කරන බවට එම සමාගම විසින් පාරිභෝගික කටයුතු අධිකාරිය වෙත දැනුම් දී ඇති බවයි වාර්තා වන්නේ.\nකෙසේ වෙතත්, ලාෆ් සමාගම කොපමණ මුදලකින් මෙවර ගෑස් මිල වැඩි කරන්නේ ද යන්න මෙතෙක් අනාවරණ කර නැහැ.\nදැනට අත්‍යවශ්‍ය භාණ්ඩ ලැයිස්තුවෙන් ගෑස් ඉවත් කර ඇති අතර, ඒ සමඟම අදාළ ගෑස් සමාගම වෙත මිල වැඩි කිරීමේ හැකියාව ද පවතිනවා.\nලාෆ් සමාගම විසින් මීට පෙර ද කිලෝග්‍රෑම් 12.5 හේ ගෑස් සිලින්ඩරයක මිල රුපියල් 984කින් ඉහළ නංවනු ලැබුවා.\nඒ අනුව එහි නව මිල දැක්වෙන්නේ 2,840ක් ලෙසයි.\nඑසේම කිලෝග්‍රෑම් පහේ ගෑස් සිලින්ඩරයක මිල රුපියල් 393කින් ඉහළ නංවා ඇති අතර, එහි නව මිල රුපියල් 1,136ක්.\nමීට අමතරව ලිට්රෝ ගෑස් සමාගම් විසින් ගෑස් මිල ඉහළ දැමීමට කටයුතු කර තිබුණා.\nඒ අනුව කිලෝග්‍රෑම් 12.5ක ගෑස් සිලින්ඩරයක මිල රුපියල් 1182කින් ඉහළ දැමුවා.\nමේ වන විට වෙළදපළේ කිලෝග්‍රෑම් 12.5 ලිට්රෝ ගෑස් සිලින්ඩරයක නව මිල වන්නේ 2675ක්.\nකිලෝග්‍රෑම් පහේ ගෑස් සිලින්ඩරයක් ද රුපියල් 473කින් ඉහළ නංවනු ලැබුවා. ඒ අනුව එහි නව මිල වන්නේ රුපියල් 1,071 ක්.\nකිලෝග්‍රෑම් 2.5ක කුඩා සිලින්ඩරයක් ද රුපියල් 217කින් ඉහළ දැමූ අතර එහි නව මිල රුපියල් 506ක්.",
       "URL": "https://www.hirunews.lk/286776/ලාෆ්-සමාගම-යළි-මිල-වැඩි-කිරීමක්-ඉල්ලයි",
       "Category": "Local News",
       "Parent URL": "https://www.hirunews.lk/local-news.php?pageID=1589"
}