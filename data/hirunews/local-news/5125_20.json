{
       "Source": "hirunews",
       "Timestamp": "Friday, 18 March 2016 - 12:47",
       "Headline": "රටම එලිය කරන්න බියගමට අලුත් ට්‍රාන්ස්පෝමරයක්",
       "News Content": "රටපුරා විදුලිය විසන්ධි කරමින් පුපුරා ගිය බියගම ට්‍රාන්ස්පෝමරය වෙනුවට එම ස්ථානයේ නව ට්‍රාන්ස්පෝමරයක් සවි කිරීමේ කටයුතු ආරම්භ කර ඇති බව විදුලිබල මණ්ඩලය පවසනවා.\nහෙට (19)දිනය වනවිට එම සවි කිරීමේ කටයුතු අවසන් කිරීමට බලාපොරොත්තු වන බවයි විදුලිබල මණ්ඩලයේ සභාපති අනුර විජේපාල කියා සිටියේ.\nමේ අතර, අක්‍රිය වූ නොරොච්චෝලේ තාප බලාගාරයේ තුන්වන අදියර ද මේ වනවිට ද සක්‍රිය වෙමින් පවතින බව වාර්තා වනවා.\nඅද පස්වරුව වනවිට මෙගවොට් 900 ක සමස්ත විදුලි ධාරිතාවය ජාතික විදුලිබල පද්ධතියට එක්කළ හැකිවනු ඇති බවයි විදුලිබල මණ්ඩලයේ ඉංජිනේරුවෙකු හිරු ප්‍රවෘත්ති අංශය සිදුකළ විමසීමකදී සදහන් කළේ.\nමේ අතර, නොරොච්චෝලේ විදුලි බලාගාරය යළි සක්‍රිය වීමත් සමග පසුගිය දිනවල සිදුකරන ලද විදුලි කප්පාදුව නවතන බව විදුලිබල හා පුනර්ජනනීය බලශක්ති අමාත්‍යාංශය නිවේදනයක් නිකුත් කරමින් සදහන් කළා.\nබියගම ට්‍රාන්ස්පෝමරය පුපුරායාමෙන් පසු විදුලිබල මණ්ඩලයේ ඉංජිනේරුවන් පිරිසක් සිදුකළ අධ්‍යයනයකින් අනාවරණ වී ඇත්තේ මෙරට විදුලි සම්ප්‍රේෂණ මාර්ගවල පවතින ඇතැම් රැහැන් පද්ධති සහ විදුලි ට්‍රාන්ස්පෝමර අලූත්වැඩියා කිරීමේ අවශ්‍යතාවයක් පවතින බවයි. ඒ සම්බන්ධයෙන් විශේෂ සාකච්ඡාවක් අද දිනයේද පැවැත්වීමට නියමිතව තිබෙනවා.\nමේ අතර, ඊයේ පැවති අමාත්‍ය මණ්ඩල තීරණ දැනුම්දීමේ මාධ්‍ය හමුවේදී විදුලිබල හා පුනර්ජනනීය බලශක්ති නියෝජ්‍ය අමාත්‍ය අජිත් පී පෙරේරා කියා සිටියේ හදිසි විදුලි බිඳ වැටීම් සදහා කඩිනම් ප්‍රතිචාර දැක්වීමේ හැකියාවක් සහිත නව මෙහෙයුම් පද්ධතියක් මේ වසර අවසානයට පෙර ස්ථාපිත කරන බවයි.",
       "URL": "https://www.hirunews.lk/128798/රටම-එලිය-කරන්න-බියගමට-අලුත්-ට්‍රාන්ස්පෝමරයක්",
       "Category": "Local News",
       "Parent URL": "https://www.hirunews.lk/local-news.php?pageID=5125"
}