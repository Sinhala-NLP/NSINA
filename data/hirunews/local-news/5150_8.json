{
       "Source": "hirunews",
       "Timestamp": "Saturday, 27 February 2016 - 19:16",
       "Headline": "නෙවිල්ගේ ඉඩමෙන් හමුවු දෙයක් හෙළි වේ",
       "News Content": "හිටපු ජනපති මහින්ද රාජපක්ෂගේ ආරක්ෂක නිලධාරියෙකු වන මේජර් නෙවිල් වන්නිආරච්චිගේ ඥාතියෙකුට අයත් ඉඩමක් ඊයේ (26) හදිසියේ පරීක්ෂා කිරීම සම්බන්ධයෙන් පාර්ලිමේන්තු මන්ත්‍රී ප්‍රසන්න රණතුංග අද පැහැදිලි කිරීමක් කළා.\nඒ, දෙහිඕවිට ප්‍රදේශයේ පැවති ඒකාබද්ධ විපක්ෂයේ ජනහමුවකට අද එක්වෙමින්.\nරත්‍රං සෙවූ ඉඩමෙන් ආර්.ආර්. ලෙස සටහන් වූ යට ඇඳුමක් හමුවු බවත්, එය නියෝජ්‍ය අමාත්‍ය රන්ජන් රාමනායකට අයත් බවත් මන්ත්‍රීවරයා මෙහිදී සඳහන් කළා.\nමේ අතර ආරක්ෂක අංශ විසින් වීරකැටිය - අත්තනයාල ප්‍රදේශයේ ඊයේ කැනීම් සිදුකළ ඉඩමේ දකුණු පළාත් සභා මන්ත්‍රී කපිල දිසානායක මහතා ඇතුළු පිරිසක් අද පොල් සහ මඤ්ඤොක්කා සිටවනු ලැබුවා.\nහිටපු ජනාධිපති පාර්ලිමේන්තු මන්ත්‍රී මහින්ද රාජපක්ෂ මහතාගේ ආරක්ෂකයෙකු වන මේජර් නෙවිල් වන්නිආරච්චි මහතාට අයත් ඉඩමක ආරක්ෂක අංශ විසින් කැනීම් කටයුතු සිදුකරනු ලැබුවා.\nපොලිස් විශේෂ කාර්ය බලකායේ ආරක්ෂාව සහිතව බැකෝ යන්ත්‍රද භාවිත කර සිදුකළ මෙම කැනීමේදී කිසිදු සැකකටයුතු යමක් හමුවී තිබුණේ නැහැ.\nදකුණු පළාත් සභා මන්ත්‍රී කපිල දිසානායක ඇතුළු මන්ත්‍රීවරුන් පිරිසක් එලෙස කැනීම් සිදුකළ භූමියේ අද පොල් පැල 3 ක් සිටවනු ලැබුවා.\nඅනතුරුව මඤ්ඤොක්කා දඬු කිහිපයක්ද සිටවනු ලැබුවා.\nපසුව එම පිරිස පොල් පැළ සිටවූ ස්ථානයේ පොල් ගැසීමක් ද සිදුකළා.",
       "URL": "https://www.hirunews.lk/127299/නෙවිල්ගේ-ඉඩමෙන්-හමුවු-දෙයක්-හෙළි-වේ",
       "Category": "Local News",
       "Parent URL": "https://www.hirunews.lk/local-news.php?pageID=5150"
}