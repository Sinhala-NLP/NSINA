{
       "Source": "hirunews",
       "Timestamp": "Tuesday, 25 August 2020 - 10:25",
       "Headline": "පෙත්සම් විභාගය අවසන් වන තෙක් කුරුණෑගල නගරාධිපති අත්අඩංගුවට ගැනීම අත්හිටුවයි (වීඩියෝ)",
       "News Content": "කුරුණෑගල නගරාධිපති තුෂාර සංජීව විතාරණ ඇතුළු 05 දෙනා අත්අඩංගුවට ගන්නා ලෙස  කුරුණෑගල මහේස්ත්‍රාත් අධිකරණය නිකුත් කර ඇති වරෙන්තුව පෙත්සම් විභාගය අවසන් වන තුරු ක්‍රියාත්මක කිරීම වළක්වාලමින් අභියාචනාධිකරණය අද (25) අතුරු තහනම් නියෝගයක් නිකුත් කළා.\nඒ, එම පෙත්සම අභියාචනාධිකරණ සභාපති ඒ.එච්.එම්.ඩී. නවාස් සහ සෝභිත රාජකරුණාගෙන් යන අභියාචනාධිකරණ විනිසුරු මඩුල්ල හමුවේ අද (25) කැදවූ අවස්ථාවේදීයි.\nඑහිදී අභියාචනාධිකරණය විසින් වගඋත්තරකරුවන්ට නොතීසි නිකුත් කරනු ලැබුවා.\nඑමෙන්ම, සැකකරුවන්ට නීතිඥවරුන් සමඟ හෙට (26) දිනයේදී කුරුණෑගල මහේස්ත්‍රාත් අධිකරණය හමුවේ පෙනී සිටින ලෙස ද නියෝග කර ඇති අතර, ඔවුන් රක්ෂිත බන්ධනාගාර ගත කිරිමෙන් වළකින ලෙසටද එම අධිකරණයේ මහේස්ත්‍රාවරයාට විනිසුරු මඩුල්ල නියෝග කළා.\nතීන්දුව ප්‍රකාශයට පත් කරමින් සභාපති විනිසුරුවරයා විවෘත අධිකරණයේ කියා සිටියේ පෙත්සම්කරුවන්ට එල්ල කර තිබෙන චෝදනා අපරාධ නඩු විධාන සංග්‍රහයේ 32 සහ 118 - 1 වගන්ති ප්‍රකාරව වරෙන්තු නොමැතිව අත්අඩංගුවට ගැනීමට පොලීසියට බලය පැවරී තිබෙන වරදවල් බවයි.\nඑසේ තිබියදී ඔවුන් අත්අඩංගුවට ගැනීම සඳහා මහේස්ත්‍රාත්වරයා විසින් වරෙන්තු නිකුත් කළේ ඇයි ද යන ප්‍රශ්නය අධිකරණය හමුවේ මතු වී තිබෙන බවත් ඒ පිළිබදව සම්පූර්ණ විභාගයක් කිරීමට සිදුවන බවත් සභාපති විනිසුරුවරයා එහිදී වැඩිදුරටත් සදහන් කළා.\nකෙසේ වෙතත්, මෙම නියෝගය තුළින් සිද්ධිය සම්බන්ධයෙන් විමර්ශණය කෙරෙන පොලිසියට හෝ ඊට සහය වන මහේස්ත්‍රාත්වරයාගේ විමර්ශණ කටයුතු වලට කිසිදු බාධාවක් නොමැති බව ද අභියාචනාධිකරණ විනිසුරු මඩුල්ල දැනුම්දුන්නා.\nඅනතුරුව මෙම පෙත්සම සැප්තැම්බර් මස 14 වන දා කැදවන ලෙසටයි අභියාචනාධිකරණ විනිසුරු මඩුල්ල නියෝග කළේ.\nමීට පෙර පෙත්සම ඉදිරිපත් කරමින් කුරුණෑගල නගරාධිපති ඇතුළු පිරිස අභියාචනාධිකරණය හමුවේ කියා සිටියේ කඩා ඉවත් කළ බව කියන ගොඩනැගිල්ල පුරාවිද්‍යාත්මක ස්මාරකයක් වශයෙන් පුරාවිද්‍යා පනත යටතේ ගැසට් නිවේදනයකින් ප්‍රකාශයට පත් කර නොමැති බවයි.\nඑම වාතාවරණය මත නීතිපතිවරයාගේ උපදෙස් මත පොලිසිය විසින් තමන්ට එරෙහිව පුරාවිද්‍යා පනත යටතේ කුරුණෑගල මහේස්ත්‍රාත් අධිකරණයට කරුණු වාර්තා කර අත්අඩංගුවට ගැනීම සඳහා වරෙන්තු ලබා ගැනීමේ ක්‍රියාදාමය නීතිමය වශයෙන් දෝෂ සහිත බවයි ඔවුන් කියා සිටියේ.\nඑබැවින් තමන් ඇතුළු පිරිස අත්අඩංගුවට ගන්නා ලෙස කුරුණෑගල මහේස්ත්‍රාත් අධිකරණය විසින් නිකුත් කර තිබෙන වරෙන්තුව නීතිමය වශයෙන් බල ශුන්‍ය නියෝගයක් යැයි පෙන්වාදෙන පෙත්සම්කරුවන් එය බල රහිත කිරීමේ රිට් ආඥාවක් නිකුත් කරන ලෙසද අභියාචනාධිකරයෙන් ඉල්ලා සිටියා.\nඊට අමතරව පෙත්සම් විභාග කර අවසන් තීන්දුවක් ප්‍රකාශයට පත් කරනතුරු කුරුණෑගල මහේස්ත්‍රාත් අධිකරණය විසින් තමන්ව අත්අඩංගුවට ගැනීම සඳහා නිකුත් කර තිබෙන වරෙන්තුව ක්‍රියාත්මක කිරීම වැලැක්වීමේ අතුරු තහනම් නියෝගයක් නිකුත් කරන ලෙසයි ඔවුන් සිය පෙත්සම්වලින් අභියාචනාධිකරණයෙන් ඉල්ලා සිටියේ.",
       "URL": "https://www.hirunews.lk/248599/පෙත්සම්-විභාගය-අවසන්-වන-තෙක්-කුරුණෑගල-නගරාධිපති-අත්අඩංගුවට-ගැනීම-අත්හිටුවයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2499"
}