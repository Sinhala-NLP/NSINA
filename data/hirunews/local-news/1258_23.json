{
       "Source": "hirunews",
       "Timestamp": "Thursday, 31 March 2022 - 17:35",
       "Headline": "රුපියල් කෝටි 02කකට අධික කේරළ ගංජා තොගයක් යාපනයෙන් සොයා ගැනේ",
       "News Content": "රුපියල් කෝටි දෙකකට වැඩි වටිනාකමින් යුත් කේරළ ගංජා තොගයක් සමග සැකකරුවන් තුන්දෙනෙකු නාවික හමුදා අත්අඩංගුවට ගෙන තිබෙනවා.\nශ්‍රී ලංකා වෙරළ ආරක්ෂක දෙපාර්තමේන්තුව යාපනය කොවිලන් ප්‍රදීපාගාරයට උතුරින් වූ මුහුදු ප්‍රදේශයේ අද (31) උදෑසන සිදු කළ විශේෂ සෝදිසි මෙහෙයුමකදීයි සැකකරුවන් සහ කේරළ ගංජා තොගය සොයා ගැනුණේ.\nවේග ප්‍රහාරක යාත්‍රාවක් මගින් සිදු කළ මෙහෙයුමේ දී සැක කටයුතු ඩිංගි යාත්‍රාවක් පරීක්ෂාවට ලක් කර එහි ගෝනි දෙකක් තුළ පාර්සල් 30ක් වශයෙන් අසුරා මෙරටට රැගෙන ඒමට උත්සාහ කරමින් තිබූ කේරළ ගංජා කිලෝ 66යි ග්‍රෑම් 600කට ආසන්න ප්‍රමාණයක් මෙහිදී සොයා ගැණුනා.\nමෙම ගංජාවල වීදි වටිනාකම රුපියල් මිලියන 20කට ආසන්න වනු ඇති බවටයි විශ්වාස කෙරෙන්නේ.\nමෙම මෙහෙයුමේදී අත්අඩංගුවට ගත් සැකකරුවන් මුලතිව් සහ මාදගල් ප්‍රදේශවල පදිංචි අවුරුදු 20 සහ 24 වයස්වල පසුවන දෙදෙනෙක්.\nඔවුන් අදාළ කේරළ ගංජා තොගය සමග වැඩිදුර විමර්ශන සඳහා කන්කසන්තුරය පොලිස් කොට්ඨාස අපරාධ විමර්ශන කාර්යාංශය වෙත භාර දී තිබෙනවා.",
       "URL": "https://www.hirunews.lk/300877/රුපියල්-කෝටි-02කකට-අධික-කේරළ-ගංජා-තොගයක්-යාපනයෙන්-සොයා-ගැනේ",
       "Category": "Local News",
       "Parent URL": "https://www.hirunews.lk/local-news.php?pageID=1258"
}