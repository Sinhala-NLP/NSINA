{
       "Source": "hirunews",
       "Timestamp": "Thursday, 22 June 2023 - 20:39",
       "Headline": "කැකිරාවේ පාසල් සිසුන්ට මත්ගුලි විකිණීමේ ජාවාරමක්",
       "News Content": "කැකිරාව නගරය හා ඒ අවට පාසල් ළමුන් හා උපකාරක පංති සිසුන් ඉලක්ක කරගනිමින් කලක් තිස්සේ මත්ගුලි අලෙවි කිරීමේ ජාවාරමක නිරතවූ පුද්ගලයින් දෙදෙනෙකු මත්ගුලි තොගයක් ද සමග කැකිරාව පොලිස් ස්ථානයේ නිලධාරීන් විසින් අත්අඩංගුවට ගෙන තිබෙනවා.\nකැකිරාව පොලිස් විශේෂ බලකා නිලධාරීන්ගෙන් ලත් තොරතුරක් මත කැකිරාව පොලිස් ස්ථානයේ නිලධාරීන් පිරිසක් කැකිරාව නගරයේදී අදාළ වැටලීම සිදුකර සැකකරුවන් අත්අඩංගුවට ගැනීමට සමත්ව තිබෙනවා.\nකැකිරාව බස් නැවතුම්පල ආශ්‍රිත ව්‍යාපාරික ස්ථානයක අලෙවියට සූදානම් කර තිබියදී මෙම මත්ගුලි තොගයෙන් කොටසක් සොයා ගැනීමට පොලිසියට හැකිව ලැබී තිබෙනවා.\nඑහිදී අත්අඩංගුවට ගත් සැකකරුගෙන් කළ ප්‍රශ්ණ කිරීම් අනුව එලෙස අලෙවිය සදහා බෙදා හැරීමට රැගෙනවිත් තිබූ තවත් මත්ගුලි තොගයක් ව්‍යාපාරික ස්ථානයක රථ ගාලක ගාල්කර තිබූ රථයක තිබියදී සොයා ගැනීමට පොලිසිය සමත්ව ඇති බවයි අප වාර්තාකරු පවසන්නේ.\nමෙලෙස පොලිස් අත්අඩංගුවට ගෙන ඇති මත්ගුලි තොගයේ වටිනාකම රුපියල් විසිදහසක් පමණ වෙතැයි පොලිසිය පවසනවා.\nපොලිස් අත්අඩංගුවට ගනු ලැබූ එම මත්ගුලි තොගය ආයුර්වේද නිෂ්පාදන සමාගමක වෙළද නාමයක් යටතේ නිෂ්පාදනය කර තිබුණු බවත්, අත්අඩංගුවටපත් සැකකරුවන් නිසි බලපත්‍රයක් හෝ වෛද්‍ය නිර්දේශවලින් තොරව එම මත් ගුලි තොගය පාසැල් දරුවන්ට හා උපකාරක පංති සිසුන්ට අලෙවි කර ඇති බව විමර්ශන වලදී හෙලි ව තිබෙනවා.\nපාසැල් සිසුන්ට කලක් තිස්සේ මෙලෙස මත්ගුලි අලෙවි කිරීමේ ජාවාරම මෙහෙයවූ බව කියන පුද්ගලයින් දෙදෙනෙකු මෙම මෙහෙයුමේදී පොලිස් අත්අඩංගුවට ගෙන ඇති අතර ඔවුන් කැකිරාව ඔලොම්බෑව පාර ප්‍රදේශයේ පදිංචි අවුරුදු 26 හා 29 වයස්වල පසුවන්නෝ බව පොලිසිය පවසනවා.",
       "URL": "https://www.hirunews.lk/338756/කැකිරාවේ-පාසල්-සිසුන්ට-මත්ගුලි-විකිණීමේ-ජාවාරමක්",
       "Category": "Local News",
       "Parent URL": "https://www.hirunews.lk/local-news.php?pageID=245"
}