{
       "Source": "hirunews",
       "Timestamp": "Wednesday, 15 February 2017 - 13:30",
       "Headline": "කොකේන් පරීක්ෂණවලට පාකිස්ථානයේ සහාය",
       "News Content": "කටුනායක ගුවන්තොටුපලේදී කිලෝ ග්රෑම් 2 කට අධික කොකේන් තොගයක් අත්අඩංගුවට ගැනීමේ සිද්ධිය සම්බන්ධයෙන් පාකිස්ථානු මත්ද්‍රව්‍ය නාශක කාර්යාංශයේ සහාය ලබාගෙන පුළුල් පරීක්ෂණයක් ආරම්භ කර තිබෙනවා.\nපොලිස් මත්ද්‍රව්‍ය නාශක කාර්යාංශය යටතේ පවතින විශේෂ විමර්ශන ඒකකය මගින් මෙම පරීක්ෂණය මෙහෙයවන බවයි එහි ජ්‍යෙෂ්ඨ පොලිස් නිලධාරියෙකු කියා සිටියේ්.\nරුපියල් ලක්ෂ 300 කට අධික වටිනාකමකින් යුත් මෙම කොකේන් තොගය රැගෙන ආ ලිතුවේනියානු ජාතිකයෙකු අත්අඩංගුවට ගත් අතර පසුව ඔහුට සහය දුන් නයිජීරියානු ජාතිකයන් දෙදෙනෙකු අත්අඩංගුවට ගැනුණා.\nඔවුන් මේ වනවිට රැදවුම් නියෝග මත රඳවා ගෙන ප්‍රශ්න කරන බවයි පොලිස් මත්ද්‍රව්‍ය නාශක කාර්යාංශය සඳහන් කළේ.\nඊයේ සිදුකළ මෙම වැටලීමත් සමග මෙරටට මත්ද්‍රව්‍ය රැගෙන එන ජාවාරමේ නව පැතිකඩක් පිළිබදව තොරතුරු හෙළි වී තිබෙනවා.\nමීට පෙර පාකිස්ථානය කේන්ද්‍ර කර ගනිමින් ශ්‍රී ලංකාවට මත්කුඩු රැගෙන එන බවත් පසුව ඒවා යළි ප්‍රතිඅපනයනය කරන බවටත් හෙළි  වුණා.\nකෙසේ වෙතත්, ඊයේ අත්අඩංගුවට ගත් සැකකරුවන්ගෙන් ප්‍රශ්න කිරීමේදී ජර්මනිය ආශ්‍රිිත රටවල් කිහිපයකින් මත්කුඩු රැගෙන ඒම පිළිබඳ අනුමාන කළ හැකි තොරතුරු ලැබී තිබෙනවා.\nඇතැම් විට මෙරට මත්ද්‍රව්‍ය නාශක කාර්යාංශයේ නිලධාරින් නොමඟ යැවීමේ අරමුණින් අත්අඩංගුවට ගත් පුද්ගලයන් ජර්මනිය ආශ්‍රිිත රටවල් කිහිපයක් පිළිබද තොරතුරු ලබාදෙන්නේ ද යන්න පිළිබදව සැකයක් පවතින බව පොලිසිය සදහන් කළා.\nකෙසේ වෙතත්, මෙම විදේශිකයන් සමඟ සබදතා පැවැත්වූ ශ්‍රී ලාංකිකයන් කවුරුන්ද යන්න පිළිබදව ද විමර්ශනයක් ආරම්භ කර ඇති බවයි පොලිස් මත්ද්‍රව්‍ය නාශක කාර්යාංශයේ නිලධාරියා වැඩිදුරටත් කියා සිටියේ.",
       "URL": "https://www.hirunews.lk/154556/කොකේන්-පරීක්ෂණවලට-පාකිස්ථානයේ-සහාය",
       "Category": "Local News",
       "Parent URL": "https://www.hirunews.lk/local-news.php?pageID=4660"
}