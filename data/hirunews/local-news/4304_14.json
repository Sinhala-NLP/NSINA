{
       "Source": "hirunews",
       "Timestamp": "Monday, 25 September 2017 - 12:45",
       "Headline": "මධ්‍යම අධිවේගයේ ඉදිකිරීම් ගැන කෝප් කමිටුවෙන් පරීක්ෂණයක්",
       "News Content": "මධ්‍යම අධිවේගී මාර්ගයේ ඉදිකිරීම් කටයුතු සිදුකිරීම සම්බන්ධයෙන් කෝප් කමිටුව විශේෂ වාර්තාවක් සකස් කිරීමට තීරණය කර තිබෙනවා.\nමධ්‍යම අධිවේගී මාර්ගයේ කොළඹ සිට මහනුවර දක්වා වන ඉදිකිරීම් සඳහා ටෙන්ඩර් ලබාදීමේදී සිදුවූ බව කියන අක්‍රමිකතා සම්බන්ධයෙන් සොයා බැලීම සඳහා කෝප් කමිටුව මෙම විශේෂ විමර්ශනය ආරම්භ කළ බවයි විගණකාධිපති ගාමිණී විජේසිංහ හිරු ප්‍රවෘත්ති අංශයට කියා සිටියේ.\nමධ්‍යම අධිවේගී මාර්ගයේ ඉදිකිරීම් කටයුතු සඳහා කැඳවූ ටෙන්ඩර් සම්බන්ධයෙන් විගණන කටයුතු මේ වනවිට ආරම්භ කර ඇති අතර, එම වාර්තාවේ පළමු අදියර අවසන් වූ විගස එය පාර්ලිමේන්තුවට ඉදිරිපත් කිරීමටද නියමිතයි.\nඑමෙන්ම මාතර - හම්බන්තොට දක්වා ඉදිවන දක්ෂිණ අධිවේගී මාර්ගයේද ඉදිකිරීම් කටයුතු සම්බන්ධයෙන් කෝප් කමිටුව සිදුකල විගණන වාර්තාව මේ වනවිට පාර්ලිමේන්තුව වෙත යොමුකර තිබෙනවා.\nමධ්‍යම අධිවේගී මාර්ගයේ දෙවන අදියරේ ඉදිකිරීම් කටයුතු පසුගිය පෙබරවාරි 1 වනදා ආරම්භ වූ අතර, ඊට පෙර එහි ඉදිකිරීම් කටයුතු සඳහා ටෙන්ඩර් කැඳවීම් සිදුකරනු ලැබුවා.\nඑහිදී මධ්‍යම අධිවේගී මාර්ගයේ කොළඹ සිට මහනුවර දක්වා වන ඉදිකිරීම් සඳහා ටෙන්ඩර් ලබාදීමේදී අක්‍රමිකතා සිදුව ඇති බවට පසුගියදා වාර්තා පළවුණා.\nඒ සම්බන්ධයෙන් අග්‍රාමාත්‍ය රනිල් වික්‍රමසිංහද පාර්ලිමේන්තුවේදී විශේෂ ප්‍රකාශයක් සිදුකරනු ලැබුවා.\nකෙසේ වෙතත් මහාමාර්ග හා උසස් අධ්‍යාපන අමාත්‍ය ලක්ෂ්මන් කිරිඇල්ල පසුගිය 21 වනදා කියා සිටියේ මධ්‍යම අධිවේගී මාර්ගයේ ඉදිකිරීම් කටයුතු සිදුකිරීමේදී කිසිදු වංචාවක් සිදුවී නොමැති බවයි.",
       "URL": "https://www.hirunews.lk/171791/මධ්‍යම-අධිවේගයේ-ඉදිකිරීම්-ගැන-කෝප්-කමිටුවෙන්-පරීක්ෂණයක්",
       "Category": "Local News",
       "Parent URL": "https://www.hirunews.lk/local-news.php?pageID=4304"
}