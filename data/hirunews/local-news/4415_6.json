{
       "Source": "hirunews",
       "Timestamp": "Tuesday, 18 July 2017 - 20:04",
       "Headline": "ඩී.කේ.පී. ඇල්ලූ නඩුවේ පළමු සැකකරු ගැන මව්බිම වෙනුවෙන් රණවිරුවෝ ප්‍රශ්න කරයි",
       "News Content": "තරුණයින් 11 දෙනෙකු පැහැරගෙන ගොස් අතුරුදන් කිරීමේ සිද්ධියේ 01 වන සැකකරු වන දැනට ඇප මත මුදාහැර සිටින සම්පත් මුණසිංහ හෙවත් නේවි සම්පත්ට රහස් පොලීසිය මිනීමැරුම් චෝදනා එල්ල නොකරන්නේ ඇයිදැයි මව්බිම වෙනුවෙන් රණවිරුවෝ සංවිධානය ප්‍රශ්න කළා.\nඑහි කැඳවුම්කරු නීතිඥ අජිත් ප්‍රසන්න මෙම ප්‍රශ්න කිරීම සිදුකළේ කොළඹ දී අද මාධ්‍ය හමුවක් කැඳවමින්.\nඑහිදී ඔහු වැඩිදුරටත් කියා සිටියේ එම සිද්ධිය සම්බන්ධයෙන් අත්අඩංගුවට ගෙන සිටින නාවික හමුදාවේ හිටපු මාධ්‍ය ප්‍රකාශක කොමදෝරු ඩී.කේ.පී. දසනායක අත්අඩංගුවට ගෙන ඇත්තේ කිසිදු සාක්ෂියක් නොමැතිව බවයි.\nසිද්ධිය සම්බන්ධයෙන් දැනට අත්අඩංගුවට ගෙන සිටින හමුදා සාමාජිකයින්ගේ මව්වරුන් ඇතුලූ ඥාතීන්ද මෙම මාධ්‍ය හමුවට එක්ව සිටි අතර, ඔවුන්ද එහිදී අදහස් පළ කරමින් කියා සිටියේ බොරු චෝදනාවලට ලක් කරමින් ඔවුන්ව රක්ෂිත බන්ධනාගාර ගතකර ඇති බවයි.\nරණවිරුවන් සිරගත කිරීමෙන් අඹුදරුවන් මහත් අපහසුවෙන් දිවි ගෙවන බවද ඔවුන් සඳහන් කළා.\nමේ අතර අද පැවති නඩු විභාගයකින් පසු පූජ්‍ය උඩුවේ ධම්මාලෝක හිමියන් ද මෙම තත්ත්වය සම්බන්ධයෙන් අදහස් දක්වමින් කියා සිටියේ, ‘‘ඇත්තටම අපි අධිකරණයට ගොඩාක් ගෞරව කරනවා.\nනමුත් අධිකරණයේ කිසියම් අවුල් සහගත තත්ත්වයක් තියෙනවා, මේ රටේ තියෙන පාලන තත්ත්වය යටතේ. ඉතින් ඒ නිසා රටේ අහිංසක මිනිස්සු විශාල ප්‍රමාණයක් ඔවුන්ගේ උසාවියේ මිඩංගු වෙනවා, රස්තියාදු වෙනවා, අනිත් පැත්තෙන් හිරගෙවල්වලත්, මන් දන්නවා ගොඩාක් වටිනා ජිවිත හිරවෙලා තියෙනවා තේරුමක් නැතිව. ඉතින් විශේෂයෙන්ම අපේ රට ආරක්ෂා කරන රණවිරුවෝ නාවික හමුදාවේ විශේෂ නිලධාරි මහත්තයා, ඉතින් ඒ වගේ සිරගත කිරිම් මේ මහ පොලොව උහුලන්නේ නැති අපරාධයක්. ඉතින් ඒ නිසා තමයි මේ රටට ගොඩාක් මේ කරදර ඇතිවෙන්නේ,  මේක සාපයක්.’’ යනුවෙන්.",
       "URL": "https://www.hirunews.lk/166197/ඩී-කේ-පී-ඇල්ලූ-නඩුවේ-පළමු-සැකකරු-ගැන-මව්බිම-වෙනුවෙන්-රණවිරුවෝ-ප්‍රශ්න-කරයි",
       "Category": "Local News",
       "Parent URL": "https://www.hirunews.lk/local-news.php?pageID=4415"
}