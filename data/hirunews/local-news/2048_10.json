{
       "Source": "hirunews",
       "Timestamp": "Thursday, 01 April 2021 - 12:54",
       "Headline": "සිනොෆාම් එන්නත පළමු අදියර දිස්ත්‍රික්ක හතරක චීන ජාතිකයන්ට (වීඩියෝ)",
       "News Content": "චීනයෙන් ප්‍රදානයක් ලෙස ලැබුණු සිනොෆාම් කොරෝනා එන්නත ඉදිරි සතියේදී කොළඹ, මහනුවර, හම්බන්තොට සහ පුත්තලම ප්‍රදේශවලදී මෙරට සිටින චීන ජාතිකයින්ට ලබාදෙන බව වසංගත රෝග විද්‍යා අංශය පවසනවා.\nඑහි ප්‍රධාන වසංගත රෝග විද්‍යාඥ විශේෂඥ වෛද්‍ය සුදත් සමරවීර කියා සිටියේ ඉන් අනතුරුව විශේෂඥ කමිටුවල නිර්දේශය මත මෙරට ජනතාවට එම එන්නත ලබාදීම සිදුකරන බවයි.\nඑසේම, මෙරට එන්නත්කරණ වැඩසටහනට අදාළව පුද්ගලයින් නව ලක්ෂ 19,753 දෙනෙකුට කොවිෂීල්ඩ් එන්නතේ පළමු මාත්‍රාව ලබාදී ඇති බවයි වසංගත රෝග විද්‍යා අංශය සඳහන් කළේ.\nමේ අතර, රුසියාවේ නිෂ්පාදිත ස්පුට්නික් ෆයිව් කොරෝනා එන්නතේ මාත්‍රා ලක්ෂ 70ක් මිලදී ගැනීම සඳහා රාජ්‍ය ඖෂධ නීතිගත සංස්ථාව සහ රුසියාවේ ගැමීලියා ආයතනය සමඟ ගිවිසුම්ගත වී තිබෙනවා.\nඑම එන්නත් මිලදී ගැනීම සඳහා පසුගියදා කැබිනට් මණ්ඩලයේද අනුමැතිය හිමිවුණා.\nඊයේ දිනයේදී මෙරටින් හඳුනාගත් කොරෝනා ආසාදිතයින් 264 දෙනා අතරින් වැඩිම සංඛ්‍යාව වූ 59 දෙනෙකු ගම්පහ දිස්ත්‍රික්කයෙන් වාර්තා වුණා.\nකොළඹ දිස්ත්‍රික්කයෙන් වාර්තා වූ ආසාදිතයින් සංඛ්‍යාව 52ක්.\nඒ අනුව මෙරටින් මේ දක්වා වාර්තා වී ඇති කොරෝනා ආසාදිතයින් සංඛ්‍යාව 92,706ක් වන අතර, තවදුරටත් රෝහල්ගතව ප්‍රතිකාර ලබන්නේ ආසාදිතයින් 2,887ක් පමණයි. 89,251ක් මේ වනවිට සම්පූර්ණයෙන්ම සුවය ලබා තිබෙනවා.",
       "URL": "https://www.hirunews.lk/267203/සිනොෆාම්-එන්නත-පළමු-අදියර-දිස්ත්‍රික්ක-හතරක-චීන-ජාතිකයන්ට-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2048"
}