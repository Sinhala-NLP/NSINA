{
       "Source": "hirunews",
       "Timestamp": "Wednesday, 22 May 2019 - 19:03",
       "Headline": "මද්‍රසා පාසල් ගැන ඇමති මණ්ඩලයට ආ යෝජනාව සංශෝධනය සඳහා අධ්‍යාපන අමාත්‍යාංශයට",
       "News Content": "මද්‍රසා පාසල් සදහා පනතක් අවශ්‍ය බවට තැපැල් සේවා හා මුස්ලිම් ආගමික කටයුතු අමාත්‍ය ඒ.එච්.එම්. හලීම් අමාත්‍ය මණ්ඩලයට ඉදිරිපත් කළ යෝජනාව සංශෝධනය කිරීම සඳහා අධ්‍යාපන අමාත්‍යාංශයට යොමුකර තිබෙනවා.\nඊයේ ජනාධිපතිවරයාගේ ප්‍රධානත්වයෙන් අමාත්‍ය මණ්ඩලය රැස්වූ අතර, එහිදී මෙම යෝජනාව ඉදිරිපත් කිරීමෙන් අනතුරුව අමාත්‍යවරුන් සඳහන් කර ඇත්තේ එය අධ්‍යාපන අමාත්‍යාංශයට යොමුකළ බවයි.\nඑහිදී ජනාධිපතිවරයා විසින් ඒ සම්බන්ධයෙන් සංශෝධන සිදුකිරීම සඳහා අධිකරණ අමාත්‍යාංශයට සහ අධ්‍යාපන අමාත්‍යාංශයට භාරදී තිබෙනවා.\nඑමෙන්ම මද්‍රසා පාසල්වල විෂය නිර්දේශ සකස් කිරිමේදි ජාතික අධ්‍යාපන ආයතනය සහ මුස්ලිම් ආගමික කටයුතු අමාත්‍යාංශය සමඟ එක්ව කටයුතු කළ යුතු බවටයි අමාත්‍ය මණ්ඩලයේදි එකඟතාවකට පැමිණ ඇත්තේ.\nඑමෙන්ම අද අරලියගහ මන්දිරයේ පැවති මාධ්‍ය හමුවේදීද අධ්‍යාපන අමාත්‍ය අකිල විරාජ් කාරියවසම් කියා සිටියේ අමාත්‍ය මණ්ඩලය මද්‍රසා පාසල් අධ්‍යාපන අමාත්‍යාංශය යටතට ගැනීමට තීරණය කළ බවයි.\nමේ අතර ඊයේ රැස්වූ අමාත්‍ය මණ්ඩලයේදී අමාත්‍ය රිෂාඞ් බදියුදින්ට එරෙහිව ඉදිරිපත් වී ඇති විශ්වාසභංග යෝජනාව පිළිබඳවද සාකච්ඡා වී තිබෙනවා.\nඑහිදී අමාත්‍ය රිෂාඩ් බදියුදීන් සඳහන් කර ඇත්තේ තමන් නිර්දෝෂී බැවින්, පාස්කු ඉරිදා ප්‍රහාරය සම්බන්ධයෙන් තමන්ට එල්ලවන චෝදනා ඔප්පු කළහොත් සිය අමාත්‍ය ධුරයෙන් ඉල්ලා අස්වන බවයි.\nකෙසේ වෙතත් කරුණු ඔප්පු කිරීමකින් තොරව අමාත්‍ය ධුරවලින් ඉල්ලා අස් නොවිය යුතු බව ඇතැම් අමාත්‍යවරුන් එහිදී ප්‍රකාශකර තිබුණා.",
       "URL": "https://www.hirunews.lk/216894/මද්‍රසා-පාසල්-ගැන-ඇමති-මණ්ඩලයට-ආ-යෝජනාව-සංශෝධනය-සඳහා-අධ්‍යාපන-අමාත්‍යාංශයට",
       "Category": "Local News",
       "Parent URL": "https://www.hirunews.lk/local-news.php?pageID=3339"
}