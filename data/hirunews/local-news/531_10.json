{
       "Source": "hirunews",
       "Timestamp": "Thursday, 16 February 2023 - 21:26",
       "Headline": "කැන්ගරු කතුන් හමුවේ ශ්‍රී ලංකාවට අමිහිරි පරාජයක්",
       "News Content": "පන්දුවාර 20 කාන්තා ක්‍රිකට් ලෝක කුසලානයේ අද පැවති ශ්‍රී ලංකා - ඔස්ට්‍රෙලියානු තරගයෙන් විශිෂ්ට ජයක් ලැබීමට ඔස්ට්‍රෙලියානු කාන්තා කණ්ඩායම සමත් වුණා.\nඒ ශ්‍රී ලංකා කණ්ඩායම කඩුලු 8ක් දැවී පන්දුවාර 20 අවසානයේ දී ලබාගත් ලකුණු 112 ඉලක්කය කිසිදු කඩුල්ලක් නොදැවී ලබා ගැනීමට ඔස්ට්‍රෙලියානු කතුන් සමත් වීමෙන්.\nඔස්ට්‍රෙලියානු කාන්තා කණ්ඩායම සිය ජයග්‍රහණය තහවුරු කර ගැනීමට වැය කළ පන්දුවාර ගණන පන්දුවාර 15කුත් පන්දු 05කුත්.\nආරම්භ පිතිකාරිනියන් ලෙස පැමිණි ඔස්ට්‍රෙලියානු කාන්තා කණ්ඩායමේ Alyssa Healy නොදැවී ලකුණු 54ක් සහ Beth Mooney 56ක් ද ලබා ගත්තා.\nහේලිගේ අර්ධ ශතකයට හතරේ පහර 06යි එක් හයේ පහරකින් ද වර්ණවත් වුණා.\nමූනිගේ අර්ධ ශතකය වර්ණවත් වූයේ හතරේ පහර 07කින්.\nඒ අනුව මෙතෙක් ලෝක කුසලාන තරගාවලියේ අපරාජිතව සිටි ශ්‍රී ලංකා කාන්තා කණ්ඩායමට ප්‍රතිවිරුද්ධ ඔස්ට්‍රෙලියානු කණ්ඩායම හමුවේ සිය පළමු පරාජයේ අමිහිරිය වැළඳගන්නට සිදු වුණා.",
       "URL": "https://www.hirunews.lk/327584/කැන්ගරු-කතුන්-හමුවේ-ශ්‍රී-ලංකාවට-අමිහිරි-පරාජයක්",
       "Category": "Local News",
       "Parent URL": "https://www.hirunews.lk/local-news.php?pageID=531"
}