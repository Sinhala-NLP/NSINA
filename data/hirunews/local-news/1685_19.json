{
       "Source": "hirunews",
       "Timestamp": "Friday, 17 September 2021 - 16:41",
       "Headline": "මත්පැන් සැල් විවෘත කරන්න අවසර දී නැහැ - කොමසාරිස් ජනරාල්වරයාගෙන් ප්‍රකාශයක් (වීඩියෝ)",
       "News Content": "අද (17) දිනයේ සිට බීර වර්ග අලෙවි කරන ස්ථාන විවෘත කිරීමට අවසර ලබාදී ඇති බවට පළවන මාධ්‍ය වාර්තා අසත්‍ය බව සුරාබදු කොමසාරිස් ජනරාල් එම්.ජේ. ගුණසිරි පවසනවා.\nකෙසේවෙතත් මත්පැන් අලෙවිසැල් විවෘත කරන බවට පළවූ මාධ්‍ය වාර්තා හේතුවෙන් දිවයිනේ ප්‍රදේශ කිහිපයක මත්පැන් අලෙවිසැල් විවෘත කර තිබූ අතර ඒ අසල දිගු පෝලිම් ද දක්නට ලැබුණා.\nනිරෝධායන ඇදිරි නීතිය පවතින අවස්ථාවක මෙලෙස මත්පැන් අලෙවිසැල් විවෘත කර තැබීම සම්බන්ධයෙන් අප සුරාබඳු කොමසාරිස් ජෙනරාල් එම්.ජේ. ගුණසිරිගෙන් කළ විමසීමකදී ඔහු කියා සිටියේ ඒ සදහා අවසර ලබාදී නොමැති බවයි.\nඑලෙස විවෘත කර ඇති මත්පැන් අලෙවිසැල් සම්බන්ධයෙන් සොයා බැලීමක් සිදුකරන බව ද කොමසාරිස් ජනරාල්වරයා කියා සිටියා.\nකෙසේවෙතත් විදේශීය සංචාරකයින් සඳහා සංචාරක හෝටල්වල සුරාබදු බලපත්‍ර ක්‍රියාත්මක කරලීම සඳහා සුරාබදු කොමසාරිස්වරයා විසින් පසුගියදා (12) අවසර ලබාදෙනු ලැබුවා.\nජෛව සංචාරක බුබුළු සංකල්පය යටතේ විදේශීය සංචාරකයින්ට මෙරටට පැමිණීමටත්, සංචාරක මණ්ඩල අනුමැතිය සහිත හෝටල්වල නවතා ගැනීමටත් සෞඛ්‍ය සේවා අධ්‍යක්ෂ ජනරාල්වරයා මීට පෙර අවසර ලබාදී තිබුණා.\nඑසේ පැමිණෙන විදේශීය සංචාරකයින් වෙනුවෙන් එම සංචාරක හෝටල්වලට නිකුත් කර ඇති සුරාබදු බලපත්‍ර ක්‍රියාත්මක කිරීමට අවසර ලබාදී ඇති බවයි සුරාබදු දෙපාර්තමේන්තුවේ මාධ්‍ය ප්‍රකාශක කපිල කුමාරසිංහ සඳහන් කළේ.\nමේ අතර, නිරෝධායන ඇඳිරි නීතිය අවසන් වූ වහාම සෙසු ව්‍යාපාරික ස්ථාන සමඟ මත්පැන් සිල්ලරට විකිණීමේ බලපත්‍ර ලත් ස්ථානද විවෘත කිරීමට නියමිත බව සුරාබදු දෙපාර්තමේන්තුව නිවේදනයක් නිකුත් කරමින් ප්‍රකාශ කළා.\nදිගු කාලයකට පසුව විවෘත කිරීමේදී මත්පැන් අලෙවි කරන ස්ථාන ඉදිරිපිට පාරිභෝගිකයින් ඒකරාශි වීම සහ අනවශ්‍ය තදබදයක් ඇතිවීම වැළැක්වීම සඳහා සුරාබදු දෙපාර්තමේන්තුව විසින් විශේෂ වැඩපිලිවෙලක් සකස් කර ඇති බවයි එම නිවේදනයේ දැක්වුණේ.",
       "URL": "https://www.hirunews.lk/282486/මත්පැන්-සැල්-විවෘත-කරන්න-අවසර-දී-නැහැ-කොමසාරිස්-ජනරාල්වරයාගෙන්-ප්‍රකාශයක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1685"
}