{
       "Source": "hirunews",
       "Timestamp": "Tuesday, 27 August 2019 - 16:16",
       "Headline": "අගමැති මාලදිවයිනේ සංචාරයක",
       "News Content": "අග්‍රාමාත්‍ය රනිල් වික්‍රමසිංහ ලබන මස 02 වැනිදා මාලදිවයිනේ නිල සංචාරයක නිරතවීමට නියමිතව තිබෙනවා.\nඅග්‍රාමාත්‍ය කාර්යාලය සඳහන් කළේ මාලදිවයින් ජනාධිපති ඊබ්‍රාහිම් මොහොමඩ් සෝලිගේ ආරාධනයකට අනුව මෙම සංචාරයට අග්‍රාමාත්‍යවරයා එක්වන බවයි.\nසැප්තැම්බර් 03 සහ 04 දිනවල මාලදිවයිනේ පැරඩයිස් අයිලයින්ඩ් රිසෝට් හෝටල් පරිශ්‍රයේදී  පැවැත්වෙන 2019 ඉන්දීය සාගර සමුළුවේ සභාපතීත්වය උසුලනු ලබන්නේද අග්‍රාමාත්‍ය රනිල් වික්‍රමසිංහයි.\nමේ අතර, ශ්‍රී ලංකාවේ දකුණු අප්‍රිකානු මහ කොමසාරිස් රොබීනා මාක්ස්, අද විපක්ෂ නායක මහින්ද රාජපක්ෂ මුණ ගැසුණා.\nවිජේරාම මාවතේ පිහිටි විපක්ෂ නායක නිල නිවසේදී මෙම හමුව පැවති අතර, ඉදිරියේදී දෙරට අතර සංස්කෘතික හා ආයෝජන අවස්ථා පුළුල් කර ගැනීමට බලාපොරොත්තු වන බවයි ශ්‍රී ලංකාවේ දකුණු අප්‍රිකානු මහ කොමසාරිස්වරිය මෙහිදී ප්‍රකාශ කර ඇත්තේ.",
       "URL": "https://www.hirunews.lk/223079/අගමැති-මාලදිවයිනේ-සංචාරයක",
       "Category": "Local News",
       "Parent URL": "https://www.hirunews.lk/local-news.php?pageID=3176"
}