{
       "Source": "hirunews",
       "Timestamp": "Friday, 07 July 2023 - 16:20",
       "Headline": "කළුතර සිසුවි‍යන් අපයෝජනය කළ ගුරා රිමාන්ඩ්  (වීඩියෝ)",
       "News Content": "පාසල් සිසුවියන් 16ක් අපයෝජනය කළ බවට චෝදනා එල්ල වූ කළුතර උපකාරක පංති ගුරුවරයා ජූලි 21 දක්වා අද රක්ෂිත බන්ධනාගර ගත කර තිබෙනවා.\nඒ අදාල සැකකරු අද(07) දින කළුතර මහේස්ත්‍රාත් අධිකරණය වෙත ඉදිරිපත් කිරීමෙන් අනතුරුවයි.\nගණිතය විෂය සඳහා උපකාරක පංති පවත්වන කළුතර ප්‍රදේශයේ ගුරුවරයෙකු පාසල් සිසුවියන් 16 දෙනෙකුට ලිංගික අතවරකර ඇති බවට පොලීසියට පැමිණිලි ලැබී තිබුණා.\nපොලීසිය පැවසුවේ, එම ගුරුවරයා - දැරියන්ව නිවෙස්වලට ඇරලවන මුවාවෙන් කළුතර ලාගෝස්වත්ත ප්‍රදේශයේ කැලයකට රැගෙන ගොස් - සිය මෝටර් රථය තුළදී ද ලිංගික අතවරකර ඇති බවට තොරතුරු ලැබුණු බවයි.\nඑමෙන්ම ඔහු සිය ජංගම දුරකථනයෙන් ඒවා පටිගතකර ඇති බවත් සඳහන්.\nඑසේම, අන්තර්ජාලය ඔස්සේ පංති පවත්වන මුවාවෙන් ද ඔහු මව්පියන් නොමැති අවස්ථාවලදී සිසුවියන් හා සම්බන්ධ වෙමින් - ඔවුන්ට ඇඳුම් ගලවන ලෙසට උපදෙස් දී ඇති අතර, එම දර්ශන ද පටිගතකර තිබෙනවා.\nඑම දර්ශන ඔහුගේ ලැප්ටොප් පරිගණකයේ ගබඩාකර තිබියදී අදාළ උපකාරක පංති ගුරුවරයාගේ බිරිඳට හසුවී ඇති අතර, ඇය එම දැරියන්ගේ මව්පියන් දැනුවත් කිරීමෙන් පසුවයි ඒ සම්බන්ධයෙන් පැමිණිලි කිරීම ආරම්භ වී ඇත්තේ.\nඒ අනුව සැකකාර ගුරුවරයා පසුගිය මැයි මස 11වැනි දා පොලිසිය විසින් අත්අඩංගුවට ගනු ලැබුවා.",
       "URL": "https://www.hirunews.lk/340358/කළුතර-සිසුවි‍යන්-අපයෝජනය-කළ-ගුරා-රිමාන්ඩ්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=206"
}