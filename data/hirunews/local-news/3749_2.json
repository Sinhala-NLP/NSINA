{
       "Source": "hirunews",
       "Timestamp": "Friday, 14 September 2018 - 11:45",
       "Headline": "බැඳුම්කර කොමිසමට බොරු සාක්ෂි දුන්නැයි හිටපු ඇමති රවීට CIDයෙන් නඩු",
       "News Content": "හිටපු මුදල් අමාත්‍ය, පාර්ලිමේන්තු මන්ත්‍රී රවී කරුණානායක මහ බැංකු බැඳුම්කර කොමිසම හමුවේ දිවුරුම් පිට අසත්‍ය සාක්ෂි ලබාදී ඇති බව රජයේ ජ්‍යෙෂ්ඨ අධිනීතිඥ ලක්මිණී ගිරිහාගම අධිකරණය හමුවේ අද ප්‍රකාශ කළා.\nඒ, මහ බැංකු බැඳුම්කර කොමිසම හමුවේ දිවුරුම් පිට අසත්‍ය සාක්ෂි ලබාදුන් බවට පාර්ලිමේන්තු මන්ත්‍රී රවී කරුණානායකට එරෙහිව අපරාධ පරීක්ෂණ දෙපාර්තමේන්තුව පැවරූ නඩුවට අදාළව කරුණු දක්වමින්.\nනීතිපතිවරයාගෙන් ලැබුණු උපදෙස් මත අපරාධ පරීක්ෂණ දෙපාර්තමේන්තුව හිටපු මුදල් අමාත්‍ය පාර්ලිමේන්තු මන්ත්‍රී රවී කරුණානායකට එරෙහිව නඩු පැවරුවේ කොළඹ ප්‍රධාන මහේස්ත්‍රාත් රංග දිසානායක හමුවේයී.\nසිද්ධිය සම්බන්ධයෙන් පරීක්ෂණ පැවැත්වීම සඳහා අවශ්‍ය තොරතුරු සහ ලේඛණ ලබාගැනීමට අවශ්‍ය නියෝග කිහිපයක්ද කොළඹ ප්‍රධාන මහේස්ත්‍රාත්වරයා අද නිකුත් කළා.\nපර්පෙචුවල් ටෙ‍්‍රෂරීස් සමාගමේ හිමිකරු අර්ජුන් ඇලෝසියස් සමඟ පෞද්ගලික, රාජකාරී හෝ නිල මට්ටමේ කිසිදු සම්බන්ධතාවයක් නොමැති බවට පාර්ලිමේන්තු මන්ත්‍රී රවී කරුණානායක බැඳුම්කර කොමිසම හමුවේ ප්‍රකාශ කර ඇති බව රජයේ ජ්‍යෙෂ්ඨ අධිනීතිඥ ලක්මිණී ගිරිහාගම සඳහන් කළා.\nඑහිදී අපරාධ පරීක්ෂණ දෙපාර්තමේන්තුව වෙනුවෙන් කරුණු දැක්වූ ඇය පැවසුවේ එය ඉතා අසත්‍ය ප්‍රකාශයක් බවට මේ වනවිට සිදුකළ විමර්ශනවලින් අනාවරණය වී ඇති බවයි.\nඒ සම්බන්ධයෙන් වැඩිදුර විමර්ශන පැවැත්වීම සඳහා........\n·  බැඳුම්කර වංචාව සිදුවූ කාල සීමාව තුළ දැනට හඳුනාගෙන ඇති දුරකතන අංක කිහිපයක් සම්බන්ධයෙන් අදාළ දුරකතන සමාගම්වලින් වාර්තා කැඳවීම.\n·  ජාතික හැඳුනුම්පත් අංක කිහිපයකට අදාළ ජංගම දුරකතන සම්බන්ධතා පිළිබඳ වාර්තාවක් ලබා ගැනීම.\n·  රවී කරුණානායකට සබඳතා ඇති ග්ලෝබල් ට්‍රාන්ස්පොටේෂන් ඇන්ඞ් ලොජිස්ටික් සමාගම විසින් බැඳුම්කර වංචාව සිදුවු කාල සීමාව තුළ කරන ලද ගණුදෙනු පිළිබඳ සහ එහි අධ්‍යක්ෂ මණ්ඩලය පිළිබඳ සවිස්තර තොරතුරු ලබා ගැනීම.\n·  අදාළ සමාගමේ අධ්‍යක්ෂ මණ්ඩල පත්‍රිකා ලබා ගැනීම\nසහ\n·  අර්ජුන් ඇලෝසියස්ට අයත්ව තිබූ ‘‘වෝල්ට් ඇන්ඩ් රෝ’’ නැමැති සමාගම සමඟ රවී කරුණානායක සහ ඔහුගේ පවුලේ සාමාජිකයන් කළ ගණුදෙනු පිළිබඳව වාර්තාවක් ලබා ගැනීම සඳහා අපරාධ පරීක්ෂණ දෙපාර්තමේන්තුව මෙහිදී අධිකරණයෙන් අවසර ඉල්ලා සිටි අතර, ඊට ප්‍රධාන මහේස්ත්‍රාත්වරයා අවසර ලබාදුන්නා.\nමෙහිදී වැඩිදුරටත් අපරාධ පරීක්ෂණ දෙපාර්තමේන්තුව අධිකරණයට දැනුම් දුන්නේ සිද්ධිය සම්බන්ධයෙන් එක්සත් ජාතික පක්ෂයේ උප නායක රවී කරුණානායකගේ බිරිඳගෙන් සහ දියණියක් වන ඔනේලා කරුණානායකගෙන් මෙන්ම, ඔහුට සබඳතාවක් ඇති සමාගමක ප්‍රධාන මූල්‍ය මෙහෙයුම් නිලධාරී ඩී.ජේ.ආර්. සින්නයියා යන අයගෙන් ප්‍රශ්න කිරීමට නියමිත බවයි.\nපරීක්ෂණවල ප්‍රගතිය එළැඹෙන 28 වැනිදා අධිකරණයට වාර්තා කරන ලෙස කොළඹ ප්‍රධාන මහේස්ත්‍රාත් රංග දිසානායක මෙහිදී නියෝග කළා.",
       "URL": "https://www.hirunews.lk/199876/බැඳුම්කර-කොමිසමට-බොරු-සාක්ෂි-දුන්නැයි-හිටපු-ඇමති-රවීට-cidයෙන්-නඩු",
       "Category": "Local News",
       "Parent URL": "https://www.hirunews.lk/local-news.php?pageID=3749"
}