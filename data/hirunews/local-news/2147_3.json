{
       "Source": "hirunews",
       "Timestamp": "Sunday, 14 February 2021 - 20:41",
       "Headline": "කොවිඩ් ආසාදනය වී සිටි හිටපු කථානායක වි.ජ.මු. ලොකුබණ්ඩාර අභාවප්‍රාප්ත වෙයි (වීඩියෝ)",
       "News Content": "කොවිඩ් 19 ආසාදිතව අයි.ඩී.එච්. රෝහලේ ප්‍රතිකාර ලබමින් සිටි හිටපු කථානායකවරයෙකු වන වි.ජ.මු. ලොකුබණ්ඩාර ජීවිතක්ෂයට පත්ව තිබෙනවා.\nමිය යන විට ඔහු 80 වන වියේ පසුවුණා.\nකොවිඩ් වෛරසය ආසාදනය වීම හේතුවෙන් වි.ජ.මු. ලොකුබණ්ඩාර ශ්‍රී ජයවර්ධනපුර රෝහලට ඇතුළත් කෙරුණේ පසුගිය දෙවැනිදායි.\nඅනතුරුව ඔහුගේ තත්ත්වය බරපතල වීම හේතුවෙන් අයි.ඩී.එච්. රෝහලට ඇතුළත් කෙරුණා.\nඑහි දැඩි සත්කාර ඒකකයේ ප්‍රතිකාර ලබමින් සිටි ලොකුබණ්ඩාර අද (14) පස්වරුවේ ජීවිතක්ෂයට පත් වූ බව ඔහුගේ පුත් උදිත ලොකුබණ්ඩාර  තහවුරු කළා.\n1941 වසරේ අගෝස්තු 5 වැනිදා හපුතලේදී උපත ලැබූ වි.ජ.මු. ලොකුබණ්ඩාර මන්ත්‍රීවරයෙකු ලෙස පාර්ලිමේන්තුවට තේරී පත්වුණේ 1977 වසරේදී.\nඑතැන් සිට පාර්ලිමේන්තු මන්ත්‍රීවරයෙකු, නියෝජ්‍ය අමාත්‍යවරයෙකු මෙන්ම අමාත්‍යවරයෙකු ලෙසද කටයුතු කළ ඔහු  2004 වසරේ සිට 2010 වසර දක්වා ශ්‍රී ලංකාවේ 06 වැනි පාර්ලිමේන්තුවේ කථානායකවරයා ලෙස කටයුතු කළා.\nඑමෙන්ම වි.ජ.මු. ලොකුබණ්ඩාර 2010 වසරේ සිට 2015 වසර දක්වා සබරගමුව පළාත් ආණ්ඩුකාරවරයා ලෙසද කටයුතු කරනු ලැබුවා.",
       "URL": "https://www.hirunews.lk/262588/කොවිඩ්-ආසාදනය-වී-සිටි-හිටපු-කථානායක-වි-ජ-මු-ලොකුබණ්ඩාර-අභාවප්‍රාප්ත-වෙයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2147"
}