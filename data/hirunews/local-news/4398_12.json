{
       "Source": "hirunews",
       "Timestamp": "Friday, 28 July 2017 - 15:54",
       "Headline": "අත්‍යවශ්‍ය මහජන සේවා පනතේ නියෝග සම්මත වූ බව කතානායක කාර්යාලය කියයි",
       "News Content": "අත්‍යවශ්‍ය මහජන සේවා පනතේ නියෝගවලට අදාළ ප්‍රකාශණය අද පාර්ලිමේන්තුවේදී විධිමත් ලෙස සම්මත වු බව කථානායක කාර්යාලය පවසනවා.\nමෙම පනත සම්මත කර ගැනීමට උත්සාහ කිරීමත් සමග අද පාර්ලිමේන්තුව තුල උණුසුම් තත්වයක් ද ඇතිවුනා.\nඒ ඊට විපක්ෂ මන්ත්‍රීවරුන් විරෝධය පළ කිරීමත් සමගයි.\nනිවේදනයක් නිකුත් කරමින් කථානායක කාර්යාලය සඳහන් කළේ සභානායකවරයා විසින් අදාළ යෝජනාව පාර්ලිමේන්තුවට ඉදිරිපත්  කිරීමේදී එය සම්මත කිරීමට මන්ත්‍රී දිනේෂ් ගුණවර්ධන බෙදීමක් ඉල්ලා සිටි බවයි.\nඅනතුරුව බෙදුම් සීනුව නාදවන අතරවාරයේ විපක්ෂයේ ප්‍රධාන සංවිධායක අනුර දිසානායක  විසින් යෝජනාවට අදාළව දිගින් දිගටම නොනවත්වා කරුණු දැක්වීම සිදුකර තිබෙනවා.\nබෙදුම් සීනුව නාද වීම  නතර වීමෙන් පසුව විද්‍යුත් ඡන්ද ක්‍රමය මගින් ඡන්දය ගැනීමට කථානායකවරයා නියෝග කළා.\nඑම අවස්ථාවේදී විපක්ෂයේ මන්ත්‍රීවරුන් කණ්ඩායමක් සභා ගර්භය මැදට පැමිණ ඡන්දය ගැනීමේ කටයුතුවලට දිගින් දිගටම බාධා කළ බවයි කථානායක කාර්යාලය පෙන්වා දෙන්නේ.\nඑහිදී විද්‍යුත් ඡන්ද ක්‍රමය මගින් ඡන්දය ලබා ගැනීම ප්‍රායෝගිකව අපහසු වන බැවින් මන්ත්‍රීවරුන්ගේ නමින් ඡන්දය ගැනීමටයි කථානායකවරයා තීරණය කළේ.\nවිපක්ෂ මන්ත්‍රීවරුන් එහිදී කියා සිටියේ ඛනිජ තෙල් සේවකයින්ට පසුගියදා සිදුකළ ප්‍රහාරය සම්බන්ධයෙන් රජයේ පාර්ශවයෙන් පැහැදිලි කිරීමක් ඡන්ද විමසීමට පෙර අවශ්‍ය බවයි.\nඔවුන් එහිදී සභාගර්භය මැදට පැමිණ අදහස් පළ කළ බවයි පාර්ලිමේන්තුවේ සිටින හිරු මාණ්ඩලික වාර්තාකරු සඳහන් කළේ.\nනමින් ඡන්දය ලබාගන්නා අවස්ථාවේදී ද නොකඩවා ඇති වු බාධා කිරීම් මධ්‍යයේ සෙංකෝලය අසලට එක් රැස් වු මන්ත්‍රීවරුන් සෙංකෝලය සභාවෙන් ඉවත් කිරීමට ද උත්සාහ කර තිබෙනවා.\nසාමකාමී තත්වයක් ඇති නොවු බැවින් මන්ත්‍රීවරුන්ගේ කට හඩවල් අනුව ඡන්දය ගැනීමට සිදුවන බවට කථානායකවරයා විසින් සභාවට දන්වා එලෙස ඡන්දය ලබාගැනීමට තීරණය කරනු ලැබුවා.\nඑහිදී ආණ්ඩු පක්ෂයේ සියලු මන්ත්‍රීවරුන් සිය ආසනවලින් නැගිට අදාළ යෝජනාවට පක්ෂව කට හඩින් තම ඡන්දය ප්‍රකාශ කළ අතර ඊට අදාළව යෝජනාව විධිමත් ලෙසට සම්මත වු බවට කථානායකවරයා විසින් සභාවට ප්‍රකාශ කර තිබෙනවා.\nඉන් අනතුරුව ද සභා ගර්භයේ තිබු නොසන්සුන්තාව අඛණ්ඩව තව තවත් වර්ධනය වීම හමුවේයි සභාව ලබන 4 වනදා පෙරවරු 10 දක්වා කල් තැබුනේ.\nඑම නිසා හම්බන්තොට වරාය චීන සමාගමකට බදුදීම සම්බන්ධයෙන් වන ගිවිසුම පිළිබඳ විවාදය ද පැවැත්වීමට හැකි වූයේ නැහැ.\nමේ අදාළ නියෝගය අද පාර්ලිමේන්තු න්‍යාය පත්‍රයේ දක්වා තිබු ආකාරයයි.",
       "URL": "https://www.hirunews.lk/167010/අත්‍යවශ්‍ය-මහජන-සේවා-පනතේ-නියෝග-සම්මත-වූ-බව-කතානායක-කාර්යාලය-කියයි",
       "Category": "Local News",
       "Parent URL": "https://www.hirunews.lk/local-news.php?pageID=4398"
}