{
       "Source": "hirunews",
       "Timestamp": "Wednesday, 03 November 2021 - 10:50",
       "Headline": "සිරිල් ගාමිණී පියතුමන්ගේ පෙත්සම සලකා බැලීමේ තීරණයක්",
       "News Content": "අපරාධ පරීක්ෂණ දෙපාර්තමේන්තුව මගින් තමාව අත්අඩංගුවට ගැනීම වළක්වන නියෝගයක් නිකුත් කරන්නැයි ඉල්ලා ආචාර්ය සිරිල් ගාමිණී පියතුමන් ශ්‍රේෂ්ඨාධිකරණය හමුවේ ගොනු කළ පෙත්සම සලකා බැලීමට අද දින නියම වුණා.\nපාස්කු ප්‍රහාරයට අදාළව සිදු කළ  ප්‍රකාශයක් සම්බන්ධයෙන් රාජ්‍ය බුද්ධි සේවාවේ අධ්‍යක්ෂ ජනරාල් සුරේෂ් සලේ කළ පැමිණිල්ලේ විමර්ශන අනුව තමන් අත්අඩංගුවට ගැනීම වළක්වන ලෙසට ඉල්ලා ඊයේ සිරිල් ගාමිණී පියතුමන් විසින් මෙම පෙත්සම ගොනු කරනු ලැබුවා.\nඒ අනුව එම පෙත්සම ලබන 8 වැනි දා සලකා බැලීමටයි ශ්‍රේෂ්ඨාකරණය අද නියෝග කළේ.\nමෙම පැමිණිල්ලට අදාළව ප්‍රකාශයක් ලබාදීම සඳහා පැමිණෙන ලෙසට සිරිල් ගාමිණී පියතුමන්ට පසුගියදා දැනුම්දීමක් සිදු කර තිබූ අතර, ඒ සඳහා උන්වහන්සේ සතියක කාලයක් ලබාදෙන ලෙසට ඉල්ලීමක් කර තිබුණා.\nඒ අනුව අද දිනයේ අපරාධ පරීක්ෂණ දෙපාර්තමේන්තුව වෙත සිය නීතිඥවරුන් මාර්ගයෙන් ලිපියක් යොමු කරමින් උන්වහන්සේ දැනුම් දී ඇත්තේ, මේ වන විට තමන් ශ්‍රේෂ්ඨාධිකරණය හමුවේ පෙත්සමක් ගොනු කර ඇති බැවින් අද එහි නොපැමිණෙන බවයි.\nමේ අතර, කෙරවලපිටිය යුගදනවි බලාගාරය හිමි සමාගමේ රජය සතු කොටස් ඇමරිකානු සමාගමක් වෙත පැවරීමට අමාත්‍ය මණ්ඩලය ගෙන තිබෙන තීරණය, බල රහිත කිරීමේ නියෝගයක් නිකුත් කරන්නැයි ඉල්ලා සමඟි ජන බලවේගය ඉදිරිපත් කළ මූලික අයිතිවාසිකම් පෙත්සම ද සලකා බැලීම සඳහා මේ මස 12 වැනි දා කැඳවන ලෙස ශ්‍රේෂ්ඨාධිකරණය අද නියම කළා.\nඑම පක්ෂයේ මහලේකම් පාර්ලිමේන්තු මන්ත්‍රී රංජිත් මද්දුම බණ්ඩාර ගොනු කළ මෙම පෙත්සම මුර්දු ප්‍රනාන්දු, කුමුදුනී වික්‍රමසිංහ සහ මහින්ද සමයවර්ධන යන ත්‍රිපුද්ගල ශ්‍රේෂ්ඨාධිකරණය විනිසුරු මඩුල්ල ඉදිරියේයි කැඳවනු ලැබූවේ.\nඑම අවස්ථාවේදී අමාත්‍ය මණ්ඩලයේ සාමාජිකයන් ඇතුළු වගඋත්තරකාර පාර්ශවයේ කිහිපයක් වෙනුවෙන් නීතිඥවරු පෙනී සිටියා.\nමෙම පෙත්සමේ වගඋත්තකරුවන් ලෙස අග්‍රාමාත්‍ය මහින්ද රාජපක්ෂ ඇතුළු අමාත්‍ය මණ්ඩල සාමාජිකයින්, ඇමරිකානු නිව් ෆෝට්‍රස් එනර්ජි සමාගම, නීතිපතිවරයා ඇතුළු පිරිසක් නම් කර තිබෙනවා.\nපෙත්සම්කරු කියා සිටියේ කෙරවලපිටිය යුගදනවි බලාගාරයේ රජය සතු කොටස් වලින් 40%ක් වගඋත්තරකාර ඇමරිකානු සමාගම වෙත පැවරීමට අමාත්‍ය මණ්ඩලය ගනු ලැබූ තීරණය යුක්ති සහගත නොවන බවයි.\nමෙම තීරණය ගැනීමට පෙර ජාතික ආර්ථිකය හා ජාතික ආරක්ෂාව වැනි කරුණු කෙරෙහි අවදානය යොමු කිරීමට වගඋත්තරකාර අමාත්‍ය මණ්ඩලය අසමත් වී ඇති බවද ඔහු චෝදනා කළා.\nඑමෙන්ම අදාළ කොටස් පැවරීමේ ක්‍රියාවලිය හරහා මෙරට ගෑස් නිෂ්පාදනයේ ඒකාධිකාරිය  වගඋත්තරකාර ඇමරිකානු සමාගම වෙත පවරා දී තිබෙන බව පෙන්වා දෙන පෙත්සම්කරු මෙම කොටස් පැවරීමේදී විධිමත් ටෙන්ඩර් පටිපාටිය අනුගමනය කර නොමැති බවද පෙත්සමේ සඳහන් කර තිබෙනවා.",
       "URL": "https://www.hirunews.lk/286866/සිරිල්-ගාමිණී-පියතුමන්ගේ-පෙත්සම-සලකා-බැලීමේ-තීරණයක්",
       "Category": "Local News",
       "Parent URL": "https://www.hirunews.lk/local-news.php?pageID=1587"
}