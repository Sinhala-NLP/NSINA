{
       "Source": "hirunews",
       "Timestamp": "Thursday, 03 February 2022 - 17:33",
       "Headline": "අද විදුලි කප්පාදුවක් නැහැ",
       "News Content": "අද දිනයේ විදුලි කප්පාදුවක් සඳහා ලංකා විදුලිබල මණ්ඩලය අනුමැතිය ඉල්ලා නොමැති බව මහජන උපයෝගිතා කොමිෂන් සභාව පවසනවා.\nඑවැනි කප්පාදුවක් හෝ විදුලි සැපයුමේ කිසියම් බාධාවක් සිදුවුවහොත්, විදුලිබල පනතේ ප්‍රතිපාදනඅනුව කටයුතු කරන බවයි එම කොමිෂන් සභාවේ සභාපති ජනක රත්නායක කියාසිටියේ.\nමේ අතර මේ මොහොතේ විදුලි බිලේ වැඩි කිරීමක් සිදුනොකරන බව විදුලිබල අමාත්‍ය ගාමිණී ලොකුගේ මහතා පවසනවා.\nඒ විදුලි බිලේ වැඩි කිරීමක් සිදුකරන බවට මහජන උපයෝගිතා කොමිසමේ සභාපතිවරයා කළ ප්‍රකාශයට ප්‍රතිචාර දක්වමින්.\nමේ අතර විදුලි උත්පාදනයට අවශ්‍ය ඉන්ධන අවසන් වීමෙන් කැලණිතිස්ස බලාගාර සංකීර්ණය යළි අක්‍රීය කර තිබෙනවා.\nගතවූ දිනය තුළ ජාතික විදුලි ඉල්ලුම මෙගාවොට් 2631.1ක උපරිමයකට ආසන්න වූ අතර පෙරේදා එය දැක්වුණේ මෙගාවොට් 2418.5ක් ලෙසයි.\nජාතික විදුලි ඉල්ලුම මෙලෙස ඉහළ ගිය පසුබිමක විදුලි උත්පාදනයට බලාගාර සඳහා අවශ්‍ය ඉන්ධන යළි අවම වෙමින් පවතිනවා.\nඒ අනුව ජාතික විදුලිබල පද්ධතියට මෙගාවොට් 280ක ධාරිතාවක් එක්කරන කැලණිතිස්ස බලාගාර සංකීර්ණයේ විදුලි ජනන කටයුතු ඊයේ රාත්‍රී 8ට පමණ යළි අක්‍රීය කෙරුණා.\nඒ විදුලි උත්පාදනයට අවශ්‍ය ඩීසල් අවසන් වීමෙන්.\nඑහි සංයුක්ත චක්‍රීය බලාගාරයෙන් මෙගාවොට් 165 විදුලි ධාරිතාවක් සහ විදුලි බලාගාරයෙන් මෙගාවොට් 115 ධාරිතාවක් නිපදවනු ලැබුවා.\nඑමෙන්ම සංචිත ඩීසල් අවසන් වීමෙන් ලංකා විදුලිබල මණ්ඩලය යටතේ පාලනය වන මතුගම බලාගාරයද මේ වනවිට අක්‍රීය කර තිබෙනවා.\nකෙසේවෙතත් ඉන්ධන නොමැති වීම හේතුවෙන් අක්‍රීය වී තිබූ සපුගස්කන්ද බලාගාරවලට සහ කොළඹ වරායේ බත්තල බලාගාරයට අවශ්‍ය ඉන්ධන සැපයීමේ කටයුතු සිදුකිරීමත් සමඟ එමඟින් විදුලි ජනන කටයුතු මේ වනවිට සිදුකෙරෙනවා.\nඊට අමතරව ජාතික විදුලි පද්ධතියට මෙගා වොට් 130ක විදුලිය ප්‍රමාණයක් එක් කරන කැලණිතිස්ස සොජිස්ට් බලාගාරයේ නඩත්තු කටයුතු අවසන් කිරීමෙන් පසු එය අද පස්වරුව වනවිට යළි සක්‍රීය කෙරෙනු ඇති.\nමේ අතර පවතින වැසි රහිත කාලගුණයත් සමඟ ජල විදුලි උත්පාදනය තවදුරටත් පත්ව ඇත්තේ අර්බුදකාරී තත්ත්වයකටයි.\nඑම ජලාශවලට ජලය සැපයෙන මහවැලි ගඟ, පතුල පෙනෙන ආකාරයටම සිඳී  ගොස් ඇති ආකාරය තැන්නේකුඹුර පාලම ආසන්නයේදී දැකගත හැකි වුණා.\nමේ අතර කෙරවලපිටිය යුගදනවි බලාගාරය හිමි සමාගමේ රජය සතු කොටස්වලින් සියයට හතළිහක් අමෙරිකානු සමාගමක් වෙත පැවරීමට අමාත්‍ය මණ්ඩලය ගෙන තිබෙන තීරණය බලරහිත කරන්නැයි ඉල්ලා ගොනු කර ඇති මූලික අයිතිවාසිකම් පෙත්සම් වැඩිදුර සලකා බැලීම සඳහා ලබන සඳුදා සිට දින 3ක් කැඳවන ලෙස ශ්‍රේෂ්ඨාධිකරණය අද දින නියම කළා.\nඒ මෙම පෙත්සම්, අගවිනිසුරු ජයන්ත ජයසූරිය, බුවනෙක අලුවිහාරේ සහ එස්.තුරෙයි රාජා යන මහත්වරුන්ගෙන් සමන්විත ත්‍රිපුද්ගල ශ්‍රේෂ්ඨාධිකරණ විනිසුරු මඩුල්ල ඉදිරියේ කැඳවූ අවස්ථාවේදීයි.\nපූජ්‍ය ඇල්ලේ ගුණවංශ හිමියන් හා අගරදගුරු අතිඋතුම් මැල්කම් රංජිත් කාදිනල් හිමිපාණන්, සමගි ජන බලවේගයේ මහලේකම් පාර්ලිමේන්තු මන්ත්‍රී රංජිත් මද්දුම බණ්ඩාර, ජනතා විමුක්ති පෙරමුණේ හිටපු පාර්ලිමේන්තු මන්ත්‍රීවරුන් වන සුනිල් හඳුන්නෙත්ති සහ වසන්ත සමරසිංහ, වෘත්තීය සමිති ඇතුළු පාර්ශව කිහිපයක් විසින් අදාළ පෙත්සම් ඉදිරිපත් කර තිබුණා.",
       "URL": "https://www.hirunews.lk/296081/අද-විදුලි-කප්පාදුවක්-නැහැ",
       "Category": "Local News",
       "Parent URL": "https://www.hirunews.lk/local-news.php?pageID=1378"
}