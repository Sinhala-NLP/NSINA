{
       "Source": "hirunews",
       "Timestamp": "Monday, 29 April 2019 - 13:08",
       "Headline": "නැගෙනහිර, දකුණ, ගිණිකොන මුහුදු ප්‍රදේශවල ධීවරයන්ට සුළි කුණාටු අනතුරු  ඇඟවීමක්",
       "News Content": "බෙංගාල බොක්ක මුහුදු ප්‍රදේශ ආශ්‍රිතව හටගෙන ඇති සුළි කුණාටුව හේතුවෙන් නැගෙනහිර, දකුණ සහ ගිණිකොන මුහුදු ප්‍රදේශවල තවදුරටත් ධීවර කටයුතුවල නොයෙදෙන ලෙස කාලගුණ විද්‍යා දෙපාර්තමේන්තුව ඉල්ලීමක් කරනවා.\nඑම දෙපාර්තමේන්තුවේ අධ්‍යක්‍ෂ ජනරාල් අතුල කරුණානායක කියා සිටියේ ඉදිරි පැය 12 තුළ එම සුළි කුණාටුව චන්ඩ සුළි කුණාටුවක් දක්වා වර්ධනය වීමට ඉඩ ඇති බවයි.\nමේ හේතුවෙන් නැගෙනහිර, දකුණ, ගිණිකොන මුහුදු ප්‍රදේශවල ගිගුරුම් සහිත වැසිත් සමඟ තද සුළං ඇතිවිය හැකි අතර,  දිවයිනේ බොහෝ ප්‍රදේශවලටද සුළං සමඟ වැසි ඇතිවිය හැකියි.\nපසුගිය පැය 24 තුල වැඩිම වර්ෂාපතනය රත්නපුර දිස්ත්‍රික්කයෙන් වාර්තාවූ අතර, එය මිලිමීටර 129.3ක්. මීට අමතරව මහනුවර සහ මොනරාගල දිස්ත්‍රික්ක වලද ඇතැම් ස්ථානවලද මිලිමිටර 100 ඉක්ම වු තද වැසි ඇති වී තිබෙනවා.\nමේ අතර අයහපත් කාලගුණ තත්ත්වයත් සමග ඇති වු තද සුළං තත්ත්වය හේතුවෙන් වවුනියාවේ නිවාස 23කට අර්ධ හානි සිදුව තිබෙනවා.\nමේ දිවයිනට බලපා ඇති කාලගුණ තත්ත්වය පිළිබද පැහැදිලි කරන කාලගුණ විද්‍යා දෙපාර්තමේන්තුවේ අධ්‍යක්ෂ ජනරාල් අතුල කරුණානායක.",
       "URL": "https://www.hirunews.lk/215387/නැගෙනහිර-දකුණ-ගිණිකොන-මුහුදු-ප්‍රදේශවල-ධීවරයන්ට-සුළි-කුණාටු-අනතුරු-ඇඟවීමක්",
       "Category": "Local News",
       "Parent URL": "https://www.hirunews.lk/local-news.php?pageID=3378"
}