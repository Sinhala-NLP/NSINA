{
       "Source": "hirunews",
       "Timestamp": "Tuesday, 28 June 2016 - 18:16",
       "Headline": "මොරාණේ ජනතාවට පමා වූ වන්දි  වාරිමාර්ග ඇමති බලෙන් බෙදයි",
       "News Content": "මොණරාගල - රිදීමාලියද්ද ප්‍රාදේශීය ලේකම් කොට්ඨාශයේ මොරාණ ජල ව්‍යාපෘතිය  හේතුවෙන් ඉඩම් අහිමිවූ පිරිසකට වන්දි ප්‍රදානය කිරීමට යාමේදී උණුසුම් තත්ත්වයක් හටගෙන තිබෙනවා.\nවාරිමාර්ග අමාත්‍ය විජිත් විජයමුණි සොයිසාගේ ප්‍රධානත්වයෙන් ඊයේ පැවති මෙම වන්දි ප්‍රදානය කිරීමේ අවස්ථාවට සහභාගිවී සිටි ප්‍රදේශවාසීන් වන්දි ප්‍රදානය කළ ක්‍රමවේදයට අප්‍රසාදය පළ කිරීමත් සමඟයි මෙම උණුසුම් තත්ත්වය මතුවුණේ.\nඅමාත්‍ය නිමල් සිරිපාල ද සිල්වා වාරිමාර්ග අමාත්‍යවරයා ලෙස සිටි සමයේ මොරාණ ජල ව්‍යාපෘතිය ආරම්භ කෙරුණා.\nමේ හේතුවෙන් රිදීමාලියද්ද ප්‍රාදේශීය ලේකම් කොට්ඨාශයේ පවුල් 600 කගේ පමණ ඉඩම් අහිමිවනවා.\nකෙසේ වෙතත් ව්‍යාපෘතියේ ඉදිකිරීම් කටයුතු අතරමග අඩාල වුණේ ඉඩම් අහිමිවූ ප්‍රදේශවාසීන් නිසි ඇගයීමක් යටතේ වන්දි නොලැබුණු බවට සිදුකළ විරෝධතා සමඟයි.\nකෙසේ වෙතත් යළි ව්‍යාපෘතිය  ආරම්භ කිරීමේ අරමුණින් ඉඩම් අහිමිවූ ප්‍රදේශවාසීන් 85 දෙනෙකුට වන්දි පිරිනැමීම ඊයේ සිදු කෙරුණේ වාරිමාර්ග සහ ජල කළමනාකරන අමාත්‍ය විජිත් විජයමුණි සොයිසාගේ ප්‍රධානත්වයෙන්.\nඒ යටතේ අක්කරයකට රුපියල් 30 000 ක වන්දියක් පිරිනැමීමටයි තීරණය වී ඇත්තේ.\nකෙසේ වෙතත් එම තීරණයටද ප්‍රදේශවාසීන් විරෝධය පළ කළා. අප වාර්තාකරු සඳහන් කළේ ප්‍රදේශවාසීන්ගේ විරෝධතාවන් හමුවේ අමාත්‍යවරයා බලහත්කාරයෙන් මෙන් වන්දි පිරිනැමීම සිදුකළ බවයි.",
       "URL": "https://www.hirunews.lk/136702/මොරාණේ-ජනතාවට-පමා-වූ-වන්දි-වාරිමාර්ග-ඇමති-බලෙන්-බෙදයි",
       "Category": "Local News",
       "Parent URL": "https://www.hirunews.lk/local-news.php?pageID=4987"
}