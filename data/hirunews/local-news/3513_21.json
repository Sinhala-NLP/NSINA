{
       "Source": "hirunews",
       "Timestamp": "Thursday, 07 February 2019 - 18:53",
       "Headline": "සුනඛයෙකු රැගෙන ගිය මිනිස් හිසක් ගැන පරීක්ෂණ",
       "News Content": "පෑලියගොඩ ප්‍රදේශයේදී සුනඛයෙකු විසින් රැගෙන යමින් සිටියදී සොයා ගත් මිනිස් හිසක් සම්බන්ධයෙන් කොළඹ අපරාධ කොට්ඨාශය විශේෂ පරීක්ෂණයක් ආරම්භ කර තිබෙනවා.\nසුනඛයෙකු මිනිස් හිසක් රැගෙන යන බවට පොලීසියට දැනුම්දී තිබුණේ ප්‍රදේශවාසීන් පිරිසක්.\nමේ අතර, මෙම සිද්ධිය සම්බන්ධයෙන් විමර්ශනය කරන පොලිස් කණ්ඩායම්වල අවධානය  පසුගියදා විදෙස් යුවලකගේ රියදුරෙකු ඝාතනය කළ සිද්ධිය සම්බන්ධයෙන් යොමුව ඇති බව ද වාර්තා වනවා.\nදෙසැම්බර් 19 වනදා කොළඹ සුපිරි නිවාස සංකීර්ණයක සිව් වන මහලේ නවාතැන් ගෙන සිටි මෙම විදෙස් යුවලගේ රියදුරා එම නිවස තුලදීම අභිරහස් ලෙස ඝාතනය කර තිබුණා.\nපුටුවක බැද පුලූස්සා තිබූ ඔහුගේ සිරුර පිළිබදව පොලීසිය දැනුවත් කර තිබුණේ එංගලන්ත ජාතික එම විදේශිකයා සහ තායිලන්ත ජාතික ඔහුගේ බිරිද විසින්.\nකෙසේ වෙතත්, මොරටුව ප්‍රදේශයේ පුද්ගලයෙකු දෙසැම්බර් 5 වනදා සිට අතුරුදන්ව ඇති බවට පොලීසියට පැමිණිල්ලක් ලැබී තිබූ අතර ඔහු ද මෙම විදෙස් යුවල යටතේ රියදුරෙකු ලෙස සේවය කර තිබුණා.\nමෙම මිනිස් හිස එම පුද්ගලයාගේ බවට පොලීසිය සැක කරන නිසා එය තහවුරු කර ගැනීම සදහා විමර්ශන ක්‍රියාත්මක කරන බවයි පරීක්ෂණ මෙහෙයවන උසස් පොලිස් නිලධාරියෙකු සදහන් කළේ.",
       "URL": "https://www.hirunews.lk/209922/සුනඛයෙකු-රැගෙන-ගිය-මිනිස්-හිසක්-ගැන-පරීක්ෂණ",
       "Category": "Local News",
       "Parent URL": "https://www.hirunews.lk/local-news.php?pageID=3513"
}