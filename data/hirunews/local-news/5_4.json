{
       "Source": "hirunews",
       "Timestamp": "Wednesday, 27 September 2023 - 8:09",
       "Headline": "ෂාෆ්ටර්ගේ වමන සාම්පලයේ සයනයිඩ් තිබූ බවට රස පරීක්ෂක වාර්තාවේ කිසිදු සටහනක් නෑ",
       "News Content": "ජනශක්ති සමූහ ව්‍යාපාරයේ අධ්‍යක්ෂ දිනේෂ් ෂාෆ්ටර්ගේ ඇඳුම්වල තැවරී තිබුණු වමන සාම්පලයේ සයනයිඩ් තිබූ බවට රස පරීක්ෂක වාර්තාවේ කිසිදු සටහනක් නැති බව ජනාධිපති නීතිඥ සාලිය පීරිස් කොළඹ අතිරේක මහේස්ත්‍රාත් රජින්ද්‍රා ජයසූරිය හමුවේ ප්‍රකාශ කළා.\nජනාධිපති නීතිඥ සාලිය පීරිස් මේ බව ප්‍රකාශ කළේ මෙම ඝාතන සිද්ධිය සම්බන්ධයෙන් වන නඩුකරය පෙරේදා (25) අධිකරණය හමුවේ කැඳවූ අවස්ථාවේදීයි.\nඅධිකරණ වෛද්‍ය රැල්හක් විසින් මෙම මරණය සයනයිඩ් විෂ වර්ගයක් ශරීරගත වීමෙන් සිදුවූවක් බවට සඳහන් කර තිබුණු බව සඳහන් කළ ජනාධිපති නීතිඥවරයා මරණකරුගේ ඇඳුම් පැලඳුම් පරීක්ෂා කිරීමේදී මෙවැනි සයනයිඩ් කිසිදු වර්ගයක් හමු නොවුණු බවට රස පරීක්ෂක වාර්තාවේ සඳහන් නැති බව පැවසුවා.\nමේ නිසා ප්‍රකට ව්‍යාපාරික දිනේෂ් ෂාෆ්ටර් සියදිවි හානි කර ගත්තා ද? නැත්තම් ඝාතනය කළා ද? යන්න සම්බන්ධයෙන් තීරණයක් ගැනීම සඳහා පත් කළ පංච පුද්ගල විශේෂඥ වෛද්‍ය මණ්ඩල කමිටුවේ අවධානයට යොමු කරවන ලෙස ජනාධිපති නීතිඥ සාලිය පීරිස් අධිකරණයෙන් ඉල්ලා සිටියා.\nඑමෙන්ම, ෂාෆ්ටර්ගේ සිරුර පුරා තුවාල තිබූ අතර ඒවා සම්බන්ධයෙන් අධිකරණ වෛද්‍ය නිලධාරී රැල්හක්ගේ අධික්ෂණයට ලක් නොවුණු බවත් මනෝ වෛද්‍ය නීල් ප්‍රනාන්දුගේ වෛද්‍ය වාර්තාවේ සඳහන් කාරණා ද ෂාෆ්ටර්ගේ මානසික තත්ත්වය නිරූපණය නොවන බවත් ඔහු අධිකරණය හමුවේ ප්‍රකාශ කර සිටියා.\nනීතිඥවරයා අධිකරණයෙන් ඉල්ලා සිටියේ මෙම කරුණු සම්බන්ධයෙන් විද්වත් මණ්ඩලයේ අවධානය යොමු කරන ලෙසයි.\nමීට පෙර මෙම කරුණු සම්බන්ධයෙන් විද්වත් කමිටුව දැනුම්වත් කර ඇති බැවින් නියෝග අනවශ්‍ය බව සඳහන් කළ මහේස්ත්‍රාත්වරිය ඉල්ලීම පමණක් සටහන් කර තබන බව පැවසුවා.\nදිනේෂ් ෂාෆ්ටර් සියදිවි හානි කර ගත්තා ද? නැත්තම් ඝාතනය කළා ද? යන්න සම්බන්ධයෙන් තීරණයක් ගැනීම සඳහා පංච පුද්ගල විශේෂඥ වෛද්‍ය මණ්ඩලය ගාල්ල කරාපිටිය රෝහලේදී දෙවන පශ්චාත් මරණ පරීක්ෂණය සම්බන්ධ කටයුතු අවසන් කර ඇති බවත් මරණය සම්බන්ධ අවසන් නිගමනයක් නුදුරු දිනයකම ලබාදෙනු ඇති බවත් මහේස්ත්‍රාත්වරිය අධිකරණය හමුවේ පළ කර සිටියා.",
       "URL": "https://www.hirunews.lk/349509/ෂාෆ්ටර්ගේ-වමන-සාම්පලයේ-සයනයිඩ්-තිබූ-බවට-රස-පරීක්ෂක-වාර්තාවේ-කිසිදු-සටහනක්-නෑ",
       "Category": "Local News",
       "Parent URL": "https://www.hirunews.lk/local-news.php?pageID=5"
}