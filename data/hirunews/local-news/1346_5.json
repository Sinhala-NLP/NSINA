{
       "Source": "hirunews",
       "Timestamp": "Sunday, 20 February 2022 - 9:31",
       "Headline": "ඩෙංගු වෛරස ප්‍රභේදයේ වෙනසක්",
       "News Content": "ඩෙංගු රෝගීන් සංඛ්‍යාව ශීඝ්‍රයෙන් ඉහළ යාමට, ඩෙංගු වෛරස කාණ්ඩවල සිදුව ඇති වෙනසක් හේතු වී ඇතැයි අනුමාන කෙරෙන බව ජාතික ඩෙංගු මර්දන ඒකකය පවසනවා.\nඑමගින් සඳහන් කළේ මේ වන විට ඩෙංගු රෝග ලක්ෂණ පෙන්වන කාල පරාසයේ වෙනසක්ද සිදුව ඇති බවයි.\nවසරේ මේ දක්වා ගත වූ මාස 2කට ආසන්න කාලය තුල පමණක් මෙරටින් වාර්තා වී ඇති ඩෙංගු රෝගීන් සංඛ්‍යාව 9,609 ක්.\nඉන් සියයට 50 ඉක්ම වූ වැඩිම රෝගීන් සංඛ්‍යාව බස්නාහිර පළාතෙන් වාර්තා වනවා. ඉන් වැඩිම රෝගීන් සංඛ්‍යාවක් කොළඹ දිස්ත්‍රික්කයෙන් වාර්තා වන අතර කළුතර, ගම්පහ, පුත්තලම, ගාල්ල, රත්නපුර සහ මඩකලපුව යන දිස්ත්‍රික්කද ඩෙංගු රෝගීන් වැඩි වශයෙන් වාර්තා වන දිස්ත්‍රික්ක වලට අයත්.\nමෙවන් පසුබිමක් තුළ බස්නාහිර පළාතේ මදුරුු මර්දන ධූමායන කටයුතු මේ වන විට ක්‍රියාත්මකයි.\nඒ අනුව කොළඹ, මොරටුව , පිලියන්දල, කැස්බෑව, කලුතර, වාද්දුව ඇතුලු ප්‍රදේශ කිහිපයක මදුරු මර්දන ධූමායන කටයුතු ඊයේ දිනයේත් සිදු කෙරුණු බවයි හිරු වාර්තාකරුවන් සඳහන් කළේ.\nඩෙංගු රෝගීන් වාර්තා වීම ශීඝ්‍රයෙන් ඉහළ යමින් පවතින තත්ත්වය හමුවේ දිවයින පුරා නිවාස සහ ආයතන ආශ්‍රිතව ප්‍රාදේශීය මට්ටමින් සිදු කරන ස්ථානීය පරීක්ෂණ කටයුතු ද මේ වනවිට ආරම්භ කර තිබෙනවා.\nමහජන සෞඛ්‍ය පරීක්ෂකවරුන්ගේ සංගමය සඳහන් කළේ එහිදී මදුරුවන් බෝවන ස්ථාන හමුවුවහොත් එම නිවැසියන්ට හෝ ආයතන හිමිකරුවන්ට එරෙහිව දැඩි පියවර ගන්නා බවයි.\nඒ හේතුවෙන් තම නිවාස, ආයතන සහ පොදු ස්ථාන ආශ්‍රිත අවට පරිසරය මදුරුවන් බෝවන ස්ථාන වලින් තොර කලාප ලෙස පිරිසිදුව තබා ගැනීමට සියලු පුරවැසියන් කටයුතු කළ යුතු බව මහජන සෞඛ්‍ය පරීක්ෂකවරුන්ගේ සංගමය වැඩිදුරටත් අවධාරණය කරනවා.",
       "URL": "https://www.hirunews.lk/297487/ඩෙංගු-වෛරස-ප්‍රභේදයේ-වෙනසක්",
       "Category": "Local News",
       "Parent URL": "https://www.hirunews.lk/local-news.php?pageID=1346"
}