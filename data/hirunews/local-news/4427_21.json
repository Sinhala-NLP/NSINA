{
       "Source": "hirunews",
       "Timestamp": "Tuesday, 11 July 2017 - 11:16",
       "Headline": "පේදුරුතුඩුවට තවදුරටත් පොලිස් විශේෂ කාර්ය බලකා ආරක්ෂාව (ඡායාරූප)",
       "News Content": "වෙඩි ප්‍රහාරය පපු ප්‍රදේශයට වැදීමෙන් හෘදය වස්තුවට ලේ ගලායාම හේතුවෙන් මරණය සිදුව ඇති බවට පේදුරුතුඩුව මනල්කාඩු ප්‍රදේශයේදී පොලිස් වෙඩි ප්‍රහාරයෙන් මිය ගිය තරුණයාගේ පස්චාත් මරණ පරික්ෂණය සිදුකරමින් යාපනය අධිකරණ වෛද්‍ය නිලධාරි එස්.මයුරධන් කියා සිටියා.\nයාපනය ශික්ෂණ රෝහලේදී ඊයේ (10) රාත්‍රියේ මනල්කාඩු ප්‍රදේශයේ මිය ගිය තරුණයා වූ 24 හැවිරිදි තරුණයාගේ පශ්‍චාත් මරණ පරික්ෂණ කටයුතු සිදු කිරීමෙන් අනතුරුව දේහය ඊයේ රාත්‍රියේම ඔහුගේ නිවස පිහිටි නෙල්ලියඩි ප්‍රදේශයට රැගෙන ගියා.\nමේ අනුව අද (11) දහවල් නෙල්ලියඩි ප්‍රදේශයේ පිහිටි වේරුන්දම් සුසාන භූමියේදී මිය ගිය තරුණයාගේ අවසන් කටයුතු සිදු කිරීමට නියමිතයි.\nමේ අතර නෙල්ලියඩි ප්‍රදේශයට හා මනලකාඩු ප්‍රදේශයට අද දිනයේද පොලීසිය සහ පොලිස් විශේෂ කාර්ය බලකා නිලධාරීන් යොදවා ප්‍රදේශය සාමකාමි තත්වයක් ඇති කිරීමට පොලීසිය විසින් පියවර ගෙන තිබෙනවා.\nමනල්කාඩු ප්‍රදේශයේදී වෙඩි පහරින් මිය ගිය තරුණයා හා වෙඩි තැබීමට සම්බන්ධ එක්  පොලිස් නිලධාරීයෙකුගේ නිවෙස පිහිටා තිබෙන්නේද නෙල්ලියඩි ප්‍රදේශයේයි.\nමේ නිසා ඊයේ (09) දිනයේද ප්‍රදේශවාසීන් කලහකාරී අයුරින් හැසිරුණු අතරම අද (11) දිනයේද එවැනි අවස්ථාවන් ඇති නොවීමට අවශ්‍ය ආරක්ෂාවක් පොලීසිය විසින් සපයා ඇති බව සඳහන්.\nයාපනය පේදුරුතුඩුව ප්‍රදේශයේ ඇතිවු තත්වය පාලනය කිරීමට යොදා තිබු පොලිස් ආරක්ෂාව තවදුරටත් ක්‍රියාත්මක වන බවයි පොලිසිය පවසන්නේ.\nඅදාළ වෙඩි තැබීම හා තරුණයෙකු මියයාමේ සිදුවීමෙන් අනතුරුව යාපනය, පේදුරුතුඩුව, තුන්නාලෙයි ප්‍රදේශයේ මාර්ගවල ටයර් පුළුස්සා උණුසුම් තත්වයක් හටගත් අතර,තත්වය පාලනය කිරීම වෙනුවෙන් පොලිස් විශේෂ කාර්ය බළකාය යොදවා තිබුණා.\nපොලිස් පරීක්ෂණ හමුවේ අදාළ වෙඩි තැබීම සිදුකළ උප පොලිස් පරීක්ෂක ශිවරාසා සංජීව නිළධාරියා හා පොලිස් කොස්තාපල් 54657 මොහොමඩ් මුබාරික් යන නිළධාරීන් අත්අඩංගුවට ගෙන පේදුරුතුඩුව මහේස්ත්‍රාත් අධිකරණයට ඉදිරිපත් කළ අතර සැකකරුවන් 24 වැනිදා දක්වා රක්ෂිත බන්ධනාගාර ගත කළා.\nපේදුරුතුඩුව,වඩමාරච්චි නැගෙනහිර, මනල්කාඩු ප්‍රදේශයේ සිට අනවසරයෙන් වැලි ප්‍රවාහනය කරමින් සිටි පේදුරුතුඩුව, නෙල්ලිඅඩි ප්‍රදේශයේ පදිංචි යෝගරාසා දිනේෂ් නමැති 24 හැවිරිදි තරුණයෙකු පොලිස් වෙඩි පහරින් ජිවිතක්ෂයට පත්වුනේ පොලිස් අණ නොතකා ධාවනය කිරීම හේතුවෙන්.\nඡායාරූප - වව්නියාව, රොමේෂ් මධුසංක / මාධව කුලසූරිය",
       "URL": "https://www.hirunews.lk/165599/පේදුරුතුඩුවට-තවදුරටත්-පොලිස්-විශේෂ-කාර්ය-බලකා-ආරක්ෂාව-ඡායාරූප",
       "Category": "Local News",
       "Parent URL": "https://www.hirunews.lk/local-news.php?pageID=4427"
}