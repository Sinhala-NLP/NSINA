{
       "Source": "hirunews",
       "Timestamp": "Saturday, 31 December 2022 - 19:22",
       "Headline": "500 දෙනෙකු විශ්‍රාම යෑම නිසා දුම්රිය ගමන්වාර 44ක් අවලංගු කෙරේ",
       "News Content": "අද (31) දුම්රිය ගමන්වාර 44ක් පමණ අවලංගු වී ඇති බව දුම්රිය ස්ථානාධිපති සංගමය ප්‍රකාශ කළා.\nඅප වාර්තාකරුවන් සඳහන් කළේ කෙටි දුර ධාවනය සඳහා එක් කර ඇති දුම්රිය රැසක් එලෙස අවලංගු වී තිබූ බවයි.\nඅදින් පසු දුම්රිය දෙපාර්තමේන්තුවේ සේවකයන් 500කට ආසන්න ප්‍රමාණයක් විශ්‍රාම යන අතර, ඒ අතර දුම්රිය ධාවනයට ඍජුවම සම්බන්ධ විශාල පිරිසක් සිටීම මෙම තත්ත්වයට හේතු වී ඇති බව දුම්රිය ස්ථානාධිපතිවරුන්ගේ සංගමය ප්‍රකාශ කළා.\nකෙසේ වෙතත්, ජනාධිපති කාර්යාලය දුම්රිය දෙපාර්තමේන්තුවට දැනුම් දී තිබුණේ තවදුරටත් සේවය අවශ්‍ය නම් වයස අවුරුදු 60 ඉක්මවූ සේවකයන් කොන්ත්‍රාත් පදනම මත බඳවා ගන්නා ලෙසයි.\nඑහෙත්, ඒ සඳහා නිසි අනුමැතිය ලැබෙනතුරු අදාළ සේවකයන් සේවයට වාර්තා නොකරන බවයි දුම්රිය ස්ථානාධිපති සංගමය ප්‍රකාශ කරන්නේ.\nදුම්රිය ස්ථානාධිපතිවරුන් අවශ්‍ය ප්‍රමාණයට සිටියත් ඍජුවම දුම්රිය ධාවන කටයුතුවලට සම්බන්ධ පිරිස් විශ්‍රාම යෑමෙන් ඇතිවන ගැටළු සොයා බලා නිසි පියවර ගන්නා ලෙස ද ඔවුන් දුම්රිය බලධාරීන්ගෙන් ඉල්ලා සිටිනවා.\nමේ අතර, වයස අවුරුදු 60 ඉක්ම වූ රාජ්‍ය සේවකයන් 30,000කට ආසන්න පිරිසක් අද (31) සිට විශ්‍රාම යන අතර, විභාග කොමසාරිස් ජනරාල් එල්.එම්.ඩී. ධර්මසේන ද ඊට ඇතුළත් වුණා.\nඔහුගේ විශ්‍රාම යෑමත් සමඟ නව විභාග කොමසාරිස් ජනරාල්වරයා ලෙස එච්.ජේ.එම්.සී. අමිත් ජයසුන්දර පත් කර ඇති අතර, ඔහු අනිද්දා (02) වැඩ භාර ගැනීමට නියමිතයි.\nසෙසු විශ්‍රාම යාම් වලින් ඇතිවන පුරප්පාඩු සඳහා නව පත්කිරීම් සිදු කිරීම සම්බන්ධයෙන් සොයා බැලීමට අග්‍රාමාත්‍ය ලේකම්වරයාගේ ප්‍රධානත්වයෙන් කමිටුවක් පත් කර තිබෙනවා.",
       "URL": "https://www.hirunews.lk/323973/500-දෙනෙකු-විශ්‍රාම-යෑම-නිසා-දුම්රිය-ගමන්වාර-44ක්-අවලංගු-කෙරේ",
       "Category": "Local News",
       "Parent URL": "https://www.hirunews.lk/local-news.php?pageID=632"
}