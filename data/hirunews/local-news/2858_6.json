{
       "Source": "hirunews",
       "Timestamp": "Wednesday, 11 March 2020 - 19:34",
       "Headline": "වෙනම තරග කිරීමට නිදහස් පක්ෂයේ අවධානය - හිටපු ආණ්ඩුකාර පේෂල ජයරත්න",
       "News Content": "ශ්‍රී ලංකා පොදුජන පෙරමුණෙන් එල්ලවන විවේචන හමුවේ ඉදිරි මහ මැතිවරණයට වෙනම තරග කිරීම පිළිබඳව නිදහස් පක්ෂයේ අවධානය යොමුව ඇති බව වයඹ පළාත් හිටපු ආණ්ඩුකාර පේෂල ජයරත්න පවසනවා.\nපොළොන්නරුව ශ්‍රී ලංකා නිදහස් පක්ෂ කාර්යාලයේ අද පැවති මාධ්‍ය හමුවකට එක්වෙමින් ඔහු මේ බව සඳහන් කළා.\nමේ අතර කුරුණෑගල - හෙට්ටිපොල ප්‍රදේශයේදී මාධ්‍ය වෙත අදහස් දක්වමින් ශ්‍රී ලංකා නිදහස් පක්ෂ මහ ලේකම් දයාසිරි ජයසේකර කියා සිටියේ තම පක්ෂයට එල්ලවන විවේචන වහා නතර විය යුතු බවයි.\nකෙසේ වෙතත් ශ්‍රී ලංකා පොදුජන පෙරමුණ බත්තරමුල්ල ප්‍රධාන කාර්යාලයේ අද කැඳවා තිබූ මාධ්‍ය හමුවකට එක්වෙමින් හිටපු රාජ්‍ය අමාත්‍ය කෙහෙළිය රඹුක්වැල්ල ප්‍රකාශ කළේ ප්‍රබල දේශපාලන පක්ෂයක් නිර්මාණය වූ විට නාමයෝජනා සම්බන්ධයෙන් විවිධ ගැටළු මතුවන බවයි.",
       "URL": "https://www.hirunews.lk/236302/වෙනම-තරග-කිරීමට-නිදහස්-පක්ෂයේ-අවධානය-හිටපු-ආණ්ඩුකාර-පේෂල-ජයරත්න",
       "Category": "Local News",
       "Parent URL": "https://www.hirunews.lk/local-news.php?pageID=2858"
}