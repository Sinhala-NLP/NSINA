{
       "Source": "hirunews",
       "Timestamp": "Saturday, 11 February 2023 - 13:36",
       "Headline": "සමෘද්ධිය අහිමිවූවන් තැන්පතු සහ කොටස් ගැටළුවක",
       "News Content": "යම් ප්‍රතිලාභියෙකු සමෘද්ධි සහනාධාරයෙන් ඉවත්වීමේදී ඔවුන්ට හිමි තැන්පතු සහ කොටස් මුදල් ලබාගැනීමේ අපහසුතාවක් පවතින බව හිරු ප්‍රවෘත්ති අංශයට වාර්තාවුණා.\nකිසිවෙකු සමෘද්ධි සහනාධාරයෙන් ඉවත් වන්නේ නම් අදාළ තැන්පතු සහ කොටස් මුදල් එම පුද්ගලයින්ට ලබාගත හැකි බවටයි අදාළ චක්‍රලේඛවල දැක්වෙන්නේ.\nසමෘද්ධි දීමනා ලබාගන්නා පිරිස් අතුරින් ඇතැම් පුද්ගලයන්ට යම් යම් හේතූන් මත ඉන් ඉවත්වීමට සිදුවන බව සඳහන්. එහිදී ඔවුන්ට තැන්පත් මුදල් සහ කොටස් ලබාගැනීමේ ගැටළුවකට මුහුණ දීමට සිදුවන බවයි ඊට මුහුණදුන් පිරිසක් හිරු ප්‍රවෘත්ති අංශයට කියා සිටියේ.\nමේ සම්බන්ධයෙන් හිරු ප්‍රවෘත්ති අංශය සමෘද්ධි සංවර්ධන නිලධාරීන්ගේ සංගමයෙන් විමසීමක් කළා.\nසමෘද්ධි සහනාධාරයෙන් ඉවත් වූ පුද්ගලයින්ට තැන්පතු සහ කොටස් මුදල ලබා දෙන ලෙසට ඔවුන් ඉල්ලීම් කළ ද ඇතැම් සමෘද්ධි බැංකු එය පැහැර හරින බවයි එම සංගමයේ ප්‍රධාන ලේකම් චාමර මද්දුමකළුගේ චෝදනා කළේ.\nහිරු ප්‍රවෘත්ති අංශය මේ සම්බන්ධයෙන් සමෘද්ධි බැංකු ක්ෂුද්‍ර මූල්‍ය අංශයෙන් ද විමසීමක් කළා.\nඑහි අධ්‍යක්ෂ එස්.ඒ.සුනිල් වික්‍රමසිංහ කියා සිටියේ සමෘද්ධි සහනාධාරයෙන් ඉවත් වූ පුද්ගලයින්ට ණය මුදල් සම්බන්ධ ගැටලු‍ නොමැති නම් ඒවා නිදහස් කර ගැනීමට හැකි බවයි.\nඒ සම්බන්ධයෙන් ප්‍රදේශයේ අදාළ සමෘද්ධි නිලධාරියා ඔස්සේ සමෘද්ධි බැංකු ශාඛාවන්ට ලබාදිය යුතු අතර, ඒ චක්‍රලේඛයන් අනුව කටයුතු කිරීමට අදාළ බැංකු දැනුවත් කර ඇති බවයි ඔහු වැඩිදුරටත් කියා සිටියේ.",
       "URL": "https://www.hirunews.lk/327163/සමෘද්ධිය-අහිමිවූවන්-තැන්පතු-සහ-කොටස්-ගැටළුවක",
       "Category": "Local News",
       "Parent URL": "https://www.hirunews.lk/local-news.php?pageID=543"
}