{
       "Source": "hirunews",
       "Timestamp": "Sunday, 14 February 2021 - 14:14",
       "Headline": "හදවතට දැනුන ආදර කතාවක් - තුවාන් නසීරා ආදර අන්දරය (වීඩියෝ)",
       "News Content": "ආදරණීය හිත් තවත් ආදරයෙන් පුරවාලන ආදරවන්තයින්ගේ දිනය අදට යෙදී තිබෙනවා.\nහදවතේ උපන් නිර්මල ආදරය කිසිදු ලාබාපේක්ෂාවකින් තොරව පුද කරන්නට පුලුවන් නම් මෙවර ආදරවන්තයින්ගේ දිනයට නව අරුතක් ගෙන\nදෙන්නට ඔබට හැකි වනු නොඅනුමානයි.\nසාලිය අශෝකමාලා, සාජහන් මුම්ටාස්, බොහෝ කැප කිරීම් මැද කළ ආදරය ජයගත් ලොව මවිත කළ ප්‍රේමනීය යුවළ ලෙසින් ඉතිහාසයට එක්වී අවසන්.\nඑවන් වූ තවත් ආදරණීය යුවළක් අපිට වේයන්ගොඩ දඩගමුව ප්‍රදේශයෙන් හමුවුණා.\n48 වැනි වියේ පසුවන තුවාන් මොහොමඩ්ට අනෙක් මිනිසුන්ට මෙන් කැඩපතකින් බලා තමන්ගේ සුන්දරත්වය විඳින්නට වරම් නැහැ.\nඒ ඉතා දුර්ලභ චර්ම රෝගයකින් සහ ආබාධිත තත්ත්වයකින් ඔහුගේ මුළු ජීවිතයම වෙලාගෙන සිටීම හේතුවෙන්.\nජීවිතයේ බොහෝ දේ අහිමි වුවත් තුවාන්ට ජීවිතය අලුතින් දකින්නට, ජීවිතය විඳින්නට ආදරණීය හිතක් ළඟ නතර වෙන්න පුලුවන් වෙලා තිබෙනවා.\nවත්මන් සමාජයේ ආදරය කියන අකුරු 4, පිටතින් පෙනෙන රුව, මිල මුදල් මත පදනම් වුවත් මේ ආදරයට එවැනි සීමා මායිම් කිසිවක් නැත්තේ හදවතේ උපන් නිකැලැල් සෙහෙනස නිසාමයි.\nතමන්ගේ ජීවිතයට නව අරුතක් දුන් ඇය නසීරා.\nතමන්ගේ රෝගී තත්ත්වය හමුවේ එකකුස උපන් සහෝදර සහෝදරින් පවා තුවාන්ව ප්‍රතික්ෂේප කළත් නසීරාගේ ආදරය ඒ හැම වේදනාවක්ම දර ගන්නට තුවාන්ට ශක්තියක් වෙලා තිබෙනවා.\nතුවාන්ගේ රුව දැකීමෙන් බොහෝ දෙනා තුළ බිය ජනක හැඟීමක් ඇති වුවත් නසීරා මනසින් හැම විටම දකින්නේ තුවාන්ගේ ආදරණීය හිතයි.\nනිර්මල ආදරයට බාහිරින් පෙනෙනෙ බොහො දේ බාධාවක නොවන බවට කදිම උදාහරණයක් තුවාන් නසීරා ආදර අන්දරයෙන් ලොවට කියා පානවා.\nබාහිරින් පෙනෙන රුව පරයා යමින් හදවතේ සුන්දරත්වය දකින්නට පුලුවන් සමාජයක් බිහි කරන්නට තුවාන් නසීරාගේ නිමක් නොමැති මේ ආදරය අදට\nයෙදෙන ආදරවන්තයින්ගේ දිනයට එක් කරන්නේ මහගු ආදර්ශයක්.",
       "URL": "https://www.hirunews.lk/262562/හදවතට-දැනුන-ආදර-කතාවක්-තුවාන්-නසීරා-ආදර-අන්දරය-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2148"
}