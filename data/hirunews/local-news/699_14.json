{
       "Source": "hirunews",
       "Timestamp": "Tuesday, 29 November 2022 - 20:08",
       "Headline": "ඩයනාට එරෙහිව නඩු කියන්න අරමුදලක්",
       "News Content": "සංචාරක රාජ්‍ය ඇමතිනි ඩයනා ගමගේගේ පුරවැසිභාවය ප්‍රශ්න කෙරෙන නඩුකරය සඳහා අවශ්‍ය මුදල් සොයා ගැනීම වෙනුවෙන් අරමුදලක් පිහිටුවා ඇති බව සමාජ ක්‍රියා ක්‍රියාකාරිකයෙකු වන ඕෂල හේරත් පවසනවා.\nමේ සම්බන්ධයෙන් අප කළ විමසීමකදී අදහස් දැක්වූ ඕෂල හේරත් කියා සිටියේ රාජ්‍ය ඇමතිවරිය ගේ පාර්ලිමේන්තු මන්ත්‍රී ධුරය අහෝසි කිරීම සඳහා අභියාචනාධිකරණයේ නඩු පැවරීම වෙනුවෙන් නීතිඥ ගාස්තු සඳහා පමණක් රුපියල් ලක්ෂ තුනහමාරක පමණ මුදලක් වැය වන බවයි.\nමේ සඳහා වැය වන මුදල් සොයා ගැනීමට තමන් ෆේස්බුක් පිටුවේ පළකළ පෝස්ටුවට මේ වන තෙක් ලැබී ඇති ප්‍රතිචාර අනුව රුපියල් ලක්ෂ තුනකට ආසන්න මුදලක් එකතු වී ඇති බවත් පැවසූ ඕෂල හේරත් වැඩිදුරටත් කියා සිටියේ යම් හෙයකින් මෙම නඩු කටයුත්ත අසාර්ථක වුවහොත් ඒත් සඳහා ස්වෙච්ඡාවෙන් බරපැන දැරූ සියලු දෙනා හට එම මුදල් නැවත ප්‍රතිපූරණය කරන බවයි.\nතමන් මෙම නඩු පැවරීම සම්බන්ධයෙන් සමගි ජනබලවේගයේ නායකයින් සමග අවස්ථා කිහිපයකදී සාකච්ඡා කර ඒ සදහා මූල්‍ය ආධාර ලබාදෙන ලෙස ඉල්ලා සිටියද ඔවුන් එම ඉල්ලීම පැහැර හැරි බව සඳහන් කරන මෙම සමාජ ක්‍රියාකාරිකයා පවසන්නේ මේ නඩු කටයුත්ත හරහා වාසිය ලැබෙන්නේ ද සමගි ජන බලවේගය ට බවයි.\nඑමෙන්ම පසුගිය දිනවල අරගලයේ ක්‍රියාකාරීව කටයුතු කළ රැට්ටා, දමිතා ආදීන් ගෙන් ද මේ සම්බන්ධයෙන් සිදුකළ විමසීම්වලට යහපත් ප්‍රතිචාර හිමි නොවූ බවයි ඔහු සඳහන් කළේ.\nමෙම අරමුදලේ මුදල් වැය කෙරෙන ආකාරය සම්පූර්ණ පාරදෘශ්‍ය භාවයකින් යුතුව සිදුකරන බවත්, එම සියලු වියහියදම් පිළිබඳ වාර්තා තමන් ඉදිරිපත් කරන බවත් පැවසූ ඕෂල හේරත් කියා සිටියේ මෙම අරමුදලට දායක වීමට කැමති පුද්ගලයින් හට තවමත් ඒ සඳහා අවස්ථාව ඇති බවයි.",
       "URL": "https://www.hirunews.lk/321592/ඩයනාට-එරෙහිව-නඩු-කියන්න-අරමුදලක්",
       "Category": "Local News",
       "Parent URL": "https://www.hirunews.lk/local-news.php?pageID=699"
}