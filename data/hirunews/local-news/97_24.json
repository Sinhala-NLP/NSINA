{
       "Source": "hirunews",
       "Timestamp": "Tuesday, 15 August 2023 - 7:04",
       "Headline": "පොල් ගෙඩියක ලෙලි තත්පර ගණනකින් ඉවත් කළ හැකි ආරක්ෂිත උපකරණයක්",
       "News Content": "පොල් ගෙඩියක ලෙලි තත්පර ගණනකින් ඉවත් කළ හැකි ආරක්ෂාකාරි උපකරණයක් නිපදවීමට කටුගස්තොට ගොහාගොඩ ප්‍රදේශයේ පදිංචි 68 හැවිරිදි කම්මල් ශිල්පියෙකු සමත්ව සිටිනවා.\nමෙම නව නිර්මාණය සිදු කළ කටුගස්තොට ගොහාගොඩ පදිංචි බලිතියන ගෙදර විජේසිරි(68) සඳහන් කරන්නේ සාමාන්‍යයෙන් පොල් ගෙඩිවල ලෙලි ඉවත් කිරීම සඳහා යකඩ උලක් භාවිතා කරනු ලැබන බවත් එය ඉතා අනතුරු දායක බවත් එම යකඩ උලට නැවී පොල් ගෙඩිය උලේ ගසා ලෙලි ඉවත් කළ යුතු බවත් එවන් අවස්ථාවක පොල් ගෙඩිය යකඩ උලෙන් ගිලිහී හෝ ලිස්සා ගියහොත් කෙලින්ම පොල් ලෙලි ගසන්නාගේ පපුව උලේ ඇනී අනතුරක් සිදු වීමට බොහෝ දුරට ඉඩක් ඇති බවයි.\nනමුත් තමන් නිර්මාණය කර ඇති මෙම නව උපකරණය මගින් එවැනි අනතුරක් සිදු වීමට කිසිදු ඉඩක් නොමැති බවත් ඔහු පවසනවා.\nඔහු තව දුරටත් සඳහන් කරන්නේ මෙම නව උපකරණය භාවිතා කරමින් අවුරුදු 14 ක 15 ක දරුවකුට වුවද ආරක්ෂාකාරීව පොල් ලෙලි ඉවත් කළ හැකි බවයි .\nමෙම උපකරණය නිපදවිම සඳහා යකට කැබැලි කිහිපයක් පමණක් භාවිතා කර ඇති බවත් තමන් සතු පෑස්සුම් යන්ත්‍රයකින් පාස්සා ගත් බවත් ඔහු සඳහන් කරනවා.\nවිශාල වශයෙන් පොල් ලෙලි ඉවත් කරන පිරිස් සඳහා සහ ගෙඩි ගණනට පොල් ලෙලි ඉවත් කරන පිරිස් සඳහා මෙම උපකරණය ඉතා යෝග්‍ය බවත් යම් කෙනෙක් ඉල්ලන්නේ නම් මෙම ආරක්ෂිත පොල් ලෙලි ඉවත් කිරීමේ උපකරණය රුපියල් 5000 ක් වැනි මුදලකට නිර්මාණය කර දිය හැකි බවයි ඔහු පවසන්නේ.\nමෙම නිර්මාණය මගින් මුදල් ඉපයීමේ ආශාවක් තමන්ට නොමැති අතර ජනතාවට එය ලබා දීම එකම අරමුණ බවත් නිෂ්පාදන වියදම පමණක් ලබා ගෙන එය නිර්මාණය කර දීමට තමන් සුදානමින් සිටින බව ද මෙම නව නිෂ්පාදනය වැඩි දියුණු කර ජනතාව අතරට ගෙන යාමට තමන්ට කවුරුන් හෝ උපකාර කරන්නේ නම් එය ඉතා අගය කරන බවත් විජේසිරි අප වාර්තාකරු සමග සඳහන්කර තිබෙනවා.\nඔහුගේ ලිපිනය\nඅංක 412 / සී. ජ, ගොහාගොඩ කටුගස්තොටය.",
       "URL": "https://www.hirunews.lk/344850/පොල්-ගෙඩියක-ලෙලි-තත්පර-ගණනකින්-ඉවත්-කළ-හැකි-ආරක්ෂිත-උපකරණයක්",
       "Category": "Local News",
       "Parent URL": "https://www.hirunews.lk/local-news.php?pageID=97"
}