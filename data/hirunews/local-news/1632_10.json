{
       "Source": "hirunews",
       "Timestamp": "Wednesday, 13 October 2021 - 7:59",
       "Headline": "විස්සයි විස්ස ලෝක කුසලාන දෙවන පෙරහුරු තරගයේ ජය ශ්‍රී ලංකාවට",
       "News Content": "විස්සයි විස්ස ලෝක කුසලාන ක්‍රිකට් තරගාවලියේ දෙවන පෙරහුරු තරගය ලෙස ඊයේ පැවති තරගයේදී බංග්ලාදේශයට එරෙහිව කඩුලු 4ක ජයක් ලැබීමට ශ්‍රී ලංකාව සමත් වුණා.\nඅබුඩාබිහි පැවති තරගයේදී පළමුවෙන් පන්දුවට පහර දුන් බංග්ලාදේශ කණ්ඩායම නියමිත පන්දු වාර 20 අවසානයේ දී කඩුලු 7ක් දැවී ලකුණු 147ක් රැස් කළා.\nඑහිදී දක්ෂ පන්දු යැවීමක නිරත වූ දුශ්මන්ත චමීර ලකුණු 27කට කඩුලු 3ක් දවා ගත්තා.\nලකුණු 148ක ජයග්‍රාහී ඉලක්කයක්  හඹා ගිය ශ්‍රී ලංකා කණ්ඩායම පන්දු වාර 19කදී එම සීමාව පසුකර ගියේ කඩුලු 6ක් පමණක් දැවී තිබියදියි.\nඑහිදී අවිශ්ක ප්‍රනාන්දු පන්දු 42කදී නොදැවී ලකුණු 62ක් සහ චාමික කරුණාරත්න පන්දු 25කදී නොදැවී ලකුණු 29ක් රැස් කළා.\nශ්‍රී ලංකාව සහභාගි වන මීළඟ පෙරහුරු තරගය හෙට පැපුවානිව්ගිනියා කණ්ඩායමට එරෙහිව පැවැත්වෙනවා.",
       "URL": "https://www.hirunews.lk/284847/විස්සයි-විස්ස-ලෝක-කුසලාන-දෙවන-පෙරහුරු-තරගයේ-ජය-ශ්‍රී-ලංකාවට",
       "Category": "Local News",
       "Parent URL": "https://www.hirunews.lk/local-news.php?pageID=1632"
}