{
       "Source": "hirunews",
       "Timestamp": "Sunday, 23 July 2023 - 21:09",
       "Headline": "යාල්දේවී දුම්රියේ ගැටී කාන්තාවක් ජීවිතක්ෂයට",
       "News Content": "කොළඹ කොටුව සිට මඩකලපුව බලා ධාවනය වෙමින් තිබූ උදයදේවී දුම්රියේ ගැටීමෙන් අද (23) ගල්කිරියාගම නෙල්ලියගම ප්‍රදේශයේදී කාන්තාවක ජීවිතක්ෂයට පත්ව ඇතැයි ගල්කිරියාගම පොලිසිය පවසනවා.\nකොළඹ මඩකලපුව මාර්ගයේ 171 හා 172 කිලෝමීටරය අතරදී මෙම අනතුර සිදුව ඇති අතර දුම්රියේ ගැටුණු කාන්තාව එම ස්ථානයේදීම මියගොස් තිබූ අතර අදාළ මළ සිරුර එම අවස්ථාවේදී අදාළ දුම්රියෙන්ම කලාවැව දුම්රිය ස්ථානය වෙත රැගෙනවිත් භාරදීමට එම දුම්රිය කාර්ය මණ්ඩලය කටයුතු කර තිබූ බව පොලිසිය කියයි.\nමෙලෙස දුම්රියේ ගැටීමෙන් මිය ගොස් ඇත්තේ පලාගල නෙල්ලියගම ප්‍රදේශයේ පදිංචි 62 හැවිරිදි තිදරු මවක වන අතර ඇය කලක් තිස්සේ පැවැති මානසික රෝගී තත්ත්වයක් වෙනුවෙන් ප්‍රතිකාර ලබමින් සිට ඇති අයෙකු බව ද සිදුකළ පොලිස් විමර්ශණවලදී අණාවරණය වී ඇතැයි පොලිසිය කියයි.\nදුම්රියේ ගැටීමෙන් මිය ගිය එම කාන්තාවගේ මරණය සම්බන්ධයෙන් වූ හදිසි මරණ පරීක්ෂණය අද (23) සවස බටහිර කිරළව කෝරලයේ වැඩබලන හදිසි මරණ පරීක්ෂක ඩී.එම් රාජරත්න විසින් කලාවැව දුම්රිය ස්ථානයේදී පැවැත් වූ අතර එහිදී මරණ පරීක්ෂකවරයා විසින් ලබා දුන් නියෝගයක් අනුව පශ්චාත් මරණ පරීක්ෂණය සඳහා එම මළ සිරුර දඹුල්ල මූලික රෝහල වෙත යොමු කිරීමට පොලිසිය කටයුතු කර තිබෙනවා",
       "URL": "https://www.hirunews.lk/342273/යාල්දේවී-දුම්රියේ-ගැටී-කාන්තාවක්-ජීවිතක්ෂයට",
       "Category": "Local News",
       "Parent URL": "https://www.hirunews.lk/local-news.php?pageID=158"
}