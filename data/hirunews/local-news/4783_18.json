{
       "Source": "hirunews",
       "Timestamp": "Wednesday, 23 November 2016 - 16:05",
       "Headline": "ඇවන්ගාඩ් නැව ගැන තීන්දුව දින දෙකක් කල්යයි",
       "News Content": "ඇවන්ගාඩ් නෞකාව සම්බන්ධයෙන් වන අවසන් තීන්දුව ප්‍රකාශයට පත් කිරීම ගාල්ල ප්‍රධාන මහේස්ත්‍රාත් නිලූපුලී ලංකාපුර අනිද්දා දක්වා කල්තබනු ලැබුවා.\nමෙහි තීන්දුව අද ප්‍රකාශයට පත් කිරීමට නියමිතව තිබුණත්, ඇවන්ගාඩ් සමාගම වෙනුවෙන් පෙනී සිටි නීතීඥවරුන් නැව භාරගැනීම ප්‍රතික්ෂේප කිරීම හේතුවෙනුයි විනිසුරුවරිය මෙම තීරණය ලබාදුන්නේ්.\nමෙම නෞකාව බැඳුම්කරයක් මත මුදාහරිනවාද, නැතිනම් අබලි ද්‍රව්‍ය ලෙස ප්‍රසිද්ධියේ වෙන්දේසි කරනවාද යන්න පිළිබඳව තීන්දුව ප්‍රකාශයට පත් කිරීමට පෙර සමාගම වෙනුවෙන් පෙනී සිටි නීතීඥවරුන් කියා සිටියේ් බැඳුම්කරයක් මත එය ලබාගැනීම අවාසිදායක වන බවයි.\nනැවේ නඩත්තු සහ අලූත්වැඩියා කටයුතු වෙනුවෙන් අධික මුදලක් වැයවන බව සඳහන් කර ඇති ඔවුන් මින් ඉදිරියට එහි නඩත්තු කටයුතුවලින් ඉවත්වන බවද ප්‍රකාශ කර තිබෙනවා.\nඒ අනුව අදාළ කරුණු ලිඛිතව අධිකරණයට වාර්තා කරන ලෙස දැන්වූ විනිසුරුවරිය නෞකාව පිළිබඳ තීන්දුව ලබාදීම අනිද්දා දක්වා කල්දැමුවා.\nමේ අතර නීතිවිරෝධී අයුරින් ගිනි අවි ප්‍රවාහනය කිරීමේ චෝදනාව මත අත්අඩංගුවට ගත් ඇවන්ගාඩ් නෞකාවේ කපිතාන්වරයා ද අද යළි අධිකරණයට ඉදිරිපත් කළ අතර එහිදී ඔහු ලබන මස 7 වනදා දක්වා රක්ෂිත බන්ධනාගාර ගත කිරීමටද මහේස්ත්‍රාත්වරිය නියෝග කළා.\nඑසේම පොලිස් දෙපාර්තමේන්තුවට අයත් ජීප් රථයක් අවභාවිත කිරීමේ චෝදනාව මත හිටපු නියෝජ්‍ය පොලිස්පති කේ.එල්.එම්. සරත්චන්ද්‍ර පොලිස් මූල්‍ය අපරාධ විමර්ශන කොට්ඨාශය මගින් අද අත්අඩංගුවට ගත්තා.\nඔහු කළක් පොලිස් විශේෂ කාර්ය බලකායේ අණදෙන නිලධාරීවරයෙකු ලෙසද කටයුතු කළා.\nපසුව ඔහු කොළඹ ප්‍රධාන මහේස්ත්‍රාත් ගිහාන් පිලපිටිය හමුවට ඉදිරිපත් කළ අතර, එහිදී දෙසැම්බර් 6 වනදා දක්වා රක්ෂිත බන්ධනාගාර ගත කෙරුණා.\nමේ අතර ප්‍රතිකාර සඳහා මාස තුනක කාලයකට විදේශ ගතවීමට අවසර ඉල්ලා හිටපු අමාත්‍ය බැසිල් රාජපක්ෂ කොළඹ මහාධිකරණය හමුවේ අද මෝසම් දෙකක් ගොනු කරනු ලැබුවා. ඒ ඔහුට විරුද්ධව ඇති නඩු දෙකකට අදාළව ඇප කොන්දේසි ලිහිල් කරන ලෙස ඉල්ලමින්.\nකෙසේ වෙතත් අද ඉදිරිපත් කළ මෝසම සම්බන්ධයෙන් විරෝධතා ඇත්නම් ලබන දෙසැම්බර් 2 වනදා ඉදිරිපත් කරන ලෙසයි මහාධිකරණ විනිසුරු කුසලා සරෝජිනී වීරවර්ධන නියෝග කළේ.\nපසුව අධිකරණයෙන් පිටතට පැමිණෙන අවස්ථාවේදී  හිටපු අමාත්‍ය බැසිල් රාජපක්ෂ පළාත්පාලන මැතිවරණය කල්යෑම සම්බන්ධයෙන් අදහස් පළ කළ අතර ඔහු කියා සිටියේ පණ්ඩුකාභය රජ සමයේ සිට පැවති ග්‍රාමීය පාලන ක්‍රමය බිඳ දැමීමට  රජය කටයුතු කර ඇති බවයි.\nමේ අතර හිටපු අමාත්‍ය ජොන්ස්ටන් ප්‍රනාන්දු පොලිස් මූල්‍ය අපරාධ කොට්ඨාශය වෙත අද පෙරවරුවේ පැමිණියේ ඔහු විසින් සමූපකාර හා අභ්‍යන්තර වෙළඳ කටයුතු අමාත්‍ය ධුරය දැරූ සමයේ සමූපකාර දෙපාර්තමේන්තුවේ සිදුවූ බව කියන අක්‍රමිකතා සම්බන්ධයෙන් ප්‍රකාශයක් ලබාදීමටයි.\nඑසේම හිටපු ජනාධිපතිවරයාගේ මාධ්‍ය ප්‍රකාශක රොහාන් වැලිවිටද අද අල්ලස් හෝ දුෂණ විමර්ශන කොමිසම වෙත පැමිණියා.\nඒ, සී.එස්.එන්. නාලිකාව සම්බන්ධයෙන් සිදු කෙරෙන  පරීක්ෂණවලට අදාළව ප්‍රකාශයක් ලබාදීම සඳහායි.",
       "URL": "https://www.hirunews.lk/148176/ඇවන්ගාඩ්-නැව-ගැන-තීන්දුව-දින-දෙකක්-කල්යයි",
       "Category": "Local News",
       "Parent URL": "https://www.hirunews.lk/local-news.php?pageID=4783"
}