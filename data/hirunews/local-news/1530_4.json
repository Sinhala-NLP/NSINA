{
       "Source": "hirunews",
       "Timestamp": "Monday, 29 November 2021 - 13:05",
       "Headline": "නරක්වූ අර්තාපල් ක්‍ෂණික ආහාර සඳහා බෙදාහරින ජාවාරමක් හෙළිවෙයි",
       "News Content": "ඉන්දියාවෙන් ආනයනය කළ නරක්වූ අර්තාපල් ක්‍ෂණික ආහාර නිෂ්පාදනය සඳහා රට පුරා බෙදාහැරීමේ ජාවාරමක් අනාවරණ කරගැනීමට දඹුල්ල නගරාධිපති ජාලිය ඕපාත ඇතුලු කණ්ඩායමක් සමත්වී තිබෙනවා.\nඒ, දඹුල්ල ආර්ථික මධ්‍යස්ථානයේ වෙළඳසැලක කණ්ඩායමක් වරායෙන් ඉවත්කරන අර්තාපල්, කන්ටේනර්වල පටවා, දඹුල්ලට රැගෙන විත් නැවත සුද්ධ පවිත්‍ර කර මෙලෙස මහ පරිමාණ සහ කුඩා හෝටල්වල ආහාර නිෂ්පාදනය සඳහා අලෙවි කරන බවට ඔවුන්ට ලැබී තිබූ තොරතුරකට අනුවයි.\nඒ අනුව දඹුල්ල නගරාධිපතිවරයා ඇතුලු පිරිස ඊයේ(28) අදාළ වැටලීම සිදුකර ඇති අතර, එහිදී හෙළිවුණේ අදාළ ගබඩාව තුළ නරක්වූ අර්තාපල් කිලෝ 45,000 ක් පමණ පවතින බවයි.\nඅනතුරුව එම ගබඩාව හිමි ව්‍යාපාරිකයාද එම ස්ථානයට පැමිණි අතර, මේවා ඉන්දියාවේ සිට රැගෙන ආ බවත්, දඹුල්ලට සහ වරායෙන් ඉවතට ගත් කිසිදු ලියවිල්ලක් තමන් සතුව නොමැති බවත් ඔහු පිළිගෙන තිබෙනවා.\nකෙසේ වෙතත් අදාළ ගබඩාවට මේ වනවිට මුද්‍රා තබා ඇති අතර, සිද්ධිය සම්බන්ධයෙන් දඹුල්ල පොලීසිය විමර්ශනයක් ආරම්භ කර තිබෙනවා.",
       "URL": "https://www.hirunews.lk/289519/නරක්වූ-අර්තාපල්-ක්‍ෂණික-ආහාර-සඳහා-බෙදාහරින-ජාවාරමක්-හෙළිවෙයි",
       "Category": "Local News",
       "Parent URL": "https://www.hirunews.lk/local-news.php?pageID=1530"
}