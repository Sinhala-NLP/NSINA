{
       "Source": "hirunews",
       "Timestamp": "Tuesday, 14 June 2016 - 6:36",
       "Headline": "තැපැල් සේවකයින්ගේ වෘත්තීය ක්‍රියාමාර්ගය තවදුරටත් - ලිපි ලක්ෂ ගණනක් මධ්‍යම තැපෑලේ ගොඩ ගැසේ",
       "News Content": "තැපැල් සේවකයින් ආරම්භ කර ඇති වෘත්තීය ක්‍රියාමාර්ගය හේතුවෙන් කොළඹ මධ්‍යම තැපැල් හුවමාරුව තුළ බෙදාහැරීමට නියමිත ලිපි ලක්ෂ 6කට අධික ප්‍රමාණයක් ගොඩගැසී ඇති බව තැපැල් සේවා ඒකාබද්ධ වෘත්තීය සමිති පෙරමුණ පවසනවා.\nතැපැල් සේවකයින්ට අතිකාල රාජකාරි ඉටු කිරීමේදී ලබාදෙන ප්‍රසාද ගෙවීම් යළි ලබාදීම ඇතුලූ ඉල්ලීම් කිහිපයක් මුල් කරගනිමිනුයි පෙරේදා රාත්‍රියේ සිට ඔවුන් මෙම වෘත්තීය ක්‍රියාමාර්ගය ආරම්භ කළේ.\nඑම පෙරමුණේ කැඳවුම්කරු චින්තක බණ්ඩාර හිරු ප්‍රවෘත්ති අංශයට සඳහන් කළේ තම ඉල්ලීම්වලට මෙතෙක් නිසි විසඳුමක් ලැබී නොමැති බවයි.\nකෙසේ වෙතත්, තැපැල්, තැපැල් සේවා හා මුස්ලිම් ආගමික කටයුතු අමාත්‍ය අබ්දුල් හලීම් මොහොමඩ් හෂීම් ඊයේ මහනුවරදී කියා සිටියේ  ජනාධිපතිවරයා සහ අග්‍රාමාත්‍යවරයා සමඟ සාකච්ඡා කර තැපැල් සේවක ගැටළුවලට විසදුමක් ලබාදීමට කටයුතු කරන බවයි.",
       "URL": "https://www.hirunews.lk/135469/තැපැල්-සේවකයින්ගේ-වෘත්තීය-ක්‍රියාමාර්ගය-තවදුරටත්-ලිපි-ලක්ෂ-ගණනක්-මධ්‍යම-තැපෑලේ-ගොඩ-ගැසේ",
       "Category": "Local News",
       "Parent URL": "https://www.hirunews.lk/local-news.php?pageID=5007"
}