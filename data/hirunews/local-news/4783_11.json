{
       "Source": "hirunews",
       "Timestamp": "Wednesday, 23 November 2016 - 18:32",
       "Headline": "විමල් කුමාර ද කොස්තා සමුගනී",
       "News Content": "අභාවප්‍රාප්ත ප්‍රවීන රංගන ශිල්පී විමල් කුමාර ද කොස්තාගේ දේහය පිළිබඳ අවසන් කටයුතු අද පස්වරුවේ බොරැල්ල පොදු සුසාන භූමියේදී සිදු කෙරුණා.\nඒ, කලාකරුවන් ඇතුලූ විශාල පිරිසකගේ සහභාගීත්වයෙන්.\nපසුගිය 20 වනදා විමල් කුමාර ද කොස්තා අභාවප්‍රාප්ත වුණේ කළුබෝවිල ශික්ෂණ රෝහලේ ප්‍රතිකාර ලබමින් සිටියදියි.\n1948 වසරේ කැලණියේදී උපන් මේ ප්‍රවීණ රංගන ශිල්පියා මියයන විට 68 වැනි වියේ පසු වුණා.\nකැලණිය ගුරුකුල විද්‍යාලයෙන් අධ්‍යාපන කටයුතු හැදෑරූ කොස්තා මහතා මෙරට අභිරූපන කලාවේ පුරෝගාමියෙකු ලෙස සැළකෙනවා.\n1973 වසරේ සුගතපාලද සිල්වා මහතාගේ දුන්න දුණු ගමුවේ වේදකා නාට්‍යයේ රංගනය වෙනුවෙන් හොදම නලුවාට හිමි සම්මානය දිනා ගන්නා මේ අපූරු රංගවේදියා සිහින ලොවක් වෘත්තාන්ත චිත්‍රපටය ඔස්සේ සිනමාවට ප්‍රවිශ්ඨ වනවා.\nඅනතුරුව බඹරු ඇවිත්, එයා දැන් ලොකු ළමයෙක්, මරුවා සමග වාසේ, අහස් ගව්ව වැනි නිර්මාණ රැසක් සදහා ඔහු සිය රංගන දායකත්වය සැපයූවා.\nසුදර්ශි ශාලාවේ තැන්පත් කර තිබූ කොස්තා මහතාගේ දේහය කලාකරුවන්ගේ දෑත් මතින් බොරැල්ල කනත්ත වෙත රැගෙන එනු ලැබුවේ අද පස්වරු 4 ට පමණ.\nඅනතුරුව විමල් කුමාර ද කොස්තා නැමති ඒ ප්‍රතිභාන්විත රංගධරයාගේ දේහය පිළිබඳ අවසන් කටයුතු පවුලේ ඥාතීන් ලකලාකරුවන්ලඇතුළු ඔහුගේ රසික සහෘදයින්ගේ සහභාගීත්වයෙන් සිදු කෙරුණා.",
       "URL": "https://www.hirunews.lk/148186/විමල්-කුමාර-ද-කොස්තා-සමුගනී",
       "Category": "Local News",
       "Parent URL": "https://www.hirunews.lk/local-news.php?pageID=4783"
}