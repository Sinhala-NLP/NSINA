{
       "Source": "hirunews",
       "Timestamp": "Thursday, 25 January 2018 - 14:08",
       "Headline": "සුනඛයින් යොදාගෙන සිදුකරගෙන ගිය ජාවාරම (ඡායාරූප)",
       "News Content": "සුනඛයින් යොදාගෙන වන සතුන් කොටුකරගනිමින් එම සතුන් ඝාතනයකර එම මස් චීන අවන්හල් වලට අලෙවි කිරීමේ ජාවාරමක නිරත වූ තිදෙනෙක්  මාරවිල පොලිසිය විසින් අත්අඩංගුවට ගෙන තිබෙනවා.\nපොලිස් හදිසි ඇමතුම් අංශයට ඊයේ (24) පස්වරුවේ ලැබුණු තොරතුරක් මත මෙම ජාවාරම්කරුවන් කොටුකර ගැනීමට සමත්වූ බවයි පොලිසිය පවසන්නේ.\nනාත්තන්ඩිය - බණ්ඩාරනායකපුර ප්‍රදේශයේ ඇති ලඳු කැලෑ වල ජීවත් වන සතුන් සැකකරුවන් විසින් මෙලෙස ඝාතනයකර තිබෙනවා.\nපොලිස් නිලධාරීන් සිදුකළ වැටලීමේදී මෙලෙස ඝාතනයකරන ලද කිලෝ ග්‍රෑම් 22ක් පමණ බර ඉත්තෑවන් තිදෙනෙකු සහ කිලෝ ග්‍රෑම් 01ක් පමණ බර හවෙකුගේ මස් සොයාගෙන ඇති බවයි අප වාර්තාකරු පැවසුවේ.\nඅත්අඩංගුවට ගත් සැකකරුවන් ලුණුවිල - මිරිස්සන් කොටුව ප්‍රදේශයේ පදිංචිකරුවන් බව සඳහන්.\nලඳු කැලෑවල සිටින වන සතුන්ව සුනඛයින් යොදා බියගන්වා එක් තැනකට කොටුකර පසුව පොළු වලින් පහර දී ඝාතනය කිරීම සැකකරුවන් විසින් සිදුකර ඇති බව විමර්ශණ වලදී හෙළිවී ඇත්තේ.\nඅත්අඩංගුවට ගත් සැකකරුවන් තිදෙනා මාරවිල දිසා අධිකරණයට ඉදිරිපත් කිරීමට නියමිතව තිබුණා.\nඡායාරූප - පුත්තලම, ජූඩ් සමන්ත",
       "URL": "https://www.hirunews.lk/182013/සුනඛයින්-යොදාගෙන-සිදුකරගෙන-ගිය-ජාවාරම-ඡායාරූප",
       "Category": "Local News",
       "Parent URL": "https://www.hirunews.lk/local-news.php?pageID=4108"
}