{
       "Source": "hirunews",
       "Timestamp": "Tuesday, 12 April 2016 - 12:54",
       "Headline": "උතුරට අලූත් අමාත්‍ය මණ්ඩලයක් ඉල්ලයි",
       "News Content": "උතුරු පළාත් සභාවට නව අමාත්‍ය මණ්ඩලයක් පත් කරන ලෙස ඉල්ලා ආණ්ඩු පක්ෂය නියෝජනය කරන දෙමළ සන්ධාන මන්ත්‍රීවරුන් 16 දෙනෙකු ප්‍රධාන අමාත්‍ය සී වී විග්නේෂ්වරන් වෙත ලිපියක් භාර දී තිබෙනවා.\nඔවුන් එම ලිපියෙන් ඉල්ලා ඇත්තේ පළාත් සභාව සඳහා නව සභාපතිවරයෙකු සහ උප සභාපතිවරයෙකු ද පත් කරන ලෙසයි.\nවසර 5ක කාලයක් සඳහා පිහිටවනු ලැබූ උතුරු පළාත් සභාවේ පාලන කාලයෙන් මේ වන විට වසර දෙක හමාර ඉක්මවා ගොස් තිබෙනවා.\nඒ අනුව ඉතිරි වසර දෙක හමාරක කාලය සඳහා නව අමාත්‍ය මණ්ඩලයක් පත් කරන ලෙසයි අදාළ මන්ත්‍රීවරුන් පළාත් ප්‍රධාන අමාත්‍යවරයාගෙන් ඉල්ලා ඇත්තේ.\nඑමෙන්ම මුලතිව් දිස්ත්‍රික්කයට ද අමාත්‍යවරයෙකු ලබාදෙන ලෙස ඔවුන් කර ඇති එක් යෝජනාවක්.\nහිරු ප්‍රවෘත්ති අංශය මේ පිළිබදව උතුරු පළාත් සභාවේ සභාපති සී වී කේ ශිවඥානම්ගෙන් කළ විමසීමකදී ඔහු කියා සිටියේ මෙවැනි ලිපියක් තමන්ට ලැබී නොමැති බවයි.\nකෙසේ වෙතත් උතුරු පළාත් සභාවේ ගැටළු පිළිබඳව දෙමළ ජාතික සන්ධානයේ නායක ආර් සම්බන්ධන් ලබන 16 වන දා සාකච්ඡාවක් පැවැත්වෙන බව ඔහු සදහන් කළා.\nඋතුරු පළාත් සභාව මන්ත්‍රීවරුන් 38 දෙනෙකුගෙන් සැදුම් ලබන අතර ඉන් 30 දෙනෙකුම දෙමළ ජාතික සන්ධාන මන්ත්‍රීවරුන්.",
       "URL": "https://www.hirunews.lk/130706/උතුරට-අලූත්-අමාත්‍ය-මණ්ඩලයක්-ඉල්ලයි",
       "Category": "Local News",
       "Parent URL": "https://www.hirunews.lk/local-news.php?pageID=5091"
}