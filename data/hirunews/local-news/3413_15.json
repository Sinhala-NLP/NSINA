{
       "Source": "hirunews",
       "Timestamp": "Monday, 08 April 2019 - 13:23",
       "Headline": "හෙද, පරිපූරක සහ අතුරු වෛද්‍ය වර්ජනයෙන් රෝහල්වලට බාධා",
       "News Content": "හෙද, පරිපූරක සහ අතුරු වෛද්‍ය සේවා ඒකාබද්ධ බල මණ්ඩලය ආරම්භ කර ඇති සංකේත වර්ජනය හේතුවෙන් කොළඹ ජාතික රෝහල ඇතුලු දිවයින පුරා රෝහල් රැසක දෛනික කටයුතුවලට බාධා එල්ලවී තිබෙනවා.\nවෘත්තීය සමිති 16ක් අද පෙරවරු 07 සිට හෙට පෙරවරු 8 දක්වා පැය 25 ක වර්ජනයක් ආරම්භ කරනු ලැබුවේ උසස්වීම් සහ වැටුප් විෂමතා ඇතුළු කරුණු 10ක් මුල් කර ගනිමින්.\nවර්ජනය හේතුවෙන් කොළඹ ජාතික රෝහලේ අද පෙරවරුවේ පැවැත්වීමට නියමිතව තිබූ සායන කටයුතුවලට බාධා එල්ලවූ බව එහි තොරතුරු මධ්‍යස්ථානය ප්‍රකාශ කළා.\nඑසේම කළුබෝවිල, අනුරාධපුරය, කළුතර - නාගොඩ සහ ගාල්ල - කරාපිටිය රෝහලවල කටයුතුවලටද  වර්ජනයෙන් බාධා එල්ලවූ බවයි රෝහල් බලධාරීන් කියා සිටියේ.\nකෙසේ වෙතත් වර්ජනය සාර්ථක බව හෙද පරිපූරක සහ අතුරු වෛද්‍ය සේවා ඒකාබද්ධ බල මණ්ඩලයේ සම කැඳවුම්කරු සමන් රත්නප්‍රිය කියා සිටියා.\nවර්ජනයෙන් රෝගීන්ට ඇතිවන අපහසුතා අවම කිරීමට පියවර ගෙන ඇති බවයි ඒ සම්බන්ධයෙන් සිදුකළ විමසීමකදී සෞඛ්‍ය සේවා අධ්‍යක්‍ෂ ජනරාල් විශේෂඥ වෛද්‍ය අනිල් ජාසිංහ කියා සිටියේ.",
       "URL": "https://www.hirunews.lk/214066/හෙද-පරිපූරක-සහ-අතුරු-වෛද්‍ය-වර්ජනයෙන්-රෝහල්වලට-බාධා",
       "Category": "Local News",
       "Parent URL": "https://www.hirunews.lk/local-news.php?pageID=3413"
}