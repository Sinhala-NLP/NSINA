{
       "Source": "hirunews",
       "Timestamp": "Friday, 13 January 2017 - 12:11",
       "Headline": "සරත් කුමාර ගුණරත්න යළි රිමාන්ඩ් - ජාලියට ඇප නැහැ",
       "News Content": "හිටපු ධීවර නියෝජ්‍ය අමාත්‍ය සරත් කුමාර ගුණරත්න ලබන 20 වනදා දක්වා තවදුරටත් රක්ෂිත බන්ධනාගාර ගත කරනු ලැබුවා.\nඒ කොළඹ ප්‍රධාන මහේස්ත්‍රාත් ලාල් බණ්ඩාර හමුවට අද (13) ඉදිරිපත් කිරීමෙන් අනතුරුවයි.\nහිටපු නියෝජ්‍ය අමාත්‍යවරයාට ඇප ලබාදෙන ලෙස ඔහුගේ නීතිඥයන් අදත් අධිකරණය වෙත කරුණු ඉදිරිපත් කළා.\nඑහෙත්, විනිසුරුවරයා ප්‍රකාශ කළේ අදාල කරුණු සලකා බැලීම සදහා කාලය ප්‍රමාණවත් නොවන බවයි. ඒ අනුව, ඔහු තවදුරටත් රක්ෂිත බන්ධනාගාර ගත කිරීමට නියෝග කර තිබෙනවා.\nමීගමු කලපු සංවර්ධන යෝජනා ක්‍රමයකට ලබාදුන් රුපියල් ලක්ෂ 112 ක මුදලක් වංචා කළ බව කියන සිද්ධිය සම්බන්ධයෙන් ප්‍රකාශයක් ලබාදීම සඳහා අපරාධ පරීක්ෂණ දෙපාර්තමේන්තුව පැමිණි අවස්ථාවේදී මොහු අත්අඩංගුවට ගනු ලැබුවේ පසුගිය ජනවාරි 2 වනදායි.\nමේ අතර, රාජ්‍ය මුදල් අවභාවිතා කිරීමේ චෝදනාවට අත්අඩංගුවට ගෙන සිටින ඇමරිකාවේ හිටපු ශ්‍රී ලංකා තානාපති ජාලිය වික්‍රමසූරිය ලබන 27 වනදා දක්වා යළි රක්ෂිත බන්ධනාගාර ගත කර තිබෙනවා.\nඒ ඔහු අද කොළඹ කොටුව මහේස්ත්‍රාත් ලංකා ජයරත්න හමුවට ඉදිරිපත් කිරීමෙන් අනතුරුවයි.\nපසුගිය නඩු වාර දෙකෙහිදීම අධිකරණයට ඉදිරිපත් නොකෙරුණු ඔහු අද දිනයේ අධිකරණ පරිශ්‍රයට රැගෙන එනු ලැබූයේ ගිලන් රථයකින්.",
       "URL": "https://www.hirunews.lk/151962/සරත්-කුමාර-ගුණරත්න-යළි-රිමාන්ඩ්-ජාලියට-ඇප-නැහැ",
       "Category": "Local News",
       "Parent URL": "https://www.hirunews.lk/local-news.php?pageID=4711"
}