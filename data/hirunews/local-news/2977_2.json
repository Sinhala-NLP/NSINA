{
       "Source": "hirunews",
       "Timestamp": "Tuesday, 31 December 2019 - 12:28",
       "Headline": "රන්වල පාලම යටින් හමුවූ අවි ආයුධ, පිපිරීමට ලක් වූ සාලාව යුද හමුදා කඳවුරට අයත් ඒවාද සොයන්න විමර්ශනයක්",
       "News Content": "කොස්ගම - රන්වල පාලම යට තිබී සොයා ගැණුනු ස්නයිපර් ගිනිඅවි කොටස් ඇතුළු අවි ආයුධ පිපිරීමට ලක් වූ කොස්ගම සාලාව යුද හමුදා කදවුරට අයත් ඒවා දැයි සෙවීම සඳහා පොලීසිය විමර්ශනයක් ආරම්භ කර තිබෙනවා.\nලද තොරතුරකට අනුව පොලිස් විශේෂ කාර්ය බලකායේ සංවිධානාත්මක අපරාධ මර්දන ඒකකය, එහි පූගොඩ කදවුරේ නිලධාරීන් සහ කොස්ගම පොලිසිය එක්ව ඊයේ පස්වරුවේ මෙම අවි ආයුධ සොයා ගැණුනා.\nස්නයිපර් වර්ගයේ ගිනි අවි කොටස් දෙකක්, ඊට යොදා ගන්නා මැගසින් 25ක්, එම උණ්ඩ 09ක්, ටී 56  සහ බෝර 12 වර්ගයේ ගිනි අවි දෙකක් ඇතුළු ආයුධ තොගයක් මෙහිදී හමු වූ අතර, මේවා දිරාපත්ව තිබූ බවයි පොලිස් විශේෂ කාර්ය බලකායේ උසස් නිලධාරියෙකු සඳහන් කළේ.\nසාලාව කදවුරේ අවි ගබඩාවේ පිපිරීම සිදුවුණේ 2016 වසරේ ජූනි 05 වනදායි.\nපිපිරීමෙන්  එහි තිබූ ගිනි අවි ඇතුළු අවි කොටස් විසිරී ගිය අතර ඒවා එකතු කර ළඟ තබා ගත් පුද්ගලයෙකු පාස්කු ඉරිදා ප්‍රහාරයෙන් පසු මෙම ස්ථානයට ගෙනවිත් දැමුවේද යන්න සම්බන්ධයෙන් ද විමර්ශන නිලධාරීන් සැක පළ කරනවා.\nමේ අතර, අවිස්සාවේල්ල සිට වැල්ලම්පිටිය දක්වා කැළණි ගඟ ආශ්‍රිතව ක්‍රියාත්මක වන සංවිධානාත්මක අපරාධ කල්ලි මැඩලීම සඳහා බස්නාහිර උතුර දිසාව භාර නියෝජ්‍ය පොලිස්පති වරුණ ජයසුන්දරගේ අධීක්ෂණය යටතේ විශේෂ මෙහෙයුම් ඒකකයක් ස්ථාපනය කර තිබෙනවා.\nපෑලියගොඩ පිහිටි නියෝජ්‍ය පොලිස්පතිවරයාගේ කාර්යාලයේ පිහිටුවා ඇති එම ඒකකයට අදාල ප්‍රදේශවල සිදුවන නීති විරෝධී සහ අනවසර ඉඩම් ගොඩ කිරීම්, කප්පම් ගැනීම සම්බන්ධයෙන් තොරතුරු ලබාදිය හැකියි.\nආරක්ෂක අමාත්‍යාංශය නිවේදනය කළේ  ජනතාව සතු එම තොරතුරු 071 36 80001 යන දුරකතන හරහා ද අදාල ඒකකයට ලබාදිය හැකි බව බවයි.",
       "URL": "https://www.hirunews.lk/231306/රන්වල-පාලම-යටින්-හමුවූ-අවි-ආයුධ-පිපිරීමට-ලක්-වූ-සාලාව-යුද-හමුදා-කඳවුරට-අයත්-ඒවාද-සොයන්න-විමර්ශනයක්",
       "Category": "Local News",
       "Parent URL": "https://www.hirunews.lk/local-news.php?pageID=2977"
}