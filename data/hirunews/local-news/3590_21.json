{
       "Source": "hirunews",
       "Timestamp": "Monday, 24 December 2018 - 13:16",
       "Headline": "රජයේ ඇමතිවරුන් කිහිපදෙනෙකු අදත් වැඩභාරගනී",
       "News Content": "රජයේ අමාත්‍ය, රාජ්‍ය සහ නියෝජ්‍ය අමාත්‍යවරුන් කිහිපදෙනෙකු අදත් වැඩ භාරගත්තා.\nපෙබරවාරි මාසයේදී ජනතාවට සහන රැසක් ගෙන එන අයවැය ඉදිරිපත් කරන බවයි අද උදෑසන එලෙස සිය ධුරයේ වැඩ භාර ගත් රාජ්‍ය ව්‍යාපාර, කන්ද උඩරට උරුමය සහ මහනුවර සංවර්ධන අමාත්‍ය ලක්ෂ්මන් කිරිඇල්ල ප්‍රකාශ කළේ.\nමේ අතර, ඩිජිටල් යටිතල පහසුකම් සහ තොරතුරු තාක්ෂණ කැබිනට් නොවන අමාත්‍යවරයා ලෙස දිවුරුම් දුන් අජිත් පී පෙරේරා අද සිය අමාත්‍යාංශයේදී වැඩ භාර ගනු ලැබුවා.\nඑමෙන්ම, කාන්තා හා ළමා කටයුතු සහ වියලි කලාප සංවර්ධන අමාත්‍යවරිය ලෙස චන්ද්‍රානි බණ්ඩාර ද අද සිය අමාත්‍ය ධුරයේ වැඩ භාර ගනු ලැබුවා.\nමේ අතර, අමාත්‍ය ධුර 30ට ජනාධිපතිවරයා සතු අමාත්‍යාංශ ඇතුළත් නොවන බව අභ්‍යන්තර හා ස්වදේශ කටයුතු හා පළාත් සභා සහ පළාත් පාලන අමාත්‍ය වජිර අබේවර්ධන පවසනවා.\nඔහු මේ බව කියා සිටියේ එම අමාත්‍යාංශයේ රාජ්‍ය අමාත්‍යවරයා ලෙස දිවුරුම් දුන් ජේ.සී.අලවතුවල සිය ධුරයේ වැඩ භාර ගැනීමේ අවස්ථාවට එක්වෙමින්.\nසංචාරක සංවර්ධන, වනජීවී සහ ක්‍රිස්තියානි ආගමික කටයුතු අමාත්‍ය ජෝන් අමරතුංග ද අද වනජීවී අමාත්‍යාංශයේදී වැඩ භාරගනු ලැබුවා.\nමේ අතර, ආරක්ෂක රාජ්‍ය අමාත්‍යවරයා ලෙස දිවුරුම් දුන් රුවන් විජේවර්ධන අද සිය අමාත්‍යාංශයේදී වැඩ භාරගත් අතර, නියෝජ්‍ය අමාත්‍ය නලින් බණ්ඩාර සංවර්ධන උපාය මාර්ග සහ ජාත්‍යන්තර වෙළඳ අමාත්‍යාංශයේදී වැඩ භාර ගනු ලැබුවා.",
       "URL": "https://www.hirunews.lk/206710/රජයේ-ඇමතිවරුන්-කිහිපදෙනෙකු-අදත්-වැඩභාරගනී",
       "Category": "Local News",
       "Parent URL": "https://www.hirunews.lk/local-news.php?pageID=3590"
}