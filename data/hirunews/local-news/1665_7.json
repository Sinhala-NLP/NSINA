{
       "Source": "hirunews",
       "Timestamp": "Monday, 27 September 2021 - 20:03",
       "Headline": "කිරිපිටි, ගෑස් ඇතුලු අත්‍යවශ්‍ය භාණ්ඩවල මිල ගැන කතාකරන අමාත්‍ය මණ්ඩල හමුව ඇරඹේ - අදත් කිරිපිටි පෝලිම් (වීඩියෝ)",
       "News Content": "කිරිපිටි, තිරිඟුපිටි, ගෑස් සහ සිමෙන්ති යන අත්‍යාවශ්‍ය භාණ්ඩවල මිල ගණන් සංශෝධනය කිරීම ඇතුළු තවත් වැදගත් කරුණු කිහිපයක් සම්බන්ධයෙන් සාකච්ඡා කිරීමට අදාළ අමාත්‍ය මණ්ඩල හමුව මේ වන විට ආරම්භ වී තිබෙනවා.\nකොරෝනා වසංගතය හේතුවෙන් මෙවරත් එය සූම් තාක්ෂණය ඔස්සේ පැවැත්වෙන අතර එහිදී අදාළ භාණ්ඩවල මිල ගණන් සංශෝධනය පිළිබදව තීරණයක් ගනු ඇති.\nඅත්‍යාවශ්‍ය ආහාරවල මිල ඉහළ දැමීමට ජීවන වියදම් කමිටුව පසුගිය දා ගත් තීරණය අද අමාත්‍ය මණ්ඩලය හමුවට ඉදිරිපත් කෙරෙනවා.\nඅග්‍රාමාත්‍යවරයාගේ ප්‍රධානත්වයෙන් පැවති එම රැස්වීමේදී කිරිපිටි කිලෝවක් රුපියල් 200කින්, ගෘහස්ථ ගෑස් සිලින්ඩරයක් රුපියල් 550කින්,  තිරිඟුපිටි කිලෝවක් රුපියල් 10කින් සහ සිමෙන්ති කොට්ටයක් රුපියල් 50කින් මිල ඉහළ දැමීමට යෝජනා කෙරුණා.\nකෙසේ වෙතත්, දින කිහිපයක සිට වෙළදපළේ කිරිපිටි, සහල්, ගෑස් සහ සිමෙන්ති ඇතුළු භාණ්ඩ කිහිපයක හිඟයක් පවතිනවා.\nඅද දිනයේදීත් කිරිපිටි මිලදී ගැනීම සඳහා ඇතැම් වෙළදසැල් ඉදිරිපිට දිගු පෝලිම් දක්නට ලැබුණා.\nරජය විසින් සහල් සහ සීනි සඳහා පාලන මිලක් ප්‍රකාශයට පත් කිරීමත් සමඟ එම භාණ්ඩවලද හිඟයක් පවතිනවා.\nඅනුරාධපුර නගරය අවට වෙළඳුන් පෙන්වා දෙන්නේ පාලන මිල ප්‍රකාශයට පත් කිරීමෙන් පසු වී මෝල් හිමියන් සහල් නිකුත් කිරීම නවතා දමා ඇති බවයි.\nගෑස් මිල ඉහළ යන බවට වාර්තාවීමත් සමඟ වෙළඳපලේ ගෑස් හිඟයක්ද මතුව තිබෙනවා.",
       "URL": "https://www.hirunews.lk/283398/කිරිපිටි-ගෑස්-ඇතුලු-අත්‍යවශ්‍ය-භාණ්ඩවල-මිල-ගැන-කතාකරන-අමාත්‍ය-මණ්ඩල-හමුව-ඇරඹේ-අදත්-කිරිපිටි-පෝලිම්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1665"
}