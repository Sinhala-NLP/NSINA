{
       "Source": "hirunews",
       "Timestamp": "Monday, 08 February 2021 - 20:08",
       "Headline": "කුවේටයේ ශ්‍රි ලංකා තානාපති, හිරුට කතා කරයි (වීඩියෝ)",
       "News Content": "කුවේට්හි රැකියා සඳහා ගොස් අතරමංව සිටින ශ්‍රී ලාංකිකයින් මෙරටට ගෙන්වීමේ කටයුතු පියවරෙන් පියවර සිදුකරන බව කුවේටයේ ශ්‍රී ලංකා තානාපති මොහොමඩ් ජවුහර් ප්‍රකාශ කළා.\nවිදේශ රැකියාවලට ගොස් කුවේට්හි අතරමංවී සිඟමන් යදින ශ්‍රී ලාංකිකයින් පිරිසක් සම්බන්ධයෙන් ලැබුණු තොරතුරු අනුව, ඔහුගෙන් කළ විමසීමකදී කුවේට තානාපතිවරයා මේ බව කියා සිටියා.\nඑහිදී ඔහු වැඩිදුරටත් සඳහන් කළේ තානාපති කාර්යාලයේ පුද්ගලයින් රඳවන ආරක්ෂිත නිවස්නයේ මෙලෙස 72 දෙනෙකු රඳවා සිටින බවයි.\nකොරෝනා ව්‍යාප්තිය හේතුවෙන් පසුගිය සැප්තැම්බර් 26 වනදා සිට තානාපති කාර්යාලයට කිසිදු පුද්ගලයෙකුට ඇතුලු වීමට අවසර නොමැති නමුත්, එහි දෛනික රාජකාරි කටයුතු ක්‍රියාත්මකයි.\nඑමෙන්ම, එරට සිටින ශ්‍රී ලාංකිකයන් තානාපති කාර්යාලයට ඇතුළු වීමට බලපෑම් කරන බව ද ඔහු කියා සිටියා.\nඑලෙස බලපෑම් කරන්නේ විදේශ පෞද්ගලික ඒජන්සි හරහා රැකියා සඳහා පැමිණි ශ්‍රී ලාංකිකයින් බව ද සඳහන්.\nකුවේට්හි රැකියා සඳහා ගොස් සිටින මුළු ශ්‍රී ලාංකිකයින් සංඛ්‍යාව එක්ලක්ෂ 10,000 ක් පමණ වනවා.\nශ්‍රී ලංකාවට පිටත්ව යාම සඳහා විදේශ සේවා නියුක්ති කාර්යාංශය හරහා ලියාපදිංචි වී සිටින සංඛ්‍යාව 7000 ක්.\nඉන් 3000ක පමණ මේ වනවිට දිවයිනට එවා ඇති බවද, එහි ශ්‍රී ලංකා තානාපතිවරයා හිරු ප්‍රවෘත්ති අංශයට සඳහන් කළා.\nඑමෙන්ම, පෞද්ගලික ඒජන්සි හරහා පැමිණ වීසා බලපත්‍ර ඉකුත් වී සහ ලියාපදිංචි වීම සඳහා අවශ්‍ය අනෙකුත් ලියකියවිලි නිවැරදිව නොමැති ශ්‍රී ලාංකිකයින් 4600 ක් පමණ සිටින බවයි කුවේටයේ ශ්‍රී ලංකා තානාපතිවරයා වැඩිදුරටත් සඳහන් කළේ.\nඑරටදී පී.සී.ආර්. පරීක්ෂණයක් සිදුකිරීම සඳහා එක් පුද්ගලයෙකුට ශ්‍රී ලංකා මුදලින් රුපියල් 18,000 ක් වැය වන බැවින් බොහෝ දෙනෙකුට පී.සී.ආර්. පරීක්ෂණ සිදුකිරීම ප්‍රායෝගික නොවන බව ද ඔහු ප්‍රකාශ කළා.\nඒ අනුව, වීසා බලපත්‍ර නොමැතිව සිටින ශ්‍රී ලාංකිකයින් ලියාපදිංචි කර මෙරටට ගෙන්වීම සඳහා දින ගණනක් ගතවනවා.\nඑම නිසා වීසා බලපත්‍ර නොමැතිව එරට රැදී සිටින ශ්‍රී ලාංකිකයින් තානාපති කාර්යාලයට පැමිණ ඒ බව දැනුම් දුන් පසු, ඔවුන් තානාපති කාර්යාලය අසල කලහකාරි ලෙස හැසිරෙන බවයි කුවේට්හි ශ්‍රී ලංකා තානාපති මොහොමඩ් ජවුහර් හිරු ප්‍රවෘත්ති අංශයට සඳහන් කළේ.\nකෙසේ වෙතත්, ඔවුන් පියවරෙන් පියවර ශ්‍රී ලංකාවට ගෙන්වීමේ කටයුතු සිදුකිරීමට නියමිතයි.",
       "URL": "https://www.hirunews.lk/262055/කුවේටයේ-ශ්‍රි-ලංකා-තානාපති-හිරුට-කතා-කරයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2159"
}