{
       "Source": "hirunews",
       "Timestamp": "Friday, 06 January 2023 - 9:38",
       "Headline": "මෙම මාසයට අදාළ පළමු ගල් අඟුරු නෞකාව පුත්තලමට",
       "News Content": "මෙම මාසයට අදාළ ව පැමිණීමට තිබූ ගල් අඟුරු නෞකා අතරින් පළමු නෞකාව පුත්තලමට ළඟා වී තිබෙනවා.\nමෙම මාසයට අදාළ ව ගල් අඟුරු නෞකා 6ක් පැමිණීමට නියමිත යි.\nපුත්තලමට ළඟා වූ මෙම ගල් අඟුරු නෞකාවේ ගල් අඟුරු මෙට්‍රික් ටොන් 60,000ක් පටවා ඇති බව යි වාර්තා වන්නේ.\nගල් අඟුරු සංගමයේ සභාපතිවරයා මේ බව නිවේදනය කළා.\nමේ අතර, තවමත් දිනකට පැය 2යි විනාඩි 20ක විදුලි කප්පාදුවක් සඳහා මහජන උපයෝගිතා කොමිසම විසින් විදුලි බල මණ්ඩලයට අවසර ලබා දී තිබෙනවා.\nගල් අඟුරු ගැටලුව දැන් දැන් ප්‍රබල ලෙස සමාජය තුළ කතාබහට ලක් වී තිබෙන කාරණයක්.\nමෙම ගැටලුවේ දී මහජන උපයෝගිතා කොමිසම, විදුලි බල ඇමති හා විදුලි ඉංජිනේරු සංගමය දරන්නේ, එකිනෙකට වෙනස් මතවාදයක්.\nගල් අඟුරු ආනයනය හා ඉදිරියේ දී මුහුදේ ඇති වන වාරකම් තත්ත්වය නිසා ගල් අඟුරු නෞකා පැමිණීමේ ප්‍රමාදයක් ඇති විය හැකි බව යි විදුලි ඉංජිනේරු සංගමය පවසන්නේ.\nකෙසේ වෙතත් පවතින ප්‍රායෝගික තත්ත්වයන් හමුවේ ඉදිරියේ දී දීර්ඝ විදුලි කප්පාදුවක් සිදු වීමට නියමිත බව යි විදුලි ඉංජිනේරු සංගමය පවසන්නේ.\nමේ අතර, හෙට සහ ජනවාරි 13, 20, 23, 27 සහ 31 යන දිනවල ‍ මෙටි්‍රික් ටොන් 60,000 බැගින් වූ ගල් අගුරු නෞකා ළඟාවීමට නියමිත බවයිලංකා ගල් අගුරු සමාගමේ සභාපතිවරයා වැඩිදුරටත් කියා සිටියේ.\nමේ අතර, වත්තල කෙරවලපිටිය - යුගදනවි විදුලි බලාගාරයෙන් නිකුත් වන දුම සමග කළු පැහැති තෙල් විශේෂයක් පරිසරයට මුදා හැරෙන බවට එම බලාගාරය ආසන්නයේ පිහිටි අවරකොටුව ගම්වාසීන් චෝදනා කරනවා.\nමේ හේතුවෙන් වගාවන් විනාශ වී ඇති අතර මේ හේතුවෙන් ශ්වසන අපහසුතා ද හට ගෙන ඇති බවයි ඔවුන් චෝදනා කළේ.",
       "URL": "https://www.hirunews.lk/324410/මෙම-මාසයට-අදාළ-පළමු-ගල්-අඟුරු-නෞකාව-පුත්තලමට",
       "Category": "Local News",
       "Parent URL": "https://www.hirunews.lk/local-news.php?pageID=619"
}