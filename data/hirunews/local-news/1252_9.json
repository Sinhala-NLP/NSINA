{
       "Source": "hirunews",
       "Timestamp": "Sunday, 03 April 2022 - 19:21",
       "Headline": "මහින්ද අගමැති තනතුරෙන් ඉවත් වෙයි ද?",
       "News Content": "අග්‍රාමාත්‍ය මහින්ද රාජපක්ෂ නුදුරු දිනකදීම සිය ධූරයෙන් ඉවත් වීමට සැලසුම් කරමින් සිටින බව අග්‍රාමාත්‍යවරයාට සමීප ආරංචි මාර්ග සඳහන් කරනවා.\nහිරු ප්‍රවෘත්ති සමග අදහස් දැක්වූ එම ප්‍රකාශකයා සඳහන් කළේ පසුගියදා පැවති පක්ෂ රැස්වීමකදී උද්ගත වී ඇති තත්වය සමනය කර ගැනීම සඳහා මුදල් අමාත්‍ය බැසිල් රාජපක්ෂ සහ මහ බැංකු අධිපති අජිත් නිවාඩ් කබ්රාල් යන දෙදෙනා වහාම තනතුරුවලින් ඉවත් කළ යුතු බවට දැඩි බලපෑම් එල්ල වූ බවයි.\nමේ අවස්ථාවේදී අදහස් දක්වා ඇති නාමල් රාජපක්ෂ සහ ශෂීන්ද්‍ර රාජපක්ෂ යන අමාත්‍යවරුන් සඳහන් කර ඇත්තේ මේ අවස්ථාවේ අවශ්‍ය වන්නේ රාජපක්ෂ වරයෙකු ඉවත් වීම නම් ඒ වෙනුවෙන් තමන් තනතුර කැප කිරීමට සූදානම් බවටයි.\nමේ වන විට රට තුළ උද්ගතව ඇති නොසන්සුන්කාරී වාතාවරනය සමනය කර ගැනීම සඳහා අග්‍රාමාත්‍යවරයා සිය තනතුරෙන් ඉවත්ව භාරකාර රජයක් පිහිටුවා එම තනතුර සුදුසු පුද්ගලයකු හට දීමට සැලසුම් කර ඇති බවයි වාර්තා වන්නේ.\nකෙසේ වෙතත් අග්‍රාමාත්‍ය මහින්ද රාජපක්ෂ අගමැති ධූරයෙන් ඉවත් වූ පසු ඒ තනතුර සඳහා පත් වන්නේ කවුරුන්ද යන්න පිළිබඳව මෙතෙක් අවසන් තීරණයක් ගෙන නැහැ.",
       "URL": "https://www.hirunews.lk/301114/මහින්ද-අගමැති-තනතුරෙන්-ඉවත්-වෙයි-ද",
       "Category": "Local News",
       "Parent URL": "https://www.hirunews.lk/local-news.php?pageID=1252"
}