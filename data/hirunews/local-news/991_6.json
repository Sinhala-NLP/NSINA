{
       "Source": "hirunews",
       "Timestamp": "Tuesday, 26 July 2022 - 19:05",
       "Headline": "නව ජනපතිට ජාත්‍යන්තර ප්‍රජාතන්ත්‍රවාදී සංගමයෙන් සුබ පැතුම්",
       "News Content": "ශ්‍රී ලංකාවේ 8 වැනි ජනාධිපතිවරයා ලෙස පසුගිය දා පාර්ලිමේන්තුවේ පැවැති ඡන්ද විමසීමක දී තේරී පත් වූ රනිල් වික්‍රමසිංහට ජාත්‍යන්තර ප්‍රජාතන්ත්‍රවාදී සංගමය (IDU) සුබ පැතුම් එක් කරනවා.\nජනාධිපතිවරයාට සුබ පතන ජාත්‍යන්තර ප්‍රජාතන්ත්‍රවාදී සංගමය කියා සිටින්නේ, රනිල් වික්‍රමසිංහ බලයට පත් වන්නේ ශ්‍රී ලංකාව මුහුණ දුන් අභියෝගාත්මක ම, දේශපාලන හා ආර්ථික තත්ත්වයක් තුළ බවත්, හිටපු ජනාධිපති ගෝඨාභය රාජපක්ෂගේ පාලනය තුළ වූ වැරදි කලමණාකරණය සහ රාජපක්ෂ පවුලේ දූෂණය හේතුවෙන් රට කඩා වැටී තිබූ තත්ත්වයක් තුළ බවයි.\nඑවැනි තත්ත්වයක් තුළ ශ්‍රී ලංකාවේ නායකත්වය භාරදිය හැකි පළපුරුදු ම දේශපාලනඥයා රනිල් වික්‍රමසිංහ ජනාධිපතිවරයා බවත් ඔහු සය වතාවක් අගමැතිවරයකු ලෙස කටයුතු කිරීමත්, තම යහපාලනය සමය තුළ දී ජාත්‍යන්තර ප්‍රජාවගේ විශ්වාසය හා සහයෝගය ලබා ගනිමින් දේශපාලන අර්බුද විසඳා ගත හැකි බව ඔහු ඔප්පු කර තිබෙන බවත් එම සංගමය අදාළ සුබ පැතුම් පණිවිඩයේ දක්වනවා.\nඑසේ ම රට අර්බුදයෙන් මුදවා ගැනීමට සහ ජාත්‍යන්තර මූල්‍ය අරමුදලෙන් (IMF) අවශ්‍ය මූල්‍ය ආධාර ලබා ගැනීමට ශ්‍රී ලංකාව, ජනාධිපති වික්‍රමසිංහ දරන ප්‍රයත්නයට සහාය දෙන ලෙස සියලුම ජාත්‍යන්තර මිතුරන්ගෙන් සහ හවුල්කරුවන්ගෙන් එම සංගමය ඉල්ලා සිටින බව අදාළ සුබ පැතුම් පණිවිඩයේ සඳහන්.",
       "URL": "https://www.hirunews.lk/311023/නව-ජනපතිට-ජාත්‍යන්තර-ප්‍රජාතන්ත්‍රවාදී-සංගමයෙන්-සුබ-පැතුම්",
       "Category": "Local News",
       "Parent URL": "https://www.hirunews.lk/local-news.php?pageID=991"
}