{
       "Source": "hirunews",
       "Timestamp": "Wednesday, 24 November 2021 - 19:26",
       "Headline": "පාලම් පාරුවේ සිද්දියට තිදෙනෙකු අත්අඩංගුවට (වීඩියෝ)",
       "News Content": "ත්‍රිකුණාමලය - කින්නියා කලපුවේ කුරුංඤ්ඤන්කේනි ප්‍රදේශයේදී පාලම් පාරුවක් පෙරළී හයදෙනෙකු ජීවිතක්ෂයට පත්වීමේ සිද්ධියට අදාළව පාලම් පාරුවෙහි හිමිකරු ඇතුළු 3 දෙනෙකු අද අත්අඩංගුවට ගත්තා.\nඔවුන් මේ වනවිට ත්‍රිකුණාමලය මහේස්ත්‍රාත් අධිකරණය වෙත ඉදිරිපත් කර සිටිනවා.\nපාලම්පාරුව අනතුරට ලක්වීමෙන් පසු එහි අයිතිකරු සහ පැදිකරු පලාගොස් තිබුණා.\nපසුව ඔවුන් අද ත්‍රිකුණාමලය පොලිස් ස්ථානයට භාරවීමෙන් පසුවයි අත්අඩංගුවට ගනු ලැබුවේ.\nඊට අමතරව, පාලම් පාරුවේ ගමන් ගන්නා මගීන්ගෙන් මුදල් ලබා ගන්නා පුද්ගලයා ද කින්නියා පොලීසිය විසින් අද අත්අඩංගුවට ගනු ලැබුවා.\nඅනතුරෙන් ඔහු ද ප්‍රතිකාර සඳහා කින්නියා රෝහලට ඇතුළත් කර සිටි අතර, ප්‍රතිකාර ලබා ගැනීමෙන් අනතුරුවයි ඔහු අත්අඩංගුවට ගනු ලැබුවේ.\nසැකකරුවන් අවුරුදු 35, 40 සහ 53 යන වයස්වල පසුවන අතර ඔවුන් කින්නියා ප්‍රදේශයේම පදිංචිකරුවන් වන බවයි පොලිස් මාධ්‍ය ප්‍රකාශක කාර්යාලය සඳහන් කළේ.\nපාලම් පාරුව පෙරළී මිය ගිය දරුවන් 4 දෙනා ඇතුළු 6 දෙනාගේ අවසන් කටයුතු ඊයේ දිනයේදීම සිදුකෙරුණු අතර තුවාල ලැබූ 20 දෙනෙකු තවදුරටත් රෝහල් ගතව ප්‍රතිකාර ලබනවා.\nමේ අතර, ත්‍රිකුණාමලය - කින්නියා කලපුවේ පාලම් පාරුවක් පෙරළී හයදෙනෙකු ජීවිතක්ෂයට පත්වීමෙන් පසු අදාළ ප්‍රදේශය හරහා අද සිට ශ්‍රී ලංගම බස් රථ සේවාවක් ආරම්භ කෙරුණත් ඊට ප්‍රදේශවාසීන් විරෝධය පළ කිරීමත් සමඟ එය අත්හිටුවනු ලැබුවා.\nසිද්ධිය සම්බන්ධයෙන් අදත් පාර්ලිමේන්තුවේදී සංවාද මතු වූ අතර මහාමාර්ග රාජ්‍ය අමාත්‍ය නිමල් ලංසා චෝදනා කළේ අදාළ පාලම් පාරුව යෙදූ කින්නියා නගර සභාවේ සභාපතිවරයා මෙම සිද්ධියට වගකිව යුතු බවයි.\nමේ අතර, පාලම් පාරුව පෙරළී හයදෙනෙකු ජීවිතක්ෂයට පත්වීමේ සිද්ධිය සම්බන්ධයෙන් විමර්ශනය කිරීම සඳහා නැගෙනහිර පළාත් ආණ්ඩුකාරවරිය පත් කළ කමිටුව අද රැස්වීමට අද ත්‍රිකුණාමලය පළාත් මාර්ග අමාත්‍යාංශයේදී රැස්වුණා.\nඑහිදී කින්නියා නගර සභාවේ සභාපතිවරයා සහ ලේකම්වරයා අද දින මෙම කමිටුව හමුවේ ප්‍රකාශ ලබාදුන් බවයි පළාත් ආණ්ඩුකාර කාර්යාලය සඳහන් කළේ.\nමීට අමතරව, එම කමිටුවේ නිලධාරින් අද දින ක්ෂේත්‍ර පරීක්ෂාවක් ද සිදු කළා.",
       "URL": "https://www.hirunews.lk/289062/පාලම්-පාරුවේ-සිද්දියට-තිදෙනෙකු-අත්අඩංගුවට-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1539"
}