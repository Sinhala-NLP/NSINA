{
       "Source": "hirunews",
       "Timestamp": "Saturday, 04 September 2021 - 12:03",
       "Headline": "නවසීලන්ත ත්‍රස්ත ප්‍රහාරකයා හඳුනා ගැනෙයි",
       "News Content": "නවසීලන්තයේ ඕක්ලන්ඩ් හි සුපිරි වෙළඳසැලකට කඩා වැදී එහි සිටි පුද්ගලයින්ට තියුණු ආයුධයකින් පහර දීමේ සිද්ධියට සම්බන්ධ ශ්‍රී ලාංකිකයා සම්බන්ධයෙන් මේ වනවිට තොරතුරු අනාවරණය වී තිබෙනවා.\n'මොහොමඩ් සම්සුදීන් ආදිල්' ලෙස හඳුන්වන මොහුගේ මුල් පදිංචිය කාත්තන්කුඩ් කබරඩි ප්‍රදේශයයි.\n1989 වසරේ ඉපිද ඇති මොහුගේ පියා විදුහල්පතිවරයෙකු බවට යි මූලික පරීක්ෂණවල දී අනාවරණය වී ඇත්තේ.\nආදිල්ගේ පියා අවසන් වරට 2008 වසරේ විදුහල්පති සේවයෙන් විශ්‍රාම යන විට මාළිඟාවත්ත ප්‍රදේශයේ පාසලක සේවය කර තිබෙනවා.\nහතර දෙනෙකුගෙන් යුත් පවුලේ බාලය වන මොහුට සහෝදරයන් දෙදෙනෙකු සහ සහෝදරියක් වෙනවා.\nසහෝදරයන් දෙදෙනා කටාර් සහ සෞදි ආරාබියේ පදිංචිව සිටින බව යි පොලිස් පරීක්ෂණවල දී අනාවරණය වී ඇත්තේ.\nඑමෙන්ම සහෝදරිය කැනඩාවේ ජීවත් වෙනවා.\nකාත්තන්කුඩි ප්‍රදේශයේ මුල් පදිංචියෙන් පසු මොහු මොරටුව ප්‍රදේශයට පැමිණ ඇති අතර, පසුව කොලොන්නාව ප්‍රදේශයේ නිවසක් මිල දී ගෙන තිබුණා.\nකෙසේ වෙතත් මේ වනවිට එම නිවස කුලී පදනම මත ලබා දී මව යළි කාත්තන්කුඩි ප්‍රදේශයේ පදිංචියට ගොස් ඇති බව යි පොලිසිය සඳහන් කළේ.\nබම්බලපිටිය ප්‍රසිද්ධ විද්‍යාලයක අධ්‍යාපනය ලබා ඇති මොහු නවසිලන්තයට සංක්‍රමණය වී ඇත්තේ 2011 වසරේදී යි.\nඑහි දී මොහු සමඟ නවාතැන්ගෙන සිටි සිරියානු ජාතිකයෙකු මාර්ගයෙන් මොහු අන්තවාදී මත දරන්නෙකු බවට පත් ව ඇති බවට විමර්ශන නිලධාරීන් සැක පළ කරනවා.\nනවසීලන්තයේ ඕක්ලන්ඩ් හි නිව් ලින් ප්‍රදේශයේ පිහිටි ලින් මෝල් නැමති සුපිරි වෙළඳ සංකීර්ණය ඊයේ ඇතුළු වූ මෙම ශ්‍රී ලාංකිකයා තියුණු ආයුධයකින් පහර දී පුද්ගලයින් 6 දෙනෙකුට තුවාල සිදුකර තිබුණා.\nපසු ව සිද්ධිය පාලනය කිරීමට එරට පොලීසිය කටයුතු කර ඇති අතර, එහි දී සිදු කළ වෙඩි තැබීමකින් අදාළ පුද්ගලයා මියගොස් ඇති බව විදෙස් මාධ්‍ය වාර්තා කළා.\nමෙම පුද්ගලයා අයි.එස්. ත්‍රස්ත කණ්ඩායම සමඟ සබඳතා පවත්වා ඇති බවට තොරතුරු පවතින බව යි නවසිලන්ත අගමැතිනි ජසින්ඩා ආඩන් කියා සිටියේ.\nමොහු සම්බන්ධයෙන් 2016 වසරේ සිට එරට ආරක්ෂක අංශ අවධානයෙන් පසු වී තිබෙනවා.\nමෙම සිද්ධියෙන් අනතුරු ව අදාළ ශ්‍රී ලාංකිකයා සම්බන්ධයෙන් තොරතුරු ලබාදෙන ලෙස ලක් රජය නවසීලන්තයෙන් ඉල්ලීමක් කර තිබුණා.",
       "URL": "https://www.hirunews.lk/281358/නවසීලන්ත-ත්‍රස්ත-ප්‍රහාරකයා-හඳුනා-ගැනෙයි",
       "Category": "Local News",
       "Parent URL": "https://www.hirunews.lk/local-news.php?pageID=1712"
}