{
       "Source": "hirunews",
       "Timestamp": "Thursday, 04 May 2023 - 7:46",
       "Headline": "ගුවන් මඟියකුගේ ගමන් බෑගයක් තුළ පිස්තෝලයක්",
       "News Content": "ප්‍රංශයේ සිට පැමිණි ගුවන් මඟියකුගේ ගමන් බෑගයක් තුළ රිවෝල්වරයක් සහ පිස්තෝලයක් තිබී කටුනායක ගුවන් තොටුපළ පොලිසිය විසින් පසුගිය 02 වැනිදා අත්අඩංගුවට ගෙන ඇති බව පොලිස් මාධ්‍ය ප්‍රකාශක කාර්යාලයේ උසස් නිලධාරිවරයෙක් පවසා තිබෙනවා.\nසැකකරු කොළඹ 15 ප්‍රදේශයේ පදිංචි 65 හැවිරිදි ද්‍රවිඩ ජාතික ගුවන් මගියෙක්.\nඔහු පසුගිය 02 වැනිදා රාත්‍රී 06.30ට ප්‍රංශයේ පැරිස් නුවර සිට ඕමාන් ගුවන් සේවයේ ඩබ්ලිව්.වයි.- 373 යානයෙන් කටුනායක ගුවන් තොටුපළ වෙත පැමිණ තිබෙනවා.\nඔහු විසින් රැගෙන ආ ගමන් මල්ලක් වැරදීමකින් වෙනත් ගුවන් මඟියකු රැගෙන ගොස් තිබූ අතර පසුව එම මඟියා ගුවන් තොටුපළ ආරක්ෂක නිලධාරීන් විසින්, ආරක්ෂිත කැමරා නිරීක්ෂණය කිරීමෙන් සොයා ගෙන, අවශ්‍ය නිවැරැදි කිරීම සිදු කර ඇති බවයි වාර්තා වන්නේ.\nපසුව එම ගමන් මල්ල ගුවන් තොටුපළ ආරක්ෂක නිලධාරීන් විසින් පරිලෝකන යන්ත්‍රයක් (Scan Test) මගින් නිරීක්ෂණය කිරීමේදී, ඒ තුළ පිස්තෝලයක් සහ රිවෝල්වරයක් තිබෙන බවයි හඳුනා ගෙන ඇත්තේ.\nඉන්පසුව කටුනායක ගුවන් තොටුපළ පොලිසියේ නිලධාරීන් පිරිසක් එම ස්ථානයට පැමිණ මෙම ගුවන් මඟියා සහ මෙම අවි සහිත ගමන් මල්ල අත්අඩංගුවට ගෙන තිබෙනවා.\nපොලිසිය වෙත රැගෙන ගිය මෙම අවිය වැඩිදුර නිරීක්ෂණය කිරීමේදී එම රිවෝල්වරය සහ පිස්තෝලය ප්ලාස්ටික්වලින් නිෂ්පාදන කර ඇති බව කටුනායක ගුවන් තොටුපළ පොලිසියේ ස්ථානාධිපතිවරයාට නිරීක්ෂණය වීමෙන් අනතුරුව මෙම ගුවන් මඟියා ඇප මත මුදාහැර තිබෙනවා.\nමෙම අවි දෙක දුඹුරු සහ නිකල් පැහැයෙන් යුතු අතර ඒවා ස්පාඤ්ඤයේ නිෂ්පාදිත ඒවා වේ.\nඒවා මත (Idial Dum) ලෙස සදහන් කර ඇති බව වාර්තා වනවා.\nමෙම අවි දෙක පිළිබඳව වැඩිදුර විමර්ශනය කර වාර්තාවක් ලබා ගැනීම සඳහා කොළඹ පොලිස් ක්ෂේත්‍ර බළකා මූලස්ථානය වෙත යොමු කර ඇති අතර මේ පිළිබඳව කටුනායක ගුවන් තොටුපළ පොලිසියේ ස්ථානාධිපතිවරයා ඇතුළු නිලධාරීහු පිරිසක් වැඩිදුර විමර්ශන කටයුතු සිදු කරයි.",
       "URL": "https://www.hirunews.lk/334196/ගුවන්-මඟියකුගේ-ගමන්-බෑගයක්-තුළ-පිස්තෝලයක්",
       "Category": "Local News",
       "Parent URL": "https://www.hirunews.lk/local-news.php?pageID=371"
}