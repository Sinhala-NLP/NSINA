{
       "Source": "hirunews",
       "Timestamp": "Tuesday, 13 December 2022 - 17:19",
       "Headline": "කොල්ලුපිටියේ අනතුර සිදුකර ඩුබායි වෙත පලාගිය තරුණයා රිමාන්ඩ්",
       "News Content": "කොල්ලුපිටිය ප්‍රදේශයේ දී මාරක රිය අනතුරක් සිදු කොට ඩුබායි වෙත පළාගොස් යළි දිවයිනට පැමිණීමේ දී අත්අඩංගුවට ගත් සැකකාර තරුණයා මේ මස 16 වැනිදා දක්වා රක්ෂිත බන්ධනාගාර ගත කර තිබෙනවා.\nඒ, ඔහු අද අලුයම කටුනායක ජාත්‍යන්තර ගුවන් තොටුපලේ දී අත්අඩංගුවට ගෙන අලුත්කඩේ අංක හත මහේස්ත්‍රාත් ටී.ජේ. ප්‍රභාකරන් වෙත ඉදිරිපත් කිරීමෙන් අනතුරුවයි.\nපසුගිය 10 වැනිදා උදෑසන 06.30ට පමණ බම්බලපිටියේ සිට ගාලුමුවදොර දෙසට සැකකරු ධාවනය කළ මෝටර් රථය, ඉදිරියෙන් ධාවනය වූ ත්‍රීරෝද රථයක පිටුපස ගැටී සිදුවූ අනතුරෙන් එහි රියදුරු මියගොස් තිබුණා.\nඑහිදී මෝටර් රථය පැදවූ වැල්ලම්පිටිය ප්‍රදේශයේ පදිංචි මොහොමඩ් රසුල් මොහොමඩ් රිෂාක් අනතුරින් පසු එදිනම උදෑසන 09යි 55ට පමණ මෙරටින් ඩුබායි බලා පිටත්ව ගොස් තිබූ බවයි පසුව අනාවරණ වුණේ.",
       "URL": "https://www.hirunews.lk/322618/කොල්ලුපිටියේ-අනතුර-සිදුකර-ඩුබායි-වෙත-පලාගිය-තරුණයා-රිමාන්ඩ්",
       "Category": "Local News",
       "Parent URL": "https://www.hirunews.lk/local-news.php?pageID=668"
}