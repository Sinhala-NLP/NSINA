{
       "Source": "hirunews",
       "Timestamp": "Saturday, 08 April 2017 - 19:05",
       "Headline": "ගම්පහ වෙඩි තැබීම ගැන සෙවීමට විශේෂ පොලිස් කණ්ඩායමක්",
       "News Content": "ගම්පහ - කටුගස්තර ප්‍රදේශයේදී පුද්ගලයින් පිරිසකට වෙඩි තබා පලාගිය සැකකරුවන් සහ මෝටර් රථය අත්අඩංගුවට ගැනීම සදහා ගම්පහ ජ්‍යෙෂ්ඨ පොලිස් අධිකාරිවරයාගේ අධීක්ෂණය යටතේ විශේෂ පොලිස් කණ්ඩායමක් විමර්ශන කටයුතු ආරම්භ කර තිබෙනවා.\nවෙඩි තැබීමෙන් බරපතල තුවාල ලැබූ අයෙකු ප්‍රතිකාර සදහා අද (08) දහවල් ගම්පහ රෝහලට ඇතුළත් කිරීමෙන් අනතුරුව වැඩිදුර ප්‍රතිකාර සදහා කොළඹ ජාතික රෝහලට මාරුකර යවා තිබෙනවා.\nඅද දහවල් 12 ට පමණ ගම්පහ ප්‍රදේශයේ සිට උඩුගම්පොල දෙසට ධාවනය වූ සුඛෝපභෝගි ජිප් රථයකටයි මෙම වෙඩි ප්‍රහාරයක් එල්ල වී තිබුණේ.\nගම්පහ පොලීිසිය සදහන් කළේ ප්‍රදේශයේ ධනවත් ව්‍යාපාරිකයෙකු ගමන් ගත් එම ජිප් රථයට මෝටර් රථයකින් පැමිණි පිරිසක් මෙම වෙඩි තැබීම සිදුකර පලාගොස් ඇති බවයි.\nවෙඩික්කරුවන්ගේ ඉලක්කය වී ඇත්තේ ජිප් රථයේ ඉදිරිපස අසුනේ ගමන් කළ ව්‍යාපාරිකයා බවට ද පොලිසිය සැක පළ කරනවා.\nකෙසේ වෙතත් වෙඩි තැබීමෙන් ඔහුට හානියක් සිදුවී නොමැති අතර තුවාල සිදුව ඇත්තේ පිටුපස අසුනේ ගමන් කළ ඔහුගේ සහායකයාටයි.\nසිද්ධිය සම්බන්ධයෙන් අදාළ ව්‍යාපාරිකයා හිරු ප්‍රවෘත්ති අංශයට අදහස් පළ කරමින් කියා සිටියේ සුදු පැහැති මෝටර් රථයකින් පුද්ගලයන් 4 දෙනෙකු පැමිණි බවයි.\nපසුව ටී 56 වර්ගයේ ගිනි අවියකින් ඔවුන් වෙඩි ප්‍රහාරයක් එල්ල කළ බවයි එම ව්‍යාපාරිකයා තවදුරටත් සදහන් කළේ.\nමේ අතර, හැටන් ශ්‍රී ලංගම බස් නැවතුම්පොල තුලදී 47 හැවිරිදි පුද්ගලයෙකු තියුණු ආයුධයකින් පහරදී ඝාතනය කර තිබෙනවා.\nඅද පෙරවරුවේ බස් නැවතුම්පොලේ තිබී ඔහුගේ මළ සිරුර සොයා ගෙන ඇති අතර, කුලී සේවකයෙකු ලෙස කටයුතු කර ඇති මියගිය පුද්ගලයා හැටන් - දික්ඔය ප්‍රදේශයේ පදිංචිකරුවෙක්.\nසිද්ධිය සම්බන්ධයෙන් මේ වනවිටත් සැකකරුවෙකු අත්අඩංගුවට ගෙන තිබෙනවා.",
       "URL": "https://www.hirunews.lk/158803/ගම්පහ-වෙඩි-තැබීම-ගැන-සෙවීමට-විශේෂ-පොලිස්-කණ්ඩායමක්",
       "Category": "Local News",
       "Parent URL": "https://www.hirunews.lk/local-news.php?pageID=4572"
}