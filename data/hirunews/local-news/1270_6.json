{
       "Source": "hirunews",
       "Timestamp": "Saturday, 26 March 2022 - 14:10",
       "Headline": "විසිහතර පැය ගෙවෙන්නට පෙර ගණන් යන හාල් (වීඩියෝ)",
       "News Content": "මහබැංකු දෛනික මිල වාර්තාවට අනුව සහල් මිල ගණන් දිනෙන් දින ඉහළ යමින් පවතිනවා.\nඒ අනුව පිට කොටුව තොග වෙළඳපොළෙහි පෙරේදා දිනය වනවිට රුපියල් 175ක මිලකට අලෙවිවූ නාඩු සහල් කිලෝවක් ඊයේ (25) වනවිට දැක්වුණේ රුපියල් 190ක් ලෙසයි.\nඑමෙන්ම පිටකොටුව තොග වෙළඳපොළේ පෙරේදා රුපියල් 178කට අලෙවි වූ රතු කැකුළු සහල් කිලෝවක් ඊයේ වනවිට රුපියල් 12කින් ඉහළ ගොස් රුපියල් 190 ක් ලෙස දැක්වුණා.\nමරදගහමුල තොග වෙළඳපොළේ පෙරේදා රුපියල් 175කට තුළ අලෙවි වූ සුදු කැකුළු සහල් කිලෝවක් ඊයේ අලෙවි වූයේ රුපියල් 184කටයි.\nපසුගිය පෙබරවාරි මස 25වන දිනය වනවිට පිටකොටුව තොග වෙලඳපොළ තුළ රුපියල් 156 ක්ව පැවති නාඩු සහල් කිලෝවක් මසක් ඇතුළත රුපියල් 34කින් සහ රුපියල් 157ක මිලකට අලෙවිවූ රතු කැකුළු සහල් කිලෝවක් මසක් ඇතුළත රුපියල් 33කින් කැපී පෙනෙන ලෙස ඉහළ ගොස් තිබෙනවා.\nමරඳගහමුළ තොග වෙළඳපොළේ පෙබරවාරි මස 25 වැනිදා වනවිට රුපියල් 143ක මිලකට අලෙවි වූ සුදු කැකුළු කිලෝවක් ඊයේ වන විට රුපියල් 184 දක්වා ඉහළ ගොස් තිබූ අතර, එම මිල වෙනස රුපියල් 41ක්.\nඒ අනුව පසුගිය සති කිහිපය තුළ සියලූ දේශීය සහල් කිලෝවක මිල රුපියල් 03 ත් 13 ත් අතර මිලකින් ඉහළ ගොස් ඇති අතර, ආනයනික සහල් කිලෝවක මිල රුපියල් 09 ත් 18 ත් අතර අගයකින් ඉහළ ගියේ ඩොලරයට සාපේක්ෂව රුපියල අවප්‍රමාණය වීම හේතුවෙන්.\nමෙලෙස දිනෙන් දින සහල් මි‍ල ශීඝ්‍ර ලෙස ඉහළ යාම සාමාන්‍ය ජන ජීවිතයට බලපාන්නේ කෙසේද?\nමේ අතර ආනයනික නාඩු සහල් කිලෝවක් රුපියල් 110 ක මිලකටත්, ආනයනික පොන්නි සම්බා කිලෝග්‍රෑමයක් රුපියල් 130 බැගින් උපරිමය කිලෝග්‍රෑම් 5 ක ප්‍රමාණයක් පාරිභෝගික ජනතාවට ලබාදීමට සතොස මගින් නිකුත් කර ඇති චක්‍ර ලේඛයේ රෙගුලාසි කඩකරන සේවකයින්ට එරෙහිව විනය පරීක්ෂණ සිදු කරන බවයි.\nසතොස නියෝජ්‍ය සාමාන්‍යාධිකාරීවරයා විසින් නිකුත් කර ඇති එම චක්‍රලේඛයේ දක්වා ඇත්තේ.\nමේ අතර දෛනිකව අත්‍යාවශ්‍ය භාණ්ඩ මිල ඉහළ යාමට විරෝධය පළ කරමින් දිවයිනේ ප්‍රදේශ රැසක විරෝධතා පැවැත්වුණා.\nමේ අතර, මෙරට ආර්ථික දුෂ්කරතා සැළකිල්ලට ගනිමින් ශ්‍රී ලංකාවට සහල් මෙට්‍රික් ටොන් 2,000 ක් පරිත්‍යාග කිරීමට මහජන චීන රජය තීරණය කර ඇති බව කොළඹ චීන තානාපති කාර්යාලය ට්විටර් පණිවුඩයක් නිකුත් කරමින් සඳහන් කර තිබෙනවා.\nඅභියෝග හමුවේ නොසැළෙන සැබෑ මිතුදම යන තේමාව යටතේ ශ්‍රී ලංකාවේ සහෝදර ජනතාව වෙත එම පරිත්‍යාගය සිදුකරන බවයි චීන තානාපති කාර්යාලය පළ කළ ට්විටර් පණිවුඩයේ දැක්වෙන්නේ.\nසිය හැකියාව අනුව ශ්‍රී ලංකාවේ සංවර්ධනය උදෙසා අඛන්ඩව සහය වන බවට ශ්‍රී ලංකාවේ චීන තානාපති චී ෂෙන්හොන්, අග්‍රාමාත්‍ය මහින්ද රාජපක්ෂ\nවෙත ඊයේ සහතික වූ බවද එහි වැඩිදුරටත් සඳහන්.",
       "URL": "https://www.hirunews.lk/300441/විසිහතර-පැය-ගෙවෙන්නට-පෙර-ගණන්-යන-හාල්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1270"
}