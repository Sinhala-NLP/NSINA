{
       "Source": "hirunews",
       "Timestamp": "Monday, 12 December 2022 - 19:51",
       "Headline": "කොල්ලුපිටියේ මාරක රිය අනතුර සිදු කළ තරුණයා පැය තුනක් ඇතුළත රටින් පලා ගිහින් (වීඩියෝ)",
       "News Content": "කොල්ලුපිටිය ප්‍රදේශයේදී පෙරේදා රිය අනතුරක් සිදු කළ මෝටර් රථය පැදවූ ව්‍යාපාරික තරුණයා ඩුබායි රාජ්‍යයට පළාගොස් තිබෙනවා.\nපොලිස් මාධ්‍ය ප්‍රකාශක ජ්‍යෙෂ්ඨ පොලිස් අධිකාරි නිහාල් තල්දූව පැවසූවේ ඔහු අත්අඩංගුවට ගැනීමට ජාත්‍යන්තර පොලිසියේ සහය ලබාගන්නා බවයි.\nපෙරේදා උදෑසන 06.30 ට පමණ බම්බලපිටියේ සිට ගාලුමුවදොර දෙසට සැකකරු ධාවනය කළ මෝටර් රථය, ඉදිරියෙන් ධාවනය වූ ත්‍රීරෝද රථයක පිටුපස ගැටී සිදුවූ අනතුරෙන් එහි රියදුරු මිය ගොස් තිබුණා.\nඑලෙස ජීවිතක්ෂයට පත්වුණේ ත්‍රීරෝද රථ රැකියාව ජීවිකාව කරගත් පොල්ගස්ඕවිට ප්‍රදේශයේ පදිංචි 53 හැවිරිදි පුද්ගලයෙක්.\nමෝටර් රථය පැදවූ වැල්ලම්පිටිය ප්‍රදේශයේ පදිංචි මොහොමඩ් රසුල් මොහොමඩ් රිෂාක් අනතුරින් පසු උදෑසන 09යි 55ට පමණ මෙරටින් ඩුබායි බලා පිටත්ව ගොස් ඇති බවයි පොලිස් මාධ්‍ය ප්‍රකාශකවරයා සඳහන් කළේ.\nමෙම අවස්ථාවේ මෝටර් රථයේ තවත් පුද්ගලයෙකු සහ කාන්තාවන් දෙදෙනෙකුද සිට ඇති අතර රාත්‍රී සමාජ ශාලාවක සිට පැමිණි මොවුන් බීමතින් සිට ඇති බවටයි අනාවරණය වී ඇත්තේ.\nකෙසේ වෙතත් එහි දී එම කාන්තාවන්ට රිය අනතුර සිදු වූ ස්ථානයේ සිටි සනීපාරක්ෂක සේවා සපයන පෞද්ගලික ආයතනයක කාන්තාවන් දෙදෙනෙකු පහර දී තිබුණා.\nඔවුන් ඊයේ අත්අඩංගුවට ගැනීමෙන් පසු අද කොටුව මහේස්ත්‍රාත් අධිකරණයට ඉදිරිපත් කෙරුණු අතර එහි දී ඇප මත මුදා හැරීමටයි නියෝග කෙරුණේ.",
       "URL": "https://www.hirunews.lk/322541/කොල්ලුපිටියේ-මාරක-රිය-අනතුර-සිදු-කළ-තරුණයා-පැය-තුනක්-ඇතුළත-රටින්-පලා-ගිහින්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=671"
}