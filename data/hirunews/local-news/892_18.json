{
       "Source": "hirunews",
       "Timestamp": "Sunday, 04 September 2022 - 13:31",
       "Headline": "දුරකතන ගාස්තු සංශෝධනය ගැන කොමියුනිකේෂන් හිමියන්ගෙන් කනස්සල්ල",
       "News Content": "දුරකථන සහ අන්තර්ජාල පහසුකම් ගාස්තු ඉහළ නැංවීමත් සමඟ සිය ව්‍යාපාරික කටයුතු බිඳ වැටීමේ අවදානමක් මතුව ඇතැයි සමස්ත ලංකා කොමියුනිකේෂන් හිමියන්ගේ සංගමය පවසනවා.\nඔවුන් පෙන්වා දෙන්නේ මෙම මිල ඉහළ යාම පාරිභෝගිකයන්ට දරාගැනීමට නොහැකිවීම හේතුවෙන් සිය ව්‍යාපාර කටයුතු බරපතළ අර්බුදයකට ලක්වන බවයි.\nජංගම දුරකථන, ස්ථාවර දුරකථන, අන්තර්ජාල පහසුකම් සඳහා වන ගාස්තු සියයට විස්සකින් ඉහළ නැංවීමට ශ්‍රී ලංකා විදුලි සංදේශ නියාමන කොමිෂන් සභාව අනුමැතිය ලබාදුන්නා.\nඑමෙන්ම දුරකථන සමාගම් මගින් පවත්වාගෙන යන චන්ද්‍රිකා සහ කේබල් රූපවාහිනි සේවා ගාස්තු ද සියයට 25 කින් ඉහළ යන බවයි සඳහන් වුණේ.\nඊට අමතරව එම සේවාවන් සඳහා අදාළ වන එකතු කළ අගය මත බද්ද හෙවත් වැට් බදු ප්‍රතිශතය ද හෙට සිට සියයට 3කින් ඉහළ නංවා තිබෙනවා.\nමේ අතර වෙළඳපොලේ තිරිඟු පිටිවල දැඩි හිඟයක් මතුව ඇතැයි වෙළඳුන් චෝදනා කරනවා. පවතින තත්වය මත තිරිඟු පිටි කිලෝවක් රුපියල් 300 ත් 400 ත් අතර මිලකට අලෙවි වන බවයි වාර්තාවන්නේ.\nමෙම තත්වය හේතුවෙන් පාන් ගෙඩියක මිල රුපියල් 300 ක් දක්වා ඉහළ දමන බව සමස්ත ලංකා බේකරි හිමියන්ගේ සංගමය ඊයේ ප්‍රකාශ කළා.\nඊට සාපේක්ෂව පිටි ආශ්‍රිත ආහාරවල මිල ගණන්ද ඉහළ යන බවයි සමස්ත ලංකා ආපණ ශාලා හිමියන්ගේ සංගමය සඳහන් කළේ.",
       "URL": "https://www.hirunews.lk/314520/දුරකතන-ගාස්තු-සංශෝධනය-ගැන-කොමියුනිකේෂන්-හිමියන්ගෙන්-කනස්සල්ල",
       "Category": "Local News",
       "Parent URL": "https://www.hirunews.lk/local-news.php?pageID=892"
}