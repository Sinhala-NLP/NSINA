{
       "Source": "hirunews",
       "Timestamp": "Saturday, 26 March 2022 - 8:07",
       "Headline": "චීනයෙන් සහල් ටොන් 2,000 ක පරිත්‍යාගයක් (වීඩියෝ)",
       "News Content": "මෙරට ආර්ථික දුෂ්කරතා සැළකිල්ලට ගනිමින් ශ්‍රී ලංකාවට සහල් ටොන් 2,000 ක් පරිත්‍යාග කිරීමට මහජන චීන රජය තීරණය කර ඇති බව කොළඹ චීන තානාපති කාර්යාලය ට්විටර් පණිවුඩයක් නිකුත් කර තිබෙනවා.\nශ්‍රී ලංකාවේ සහෝදර ජනතාව වෙත එම පරිත්‍යාගය සිදු කරන බවයි අභියෝග හමුවේ නොසැලෙන සැබෑ මිතුදම යන තේමාව යටතේ චීන තානාපති කාර්යාලය පළ කළ ට්විටර් පණිවුඩයේ දැක්වෙන්නේ.\nසිය හැකියාව අනුව ශ්‍රී ලංකාවේ සංවර්ධනය උදෙසා අඛන්ඩව සහය වන බවට ශ්‍රී ලංකාවේ චීන තානාපති චී ෂෙන්හොන්, අග්‍රාමාත්‍ය මහින්ද රාජපක්ෂ වෙත ඊයේ (25) සහතික වූ බව ද එහි වැඩිදුරටත් සඳහන්.\nමේ අතර පසුගිය සතියට සාපේක්ෂව මෙම සතියේ සහල් මිල කැපී පෙනෙන ලෙස ඉහළ ගොස් තිබෙනවා.\nමහ කන්නය අවසානයත් සමඟ සැපයුම පහළ යෑම ඊට හේතුව බවයි හෙක්ටර් කොබ්බෑකඩුව ගොවි කටයුතු පර්යේෂණ හා පුහුණු කිරීමේ ආයතනය ප්‍රකාශ කළේ.\nඒ අනුව සියලු දේශීය සහල් කිලෝවක මිල රුපියල් 03 ත්, 13 ත් අතර මිලකින් ඉහළ ගොස් ඇති අතර, ආනයනික සහල් කිලෝවක මිල රුපියල් 09 ත්, 18 ත් අතර අගයකින් ඉහළ ගියේ ඩොලරයට සාපේක්ෂව රුපියල අවප්‍රමාණය වීම හේතුවෙන්.\nආනයන වියදම් ඉහළ යෑම නිසා වියලි මිරිස් කිලෝවක සිල්ලර මිලද රුපියල් 78 කින් පමණ ඉහළ ගොස් තිබෙනවා.\nඒ අනුව ආනයනික වියළි මිරිස් කිලෝවක මිල, රුපියල් 1150 ත්, 1400 ත් අතර අගයක දැක්වුණා.\nහෙක්ටර් කොබ්බෑකඩුව ගොවි කටයුතු පර්යේෂණ හා පුහුණු කිරීමේ ආයතනය සතිපතා නිකුත් කරන ආහාර ද්‍රව්‍ය විවරණිකාවට අනුව පසුගිය සතියට සාපේක්ෂව මෙම සතියේදී මුං ඇට කිලෝවක් රුපියල් 119 කින්, රතු කව්පි කිලෝවක් රුපියල් 43 කින්, රතු පරිප්පු කිලෝවක් රුපියල් 42 කින් සහ සුදු කව්පි කිලෝවක් රුපියල් 21 කින් ඉහළ ගොස් තිබෙනවා.\nපවත්නා තෙල් අර්බුදය හේතුවෙන් බොහොමයක් මත්ස්‍ය වර්ගවල සිල්ලර මිලද ඉහළ ගොස් ඇති අතර බලයා, ඉස්සා, සාලයා, තලපත් එලෙස මිල ඉහළ ගිය මත්ස්‍ය වර්ග අතරට ඇතුළත්.\nකෙසේ වෙතත්, ඉල්ලුම පහළ යෑම නිසා තෝරා, කෙවල්ලා වැනි මත්ස්‍ය වර්ගවල මිල පහළ ගොස් තිබෙනවා.\nපිරිවැය ඉහළ යෑම හේතුවෙන් සියලු මස් වර්ග මිලද ඉහළ ගොස් තිබෙනවා.\nපසුගිය සතියට සාපේක්ෂව සම රහිත බ්‍රොයිලර් කුකුළු මස් කිලෝවක සිල්ලර මිල ඉහළ ගොස් ඇත්තේ රුපියල් 94 කින්.\nඑසේම, තොග මිල ඉහළ යෑම හේතුවෙන් මෙම සතියේ සුදු හා දුඹුරු බිත්තරයක මිල රුපියල් තිහ ඉක්ම වූ අගයක පැවතුණු අතර, පසුගිය වසරේ මෙම කාල පරිච්ඡේදය හා සැසඳීමේදී දුඹුරු බිත්තරයක මිල 108% කින් සහ සුදු බිත්තරයක මිල 102% කින් ඉහළ ගොස් ඇති බවයි හෙක්ටර් කොබ්බෑකඩුව ගොවි කටයුතු පර්යේෂණ හා පුහුණු කිරීමේ ආයතනය සඳහන් කළේ.",
       "URL": "https://www.hirunews.lk/300408/චීනයෙන්-සහල්-ටොන්-2000-ක-පරිත්‍යාගයක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1271"
}