{
       "Source": "hirunews",
       "Timestamp": "Friday, 22 April 2022 - 14:34",
       "Headline": "දෙහිවල සත්ත්වෝද්‍යානයේ සිටි කුඩා ඔරන්ඔටන් පැටියා වතුර වළකට වැටී මිය යයි (වීඩියෝ)",
       "News Content": "දෙහිවල සත්වෝද්‍යානයේ සිටි ඉතාම වටිනා ඔරන් ඔටන් පැටවෙකු අද අලුයම මිය ගොස් තිබෙනවා.\nඒ එම සත්ත්ව කුඩුවේම ජල පොකුණකට වැටීමෙන්. මේ වනවිටත් එහි පශ්චාත් මරණ පරීක්ෂණය සිදු කරමින් පවතිනවා.\nඔරන් ඔටන් යනු වඳවීමේ පියස්ස මත සිටින මුළු ලෝකයේම අවධානය දිනා සිටින සත්ත්ව කොට්ඨාසයක් වන අතර ඔවුන් මේ වනවිට ඉතාම දුර්ලබම සතුන් ලෙස සැලකෙනවා.\nඑවැනි සතුන් පිළිබඳ දෙහිවල සත්ත්වෝද්‍යාන බලධාරින් කටයුතු කර තිබෙන ආකාරය ඉතාම කනගාටුදායක බවයි පරිසරවේදී නයනක රන්වැල්ල පවසන්නේ.\nමෙවැනි මාරක සහිත ස්ථානයක මේ සතුන් තැබීමත් නිසි ලෙස රැක බලා නොගැනීමත් පිළිබඳ වහාම විධිමත් විද්‍යාත්මක හා ස්වාධීන පරීක්ෂණයක් කිරීම දැන්වත් සිදු විය යුතු බවද හිරු ප්‍රවෘත්ති අංශයට අදහස් දක්වමින් ඔහු සදහන් කළා.\nඑයින් වැරදිකරුවන් වන සියලු දෙනාට තරා තිරම නෙබලා නිසි දඬුවම් ලබා දීම ද වහාම කළ යුත්තක් බවද එහි දී ඔහු අවධාරණය කර සිටියා.\nඔරන් ඔටන් වැඩිහිටි ගැහැණු සතා ද මීට මාස කිහිපයකට පෙර මරණයට පත්ව තිබෙනවා.\nඒ අනුව ගෙවුණු මාස 5 ඇතුළත මෙවැනි අති දුර්ලබ ඔරන් ඔටන් මරණ දෙකක් වාර්තා වී තිබෙනවා.",
       "URL": "https://www.hirunews.lk/302532/දෙහිවල-සත්ත්වෝද්‍යානයේ-සිටි-කුඩා-ඔරන්ඔටන්-පැටියා-වතුර-වළකට-වැටී-මිය-යයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1216"
}