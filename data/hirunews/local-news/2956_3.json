{
       "Source": "hirunews",
       "Timestamp": "Monday, 13 January 2020 - 12:32",
       "Headline": "රන්ජන්ගේ හඬපට ගැන රස පරීක්ෂක විමර්ශණ ඇරඹේ - නව සිංහල රාවයෙන් තවත් චෝදනාවක්",
       "News Content": "පාර්ලිමේන්තු මන්ත්‍රී රන්ජන් රාමනායකගේ නිවසේ තිබී සොයා ගත් සී.ඩී.තැටි සහ පරිගණක දත්ත පද්ධතියේ පරීක්ෂණවල ප්‍රගතිය පිළිබඳ රස පරීක්ෂක දෙපාර්තමේන්තුව පරීක්ෂණ ආරම්භ කර තිබෙනවා.\nඑම වාර්තාව මේ සතිය තුළදී කොළඹ අපරාධ කොට්ඨාශය වෙත ලැබීමට නියමිතයි.\nඑම පරීක්ෂණවලට අදාළ සී.ඩී. තැටි සහ පරිගණක දත්ත පද්ධතිය රස පරීක්ෂණ දෙපාර්තමේන්තුව වෙත යොමු කෙරුණේ පසුගිය සිකුරාදා දිනයේදීයි.\nමේ අතර එක්සත් ජාතික පක්ෂය, පාර්ලිමේන්තු මන්ත්‍රී සජිත් ප්‍රේමදාසව ජනාධිපතිවරණයට ඉදිරිපත් කිරීම රන්ජන් රාමනායක සහ ඔහුට හිතවත් පාර්ශවයේ කුමන්ත්‍රණයේම කොටසක් බව සිංහලේ ජාතික සංවිධානයේ මහ ලේකම් පූජ්‍ය මැඩිල්ලේ පඤ්ඤාලෝක හිමියන් පවසනවා.\nඋන්වහන්සේ මේ බව සඳහන් කළේ කොළඹ අද පැවති මාධ්‍ය හමුවකට එක්වෙමින්.\nමෙම මාධ්‍ය හමුවේදී එම හිමියන් රන්ජන් රාමනායක සහ රංගන ශිල්පිනීි ජානකී විජේරත්න අතර ඇති වූ දුරකථන සංවාදයක හඬපටයක් ද ප්‍රසිද්ධියට පත් කළා.\nඑමෙන්ම නව සිංහල රාවය ජාතික සංවිධානයේ මහලේකම් පූජ්‍ය මාගල්කන්දේ සුදත්ත හිමියන් සඳහන් කළේ හිටපු පාර්ලිමේන්තු මන්ත්‍රී දුමින්ද සිල්වා සම්බන්ධයෙන් සිදුවූ අධිකරණ ක්‍රියාවලියේදී නීතිපති දෙපාර්තමේන්තුවේ හැසිරීම ද, ගැටලු සහගත බවයි.",
       "URL": "https://www.hirunews.lk/232200/රන්ජන්ගේ-හඬපට-ගැන-රස-පරීක්ෂක-විමර්ශණ-ඇරඹේ-නව-සිංහල-රාවයෙන්-තවත්-චෝදනාවක්",
       "Category": "Local News",
       "Parent URL": "https://www.hirunews.lk/local-news.php?pageID=2956"
}