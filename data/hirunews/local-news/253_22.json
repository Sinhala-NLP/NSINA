{
       "Source": "hirunews",
       "Timestamp": "Tuesday, 20 June 2023 - 8:33",
       "Headline": "මත්ද්‍රව්‍ය භාවිත කර රිය ධාවනය කරන රියැදුරන් සොයා අගෝස්තු 01 වනදා සිට විශේෂ වැඩපිළිවෙලක්",
       "News Content": "මත්ද්‍රව්‍ය භාවිත කර රථවාහන ධාවනය කරන රියැදුරන් අත්අඩංගුවට ගැනීම සඳහා ආරම්භ කර ඇති විශේෂ වැටලිමේ ක්‍රියාවලිය එළඹෙන අගෝස්තු 01 වනදා සිට දිවයින පුරා ක්‍රියාත්මක කිරීමට පොලිසිය තීරණය කර තිබෙනවා.\nබස්නාහිර පළාත තුළ සිදුකළ නියමු ව්‍යාපෘතියේදී මත්ද්‍රව්‍ය පානය කර රිය පැදවූ 41 දෙනෙකු හඳුනාගැනීමට විමර්ශන නිලධාරීන් සමත්වූ බවයි පොලිසිය ප්‍රකාශ කළේ.\nඉන් 19 දෙනෙකුම බස් රථ රියැදුරන් වන අතර දිනෙන් දින ඉහළ යන රිය අනතුරුවලට ප්‍රධානතම හේතුවක් වී ඇත්තේ මත්පැන් පානය කර රිය පැදවීමයි.\nමත්පැන් භාවිතා කළ පිරිස් සොයාගැනීමට ක්‍රමවේද පැවතියත් මත්ද්‍රව්‍ය භාවිත කර රියපදවන්නන් සොයාගැනීමට මීට පෙර ක්‍රමයක් නොතිබුණු අතර ඒ අනුව මත්පැන් භාවිතා කරන රියැදුරන් හඳුනාගැනීම සඳහා ඛේටය පරීක්ෂා කෙරෙන පරීක්ෂණ කට්ටල මෙරටට ගෙන්වා ඇති බව සඳහන්.\nමෙම උපකරණ භාවිත කරමින් බස්නාහිර පළාත තුළ නියමු ව්‍යාපෘතියක් ලෙස වැටලීම් පසුගිය 12 වනදා සිට ආරම්භ කරනු ලැබූ බවද සඳහන්.",
       "URL": "https://www.hirunews.lk/338461/මත්ද්‍රව්‍ය-භාවිත-කර-රිය-ධාවනය-කරන-රියැදුරන්-සොයා-අගෝස්තු-01-වනදා-සිට-විශේෂ-වැඩපිළිවෙලක්",
       "Category": "Local News",
       "Parent URL": "https://www.hirunews.lk/local-news.php?pageID=253"
}