{
       "Source": "hirunews",
       "Timestamp": "Friday, 23 February 2018 - 14:43",
       "Headline": "පදවිය, ධීවරයින්ගේ බලපත්‍ර තහනම් කෙරේ",
       "News Content": "නීතිවිරෝධී අයුරින් අනුරාධපුර - පදවිය වැවේ මසුන් මැරීමේ නිරතව සිටින බවට ලද පැමිණිල්ලකට අනුව පරීක්ෂා කිරීම සඳහා ගිය ජාතික ජලජීවි වගා සංවර්ධන අධිකාරියේ නිලධාරීන්ට පහරදුන් ධීවරයින්ගේ බලපත්‍ර අහෝසි කිරීමට උපදෙස් ලබාදී තිබෙනවා.\nපෙරේදා මෙලෙස නිලධාරීන් පිරිස ප්‍රහාරයකට ලක්වූ අතර, එහිදී හබලකින් පහර කෑ එක් නිලධාරියෙකු බරපතල තුවාල ලබා රෝහල් ගත කෙරුණා.\nජාතික ජලජීවි වගා සංවර්ධන අධිකාරියේ නිලධාරීන් සිදුකරන ලද පැමිණිල්ලකින් අනතුරුව පහරදුන් ධීවරයින් 04 දෙනෙකු පොලිසිය අත්අඩංගුවට ගත්තා.\nමේ පිළිබඳව කරුණු විමසූ ධීවර හා ජලජ සම්පත් සංවර්ධන අමාත්‍ය මහින්ද අමරවීර වහාම අදාළ ධීවරයින්ගේ බලපත්‍ර අහෝසි කිරීමට පියවර ගන්නා ලෙස ජාතික ජලජීවි වගා සංවර්ධන අධිකාරියේ සභාපති උපාලි මොහොට්ටිට උපදෙස් ලබාදී ඇති බව සඳහන්.",
       "URL": "https://www.hirunews.lk/184342/පදවිය-ධීවරයින්ගේ-බලපත්‍ර-තහනම්-කෙරේ",
       "Category": "Local News",
       "Parent URL": "https://www.hirunews.lk/local-news.php?pageID=4067"
}