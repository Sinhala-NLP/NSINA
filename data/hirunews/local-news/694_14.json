{
       "Source": "hirunews",
       "Timestamp": "Thursday, 01 December 2022 - 23:06",
       "Headline": "ලොව අංක දෙකේ පාපන්දු කණ්ඩායම ලෝක කුසලාන පාපන්දු තරගාවලියෙන් ඉවතට විසි වෙයි",
       "News Content": "විසි එක් වැනි සියවසේ පළමු වරට බෙල්ජියම් කණ්ඩායමට ලෝක මට්ටමේ හෝ යුරෝපා මට්ටමේ පාපන්දු තරගාවලියකදී පලමු වටයෙන් ම ඉවත් වන්නට සිදු වුණා.\nඒ අද 2022 ලෝක කුසලාන පාපන්දු තරගාවලියේ කණ්ඩායම් අදියරේ එෆ් කාන්ඩයේ තීරණාත්මක තරගයකදී ක්‍රොඒෂියා කණ්ඩායම සමග පැවති තරගය ජය පරාජයෙන් තොරව නිමා වීමත් සමඟයි.\nමේ තරගයේ සම්පූර්ණ කාලය තුළදී කණ්ඩායම් දෙකටම ගෝල ලබා ගැනීමට නොහැකි වූ අතර එෆ් කාණ්ඩයේ කණ්ඩායම් තරග වල දී ලබාගත් ගෝල පරතරය අනුව ක්‍රොඒෂියා කණ්ඩායම ඊලඟ වටයට සුදුසුකම් ලබා ගත්තා.\nබෙල්ජියම් කණ්ඩායම ලෝක පාපන්දු කණ්ඩායම් වර්ගීකරණයේ දෙවන ස්ථානයේ පසුවන අතර ඔවුන් මෙම සියවස තුළ එක්වූ යුරෝපා සහ ලෝක ශූරතා තරගාවලි සියල්ල තුළ දී පළමු වටයෙන් ඉදිරියට පැමිණෙන්නට සමත් වූ කණ්ඩායමක්.\nමෙවර ලෝක කුසලාන තරගාවලිය ඔවුන් එලෙස එක්වූ හයවන ලෝක මට්ටමේ තරගාවලියයි.\nමේ තරගයේ දී බෙල්ජියම් කණ්ඩායමට සහ ක්‍රොඒෂියා කණ්ඩායමට ගෝල වාර්තා කිරීමේ අවස්ථා කිහිපයක් ලැබුණද ඒවා නිසි ලෙස කළමනාකරණය කර ගැනීමට කණ්ඩායම් දෙකටම හැකියාවක් ලැබුණේ නැහැ.\nඑෆ් කාණ්ඩයෙන් තරග වැදී ක්‍රොඒෂියා කණ්ඩායම එම කාණ්ඩයේ දෙවැනි ස්ථානයට පත්වූයේ තරග තුනකට එක් වී එක් තරගයක් ජයග්‍රහණය කර තරග දෙකක් ජය පරාජයෙන් තොරව නිමා කර ගනිමින්.\nඒ අනුව ඔවුන් ඉදිරියේ සටහන්වී තිබුණු ප්‍රසාද ලකුණු සංඛ්‍යාව පහක්.\nබෙල්ජියම් කණ්ඩායම මෙම තරගාවලිය තුළ දී තරග තුනකට එක් වී එක් තරගයක් ජයග්‍රහණය කර එක් තරගයක් පරාජය වී එක් තරගයක් ජය පරාජයෙන් තොරව නිමා කර ගැනීම හේතුවෙන් ඔවුන්ට හිමිව තිබුණේ ප්‍රසාද ලකුණු 4ක් පමණයි.\nසමස්ත කණ්ඩායම් වටයේ තරගවලදී සහභාගි වූ තරග තුනෙන් දෙකක් ජයගෙන එක් තරගයක් ජය පරාජයෙන් තොරව නිමා කළ මොරොක්කෝ කණ්ඩායම එෆ් කාණ්ඩයේ පෙරමුණ ගත්තා.",
       "URL": "https://www.hirunews.lk/321756/ලොව-අංක-දෙකේ-පාපන්දු-කණ්ඩායම-ලෝක-කුසලාන-පාපන්දු-තරගාවලියෙන්-ඉවතට-විසි-වෙයි",
       "Category": "Local News",
       "Parent URL": "https://www.hirunews.lk/local-news.php?pageID=694"
}