{
       "Source": "hirunews",
       "Timestamp": "Wednesday, 01 June 2022 - 16:48",
       "Headline": "සනත්, මිලාන් ඇතුළු 13 දෙනෙකු යළි රිමාන්ඩ් - ජොන්ස්ටන් සහ කහඳගම සැකකරුවන් ලෙස නම් කෙරේ (වීඩියෝ)",
       "News Content": "මැයි මස 9 වනදා ඇති වූ ප්‍රචන්ඩකාරි සිදුවීම සම්බන්ධයෙන් අත්අඩංගුවට ගත් පාර්ලිමේන්තු මන්ත්‍රීවරුන් වන සනත් නිශාන්ත සහ මිලාන් ජයතිලක ඇතුළු 13 දෙනෙකු ලබන 8 වනදා දක්වා යළි රක්ෂිත බන්ධනාගාර ගත කර තිබෙනවා.\nඒ කොළඹ කොටුව මහේස්ත්‍රාත් තිලිණ ගමගේ හමුවට අද ඔවුන් ඉදිරිපත් කිරීමෙන් අනතුරුවයි.\nඑමෙන්ම, හඳුනා ගැනීමේ පෙරට්ටුවකට ඉදිරිපත් කර අවසන් කර තිබූ සැකකරුවන් 06 දෙනෙකු ඇප මත මුදාහරින ලෙසද මහේස්ත්‍රාත්වරයා නියෝග කළා.\nමේ අතර, නඩුව කැඳවනු ලැබූ අවස්ථාවේදී මීට පෙර අධිකරණය විසින් නිකුත්කළ නොතීසියකට අනුව පොලිස්පති සී. ඩී. වික්‍රමරත්න අධිකරණය හමුවේ පෙනී සිටියා.\nමෙහිදී පොලිස්පති වරයා ඇමතු මහේස්ත්‍රාත්වරයා මෙම විමර්ශනය වඩා විනිවිදභාවයකින් පවත්වාගෙන යාම සඳහා ජ්‍යෙෂ්ඨ නියෝජ්‍ය පොලිස්පතිවරයෙකුගේ මට්ටමින් සිටින නිලධාරියෙකු නම් කරන ලෙස ඉල්ලා සිටියා.\nඊට ප්‍රතිචාර දැක්වූ පොලිස්පතිවරයා මෙම විමර්ශනය අධික්ෂණය කිරීම සඳහා ජ්‍යෙෂ්ඨ නියෝජ්‍ය පොලිස්පතිවරයෙකු පත් කරන බවයි අධිකරණයට දන්වා සිටියේ.\nමෙම පැමිණිල්ල අද කැඳවූ අවස්ථාවේදී අපරාධ පරීක්ෂණ දෙපාර්තමේන්තුව වෙනුවෙන් පෙනී සිටි අතිරේක සොලිසිටර් ජෙනරාල් අයේෂා ජිනසේන අධිකරණය හමුවේ කරුණු දක්වමින් කියා සිටියේ සිද්ධියේ සැකකරුවන් වශයෙන් හිටපු අමාත්‍ය ජොන්ස්ටන් ප්‍රනාන්දු සහ නාගරික මන්ත්‍රී මහින්ද කහඳගම නම් කර ඇති බවයි.\nමෙහිදී අගතියට පත් පාර්ශවයේ නීතිඥවරු ඉදිරිපත් කළ කරුණු සලකා බැලූ මහේස්ත්‍රාත්වරයා විවෘත අධිකරණයේ ප්‍රකාශ කළේ ජ්‍යෙෂ්ඨ නියෝජ්‍ය පොලිස්පති දේශබන්දු තෙන්නකෝන්ට ස්ථාන මාරු වීමක් ලබා දෙන ලෙස නීතිපතිවරයා විසින් කරන ලද ඉල්ලීම සම්බන්ධයෙන් වාර්තාවක් පොලිස්පතිවරයා විසින් අධිකරණයට ඉදිරිපත් කර ඇති බවයි.\nඑම අවස්ථාවේදී පොලිස්පති වරයා වෙනුවෙන් පෙනී සිටි ජේෂ්ඨ නියෝජ්‍ය සොලිසිටර් ජෙනරාල් ඩිලාන් රත්නායක අධිකරණය හමුවේ කරුණු දක්වමින් ජ්‍යේෂ්ඨ නියෝජ්‍ය පොලිස්පති දේශබන්දු තෙන්නකෝන් මාරු කර යැවීම සඳහා පොලිස්පතිවරයාට බලයක් නොමැති බව පෙන්වා දුන්නා.\nඉන් අනතුරුව නියෝජ්‍ය පොලිස්පතිවරයා වෙනුවෙන් ජනාධිපති නීතිඥ නලින් ලද්දුවහෙට්ටි අධිකරණය හමුවේ කරුණු ඉදිරිපත් කළා.\nතම සේවාදායකයා ස්ථාන මාරුකර හරින ලෙස නීතිපතිවරයා විසින් පොලිස්පතිවරයා වෙත ලිපියක් යොමුකර ඇති බව සඳහන් වුවත් එමගින් තම සේවාදායකයා මාරු කරන ලෙස ඉල්ලා නොමැති බවයි ඔහු ප්‍රකාශ කළේ.\nඒ පිළිබඳව සලකා බලන ලෙස පමණක් ඉල්ලා ඇති අතර, තම සේවාදායකයාව අත්අඩංගුවට ගන්නා ලෙසටත් නීතිපතිවරයා පොලිසියට උපදෙස් ලබා දී නොමැති බව නීතිඥවරයා සඳහන් කළා.\nතම සේවාදායකයා සම්බන්ධයෙන් දිනෙන් දින වැරදි තොරතුරු සමාජගත වෙමින් පවතින නිසා සත්‍යය පැහැදිලි කිරීමට අධිකරණයේ පෙනී සිටි බවයි ජනාධිපති නීතිඥ නලින් ලද්දුවහෙට්ටි ප්‍රකාශ කළේ.\nසිද්ධිය වූ දිනයේ තම සේවාදායකයා ඔහුගේ නිල මැදිරියේ සිටි බවත් මැයි මස 8 වනදා මෙම ගැටුම වළක්වා ගැනීමට පියවර ගන්නා ලෙස පොලිස්පතිවරයා විසින් ලිඛිතව දැනුම්දීමක් කර තිබූ බව ඔහු ප්‍රකාශ කළා. ඒ අනුව ගැටුම වළක්වා ගැනීමට සියලු‍ම විධිවිධානයන් යොදා තිබුණු බව ද නීතිඥවරයා කියා සිටියා.\nඑහෙත් සිද්ධිය සිදුවූ දින පෙරවරුවේ කොළඹ මධ්‍යම භාර ජ්‍යෙෂ්ඨ පොලිස් අධිකාරිවරයාට පොලිස්පතිවරයාගෙන් දුරකථන ඇමතුම් දෙකක් ලැබී ඇති අතර, එමගින් ගැටුම වැළැක්වීමට ගතයුතු පියවර වලට වඩා පරස්පර උපදෙස් ලැබී තිබූ බව ද නීතිඥවරයා අධිකරණය හමුවේ ප්‍රකාශ කළා.\nපසුව තම සේවාදායකයා අමාත්‍යාංශයේ ලේකම්වරයාගෙන් විමසීමක් කළත් එහිදී ද ඔහුට ලැබී ඇත්තේ ගැටුම වළක්වා ගැනීමට පටහැනි උපදෙසක් බවයි ඔහු කියා සිටියේ.\nපසුව ඔහු ඉහළ දේශපාලන අධිකාරියෙන් විමසීමක් කර ඇති අතර, එම කටයුතු ඉටු කිරීමට ඔහුට විනාඩි 10 ක පමණ කාලයක් ගත වී ඇති බව ද නීතිඥවරයා සඳහන් කර සිටියා. පසුව, ගැටුම විසුරුවා හැරීමට පියවර ගෙන ඇති බව ප්‍රකාශ කළ ජනාධිපති නීතිඥ නලින් ලද්දුවහෙට්ටි තම සේවාදායකයා මෙම ගැටුම නිරාකරණය කිරීමට ගත හැකි සියලු‍ පියවර ගෙන තිබූ බවත් අධිකරණය හමුවේ පෙන්වා දුන්නා.\nමෙම සියලු‍ කරුණු සලකා බැලූ මහේස්ත්‍රාත්වරයා මෙම නඩුව යළි ලබන 8 වනදා කැඳවීමට නියම කළ අතර එදින පරීක්ෂණවල ප්‍රගතිය දැක්වෙන වාර්තාවක් ඉදිරිපත් කරන ලෙසත් නියෝග කළා.",
       "URL": "https://www.hirunews.lk/305918/සනත්-මිලාන්-ඇතුළු-13-දෙනෙකු-යළි-රිමාන්ඩ්-ජොන්ස්ටන්-සහ-කහඳගම-සැකකරුවන්-ලෙස-නම්-කෙරේ-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1127"
}