{
       "Source": "hirunews",
       "Timestamp": "Monday, 13 January 2020 - 7:31",
       "Headline": "ඇමරිකා, රුසියා සහ චීන ඉහළ පෙළේ නියෝජිතයින් දිවයිනට",
       "News Content": "දකුණු සහ මධ්‍යම ආසියානු කටයුතු පිළිබද ඇමරිකානු ප්‍රධාන නියෝජ්‍ය සහකාර ලේකම්වරිය වන ඇලිස් වෙල්ස් ද අද දිවයිනට පැමිණීමට නියමිත බව විදේශ සබඳතා අමාත්‍යාංශය සඳහන් කළා.\nදෙදින සංචාරයක් සඳහා මෙරටට පැමිණෙන ඇය ජනාධිපති, අගමැති, විදේශ අමාත්‍යවරයා මෙන්ම රජයේ සහ සිවිල් සමාජ නියෝජිතයන් සමඟ ද සාකච්ඡා පවත්වන බවයි ඇමරිකානු රාජ්‍ය දෙපාර්තමේන්තුව සඳහන් කළේ.\nද්වි පාර්ශවික සහ කලාපීය කරුණු මෙන්ම සශ්‍රීකත්වය, ප්‍රජාතන්ත්‍රවාදය, යුක්තිය සහ මානව හිමිකම් ප්‍රවර්ධනය පිළිබඳව ඇමරිකානු සහකාර රාජ්‍ය ලේකම්වරිය සිය සංචාරයේදී අවධානය යොමු කරනු ඇති.\nශ්‍රී ලංකාවේ සංචාරය කිරීමෙන් අනතුරුව ඇය, ඉන්දියාවේ සහ පාකිස්තානයේ ද සංචාරය කිරීමට නියමිතයි.\nමේ අතර චීන විදේශ කටයුතු අමාත්‍ය වැන්ග් යී අද රාත්‍රියේ දිවයිනට පැමිණීමට නියමිතයි.\nවිදේශ සබඳතා අමාත්‍යාංශය සඳහන් කළේ සංචාරය අතරතුර චීන විදේශ අමාත්‍යවරයා ජනාධිපති ගෝඨාභය රාජපක්ෂ, අග්‍රාමාත්‍ය මහින්ද රාජපක්ෂ සහ විදේශ අමාත්‍ය දිනේෂ් ගුණවර්ධන සමඟ සාකච්ඡා සිදු කිරීමට නියමිත බවයි.\nඑමෙන්ම රුසියානු විදේශ අමාත්‍ය සර්ජි ලැවරොෆ් ද හෙට දිවයිනට පැමිණෙන බව විදේශ සබඳතා අමාත්‍යාංශය ප්‍රකාශ කළා. පසුගිය නොවැම්බර් මාසයේ පැවති ජනාධිපතිවරණයෙන් අනතුරුව මෙරට නිළ සංචාරයක් සඳහා පැමිණෙන පළමු රුසියානු නියෝජිතයා ඔහු බවයි එම අමාත්‍යාංශය කියා සිටියේ.\nඔහු හෙට විදේශ සබදතා අමාත්‍ය දිනේෂ් ගුණවර්ධන සමඟ ද්වි පාර්ශවික සාකච්ඡා පැවැත්වීමෙන් අනතුරුව ඒකාබද්ධ මාධ්‍ය හමුවකටද එක්වනු ඇති.",
       "URL": "https://www.hirunews.lk/232175/ඇමරිකා-රුසියා-සහ-චීන-ඉහළ-පෙළේ-නියෝජිතයින්-දිවයිනට",
       "Category": "Local News",
       "Parent URL": "https://www.hirunews.lk/local-news.php?pageID=2956"
}