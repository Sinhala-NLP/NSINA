{
       "Source": "hirunews",
       "Timestamp": "Saturday, 23 May 2020 - 17:37",
       "Headline": "ශ්‍රී ලංකාවේ කොරෝනා වෛරස් ආසාදිතයන් ගණන 1085ක් වෙයි (වීඩියෝ)",
       "News Content": "තවත් කොරෝනා ආසාදිතයන් 7 දෙනෙකු හඳුනා ගැනීමත් සමග මෙරට සමස්ත කොරෝනා වෛරස් ආසාදිතයන් ගණ 1085ක් දක්වා ඉහළ ගොස් තිබෙනවා.\nඅද දිනයේ මේ දක්වා හඳුනාගෙන ඇති ආසාදිතයන් ගණන 17ක්.\nඅද වාර්තාවූ ආසාදිතයන් 17 දෙනාගෙන් 15 දෙනෙකු නාවික හමුදා සාමාජිකයන් බවයි සෞඛ්‍ය සේවා අධ්‍යක්ෂ ජෙනරාල් විශේෂඥ වෛද්‍ය අනිල් ජාසිංහ කියාසිටියේ.\nඔවුන්ගෙන් 10 දෙනෙකු කන්දකාඩු නිරෝධායන මධ්‍යස්ථානයේ සහ 5 දෙනෙකු මුලතිව් නිරෝධායන මධ්‍යස්ථානයේ නිරෝධායනයට ලක්වෙමින් සිටිනවා.\nඅනෙක් ආසාදිතයන් දෙදෙනා ඩුබායි සිට පැමිණ ගිරාගම නිරෝධායන මධ්‍යස්ථානයේ නිරෝධායනයට ලක්වෙමින් සිටින අය බවයි සෞඛ්‍ය සේවා අධ්‍යක්ෂ ජෙනරාල්වරයා සඳහන් කළේ.\nමේ අතර ඊයේ දිනයේදී පී.සී.ආර් පරීක්ෂණ 1970ක් සිදුකර ඇති අතර ඉන් ආසාදිතයන් 13 දෙනෙකු හඳුනාගත් බව ද සෞඛ්‍ය සේවා අධ්‍යක්ෂ ජෙනරාල්වරයා ප්‍රකාශ කළා.\nමේ වන විට හඳුනාගෙන ඇති ආසාදිතයන්ගෙන් 416 දෙනෙකු රෝහල්ගතව ප්‍රතිකාර ලබමින් සිටිනවා.\nකොරෝනා වෛරසය ආසාදනය වී රෝහල් ගතව ප්‍රතිකාර ලබමින් සිටි ආසාදිතයින් 40 දෙනෙකු අද පූර්ණ සුවය ලබා රෝහල් වලින් පිටව ගොස් තිබෙනවා.\nවසංගත රෝග විද්‍යා ඒකකය සඳහන් කළේ වැලිසර නාවික රෝහලේ විසි දෙදෙනෙකු, ජාතික බෝවන රෝග විද්‍යායතනයේ 8 දෙනෙකු, නැගෙනහිර කොළඹ මූලික රෝහලේ 6 දෙනෙකු,වැලිකන්ද මූලික රෝහලේ 3 දෙනෙකු සහ ඉරණවිල රෝහලේ එක් අයෙකු මෙලෙස පිටව ගොස් ඇති බවයි.\nඒ අනුව, මෙරටදී වෛරසය ආසාදනය වී සම්පූර්ණයෙන්ම සුවය ලැබූවන්ගේ සංඛ්‍යාව 660 ක් දක්වා ඉහළ ගියා.\nමේ අතර, ශ්‍රී ලංකාවට පැමිණීමට නොහැකිව මාස දෙකක් තිස්සේ කුවේට් තානාපති කාර්යාලයේ රැඳී සිටින එරට ගෘහසේවය සඳහා ගොස් සිටින කාන්තාවන් පිරිසක් තමන් කඩිනමින් දිවයිනට ගෙන්වා ගන්නා ලෙස රජයෙන් ඉල්ලීමක් කරනවා.\nසමාජ මාධ්‍ය ඔස්සේ අදහස් දක්වමින් ඔවුන් ඉල්ලා සිටින්නේ කුවේට් තානාපති කාර්යාලයේ සිටින තම කණ්ඩායම විවිධ අපහසුතාවයන්ට මුහුණදෙන බවයි.\nකොරෝනා වසංගතය හේතුවෙන් ශ්‍රී ලංකාවට පැමිණිමට නොහැකිව බංග්ලාදේශයේ රැදී සිටින ශ්‍රී ලාංකිකයන් පිරිසක් යළි මෙරටට රැගෙන ඒම සඳහා ශ්‍රී ලංකන් ගුවන් සේවයේ විශේෂ ගුවන් යානයක් අද ඩකා නුවර බලා පිටත්ව ගියා.\nඑසේම, අද පස්වරුවේ සීෂෙල්ස් ජාතිකයින් 35 දෙනෙකු දිවයිනට පැමිණි අතර, ඔවුන් විෂබීජහරණය කිරීමෙන් අනතුරුව නිරෝධායන මධ්‍යස්ථාන වෙත යොමු කිරීමට පියවර ගැනුණු බවයි හිරු ගුවන් තොටුපල වාර්තාකරු සඳහන් කළේ.",
       "URL": "https://www.hirunews.lk/241346/ශ්‍රී-ලංකාවේ-කොරෝනා-වෛරස්-ආසාදිතයන්-ගණන-1085ක්-වෙයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2713"
}