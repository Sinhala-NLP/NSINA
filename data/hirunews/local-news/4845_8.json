{
       "Source": "hirunews",
       "Timestamp": "Sunday, 09 October 2016 - 12:06",
       "Headline": "ත්‍රස්තවාදයට එරෙහි නව පනත් කෙටුම්පත ලබන සතියේ අමාත්‍ය මණ්ඩලයට ?",
       "News Content": "ත්‍රස්තවාදය වැළැක්වීමේ පනතට විකල්පයක් ලෙස ඉදිරිපත් කෙරෙන ත්‍රස්ත විරෝධී පනත් කෙටුම්පත ඉදිරි සතියේදී අමාත්‍ය මණ්ඩලය වෙත ඉදිරිපත් කිරීමට නියමිත බව වාර්තා වනවා.\nඅදාළ කෙටුම්පත මේ වනවිට කැබිනට් කාර්යාලය වෙත ලැබී ඇති බවයි එහි ප්‍රකාශකයෙකු සදහන් කළේ. නීතිය, සාමය සහ දක්ෂිණ සංවර්ධන අමාත්‍ය සාගල රත්නායකගේ සභාපතිත්වයෙන් යුත් කමිටුවක් මගින් මෙම පනත් කෙටුම්පත සකස් කෙරුණු අතර, ත්‍රිවිධ හමුදා ප්‍රධානීන් සහ ආරක්ෂක ලේකම්වරයා ද ඊට ඇතුළත්.\nමෙම පනත් කෙටුම්පත අමාත්‍ය මණ්ඩලයේ නිරීක්ෂණය සදහා යවා ඇති බව කමිටු සාමාජිකයෙකු හිරු ප්‍රවෘත්ති අංශයට සදහන් කළා.\nත්‍රස්තවාදය වැළැක්වීමේ පනත් කෙටුම්පත ඉවත් කර ගැනීම එක්සත් ජාතීන්ගේ මානව හිමිකම් මණ්ඩලය ඇතුළු ජාත්‍යන්තර ප්‍රජාව ශ්‍රී ලංකාවෙන් දිගු කලක සිට කරන ඉල්ලීමක්.\nඑහෙත්, ඊට සමගාමීව ත්‍රස්තවාදයට එරෙහි නව පනතක් සකස් කිරීමට වත්මන් රජය පියවර ගත්තා.\nඅපරාධ නඩු විධිවිධාන සංශෝධන පනත් කෙටුම්පත ද මේ වනවිට ගැසට් පත්‍රයක් මගින් ප්‍රකාශයට පත් කර තිබෙනවා.\nඑහි ඇතුළත් වගන්තියකට ශ්‍රී ලංකා මානව හිමිකම් කොමිෂන් සභාව මෙන්ම, නීතිඥ සංගමය ද විරෝධය පළ කළා.\nසැකකරුවෙකු අත්අඩංගුවට ගැනීමේදී පොලිසිය හමුවේ ප්‍රකාශයක් සිදුකිරීමට පෙර නීතිඥ සහාය ලබා ගැනීම වැළැක්වීම එම වගන්තියයි.\nනව ත්‍රස්ත විරෝධී පනත් කෙටුම්පතේ අඩංගු කරුණු මෙතෙක් ප්‍රකාශයට පත් කර නැහැ.\nඑහෙත්, අපරාධ නඩු විධිවිධාන සංශෝධන පනත් කෙටුම්පත සකස් කළ ආකාරයේ කරුණු ඊට ඇතුළත් වන්නේදැයි සිවිල් සමාජ නියෝජිතයන් සැක පළ කරනවා.",
       "URL": "https://www.hirunews.lk/144792/ත්‍රස්තවාදයට-එරෙහි-නව-පනත්-කෙටුම්පත-ලබන-සතියේ-අමාත්‍ය-මණ්ඩලයට",
       "Category": "Local News",
       "Parent URL": "https://www.hirunews.lk/local-news.php?pageID=4845"
}