{
       "Source": "hirunews",
       "Timestamp": "Wednesday, 03 August 2022 - 13:32",
       "Headline": "අරගලකරුවන්ට කාර්යාංශයක්",
       "News Content": "සාමකාමී අරගලකරුවන්ට කිසිදු ආකාරයක අගතියක් සිදුවීමට තමා ඉඩ නො දෙන බවත්, සාමකාමී අරගලකරුවන් ආරක්ෂා කිරීමටත්, ඔවුන් වෙනුවෙන් පෙනී සිටීමටත් විශේෂ කාර්යාංශයක් පිහිටුවන බව ජනාධිපති රනිල් වික්‍රමසිංහ ප්‍රකාශ කරනවා.\nඔහු ඒ බව ප්‍රකාශ කළේ, අද (03) නව රජයේ ප්‍රතිපත්තිය ප්‍රකාශයට පත් කරමින් නව්වැනි පාර්ලිමේන්තුවේ තුන්වැනි සැසිවාරයේ රාජාසන කතාව සිදු කරමින්.\nඑහි දී ජනාධිපතිවරයා කියා සිටියේ, තමන් ප්‍රචණ්ඩත්වයට හා ත්‍රස්තවාදයට ඉඩ නොදෙන බවත්, අවිහිංසාව සහ ප්‍රජාතන්ත්‍රවාදය ආරක්ෂා කිරීම වෙනුවෙන් නිරන්තරව කටයුතු කරන බවත්, සාමකාමී ලෙස අරගලයේ යෙදීම මූලික මිනිස් අයිතිවාසිකමක් බවත්, එකී අයිතිවාසිකම තමන් පිළිගන්නා බවත් ප්‍රකාශ කරමින්.\nඒ අනුව සාමකාමී අරගලකරුවෙකුට අසාධාරණයක් සිදු වුණොත්, තමා පිහිටුවන කාර්යාංශයට දවසේ පැය 24 පුරා ඕනෑ ම වේලාවක දැනුම් දීමට හැකියාවක් තිබෙන බවත් ජනාධිපතිවරයා ප්‍රකාශ කළා.\nඒ බව වැඩිදුරටත් පැහැදිලි කරමින් ජනාධිපතිවරයා කියා සිටියේ,\n\"මම අරගලකරුවන් දඩයම් කිරීමට කටයුතු කරන බවට විශාල ප්‍රචාරයක් සමහර කණ්ඩායම් සමාජ මාධ්‍ය ජාලා ඔස්සේ පතුරුවාලන්න උත්සාහ ගන්නවා. නමුත් එය ඇත්තක් නෙවෙයි. සාමකාමී අරගලකරුවන්ට කිසිදු ආකාරයක අගතියක් සිදුවීමට මම ඉඩ දෙන්නේ නෑ. සාමකාමී අරගලකරුවන් ආරක්ෂා කිරීමටත්, ඔවුන් වෙනුවෙන් පෙනී සිටීමටත් මම විශේෂ කාර්යාංශයක් පිහිටුවනවා.\nසාමකාමී අරගලකරුවෙකුට අසාධාරණයක් සිදු වුණොත් ඒ කාර්යාංශයට දවසේ පැය 24 පුරා ඕනෑම වේලාවක දැනුම් දෙන්න පුළුවන්. එවැනි දැනුම් දීම් පිළිබඳව සොයා බලා අවශ්‍ය පියවර ගැනීමට විශ්‍රාමික විනිසුරුතුමෙකුගේ මූලිකත්වයෙන් කමිටුවක් පිහිටුවනවා.\"\nයනුවෙන්.\nඑසේ ම නොදැනීමෙන් හෝ වෙනත් අයගේ බලපෑම් නිසා නීති විරෝධී ක්‍රියාවලට හෝ ප්‍රචණ්ඩ ක්‍රියාවන්ට හෝ හවුල් වූ අය ඉන්නවා නම්, ඔවුන් වෙත සානුකම්පිතව ක්‍රියා කිරීමේ සැලැස්මක් සකස් ද සකස් කරන බව පැවසූ ජනාධිපතිවරයා වැඩි දුරටත් කියා සිටියේ, චේතනාන්විතව නීතිය උල්ලංඝණය කරමින්, ප්‍රචණ්ඩ හා ත්‍රස්තවාදී ක්‍රියාවන්හී යෙදුණු අය සිටින බවත්, ඔවුන්ට එරෙහිව නීත්‍යානූකූල පියවර ගන්නා බවත් නීතියට පිටින් කටයුතු කරන්නට කිසිවෙකුට තමා ඉඩ නො දෙන බවයි.\nඑසේ ම, මැයි 09 වැනිදා සාමකාමී අරගලකරුවන්ට පහරදුන් පුද්ගලයන් සහ අරගලයට මුවා වී ප්‍රචණ්ඩත්වය හා ත්‍රස්තවාදය පතුරවන පුද්ගලයන් සම්බන්ධයෙනුත් එක ලෙස නීතිය ක්‍රියාත්මක කරන බවත් එකී ක්‍රියාවලියේදී කිසිදු දේශපාලන බලපෑමක් සිදු නොවීමට තමා වග බලා ගන්නා බවත් ජනාධිපතිවරයා කියා සිටියේ.",
       "URL": "https://www.hirunews.lk/311761/අරගලකරුවන්ට-කාර්යාංශයක්",
       "Category": "Local News",
       "Parent URL": "https://www.hirunews.lk/local-news.php?pageID=969"
}