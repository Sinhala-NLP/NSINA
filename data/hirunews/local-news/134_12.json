{
       "Source": "hirunews",
       "Timestamp": "Tuesday, 01 August 2023 - 8:36",
       "Headline": "වාරි ජලාශවල ධාරිතාව සියයට 30 දක්වා පහතට  (වීඩියෝ)",
       "News Content": "දිවයිනට බලපා ඇති වියළි කාලගුණ තත්ත්වය හේතුවෙන් වාරිමාර්ග දෙපාර්තමේන්තුවට අයත් ප්‍රධාන ජලාශ හැටතුනේ ජල ධාරිතාව සියයට 32 දක්වා පහත බැස තිබෙනවා.\nඑමෙන්ම මහවැලි අධිකාරියට අයත් විදුලි උත්පාදනය කරන ජලාශ ඇතුළු අනෙකුත් ජලාශවල ජල ධාරිතාවයද සියයට 35 දක්වා පහත බැස ඇති බවයි වාර්තා වන්නේ.\nකොත්මලේ, වික්ටෝරියා, රන්දෙණිගල, මාවුස්සාකැළේ ඇතුළු විදුලිය උත්පාදනය කිරීම සදහා ජලය සපයන ජලාශවල ජල ධාරිතාව පහත බැස ඇති බව සඳහන්.\nමේ හේතුවෙන් ඇතැම් ජලාශවලින් සිදු කෙරෙන විදුලි උත්පාදන කටයුතු සීමා වී ඇති බව ජලාශ භාර ඉංජිනේරුවරුන් සඳහන් කළා.\nපසුගිය වසරට සාපේක්ෂව වැස්ස ලැබීම අඩු වීමත් සමඟ ඉදිරියටත් වියළි කාලගුණ තත්ත්වයක් පැවතියහොත් ජල විදුලි උත්පාදනයට දැඩි බලපෑමක් එල්ල විය හැකි බවයි මහවැලි අධිකාරියේ නියෝජ්‍ය අධ්‍යක්ෂ ජනරාල් ඉංජිනේරු නිලන්ත ධනපාල කියා සිටියේ.\nමේ අතර උඩවලව ජලාශයෙන් ජලය සැපයෙන කුඹුරුවලට ජලය ඉල්ලා ඇඹිලිපිටිය නගරයේ ගොවීන් ආරම්භ කළ සත්‍යග්‍රහය තවමත් ක්‍රියාත්මකයි.\nසමනලවැව ජලාශයේ ජලය පවතින නියං තත්ත්වය හේතුවෙන් එහි ජල මට්ටම සීග්‍රයෙන් පහත වැටී ඇති අතර සමනලවැව ජලාශයේ මේ වනවිට පවතින්නේ සියයට 20 ක ජල ධාරිතාවක් පමණයි.\nසමනලවැව ජලාශයේ ජලය වගාබිම්වලට නිකුත් කළහොත් දකුණු පළාතේ සහ සබරගමුව පළාතේ දිස්ත්‍රික්ක කිහිපයකට අවම වශයෙන් පැය 04 කට ආසන්න විදුලි කප්පාදුවක් කිරීමට සිදුවනු ඇති බව විදුලිබල හා බලශක්ති අමාත්‍ය කංචන විජේසේකර ඊයේ සඳහන් කළා.\nකෙසේ වෙතත් කෘෂිකර්ම අමාත්‍ය මහින්ද අමරවීර සඳහන් කළේ වගා කටයුතු සඳහා ජලය ප්‍රමාණවත් පරිදි ලබා දිය යුතු බවයි.\nමේ පිළිබඳව ඊයේ (31) රැස් වූ අමාත්‍ය මණ්ඩල හමුවේදීද සංවාදයට බදුන් වී තිබෙනවා.\nමේ අතර ඉදිරියේදී තවදුරටත් වැසි අඩු වීමක් අපේක්ෂා කරන බව කාලගුණ විද්‍යා දෙපාර්තමේන්තුවේ අනාවැකිකරණ අංශයේ නියෝජ්‍ය අධ්‍යක්ෂිකා ආචාර්ය ශිරෝමනී ජයවර්ධන සඳහන් කළා.",
       "URL": "https://www.hirunews.lk/343238/වාරි-ජලාශවල-ධාරිතාව-සියයට-30-දක්වා-පහතට-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=134"
}