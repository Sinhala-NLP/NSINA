{
       "Source": "hirunews",
       "Timestamp": "Monday, 06 March 2017 - 15:13",
       "Headline": "ශ්‍රී ලාංකික විද්‍යාඥයෙකුට එක්සත් රාජධානියේ වරලත් අධිකරණ වෛද්‍ය විද්‍යා සාමාජිකත්වය",
       "News Content": "එක්සත් රාජධානියේ වෝහාරික වෛද්‍ය විද්‍යා සභාව විසින් පිරිනැමෙන වරලත් අධිකරණ වෛද්‍ය විද්‍යා සාමාජිකත්වය සඳහා බ්‍රිතාන්‍යයේ වෙසෙන ශ්‍රී ලාංකිකයෙකු සුදුසුකම් ලබා තිබෙනවා.\nදැනට වසර විසි ගණනකට පෙර ශ්‍රී ලංකාවේ ප්‍රවීන විද්‍යා ලේඛකයෙකු ලෙසත් විද්‍යා ග්‍රන්ථ කතුවරයෙකු ලෙසත් නමක් දිනා සිටි ඩබ්.ටී.එම්. මහින්දරත්න මහතාට අදාල පත්වීමේ සහතික පත්‍රය නොබෝදා එකී වෛද්‍ය සභාවේ සභාපති මහාචාර්ය මාටින් එවිසන් විසින් ප්‍රදානය කළා.\nකලක් කොළඹ අධිකරණ වෛද්‍ය විද්‍යා පර්යේෂණාගාරයේ ප්‍රධාන වෛද්‍ය නීති කාර්මික විද්‍යාඥයා ලෙස සේවය කළ මහින්දරත්න මහතා ශ්‍රී ලංකාවේ සිදුවූ බිහිසුණු අපරාධ ගණනාවකම වෛද්‍ය නීති පරීක්ෂණයන් සඳහා දායකත්වය සපයා තිබෙනවා.\nඑම අවදියේ ඔහු ලැබූ අත්දැකීම් අළලා විශේෂාංග ලිපි මාලාවක්ම සතිපතා ජාතික පුවත්පත් කිහිපයකම පළවූ අතර එම ලිපි එක්රැස් කොට ,මළ මිනිස්සු බොරු නොකියති හා පෝරකය ඉවකළ මිනිස්සු මැයෙන් ග්‍රන්ථ දෙකක් ඔහු විසින් රචනා කළා.\nඉන් එක් ග්‍රන්ථයක් හිරු නාලිකාවේ තෙවන ඇස අධිකරණ වෛද්‍ය කතා මාලාව සඳහාද තෝරා ගත් අතර එකී ටෙලි වෘතාන්ත රූපවාහිනී ප්‍රේක්ෂකයින් අතර බෙහෙවින් ජනප්‍රියතත්වයට පත් වුණා.",
       "URL": "https://www.hirunews.lk/156194/ශ්‍රී-ලාංකික-විද්‍යාඥයෙකුට-එක්සත්-රාජධානියේ-වරලත්-අධිකරණ-වෛද්‍ය-විද්‍යා-සාමාජිකත්වය",
       "Category": "Local News",
       "Parent URL": "https://www.hirunews.lk/local-news.php?pageID=4628"
}