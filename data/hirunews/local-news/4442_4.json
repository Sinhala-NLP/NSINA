{
       "Source": "hirunews",
       "Timestamp": "Sunday, 02 July 2017 - 18:57",
       "Headline": "පළාත් පාලන ගැසට් නිවේදනය ක්‍රියාත්මක වීම, මාස 3කින් කල් යයි",
       "News Content": "පළාත් පාලන ආයතනවල නියමයන් බලාත්මක කිරීමේ ගැසට් නිවේදනය ක්‍රියාත්මක වන දිනය මාස 3කින් කල් දමා තිබෙනවා.\nමෙම ගැසට් නිවේදනය මේ වසරේ ජුලි මස 01 වන දා සිට ක්‍රියාත්මක කිරීමට නියමිතව තිබුණා.\nපළාත් සභා සහ පළාත් පාලන අමාත්‍ය ෆයිසර් මුස්තාෆා හිරු ප්‍රවෘත්ති අංශය කළ විමසීමකදී කියා සිටියේ පළාත් පාලන ඡන්ද විමසීම පවත්වන්නේ ද නැද්ද යන්නේ ද පිළිබදව තීරණය ගැනීමේ වගකීම මේ වන විට පාර්ලිමේන්තුවට පැවරී ඇති බවයි.\nතම අමාත්‍යාංශය මගින් සිදුකළ යුතු සියළු වගකීම් මේ වන විට ඉටු කර අවසන් කර ඇති බව ද ඔහු සඳහන් කළා.\nපළාත් පාලන ඡන්ද විමසීම සිදුකිරීමට අවශ්‍ය වන සීමා නිර්ණ අභියාචනා ක්‍රියාදාමය සහ  පළාත් පාලන ආයතනවල මන්ත්‍රීවරුන් සංඛ්‍යාව සංස්ථාපනය කර ගැසට් මගින් මේ වන විට ප්‍රකාශයට පත් කර අවසන් බව ද විෂය භාර අමාත්‍යවරයා සඳහන් කළා.\nඑහෙත් පළාත් පාලන ඡන්ද විමසීම සිදුකිරීම සඳහා මැතිවරණ කොමසාරිස්වරයා ප්‍රකාශ කළ තාක්ෂණික සංශෝධන 55ක් ඇතුළත් කළ කෙටුම්පත පාර්ලිමේන්තුවේ අනුමැතිය සඳහා යොමු කර ඇති බවයි අමාත්‍යවරයා තවදුරටත් කියා සිටියේ.\nකෙසේ වෙතත්, කැෆේ සංවිධානයේ විධායක අධක්ෂ කීර්ති තෙන්නකෝන් සඳහන් කළේ නෛතික රාමුව භාවිතා කරමින් පළාත් පාලන ඡන්ද විමසීම කල් දැමීමට කටයුතු කරමින් සිටින බවයි.\nමේ සම්බන්ධයෙන් හිරු ප්‍රවෘත්ති අංශය මැතිවරණ කොමිසමේ සභාපති මහින්ද දේශප්‍රියගෙන් විමසීමක් කළ අතර, ඔහු කියා සිටියේ පළාත් පාලන ආයතනවල නියමයන් බලාත්මක කිරීමේ ගැසට් නිවේදනය ක්‍රියාත්මක කිරීම කල් දැමීම තුළින්, මැතිවරණය පැවැත්වීමට බාධාවක් වන්නේ දැයි තම කොමිසමේ නීති අංශයෙන් උපදෙස් ලබා ගැනීමට බලාපොරොත්තු වන බවයි.",
       "URL": "https://www.hirunews.lk/164925/පළාත්-පාලන-ගැසට්-නිවේදනය-ක්‍රියාත්මක-වීම-මාස-3කින්-කල්-යයි",
       "Category": "Local News",
       "Parent URL": "https://www.hirunews.lk/local-news.php?pageID=4442"
}