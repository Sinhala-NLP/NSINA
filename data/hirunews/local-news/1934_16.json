{
       "Source": "hirunews",
       "Timestamp": "Sunday, 23 May 2021 - 14:16",
       "Headline": "ඊයේ වාර්තාවූ කොරෝනා මරණ 46න් 17ක් ගාල්ලෙන් - ගිලන් රථ පහසුකම් වැඩි කරන්නැයි ඉල්ලීමක් (වීඩියෝ)",
       "News Content": "මෙරටින් ඊයේ තහවුරු කරන ලද කොරෝනා ආසාදිත පුද්ගල මරණ 46 අතරින් වැඩිම සංඛ්‍යාවක් ගාල්ල දිස්ත්‍රික්කයෙන් වාර්තා වී තිබෙනවා.\nඑම මරණ අතරින් 17ක්ම එලෙස ගාල්ල දිස්ත්‍රික්කයෙන් වාර්තා වී තිබූ අතර, ඔවුන් මීටියාගොඩ, අක්මීමන, රත්ගම, හව්පේ, ගාල්ල, බද්දේගම, හල්විටිගල, උණවටුන, ඉමදුව, අහංගම, කරන්දෙනිය, දොඩන්දූව සහ බටපොල ප්‍රදේශවල පදිංචිකරුවන්.\nදිනකදී තහවුරු කළ වැඩිම කොරෝනා මරණ ගණන ලෙස මරණ 46ක් ගතවූ දිනයේදී සෞඛ්‍ය සේවා අධ්‍යක්ෂ ජනරාල්වරයා වාර්තා කළ අතර, ඉන් 42කටම හේතු වී ඇත්තේ කොවිඩ් නියුමෝනියාවයි.\nමෙම මරණ 46, පසුගිය 16 වනදා සිට ඊයේ දක්වා සිදුව ඇති කොරෝනා ආසාදිත මරණ බව සෞඛ්‍ය සේවා අධ්‍යක්ෂ ජනරාල්වරයා සඳහන් කළා.\nඊයේ තහවුරු කරන ලද එම මරණ සංඛ්‍යාවත් සමඟ මෙරට සමස්ත කොරෝනා ආසාදිත පුද්ගල මරණ සංඛ්‍යාව මේ වනවිට සටහන් වන්නේ 1,178ක් ලෙසයි.\nමේ අතර, ශ්‍රී ලංකා මහජන සෞඛ්‍ය පරීක්ෂකවරුන්ගේ සංගමය චෝදනා කරන්නේ නිවෙස්වල සිටින ආසාදිතයින් ප්‍රතිකාර සඳහා යොමු කිරීමට ඇති ප්‍රමාදය මෙලෙස දිනෙන් දින මෙරට කොරෝනා මරණ ඉහළ යාමට හේතුවී ඇති බවයි.\nඊයේ දිනයේ වාර්තා වූ ආසාදිතයින් 2,909 දෙනා සමග මෙරට සමස්ත කොරෝනා ආසාදිතයින් සංඛ්‍යාව එක්ලක්ෂ 61,242ක් දක්වා ඉහළ ගියා.\nඑම ආසාදිතයින් අතරින් 03 දෙනෙකු විදේශගතව සිට පැමිණි දේශීය පුද්ගලයින් වන අතර සෙසු 2,906 දෙනා අලු‍ත් අවුරුදු කොරෝනා පොකුරේ ආසාදිතයින්.\nගෙවුණු දිනයේ හඳුනාගත් ආසාදිතයින්ගෙන් වැඩිම පිරිස වූ 556 දෙනෙකු වාර්තා වී තිබුණේ කොළඹ දිස්ත්‍රික්කයෙන්.\nඉන් 124 ක්ම වාර්තා වුණේ නාරාහේන්පිට ප්‍රදේශයෙන් වන අතර එය ගතවූ දිනයේ මෙරටින් වැඩිම ආසාදිතයින් පිරිසක් හමුවූ ප්‍රදේශයයි.\nකළුතර දිස්ත්‍රික්කයෙන් ආසාදිතයින් 407 ක් වාර්තා වූ අතර, ගම්පහ දිස්ත්‍රික්කයෙන් වාර්තා වූ ආසාදිතයින් ගණන 354ක්.\nමීට අමතරව කුරුණෑගල හා ගාල්ල යන දිස්ත්‍රික්කවලින්ද ආසාදිතයින් 200 ඉක්මවා වාර්තා වුණා.\nහික්කඩුව - ඌරවත්ත - ධීවර නිවාස සංකීර්ණයේ සිදුකළ කොරෝනා පරීක්ෂාවකදී ආසාදිතයින් 27 දෙනෙක් හඳුනා ගත්තා.\nමීට පෙරද එම නිවාස සංකීර්ණයෙන් ආසාදිතයින් 11 දෙනෙකු හඳුනාගැණුනු අතර, අලු‍තින් හඳුනාගත් ආසාදිතයින් 27 දෙනාද මේ වන විට පොල්වත්ත, බෙන්තර සහ ගාල්ලේ පිහිටි ප්‍රතිකාර මධ්‍යස්ථාන වෙත යොමුකර තිබෙනවා.\nජාතික පශු සම්පත් සංවර්ධන මණ්ඩලය යටතේ පාලනය වන ආගරපතන - ඩයගම රජයේ සත්ත්ව ගොවිපොළේ සේවකයින් 37 දෙනෙකුට කොරෝනා ආසාදිත බව සිදුකළ පරීක්ෂණවලදී තහවුරු වුණා.\nවව්නියාව රිමාන්ඩ් බන්ධනාගාරයේ රඳවා සිටි සැකකරුවන් 10 දෙනෙකුට කොරෝනා වෛරසය ආසාදනය වී තිබෙනවා.\nවව්නියාව මහජන සෞඛ්‍ය පරීක්ෂක කාර්යාලය සඳහන් කළේ එම ආසාදිතයින් මේ වනවිට ප්‍රතිකාර මධ්‍යස්ථාන වෙත යොමුකර ඇති බවයි.\nමේ අතර, කොරෝනා ව්‍යාප්තිය පාලනය කිරීම සඳහා අනවශ්‍ය ඒකරාශිවීම්වලින් වළකින ලෙස රිජ්වේ ආර්යා ළමා රෝහලේ ශ්වසන රෝග පිළිබඳ විශේෂඥ වෛද්‍ය චන්න ද සිල්වා ජනතාවගෙන් ඉල්ලීමක් කරනවා.",
       "URL": "https://www.hirunews.lk/272207/ඊයේ-වාර්තාවූ-කොරෝනා-මරණ-46න්-17ක්-ගාල්ලෙන්-ගිලන්-රථ-පහසුකම්-වැඩි-කරන්නැයි-ඉල්ලීමක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1934"
}