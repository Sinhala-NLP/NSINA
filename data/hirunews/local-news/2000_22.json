{
       "Source": "hirunews",
       "Timestamp": "Friday, 23 April 2021 - 17:34",
       "Headline": "තවත් ආසාදිතයින් 796ක් - මෙරට මුළු ආසාදිතයින් ලක්ෂයට ආසන්න වේ (වීඩියෝ)",
       "News Content": "අද දිනයේ මේ දක්වා කොරෝනා ආසාදිතයින් 796 දෙනෙකු වාර්තා වී ඇති බව යුද හමුදාපති ජෙනරාල් ශවේන්ද්‍ර සිල්වා ප්‍රකාශ කළා.\nඒ අනුව, මෙරට සමස්ත කොරෝනා ආසාදිතයින් සංඛ්‍යාව 99,500 ඉක්මවා තිබෙනවා.\nමේ වනවිට මෙරට සමස්ත කොරෝනා ආසාදිතයින් සංඛ්‍යාව දැක්වෙන්නේ 99,518 ක් ලෙසයි. අද දිනයේ තවත් ආසාදිතයින් 151 දෙනෙකු සුවය ලබා රෝහල්වලින් පිටව යාමත් සමඟ මෙරට සුවය ලැබූ සමස්ත කොරෝනා ආසාදිතයින් සංඛ්‍යාව 94,036 දක්වා ඉහල ගියා.\nමැදවච්චිය නගරයේ අද දිනයේදී කොවිඩ් 19 ආසාදිතයින් 12 දෙනෙකු හඳුනාගෙන ඇති අතර, ඔවුන් සමඟ සමීප සබඳතා පැවැත්වූ පුද්ගලයින් කිහිපදෙනෙකු ද නිරෝධායනය කර ඇති බවයි හිරු වාර්තාකරු සඳහන් කළේ.\nඅලුත්ගම ප්‍රධාන පාසලක ගුරුවරියකට කොරෝනා වෛරසය ආසාදනය වීම නිසා එම පාසලේ පන්ති 3ක සිසුවියන් 50 ක් සිය නිවෙස්වල නිරෝධායනයට ලක් කර තිබෙනවා.\nඑමෙන්ම, කොරෝනා අවදානම හේතුවෙන් වසා දැමුණු හලාවත කොස්වත්ත පොලිස් ස්ථානයේ රාජකාරී කටයුතු කොස්වත්ත විජේසුන්දරාරාම විහාරස්ථානයේ සිට පවත්වාගෙන යාමට පියවර ගැණුනා.\nමේ අතර, හුදකලා කර ඇති ප්‍රදේශවලට ආසන්න ගනේවත්ත දුම්රිය ස්ථානයේ කිසිදු දුම්රියක් අද මධ්‍යම රාත්‍රියේ සිට නතර නොකරන බවයි දුම්රිය දෙපාර්තමේන්තුව ප්‍රකාශ කළේ.\nඑමෙන්ම, පල්ලේකැලේ ජාත්‍යන්තර ක්‍රිකටි පිටියේ පැවැත්වෙන ශ්‍රී ලංකා - බංග්ලාදේශ් පළමු ටෙස්ට් ක්‍රිකට් තරගය සඳහා යොදවා සිටි ක්‍රීඩා පිටි කම්කරුවෙකුට ද වෛරසය ආසාදනය වී ඇති බවට තහවුරු වී තිබෙනවා.\nපසුව ඔහුගේ ආශ්‍රිතයින් 11 දෙනෙකු එම සේවයෙන් ඉවත් කිරීමට පියවර ගත් බව ශ්‍රී ලංකා ක්‍රිකට් කළමනාකරණ කමිටුවේ සභාපති මහාචාර්ය අර්ජුන ද සිල්වා සඳහන් කළා.\nඑමෙන්ම, මෙරට බන්ධනාගාරවල රැදවියන් බැලීම සඳහා අමුත්තන්ට ලබාදී තිබූ අවසරය සති දෙකක කාලයක් සඳහා අත්හිටවූ බවයි බන්ධනාගාර මාධ්‍ය ප්‍රකාශක චන්දන ඒකනායක සඳහන් කළේ.\nකොළඹ දිස්ත්‍රික් ලේකම් ප්‍රදීප් යසරත්න අද කොළඹදී මාධ්‍ය වෙත අදහස් දක්වමින් ජනතාවට දැනුම් දුන්නේ බස්නාහිර පළාත තුල පවතින තත්ත්වය අනුව කොළඹ දිස්ත්‍රික්කය තුල සති අන්තයේදී සංචරණය තවදුරටත් සීමා කරන ලෙසටයි.\nකෙසේ වෙතත්, රටේ මේ වනවිට පවතින තත්ත්වය සංචරණ සීමා පැනවීමකින් කළමනාකරණය කර ගත හැකි බව රජයේ වෛද්‍ය නිලධාරින්ගේ සංගමය පවසනවා.",
       "URL": "https://www.hirunews.lk/269313/තවත්-ආසාදිතයින්-796ක්-මෙරට-මුළු-ආසාදිතයින්-ලක්ෂයට-ආසන්න-වේ-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2000"
}