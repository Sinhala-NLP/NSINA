{
       "Source": "hirunews",
       "Timestamp": "Friday, 11 September 2020 - 12:34",
       "Headline": "බූස්ස රැඳවියන්ගේ ආහාර වර්ජනය තවදුරටත් (වීඩියෝ)",
       "News Content": "මත්ද්‍රව්‍ය ජාවාරම් සම්බන්ධයෙන් චෝදනා එල්ල වී දැනට බූස්ස බන්ධනාගාරයේ විශේෂ අංශයේ රඳවා සිටින කංජිපානි ඉම්රාන්, පොඩි ලැසී සහ වෙලේ සුදා ඇතුළු රැඳවියන් පිරිසක් ඊයේ සිට ආරම්භ කළ ආහාර වර්ජනය තවදුරටත් ක්‍රියාත්මකයි.\nබන්ධනාගාර දෙපාර්තමේන්තුවේ උසස් නිලධාරියෙකු සඳහන් කළේ ජංගම දුරකථන පහසුකම් ලබාදීම, තමන් හමුවට එන නීතිඥවරුන් හමුවීම සඳහා වැඩි කාලයක් ලබාදීම සහ නඩු කටයුතු සඳහා පිටතට ගොස් යළි බන්ධනාගාර වෙත පැමිණීමේදී සිදුකරන පරීක්ෂා ඉවත් කිරීම ආදී ඉල්ලීම් කිහිපයක් මුල් කර ගනිමින් ඔවුන් මෙම ආහාර වර්ජනය ආරම්භ කර ඇති බවයි.\nමීට පෙර ද පොඩි ලැසී ඇතුළු මත්ද්‍රව්‍ය ජාවාරම් සම්බන්ධයෙන් චෝදනා එල්ල වී බන්ධනාගාර ගතව සිටි පිරිසක් ඉල්ලීම් කිහිපයක් මුල් කර ගනිමින් ආහාර වර්ජනයේ නිරත වුණා.\nඒ පිළිබඳ සොයා බැලීම සඳහා බන්ධනාගාර නිලධාරින් පැමිණි අවස්ථාවේදී පොඩි ලැසී ඇතුළු පාතාල කල්ලි සාමාජිකයින් පිරිස ඔවුන්ට මරණ තර්ජන එල්ල කරනු ලැබුවා.\nඊට අදාළව ප්‍රකාශයක් ලබා ගැනීම සඳහා මේ මස 25 වනදා පොඩි ලැසී අධිකරණය හමුවට ඉදිරිපත් කරන ලෙසටයි ගාල්ල ප්‍රධාන මහේස්ත්‍රාත්වරයා පසුගියදා නියෝග කළේ.\nඑසේම, බන්ධනාගාර රැඳවියෙකු මෙහෙයවන මත්කුඩු ජාවාරමකට සම්බන්ධ කාන්තාවක සහ පුද්ගලයෙකු අත්අඩංගුවට ගෙන තිබෙනවා.\nවැල්ලම්පිටිය - වෙන්නවත්ත ප්‍රදේශයේදී සිදුකළ වැටලීමකදී හෙරොයින් ග්‍රෑම් 100යි මිලිග්‍රෑම් 983 ක් සමඟ මෙම සැකකරු සහ සැකකාරිය සංවිධානාත්මක අපරාධ නිවාරණ කොට්ඨාසය මගින් අත්අඩංගුවට ගනු ලැබුවේ ඊයේ දිනයේදියි.\nමත්ද්‍රව්‍ය ජාවාරම් සම්බන්ධයෙන් දැනට බන්ධනාගාර ගතව සිටින බොරැල්ලේ සම්පත් නැමති පුද්ගලයා මෙහෙයවන මත්ද්‍රව්‍ය ජාවාරමට සම්බන්ධ ගෝලයෙකු පසුගියදා අත්අඩංගුවට ගැනීමෙන් අනතුරුවයි , ඔහුගේ සමීපතමයින් වන මෙම කාන්තාව සහ අනෙක් සැකකරු මෙලෙස අත්අඩංගුවට ගෙන ඇත්තේ.\nඔවුන් 27 සහ 42 හැවිරිදි වැල්ලම්පිටිය ප්‍රදේශයේම පදිංචිකරුවන්.\nඑමෙන්ම දැනට අපරාධ පරීක්ෂණ දෙපාර්තමේන්තුව භාරයේ රඳවා සිටින ප්‍රධාන පෙළේ සංවිධානාත්මක අපරාධකරුවෙකු වන මාකඳුරේ මධුෂ්ගේ සමීපතමයෙකු වන රණවකගේ ධම්මික නුවන් රණවක හෙවත් වැලිහිඳ කලූ, වැලිගම - දෙණිපිටිය ප්‍රදේශයේදී අත්අඩංගුවට ගෙන තිබෙනවා.\nපොලිස් විශේෂ කාර්ය බලකාය ඊයේ එම ප්‍රදේශයේ සිදුකළ වැටලීමකදියි මෙම සැකකරු හෙරොයින් ග්‍රෑම් දෙකයි මිලිග්‍රෑම් 960 ක් සමඟ අත්අඩංගුවට ගනු ලැබුවේ.\n35 හැවිරිදි මෙම සැකකරු, මාකදුරේ මධුෂ් සමඟ ඩුබායි හිදී මත්ද්‍රව්‍ය සම්බන්ධයෙන් වන චෝදනාවට එරට ආරක්ෂක අංශ මගින් අත්අඩංගුවට ගෙන මෙරටට පිටුවහල් කළ අයෙකු බව පොලිස් විශේෂ කාර්ය බලකාය සඳහන් කළා.\nපොලිස් විශේෂ කාර්ය බලකාය වැඩිදුර විමර්ෂන සඳහා සැකකරු වැලිගම පොලිසිය වෙත භාර දී තිබෙනවා.\nකොළඹ අපරාධ කොට්ඨාශය තවත් සැකකරුවෙක් හෙරොයින් ග්‍රෑම් 02ක් සමඟ සමඟ පැලියගොඩදී අත්අඩංගුවට ගත් අතර, ඔහු 55 හැවිරිදි කැළණිය ප්‍රදේශයේ පදිංචිකරුවෙක්.\nමේ අතර බස්නාහිර පළාතේ සිදුකළ විශේෂ වැටලීම්වලදී විවිධ චෝදනා යටතේ සැකකරුවන් 392ක් අත්අඩංගුවට ගෙන තිබෙනවා.\nඉන් 152ක් මත්ද්‍රව්‍ය වැරදි සම්බන්ධයෙන් අත්අඩංගුවට ගත් අය බවයි පොලීසිය සඳහන් කළේ.\nමේ අතර යාපනය මන්නාරම ප්‍රදේශයේදි ද කේරළ ගංජා කිලෝ 142 සමඟ සැකකරුවන් දෙදෙනෙක් නාවික හමුදාව ඊයේ අත්අඩංගුවට ගනු ලැබුවා.",
       "URL": "https://www.hirunews.lk/249948/බූස්ස-රැඳවියන්ගේ-ආහාර-වර්ජනය-තවදුරටත්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2462"
}