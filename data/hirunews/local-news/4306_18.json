{
       "Source": "hirunews",
       "Timestamp": "Sunday, 24 September 2017 - 7:52",
       "Headline": "18 ට අඩු දරුවන්ට වාහන දෙන දෙමව්පියන්ටත් වැඩ වරදින ලකුණු",
       "News Content": "වයස අවුරුදු 18 ට අඩු දරුවන්ට රථවාහන පැදවීමට අවස්ථාව සලසන වැඩිහිටියන්ට එරෙහිව ද ක්‍රියා කිරීමට ඉදිරියේදී නීති සම්පාදනය කිරීම කෙරෙහි බලධාරින්ගේ අවධානය යොමුවී තිබෙනවා.\nමාර්ග ආරක්ෂාව පිළිබද ජාතික සභාවේ සභාපති වෛද්‍ය සිසිර කෝදාගොඩ සදහන් කළේ අවුරුදු 18 ට අඩු දරුවන් නීතිවිරෝධීව රථවාහන පදවා රිය අනතුරුවලට ගොදුරු වීමේ මෑතකාලීන ඉහළ ප්‍රවණතාව සැලකිල්ලට ගනිමින් මෙම තීරණයට එළඹෙන බවයි.\nඅධික වේගය නිසා තමන් පැදවූ යතුරුපැදිය පාලනය කර ගත නොහැකිව මාර්ගයෙන් ඉවතට පැන තලාව - කිරලෝගමදී ඊයේ සිදුවූ අනතුරකින් පාසල් සිසුවෙකු ජීවිතක්ෂයට පත්වුණා.\nඔහු කිරලෝගම සුබෝදි විද්‍යාලයේ 10 වන ශ්‍රේණියේ ඉගෙනුම ලැබූ සිසුවෙක්.\nඑම අනතුර පිළිබදව අදහස් දක්වමින් වෛද්‍ය සිසිර කෝදාගොඩ සදහන් කළේ දරුවන් ආරක්ෂා කර ගැනීමට දෙමව්පියන් හට ද විශාල වගකීමක් පැවරෙන බවයි.\nමේ අතර, මෙම වසරේ සැප්තැම්බර් 21 වනදා වනවිට මාරක රිය අනතුරු 2118 ක් වාර්තා වී ඇති බව පොලිසිය සදහන් කළා.\nපසුගිය වසරේදී මාර්ග අනතුරු 2837 ක් වාර්තා වූ බවයි පොලිසිය නිකුත් කළ නිවේදනයක දැක්වෙන්නේ.",
       "URL": "https://www.hirunews.lk/171698/18-ට-අඩු-දරුවන්ට-වාහන-දෙන-දෙමව්පියන්ටත්-වැඩ-වරදින-ලකුණු",
       "Category": "Local News",
       "Parent URL": "https://www.hirunews.lk/local-news.php?pageID=4306"
}