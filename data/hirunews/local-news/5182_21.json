{
       "Source": "hirunews",
       "Timestamp": "Thursday, 04 February 2016 - 12:56",
       "Headline": "ඇඹිලිපිටියේ හිටපු ASP කුරුවිට බන්ධනාගාර රෝහලට",
       "News Content": "ඇඹිලිපිටියේ සාදයක් අතරතුර පොලීසිය සමඟ ඇතිවූ ගැටුමකින් තරුණයෙකු මියයෑමේ සිද්ධිය සම්බන්ධයෙන් අත්අඩංගුවට ගෙන රක්ෂිත බන්ධනාගාර ගත කර  ඇති ඇඹිලිපිටියේ හිටපු සහකාර පොලිස් අධිකාරීවරයා මේ වනවිට කුරුවිට බන්ධනාගාර රෝහලේ ප්‍රතිකාර ලබමින් සිටිනවා.\nඔහුගේ කොන්ද ප්‍රදේශයේ පවතින රෝගී තත්ත්වයක් හේතුවෙන් ඔහු කුරුවිට බන්ධනාගාර රෝහලට ඇතුළත් කර ඇති බවයි එහි ජ්‍යෙෂ්ඨ ප්‍රකාශකයෙකු සඳහන් කළේ.\nසහකාර පොලිස් අධිකාරීවරයාගේ සෞඛ්‍ය තත්ත්වය සම්බන්ධයෙන් බන්ධනාගාර වෛද්‍යවරයා විසින් අද නිර්දේශයන් ඉදිරිපත් කිරීමට නියමිතයි.\nමේ අතර කුරුවිට බන්ධනාගාරයේ සිටින සහකාර පොලිස් අධිකාරීවරයා වෙනත් බන්ධනාගාරයකට මාරුකර යැවීම සම්බන්ධයෙන් බන්ධනාගාර මූලස්ථානයේ අවධානය යොමුවී තිබෙනවා.\nකුරුවිට බන්ධනාගාරය තුළ සහකාර පොලිස් අධිකාරීවරයාගේ ආරක්ෂාව සම්බන්ධයෙන් බන්ධනාගාර බුද්ධි අංශය ලබා දී ඇති නිර්දේශයක් ඊට හේතුවී ඇති බව සඳහන්. කෙසේ වෙතත් මේ වනතුරුත් ඒ පිළිබඳ අවසන් තීරණයක් ගෙන නැහැ.\nපසුගිය ජනවාරි 4 වනදා ඇඹිලිපිටිය නගරයේ පැවති සාදයකදී උඩුමහලකින් වැටී තරුණයෙකු මියයෑමේ සිද්ධිය සම්බන්ධයෙන් සමාජය තුළ දැඩි කතාබහක් ඇතිවුණා.\nමෙම සිද්ධියේදී ඍජුව පොලිසීයට චෝදනා එල්ලවූයේ සැකකරුවන් අත්අඩංගුවට ගැනීමට නිසි පියවර නොගැනීම හේතුවෙන්.\nපසුව අධිකරණය නියෝග කළේ අදාළ සිද්ධිය සම්බන්ධයෙන් ඇඹිලිපිටිය ප්‍රදේශයේ එවකට සේවය කළ සහකාර පොලිස් අධිකාරීවරයා ඇතුලූ නිලධාරීන් 21 දෙනෙකු අත්අඩංගුවට ගැනීමටයි.\nඑම නියෝගයෙන් දින 5 කට පසුවයි සිද්ධියට සැකපිට අදාළ සහකාර පොලිස් අධිකාරීවරයා අත්අඩංගුවට ගත්තේ.\nඔහු ඊයේ දිනයේ ඇඹිලිපිටිය අතිරේක මහේස්ත්‍රාත්වරයා හමුවට ඉදිරිපත් කළ අතර එහිදී නියෝග කළේ මේ මස 17 වනදා දක්වා රක්ෂිත බන්ධනාගාර ගතකිරීමටයි.\nඑහිදී සහකාර පොලිස් අධිකාරීවරයා  වෙනුවෙන් පෙනී සිටි නීතීඥවරයා විනිසුරවරයාගෙන් ඉල්ලීමක් කළේ සිය සේවාදායකයාට ඇති තර්ජන හේතුවෙන් තංගල්ල හෝ කුරුවිට බන්ධනාගාරවලට යොමු නොකරන ලෙසයි.\nඑම ඉල්ලීම පිළිබඳව සළකා බැලූ විනිසුරුවරයා ප්‍රකාශ කළේ තමන්ට බන්ධනාගාරයට නියෝග ලබාදීමට නොහැකි බවයි.\nකෙසේ වෙතත් සැකකාර සහකාර පොලිස් අධිකාරීවරයාට ප්‍රමාණවත් ආරක්ෂාවක් ලබාදෙන ලෙස විනිසුරුවරයා බන්ධනාගාර නිලධාරීන්ට උපදෙස් ලබාදුන්නා.\nඒ අනුවයි ආරක්ෂාව යටතේ ඇඹිලිපිටිය හිටපු සහකාර පොලිස් අධිකාරීවරයා කුරුවිට බන්ධනාගාරයට යොමු කරනු ලැබුවේ.\nපසුව ඔහුගේ කොන්දේ ඇතිවූ රෝගී තත්ත්වයක් හේතුවෙන් කුරුවිට බන්ධනාගාරයට අනුබද්ධව ඇති රෝහලට ප්‍රතිකාර සඳහා යොමු කෙරුණා.",
       "URL": "https://www.hirunews.lk/125445/ඇඹිලිපිටියේ-හිටපු-asp-කුරුවිට-බන්ධනාගාර-රෝහලට",
       "Category": "Local News",
       "Parent URL": "https://www.hirunews.lk/local-news.php?pageID=5182"
}