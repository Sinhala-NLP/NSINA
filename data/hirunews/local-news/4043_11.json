{
       "Source": "hirunews",
       "Timestamp": "Sunday, 11 March 2018 - 13:17",
       "Headline": "ජනපති සහ ඉන්දීය අගමැති අතර හමුවක්",
       "News Content": "ජනපති - ඉන්දීය අගමැති මෝදි සමඟ ද්විපාර්ශවික සාකච්ඡා අරඹයි\nඉන්දියාවේ පැවැත්වෙන ජාත්‍යන්තර සූර්ය බලශක්ති එකමුතුවේ සමාරම්භක උළෙලට එක්වූ ජනාධිපති මෛත්‍රිපාල සිරිසේන සහ ඉන්දීය අග්‍රාමාත්‍ය නරේන්ද්‍ර මෝදි අතර ද්විපාර්ශවික සාකච්ඡා මේ වනවිට ආරම්භ වී තිබෙනවා.\nමෙහිදී දෙරටේ ආර්ථික හා දේශපාලන තත්ත්වය සම්බන්ධයෙන් අවධානය යොමුවනු ඇති බවයි වාර්තාවන්නේ.\nමේ අතර ජාත්‍යන්තර සූර්ය බලශක්ති එකමුතුව නිල්වන් පවිත්‍ර මිහිතලයක් නිර්මාණය කර ගැනීම වෙනුවෙන් ප්‍රබල පිටිවහලක් ලබාදෙන බව ජනාධිපති මෛත්‍රීපාල සිරිසේන පවසනවා.\nඉන්දියාවේ නවදිල්ලි නුවර රාෂ්ඨ‍්‍රපතිභවන් හිදී අද පෙරවරුවේ ආරම්භ වු ජාත්‍යන්තර සුර්ය බලශක්ති සංවිධානයේ සමාරම්භක උළෙල අමතමිනුයි ජනාධිපතිවරයා මේ බව කියාසිටියේ.\nබලශක්ති අර්බුධය ලොව දියුණු රටවලට මෙන්ම ශ්‍රී ලංකාවට ද බලපා ඇති අතර ඊට සුදානමක් ලෙස සුර්ය බල සංග්‍රාමය නම් ව්‍යාපෘතිය මේ වන විට ක්‍රියාත්මක කිරීමට කටයුතු කර ඇතැයි මෛත්‍රීපාල සිරිසේන මහතා එහිදී සඳහන් කළා.\nඔහු පෙන්වා දුන්නේ මෙම ව්‍යාපෘතිය යටතේ 2025 වසර වන විට මෙගාවොට් දහසක විදුලිබල ධාරිතාවක් උත්පාදනය  කිරීමට හැකිවනු ඇති බවයි.\nමෙවැනි සමුලු සඳහා ශ්‍රී ලංකාව නොමදව කැපවන අතර මෙම සමුලුවට ලබාදෙන නායකත්වය පිළිබඳ ප්‍රංශ ජනාධිපතිවරයාට සහ ඉන්දීය අග්‍රාමාත්‍යවරයාට සිය ප්‍රසාදය පළ කළා.\nබලශක්ති අවශ්‍යතා සපුරා ගැනීමට සුර්ය බලශක්ති තාක්ෂණය වැඩිදියුණු කර ගැනීම, සුර්යබල ව්‍යාපෘති සඳහා යන පිරිවැය අවම කරලීම ඇතුළු ක්ෂේත්‍රයේ සංවර්ධනයට අදාළ වැඩසටහන් පිළිබඳ සාකච්ඡා කිරීම වෙනුවෙනුයි ප්‍රථම වරට මෙම සමුලුව පැවැත්වෙන්නේ.",
       "URL": "https://www.hirunews.lk/185623/ජනපති-සහ-ඉන්දීය-අගමැති-අතර-හමුවක්",
       "Category": "Local News",
       "Parent URL": "https://www.hirunews.lk/local-news.php?pageID=4043"
}