{
       "Source": "hirunews",
       "Timestamp": "Wednesday, 22 April 2020 - 8:23",
       "Headline": "කෙසෙල්වත්තේ කොරෝනා ව්‍යාප්ත වූයේ කරණවෑමියෙකුගෙන් දැයි සැකයක් (වීඩියෝ)",
       "News Content": "කොළඹ - කෙසෙල්වත්ත බණ්ඩාරනායක මාවතේ පදිංචිකරුවන් අතර කොරෝනා පැතිර ගියේ එහි කොණ්ඩා කැපීමේ ස්ථානයක් පවත්වාගෙන ගිය පුද්ගලයෙකුගෙන් දැයි සැකයක් පවතින බව සෞඛ්‍ය සේවා අධ්‍යක්ෂ ජනරාල් විශේෂඥ වෛද්‍ය අනිල් ජාසිංහ ප්‍රකාශ කළා.\nහිරු ටී.වී. ඔස්සේ විකාශය වන පත්තරේ විස්තරේ වැඩසටහනට අද උදෑසන එක්වෙමින් ඔහු කියා සිටියේ ඊයේ පස්වරුව වනවිට මෙම ප්‍රදේශයෙන් කොරෝනා ආසාදිතයන් 62කු හමුවී ඇති බවයි.\nමෙම කරණවෑමියාගෙන් සේවා ලබාගැනීමට 25 දෙනෙකු පමණ පැමිණ ඇති බවට තොරතුරු අනාවරණය වී ඇති බවද සෞඛ්‍ය සේවා අධ්‍යක්ෂ ජනරාල්වරයා සඳහන් කළා.\nඑමෙන්ම, පෑලියගොඩ මත්ස්‍ය වෙළඳපොලේ සේවය කරන ව්‍යාපාරිකයින්, සේවකයින් ඇතුළු 500 දෙනෙකුගේ පමණ පී.සී.ආර්. පරීක්ෂාවක් අද සිදුකර තිබෙනවා.\nඒ පිලියන්දල ප්‍රදේශයෙන් වාර්තා වූ කොරෝනා ආසාදිත පුද්ගලයා මසුන් මිලදී ගැනීම සදහා පෑලියගොඩ මත්ස්‍ය වෙළදපොලට පැමිණ තිබීම හේතුවෙන්.\nමත්ස්‍ය වෙළදපොල ඊයේ සිට දින 3 ක කාලයක් සදහා වසා දැමීමට ද සෞඛ්‍ය බලධාරින් තීරණය කර තිබෙනවා.\nමීට අමතරව, කොරෝනා ආසාදිතයා වාර්තා වූ පිලියන්දල ප්‍රදේශයේ තවත් පවුල් 5 කට අයත් පුද්ගලයින් 23 දෙනෙකු හැදල නිරෝධායන මධ්‍යස්ථානය වෙත යොමු කර තිබෙනවා.\nආසාදිත පුද්ගලයා ඇසුරු කළ තවත් පුද්ගලයින් 82 දෙනෙකු පමණ ඊයේ නිරෝධායනය සදහා යොමු කළේ එම ආසාදිතයා සමග සබදතා පැවැත්වීම සහ ඔහුගෙන් මාළු මිලදී ගැනීම හේතුවෙන්.\nකරච්චි සහ ලාහෝර් නගරවල රැදී සිටියදී ඊයේ දිවයිනට ගෙන්වා ගනු ලැබූ සිසුන් 106 දෙනෙකුගෙන් යුත් කණ්ඩායම දියතලාව සහ වයික්කාල නිරෝධායන මධ්‍යස්ථාන වෙත යොමුකර තිබෙනවා.\nමේ අතර, කොරෝනා වෛරස් ව්‍යාප්තිය හේතුවෙන් මෙරට සිරවී සිටින විදෙස් සංචාරකයින් සොයා ඔවුන්ට සහය දැක්වීමේ වැඩසටහනක් සංචාරකයින්ගේ වෘත්තීකයින්ගේ සංගමය සහ සංචාරක වෘත්තීය සමිති එක්ව අද ආරම්භ කළා.\nඅද වනවිට මෙරටින් හමුවූ කොරෝනා ආසාදිතයින් සංඛ්‍යාව 310 ක් වන අතර වෛරසය ආසාදනය වී පූර්ණ සුවය ලැබූවන් සංඛ්‍යාව 102 ක්.\nකොරෝනා වෛරසයේ ව්‍යාප්තිය පාලනය කිරිම සදහා දිනකට සිදුකරන පී.සී,ආර්. පරීක්ෂණ සංඛ්‍යාව 700 දක්වා ඉහළ දමා ඇති බව සෞඛ්‍ය සේවා අධ්‍යක්ෂ ජනරාල් විශේෂඥ වෛද්‍ය අනිල් ජාසිංහ ප්‍රකාශ කළා.\nහිරු ටී.වී. ඔස්සේ අද පෙරවරුවේ විකාශය වූ රට සහ හෙට වැඩසටහනට එක්වෙමිනුයි ඔහු මේ බව සදහන් කළේ.\nමේ අතර, ශ්‍රී ලංකාව, බංග්ලාදේශය, භූතානය සහ ඇෆ්ගනිස්ථානය යන රටවල පැතිර යන කොරෝනා වෛරසය මර්දනයට සහය පළ කිරීම සදහා ඉන්දියානු හමුදා කණ්ඩායම් සූදානමින් සිටින බවට එරට මාධ්‍ය වාර්තා කළා.\nදැනටමත් ඉන්දියානු හමුදා කණ්ඩායම් මාලදිවයින සහ කුවේට් රටවලට ගොස් ඇත්තේ පැතිර යන කොරෝනා වෛරසය මර්දනයට සහය දැක්වීමේ අරමුණින්.",
       "URL": "https://www.hirunews.lk/239173/කෙසෙල්වත්තේ-කොරෝනා-ව්‍යාප්ත-වූයේ-කරණවෑමියෙකුගෙන්-දැයි-සැකයක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2780"
}