{
       "Source": "hirunews",
       "Timestamp": "Thursday, 01 December 2022 - 7:39",
       "Headline": "අම්පිටියේ සිසුවාට ගිනි තැබූ පුද්ගලයා රිමාන්ඩ්",
       "News Content": "මෙවර සාමාන්‍ය පෙළ විභාගයෙන් ඒ සාමාර්ථ 9ක් ලබා ගත් මහනුවර - අම්පිටිය - මීකණුව ප්‍රදේශයේ 17 හැවිරිදි සිසුවාට ගිනි තබා තුවාල සිදුකළ සැකකරු දින 14ක් රක්ෂිත බන්ධනාගාරගත කිරීමට මහනුවර මහේස්ත්‍රාත්වරයා ඊයේ (30) නියෝග කළා.\nකෙසේ වෙතත් සැකකරු අත්අඩංගුවට ගන්නා අවස්ථාවේ දී සිදු වූ පාදයේ අස්ථි බිඳීමක් හේතුවෙන් ඔහු මේ වන විට මහනුවර ජාතික රෝහලේ දී ප්‍රතිකාර ලබනවා.\nමලිත් නිස්සංක සංජීව හෙවත් පැතුම් නැමැති 28 හැවිරිදි සැකකරු තැන්නේකුඹුර ප්‍රදේශයේ පදිංචිකරුවෙක්.\nඅධිකරණය මගින් වරෙන්තු නිකුත් කර ඇති දිවයිනේ ලියාපදිංචි අපරාධකරුවෙකු බවට අනාවරණ වී ඇති අතර ඔහු අධික ලෙස අයිස් මත්ද්‍රව්‍යය භාවිතයට ඇබ්බැහි වූවෙකු බවද පොලිසිය සඳහන් කළා.\nඅදාළ සිසුවා සාමාන්‍ය පෙළ විභාගයේ ලැබූ ජයග්‍රහණය සිය මිත්තණියට පවසා පියා සමඟ යළි නිවසට එමින් සිටිය දී යි සැකකරු විසින් ගිනි තැබීම සිදු කර තිබුණේ.\nඑලෙස ගිනි තැබීමට හේතුව ලෙස මේ වනවිට අනාවරණ වී ඇත්තේ දරුවාගේ පියාගෙන් සැකකරු කප්පම් මුදලක් ඉල්ලා එය ලබා නො දීම බවයි.",
       "URL": "https://www.hirunews.lk/321689/අම්පිටියේ-සිසුවාට-ගිනි-තැබූ-පුද්ගලයා-රිමාන්ඩ්",
       "Category": "Local News",
       "Parent URL": "https://www.hirunews.lk/local-news.php?pageID=696"
}