{
       "Source": "hirunews",
       "Timestamp": "Thursday, 20 October 2022 - 13:36",
       "Headline": "ආර්ථිකයේ කඩා වැටීමට මහබැංකු අධිපතිවරු දෙදෙනෙක් වගකිව යුතුයි! - අධිකරණ ඇමති (වීඩියෝ)",
       "News Content": "දශක කිහිපයක් තුළ ඇති වූ මෙරට ආර්ථිකයේ කඩාවැටීමට මහබැංකු අධිපතිවරු දෙදෙනෙක් වගකිවයුතු බව අධිකරණ අමාත්‍ය විජේදාස රාජපක්ෂ පවසනවා.\nඔහු ඒ බව ප්‍රකාශ කළේ, අද (20) පාර්ලිමේන්තුවේ පැවැත්වෙන 22 වන ආණ්ඩුක්‍රම ව්‍යවස්ථා සංශෝධන පනත් කෙටුම්පත විවාදයේ දී අදහස් දක්වමින්.\nනව ආණ්ඩුක්‍රම ව්‍යවස්ථා සංශෝධනය හරහා විධායක ජනාධිපතිවරයා විසින් තනියම ක්‍රියාත්මක කරන බලය, යම් අධික්ෂණයකින් හා සුපරික්ෂාකාරිත්වයකින් යුතුව කටයුතු කිරීමට ව්‍යවස්ස්ථා දායක සභාවක් පාර්ලිමේන්තුවේ පත් කරන බවත්, ජනාධිපතිවරයාගේ බලතලවලින් කොටසක් කතානායකවරයා ප්‍රමුඛ පාර්ලිමේන්තුවට බෙදා දෙන බවත් පැවසූ අධිකරණ අමාත්‍යවරයා වැඩිදුරටත් කියා සිටියේ, කතානායකවරයා, අගමැතිවරයා, විපක්ෂ නායකවරයා, අගමැතිවරයා නියෝජනය කරන පක්ෂයේ මන්ත්‍රීවරයෙක්, විපක්ෂ නායකවරයා පත් කරන මන්ත්‍රීවරයෙක් කුඩා දේශපාලන පක්ෂ නියෝජන කරන මන්ත්‍රීවරයෙක් සහ සිවිල් සමාජයෙන් දේශපාලන පක්ෂග්‍රාහිත්වයෙන් තොරව තෝරා ගන්නා තිදෙනෙක්ගෙන් යුතු ව්‍යවස්ස්ථා දායක සභාවක් මගින් ඉහළ අධිකරණවලට විනිසුරුවරුන් පත් කිරීම, රජයේ ඉහළ තනතුරුවලට නිලධාරින් පත් කිරීම, කොමිසම්වලට කොමසාරිස්වරු පත් කිරීම නව ව්‍යවස්ථා සංශෝධනය හරහා සිදු කෙරෙන බවයි.\nහිතවත්කමට දේශපාලන පක්ෂග්‍රාහිත්වය මත ශ්‍රී ලංකාවේ මහබැංකුවට අධිපතිවරයෙක් පත් කිරීම නොකළ යුතු බවත්, ගණකාධිකාරීවරයෙක් පත් නොකර ආර්ථික විශේෂඥයෙකු පත් කළ යුතු බවත්, එබැවින් එවැනි පත් කිරීම් මෙම ව්‍යවස්ථාදායක සභා පිහිටු වීමෙන් පසු සීමා වන බවත් අමාත්‍යවරයා කියා සිටියා.",
       "URL": "https://www.hirunews.lk/318378/ආර්ථිකයේ-කඩා-වැටීමට-මහබැංකු-අධිපතිවරු-දෙදෙනෙක්-වගකිව-යුතුයි-අධිකරණ-ඇමති-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=790"
}