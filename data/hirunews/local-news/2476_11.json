{
       "Source": "hirunews",
       "Timestamp": "Friday, 04 September 2020 - 19:45",
       "Headline": "රනිල් පැය හතරහමාරක් ජනපති කොමිසමේ - හකීම් පැය 6ක් ප්‍රකාශ දෙයි (වීඩියෝ)",
       "News Content": "හිටපු අග්‍රාමාත්‍ය රනිල් වික්‍රමසිංහ, දේශපාලන පළිගැනීම් පිළිබඳ විමර්ශනය කරන ජනාධිපති පරීක්ෂණ කොමිෂන් සභාව හමුවේ අද පැය 4 කට අධික කාලයක් ප්‍රකාශයක් ලබා දුන්නා.\nආර්ථික සංවර්ධන අමාත්‍යාංශයේ හිටපු ලේකම්වරයෙකු වූ නිහාල් ජයතිලක සිදුකර ඇති පැමිණිල්ලකට අදාළව ප්‍රකාශයක් ලබාදීම සඳහායි හිටපු අග්‍රාමාත්‍ය රනිල් වික්‍රමසිංහ මෙලෙස ජනපති කොමිසම හමුවට කැඳවා තිබුණේ.\nඑම පැමිණිල්ල මගින් යහපාලන ආණ්ඩුව සමයේ පත් කළ දූෂණ විරෝධී කමිටුවේ සාමාජිකයින් වගඋත්තරකරුවන් ලෙස නම් කර ඇති අතර, එම කමිටුවේ සභාපතිවරයා ලෙස කටයුතු කළේද හිටපු අග්‍රාමාත්‍ය රනිල් වික්‍රමසිංහයි.\nඑසේම, ලබන 16 වනදා දේශපාලන පලිගැනීම් පිලිබඳ සොයන ජනාධිපති කොමිසම හමුවේ පෙනී සිටින ලෙස හිටපු අමාත්‍ය මංගල සමරවීර සහ අපරාධ පරීක්ෂණ දෙපාර්තමේන්තුවේ හිටපු අධ්‍යක්ෂ ශානි අබේසේකර ඇතුළු 4 දෙනෙකුට අද නොතීසි නිකුත් කෙරුණා.\nඒ බුද්ධි අංශ මාණ්ඩලික නිලධාරී කර්නල් ෂම්මි කුමාරරත්න සිදුකළ පැමිණිල්ලකට අදාළව සාක්ෂි ලබාදීම සදහායි.\nමේ අතර, ශ්‍රී ලංකා මුස්ලිම් කොංග්‍රස් නායක, පාර්ලිමේන්තු මන්ත්‍රී රවුෆ් හකීම් පාස්කු ප්‍රහාරය පිළිබඳව සොයාබැලෙන ජනාධිපති කොමිසමේ පොලිස් ඒකකය හමුවේ අද පෙනී සිටියා.\nඅද පෙරවරු 9.30 ට පමණ ඔහු අදාල ප්‍රකාශය ලබාදීම සඳහා පැමිණි අතර, අප වාර්තාකරු පැවසුවේ පැය 6 කට ආසන්න කාලයක් ප්‍රකාශ ලබාදීමෙන් අනතුරුව මන්ත්‍රීවරයා පොලිස් ඒකකයෙන් පිටව ගිය බවයි.\nඑසේම, පාස්කු ප්‍රහාරය සම්බන්ධයෙන් සොයා බලන ජනාධිපති පරීක්ෂණ කොමිසම හමුවේ ලබන සඳුදා පෙනී සිටින ලෙස රවුෆ් හකීම් මන්ත්‍රීවරයාට අද දැනුම් දී තිබෙනවා.\nමේ අතර, අපරාධ පරීක්ෂණ දෙපාර්තමේන්තුවේ හිටපු අධ්‍යක්ෂ ශානි අබේසේකර ද අද පාස්කු ඉරිදා ත්‍රස්ත ප්‍රහාරය සම්බන්ධයෙන් සොයා බලන ජනාධිපති කොමිසම හමුවේ පෙනී සිටි බව අප වාර්තාකරු සඳහන් කළා.",
       "URL": "https://www.hirunews.lk/249430/රනිල්-පැය-හතරහමාරක්-ජනපති-කොමිසමේ-හකීම්-පැය-6ක්-ප්‍රකාශ-දෙයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2476"
}