{
       "Source": "hirunews",
       "Timestamp": "Friday, 12 May 2023 - 23:08",
       "Headline": "\"මෝඛා\" සුළි කුණාටුව චණ්ඩ සුළි කුණාටුවක් දක්වා වර්ධනය වෙයි",
       "News Content": "ගිනිකොණදිග බෙංගාල බොක්ක මුහුදු ප්‍රදේශයේ සක්‍රීයව පවතින \"මෝඛා\" සුළි කුණාටුව මේ වනවිට චණ්ඩ සුළි කුණාටුවක් දක්වා වර්ධනය වී ඇතැයි කාලගුණ විද්‍යා දෙපාර්තමේන්තුව පවසනවා.\n2023 වසරේදී බෙංගාල බොක්ක ආශ්‍රිතව හටගත් පළමු කුණාටුව වන්නේ මෝඛා සුළි කුණාටුවයි.\nසුළි කුණාටුව මේ වනවිට බංග්ලාදේශය දෙසට ගමන් කරමින් ඇති අතර එහි බලපෑම නිසා මෙරට ප්‍රදේශ කිහිපයකට තද වැසි ඇති විය හැකි බවයි කාලගුණ විද්‍යා දෙපාර්තමේන්තුව ප්‍රකාශ කරන්නේ.\nසුළි කුණාටුව නිසා බංග්ලාදේශයේ වෙරළබඩ කලාපයේ අඩි 5 ත් 6 ත් අතර ප්‍රමාණයකින් මුහුදු රළ ඉහළ යා හැකි බවට අනාවැකි පළකර තිබෙන අතර සුළි කුණාටුවේ බලපෑම හේතුවෙන් මේ වනවිට දිවයිනේ ප්‍රදේශ රැසකට අධික වැසි ඇති වෙමින් පවතිනවා.\nගෙවුණු පැය 24 තුළ වැඩිම වර්ෂාපතනය වාර්තා වූයේ රත්නපුර කලටුවාව ප්‍රදේශයෙන් බවයි කාලගුණ විද්‍යා දෙපාර්තමේන්තුව සඳහන් කළේ.",
       "URL": "https://www.hirunews.lk/335022/මෝඛා-සුළි-කුණාටුව-චණ්ඩ-සුළි-කුණාටුවක්-දක්වා-වර්ධනය-වෙයි",
       "Category": "Local News",
       "Parent URL": "https://www.hirunews.lk/local-news.php?pageID=348"
}