{
       "Source": "hirunews",
       "Timestamp": "Sunday, 18 July 2021 - 8:26",
       "Headline": "කැකිරාවේදී පොලිස් නිලධාරීන් දෙදෙනෙකු යට කළ ට්‍රැක්ටර් රියදුරෙකු අත්අඩංගුවට (වීඩියෝ)",
       "News Content": "කැකිරාව - පරාවිල ප්‍රදේශයේදී වැටලීමකට ගිය පොලිස් නිලධාරීන් දෙදෙනෙකු අනතුරට පත් කර ට්‍රැක්ටර් රියදුරෙකු අත්අඩංගුවට ගෙන තිබෙනවා.\nකැකිරාව පොලීසියේ අපරාධ අංශයේ උසස් නිලධාරියෙකු සඳහන් කළේ තමන් ඇතුලු නිලධාරීන් 03 දෙනෙකු යතුරුපැදි දෙකකින් අදාළ වැටලීම සඳහා ගිය බවයි.\nඑම අවස්ථාවේදී වැලි පැටවූ ට්‍රැක්ටරයක් තමන් ඉදිරියට පැමිණි බවත් එය නතර කරන ලෙස දැනුම් දුන්නත් එය ඔහු විසින් නොනවත්වා ධාවනය කල බවයි එම නිලධාරියා සඳහන් කළේ.\nපසුව ඔහු පසුපස හඹාගොස් යතුරු පැදිය ඉස්සර කිරීමත් සමඟම ට්‍රැක්ටර් රියදුරු විසින් තමා සමග ගිය අනෙකුත් නිලධාරීන් දෙදෙනා යට කරමින් රථය ධාවනය කළ බව අදාළ උසස් නිලධාරියා වැඩිදුරටත් සඳහන් කළා.\nඅනතුරින් බරපතල තුවාල ලැබූ එක් පොලිස් නිලධාරියෙකු දඹුල්ල රෝහලට ඇතුළත් කර ඇති අතර, අනෙක් පොලිස් නිලධාරියා කැකිරාව මූලික රෝහලට ඇතුලත් කර තිබෙනවා.\nපසුව ට්‍රැක්ටර් රථය සහ රියදුරු අත්අඩංගුවට ගනු ලැබූ අතර, ඔහු අද අධිකරණයට ඉදිරිපත් කිරීමට නියමිතයි.",
       "URL": "https://www.hirunews.lk/277282/කැකිරාවේදී-පොලිස්-නිලධාරීන්-දෙදෙනෙකු-යට-කළ-ට්‍රැක්ටර්-රියදුරෙකු-අත්අඩංගුවට-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1813"
}