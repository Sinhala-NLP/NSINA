{
       "Source": "hirunews",
       "Timestamp": "Thursday, 30 November 2017 - 18:07",
       "Headline": "ස්වදේශ කටයුතු අමාත්‍යංශයෙන් හදිසි ඇමතුම් අංකයක්",
       "News Content": "ආපදාවක් සිදුවුවහොත් කඩිනමින් ඒ පිළිබඳ දැනුම් දීමට ස්වදේශ කටයතු අමාත්‍යාංශය විසින් 1902 හදිසි ඇමතුම් අංකය ලබා දී ඇති බව එම අමාත්‍යංශය නිවේදනය කරනවා.\nඅදාළ  අංකයට ඇමතීමෙන් ස්වදේශ කටයුතු අමාත්‍යාංශයේ ලේකම්වරයාට ආපදාව පිළිබඳ තොරතුරු ලබාදීමට හැකියාව ඇති බවයි එම අමාත්‍යංශය නිකුත් කළ නිවේදනයක දැක්වෙන්නේ.\nහදිසි ආපදාව හේතුවෙන් විපතට පත්වූවන්ට කඩිනමින් සහන සේවා සපයන ලෙසත් වැසි සමග ගංවතුර තත්ත්වයක් ද ඇතිවිය හැකි බැවින් ඒ සඳහා සූදානම්ව සිටින ලෙසත් ස්වදේශ කටයුතු අමාත්‍ය වජිර අබේවර්ධන , සියලු ම දිස්ත්‍රික් ලේකම්වරු මගින් ප්‍රාදේශීය ලේකම්වරුන්ට දැනුම් දී ඇතැයි ද එහි සඳහන්.\nආපදා තත්ත්වය දිවයිනේ දිස්ත්‍රික්ක 11ට මේ වනවිට බලපෑම් කර ඇති බවත් එහි දැක්වෙනවා.\nබලපෑමට ලක් වූ ප්‍රදේශීය ලේකම් කොට්ඨාස සංඛ්‍යාව 84ක්.\nනිවාස 4,493 ට අර්ධ හානි සිදුව ඇති අතර පූර්ණ හානි සිදුවූ නිවාස සංඛ්‍යාව 259 ක් බවයි එහි දැක්වෙන්නේ.\nමේ අතරින් වැඩිම හානිය සිදුව ඇත්තේ කළුතර දිස්ත්‍රික්කයටයි.\nආපදා තත්ත්වය සම්බන්ධයෙන් අදහස් දැක්වූ ස්වදේශ කටයුතු අමාත්‍ය වජිර අබේවර්ධන මෙසේ සඳහන් කරනවා.\n''සිදුවූ හානි සහ විපත් වෙනුවෙන් රජයක් ලෙස උපරිම සහන සහ වන්දි ලබාදීමට කටයුතු කරනවා. මේ සම්බන්ධයෙන් ජනාධිපති මෛත්‍රීපාල සිරිසේන මහතාත් අග්‍රාමාත්‍ය රනිල් වික්‍රමසිංහ මහතාත් මට උපදෙස් ලබා දුන්නා. යම් හානියක් තම නිවසට හෝ දේපළවලට සිදුව තිබෙනවානම් තම වසමේ ග්‍රාම නිලධාරීවරයාට ඒ බව හැකි ඉක්මණින් වාර්තා කරන්න. ඒ වගේ ම ස්වදේශ කටයුතු අමාත්‍යාංශයේ හදිසි ඇමතුම් අංකයවන 1902 අංකයටත් මේ හානි පිළිබඳ දැනුම්දීමේ අවස්ථාව තිබෙනවා. තවදුරටත් අයහපත් කාලගුණ තත්ත්වය දිවයින පුරාම පවතින බැවින් ආරක්ෂාකාරීව නිවසට වී සිටින්නැයි අපි ඉල්ලා සිටිනවා. මෙවැනි විපතක් වළක්වා ගැනීම අපසු බැවින් අපි වඩාත්ම මේ වෙලාවේ උනන්දු විය යුතු වන්නේ ජීවිත ආරක්ෂා කරගැනීමට ඒ ගැන දැඩි අවධානයක් යොමුකර පිටතට නොගොස් හැකිතාක් නිවසේ ම රැඳී සිටීම සුදුසු බව ද ආපදා කළමනාකරණ අංශ දැනුම් දී තිබෙනවා. ඔබ වෙනුවෙන් උපරිම සේවය කරන්න අපේ අමාත්‍යාංශයත්, ආපදා කළමනාකරණ අමාත්‍යාංශයත් ඇතුළු සමස්ථ රජය කැපවී ක්‍රියාකරන බව ද මේ අවස්ථාවේ මා සිහිපත් කළ යුතුයි. \"\nස්වදේශ කටයුතු අමාත්‍යාංශය පවසන්නේ හානි පිළිබඳ ග්‍රාම නිලධාරීවරයාට හෝ ප්‍රදේශයේ ඕනෑම ක්ෂේත්‍ර නිලධාරියකුට හෝ කඩිනමින් දැනුම් දෙන ලෙසයි.",
       "URL": "https://www.hirunews.lk/177319/ස්වදේශ-කටයුතු-අමාත්‍යංශයෙන්-හදිසි-ඇමතුම්-අංකයක්",
       "Category": "Local News",
       "Parent URL": "https://www.hirunews.lk/local-news.php?pageID=4193"
}