{
       "Source": "hirunews",
       "Timestamp": "Wednesday, 06 July 2022 - 13:23",
       "Headline": "දුම්රියපොළට හමුදාව කැඳවෙයි? (වීඩියෝ)",
       "News Content": "දුම්රිය වර්ජනයත් සමඟ ඇති වූ කලහකාරී සිද්ධීන් හේතුවෙන් ස්ථාන කිහිපයක සේවා කටයුතුවලින් දුම්රිය ස්ථානාධිපතිවරුන් ඉවත් වී තිබෙනවා.\nදුම්රිය ස්ථානාධිපතිවරුන්ගේ සංගමයේ සභාපති සුමේධ සෝමරත්න සඳහන් කළේ, දුම්රිය ස්ථානවල ආරක්ෂාව සඳහා මේ වනවිට හමුදාව ද කැඳවීමට තමන් ඉල්ලීමක් කර ඇති බවයි.\nඅද උදෑසන දුම්රිය ගමන් වාර 170කට ආසන්න ප්‍රමාණයක් ධාවනය විය යුතු නමුත් ධාවනය කර ඇත්තේ ගමන්වාර 25ක් පමණක් බව වාර්තා වනවා.\nඑමෙන්ම, කොළඹ කොටුව, රාගම, කොල්ලුපිටිය හා පානදුර යන දුම්රිය ස්ථානවල ඇති වූ කලහකාරි සිදුවීම් හේතුවෙන් එම දුම්රිය ස්ථානවල ප්‍රවේශ පත් නිකුත් කිරීමේ කටයුතුවලින් ස්ථානාධිපතිවරුන් ඉවත් වූ බව දුම්රිය ස්ථානාධිපතිවරුන්ගේ සංගමය කියා සිටියා.\nදුම්රිය නියාමකවරුන්ගේ සංගමය ඊයේ මධ්‍යම රාත්‍රියේ සිට සිය සේවා කටයුතුවලින් ඉවත්ව වෘත්තීය ක්‍රියාමාර්ගයක් ආරම්භ කළේ ප්‍රවාහන පහසුකම් නොමැති වීම සහ තම පෞද්ගලික වාහන සඳහා ඉන්ධන නොමැති වීමෙන් සේවයට පැමිණීමේ ගැටලු මුල් කරගනිමින්.\nමුහුදුබඩ මාර්ගයේ දුම්රිය 7ක්, ප්‍රධාන මාර්ගයේ දුම්රිය 7ක් සහ කැලණිවැලි මාර්ගයේ දුම්රිය 03ක් මෙන්ම හලාවත මාර්ගයේ දුම්රිය 4ක් ධාවනය වූ බවයි දුම්රිය නියෝජ්‍ය සාමාන්‍යාධිකාරි ගාමිණී සෙනවිරත්න සඳහන් කළේ.\nකෙසේ වෙතත් එම දුම්රිය වාර ප්‍රමාණවත් නොවීම හේතුවෙන් මගීන් දැඩි අපහසුතාවයන්ට පත් වුණා.\nමේ අතර දුම්රිය ස්ථාන ඇති වූ නොසන්සුකාරී තත්ත්වයත් සමඟ සිය සංගමයේ නියෝජිතයින් දුම්රිය ස්ථානවලින් ඉවත් වීමට තීරණය කර ඇති බවයි දුම්රිය ස්ථානාධිපතිවරුන්ගේ සංගමයේ සභාපති සුමේධ සෝමරත්න සඳහන් කළේ.\nදුම්රිය වර්ජනයක් ක්‍රියාත්මක වන මොහොතක අද දිනයේ දී ත් ඉන්ධන හිඟය හේතුවෙන් ප්‍රමාණවත් පරිදි බස් ධාවනයක් සිදු වූයේ නැහැ.\nපෞද්ගලික බස් හිමියන් චෝදනා කළේ, තමන්ට ලංකා ගමනාගමන මණ්ඩලයේ ඩිපෝ මගින් ප්‍රමාණවත් පරිදි ඉන්ධන නො ලැබෙන බවයි.",
       "URL": "https://www.hirunews.lk/309210/දුම්රියපොළට-හමුදාව-කැඳවෙයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1043"
}