{
       "Source": "hirunews",
       "Timestamp": "Monday, 27 February 2023 - 14:45",
       "Headline": "දැදුරු ඔයේ වැලි විකිණූ පොලිසිය ගැන පොලිසියෙන් විමර්ශන ඇරඹෙයි",
       "News Content": "නීතිවිරෝධී ලෙස දැදුරු ඔයෙන් ගොඩ දමන ලද වැලි තොගයක් සිය භාරයට ගත් පොලිස් නිලධාරීන් පිරිසක්, ඉන් කොටසක් හොර රහසේ විකුණා ඇතැයි කියන සිද්ධියක් සම්බන්ධයෙන් විමර්ශන ආරම්භ කර තිබෙනවා.\nවයඹ පළාත භාර ජ්‍යෙෂ්ඨ නියෝජ්‍ය පොලිස්පති ලලිත් පතිනායක මහතා කුරුණෑගල ජ්‍යෙෂ්ඨ පොලිස් අධිකාරිවරයාට නියෝග කර කර ඇත්තේ, සිද්ධිය පිළිබඳව වහාම පරීක්ෂණයක් සිදු කර ඊට සම්බන්ධ පොලිස් නිලධාරීන් ඇතුලු සියලු පාර්ශ්වයන්ට එරෙහිව පියවර ගන්නා ලෙසයි.\nවැල්ලව පොලිස් බල ප්‍රදේශයට අයත් තිස්සව ප්‍රදේශය හරහා ගලා බසින දැදුරු ඔයෙන් මෙම වැලි තොගය නීති විරෝධි ලෙස ගොඩ දමා ඇති බවට ලැබුණු තොරතුරකට අනුව කුරුණෑගල පොලිස් කොට්ඨාසයට අයත් විශේෂ විමර්ශන ඒකක නිලධාරීන් පිරිසක් එම වැලි තොගය සිය භාරයට ගෙන\nතිබෙනවා.\nප්‍රදේශයේ විහාරස්ථානයක ධර්ම ශාලාව ඉදි කිරීම සඳහා බවට සඳහන් කරමින් පෞද්ගලික ඉඩමක් හරහා ⁣කියුබ් 35කට ආසන්න වැලි තොගයක් ගොඩ දමා තිබුණා.\nකෙසේ වෙතත් පසුව අනාවරණ වූයේ එම වැලි තොගය ලොරි කීපයක පටවා වැල්ලව පොලීසිය වෙත රැගෙන එමින් සිටියදී එම ලොරිවල ආරක්ෂාවට යොදවා සිටි පොලිස් නිලධාරියෙකු හෝ කීපදෙනෙකු එක්ව හොර රහසේ වැලි විකුණා ඇති බවයි.\nමේ සම්බන්ධයෙන් වහාම විමර්ශනයක් සිදු කර ඊට වගකිව යුතු නිලධාරීන්ට එරෙහිව පියවර ගන්නා ලෙස වයඹ පළාත භාර ජ්‍යෙෂ්ඨ නියෝජ්‍ය පොලිස්පති ලලිත් පතිනායක මහතා කුරුණෑගල ජ්‍යෙෂ්ඨ පොලිස් අධිකාරි උපුල් චන්දන අබේසිංහට නියෝග කර තිබෙනවා.\nඒ අනුව ජ්‍යෙෂ්ඨ පොලිස් අධිකාරිවරයාගේ නියමයෙන් විමර්ශන ඇරඹූ වැල්ලව පොලීසිය විසින් වැල්ලව රංගම ප්‍රදේශයේ පදිංචි වැලි ව්‍යාපාරිකයෙකුට විකුණා තිබූ වැලි තොගයක් සොයාගත්තා.\nඑම ව්‍යාපාරිකයාගෙන් ප්‍රශ්න කිරීමේදී ඔහු පවසා ඇත්තේ පොලිස් නිලධාරියෙකු රුපියල් පහළොස් දහසක මුදලකට එම වැලි තොගය තමන්ට විකිණූ බවයි.\nමෙලෙස පොලිස් භාරයට ගත් කොපමණ වැලි ප්‍රමාණයක් පිටස්තර පුද්ගලයන්ට විකුණා ඇද්දැයි සෙවීම සඳහා වැල්ලව පොලිස් ස්ථානාධිපතිවරයාගේ මෙහෙයවීමෙන් තවදුරටත් විමර්ශන ක්‍රියාත්මක කෙරෙනවා.",
       "URL": "https://www.hirunews.lk/328488/දැදුරු-ඔයේ-වැලි-විකිණූ-පොලිසිය-ගැන-පොලිසියෙන්-විමර්ශන-ඇරඹෙයි",
       "Category": "Local News",
       "Parent URL": "https://www.hirunews.lk/local-news.php?pageID=509"
}