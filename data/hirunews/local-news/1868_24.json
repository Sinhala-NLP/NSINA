{
       "Source": "hirunews",
       "Timestamp": "Tuesday, 22 June 2021 - 7:56",
       "Headline": "ශ්‍රී ලංකාව ඇතුලු රටවලට ඇමරිකාව ලබාදෙන පළමු එන්නත් තොගය නැව් ගත කරයි",
       "News Content": "ශ්‍රී ලංකාව ඇතුලුව ආසියානු රටවල් සඳහා ඇමරිකාව ලබාදෙන පළමු එන්නත් මිලියන හත ඇතුළත් එන්නත් මිලියන 25 ක තොගය නැව් ගත කිරීම ආරම්භ කර තිබෙනවා.\nදෙවන අදියර යටතේ තවත් එන්නත් මාත්‍රා මිලියන 16 ක් ලංකාව ඇතුලුව ආසියානු රටවලට ලබාදෙන බවයි ඇමරිකානු ජනාධිපති ජෝ බයිඩ්න් ප්‍රකාශ කළේ.\nමේ අතර, ඊයේ දිනයේදීත් මෙරටින් නව ආසාදිතයන් 2,131 ක් හඳුනාගැනීමත් සමඟ සමස්ත ආසාදිතයන් සංඛ්‍යාව 241,820 ක් දක්වා ඉහළ ගියා.\nනව ආසාදිතයන්ගෙන් 2,098 ක් අලුත් අවුරුදු කොවිඩ් පොකුරේ ආශ්‍රිතයන් වන අතර, විදේශයන් හි සිට පැමිණි 33 දෙනෙකුද ආසාදිතයන් ලෙස හඳුනාගෙන තිබෙනවා.\nඒ අනුව තවදුරටත් ආසාදිතයන් 31,952 ක් රෝහල්ගතව ප්‍රතිකාර ලබන අතර, සුවය ලැබූ සංඛ්‍යාව 272,087 ක්.\nමේ අතර ගත වූ මාස දෙකක කාලය තුළ කොරෝනා ආසාදිත මරණ 2000 ඉක්මවා වාර්තා වී තිබෙනවා.\nඒ අනුව දළ වශයෙන් මාසිකව කොරෝනා හේතුවෙන් පුද්ගල මරණ දහසක් පමණ සිදුව ඇති බවයි වාර්තා වන්නේ.\nකොරෝනා ආසාදිත මරණ 52ක් ඊයේ (22) දිනයේ වාර්තා වූ අතර එම මරණ සිදුව ඇත්තේ පෙරේදා දිනයට අදාළවයි.\nඒ අනුව මෙරට සමස්ත මරණ සංඛ්‍යාව 2,633 ක් දක්වා ඉහළ ගියා.\nඉන් මරණ 2024ක් සිදුව ඇත්තේ කොරෝනා තුන්වන රැල්ලට අදාළවයි.\nමේ අතර, කොරෝනා හේතුවෙන් තම දෛනික ජීවනෝපායන් අහිමි වූවන් මුහුණ දෙන ගැටළු පිළිබදව නිරන්තරයෙන් වාර්තා වනවා.\nඑවන් පසුබිමක ජීවනෝපාය අහිමි වූ කිරුළපණ පදිංචි පවුලකට විදුලි බිල්පත් නොගෙවන්නේ නම් විදුලිය විසන්ධි කරන බවට විදුලිබල මණ්ඩලයෙන් දැනුම් දී තිබෙනවා.\nමේ අතර ඉතාලියේ මේ මස 28 වන දා සිට මුව ආවරණ පැළඳීම අනවශ්‍ය බව එරට සෞඛ්‍ය අමාත්‍යවරයා ප්‍රකාශ කර තිබෙනවා.\nදැනට ආසාදිතයින් නොමැති සුදු පැහැය යටතේ දක්වා ඇති එරට කළාප වලට එය බලපැවැත්වෙන බවයි ඔහු පවසා ඇත්තේ.\nඑරට විශේෂඥයින් සඳහන් කර ඇත්තේ 28 වන සඳුදා වන විට මුළු ඉතාලියම සුදු කළාපයක් බවට පත් කළ හැකි වනු ඇති බවයි.\nඊයේ දිනයේ එරටින් වාර්තා වී ඇත්තේ ආසාදිතයින් 495ක් පමණ වන අතර සිදු ව ඇති මරණ සංඛ්‍යාව 21ක් ඉතාලියේ මේ වන විට මිලියන 46කට කොරෝනා ප්‍රතිශක්තිකරණ එන්නත් ලබා දී තිබෙනවා.\nඑමෙන්ම ලොව පුරා කොරෝනා ආසාදිතයන් සහ මරණ වාර්තාවීමේ අඩුවක් මේ වනවිට දක්නට ලැබෙනවා.\nගතවූ පැය විසි හතරේ ලොව පුරා ආසාදිතයන් වාර්තාවී ඇත්තේ දෙලක්ෂ 76,182 ක් පමණයි.\nමරණ 5,811 ක් දක්වා අඩුව තිබෙනවා.",
       "URL": "https://www.hirunews.lk/274981/ශ්‍රී-ලංකාව-ඇතුලු-රටවලට-ඇමරිකාව-ලබාදෙන-පළමු-එන්නත්-තොගය-නැව්-ගත-කරයි",
       "Category": "Local News",
       "Parent URL": "https://www.hirunews.lk/local-news.php?pageID=1868"
}