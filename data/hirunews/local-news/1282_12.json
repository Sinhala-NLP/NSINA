{
       "Source": "hirunews",
       "Timestamp": "Sunday, 20 March 2022 - 14:30",
       "Headline": "මරියුපොල් ඛේදවාචකය ඉතිහාසයට එක්වන බව යුක්රේන ජනපති කියයි",
       "News Content": "දකුණුදිග යුක්රේනයේ මරියපොල් වරාය නගරයට රුසියානු හමුදා එල්ල කළ ප්‍රහාරය සියවස් ගණනාවක් පුරා සිහිපත් කරනු ඇතැයි යුක්රේන ජනපති වොල්ඩර්මියර් සෙලෙන්ස්කි ප්‍රකාශ කළා.\nරුසියාවේ යුක්රේන ආක්‍රමණයේ කේන්ද්‍රය බවට පත්ව ඇති එම නගරයේදී රුසියානු හමුදා යුද අපරාධවල නිරත වූ බවටයි ඔහු චෝදනා කළේ.\nමේ අතර, 400කට ආසන්න පිරිසක් රැකවරණ ලබමින් සිටි මරියපොල් නගරයේ පාසල් ගොඩනැලිල්ලකට ද රුසියානු හමුදා බෝම්බ ප්‍රහාර එල්ල කර ඇති බව නගර කවුන්සිලය ප්‍රකාශ කළා.\nටෙලිග්‍රෑම් සමාජ මාධ්‍ය ඔස්සේ ප්‍රකාශයක් කරමින් එය සදහන් කළේ කාන්තාවන්, ළමයින් සහ වයෝ වෘද්ධයන් මෙම පාසලේ රැකවරණ ලබමින් සිටි බවයි.\nකඩා වැටී ඇති එම ගොඩනැගිල්ලේ සුන්බුන් අතර පුද්ගලයන් සිර වී සිටින බව ද එමගින් කියා සිටියා.",
       "URL": "https://www.hirunews.lk/299922/මරියුපොල්-ඛේදවාචකය-ඉතිහාසයට-එක්වන-බව-යුක්රේන-ජනපති-කියයි",
       "Category": "Local News",
       "Parent URL": "https://www.hirunews.lk/local-news.php?pageID=1282"
}