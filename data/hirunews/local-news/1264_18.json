{
       "Source": "hirunews",
       "Timestamp": "Monday, 28 March 2022 - 20:31",
       "Headline": "ඉන්ධනවල ප්‍රමිතිය ගැන සැකයක්  (වීඩියෝ)",
       "News Content": "ඩීසල් සහ පෙට්‍රල් ප්‍රමිතිය සම්බන්ධයෙන් පාරිභෝගික ජනතාව තුල යම් සැකයක් නිර්මාණය වී ඇති බව පාරිභෝගික අයිතීන් සුරැකීමේ ජාතික ව්‍යාපාරය පවසනවා.\nඒ සම්බන්ධයෙන් ඔවුන් පාරිභෝගික කටයුතු පිළිබඳ අධිකාරියට පැමිණිලි කිරීමෙන් අනතුරුව අද ඉන්ධන පිරවුම්හල් කිහිපයක් පරීක්ෂාවට ලක් කළා.\nලංකා ස්වයං රැකියා ත්‍රීරෝද රථ වෘතිකයන්ගේ ජාතික සංගමයේ සභාපති මහින්ද කුමාර මාධ්‍ය වෙත අදහස් දක්වමින් කියා සිටියේ වෙනදා පෙට්‍රල් ලීටරයකින් මීට පෙර ගමන් කළ දුර වර්තමානය වන විට ගමන් කළ නොහැකි තත්වයක් උද්ගතව ඇති බවයි.\nමේ අතර, ඩීසල් හා පෙට්‍රල් තොරතුරු ලබා ගැනීම සඳහා වෘත්තීය සමිති කිහිපයක් අද පෙරවරුවේ ශ්‍රී ලංකා ප්‍රමිති ආයතනයට ගිය අතර එහි දී කිසිදු බලධාරියෙකු නොපැමිණිම සහ ගේට්ටු වසා තැබීම හේතුවෙන් උණුසුම් තත්වයක් හටගත්තා.\nඉන්ධනවල ප්‍රමිතිය බාල වී ඇති බවට පළ වන වාර්තා සම්බන්ධයෙන් හිටපු බලශක්ති අමාත්‍ය උදය ගම්මන්පිලගෙන් මීරිගම දී මාධ්‍යවේදියෙකු ප්‍රශ්න කළා.\nඊට ප්‍රතිචාර දක්වමින් ඔහු කියා සිටියේ ප්‍රමිති ආයතනය මෙරට අවම ප්‍රමිතිය ලෙස ඔක්ටේන් 90ව දක්වා තිබීම මෙම මතභේදාත්මක තත්වයට හේතු වී ඇති බවයි.\nඅප මේ සම්බන්ධයෙන් ශ්‍රී ලංකා ප්‍රමිති ආයතනයේ අධ්‍යක්ෂ ඉංජිනේරු සුසන්ත ප්‍රනාන්දු ගෙන් විමසීමක් කළා.\nඔහු කියා සිටියේ පෙට්‍රල් සඳහා අවම ප්‍රමිතිය ලෙස පැවති ඔක්ටේන් 90 මේ වන විට ඉවත් කර ඔක්ටේන් 91 සහ ඔක්ටේන් 95 ලෙස එය දක්වා ඇති බවයි.\nදැනට ලංකා ඛනිජ තෙල් නීතිගත සංස්ථාව මගින් ගෙන්වන පෙට්‍රල්වල ප්‍රමිතිය ඔක්ටේන් 92 සහ ඔක්ටේන් 95 තත්වයේ පවතින බව ද ඔහු වැඩිදුරටත් සඳහන් කළා.",
       "URL": "https://www.hirunews.lk/300636/ඉන්ධනවල-ප්‍රමිතිය-ගැන-සැකයක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1264"
}