{
       "Source": "hirunews",
       "Timestamp": "Thursday, 20 January 2022 - 13:27",
       "Headline": "තෙල් සංස්ථාවෙන් විදුලිබල මණ්ඩලයට ඉන්ධන පොම්ප කිරීම ඇරඹේ(වීඩියෝ)",
       "News Content": "ඛනිජ තෙල් නීතිගත සංස්ථාවෙන් ලබාදුන් මෙටි්‍රක් ටොන් දස දහසේ ඉන්ධන තොගය මේ වන විට කැළණිතිස්ස බලාගාරය වෙත පොම්ප කරමින් සිටින බව, ලංකා විදුලිබල මණ්ඩලයේ අතිරේක සාමාන්‍යාධිකාරී සහ මාධ්‍ය ප්‍රකාශක ඇන්ඩෘ නවමනි ප්‍රකාශ කළා.\nඒ අනුව, අදාළ ඉන්ධන තොගය අද (20) දිනය අවසන් වීමට පෙර බලාගාරයේ ඇති ටැංකිවල ගබඩා කර ගැනීමට හැකි වනු ඇති බවයි, ඔහු කියා සිටියේ.\nඉන්ධන මෙටි්‍රක් ටොන් 1800ක් ඊයේ රාත්‍රී 11.30ට පමණ පළමුව කැළණිතිස්ස බලාගාරය වෙත පොම්ප කිරීම ආරම්භ කර තිබුණා.\nඒ අනුව, කැළණිතිස්ස බලාගාර සංකීර්ණයේ පිහිටි බලාගාර දෙක යළි පණ ගැන්වූ බවයි, ලංකා විදුලිබල මණ්ඩලයේ අතිරේක සාමාන්‍යාධිකාරීවරයා කියා සිටියේ.\nකැළණිතිස්ස බලාගාරයට යලි ඉන්ධන ලැබීමත් සමඟ අද දිනයේදී විදුලි කප්පාදුවක් සිදු නොකරන බව ද ඔහු කියා සිටියා.\nකෙසේ වෙතත්, විදුලි ඉංජිනේරු සංගමයේ කමිටු සාමාජික එරංග කුඩාහේවා කියා සිටියේ, අඛණ්ඩව ඉන්ධන නොලැබුණහොත් විදුලි කප්පාදුවක් සිදුවිය හැකි බවයි.\nමේ අතර, සමගි ඒකාබද්ධ වෘත්තීය සමිති බලවේගයේ කැඳවුම්කරු ආනන්ද පාලිත අද මාධ්‍ය හමුවක් කැදවමින් කියා සිටියේ, මෙරටට තෙල් ගෙන්වීම සම්බන්ධයෙන් සොයා බැලීම සදහා ජනාධිපති කොමසමක් පත් කරන ලෙසට ජනාධිපතිවරයාගෙන් ඉල්ලා සිටින බවයි",
       "URL": "https://www.hirunews.lk/294566/තෙල්-සංස්ථාවෙන්-විදුලිබල-මණ්ඩලයට-ඉන්ධන-පොම්ප-කිරීම-ඇරඹේ-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1412"
}