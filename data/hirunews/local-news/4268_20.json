{
       "Source": "hirunews",
       "Timestamp": "Monday, 16 October 2017 - 18:47",
       "Headline": "නව ආණ්ඩුක්‍රම ව්‍යවස්ථාව ගැන හිටපු ජනපතිගෙන් නිවේදනයක්",
       "News Content": "නව ආණ්ඩුක්‍රම ව්‍යවස්ථාව සඳහා පාර්ලිමේන්තුවේ සභාගත කර ඇති යෝජනාවලිය සම්බන්ධයෙන් හිටපු ජනාධිපති මහින්ද රාජපක්ෂ විසින් අදහස් දැක්වීමක් සිදුකර තිබෙනවා.\nඑමගින් ෆෙඩරල් සංකල්පය තහවුරු වන බව පවසන හිටපු ජනාධිපතිවරයා කියා සිටින්නේ අදාළ ව්‍යවස්ථා සංශෝධන යෝජනාවලියට කිසිසේත් එකඟ විය නොහැකි බවයි.\nයෝජනාවලිය මගින් උතුරු - නැගෙනහිර පළාත් එක් ඒකකයක් ලෙස පිළිගත යුතු බවට කර ඇති යෝජනාවට මෙන්ම, පළාත් ආණ්ඩුකාරවරුන් සතු විධායක බලතල පළාත් අමාත්‍ය මණ්ඩලය වෙත පැවරීමේ යෝජනාවට ද හිටපු ජනාධිපතිවරයා සිය විරෝධය පළ කරනවා.\nවත්මන් ව්‍යවස්ථාවේ පළාත් ඉඩම් බලතල සම්බන්ධයෙන් පවතින ස්ථාවරත්වය වෙනස් කිරීමට යෝජනා වී ඇති බවයි ඔහු පෙන්වා දෙන්නේ.\nඉන්දීය ව්‍යවස්ථාවෙන් පවා එරට මධ්‍යම රජයට ඕනෑම ප්‍රාන්තයක ඕනෑම ඉඩමක් අවශ්‍යතාව මත පවරා ගැනීමට ඉඩ සලසා ඇති බව හිටපු ජනාධිපතිවරයා පෙන්වා දෙන කරුණක්.\nඅදාළ යෝජනාවලිය මගින් සිංහලෙන් ඒකීය යන වචනය තවදුරටත් භාවිත කළ ද, ඊට අදාළ යුනිටරි යන ඉංග්‍රීසි වචනය සහ සංකල්පය නව ව්‍යවස්ථාවෙන් ඉවත් කිරීමට යෝජනා කිරීම ජනතාව නොමඟ යැවීමක් ලෙස ද හිටපු ජනාධිපති මහින්ද රාජපක්ෂ පෙන්වා දෙනවා.",
       "URL": "https://www.hirunews.lk/173658/නව-ආණ්ඩුක්‍රම-ව්‍යවස්ථාව-ගැන-හිටපු-ජනපතිගෙන්-නිවේදනයක්",
       "Category": "Local News",
       "Parent URL": "https://www.hirunews.lk/local-news.php?pageID=4268"
}