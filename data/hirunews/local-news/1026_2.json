{
       "Source": "hirunews",
       "Timestamp": "Tuesday, 12 July 2022 - 18:18",
       "Headline": "තත්ත්වය සංකීර්ණ නො කර, ප්‍රකාශයක් දී රාජපක්ෂවරු සියලු දෙනා ම දේශපාලනයෙන් සමුගන්න - පාඨලී චම්පික රණවක (වීඩියෝ)",
       "News Content": "තත්ත්වය තවත් සංකීර්ණ නො කර රාජපක්ෂවරු සියලුදෙනා ම ජාතිය හමුවේ ප්‍රකාශයක් කොට වහා ඉවත් වෙන්නැයි පාර්ලිමේන්තු මන්ත්‍රී පාඨලී චම්පික රණවක පවසනවා.\nඅද (12) අලුත්කඩේ උසාවිය ඉදිරිපිට දී මාධ්‍ය අමතමින් ඔහු මේ බව කියා සිටියා.\nමේ අවස්ථාවේ ජනතාව නිවන්න තියෙන හොඳම ක්‍රමය වන්නේ එය බවත්, මහින්ද රාජපක්ෂගේ දේශපාලන සමුගැනීම ඉක්මනින් ම නිවේදනය කළ යුතු එකක් බවත් ඔහු පැවසුවා.\nඉන් අනතුරුව, විධිමත් සර්ව පාක්ෂික ආණ්ඩුවක් පිහිටුවා අයහපත් තත්ත්වය වෙනස් කිරීමට පියවර ගැනීම ඊළඟ ප්‍රබල ම අභියෝගය බව ද ඔහු ප්‍රකාශ කළා.\nතව ද ඔහු කියා සිටියේ,\n\"අරගල භූමියේ සිටින පිරිස රාජපක්ෂවරු පළවා හැරීමට ප්‍රබල කාර්යයක් ඉටු කළා. විපක්ෂයේ දේශපාලන පක්ෂවලට කරන්න බැරිවුණ දෙයක් මේ රටේ මහජනතාව කළා. ඒ ජනතාව අතර ඉන්න අයට හිතෙනවා නම් මේ දේශපාලන පක්ෂ එපා කියලා. එළැඹෙන මහ මැතිවරණයේ දී ජනතා කැමැත්ත උරගාලා බලලා සුදුසුයි කියන ආකාරයට රට පාලනය භාරගැනීම තමා සිදුකළ යුත්තේ.\"\nයනුවෙන්.\nඑසේ ම අගමැතිවරයාට තීරණ ගැනීම සඳහා කාලය එළැඹ ඇති බවත්, සර්ව පාක්ෂික ආණ්ඩුවකට ඉඩකඩ ලබා දී ඔහු ඉවත්ව යා යුතු බවත් මන්ත්‍රීවරයා ප්‍රකාශ කළා.\nතව ද,\n\"පාර්ලිමේන්තුවේ බහුතරය කැමති නැත්නම් අගමැතිධුරයේ ඉන්න බෑ. මෙතැන ජනතාවගේ අරගලයක් තියෙන බව ඇතැම් ඩීල්කාරයෝ අවබෝධ කරගත යුතුයි. අගමැතිතුමාට ව්‍යවස්ථාවට අනුව ඉල්ලා අස්වෙන්න පුළුවන්.\"\nද ඔහු එහි දී කියා සිටියා.\nඅවසානයේ දී ඔහු කියා සිටියේ,\n\"වෙලා තියෙන විනාශයන් හොඳටම ඇති. රාජපක්ෂවරු හෙට සමුගත්තේ නැත්නම් අරගලය තවත් මුවහත් වෙලා ඉදිරියට යයි. ඒ වගේම තවත් ලේ වැගිරීමකට පාර කැපෙයි. ඒ නිසා මහින්ද රාජපක්ෂ මහතාට විශාල වගකීමක් තියෙනවා.\"\nයනුවෙන්.",
       "URL": "https://www.hirunews.lk/309820/තත්ත්වය-සංකීර්ණ-නො-කර-ප්‍රකාශයක්-දී-රාජපක්ෂවරු-සියලු-දෙනා-ම-දේශපාලනයෙන්-සමුගන්න-පාඨලී-චම්පික-රණවක-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1026"
}