{
       "Source": "hirunews",
       "Timestamp": "Tuesday, 07 June 2022 - 19:38",
       "Headline": "යල කන්නයේ වගා කරන කුඹුරු ප්‍රමාණයේ ඉහළ යෑමක් (වීඩියෝ)",
       "News Content": "මෙවර යල කන්නයේ වගා කරන කුඹුරු ප්‍රමාණයේ ඉහළ යෑමක් දක්නට ලැබෙන බව කෘෂිකර්ම අමාත්‍ය මහින්ද අමරවීර පවසනවා.\nඅද පාර්ලිමේන්තුවේදී අදහස් දක්වමින් අමාත්‍යවරයා කියා සිටියේ ඉදිරි සහල් හිඟයට විසඳුමක් ලෙස රජයේ හිස් ඉඩම්වල විකල්ප බෝග වගා කිරීම සඳහා ගොවීන්ට අවසර ලබා දීමට පියවර ගෙන ඇති බවයි.\nකෙසේ වෙතත් ප්‍රදේශ රැසක ගොවීන් තවදුරටත් චෝදනා කරන්නේ වගා කටයුතු සඳහා ප්‍රමාණවත් පොහොර සහ කෘෂිරසායන මෙතෙක් තමන්ට ලැබී නොමැති බවටයි. ආහාර හිඟය හේතුවෙන් ඇතැම් ගොවි ජනතාව පවතින පොහොර ගැටලු මධ්‍යයේ අසීරුවෙන් වුවද වගා කටයුතුවල නිරත වන බව අප වාර්තාකරුවන් සඳහන් කළා.\nමේ අතර භාවිතයට නොගැනීම හේතුවෙන් වන වැදී හෝ පාලුවට ගොස් ඇති රජයේ ඉඩම් වල බෝග වගා කිරීම සඳහා ජනතාවට අවස්ථාව ලබා දී තිබෙනවා.\nඉඩම් අමාත්‍යංශය සඳහන් කළේ, ඒ අනුව ඕනෑම අයෙකුට ප්‍රාදේශීය ලේකම්වරයාට ලිපියක් මගින් ඉල්ලීමක් ඉදිරිපත් කිරීම හරහා නිශ්චිත කාලයකට යටත්ව රජයේ ඉඩම්, වගා කටයුතු සඳහා යොදා ගත හැකි බවයි.\nඑහිදී මහා පරිමාණයේ වගා කිරීමක් සිදු කරන්නේ නම් පමණක් අදාළ ඉඩම වෙනුවෙන් රජයට මුදලක් ගෙවීමට ද සිදු වනවා.\nකෙසේ වෙතත් කෘෂිකර්ම අමාත්‍යංශයේ ලේකම් රෝහණ පුෂ්පකුමාර පසුගියදා හිරු ටීවී බලය වැඩසටහනට එක් වෙමින් කියා සිටියේ කෘෂිකර්ම අමාත්‍යංශයට සහ එම දෙපාර්තමේන්තුවට අයත් කිසිදු ඉඩමක මෙතෙක් වගා කිරීම් සිදු කර නොමැති බවයි.\nඉඩම් අමාත්‍යංශය සඳහන් කළේ පුත්තලම, අනුරාධපුර, පොළොන්නරුව, මහියංගනය, අම්පාර, හම්බන්තොට, ත්‍රීකුණාමලය යන දිස්ත්‍රික්ක වල එලෙස භාවිතයට යොදාගෙන නොමැති රජයේ ඉඩම් බහුලව පවතින බවයි.",
       "URL": "https://www.hirunews.lk/306501/යල-කන්නයේ-වගා-කරන-කුඹුරු-ප්‍රමාණයේ-ඉහළ-යෑමක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1112"
}