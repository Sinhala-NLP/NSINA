{
       "Source": "hirunews",
       "Timestamp": "Sunday, 04 September 2022 - 23:24",
       "Headline": "පාකිස්ථානයට කඩුලු 5ක ජයක්",
       "News Content": "ආසියානු කුසලාන තරගාවලියේ ඉන්දියාව සමග අද පැවති තරගයෙන් කඩුලු 5ක ජයක් ලබාගැනීමට පකිස්ථානය සමත්වුණා.\nආසියානු කුසලානයේ සුපිරි කණ්ඩායම් හතර දෙනාගේ වටයේ දෙවැනි තරගය ලෙසින් ඉන්දු - පාකිස්ථාන තරගය ඩුබාහි හිදී පැවැත්වුණේ 25000කට අධික ප්‍රේක්ෂක සහභාගිත්වයෙන්.\nමුලික වටයේදී මෙම පසමිතුරන් එකිනෙකා මුණ ගැසුණු අවස්ථාවේදී පාකිස්ථානුවන් අභිබවා ඉන්දියානුවන් නැගී සිටියා.\nඅද තරගයේ තරගයේ කාසියේ වාසිය මෙවර පාකිස්ථාන නායක බාබර් අසාම් සතුවුණා.\nඔහු පළමුව පන්දුවට පහර දෙන්නට ඉන්දියානුවන්ට ආරාධනා කරද්දී එම ආරාධනයෙන් පිටියට පිවිසියේ නායක රෝහිත් ශර්මා සමඟින් ලෝකේශ් රාහුල්.\nඔහු දෙදෙනා එක්ව පන්දු 31කින් අර්ධ ශතක සබඳතාවක් එක් කලේ සුවහසක් වූ ඉන්දීය ක්‍රීඩා ලෝලීන් අමන්දානන්දයට පත්කරමින්.\nශර්මා සහ රාහුල් ලකුණු 28ට බැඟින් ලබා සිටියදී පිටියෙන් ඉවත්වුණා. සූර්යකුමාර් යාදෙව්, රිෂාබ් පාන්ට් සහ හර්දික් පාන්ඩියා ලකුණු අතරට පිවිසෙන්නට පෙර යළි ක්‍රීඩාගාරයේ අසුන් වෙන් කළ පාකිස්ථාන පන්දු යවන්නන්, ගිලිහෙමින් තිබු තරගයේ පාලනය සියතට ගත්තා.\nකෙසේ වෙතත් ඉන්දීය ඉනිමට මුක්කුවක් ගැසූ විරාත් කෝලි පන්දු 44කින් ලකුණු 60ක් ලබා ගත්තේ ඉන්දීය ඉනිම ප්‍රභල තත්ත්වයක් දක්වා ඔසවා තබමින්.\nඒ අනුව ඉන්දියානුවන් නියමිත පන්දුවාර 20 නිමා කළේ කඩුලු 7ක් දැවී ලකුණු 181ක් ලබා ගනිමින්. ශඩාබ් ඛාන් ලකුණු 31කට කඩුලු 2ක් බිඳ දැමුවා.\nලකුණු 182ක ජයග්‍රාහි ඉලක්කයක් හඹා යන්නට පිටියට පිවිසියේ බාබර් අසාම් සමඟින් මොහොමඩ් රිස්වාන්.\nබාබර් අසාම් ලකුණු 14කට දැවී ගිය අතර මොහොමඩ් රිස්වාන් ලකුණු 71ක් ලබාගත්තා. පන්දු 51කින් ඔහු ලකුණු 71ක් ලබාගත්තේ හතරේ පහර 6ක් සහ හතරේ පහර දෙකක් ද සමගින්.\nමොහොමඩ් නවාස් ලකුණු 42යි. ඔහු පන්දු 20ක් තුල වේගවත් ලකුණු 42ක් ලබාගත් අතර ඒ හතරේ පහර 6ක් සහ හයේ පහර දෙකක් සමගින්.\nඒ අනුව පාකිස්ථානය පන්දුවාර 19යි පන්දු 5ක් අවසානයේ කඩුලු 6ක් පමණක් දැවී ජයග්‍රාහී ඉලක්කය පසු කළා.\nආසියානු කුසලාන තරගාවලියේ තීරණාත්මක මීළඟ තරගය ලබන අඟහරුවාදා පැවැත්වෙනවා. ඒ ශ්‍රී ලංකාව සහ ඉන්දියාව අතරයි.",
       "URL": "https://www.hirunews.lk/314569/පාකිස්ථානයට-කඩුලු-5ක-ජයක්",
       "Category": "Local News",
       "Parent URL": "https://www.hirunews.lk/local-news.php?pageID=891"
}