{
       "Source": "hirunews",
       "Timestamp": "Wednesday, 21 October 2020 - 10:28",
       "Headline": "රියාජ් බදියුදීන්ගේ පෙත්සම අභියාචනාධිකරණය ප්‍රතික්ෂේප කරයි",
       "News Content": "හිටපු අමාත්‍ය රිෂාඩ් බදියුදීන්ගේ සොහොයුරු රියාජ් බදියුදීන් යළි අත්අඩංගුවට ගැනීම වැලැක්වීමේ අතුරු නියෝගයක් නිකුත් කරන ලෙස ඉල්ලා ගොනු කළ රිට් පෙත්සම විභාගයට නොගෙන නිශ්ප්‍රභා කිරීමට අභියාචනාධිකරණය අද තීරණය කළා.\nමහින්ද සමයවර්ධන සහ අර්ජුන ඔබේසේකර යන අභියාචනාධිකරණ විනිසුරරු මඩුල්ල විසිනුයි මෙම නියෝගය ලබා දී ඇත්තේ.\nතීන්දුව ප්‍රකාශයට පත් කරමින් විනිසුරු මඩුල්ල සඳහන් කළේ මෙම පෙත්සම ගාස්තු රහිතව නිෂ්ප්‍රභ කිරීමට තීරණය කළ බවයි.\nපාස්කු ප්‍රහාරය සම්බන්ධයෙන් තමන් යළි අත්අඩංගුවට ගන්නා ලෙස විවිධ පාර්ශව බලපෑම් එල්ල කරමින් සිටින බවත් මේ නිසා යළි අත්අඩංගුවට ගැනීම වැලැක්වීමේ ආඥාවක් සහ අතුරු නියෝගයක් නිකුත් කරන ලෙස ඉල්ලායි රියාජ් බදියුදීන් මෙම පෙත්සම ගොනු කර තිබුණේ.\nමේ අතර රාජගිරියේදී අනතුරක් සිදුකර තරුණයෙකු යටකර පළායාමේ සිද්ධියට අදාළව හිටපු අමාත්‍ය පාඨලී චම්පික රණවකට කොළඹ මහාධිකරණයේදී අද අධිචෝදනා භාරදුන්නා. ඉන් අනතුරුව ඔහු ඇප මත මුදාහැරුණු බවයි හිරු අධිකරණ වාර්තාකරු සඳහන් කළ්.\nමේ අතර අධිකරණයට අපහාස කිරීමේ චෝදනාව සම්බන්ධයෙන් පාර්ලිමේන්තු මන්ත්‍රී රන්ජන් රාමනායකට එරෙහිව ඉදිරිපත් කර ඇති පැමිණිල්ල ලබන නොවැම්බර් මස  6 වනදා යළි කැඳවීමට ශ්‍රේෂ්ඨාධිකරණය අද නියෝග කළා.\nඒ වගඋත්තරකාර මන්ත්‍රිවරයා වෙනුවෙන් පෙනී සිටින ජනාධිපති නීතීඥ එම්.ඒ. සුමන්දිරන්ට අද පාර්ලිමේන්තු රැස්වීමට සහභාගිවීමට අවශ්‍ය බවට කර තිබූ ඉල්ලීමක් සළකා බලමින්.",
       "URL": "https://www.hirunews.lk/252991/රියාජ්-බදියුදීන්ගේ-පෙත්සම-අභියාචනාධිකරණය-ප්‍රතික්ෂේප-කරයි",
       "Category": "Local News",
       "Parent URL": "https://www.hirunews.lk/local-news.php?pageID=2378"
}