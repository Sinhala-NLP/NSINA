{
       "Source": "hirunews",
       "Timestamp": "Sunday, 12 March 2023 - 14:48",
       "Headline": "සිරිපාදය කුණු ගොඩක් කළ බැතිමතුන් (වීඩියෝ)",
       "News Content": "තාක්ෂණය කොතරම් දියුණු වුවත්, තවමත්, ලෝකයටම විසඳා ගත නොහැකි අර්බුද ගණනාවක් පවතින්නේ, දිනෙන් දිනම මානව පැවැත්මට ඒවා තර්ජන බවට පත් කරමින්.\nගෝලීය කාලගුණ විපර්යාසය ඉන් ප්‍රධාන තැනක් ගන්නා අතර, නොදිරන කසළ ගැටළුවලව ද ඊට දෙවෙනි වන්නේ නැහැ.\nඅක්‍රමවත් කසළ බැහැර කිරීම හේතුවෙන් මේ දිනවල, මෙරට වැඩි වශයෙන් දූෂණය වන පරිසර පද්ධතිය ශ්‍රී පාද අඩවිය කේන්ද්‍ර කරගත් පරිසර පද්ධතියයි.\nහැටන් මාර්ගය ඔස්සේ ශ්‍රී පාද වන්දනාවේ පැමිණි වන්දනාකරුවන් තමන් භාවිතයට ගත් ප්ලාස්ටික් බෝතල්, පොලිතින් ඇතුළු ඝන අපද්‍රව්‍ය විශාල ප්‍රමාණයක් මාර්ගයේ තැන තැන දමා ගොස් ඇති බව මස්කෙළිය ප්‍රාදේශීය සභාව පවසනවා.\nහැටන් සිට නල්ලතන්නිය හරහා ශ්‍රී පාදස්ථානය දක්වා, කසළ බැහැර කිරීම සඳහා වෙන් වෙන් වශයෙන් කසළ බඳුන් ස්ථාපනය කර ඇතත්, ඒවාට කසළ නොදමා මාර්ගය දෙපස දමා ගොස් ඇති අයුරු එහි ගිය අපටද දක්නට ලැබුණේ මෙලෙසින්.\nශ්‍රී පාද අඩවියේ ඉදිකටු පහන සහ නල්ලතන්නිය දක්වා කොටසේ බැහැර කරන අපද්‍රව්‍ය දිනපතා මස්කෙළිය ප්‍රාදේශීය සභාවේ සේවකයින් එක්රැස් කර\nකළමනාකරණ මධ්‍යස්ථාන වෙත රැගෙන යන බවත්, නල්ලතන්නියේ සංචාරක හෝටල් සහ ආපනා ශාලා හිමියන්ද ඊට සහාය දෙන බවත් මස්කෙළිය ප්‍රාදේශීය සභාවේ සභාපතිවරයා සඳහන් කළා.\nශ්‍රී පාද වන්දනා වාරය මෙවර ආරම්භ කළ දින සිට මාස 3ක් වැනි කාලයක් තුළ මස්කෙළිය ප්‍රා දේශීය සභාව යටතේ පවතින කසළ ප්‍රතිචක්‍රීකරණ මධ්‍යස්ථානයට පමණක් එකතු වී ඇති කසළ ප්‍රමාණය ටොන් 10කට අධිකයි.\nමනුෂ්‍ය වර්ගයාගේ පැවැත්ම සහතික කෙරෙන ප්‍රධානම සාධක අතර ඉහළින්ම තිබෙන පරිසරය යන සාධකය විනාශ වුවහොත්, ඒ හා සමානවම මනුෂ්‍ය පැවැත්මද විනාශ වන බව ඔබ අප මැනවින් තේරුම් ගත යුතු කාරණයක්.\nඑබැවින්, ඔබ භාවිත කරන ප්ලාස්ටික් බෝතල් තැන තැන දමා යාමට මත්තෙන් මදක් සිතන්න....\nඔබ භාවිත කරන පොලිතින් තැන තැන දමා යාමට මත්තෙන් මදක් සිතන්න.\nඔබ අද පරිසරයට මුදා හරින නොදිරන අපද්‍රව්‍ය, මතු දිනෙක ඔබේම පරම්පරාවට තර්ජනයක් වන බව සිහි තබා ගන්න.",
       "URL": "https://www.hirunews.lk/329728/සිරිපාදය-කුණු-ගොඩක්-කළ-බැතිමතුන්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=481"
}