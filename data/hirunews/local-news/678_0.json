{
       "Source": "hirunews",
       "Timestamp": "Friday, 09 December 2022 - 17:27",
       "Headline": "ජනාධිපතිගෙන් සිංහ සමාජයට පැසසුම්",
       "News Content": "ශ්‍රී ලංකාවේ තරුණ තරුණියන්ගේ කුසලතා නඟා සිටුවීමට ජාත්‍යන්තර සිංහ සමාජය ලබා දෙන සහය ජනාධිපති රනිල් වික්‍රමසිංහ ඇගයීමට ලක් කළ බව ජනාධිපති මාධ්‍ය අංශය පවසනවා.\nඒ, ජනාධිපති රනිල් වික්‍රමසිංහ සහ ජාත්‍යන්තර සිංහ සමාජයේ ජාත්‍යන්තර සභාපති බ්‍රයන් එඩ්වඩ් ෂීහාන් අතර අද (09) ජනාධිපති කාර්යාලයේ පැවති හමුවක දීයි.\n2048 වසර වන විට ශ්‍රී ලංකාව සංවර්ධිත රටක් බවට පත්කිරීමේ දැක්ම ජනාධිපති සාක්ෂාත් කර ගැනීමට කටයුතු කරනු ලබන බව ද ජනාධිපති මාධ්‍ය අංශය පවසනවා.\nඑමෙන්ම තරුණ තරුණියන්ට තම නිර්මාණශීලි නිපුණතා උපයෝගී කරගෙන අනාගතයට නව ආර්ථිකයක් නිර්මාණය කිරීමට අවශ්‍යව තිබූ වෘත්තිය පුහුණු මධ්‍යස්ථානයක් බියගම ප්‍රදේශයේ පිහිටුවීමට සිංහ සමාජයේ සහය හිමිවීම පිළිබඳව ජනාධිපතිවරයා සිය සතුට පළ කළ බවයි එම මාධ්‍ය අංශය වැඩිදුරටත් පවසන්නේ.\nනීතිවිරෝධී මත්ද්‍රව්‍ය වැළැක්වීම සහ තරුණයින් අතර සිදුවන හානිකර මත් පැන් භාවිතය අවම කිරීම සඳහා තරුණ තරුණියන්ගේ සහභාගිත්වයෙන් සිංහ සමාජය සංවිධානය කර ඇති මත්ද්‍රව්‍ය නිවාරණ වැඩසටහන පිළිබඳව ද එහිදී ජනාධිපතිවරයා සිය ස්තූතිය පළ කළා.\nතවද සිංහ සමාජය රටේ ආහාර සුරක්ෂිතතාවය සඳහා සිදුකරනු ලබන වැඩසටහන් සම්බන්ධයෙන් ද ජනාධිපතිවරයා සිය ස්තූතිය පළ කර තිබුණා.",
       "URL": "https://www.hirunews.lk/322302/ජනාධිපතිගෙන්-සිංහ-සමාජයට-පැසසුම්",
       "Category": "Local News",
       "Parent URL": "https://www.hirunews.lk/local-news.php?pageID=678"
}