{
       "Source": "hirunews",
       "Timestamp": "Wednesday, 18 December 2019 - 7:27",
       "Headline": "සීල් මත්ස්‍යා රකින්න කණ්ඩායම් 4 ක්",
       "News Content": "ශ්‍රී ලංකාවේ දකුණු මුහුදු තීරයේ සැරිසැරූ මේ වනවිට කොළඹ අවට මුහුදු තීරයේ වාසය කරන සීල් මත්ස්‍යයාගේ ආරක්ෂාව සඳහා කණ්ඩායම් 4 ක් යෙදවීමට වනජීවි සංරක්ෂණ දෙපාර්තමේන්තුව කටයුතු  කර තිබෙනවා.\nඒ අනුව වනජීවී සංරක්ෂණ දෙපාර්තමේන්තුවේ වැටලීම් අංශය, සෞඛ්‍ය අංශ, බස්නාහිර පළාත් වනජීවී කාර්යාලය සහ වෙරළාරක්ෂක නිලධාරීන් එක්ව මෙම සත්වයා ආරක්ෂා කිරීමට කටයුතු කරනු ඇති.\nඔවුන් දෛනිකව සත්වයා නිරීක්ෂණය කරන අතර, එම සත්වයාට නිදහසේ මුහුදු තීරයේ සැරිසැරීම සඳහා අවශ්‍ය වටපිටාව සළසා දීම සිදුකරනු ලබනවා.\nපසුගිය නොවැම්බර් මස 20 වන දා මුල් වරට ගාල්ල - උණවටුන මුහුදු තීරයේදී දක්නට ලැබුණු මෙම සත්ත්වයා පසුගියදා බම්බලපිටිය වෙරළ තීරයේ ගල් පරයක් මත රැදී සිටියා.\nදකුණු අප්‍රිකාවට පහළින් පිහිටි මැරියට් දූපත් හි සිට දියවැල් ඔස්සේ ඉන්දියන් සාගරය වෙත පැමිණ ඇති බවට වනජීවි සංරක්ෂණ දෙපාර්තමේන්තුව සැක කරනවා.\nවනජීවී දෙපාර්තමේන්තුව ජනතාවගෙන් ඉල්ලා සිටින්නේ එම මුහුදු ප්‍රදේශයේ සත්වයාට අවශ්‍ය නිදහස ලබාදීම සඳහා ධීවරයින් ඇතුලූ සියලූදෙනා උපරිමයෙන් කටයුතු කළ යුතු බවයි.\nසීල් මත්ස්‍යා අල්ලා සුදුසු මුහුදු ප්‍රදේශයකට මුදාහරින ලෙසට ඇතැම් සත්ව සංවිධාන දිගින් දිගටම ඉල්ලීම් කළත්, වනජීවී දෙපාර්තමේන්තුව කියා සිටියේ එම සත්වයා නිදහසේ අවශ්‍ය මුහුදු ප්‍රදේශයකට සංක්‍රමණය වන තෙක් ආරක්ෂා කිරීම නිවැරදි ක්‍රමවේදය බවයි.\nසාගරයේ ඇතිවූ කිසියම් වෙනස්වීමක් හේතුවෙන් මෙම සත්වයා සංක්‍රමණය වන්නට ඇති බවට වනජීවී දෙපාර්තමේන්තුව සැක පළ කරනවා.",
       "URL": "https://www.hirunews.lk/230473/සීල්-මත්ස්‍යා-රකින්න-කණ්ඩායම්-4-ක්",
       "Category": "Local News",
       "Parent URL": "https://www.hirunews.lk/local-news.php?pageID=2997"
}