{
       "Source": "hirunews",
       "Timestamp": "Tuesday, 01 September 2020 - 15:08",
       "Headline": "විසිවන සංශෝධනයේ කෙටුම්පත නීතිපතිගේ නිරීක්ෂණයට (වීඩියෝ)",
       "News Content": "යෝජිත 20 වන ව්‍යවස්ථා සංශෝධනයේ කෙටුම්පත නීතිපතිවරයාගේ නිරීක්ෂණය සඳහා යොමුකර තිබෙනවා.\nඅධිකරණ අමාත්‍යාංශ ලේකම්වරයා විසින් එය නීතිපතිවරයා වෙත යොමුකර ඇති අතර, ඒ පිළිබඳව නීතිපතිවරයාගේ නිරීක්ෂණ ඉදිරි දින දෙක තුළදී ලබාදීමට නියමිත බවයි නීතිපතිවරයාගේ සම්බන්ධීකරණ නිලධාරිනි රජයේ අධිනීතිඥ නිශාරා ජයරත්න හිරු ප්‍රවෘත්ති අංශයට සඳහන් කළේ.\nඒ අනුව, යෝජිත ව්‍යවස්ථා සංශෝධනයේ ද, 19 ආණ්ඩුක්‍රම ව්‍යවස්ථාවේ ඇතුළත් කර තිබූ ජනපතිවරයාගේ ධුර කාලය වසර 5 ක් ලෙස එලෙසම පවතිනු ඇති.\nඑමෙන්ම, ජනාධිපති ධුරය දැරීම අවස්ථා දෙකකට සීමා කිරීමට අදාළ කොටස ද එලෙසම පවතිනු ඇති බවටයි වාර්තා වන්නේ.\nවිසිවන ව්‍යවස්ථා සංශෝධනය සම්බන්ධයෙන් පසුගිය කාලසීමාව පුරා දැඩි සංවාදයක් මතුවූ අතර, ජනාධිපති ගෝඨාභය රාජපක්ෂ ද පසුගියදා නව පාර්ලිමේන්තු සැසිවාරයේදී රජයේ ප්‍රතිපත්ති ප්‍රකාශය ඉදිරිපත් කරමින් සඳහන් කළේ නව ව්‍යවස්ථා සංශෝධනයක් ගෙන ඒමට කටයුතු කරන බවයි.\nඒ අනුව, ඊට අදාළ යෝජනාව, නව රජයේ මංගල අමාත්‍ය මණ්ඩල රැස්වීමටද ඉදිරිපත් කරනු ලැබුවා.\nඒ සඳහා ක්‍රියා කිරීමට රජය විසින් කමිටුවක් ද පත් කළේ ඒ අතරතුරයි.\nකොළඹ ඊයේ පැවති මාධ්‍ය හමුවකදී ව්‍යවස්ථා සම්පාදන අමාත්‍ය මණ්ඩල අනුකමිටුවේ සභාපති අමාත්‍ය මහාචාර්ය ජී.එල්.පීරිස් සඳහන් කළේ විසිවන සංශෝධනය අයවැයට පෙර සම්මත කර ගැනීමට ද කටයුතු කරන බවයි.\nමේ අතර සූරියවැව ප්‍රදේශයේ අද පැවති ජනහමුවකින් අනතුරුව මාධ්‍ය වෙත අදහස් පළ කරමින් අමාත්‍ය මහින්ද අමරවීර කියා සිටියේ විසිවන ආණ්ඩුක්‍රම ව්‍යවස්ථා සංශෝධනයේ කෙටුම්පත හෙට අමාත්‍ය මණ්ඩල රැස්වීමට ඉදිරිපත් කිරීමට නියමිත බවයි.",
       "URL": "https://www.hirunews.lk/249166/විසිවන-සංශෝධනයේ-කෙටුම්පත-නීතිපතිගේ-නිරීක්ෂණයට-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2484"
}