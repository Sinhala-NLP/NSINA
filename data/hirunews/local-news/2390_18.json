{
       "Source": "hirunews",
       "Timestamp": "Wednesday, 14 October 2020 - 12:58",
       "Headline": "පාස්කු ප්‍රහාරයේ වගකීම පැවති රජය සාමූහිකව භාර ගත යුතුයි - හිටපු අගමැති රනිල් (වීඩියෝ)",
       "News Content": "පාස්කු ප්‍රහාරය එල්ල වන අවස්ථාව වන විට මෙරට ආරක්ෂක තත්ත්වය බිඳ වැටී තිබූ බව හිටපු අග්‍රාමාත්‍ය රනිල් වික්‍රමසිංහ පාස්කු ප්‍රහාරය සම්බන්ධයෙන් විමර්ශනය කෙරෙන ජනාධිපති කොමිසම හමුවේ පිළිගත්තා.\nදෙවන දිනට ඊයේ එම කොමිසම හමුවේ සාක්ෂි ලබාදෙමින් ඔහු කියා සිටියේ මෙම ප්‍රහාරය සම්බන්ධයෙන් පැවති ආණ්ඩුව සාමූහිකව වගකීම භාරගත යුතුව තිබූ බවයි.\nමේ අතර පාස්කු ප්‍රහාරය එල්ල වන බව හොඳින්ම දැනගෙන හිටපු ජනාධිපති මෛත්‍රීපාල සිරිසේන විදෙස්ගත වූ බවට තමන් විශ්වාස කරන්නේ යැයි හිටපු ආරක්ෂක ලේකම් හේමසිරි ප්‍රනාන්දු ඊයේ මෙම කොමිසම හමුවේ 09 වන දිනටත් සාක්ෂි ලබා දෙමින් කියා සිටියා.\nසාක්ෂි ලබාදෙමින් හිටපු අග්‍රාමාත්‍යවරයා සඳහන් කළේ තමන්ව ජාතික ආරක්ෂක කවුන්සිලයේ රැස්වීම් සඳහා 2018 ඔක්තෝබර් මාසයේ සිට පාස්කු ප්‍රහාරය එල්ලවන අවස්ථාව දක්වා නොකැඳවූ බවයි.\nමෙහිදී රජයේ අතිරේක සොලිසිටර් ජෙනරාල්වරිය කර සිටියේ ඔබේ පාර්ශවය හා හිටපු ජනාධිපතිගේ පාර්ශවය අතර මතගැටුම් තිබූ බව දැන් රහසක් නොවේ යන්නයි.\nඑලෙස මත ගැටීම් නොතිබුණු බවත් එවැනි ගැටුම් ඇති වූයේ රැකියා ලබාදෙන අවස්ථාවලදී බවත් හිටපු අග්‍රාමාත්‍යවරයා මෙහිදී කියා සිටියා.\nඑසේ නොමැතිව ප්‍රතිපත්ති සහ පක්ෂ පදනම් කර ගනිමින් ගැටුම් නොතිබුණු බවද ඔහු ප්‍රකාශ කළා.\nරජයේ අතිරේක සොලිසිටර් ජෙනරාල්වරිය මෙහිදී හිටපු අග්‍රාමාත්‍යවරයාගෙන් තවදුරටත් ප්‍රශ්න කර සිටියේ 2015 සිට 2018 දක්වා සෑම ආරක්ෂක කවුන්සලයකටම සහභාගී වූයේද යන්නයි.\nඊට පිළිතුරු ලබාදුන් හිටපු අග්‍රාමාත්‍යවරයා කියා සිටියේ සෑම රැස්වීමකටම සහභාගි නොවූ බවයි. ඇතැම් අවස්ථාවල තමා විදෙස්ගතව සිටි බවත් ඇතැම් රැස්වීම්වලට සහභාගි වීමට දැනුම් දෙන්නේ පැය 24කට හෝ පැය 48කට පරෙ බවත් ඔහු මෙහිදී කියා සිටියා.\nමෙම රැස්වීම් වලදී ඉස්ලාම් අන්තවාදය ගැන කතාවූයේද යන්න රජයේ අතිරේක සොලිසිටර් ජෙනරාල්වරිය මෙහිදී ප්‍රශ්ණ කළා. ඊට පිළිතුරු ලබා දුන් හිටපු අග්‍රාමාත්‍ය රනිල් වික්‍රමසිංහ කියා සිටියේ ඉස්ලාම් වගේම අනෙකුත් අන්තවාද ගැනත් කතා කළ බවයි.\nඑහෙත් මධ්‍යස්ථ සම්ප්‍රදායික මුස්ලිම්වරු නැතිකරන්න අන්තවාදී අදහස් මුස්ලිම් සමාජයේ මතු වී තිබූ බවද ඔහු මෙහිදී සඳහන් කළා.",
       "URL": "https://www.hirunews.lk/252523/පාස්කු-ප්‍රහාරයේ-වගකීම-පැවති-රජය-සාමූහිකව-භාර-ගත-යුතුයි-හිටපු-අගමැති-රනිල්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2390"
}