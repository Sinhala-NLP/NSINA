{
       "Source": "hirunews",
       "Timestamp": "Saturday, 02 April 2022 - 7:52",
       "Headline": "ආගම, ජාතිය හා දේශපාලන පක්ෂ පසෙකලා රට ගොඩනගන්න සැවොම එක්වන්න - ප්‍රවීණ ක්‍රිකට් ක්‍රීඩක රොෂාන් මහානාම",
       "News Content": "ශ්‍රී ලංකාවට අත්ව ඇති ඛේදනීය ඉරණම පිළිබඳ ප්‍රවීණ ක්‍රිකට් ක්‍රීඩක රොෂාන් මහානාම ද සිය නිල ට්විටර් ගිණුමේ සහ ෆේස්බුක් ගිණුමෙහි සටහනක් තබා තිබෙනවා.\nතමන් මෙම සටහන තැබීමේ ප්‍රධානතම අරමුණ වන්නේ මෙරට පාලකයින්ගේ අදුර්දර්ශී පාලනය සහ බල  ලෝභීත්වය නිසා මේ වනවිට ශ්‍රී ලංකා ආර්ථිකය දැඩි ආර්ථික අවපාතයකට යාම මුල් කරගෙන බවයි ඔහු සඳහන් කරන්නේ.\nමෙම තත්ත්වය දැකීමෙන් තමන් දැඩි වේදනාවට පත් වූ බවත්, එය කනගාටුදායක තත්ත්වයක් බවත් රොෂාන් මහානාම මහතා පවසනවා.\nඅවස්ථාවක් ලැබුණු විටදී පවා තමන් රට හැර නොගිය බැවින්, ඊට හේතුව තමන් සිය මව් රටට දැඩි ලෙස ආදරය කිරීම බව පෙන්වාදෙන ප්‍රවීණ ක්‍රිකට් ක්‍රීඩකයා සඳහන් කරන්නේ, රට පාලනය කරනු ලබන ඊනියා නායකයින් බොහෝදෙනෙකුට වඩා තමන් දේශප්‍රේමී අයෙකු බවයි.\nඑබැවින් මෙම අර්බුදකාරී අවස්ථාවේ දී ආගම, ජාතිය, දේශපාලන පක්ෂ ආදිය පසෙකලා එකම ජාතියක් ලෙස නැඟී සිටින ලෙස සමස්ත ශ්‍රී ලාංකික ප්‍රජාවගෙන් ම තමන් ඉල්ලා සිටින බව ද එම සටහනේ වැඩිදුරටත් දැක්වෙනවා.\nරට වෙනුවෙන් හඬ අවදි කොට, මේ අඳුරු කාලයෙන් සුන්දර මාතෘභූමිය ගොඩගෙන අනාගත පරපුරට සාමකාමී පරිසරයක් නිර්මාණය කිරීමේ පොදු අරමුණ සමගින් වැඩ කිරීමට තමන් ද රටේ මහජනතාව සමග එක්ව නැඟී සිටින බවයි ප්‍රවීණ ක්‍රිකට් ක්‍රීඩක රොෂාන් මහානාම පවසන්නේ.",
       "URL": "https://www.hirunews.lk/300972/ආගම-ජාතිය-හා-දේශපාලන-පක්ෂ-පසෙකලා-රට-ගොඩනගන්න-සැවොම-එක්වන්න-ප්‍රවීණ-ක්‍රිකට්-ක්‍රීඩක-රොෂාන්-මහානාම",
       "Category": "Local News",
       "Parent URL": "https://www.hirunews.lk/local-news.php?pageID=1256"
}