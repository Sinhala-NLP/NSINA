{
       "Source": "hirunews",
       "Timestamp": "Monday, 11 September 2023 - 10:22",
       "Headline": "බන්දුලගේ රේල් ගේට්ටු ව්‍යාපෘතියට සජිත්ගෙන් මූල්‍යාධාර",
       "News Content": "අනාරක්ෂිත දුම්රිය මාර්ග සඳහා අනතුරු සංඥා පද්ධතියක් සවි කිරීමේ ව්‍යාපෘතිය ක්‍රියාත්මක කිරීම සඳහා සහාය දීමට තමන් සූදානම් බව විපක්ෂ නායක සජිත් ප්‍රේමදාස පසුගිය දා පාර්ලිමේන්තුවේදී ප්‍රකාශ කරනු ලැබුවා.\nවිපක්ෂ නායකවරයා පැවසුවේ පුරවැසියන්ගේ ජීවිත සුරක්ෂිත කිරීම සඳහා මේ ව්‍යාපෘතියට සහාය පළ කරන බවයි.\nඔහු එසේ අදහස් පළ කළේ, ප්‍රවාහන හා මහාමාර්ග, ජනමාධ්‍ය අමාත්‍ය, ආචාර්ය බන්දුල ගුණවර්ධන විසින් අනාරක්ෂිත දුම්රිය ගේට්ටුවලට අනතුරු සංඥා පද්ධතියක් සවි කිරීම අවශ්‍ය වුවත් පවතින තත්ත්වයන් යටතේ ඒ සඳහා මේ මොහොතේ රජයට මුදල් වෙන් කළ නොහැකි බව පාර්ලිමේන්තුවේදී ප්‍රකාශ කළ මොහොතේදීයි.\nමේ සඳහා රුපියල් ලක්ෂ 15ක් වැනි අවම මුදලක් යටතේ නව ගේට්ටු ක්‍රමවේදයක් හඳුන්වා දීමට නියමිත බවත් ඒ සඳහා ලක්ෂ හත්දහස් පන්සීයක මුදලක් මාර්ග අනතුරු වැළැක්වීමේ ජාතික ආයතනය මඟින් ලබාදෙන බවත් පැවසූ ඇමැතිවරයා, අනෙක් මුදල් පුණ්‍යවන්තයන්ගෙන් ලබා ගැනීමට අපේක්ෂා කරන බව පැවසුවා.\nමෙහිදී විපක්ෂ නායක සජිත් ප්‍රේමදාස පැවසුවේ, මෙම ව්‍යාපෘතිය සඳහා කැබිනට් අනුමැතිය ලැබෙන තෙක් ව්‍යාපෘතිය ක්‍රියාත්මක කිරීම සඳහා සකස් කරන ලද ඇස්තමේන්තුව ලබා දෙන ලෙසයි.",
       "URL": "https://www.hirunews.lk/347890/බන්දුලගේ-රේල්-ගේට්ටු-ව්‍යාපෘතියට-සජිත්ගෙන්-මූල්‍යාධාර",
       "Category": "Local News",
       "Parent URL": "https://www.hirunews.lk/local-news.php?pageID=38"
}