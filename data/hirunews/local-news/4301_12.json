{
       "Source": "hirunews",
       "Timestamp": "Wednesday, 27 September 2017 - 9:38",
       "Headline": "ජාතික ආහාර නිෂ්පාදන සතිය 06 වන දා ඇරඹේ",
       "News Content": "ලබන මස 6 වනදා ආරම්භ කෙරෙන ජාතික ආහාර නිෂ්පාදන සංග්‍රාමය දිස්ත්‍රික් මට්ටමින් සාර්ථක කරගැනීම සඳහා සියලුම දිස්ත්‍රික් ලේකම්වරුන් කැපවිය යුතු බව ජනාධිපති මෛත්‍රීපාල සිරිසේන පවසනවා.\nකොළඹ - මිලෝදා ආයතනයේ ඊයේ පැවති දිසාපති සමුළුව අමතමිනුයි ජනාධිපතිවරයා මේ බව කියා සිටියේ.\nආයතන මට්ටමින් වගකීම් පවරමින් අදාළ චක්‍රලේඛ මේ වනවිට නිකුත් කර අවසන් බවත්, චක්‍රලේඛ අනුව නොව ජාතියේ අනාගතය වෙනුවෙන් පැවරුණු වගකීමක් සේ සළකා මෙම වැඩසටහන සාර්ථක කරගැනීමට සියලු රාජ්‍ය නිලධාරීන් මෙන්ම දේශපාලනඥයින්ද කැපවිය යුතු බවත් ජනාධිපතිවරයා එහිදී අවධාරණය කළා.\nපසුගිය වසර එකහමාරක කාලය තුළ රටට බලපෑ දැඩි නියඟය සහ ගං වතුර හේතුවෙන් පහත වැටුණු කෘෂිකර්මාන්තය තුළ නව පරිවර්තනයක් ඇති කරමින් ගොවීන්ගේ ආර්ථිකය මෙන්ම රටේ ආර්ථිකය ශක්තිමත් කිරීම සඳහා මෙම වැඩසටහන ක්‍රියාවට නංවන බවයි ජනාධිපතිවරයා වැඩිදුරටත් කියා සිටියේ.",
       "URL": "https://www.hirunews.lk/171941/ජාතික-ආහාර-නිෂ්පාදන-සතිය-06-වන-දා-ඇරඹේ",
       "Category": "Local News",
       "Parent URL": "https://www.hirunews.lk/local-news.php?pageID=4301"
}