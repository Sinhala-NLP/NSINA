{
       "Source": "hirunews",
       "Timestamp": "Saturday, 22 July 2023 - 22:12",
       "Headline": "13 ගැන විශේෂ සර්ව පාක්ෂික හමුවක් (වීඩියෝ)",
       "News Content": "13 වන ව්‍යවස්ථා සංශෝධනය ක්‍රියාත්මක කිරීම සම්බන්ධයෙන් ඉදිරියේදී ජනාධිපති රනිල් වික්‍රමසිංහ විසින් සර්වපාක්ෂික හමුවක් කැඳවීමට නියමිත බව අමාත්‍ය ජීවන් තොන්ඩමන් පවසනවා.\nඅමාත්‍යවරයා පෙන්වාදෙන්නේ, 13 වන සංශෝධනය ක්‍රියාත්මක කිරීම තුළින් සියලු පළාත්වලට ස්වයං පාලනයක් ලැබෙන බව අවධාරණය කරගත යුතු බවයි.\nNDTV මාධ්‍ය වෙත සම්මුඛ සාකච්ඡාවක් ලබාදෙමින් ජනාධිපති රනිල් වික්‍රමසිංහ සමග ඉන්දීය නිල සංචාරයට එක් වූ ජල සම්පත් හා වතු යටිතල පහසුකම් පිළිබඳ අමාත්‍ය ජීවන් තොන්ඩමන් මේ බව සඳහන් කර තිබෙනවා.\nඅමාත්‍යවරයා එහිදී සඳහන් කළේ, ආර්ථික අර්බුදය, කොවිඩ් වසංගතය සහ තවත් බොහෝ ගැටලු ඔස්සේ ශ්‍රී ලංකාව මේ වන විට නිවැරදි මාර්ගයට පැමිණ ඇති බවයි.\nඉන්දු – ලංකා ධීවර ගැටලුව සම්බන්ධයෙන් වන ස්ථිර විසඳුමක් සඳහා කටයුතු කරන බවද ජීවන් තොන්ඩමන් අමාත්‍යවරයා ප්‍රකාශ කර තිබෙනවා.\nමේ අතර ශ්‍රී ලංකාවේ වෙසෙන ඉන්දීය සම්භවයක් ඇති කඳුකරයේ ජනතාව වෙනුවෙන් ඉන්දීය අගමැති නරේන්ද්‍ර මෝදි මහතා විසින් රුපියල් මිලියන 3,000ක මුදලක් ලබාදීමට තීරණය කර තිබෙනවා.\nජනාධිපතිවරයා සමග ඉන්දීය සංචාරයට එක්වූ ජල සම්පාදන හා වතු යටිතල පහසුකම් සංවර්ධන අමාත්‍ය ජීවන් තොණ්ඩමන් මේ බව සඳහන් කලා.\nඑම මුදල් කඳුකරයේ අධ්‍යාපන හා සෞඛ්‍ය ක්ෂේත්‍රයේ දියුණුව සඳහා යෙදවීමට පියවර ගන්නා බව අමාත්‍යවරයා පැවසුවා.",
       "URL": "https://www.hirunews.lk/342168/13-ගැන-විශේෂ-සර්ව-පාක්ෂික-හමුවක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=160"
}