{
       "Source": "hirunews",
       "Timestamp": "Wednesday, 27 April 2016 - 16:10",
       "Headline": "අල්ලසක් ගත් වැඩබලන ජනපද නිලධාරියෙකු අත්අඩංගුවට",
       "News Content": "ඉඩම් ඔප්පුවක් තම පියාගේ නමට පැවරීමට අදාළ කටයුතු සිදුකරදීම සඳහා රුපියල් 25,000ක අල්ලසක් ලබාගත් ගලෙන්බිදුණුවැව - දුටුවැව ගම්මානයේ වැඩබලන ජනපද නිලධාරියා අල්ලස් කොමිසමේ නිලධාරීන් අද අත්අඩංගුවට ගත්තා.\nඅදාළ නිලධාරියා ඉඩම් ඔප්පුව පැවරීම සඳහා පළමුව තරුණියක් තමාට අවශ්‍ය බව පවසා ඇති අතර, එය අපහසු බව දැනුම් දුන් පැමිණිලිකරුගෙන් රුපියල් 50,000ක මුදලක් තමාට ලබාදෙන ලෙස ඉල්ලා තිබෙනවා.\nඅනතුරුව එම මුදල ද ලබාදිය නොහැකි බව පැමිණිලිකරු විසින් දන්වා ඇති අතර, ඒ අනුවයි රුපියල් 25,000 දක්වා අදාළ මුදල අඩුකරගෙන ඇත්තේ.\nකෙසේ වෙතත්, එම මුදල ලබාදෙන අවස්ථාවේදී අදාළ වැඩබලන ජනපද නිලධාරියා අත්අඩංගුවට ගත් බව අල්ලස් කොමිසමේ ජ්‍යෙෂ්ඨ නිලධාරියෙකු හිරු ප්‍රවෘත්ති අංශයට සදහන් කළා.\nසැකකරු අද පස්වරුවේ කහටගස්දිගිලිය මහේස්ත්‍රාත් අධිකරණයට ඉදිරිපත් කිරීමට නියමිතයි.",
       "URL": "https://www.hirunews.lk/131889/අල්ලසක්-ගත්-වැඩබලන-ජනපද-නිලධාරියෙකු-අත්අඩංගුවට",
       "Category": "Local News",
       "Parent URL": "https://www.hirunews.lk/local-news.php?pageID=5070"
}