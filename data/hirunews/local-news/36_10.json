{
       "Source": "hirunews",
       "Timestamp": "Tuesday, 12 September 2023 - 8:30",
       "Headline": "ශ්‍රී ලංකාව සම්බන්ධයෙන් නඟන චෝදනා ප්‍රතික්ෂේප කරනවා - ශ්‍රී ලංකාව ජගත් මානව හිමිකම් කවුන්සලය හමුවේ අවධාරණය කරයි",
       "News Content": "ශ්‍රී ලංකාව සම්බන්ධයෙන් තිබෙන යෝජනා සම්පූර්ණයෙන්ම ප්‍රතික්ෂේප කරන බව ශ්‍රී ලංකාව ජගත් මානව හිමිකම් කවුන්සලය හමුවේ ඊයේ (11) අවධාරණය කරනු ලැබුවා.\nමෙලෙස ජගත් මානව හිමිකම් කවුන්සලය හමුවේ අවධාරණය කර සිටියේ, එක්සත් ජාතීන්ගේ සංවිධානයේ ජිනීවාහි ශ්‍රී ලංකා නිත්‍ය නියෝජිත හා තානාපතිනී හිමාලි අරුණතිලකයි.\nඇය පැවසුවේ, ශ්‍රී ලංකාව සම්බන්ධයෙන් වන 51/1 යෝජනාවට අදාළ සාක්ෂි එක්රැස් කිරීමේ යාන්ත්‍රණය පිළිනොගන්නා බවත් ඊට කිසිඳු සහායක් නොදෙන බවත් 46/1 සහ 51/1 යෝජනා ශ්‍රී ලංකා රජය සම්පූර්ණයෙන්ම ප්‍රතික්ෂේප කරන අතර ඊට අමතරව ලිඛිත වාර්තාව ද ප්‍රතික්ෂේප කරන බවත්.\nස්විට්සර්ලන්තයේ ජිනීවාහිදී ඊයේ (11) ආරම්භ වූ ජගත් මානව හිමිකම් කවුන්සලයේ 54 වැනි සැසිවාරය අමතමින් ශ්‍රී ලංකාව පිළිබඳ එක්සත් ජාතීන්ගේ මානව හිමිකම් මහ කොමසාරිස්වරයා විසින් නිකුත් කළ වාර්ෂික වාර්තාව ඉදිරිපත් කරමින් එහි නියෝජ්‍ය මහ කොමසාරිස් නාදා අල් නෂීෆ් සිදු කළ ප්‍රකාශයට ප්‍රතිචාර දක්වමින් ශ්‍රී ලංකා තානාපතිනිය මේ බව සඳහන් කර තිබෙනවා.\nඑම ලිඛිත වාර්තාවේ අන්තර්ගතයන් තුළින් ශ්‍රී ලංකාවේ සැබෑ තත්ත්වය පෙන්නුම් නොකරන බව පෙන්වා දී තිබෙන ශ්‍රී ලංකා තානාපතිනිය ආර්ථික, මූල්‍ය සහ සමාජ ස්ථාවරභාවය සම්බන්ධයෙන් අදහස් දැක්වීමේදී පසුගිය කාලය තුළ ශ්‍රී ලංකාව ජාත්‍යන්තර සහ දේශීය වශයෙන් සාර්ථකත්වයක් අත්කරගෙන තිබෙන බව ද සඳහන් කර තිබුණා.\nශ්‍රී ලංකා තානාපතිනිය වැඩිදුරටත් සඳහන් කර ඇත්තේ දේශීය යාන්ත්‍රණයක් තුළින් මානව හිමිකම් සහ වගවීම් පිළිබඳ ශ්‍රී ලංකාව ප්‍රගතියක් කරා ගමන් කරන බවයි.\nඑමෙන්ම, නව රජයේ දැක්ම සහ සංහිඳියාව ඇති කිරීමට ගන්නා පියවර සම්බන්ධයෙන් පසුගිය දා ජනාධිපති රනිල් වික්‍රමසිංහ පාර්ලිමේන්තුවට ඉදිරිපත් කළ බව ද නැවත පදිංචි කරවීම, 13 වැනි සංශෝධනය සහ උතුරේ ඉඩම් ගැටලුව සම්බන්ධව ද එහිදී අවධානය යොමු කළ බවත් ඇය පෙන්වා දී තිබුණා.\nසර්ව පාක්ෂික සමුළුවක් කැඳවූයේ මේ උත්සාහයන් සාර්ථක කර ගැනීමට බව ද මානව හිමිකම් කවුන්සලයේ වාර්තාවට දුන් ප්‍රසිද්ධිය මෙන්ම ශ්‍රී ලංකා රජයේ මේ ප්‍රතිචාරයටත් ප්‍රසිද්ධියක් සලසා දෙන ලෙස ශ්‍රී ලංකා තානාපතිනිය ජගත් මානව හිමිකම් කවුන්සලයේ සභාපතිවරයාගෙන් ඉල්ලීමක් කළා.",
       "URL": "https://www.hirunews.lk/347993/ශ්‍රී-ලංකාව-සම්බන්ධයෙන්-නඟන-චෝදනා-ප්‍රතික්ෂේප-කරනවා-ශ්‍රී-ලංකාව-ජගත්-මානව-හිමිකම්-කවුන්සලය-හමුවේ-අවධාරණය-කරයි",
       "Category": "Local News",
       "Parent URL": "https://www.hirunews.lk/local-news.php?pageID=36"
}