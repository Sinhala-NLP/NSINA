{
       "Source": "hirunews",
       "Timestamp": "Tuesday, 26 September 2023 - 15:58",
       "Headline": "වසර 27ක් පුරා විභාග නඩුවෙන් විත්තිකරුවන් හතරදෙනෙකු නිදහස්",
       "News Content": "හිටපු නුවරඑළිය නගරාධිපතිනියක වන නීතීඥ නලින් තිලකා හේරත්ගේ නිවසට අත්බෝම්බ ප්‍රහාරයක් එල්ල කර ඇගේ ලේකම්වරයා ඝාතනය කිරීම සම්බන්ධයෙන් චෝදනා එල්ල වී සිටි විත්තිකරුවන් සිව්දෙනෙකු නිදොස් කොට නිදහස් කිරීමට නුවරඑළිය පූර්වගාමී මහාධිකරණ විනිසුරු සහ මහනුවර වත්මන් මහාධිකරණ විනිසුරු දර්ශිකා විමලසිරි නියෝග කර තිබෙනවා.\nමෙම අත්බෝම්බ ප්‍රහාරය එල්ල කර තිබුණේ මීට වසර 27කට පෙර එනම් 1996 වසරේ අප්‍රේල් 5 වනදායි.\nවිත්තිකරුවන් නිදහස් කරමින් මහාධිකරණ විනිසුරුවරිය කියා සිටියේ හිටපු නගරාධිපතිනිය අපරාධය සිදුවන අවස්ථාවේ නිවසේ සිට ඇති නමුත් සියැසින් දුටු සාක්ෂි ලබාදීම ප්‍රතික්ෂේප කර ඇති බවයි.\nගතවූ වසර 27 ක කාලය තුළ මහාධිකරණ විනිසුරුවරුන් 13 දෙනෙකු ඉදිරියේ මෙම නඩුව විභාග වී තිබීම විශේෂත්වයක්.\nඅද(26) තීන්දුව ලබාදෙමින් විනිසුරු දර්ශිකා විමලසිරි කියා සිටියේ පැමිණිල්ල නගා ඇති චෝදනා සාධාරණ සැකයෙන් ඔබ්බට ඔප්පු කිරීමට පැමිණිලි පාර්ශවය අසමත් වී ඇති බවයි.",
       "URL": "https://www.hirunews.lk/349460/වසර-27ක්-පුරා-විභාග-නඩුවෙන්-විත්තිකරුවන්-හතරදෙනෙකු-නිදහස්",
       "Category": "Local News",
       "Parent URL": "https://www.hirunews.lk/local-news.php?pageID=6"
}