{
       "Source": "hirunews",
       "Timestamp": "Monday, 12 July 2021 - 6:39",
       "Headline": "තවත් ෆයිසර් එන්නත් තොගයක් දිවයිනට",
       "News Content": "ශ්‍රී ලංකාව විසින් මිලදී ගත් අමෙරිකා එක්සත් ජනපදයේ නිෂ්පාදිත ෆයිසර් කොරෝනා එන්නත් තවත් මාත්‍රා 26,000 ක තොගයක් අද අලුයම කටුනායක ගුවන් තොටුපලෙන් දිවයිනට රැගෙන එනු ලැබුවා.\nමුලින් අමෙරිකා එක්සත් ජනපදයේ සිට කටාර් රාජ්‍යයේ දෝහා වෙත රැගෙන ආ එන්නත් තොගය, කටාර් ගුවන් සේවයට අයත් කිව්.ආර්.668 දරන යානයෙන් අද අලුයම 2.35 ට පමණ කටුනායක ගුවන් තොටුපල වෙත රැගෙනවිත් තිබෙනවා.\nමෙම එන්නත් තොගය ගොඩබෑමෙන් පසු කටුනායක ගුවන් තොටුපලේ ගුවන් භාණ්ඩ ගැල් ගම්මානයේ ශීතකරණ තුළ තැන්පත් කෙරුණු අතර, පසුව ඖෂධ නීතිගත සංස්ථාවේ විශේෂ ශීතකරණ පහසුකම් සහිත ලොරි රථ මගින් එහි මධ්‍යම ගබඩාව වෙත රැගෙන ගොස් ඇති බව සඳහන්.\nමෙම එන්නත් තොගයත් සමඟ ශ්‍රී ලංකාවට මෙතෙක් රැගෙන ආ ෆයිසර් එන්නත් මාත්‍රා සංඛ්‍යාව 52,000 ක් දක්වා ඉහළ යන බව ඖෂධ සංස්ථාවේ සාමාන්‍යාධිකාරී දිනූෂ දිසානායක ප්‍රකාශ කළා.",
       "URL": "https://www.hirunews.lk/276729/තවත්-ෆයිසර්-එන්නත්-තොගයක්-දිවයිනට",
       "Category": "Local News",
       "Parent URL": "https://www.hirunews.lk/local-news.php?pageID=1826"
}