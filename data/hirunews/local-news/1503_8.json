{
       "Source": "hirunews",
       "Timestamp": "Friday, 10 December 2021 - 18:57",
       "Headline": "යුගදනවි බලාගාර ගිවිසුම ගැන තවත් හෙළිදරව්වක් (වීඩියෝ)",
       "News Content": "යුගදනවි බලාගාරයේ කොටස් විකිණීමක් සිදුකරන බවට එම ගිවිසුමේ මුල් පිටුවේ සඳහන් වුව ද, එහි අන්තර්ගත වන්නේ මෙරට සියලු බලාගාර වෙත එල්.එන්.ජී. සැපයීමේ ඒකාධිකාරි බලය නිව් ෆෝට්‍රස් එනර්ජි සමාගමට ලබාදීම බව, විදුලි බල මණ්ඩලයේ ඉංජිනේරු සංගමය පවසනවා.\nඑසේම, යුගදනවි බලාගාරයේ රජය සතු කොටස් සියයට 40 පැවරීමට අදාළ ගිවිසුමට මුදල් අමාත්‍යාංශය අත්සන් කර ඇත්තේ, අමාත්‍ය මණ්ඩලය අනුමැතිය ලබාදුන් නිව් ෆෝට්‍රස් එනර්ජි සමාගම සමඟ නොව වෙනත් සමාගමක් සමඟ බව ජාතික ජනබලවේගයේ නායක පාර්ලිමේන්තු මන්ත්‍රී අනුර කුමාර දිසානායක අද(10)දින පාර්ලිමේන්තුවේදී අනාවරණ කළා.\nඅනුර කුමාර දිසානායක මන්ත්‍රීවරයාගේ චෝදනාව සම්බන්ධයෙන් අප මුදල් අමාත්‍යාංශයේ ලේකම් එස්.ආර්.ආටිගලගෙන් විමසීමක් කළා.\nඔහු සඳහන් කළේ, රටවල් දෙකක් අතර ගිවිසුමක් අත්සන් කිරීමේදී දේශීය සමාගමක මැදිහත්වීමක් අවශ්‍ය වන බැවින් නිව් ෆෝට්‍රස් එනර්ජි සමාගමේ ශ්‍රී ලාංකික මැදිහත්කරුවා ලෙස එන්.එෆ්.ඊ. ශ්‍රී ලංකා පවර් හෝල්ඩින් එල්.එල්.සී සමාගම කටයුතු කරන බවයි.",
       "URL": "https://www.hirunews.lk/290633/යුගදනවි-බලාගාර-ගිවිසුම-ගැන-තවත්-හෙළිදරව්වක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1503"
}