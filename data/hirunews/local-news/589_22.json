{
       "Source": "hirunews",
       "Timestamp": "Friday, 20 January 2023 - 15:28",
       "Headline": "නව පාපන්දු නිලධාරි මණ්ඩලයට එරෙහිව ගොනු කළ පෙත්සම සලකා බැලීමට අධිකරණයෙන් අවසර (වීඩියෝ)",
       "News Content": "ශ්‍රී ලංකා පාපන්දු සම්මේලනයට තේරී පත් වූ සභාපති ශ්‍රී රංගා ඇතුළු නව නිලධාරී මණ්ඩලය තෝරාගත් නිලවරණය නීතිවිරෝධී යැයි ප්‍රකාශ කරන ලෙසට ඉල්ලා ගොනු කරන ලද රිට් පෙත්සම විභාගයට ගැනීමට අභියාචනාධිකරණය අද (20) අවසර ලබා දී තිබෙනවා.\nශ්‍රී ලංකා පාපන්දු සම්මේලනයේ නිලවරණය නීතිවිරෝධී යැයි සඳහන් කරමින් එහි හිටපු සභාපති ජස්වර් උමර් ගොනු කළ රිට් පෙත්සමක් අද සෝභිත රාජකරුණා සහ ධම්මික ගනේපොල යන අභියාචනාධිකරණ විනිසුරු මඩුල්ල හමුවේ අද දෙවන දිනටත් සලකා බැලුණු අවස්ථාවේදියි මෙම නියෝගය නිකුත් කෙරුණේ.\nඉන් අනතුරුව පෙත්සම විභාගයට ගැනීමට තීන්දු කළ විනිසුරු මඩුල්ල පෙත්සමේ වගඋත්තරකරුවන් වශයෙන් නම් කර සිටින ක්‍රීඩා අමාත්‍ය රොෂාන් රණසිංහ ඇතුළු වගඋත්තරකරුවන්ට විනිසුරුවන් විසින් නොතීසි නිකුත් කරනු ලැබුවා.\nකෙසේ වෙතත් නව නිලධාරි මණ්ඩලයේ ක්‍රියාකාරීත්වය අත්හිටුවීමේ අතුරු නියෝග කිසිවක් අධිකරණය විසින් නිකුත් කළේ නැහැ.\nඉන් අනතුරුව මෙම නඩුවට අදාළ විරෝධතා තිබේ නම්, ඒවා පෙබරවාරි මස 03 වන දා ගොනුකරන ලෙස වගඋත්තරකාර ක්‍රීඩා අමාත්‍යවරයා ඇතුළු පිරිසට නියෝග කළ අභියාචනාධිකරණ විනිසුරු මඩුල්ල ඊට අදාළ ප්‍රතිවිරෝධතා තිබේ නම් පෙබරවාරි මස 10 වැනිදා ගොනු කරන ලෙසත් පෙත්සම්කාර පාර්ශ්වයට නියම කළා.\nපෙත්සම් විභාගය පෙබරවාරි මස 21 වනදා සිදු කරන බවත් විනිසුරු මඩුල්ල මෙහිදී නියෝග කර සිටියා.\nශ්‍රී ලංකා පාපන්දු සම්මේලනයේ නිලවරණය ඉකුත් 14වැනිදා පැවැති අතර එහි සභාපති තනතුරට තරඟ කිරීම සඳහා තමන් නාමයෝජනා භාර දුන් බවත් නාම යෝජනා කමිටුව එය පිළිගත් බව ද පෙත්සම්කරු කියා සිටියා.\nපසුව තමන්ට සුදුසුකම් නැති බව පවසමින් එම තනතුරට තරඟ වැදීමට බලධාරීන් අවස්ථාව නොදුන් බවයි පෙත්සම්කරු වැඩිදුරටත් චෝදනා කළේ.\nඅනතුරුව විරුද්ධ පාර්ශ්වයෙන් ඉදිරිපත් වූ වගඋත්තරකාර ජේ.ශ්‍රී රංගා විසින් වැඩි ජන්ද 03 කින් එම සම්මේලනයේ සභාපති ලෙස තේරී පත් වූ බව පෙත්සම්කරු කියා සිටියා\nමේ තුළින් තමාට දැඩි අසාධාරණයක් සිදු වු බවත් පෙත්සම්කරු අධිකරණය හමුවේ කියා සිටියා.\nඑබැවින් එම නිලවරණයේ ප්‍රතිඵල අවලංගු කර අලුතින් නිලවරණයක් පැවැත්වීමට පියවර ගන්නා ලෙසත් බලධාරීන්ට නියෝගයක් දෙන ලෙස පෙත්සම මගින් ඉල්ලා තිබෙනවා.",
       "URL": "https://www.hirunews.lk/325500/නව-පාපන්දු-නිලධාරි-මණ්ඩලයට-එරෙහිව-ගොනු-කළ-පෙත්සම-සලකා-බැලීමට-අධිකරණයෙන්-අවසර-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=589"
}