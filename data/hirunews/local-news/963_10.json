{
       "Source": "hirunews",
       "Timestamp": "Friday, 05 August 2022 - 13:10",
       "Headline": "ලංගම හරහා ඉන්ධන බෙදාහැරීම තවදුරටත් විධිමත් කළ යුතු බව ශ්‍රේෂ්ඨාධිකරණය කියයි",
       "News Content": "ශ්‍රී ලංකා ගමනාගමන මණ්ඩලය හරහා ඉන්ධන බෙදාහැරිමේ කටයුතු තවදුරටත් විධිමත් කිරීම අවශ්‍ය බව ශ්‍රේෂ්ඨාධිකරණය පෙන්වා දී තිබෙනවා.\nඒ, ශ්‍රී ලංකා නීතිඥ සංගමය විසින් ඉදිරිපත් කළ මූලික අයිතිවාසිකම් පෙත්සම් දෙකක් අද (05) කැඳවූ අවස්ථාවේදියි.\nවත්මන් ආර්ථික අර්බුදය හමුවේ ජනතාවට ඉන්ධන, විදුලිය, ආහාර, අත්‍යවශ්‍ය ද්‍රව්‍ය ඖෂධ ඇතුළු සේවාවන් අඛණ්ඩව සැපයීමේ දිගුකාලීන හා කෙටිකාලීන වැඩපිළිවෙලවල් සකස් කරන ලෙස රජය වෙත නියෝගයක් නිකුත් කරන ලෙස ඉල්ලායි මෙම පෙත්සම් ඉදිරිපත් කර ඇත්තේ.\nමෙම පෙත්සම් අද විජිත් මළල්ගොඩ සහ අර්ජුන ඔබේසේකර යන ශ්‍රේෂ්ඨාධිකරණ විනිසුරු මඩුල්ල ඉදිරියේ කැඳවනු ලැබුවා.\nඑහිදී කරුණු දැක්වූ අතිරේක සොලිසිටර් ජනරාල් නෙරින් පුල්ලේ කියා සිටියේ ඉන්ධන බෙදාහැරීම සම්බන්ධයෙන් ශ්‍රී ලංකා නීතිඥ සංගමය විසින් ඉදිරිපත් කළ යෝජනා බොහොමයක් මේ වනවිටත් ක්‍රියාවේ යොදවා ඇති බවයි.\nඑහිදී ශ්‍රී ලංකා නීතිඥ සංගමය වෙනුවෙන් පෙනී සිටි නීතිඥවරුන් වන උදිත ඉගලහේවා සහ සුරේන් ඥානරාජ් අධිකරණයට පෙන්වා දුන්නේ ශ්‍රී ලංකා ගමනාගමන මණ්ඩලය හරහා ඉන්ධන බෙදාහැරිමේ කටයුතු තවදුරටත් විධිමත් කිරීම අවශ්‍ය බවයි.\nපෙත්සම් වැඩිදුර සලකා බැලීම අගෝස්තු මස 31 වනදා දක්වා කල් දැමුණා.",
       "URL": "https://www.hirunews.lk/311962/ලංගම-හරහා-ඉන්ධන-බෙදාහැරීම-තවදුරටත්-විධිමත්-කළ-යුතු-බව-ශ්‍රේෂ්ඨාධිකරණය-කියයි",
       "Category": "Local News",
       "Parent URL": "https://www.hirunews.lk/local-news.php?pageID=963"
}