{
       "Source": "hirunews",
       "Timestamp": "Thursday, 01 October 2020 - 21:25",
       "Headline": "දැන නොසිටි තවත් දෙයක් ගැන පූජිත් හෙළි කරයි (වීඩියෝ)",
       "News Content": "මෙරට ජාතික ආරක්ෂාව සම්බන්ධයෙන් ජාතික ප්‍රතිපත්තියක් සැකසුන බවට තමන් ඊයේ වන තෙක් නොදැන සිටි බව වසර තුනකට වැඩි කාලයක් මෙරට පොලිස්පති ලෙස කටයුතු කළ පූජිත් ජයසුන්දර මහතා පාස්කු ප්‍රහාරය සම්බන්ධයෙන් විමර්ශන කෙරෙන ජනාධිපති කොමිසමේ දී අද හෙළිදරව් කළා.\nකොමිසම දිගින් දිගටම කළ ප්‍රශ්න කිරීමේදී පූජිත් ජයසුන්දර මහතා වැඩිදුරටත් සඳහන් කළේ ජාතික ආරක්ෂාවට ඇති තර්ජන මාසිකව ඉදිරිපත් කිරීමට ශ්‍රී ලංකා ජාතික ආරක්ෂක අධ්‍යයන ආයතනය නමින් ආයතනයක් පවතින බවද තමා මෙතෙක් නොදැන සිටි බවයි.\nහිටපු පොලිස්පති පූජිත් ජයසුන්දර මහතා පාස්කු ප්‍රහාරය සම්බන්ධයෙන් විමර්ශනය කෙරෙන ජනාධිපති කොමිසම හමුවේ සාක්ෂි ලබාදීම සඳහා අද කැඳවා තිබුණේ හත්වෙනි දිනටයි.\nජනාධිපති කොමිසමේ සභාපති විනිසුරු -\n\" ජයසුන්දර මහත්මයා, ඔබට පොලිස්පති ලෙසට තොරතුරක් එනවා ජනාධිපතිවරයා ඝාතන සැලැස්මක් පිළිබඳව. එවැනි අවස්ථාවක ඔබ කුමක්ද කරන්නේ ?\"\nපූජිත් ජයසුන්දර - වැඩ තහනමකට ලක් වූ පොලිස්පති -\n\" ඒ බුද්ධි තොරතුර මොන තත්ත්වයක තිබුණත් කෙසේ හෝ පිළිගත්තත් නැතත් ජනාධිපතිවරයාට ඉදිරිපත් කරනවා. තොරතුරු ආපු තැන ගැනත් සැලකිලිමත් වෙනවා. \"\nජනාධිපති කොමිසමේ සභාපති විනිසුරු -\n\" ජනාධිපතිවරයාට බැහැනේ තනියෙන් ආරක්ෂාව සලසගන්න. ඔබ තොරතුරු දුන්නට පස්සෙ මොකද කරන්නේ ? මේ තොරතුරේ දිනයක් නෑ.. වෙලාවක් නෑ... ජනාධිපති ඝාතනය වෙනවා කියල තියෙනවා. මොකක්ද කරන්නේ.. ? \"\nපූජිත් ජයසුන්දර - වැඩ තහනමකට ලක් වූ පොලිස්පති -\n\" ස්වාමීනි මම ඉහළම ප්‍රමුඛතාවක් දීලා හොයනවා විස්තර. තොරතුරු දුන්න පාර්ශ්ව කැඳවලා සාකච්ඡා කරලා අත්‍යාවශ්‍ය පියවර ගන්නවා. \"\nජනාධිපති කොමිසමේ සභාපති විනිසුරු -\n\" එතකොට ජාතික බුද්ධි ප්‍රධානියා ඔබට ඉදිරිපත් කර තිබූ දැනුම්දීමේ වැදගත් පල්ලිවලට ප්‍රහාරයක් එල්ල වෙනවා කියල සඳහන්වීම දුටුවම ඒවායේ වන්දනා මාන කරන්න යන බැතිමතුන් බේරගන්න අදහසක් ආවේ නැද්ද? \"\nපූජිත් ජයසුන්දර - වැඩ තහනමකට ලක් වූ පොලිස්පති -\n\" අදහසක් ආවා ස්වාමීනි \"\nජනාධිපති කොමිසමේ සභාපති විනිසුරු -\n\" ඇයි එහෙනම් මේකෙදි වෙනස් විදිහට සැලකුවේ ? \"\nපූජිත් ජයසුන්දර - වැඩ තහනමකට ලක් වූ පොලිස්පති -\n\" මේ ගැන මට කරන්න පුලුවන් උපරිම දේ මම කළා ස්වාමීනි.\nමේ ආපු බුද්ධි තොරතුර ප්‍රසිද්ධ කළා නම් පොලිස්පති ඇයි එහෙම කරේ කියල කියන්න පුලුවන් කමක් තිබුණා. අනික ස්වාමීනි... රාජ්‍ය බුද්ධි සේවය දුන් ලිපිය අනුව ' මෙරට කතෝලික පල්ලි හා ඉන්දීය මහකොමසාරිස් කාර්යාලය නිශ්චිත ඉලක්ක වන නමුත්..' කියල තියෙනවා.. \"\nජනාධිපති කොමිසමේ සභාපති විනිසුරු -\n\" දැන් ඔබ කියන්නේ ඕක තහවුරු නොකළ තොරතුරක් කියලාද ? 'නමුත්' වචනයෙන් පස්සේ කියැවෙනවා නේද සහරාන් හෂීම් ගැන තොරතුරු මීට පෙර ලබා දී තිබෙනවා කියලා ?\"\nපූජිත් ජයසුන්දර - වැඩ තහනමකට ලක් වූ පොලිස්පති -\n\" අදාළ බුද්ධි තොරතුරේ තියෙනවා නම් තමයි ස්වාමීනි පුද්ගලයන් ගැන. ඒත් එතන තිබෙන නම් 6න් 3ක් පිළිබඳ තමයි රාජ්‍ය බුද්ධි සේවය තහවුරු කරගෙන තිබුණේ ස්වාමීනි.. \"\nජනාධිපති කොමිසමේ සභාපති විනිසුරු -\n\" ඒක තමයි මමත් කියන්නේ.... තොරතුර නිශ්චිත කරලනේ..? \"\nපූජිත් ජයසුන්දර - වැඩ තහනමකට ලක් වූ පොලිස්පති -\n\" ඒ වුණාට ස්වාමීනි ඒ බුද්ධි තොරතුරේ නිශ්චිත වෙලාවක් ගැන සඳහනක් නැහැනෙ. \"\nජනාධිපති කොමිසමේ කොමසාරිස්වරිය  -\n\" වසර ගණනාවක අත්දැකීම් තිබෙන ඔබට මේ තොරතුර ලැබෙද්දි ඔබ පොලිස්පති. අත්දැකීමෙන් කියන්න බලන්න, ත්‍රස්තවාදීන් ප්‍රහාරයක් සැලසුම් කරල කියනවාද ඒක ගහන තැන මොකද්ද... වෙලාව කීයටද... කියල. ඒ ගැන සමාජ මාධ්‍යවල ප්‍රචාරය කරනවාද ඔවුන්..? \"\nපූජිත් ජයසුන්දර - වැඩ තහනමකට ලක් වූ පොලිස්පති -\n\" නෑ ස්වාමීනි. එහෙම කරන්නේ නැහැ \"\nජනාධිපති කොමිසමේ අභියාචනාධිකරණ විනිසුරු -\n\" ඔබ දැන සිටියාද 'ශ්‍රී ලංකා ජාතික ආරක්ෂක අධ්‍යයන ආයතනය' කියල එහෙම නැත්නම් 'I.N.S.S.S.L' කියල එකක් තිබුණ බව ? \"\nපූජිත් ජයසුන්දර - වැඩ තහනමකට ලක් වූ පොලිස්පති -\n\" දැනගෙන හිටියේ නැහැ ස්වාමීනි \"\nජනාධිපති කොමිසමේ අභියාචනාධිකරණ විනිසුරු -\n\" ඒ ආයතනය හරහා මාසිකව වාර්තාවක් 'ජාතික ආරක්ෂාව සම්බන්ධයෙන් ඇති තර්ජන' ලෙස දැනුම්දෙන බව දැනගෙන සිටියාද ?\nපූජිත් ජයසුන්දර - වැඩ තහනමකට ලක් වූ පොලිස්පති -\n\" දැනගෙන හිටියේ නැහැ ස්වාමීනි \"\nජනාධිපති කොමිසමේ අභියාචනාධිකරණ විනිසුරු -\n\" ජාතික ආරක්ෂාව සම්බන්ධයෙන් ප්‍රතිපත්තියක් සැකසුනා කියල දන්නවාද ? \"\nපූජිත් ජයසුන්දර - වැඩ තහනමකට ලක් වූ පොලිස්පති -\n\" සත්‍ය වශයෙන්ම දැනගෙන හිටියේ නැහැ ස්වාමීනි. මේ කොමිසමේ දී එවැනි සාක්ෂියක් ඊයේ මෙහෙයවුණා. ඊයේ වෙනකල් ඒ ගැන දැනගෙන හිටියේ නැහැ\"",
       "URL": "https://www.hirunews.lk/251590/දැන-නොසිටි-තවත්-දෙයක්-ගැන-පූජිත්-හෙළි-කරයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2417"
}