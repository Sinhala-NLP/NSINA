{
       "Source": "hirunews",
       "Timestamp": "Monday, 04 July 2022 - 19:27",
       "Headline": "ඉන්ධන ගැන ශ්‍රේෂ්ඨාධිකරණය නීතිපතිගෙන් වාර්තාවක් කැඳවයි (වීඩියෝ)",
       "News Content": "ඉන්ධන මිලදී ගැනීම සහ ඉන්ධන බෙදාහැරීමේදී ප්‍රමුඛත්වය ලබාදෙන ක්‍ෂේත්‍ර කවරේද යන්න පැහැදිළි කෙරෙන වාර්තාවක් ලබන 12 වනදාට පෙර අධිකරණයේ ගොනු කරන ලෙස ශ්‍රේෂ්ඨාධිකරණය නීතිපතිවරයාට නියම කර තිබෙනවා.\nඒ, ශ්‍රී ලංකා නීතීඥ සංගමය ඉදිරිපත් කළ මූලික අයිතිවාසිකම් පෙත්සම් දෙකක්, විජිත් මළල්ගොඩ, මහින්ද සමයවර්ධන සහ අර්ජුන ඔබේසේකර යන ත්‍රිපුද්ගල ශ්‍රේෂ්ඨාධිකරණ විනිසුරු මඩුල්ල හමුවේ අද සළකා බැලූ අවස්ථාවේදියි.\nඑම වාර්තාව අධිකරණය හමුවේ ගොනු කිරීමෙන් පසු ලබන 14 වනදා විවෘත අධිකරණයේ සළකා බලන ලෙස ද විනිසුරු මඩුල්ල නියෝග කළා.\nවිදුලිය, ඉන්ධන, ආහාර, ඖෂධ ඇතුළු අත්‍යවශ්‍ය සේවාවන් අඛණ්ඩව ජනතාවට සැපයීමේ කෙටිකාලීන සහ දිගුකාලීන වැඩපිළිවෙළක් සකස් කරන ලෙස රජය වෙත නියෝගයක් නිකුත් කරන්නැයි ඉල්ලා ශ්‍රී ලංකා නීතිඥ සංගමය විසින් මීට පෙර පෙත්සම් දෙකක් ඉදිරිපත් කර තිබුණා.\nඑහිදී ශ්‍රී ලංකා නීතිඥ සංගමය වෙනුවෙන් පෙනී සිටි කේ.කනග්ඊශ්වරන් සහ උදිත ඉගලහේවා යන ජනාධිපති නීතිඥවරු අධිකරණය හමුවේ අවධාරණය කළේ ඉන්ධන ඇතුළු අත්‍යාවශ්‍ය ද්‍රව්‍යන්යහී පවතින අර්බුධකාරී තත්වය නිසා ජනතාව දැඩි අපහසුතාවයකට පත් ව සිටින බවයි.\nඉන්ධන නොමැති වීම හේතුවෙන් සියලු‍ ක්ෂේත්‍ර කඩා වැටෙමින් පවතින බව පෙන්වා දුන් එම ජනාධිපති නීතිඥවරු මීට වගකිවයුතු පුද්ගලයන් ඒ පිළිබඳව තැකීමකින් තොරව කටයුතු කිරීම හේතුවෙන් තත්වය තවත් උග්‍ර වී ඇතැයි ද චෝදනා කළා.\nමෙහිදී නීතිපති වරයා වෙනුවෙන් පෙනී සිටි අතිරේක සොලිසිටර් ජෙනරාල් නෙරින් පුල්ලේ අධිකරණයට කරුණු දක්වමින් කියා සිටියේ, මීට පෙර අධිකරණය ලබා දුන් නියෝගය පරිදි වත්මන් ආර්ථික අර්බුදය නිරාකරණය කිරීම සඳහා ගෙන තිබෙන පියවර ඇතුළත් දිවුරුම් පෙත්සම් අමාත්‍යාංශ කිහිපයක ලේකම්වරු විසින් අධිකරණය හමුවේ ගොනු කර ඇති බවයි.\nඑහිදී ශ්‍රී ලංකා නීතීඥ සංගමය වෙනුවෙන් පෙනී සිටි ජනාධිපති නීතිඥ උදිත ඉගලහේවා සඳහන් කළේ එලෙස ඉදිරිපත් කර ඇති ඇතැම් දිව්රුම් ප්‍රකාශ වල ඇතුළත් කරුණු වර්තමාන තත්ත්වයට කිසිසේත් අදාළ නොවන බවයි.\nඉන්ධන ඇතුළු පෝලිම් වලට යුද හමුදාව මැදිහත් වීම නිසා ගැටලු‍ රැසක් මතුවී ඇති බවත් මිනිසුන් විශ්වාස කරන එකම ආයතනය අධිකරණය පමණක් යැයි සඳහන් කළ ජනාධිපති නීතිඥවරයා එබැවින් පෙත්සම මගින් ඉල්ලා සිටින අතුරු තහනම් නියෝගය ලබා දෙන ලෙසද ඉල්ලා සිටියා.\nඑහිදී විනිසුරු මඩුල්ල පෙන්වා දුන්නේ ප්‍රමුඛතාවය දිය යුත්තේ කුමන ක්ෂේත්‍රයන්ට ද යන්න පිළිබඳව බලධාරීන්ටද අවබෝධයක් නොමැති බවයි.\nබලධාරීන්ට මඟපෙන්වීම සඳහා මැදිහත්වමට නීතිපති වරයාට හැකියාව තිබෙන බවද විනිසුරු මඩුල්ල පෙන්වා දුන්නා.\nඑහිදී අතිරේක සොලිසිටර් ජෙනරාල් නෙරින් පුල්ලේ විසින් ඉන්ධන මිල දී ගැනීම , බෙදා හැරීම, සහ එහිදී ප්‍රමුඛත්වය ලබා දෙන ක්ෂේත්‍ර කුමක්ද යන්න පිළිබඳව වාර්තාවක් ශ්‍රේෂ්ඨාධිකරණයට ඉදිරිපත් කිරීමට එකඟතාවය පළ කළා.",
       "URL": "https://www.hirunews.lk/309043/ඉන්ධන-ගැන-ශ්‍රේෂ්ඨාධිකරණය-නීතිපතිගෙන්-වාර්තාවක්-කැඳවයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1046"
}