{
       "Source": "hirunews",
       "Timestamp": "Sunday, 16 October 2022 - 10:38",
       "Headline": "ආපදා සහන නොලැබෙන්නේ නම් වහාම අමතන්න - ආපදා කළමනාකරණ මධ්‍යස්ථානයෙන් දැනුම්දීමක් (වීඩියෝ)",
       "News Content": "අධික වර්ෂාව හේතුවෙන් ආපදාවට ලක් වූ පවුල් 15404 සහ පුද්ගලයන් 61467 සඳහා අවශ්‍ය සියලු සහන ආහාර පාන සහ නිවාස හානි සහ හානි පූර්ණ කිරීම සඳහා ජනාධිපතිවරයා විසින් උපදෙස් ලබා දී තිබෙන බව ආපදා කළමනාකරණ මධ්‍යස්ථානයේ අධ්‍යක්ෂ ජනරාල් මේජර් ජනරාල් සුදන්ත රණසිංහ ප්‍රකාශ කරනවා.\nඅද (16) පැවති මාධ්‍ය හමුවකදි සුදන්ත රණසිංහ මේ බව ප්‍රකාශ කළේ.\nඒ අනුව සියලුම මුදල් ප්‍රතිපාදන භාණ්ඩාගාරය විසින් වෙන් කර ඇති බවත් ප්‍රාදේශීය ලේකම්වරුන්ට සහ දිසාපතිවරුන්ට මේ සම්බන්ධයෙන් උපදෙස් ලබා දී ඇති බවත් අධ්‍යක්ෂවරයා පැවසුවා.\nඉහළ ගංගාද්‍රෝණිවලට ඇද හැලෙන වර්ෂාව හේතුවෙන් කැළණි ගඟ, ගිං ගඟ, කළු ගඟ, නිල්වලා ගඟ, අත්තනගලු ඔය සහ මාඔය ආශ්‍රිත ප්‍රදේශවල සිටින ජනතාවට වඩාත් අවධානයෙන් සිටින ලෙසයි ආපදා කළමනාකරණ මධ්‍යස්ථානය නිවේදනය කළේ.\nගම්පහ දිස්ත්‍රික්කයේ පවුල් 11,157ක, පුද්ගලයන් 46,797ක් සහ කොළඹ දිස්ත්‍රික්කයේ පවුල් 3443 පුද්ගලයන් 11,648 ක් ආපදාවට ලක් වී තිබෙනවා.\nමියගිය පුද්ගලයන් තිදෙනෙක් සහ තුවාල ලැබුවන් දෙදෙනෙක් ද සම්පූර්ණ නිවාස අහිමි වීම් පහක් ද අර්ධ සහ මද වශයෙන් අලාභ හානි වූ 193 ක් ද වාර්තා වී ඇති බවයි ආපදා කළමනාකරණ මධ්‍යස්ථානය වැඩිදුරටත් කියා සිටියේ.\nඉදිරි දින දෙකේ දී මෙම තත්ත්වය පවතින බවත් රජය මගින් ලබාදෙන සහන නොලැබෙන්නේ නම් ආපදා සහන සේවා අංකය වන 117 අමතන ලෙසත් අධ්‍යක්ෂ ජනරාල් මේජර් ජනරාල් සුදන්ත රණසිංහ අවධාරණය කරනවා.",
       "URL": "https://www.hirunews.lk/318006/ආපදා-සහන-නොලැබෙන්නේ-නම්-වහාම-අමතන්න-ආපදා-කළමනාකරණ-මධ්‍යස්ථානයෙන්-දැනුම්දීමක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=799"
}