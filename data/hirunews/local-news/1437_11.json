{
       "Source": "hirunews",
       "Timestamp": "Monday, 10 January 2022 - 7:46",
       "Headline": "විදුලිය කප්පාදුව ගැන තීරණය අද",
       "News Content": "විදුලිය කප්පාදු කරනවා ද නැද්ද යන්න පිළිබදව අද තීරණය කරන බව ලංකා විදුලිබල මණ්ඩලය ප්‍රකාශ කළා.\nමහජන උපයෝගීතා කොමිෂන් සභාව විදුලි කප්පාදුවකට ලංකා විදුලිබල මණ්ඩලයට අවසර ලබාදී තිබුණේ පසුගිය සිකුරාදායි.\nඒ අනුව අවශ්‍යතාව මත ඕනෑ ම අවස්ථාවක දී විදුලි කප්පාදුවක් සිදු කළ හැකි බවයි මහජන උපයෝගිතා කොමිෂන් සභාවේ සභාපති ජනක රත්නායක ප්‍රකාශ කළේ.\nඑමෙන්ම අද රැස්වී සාකච්ඡා කර විදුලි කප්පාදුව සිදු කරන කාලසටහන මහජනතාවට දැනගැනීම සඳහා ඉදිරියේ දී ප්‍රකාශයට පත් කරන බව ද විදුලිබල මණ්ඩලය සඳහන් කළා.\nණයවර ලිපි විවෘත කිරීම සඳහා ඩොලර් නිදහස් නො කිරීම හේතුවෙන් නොරොච්චෝලේ තාප බලාගාරයට අවශ්‍ය ගල් අඟුරු ආනයනය සඳහා වූ ටෙන්ඩර්වලට සැපයුම්කරුවන් ඉදිරිපත් නො වීම මේ වනවිට දැඩි අර්බුදයක් බවට පත්ව තිබෙනවා.\nමෙගාවොට් 300 ක් වූ ජනන යන්ත්‍ර 3ක් සහිත නොරොච්චෝලේ බලාගාරයේ දැනටමත් එක් ජනන යන්ත්‍රයක් අලුත්වැඩියා කටයුතු සඳහා නතර කර ඇති බවයි වාර්තා වන්නේ.\nඊට අමතරව යුගදනවි, කැලණිතිස්ස සහ පෞද්ගලික බලාගාරයක් ඇතුලුව බලාගාර කිහිපයකින් ජනනය කෙරෙන මෙගාවොට් 200කට වැඩි විදුලිය ධාරිතාවක් ජාතික පද්ධතියට අහිමි වන තත්ත්යක් නිර්මාණය වී තිබෙනවා.\nමෙවන් තත්ත්යක් මත පැය දෙක හමාරකට ආසන්න කාලයක් විදුලිය කප්පාදු කිරීමටයි මණ්ඩලයේ අවධානය යොමුව ඇත්තේ.\nපෙරවරු 11 සිට පස්වරු හය දක්වා පැයක කාලයක් සහ පස්වරු හයේ සිට රාත්‍රි 9 දක්වා පැය එකහමාරක කාලයක් විදුලිය කප්පාදු කිරීමට සැලසුම් කර තිබෙනවා.",
       "URL": "https://www.hirunews.lk/293508/විදුලිය-කප්පාදුව-ගැන-තීරණය-අද",
       "Category": "Local News",
       "Parent URL": "https://www.hirunews.lk/local-news.php?pageID=1437"
}