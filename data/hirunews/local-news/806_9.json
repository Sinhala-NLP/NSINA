{
       "Source": "hirunews",
       "Timestamp": "Thursday, 13 October 2022 - 14:36",
       "Headline": "ආනයනික බඩඉරිඟු බීජ ගොවීන්ට ලබාදීම ප්‍රමාද වීමේ ගැටළුව වහාම විසඳෙන ලෙස අගමැතිගෙන් උපදෙස් (වීඩියෝ)",
       "News Content": "ඉන්දියාවෙන් ආනයනය කරන ලද බඩඉරිඟු බීජ ගොවීන්ට නිදහස් කිරීම සම්බන්ධයෙන් මතුව ඇති අර්බුදය විසඳීමට වහාම කටයුතු කරන ලෙස අග්‍රාමාත්‍ය දිනේෂ් ගුණවර්ධන නිලධාරින්ට උපදෙස් ලබා දී තිබෙනවා.\nඑක්සත් ජාතීන්ගේ තිරසර සංවර්ධන ඉලක්ක සපුරා ගැනීමේ ජාතික මෙහෙයුම් කමිටු රැස්වීම අග්‍රාමාත්‍යවරයාගේ ප්‍රධානත්වයෙන් අද (13) අරලියගහ මන්දිරයේ දී පැවැත්වු අවස්ථාවේදී අග්‍රාමාත්‍යවරයා මෙලෙස උපදෙස් දුන්නේ.\nතිරසර සංවර්ධන ඉලක්ක17ක් සපුරා ගැනීමේ අභියෝගාත්මක අවස්ථාවන් සම්බන්ධයෙන් මෙහිදී වැඩි අවධානයක් යොමු කෙරුණා.\nපවතින ආර්ථික අර්බුදය හමුවේ ඇති වී තිබෙන සෞඛ්‍ය ක්ෂේත්‍රයේ සහ කෘෂිකර්මාන්තයේ ගැටළුවලට අමතරව, දරිද්‍රතා ගැටළුව සමාලෝචනය කිරීම, දරුවන්ට එරෙහි කෲරත්වය සම්බන්ධයෙන් දැඩි අවධානයක් යොමු කිරීම,ආහාර සුරක්ෂිතතා වැඩසටහන යටතේ ආහාර නිෂ්පාදනය වැඩි දියුණු කිරීම, කාලගුණ විපර්යාස අභියෝග ජයගැනීම මෙන්ම ජල කළමනාකරණය ඇතුළු වැදගත් ක්ෂේත්‍ර රැසක් සම්බන්ධයෙන් ද මෙහිදී අවධානය යොමු කළ බවයි අග්‍රාමාත්‍ය මාධ්‍ය අංශය නිවේදනය කළේ.\nරටේ ආර්ථික ගැටළු මත තීව්‍ර වන මන්දපෝෂණය පිළිබඳව ද මෙහිදී අග්‍රාමාත්‍යවරයාගේ අවධානය යොමු වූ අතර ත්‍රිපෝෂ නිෂ්පාදනය අඩාලවීමට හේතුවක් වී ඇති බඩඉරිඟු නිෂ්පාදනය මන්දගාමී වී ඇත්තේ වරාය ශාක නිරෝධායන ඒකකය මගින් ඉන්දියාවෙන් ගෙන්වන ලද බීජ නිදහස් කිරීමේ ප්‍රමාදය බවයි කෘෂිකර්ම අමාත්‍ය මහින්ද අමරවීර මෙහිදී පෙන්වා දුන්නේ.\nමෙහිදී අදහස් දැක් වූ සෞඛ්‍ය අමාත්‍ය කෙහෙළිය රඹුක්වැල්ල පෙන්වා දුන්නේ බඩඉරිඟු බීජවල ඇෆ්ලටොක්සීන් පවතින බවට පැතිර ගිය කටකතා නිසා නිලධාරින් ආරක්ෂාසහගත වැඩපිළිවෙළක් ක්‍රියාත්මක කරන බැවින් බීජ නිකුත් කිරීම ප්‍රමාද වී තිබෙන බවයි.\nමේ සම්බන්ධයෙන් වහාම සොයා බලා මැදිහත් වෙන්නැයි අග්‍රාමාත්‍යවරයා විසින් මෙහිදී නිලධාරින්ට උපදෙස් දෙනු ලැබුවා.",
       "URL": "https://www.hirunews.lk/317764/ආනයනික-බඩඉරිඟු-බීජ-ගොවීන්ට-ලබාදීම-ප්‍රමාද-වීමේ-ගැටළුව-වහාම-විසඳෙන-ලෙස-අගමැතිගෙන්-උපදෙස්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=806"
}