{
       "Source": "hirunews",
       "Timestamp": "Friday, 23 September 2016 - 12:10",
       "Headline": "ඖෂධ පාලන මිල ප්‍රතිපත්තිය අද ප්‍රකාශයට",
       "News Content": "සියලූම ඖෂධ සඳහා පාලන මිල ප්‍රතිපත්තියක් අද ප්‍රකාශයට පත්කරන බව සෞඛ්‍ය, පෝෂණ හා දේශීය වෛද්‍ය අමාත්‍ය රාජිත සේනාරත්න පවසනවා.\nඑමගින් ඉදිරියේදී ඖෂධවල මිල පහළ යනු ඇති බවයි බේරුවල ප්‍රදේශයේ ජනතාවට ආධාර ලබාදීමේ වැඩසටහනකට ඊයේ (22) එක්වෙමින් අමාත්‍යවරයා කියා සිටියේ.\n‘‘අපි ලංකා ඉතිහාසයේ ප්‍රථම වරට ඖෂධවලට මිල නියම කරනවා. ඒ මිල නියම කරාම ඉදිරියේදී තමුන්නාන්සේලාගේ ඖෂධ මිල විශාල වශයෙන්, අත්‍යවශ්‍ය ඖෂධ 30 ක විතර ප්‍රමාණයක මිල ඉතාමත්ම අඩු තත්ත්වයට පත්වෙනවා. ඊට පස්සේ මාසයක් හමාරක් යනකොට තවත් ඖෂධ ගණනාවක මිල පාලනයට යටත් කරනවා. ඒ වගේම මගේ අමාත්‍යාංශයේ තියෙන කඩාපැනීමේ හමුදාව මං ශක්තිමත් කරන්නට ලෑස්ති කරලා තියෙනවා. මේක ක්‍රියාත්මක කිරීමේදී, මේවා ක්‍රියාත්මක නොකරන අයට විරුද්ධව නීතිමය ක්‍රියාමාර්ග ගන්නවා. මේකෙන් අපි බලාපොරොත්තු වෙන්නේ මේ රටේ රෝගීන්ට හොඳ ඖෂධ ලබාදෙන්න. දැන් මං ආවට පස්සේ පිළිකා රෝගීන්ට ඔවුන් ජීවත්වෙන තුරා අවශ්‍ය ඖෂධ ලබාදෙනවා මගේ අමාත්‍යාංශයෙන්. ඒ වගේම හෘද රෝගීන්ට අවශ්‍ය ස්ටෙන්ට් එකක් ලක්ෂ තුනහමාරක් විතර වටිනවා. ඒක රජය මගින් නොමිලේ ලබාදෙන්න තීන්දු කරලා තියෙනවා. ඒ වැඩපිළිවෙලත් ක්‍රියාත්මක වෙනවා. ’’\nසේනක බිබිලේ ගුණානුස්මරණය යෙදී ඇති අද දිනයේදී මෙම ඖෂධ මිල පහත දැමීම ප්‍රකාශයට පත් කිරීමට නියමිතයි.\nඒ අනුව ඊට අදාළ ගැසට් නිවේදනය ඉදිරියේදී නිකුත් කෙරෙනු ඇති.",
       "URL": "https://www.hirunews.lk/143631/ඖෂධ-පාලන-මිල-ප්‍රතිපත්තිය-අද-ප්‍රකාශයට",
       "Category": "Local News",
       "Parent URL": "https://www.hirunews.lk/local-news.php?pageID=4867"
}