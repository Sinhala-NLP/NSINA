{
       "Source": "hirunews",
       "Timestamp": "Tuesday, 01 March 2016 - 13:49",
       "Headline": "HIV භීතීය තුරන් කිරීමට වෛද්‍ය කණ්ඩායමක්  හෙට කුලියාපිටියට",
       "News Content": "කුලියාපිටිය අධ්‍යාපන කලාපයේ පාසලක හය හැවිරිදි දරුවෙකුට එච් අයි වී ආසාදිත වී ඇතැයි යන සාවද්‍ය මතය ඉවත් කිරීම සදහා හෙට දිනයේ දී දැනුවත් කිරීමේ වැඩසටහනක් ක්‍රියාත්මක කරන බව වයඹ පළාත් අධ්‍යාපන අමාත්‍ය සන්ධ්‍යා කුමාර රාජපක්ෂ පවසනවා.\nඔහු පෙන්වා දෙන්නේ අදාළ දරුවා එච් අයි වී ආසාදිතයෙකු නොවන බවට වෛද්‍ය පරීක්ෂණවලින් තහවුරු වී ඇතත් ප්‍රදේශයේ ඇතැම් දෙමාපියන් එය පිළි නොගන්නා බවයි.\nපසුගිය සතියේ බ්‍රහස්පතින්දා දෙමාපියන් සිය දරුවන් පාසලෙන් ඉවත් කරගෙන ඇත්තේ මෙම දරුවා පාසලට ඇතුලත් කරගෙන පැය කිහිපයකින් අනතුරුවයි.\nඉන් අනතුරුව පාසලට පැමිණෙන්නේ විදුහල්පතිවරයා  සහ ගුරුවරුන් පමණක් බව සදහන්.\nසිද්ධියට අදාළ දරුවාගේ පියා මීට ටික කලකට පෙර මියගොස් ඇති අතර ඊට හේතුව එච් අයි වී ආසාදනය වීම බව ප්‍රදේශය පූරා පැතිර ගොස් තිබෙනවා.\nකෙසේවෙතත් හෙට දිනයේදී දැනුවත් කිරීමේ වැඩසටහන ක්‍රියාත්මක කරන්නේ සෞඛ්‍ය බලධාරීන්ගේ ද සහයෝගය අතිව බවයි වයඹ පළාත් අධ්‍යාපන අමාත්‍යවරයා වැඩිදුරටත් සදහන් කළේ.\nමෙම දරුවා එච් අයි වී අසාදිතයෙක් නොවන බව ජාතික ලිංගාශ්‍රිත හා ඒඞ්ස් රෝග මර්ධන ව්‍යාපාරයේ අධ්‍යක්ෂ වෛද්‍ය සිසිර ලියනගේ ප්‍රකාශ කළා.\nහිරු ප්‍රවෘත්ති අංශයට මේ පිළිබද අදහස් දක්වමින් වෛද්‍යවරයා කියා සිටියේ හෙට ක්‍රියාත්මක වීමට නියමිත දැනුවත් කිරීමේ වැඩසටහන සදහා ද තමන් ඇතුළු වෛද්‍ය කණ්ඩායමක් සහාභාගීවන බවයි.\nකෙසේ වෙතත් මෙවැනි ප්‍රශ්න සමාජය තුළ නිර්මාණය වීම දරුවන්ගේ අධ්‍යාපනයට පමණක් නොව මානසික තත්වයට ද දැඩි ලෙස බලපෑමක් විය හැකි බවයි ශ්‍රී ජයවර්ධනපුර විශ්ව විද්‍යාලයේ සමාජ විද්‍යා අධ්‍යනාංශයේ මහාචර්ය මයුර සමරකෝන් කියා සිටියේ.\nමෙලෙස ව්‍යාජ ඒඞ්ස් බියක් හේතුවෙන් පාසල අහිමි වූ පාසල අහිමි වූ කුලියාපිටියේ දරුවා පිළිබදව ජාත්‍යන්තර මාධ්‍ය වලින් ද විශාල ප්‍රසිද්ධියක් ලබාදී තිබෙනවා.",
       "URL": "https://www.hirunews.lk/127508/hiv-භීතීය-තුරන්-කිරීමට-වෛද්‍ය-කණ්ඩායමක්-හෙට-කුලියාපිටියට",
       "Category": "Local News",
       "Parent URL": "https://www.hirunews.lk/local-news.php?pageID=5147"
}