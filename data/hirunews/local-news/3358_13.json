{
       "Source": "hirunews",
       "Timestamp": "Friday, 10 May 2019 - 18:34",
       "Headline": "ත්‍රස්තවාදය නම් පොදු සතුරා විනාශ කිරීමට සියලූදෙනා එකට එක්විය යුතු බව ජනපති කියයි",
       "News Content": "ජාති, ආගම් හා දේශපාලන වශයෙන් බෙදී වෙන් නොවී ත්‍රස්තවාදය නම් පොදු සතුරා විනාශ කිරීමට සියලූදෙනා එකට එක්විය යුතු බව ජනාධිපති මෛත්‍රීපාල සිරිසේන අවධාරණය කරනවා.\nදේශපාලන වශයෙන් එකිනෙකා ව්වේචනය කරමින් සහ ජාතිවාදය වපුරමින් බෙදී වෙන් වන විට ශක්තිමත් වන්නේ ත්‍රස්තවාදින් බව අමතක නොකළ යුතු බවයි ජනාධිපතිවරයා කියාසිටියේ.\nමධ්‍යම පළාතේ දේශපාලන නායකත්වය, රාජ්‍ය නිලධාරීන් සහ ආරක්ෂක අංශ ප්‍රධානීන් සමග අද (10) පස්වරුවේ මහනුවර ජනාධිපති මන්දිරයේ දී පැවති හමුවකදී ජනාධිපතිවරයා මේ බව සඳහන් කළා.\nශ්‍රී ලංකාවට පමණක් නොව ලෝකයටම අභියෝගයක් වූ අන්තවාදී ත්‍රස්තවාදය නම් පොදු සතුරා විනාශ කිරීමේ දී රටක් ලෙස සංහිදියාව ඉතා වැදගත් බවයි මෛත්‍රීපාල සිරිසේන මහතා මෙහිදී පෙන්වා දුන්නේ.\nජාති සහ ආගම් වශයෙන් බෙදී වෙන්වී එකිනෙකා දෙස වෛරයෙන් බැලීම ආරම්භ කළ හොත් ජයග්‍රහණය කරන්නේ සතුරා වන අතර රටේ වත්මන් දරු පරපුර මෙන් ම මතු පරපුර වෙනුවෙන් ද ඊට කිසිවෙකු ඉඩ නොතැබිය යුතු බව ජනාධිපතිවරයා අවධාරණය කළා.\nඑබැවින් දේශපාලන මත සහ ජාතිවාදී අදහස් පසෙකලා සතුරා විනාශ කිරීමට එක්වන්න ලෙසට තමා සියලූ ශ්‍රී ලාංකිකයන්ගෙන් ඉල්ලා සිටින බව ද ජනාධිපති මෛත්‍රීපාල සිරිසේන කියා සිටියා.\nඅන්තවාදී ත්‍රස්තවාදය මුලිනුපුටා දැමීම ස්ථීර වශයෙන්ම ආරක්ෂක අංශ ඉටු කරන අතර එකිනෙකාගේ වෛරි ප්‍රකාශ සහ පටු දේශපාලන අරමුණු වෙනුවෙන් කරන කටයුතු හේතුවෙන් රටේ ජනකොටස් අතර තිබිය යුතු සංහිදියාව සහ සහයෝගය ගිලිහීයාමට ඉඩ නොතබන ලෙසයි ජනාධිපතිවරයා මෙහිදී සියලූ  දේශපාලනඥයන්ගේ සහ රාජ්‍ය නිලධාරින්ගෙන් ඉල්ලා සිටියේ.",
       "URL": "https://www.hirunews.lk/216140/ත්‍රස්තවාදය-නම්-පොදු-සතුරා-විනාශ-කිරීමට-සියලූදෙනා-එකට-එක්විය-යුතු-බව-ජනපති-කියයි",
       "Category": "Local News",
       "Parent URL": "https://www.hirunews.lk/local-news.php?pageID=3358"
}