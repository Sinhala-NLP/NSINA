{
       "Source": "hirunews",
       "Timestamp": "Wednesday, 20 January 2021 - 7:45",
       "Headline": "සංචාරකයින්ට හෙට සිට ගුවන් තොටුපළ විවෘතයි (වීඩියෝ)",
       "News Content": "කොවිඩ් ව්‍යාප්තිය හමුවේ මාස 10කට ආසන්න කාලයක් වසා දමා තිබූ මෙරට ගුවන්තොටුපල හෙට සිට සංචාරකයන් වෙනුවෙන් යළි විවෘත කෙරෙනවා.\nසංචාරක ව්‍යාපාරයේ සියලු පාර්ශ්ව සහ සංචාරකයන් මෙරටදී අනුගමනය කළ යුතු සෞඛ්‍ය මාර්ගෝපදේශමාලාවක්ද සෞඛ්‍ය අමාත්‍යාංශය විසින්\nමේ වන විටත් නිකුත් කර අවසන්.\nකොවිඩ් ගෝලීය වසංගත තත්ත්වය හමුවේ ආරක්ෂණ ක්‍රමවේදයක් ලෙස මෙරට ජාත්‍යන්තර ගුවන්තොටුපල වාණිජ ගුවන් ගමන් සඳහා වසා දමනු ලැබුවේ පසුගිය වසරේ මාර්තු 19 වැනිදා සිටයි.\nමේ හේතුවෙන් මෙරට සංචාරක ක්ෂේත්‍රයෙන් ඍජු හා වක්‍රව ප්‍රතිලාභ ලබන ලක්ෂ 30කට ආසන්න පිරිසකට එල්ල වූ බලපෑම සුළුපටු නැහැ.\nබිඳවැටුණු සංචාරක කර්මාන්තය යළි නඟා සිටුවීමේ අරමුණින් රජය පසුගිය දින කිහිපයේ සිට නියමු ව්‍යාපෘතියක් ලෙස මෙරටට යුක්රේන සංචාරකයන් රැගෙන ඒමට පියවර ගත්තේ එවන් පසුබිමකයි.\nඑම අත්දැකීම්ද සැලකිල්ලට ගනිමින් සෞඛ්‍ය මාර්ගෝපදේශවලට යටත්ව හෙට සිට ජාත්‍යන්තර ගුවන් ගමන් සඳහා මෙරට ගුවන්තොටුපල විවෘත කිරීමට රජය පියවර ගෙන තිබෙනවා.\nඒ අනුව මෙරටට පැමිණෙන සංචාරකයන්ට නිරෝධායනයෙන් තොරව රැදී සිටීමට හැකියාව ඇති අතර ඔවුන් මෙරටට පැමිණීමට ප්‍රථම වෙන්කරවාගත් හෝටල් පරිශ්‍රය තුළ පිහිණුම් තටාකල ව්‍යායාම් ශාලා, සම්භාහන මධ්‍යස්ථාන ඇතුළු පහසුකම් බාධාවකින් තොරව අත්විදිය හැකියි.\nනමුත් ඔවුන් පළමු දින 14 තුළ නවාතැන් ගත යුත්තේ සෞඛ්‍යාරක්ෂාව සහතික කරන ලද පළමු පෙල හෝටල්වල පමණයි.\nමීට අමතරව මෙරටදී සිදුකෙරෙන පී.සී.ආර්. පරීක්ෂණ සඳහා අමෙරිකානු ඩොලර් 40ක මුදලක් ගෙවිය යුතු අතර සංචාරකයා මෙරට රැඳී සිටීන දින ගණන අනුව පී.සී.ආර්. පරීක්ෂණ ගණනද වෙනස්වනු ඇති.\nඑමෙන්ම ඔවුන් පැමිණීමට පෙරාතුව කොවිඩ් 19 රක්ෂණාවරණයක්ද ලබාගත යුතු අතර මාසයක කාලයක් සඳහා එහි ආවරණ වටිනාකම අමෙරිකානු ඩොලර් 50000ක්.",
       "URL": "https://www.hirunews.lk/260176/සංචාරකයින්ට-හෙට-සිට-ගුවන්-තොටුපළ-විවෘතයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2201"
}