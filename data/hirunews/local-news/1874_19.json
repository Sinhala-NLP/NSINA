{
       "Source": "hirunews",
       "Timestamp": "Saturday, 19 June 2021 - 13:23",
       "Headline": "වසංගත ඒකකයේ ප්‍රධානියා ඉවත් කිරීමේ හේතුව හෙළිවේ (වීඩියෝ)",
       "News Content": "වසංගත රෝග විද්‍යා අංශයේ ප්‍රධානී ලෙස කටයුතු කළ විශේෂඥ වෛද්‍ය සුදත් සමරවීරට ස්ථාන මාරුවක් ලබාදීමට හේතුව මේ වනවිට හෙළිව තිබෙනවා.\nනියෝජ්‍ය සෞඛ්‍ය සේවා අධ්‍යක්ෂ ජෙනරාල් විශේෂඥ වෛද්‍ය හේමන්ත හේරත් කියා සිටියේ වසංගත රෝග විද්‍යා අංශය පසුගිය දිනවල ලබාදුන් තොරතුරු වල පැවති ගැටළු සහගත තත්ත්වය හේතුවෙන් මෙම ස්ථාන මාරුව සිදුකර ඇති බවයි.\nවසංගත රෝග විද්‍යා අංශයේ ප්‍රධානියා ලෙස කටයුතු කළ විශේෂඥ වෛද්‍ය සුදත් සමරවීර ඩෙංගු මර්දන ඒකකයේ අධ්‍යක්ෂවරයා ලෙස පත් කර ඇති බව අද (19) පෙරවරුවේ වාර්තා වුණා.\nමෙම නව පත් කිරීමත් සමඟ ඩෙංගු මර්දන ඒකකයේ අධ්‍යක්ෂවරයා ලෙස සේවය කළ විශේෂඥ වෛද්‍ය අරුණ ජයසේකර, මහනුවර ජාතික රෝහලේ අධ්‍යක්ෂවරයා ලෙස පත් කර තිබෙනවා.\nඩෙංගු මර්දන ඒකකයේ අභ්‍යන්තර ආරංචි මාර්ග සඳහන් කළේ විශේෂඥ වෛද්‍ය අරුණ ජයසේකර මහනුවර ජාතික රෝහලේ අධ්‍යක්ෂ ධුරයට ඉල්ලුම් කර තිබූ අතර, ඒ අනුව ඔහුට එම තනතුර ලැබී ඇති බවයි.\nවිශේෂඥ වෛද්‍ය සුදත් සමරවීර ඩෙංගු මර්දන ඒකකයේ අධ්‍යක්ෂවරයා ලෙස පත් කිරීමත් සමඟ වසංගත රෝග විද්‍යා අංශයේ වැඩබලන අධ්‍යක්ෂවරයා ලෙස විශේෂඥ වෛද්‍ය සමිත ගිනිගේ පත් කර තිබෙනවා.\nකෙසේ වෙතත් වසංගත රෝග විද්‍යා අංශයේ ප්‍රධානියාගේ ස්ථාන මාරුව සම්බන්ධයෙන් මාධ්‍ය වෙත අදහස් පළ කරමින් නියෝජ්‍ය සෞඛ්‍ය සේවා අධ්‍යක්ෂ ජෙනරාල් විශේෂඥ වෛද්‍ය හේමන්ත හේරත්  කියා සිටියේ ආයතන ප්‍රතිසන්ධාන කිරීමේ ක්‍රියාවලිය යටතේ මෙම ස්ථාන මාරුව ලබාදී  ඇති බවයි.\nඊයේ මෙරටින් වාර්තා වූ නව ආසාදිතයන්ගෙන් වැඩිම පිරිසක් එනම් 493 දෙනෙකු කොළඹ දිස්ත්‍රික්කයෙන් හඳුනාගෙන ඇති බවයි කොවිඩ් 19 පැතිරීම වැලැක්වීමේ ජාතික ක්‍රියාන්විත මධ්‍යස්ථානය සඳහන් කළේ.\nඑම ආසාදිතයින්ගෙන් 135 දෙනෙකු අවිස්සාවේල්ල ප්‍රදේශයෙන් හඳුනා ගැණුනා.\nගම්පහ දිස්ත්‍රික්කයෙන් ආසාදිතයන් 274 දෙනෙකු මඩකලපුවෙන් 174 දෙනෙකු හමුවුණා.\nකුරුණෑගල දිස්ත්‍රික්කයෙන් ආසාදිතයන් 166 දෙනෙකු වාර්තාවී ඇති අතර, කෑගල්ගෙන් සහ ගාල්ලෙන් ආසාදිතයන් 111 දෙනෙකු බැගින් වාර්තාවී තිබෙනවා.\nපසුගිය කාල වකවානුවේ ආසාදිතයන් වැඩිම ප්‍රමාණයක් වාර්තා වූ කළුතර දිස්ත්‍රික්කයෙන් ඊයේ ආසාදිතයන් වාර්තාවීම පහත වැටී ඇති බවයි වාර්තා වන්නේ. එම සංඛ්‍යාව 104 ක්.",
       "URL": "https://www.hirunews.lk/274724/වසංගත-ඒකකයේ-ප්‍රධානියා-ඉවත්-කිරීමේ-හේතුව-හෙළිවේ-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1874"
}