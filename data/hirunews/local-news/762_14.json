{
       "Source": "hirunews",
       "Timestamp": "Wednesday, 02 November 2022 - 8:03",
       "Headline": "තිලිණි ප්‍රියමාලි, බොරැල්ලේ සිරිසුමන හිමියන් ඇතුළු සිවු දෙනෙකු ලබන 16 දක්වා රිමාන්ඩ් (වීඩියෝ)",
       "News Content": "තිළිණි ප්‍රියමාලිගේ මුල්‍ය වංචා සම්බන්ධයෙන් සැකපිට අත්අඩංගුවට ගත් පුජ්‍ය බොරැල්ලේ සිරිසුමන හිමියන් ලබන 16 වනදා දක්වා රක්ෂිත බන්ධනාගාර ගත කිරීමට කොළඹ කොටුව මහේස්ත්‍රාත් අධිකරණය අද (02) නියෝග කළා.\nඒ අත්අඩංගුවට ගත් උන්වහන්සේ අද පෙරවරුවේ අධිකරණය වෙත ඉදිරිපත් කළ අවස්ථාවේදීයි.\nඑමෙන්ම, මූල්‍ය වංචා සිද්ධිය සම්බන්ධයෙන් අත්අඩංගුවට ගත් තිලිණි ප්‍රියමාලි ඇගේ පෙම්වතා බවට පැවසෙන ඉසුරු බණ්ඩාර සහ තිලිණි ප්‍රියමාලිට අයත් සමාගමක අධ්‍යක්ෂවරයෙකු වන කසුන් පෙරේරා ද ලබන 16 දක්වා යළි රක්ෂිත බන්ධනාගාරගත කිරීමටයි කොළඹ කොටුව මහේස්ත්‍රාත් තිළිණ ගමගේ නියෝග කළේ.\nඑමෙන්ම, තිළිණි ප්‍රියමාලි සහ ඇයගේ සහකරු ලෙස පෙනි සිටි ඉසුරු බණ්ඩාර ද ස්කයිප් තාක්ෂණය ඔස්සේ අධිකරණයට ඉදිරිපත් කර ඇති බවද වාර්තා වනවා.\nතිළිණි ප්‍රියමාලිගේ බරපතල මුල්‍ය වංචා චෝදනා සම්බන්ධයෙන් සිදු කෙරෙන විමර්ශණවලට අදාලව පුජ්‍ය බොරැල්ලේ සුමන හිමියන් අත්අඩංගුවට ගත්තේ ඊයේ පස්වරුවේදීයි.\nඋන්වහන්සේගේ කඩවත පිහිටි විහාරස්ථානයේ දි අත්අඩංගුවට ගැනීම සිදු වූ අතර අනතුරුව වැඩිදුර ප්‍රශ්ණ කිරීම් සදහා අපරාධ පරීක්ෂණ දෙපාර්තමේන්තුවට රැගෙන එනු ලැබුවා.\nඑම දෙපාර්තමේන්තු ආරංචි මාර්ග සදහන් කළේ, මෙම භික්ෂුන් වහන්සේ තිළිණි ප්‍රියමාලිගේ ව්‍යාපාරය සදහා අයෝජනය කිරීමට හවුල්කරුවන් සොයාගැනීම සදහා සහාය ලබා දී ඇති බවයි.\nමේ අතර, තිළිණි ප්‍රියමාලි සමඟ ගනුදෙනු කල කලා ක්ෂත්‍රයට තවත් දෙදෙනෙකුට යලිත් අපරාධ පරීක්ෂණ දෙපාර්තමේන්තුව හමුවේ පෙනි සිටින ලෙස නියෝග කර තිබෙනවා.",
       "URL": "https://www.hirunews.lk/319427/තිලිණි-ප්‍රියමාලි-බොරැල්ලේ-සිරිසුමන-හිමියන්-ඇතුළු-සිවු-දෙනෙකු-ලබන-16-දක්වා-රිමාන්ඩ්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=762"
}