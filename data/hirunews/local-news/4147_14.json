{
       "Source": "hirunews",
       "Timestamp": "Monday, 01 January 2018 - 12:50",
       "Headline": "තැපෑලෙන් ජන්දය දීමට ලක්ෂ 05ක් සුදුසුකම් ලබයි",
       "News Content": "මෙවර පළාත් පාලන ජන්ද විමසීම සඳහා තැපෑලෙන් ජන්දය ප්‍රකාශ කිරීම සඳහා රාජ්‍ය සේවකයින් ලක්ෂ 05ක ආසන්න සංඛ්‍යාවක් සුදුසුකම් ලබා ඇති බව අතිරේක මැතිවරණ කොමසාරිස් සමන් ශ්‍රී රත්නායක ප්‍රකාශ කළා.\nහිරු ප්‍රවෘත්ති අංශය කළ විමසීමකදී ඔහු කියා සිටියේ ලැබී ඇති අයදුම්පත් පරීක්ෂා කිරීමේ කටයුතු තවදුරටත් සිදුවන බවයි.\nමෙවර පළාත් පාලන ජන්ද විමසීමේදී තැපෑලෙන් ජන්දය ප්‍රකාශ කිරීම සඳහා අයදුම් කිරීමට රාජ්‍ය සේවකයින්ට ලබාදුන් කාලය පසුගිය දෙසැම්බර් 22 වනදා අවසන් වුණා.\nතැපැල් ඡුන්ද නාම ලේඛන සහතික කිරීම මේ මස 08 වනදා සිදු කරන බවයි මැතිවරණ කොමිසම නිවේදනය කළේ.\nතැපැල් ඡන්ද පත්‍රිකා තැපෑලට භාර දීම ලබන 11 වනදා සිදු කිරීමට නියමිතයි.\nඑමෙන්ම මැතිවරණ කාර්යාල, දිස්ත්‍රික් ලේකම් කාර්යාල සහ පොලිස් ස්ථාන වල තැපැල් ඡන්ද සලකුණු කිරීම මේ මස 22 වනදා සිදු කරන අතර අනෙකුත් රජයේ නිලධාරීන්ට තැපෑලෙන් ඡන්දය සලකුණු කිරීමට මේ මස 25 සහ 26 දින ලබාදී තිබෙනවා.\nඑමෙන්ම ශ්‍රී ලංකා පොදු ජන පෙරමුණෙන් පොහොට්ටුව ලකුණ යටතේ මෙවර ඇල්ල ප්‍රාදේශීය සභාවට තරඟ කරන අපේක්ෂකයෙකු හෘදයාබාධයක් වැළදීම හේතුවෙන් ඊයේ (01) මියගොස් තිබෙනවා.\nමෙලෙස මියගොස් ඇත්තේ කුඹල්වෙල - හෙට්ටිපොල ප්‍රදේශයේ පදිංචි අවුරුදු 36 වයසැති පුද්ගලයෙක්. ව්‍යාපාරිකයෙකු වන මොහු පෙරේදා රෝගාතුරව බදුල්ල රෝහලට ඇතුලත් කර සිටියදීයි මෙලෙස ඊයේ මියගොස් ඇත්තේ.\nමේ අතර හලාවත ප්‍රාදේශීය සභාවට ශ්‍රී ලංකා නිදහස් පක්ෂයෙන් තරඟ කරන අපේක්ෂිකාවකගේ නිවස ඉදිරිපිට සවි කර තිබූ ප්‍රචාරක පුවරුවකට ගිනි තැබීමේ සිද්ධියක් සම්බන්ධයෙන් හලාවත පොලිසිය මේ වනවිට පරීක්ෂණ ආරම්භ කර තිබෙනවා.\nඅද (01)  අළුයම පැමිණි දෙදෙනෙකු විසින් තම නිවස ඉදිරිපිට සවි කර තිබූ ප්‍රචාරක පුවරුවට ගිනිතබා පලාගොස් ඇති බවට ඇය විසින් පොලිසිය වෙත ඉදිරිපත් කර ඇති පැමිණිල්ලේ සඳහන්.\nකෙසේ වෙතත් මැතිරවණ නීති උල්ලංඝනය කිරීම් සම්බන්ධයෙන් පැමිණිලි 67 ක් ලැබී ඇති අතර මෙම සිද්ධීන් වලට අත්අඩංගුවට ගත් සංඛ්‍යාව 88ක්.",
       "URL": "https://www.hirunews.lk/179852/තැපෑලෙන්-ජන්දය-දීමට-ලක්ෂ-05ක්-සුදුසුකම්-ලබයි",
       "Category": "Local News",
       "Parent URL": "https://www.hirunews.lk/local-news.php?pageID=4147"
}