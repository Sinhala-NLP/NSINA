{
       "Source": "hirunews",
       "Timestamp": "Wednesday, 27 September 2017 - 13:13",
       "Headline": "මදුරුවන්ගෙන් පැතිර යන දඹුල්ලේ පණු රෝගයට හේතුව සුනඛයෙක්",
       "News Content": "දඹුල්ල ප්‍රදේශයේ ජනතාව අතර ශරීර අභ්‍යන්තරයේ ජීවත් වන මදුරුවන් මගින් පැතිර යන මෙම පණු විශේෂය සුනඛයින්ගෙන් බෝවන බවට අනාරවණය වී තිබෙනවා.\nමධ්‍යම පළාත් සෞඛ්‍ය සේවා අධ්‍යක්ෂිකා වෛද්‍ය ශාන්ති සමරසිංහ හිරු ප්‍රවෘත්ති අංශයට සදහන් කළේ සුනඛයන් තුල සිටින මෙම පණු විශේෂය මදුරුවන් මගින් මිනිස් ශරීරයට ඇතුළු වන බවයි.\nශරීර අභ්‍යන්තරයේ ජීවත් වන පණු විශේෂයක් හේතුවෙන් දඹුල්ල සහ ඒ අවට ප්‍රදේශවල ජනතාව මේ වනවිට පීඩාවට සහ බියට පත්ව සිටිනවා.\nදඹුල්ල මූලික රෝහලේ විශේෂඥ වෛද්‍ය අජිත් අර්ථනායක පවසන්නේ ගතවූ වසර ඇතුළත පුද්ගලයන් විසි දෙනෙකුගේ පමණ ශරීර අභ්‍යන්තරයේ ජීවත් වූ පණුවන් සැත්කම් මගින් ඉවත් කළ බවයි.\nශරීර අභ්‍යන්තරයේ විවිධ ස්ථානවල කෝෂ සාදාගෙන ජීවත්වන මෙම සුදු පැහැ පණුවන් විශේෂය අඟල් 3 ත්, 5 ත් අතර දිගින් යුක්ත බවට වෛද්‍යවරුන් පෙන්වා දෙනවා.\nඔවුන් සැක කරන්නේ ගෘහස්ථව ජීවත් වන සතුන්ගෙන් බොහෝවිට මෙම පණු විශේෂය ශරීරගත විය හැකි බවයි.\nසම මතුපිට ගැටිති මතුවීමෙන් මෙම පණු විශේෂය හඳුනා ගැනීමේ හැකියාවක් පවතින නමුත් පණුවන් ශරීර අභ්‍යන්තරයේ ජීවත් වුවහොත් එක්වරම හඳුනා ගැනීමට නොහැකි තත්ත්වයක් පවතින බවට වෛද්‍යවරුන් පෙන්වා දෙනවා.\nපණුවන්ගේ බලපෑමට වැඩි වශයෙන් ලක්ව ඇත්තේ කුඩා දරුවන් වන අතර, වැඩිහිටි පුද්ගලයන් කිහිප දෙනෙක්ද පණුවන් ශරීරගතව සිටියදී හමුව තිබෙනවා.\nකෙසේ වෙතත්, මහජන සෞඛ්‍ය පරීක්ෂකවරුන්ගේ මැදිහත්වීම සහ අදාළ රෝගය පැතිර යාම වැළැක්වීමට කටයුතු යොදා ඇති බවයි මධ්‍යම පළාත් සෞඛ්‍ය සේවා අධ්‍යක්ෂිකා වෛද්‍ය ශාන්ති සමරසිංහ වැඩිදුරටත් සදහන් කළේ.",
       "URL": "https://www.hirunews.lk/171965/මදුරුවන්ගෙන්-පැතිර-යන-දඹුල්ලේ-පණු-රෝගයට-හේතුව-සුනඛයෙක්",
       "Category": "Local News",
       "Parent URL": "https://www.hirunews.lk/local-news.php?pageID=4301"
}