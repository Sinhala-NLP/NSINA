{
       "Source": "hirunews",
       "Timestamp": "Wednesday, 20 October 2021 - 12:46",
       "Headline": "අන්තර් පළාත් සංචරණ සීමා කාලය තවදුරටත් දිගු කෙරෙයි",
       "News Content": "දැනට ක්‍රියාත්මක අන්තර් පළාත් සංචරණ සීමා ඔක්තෝම්බර් 31 වන දා දක්වා දීර්ඝ කර තිබෙනවා.\nයුද හමුදාපති ජෙනරාල් ශවේන්ද්‍ර සිල්වා ප්‍රකාශ කළේ ජනාධිපතිවරයාගේ උපදෙස් මත මෙලෙස අන්තර් පළාත් සංචරණ සීමා දීර්ඝ කිරීමට කටයුතු කළ බවයි.\nමෙතෙක් ක්‍රියාත්මක අන්තර් පළාත් සංචරණ සීමා හෙට අලුයම 4ට අවසන්වීමට නියමිතව තිබුණා.\nමේ අතර, හෙට සිට ක්‍රියාත්මක වීමට නියමිතව තිබූ දුම්රිය ධාවන කටයුතු නැවත දැනුම් දෙන තුරු අවලංගු කර ඇති බව ද දුම්රිය ස්ථානාධිපතිවරුන්ගේ සංගමය ප්‍රකාශ කළා.\nඒ අනුව, පළාත් අතර සංචරණ සීමා ලබන 31 දක්වා දීර්ඝ කිරීම හේතුවෙන් දුම්රිය ධාවනය ද තවදුරටත් කල් යනු ඇති.\nකොරෝනා ආසාදිතව සිටි තවත් පුද්ගලයින් 360 දෙනෙකු අද දිනයේ සුවය ලබා පිටව ගියා.\nඒ අනුව මෙරට සුවය ලැබූ මුළු ආසාදිතයින් සංඛ්‍යාව සටහන් වන්නේ 493,674 ක් ලෙසයි.\nඊයේ සිදුවූ කොරෝනා මරණ 18 ක් අද තහවුරු කළ අතර ඒ අනුව එරට සමස්ත මරණ සංඛ්‍යාව 13,543 ක්.\nඅද මේ දක්වා ආසාදිතයන් 442 ක් වාර්තා වී තිබෙනවා.",
       "URL": "https://www.hirunews.lk/285516/අන්තර්-පළාත්-සංචරණ-සීමා-කාලය-තවදුරටත්-දිගු-කෙරෙයි",
       "Category": "Local News",
       "Parent URL": "https://www.hirunews.lk/local-news.php?pageID=1617"
}