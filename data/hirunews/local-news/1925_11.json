{
       "Source": "hirunews",
       "Timestamp": "Thursday, 27 May 2021 - 13:15",
       "Headline": "ගිනි ගත් නැවේ සමාගමට සහ කපිතාන්ට එරෙහිව පොලීසියට පැමිණිල්ලක්",
       "News Content": "ගිනිගත් එක්ස්ප්‍රස් පර්ල් නෞකාවෙන් පරිසරයට සිදුව ඇති හානියට නීතිමය පියවර ගැනීම සඳහා සමුද්‍රීය පරිසර ආරක්ෂණ අධිකාරිය කොළඹ වරාය පොලීසිය වෙත පැමිණිල්ලක් කර තිබෙනවා.\nපොලිස් මාධ්‍ය ප්‍රකාශක, නියෝජ්‍ය පොලිස්පති අජිත් රෝහණ කියා සිටියේ එම පැමිණිල්ලට අදාළව සාගරයේ ජල සාම්පල ද අධිකරණයට ඉදිරිපත් කර ඇති බවයි.\nගිනිගත් එක්ස්ප්‍රස් පර්ල් නෞකාවෙන් සාගර ජලයට අපද්‍රව්‍ය එකතුවීම හේතුවෙන් මීගමු කලපුව ආරක්ෂා කර ගැනීම සඳහා සාගරය ජලය සහ මීගමුව කලපුව ජලය එකතුවීම පාලනය කර ගැනීම සඳහා එම ස්ථානය වැලි කොට්ට දමා වෙන් කරන බවයි සමුද්‍රීය පරිසර ආරක්ෂණ අධිකාරිය සඳහන් කළේ.\nමේ වනවිට නෞකාවේ ඉංජිනේරු කුටිය සහ පාලක මැදිරිය මුළුමනින්ම ගිනිගෙන අවසන්.\nතවදුරටත් ගින්න නෞකාවේ පවතින අතර, එය පාලනය කිරීම සඳහා ඉන්දීය වෙරළාරක්ෂක දෙපාර්තමේන්තුවට අයත් වජ්රා නෞකාව ඇතුළු නාවික හමුදා යාත්‍රා සහ වරාය අධිකාරියේ ටග් යාත්‍රා යොදවා තිබෙනවා.\nමේ අතර, කොළඹ වරායට පැමිණීමට පෙර  ගිනි ගැනීමට ලක්වූ එම්.වී එක්ස්ප්‍රස් පර්ල් නෞකාවට ඉන්දියාවේ සහ කටාර් රාජ්‍යයේ වරායන් 2 කට ඇතුලුවීමට අවසර ලබා නොදුන් බවට පළ වන වාර්තා අසත්‍ය බව එම නැව් සමාගම තහවුරු කර තිබෙනවා.\nහිරු ප්‍රවෘත්ති අංශය කළ විමසිමකදී ප්‍රතිචාර දක්වමින් එම ගිනි ගත් නැව අයත් සිංගප්පුරු නැව් සමාගම සඳහන් කළේ ඉන්දියාවේ හසීරා වරායට සහ කටාර් රාජ්‍යයේ හමාඩ් වරායට නෞකාව ඇතුළු වී බහාලුම් ගොඩබෑමේ කටයුතු සිදුකර ඇති බවයි.\nකෙසේ වෙතත්, එහිදී නයිට්ටි්‍රක් අම්ල කාන්දුවන බහාලුමක් නෞකාවේ ඇති බවට එහි කපිතාන්වරයා ඉන්දීය සහ කටාර් වරාය බලධාරින්ට දැනුම් දී තිබෙනවා.\nඑහිදී ඔවුන් සඳහන් කර ඇත්තේ එවැනි රසායනික ද්‍රව්‍යයක් කාන්දුවන බහාලුමක ගින්නක් ඇතිවුවහොත් එය පාලනය කිරීම සඳහා තාක්ෂණයක් තම වරාය සතුව නොමැති බවයි. ඉන් පසු නෞකාව භාණ්ඩ ප්‍රවාහනය සඳහා කොළඹ වාරයට ඇතුළුවිමට නැංගුරමි ලා තිබියදිගිනි ගැනිමට ලක් වුයේ.\nමේ අතර, නෞකාවෙන් මුහුදට වැටී වෙරළට ගොඩගැසූ භාණ්ඩ හා අපද්‍රව්‍ය ස්පර්ශ කළ පුද්ගලයන් කිහිප දෙනෙකුට විවිධ අසාත්මිකතා හටගෙන ඇතැයි වාර්තා වන බව සමූද්‍රීය පරිසර ආරක්ෂණ අධිකාරිය ප්‍රකාශ කළා.\nමෙම නෞකාවෙන් මුහුදට වැටුණු සුන්බුන් වත්තල - ප්‍රීතිපුර සිට මීගමුව දක්වා වෙරළතීරයට ඊයේ අලුයම සිට ගොඩගසා තිබුණා. පසුව නිරෝධායන රීති හා සංචරණ සීමා පවා උල්ලංඝණය කරමින් එම ද්‍රව්‍ය එක්රැස් කල පුද්ගලයින් 8 දෙනෙකු අත්අඩංගුවට ගැනීමට පොලීසිය කටයුතු කළා.\nමෙම සුන්බුන් සමග ඉන්දියාවේ කලු දිලීර රෝගය පවා සම්ප්‍රේෂණය විය හැකි බැවින් ඒවා ස්පර්ශ කිරීමෙන් වැලකිය යුතු බවයි සමුද්‍රීය පරිසර ආරක්ෂණ අධිකාරිය දැනුම් දුන්නේ.\nමේ අතර මෙම තත්ත්වයත් සමග ඇතැම් ප්‍රදේශ වලට අම්ල වැසි ඇතිවීමේ අවදානමක් පවතින බැවින් මේ දින වල වර්ෂාවට ඍජුව නිරාවරණය නොවන ලෙසද එම අධිකාරිය සඳහන් කළා.\nකෙසේ වෙතත් ගිනි ගත් නෞකාවෙන් සාගර ජලයට සිදු වු හානිය සමඟ මත්ස්‍යයින් ආහාර ගැනිම සුදුසු නොවන බවට පැතිර යන ප්‍රචාර ද නාරා ආයතනය ප්‍රතික්ෂේප කරනවා.\nඑහි පරිසර අංශයේ ඡ්‍යෙෂ්ඨ විඳ්‍යඥ දිප්ත අමරතුංග සඳහන් කළේ ධිවරයින්ට එම මුහුදු ප්‍රදේශ භාවිත නොකරන ලෙසට දැනුම් දි ඇති බැවින් ඒ පිළිබඳව මත්ස්‍යයින් ආහාර ගැනිම පිළිබඳව බියක් ඇති කර නොගත යුතු බවයි.",
       "URL": "https://www.hirunews.lk/272585/ගිනි-ගත්-නැවේ-සමාගමට-සහ-කපිතාන්ට-එරෙහිව-පොලීසියට-පැමිණිල්ලක්",
       "Category": "Local News",
       "Parent URL": "https://www.hirunews.lk/local-news.php?pageID=1925"
}