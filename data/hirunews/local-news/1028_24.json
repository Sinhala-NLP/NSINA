{
       "Source": "hirunews",
       "Timestamp": "Monday, 11 July 2022 - 15:08",
       "Headline": "අන්තර්කාලීන ආණ්ඩුවේ ජනාධිපති සාලිය පීරිස් ? - ලිපියක් කථානායක වෙත",
       "News Content": "නීතිඥ සංගමයේ සභාපති සාලිය පීරිස් අන්තර් කාලීන ආණ්ඩුවේ ජනාධිපති ලෙස පත් කරන ලෙස මෙරට හිටපු ආණ්ඩුකාරවරු තිදෙනෙකු වන ජනාධිපති නිතිඥ මෛත්‍රී ගුණරත්න, රජිත් කීර්ති තෙන්කෝන් හා අසාද් සාලි කථානායක මහින්ද යාපා වෙත ලිපියක් යොමුකරමින් ඉල්ලීමක් කරනවා.\nකථානායකවරයාට යොමුකළ ලිපියට අනුව, එහි දැක්වෙන්නේ, රාජ්‍ය මර්දනය උත්සන්න වී රටම අවදානම් තත්ත්වයක පසුවෙද්දී, ශ්‍රී ලංකා නීතිඥ සංගමය සහ නීතිඥවරුන් විශාල කාර්යභාරයක් සිදු කළ බවත්, එබැවින් එහි සභාපතිවරයා වන සාලිය පීරිස්ව ජනාධිපති තනතුරට යෝජනා කිරීම සුදුසු බවත් ලිපියේ සඳහන්.\nජන අරගලයේ විටෙක රැකවල්කරුවා මෙන්ම මැදිහත්කරුවා වශයෙන් ද නීතිඥ සංගමය ක්‍රියා කළ හෙයින්, සියලු පාර්ශ්වයින්ට එකඟ විය හැකි නිර්පාක්ෂික, ස්වාධීනව කටයුතු කළ සාලිය පීරිස් අන්තර් කාලීන ආණ්ඩුවේ ජනාධිපතිවරයා ලෙස පත් කිරීම සුදුසු යැයි තමන් ඇතුළු පිරිස පක්ෂ, සිවිල් සංවිධාන, සහ පොදු ජනතාවට යෝජනා කරන බව ද හිටපු ආණ්ඩුකාරවරුන් කථානායකට යොමු කළ ලිපියේ දැක්වෙනවා.\nමේ වන විට පාර්ලිමේන්තුවේ පක්ෂ සහ කණ්ඩායම් අතර, අන්තර්කාලීන ජනාධිපතිවරයෙකු පත් කිරිම පිළිබඳ එකඟතාවයක් නොමැති මොහොතක, පාර්ලිමේන්තුවේ බහුතරය ලබාගත හැකි පුද්ගලයෙකු/පක්ෂ සහ කණ්ඩායම්වලට අගමැතිවරයා ලෙස පත්කර ගැනීමට මෙම නව පත් කිරීමත් සමග සිදුකළ හැකි බවයි එම ලිපියේ වැඩිදුරටත් සඳහන් වන්නේ.\nසැබෑ අර්ථවත් සර්ව පාක්ෂික ආණ්ඩුවක් බිහිකර, අරගලකරුවන්ට ද එකඟවිය හැකි පොදු එකඟතා ක්‍රියාත්මක කිරීමටත්, වත්මන් ජනාධිපතිවරයාගේ ධුර කාලයේ ඉතිරිය හෝ එයින් කොටසක් සම්පූර්ණ කිරීම ද සාලිය පීරිස්ගේ පත් කිරීම හරහා සිදු කළ හැකි බවත් හිටපු ආණ්ඩුකාරවරු කථානායකවරයාට දැනුම්දී තිබෙනවා.\nසාලිය පීරිස් වැනි මධ්‍යස්ථ පුද්ගලයෙකු අරගලකරුවන්ගේ නියෝජනයක් ලෙස ආණ්ඩුවට එක් කර ගැනීම මේ මොහොතේ අත්‍යවශ්‍ය වන අතර,එමගින් රට ස්ථාවර කළ හැකි බවයි ඔවුන්ගේ අදහස වන්නේ.\nරටේ අධ්‍යාපනය, සෞඛ්‍ය, ප්‍රවාහන, ගමනාගමන වැනි දෛනික කටයුතු පවත්වාගෙන යමින් මේ වනවිට හටගෙන ඇති මුල්‍ය අර්බුදයට විසඳුම් ලබාගැනීමේ පදනම ගොඩනඟා ගැනීමට මෙම පත් කිරීම උචිත බව ද එම ලිපියේ සඳහන්.\nකිසිදු අපචාර, විෂමචාර චෝදනාවක් නොමැති සාලිය පීරිස්ට මේ රටේ අතිබහුතරයක් ජනතාවගේ ප්‍රමුඛ ඉල්ලීම වන දේශපාලනඥයින් හා නිලධාරීන් විසින් සොරකම් කරන ලද මුදල් නැවත මෙරටට ගෙන ඒම සඳහා ද හැකියාව ඇති අතර වංචා දුෂණ අක්‍රමිකතා සිදු කළ පුද්ගලයින්ට එරෙහිව නීති මගින් කටයුතු කර, ව්‍යවස්ථානුකුලව දඬුවම් කිරීමේ හැකියාව ද ඇති බවයි හිටපු ආණ්ඩුකාරවරුන් යොමු කළ ලිපියේ ඇතුළත්ව ඇත්තේ.\nඑබැවින්, සාලිය පිරීස්ව ජාතික ලැයිස්තුවෙන් පාර්ලිමේන්තුවට පත් කර, ඔහු අන්තර් කාලීන ආණ්ඩුවේ ජනාධිපතිවරයා ලෙස පත් කිරීමට තමන් ඇතුළු හිටපු ආණ්ඩුකාරවරුන් යෝජනා කරන බව ද ලිපියේ අවසන් වශයෙන් සඳහන් කර තිබෙනවා.\nමේ අතර හිටපු ආණ්ඩුකාරවරුන් කථානායකට යොමුකළ ලිපියේ පිටපත් ශ්‍රී ලංකා පොදුජන පෙරමුණේ මහලේකම්වරයාටත්, සමගි ජන බලවේගයේ මහලේකම්වරයාටත්, ද්‍රවිඩ සන්ධානයේ සහ ජනතා විමුක්ති පෙරමුණේ මහලේකම්වරුන්ටත් යොමුකර ඇති බවයි වාර්තා වන්නේ.",
       "URL": "https://www.hirunews.lk/309713/අන්තර්කාලීන-ආණ්ඩුවේ-ජනාධිපති-සාලිය-පීරිස්-ලිපියක්-කථානායක-වෙත",
       "Category": "Local News",
       "Parent URL": "https://www.hirunews.lk/local-news.php?pageID=1028"
}