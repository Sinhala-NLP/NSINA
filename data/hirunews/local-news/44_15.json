{
       "Source": "hirunews",
       "Timestamp": "Friday, 08 September 2023 - 9:20",
       "Headline": "විදුලිබලාගාර හතරකට ජලය සැපයෙන මාවුස්සාකැලේ ජල මට්ටම ඉහළට",
       "News Content": "මධ්‍යම කඳුකරයට ඇද හැලෙන අධික වර්ෂාපතනයත් සමඟ මාවුස්සාකැලේ ජලාශයේ ජල මට්ටම අඩි 12 කින් පමණ ඉහළ ගොස් තිබෙනවා.\nජලාශ භාර ඉංජිනේරුවරයා සඳහන් කර සිටියේ ජලාශයේ ජල මට්ටම පිටාර මට්ටමට පැමිණීමට තවත් අඩි 22 ක් පමණ අවශ්‍ය බවයි.\nපසුගිය කාලයේ පැවති වියලි කාලගුණය හේතුවෙන් ජලාශයේ මතුව තිබූ ආගමික සිද්ධස්ථාන මේ වනවිට නොපෙනී යමින් පවතින බවද අප වාර්තාකරු සඳහන් කර සිටියා.\nලක්ෂපාන විදුලිබලාගාර සංකීර්ණයට අයත් කැනියොන්, ලක්ෂපාන, නව ලක්ෂපාන සහ පොල්පිටිය යන විදුලිබලාගාර සඳහා ප්‍රධාන වශයෙන් ජලය සපයනු ලබන්නේ මාවුස්සා කැලේ ජලාශයෙන්.\nමේ අතර බස්නාහිර, සබරගමුව සහ වයඹ පළාත්වලට හා මහනුවර, නුවරඑළිය, ගාල්ල සහ මාතර දිස්ත්‍රික්කවලට අද වැසි හෝ ගිගුරුම් සහිත වැසි ඇති විය හැකි අතර බස්නාහිර, සබරගමුව පළාත්වලට හා පුත්තලම හා ගාල්ල, මාතර දිස්ත්‍රික්කවල ඇතැම් ස්ථානවලට මිලිමීටර 50 ට වැඩි තරමක තද වැසි ඇතිවිය හැකි බව කාලගුණ විද්‍යා දෙපාර්තමේන්තුව සඳහන් කර සිටියා.",
       "URL": "https://www.hirunews.lk/347548/විදුලිබලාගාර-හතරකට-ජලය-සැපයෙන-මාවුස්සාකැලේ-ජල-මට්ටම-ඉහළට",
       "Category": "Local News",
       "Parent URL": "https://www.hirunews.lk/local-news.php?pageID=44"
}