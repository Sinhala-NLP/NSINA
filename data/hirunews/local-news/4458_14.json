{
       "Source": "hirunews",
       "Timestamp": "Wednesday, 21 June 2017 - 18:21",
       "Headline": "update සෞඛ්‍ය අමාත්‍යංශය අසල විරෝධතාවය නිසා රෝහල් ගතකළ පිරිස ඉහළට (ඡායාරූප)",
       "News Content": "සෞඛ්‍ය අමාත්‍යංශයේ ඇති වූ සිද්ධියෙන් පසු තුවාල ලැබූ 96 දෙනෙකු ජාතික රෝහලට ඇතුළත් කර තිබෙනවා.\nඒ අතර සරසවි සිසුන් 57 දෙනෙකු සහ පොලිස් නිලධරීන් 05 දෙනෙකු නේවාසිකව ප්‍රතිකාර ලබන බවයි වාර්තාවන්නේ.\nwednesday, 21 June 2017 - 21.45\n------------------------------------------------------------\nසරසවි සිසු විරෝධතාවයේදී 84 කට තුවාල\nඅන්තර් විශ්වවිද්‍යාලීය ශිෂ්‍ය බලමණ්ඩලයේ විරෝධතාවක් විසුරුවා හැරීමට පොලීසිය අද ජල ප්‍රහාරයක් එල්ල කළා.\nඒ, සෞඛ්‍ය අමාත්‍යාංශය ඉදිරිපිටදියි. මෙහිදී තුවාල ලැබූ සිසුන් 84 දෙනෙකු ප්‍රතිකාර ලබාගැනීම සඳහා ජාතික රෝහලට පැමිණි බව රෝහල් ප්‍රකාශකයෙකු සඳහන් කළා.\nඉන් එක් අයෙකු නේවාසික ප්‍රතිකාර සඳහා රෝහලට ඇතුළත් කරගත් බවයි  එම ප්‍රකාශකයා වැඩිදුරටත් කියා සිටියේ.\nමාලඹේ පෞද්ගලික වෛද්‍ය විද්‍යාලය අහෝසි කරන ලෙස බලකරමින් අන්තර් විශ්ව විද්‍යාලයීය ශිෂ්‍ය බලමණ්ඩලය අද පස්වරුවේ මෙම විරෝධතාව ආරම්භ කළේ කොළඹ - පුරහල අසලින්.\nඑතැන් සිට විරෝධතාකරුවන් සේරම් මාවත ඔස්සේ සෞඛ්‍ය අමාත්‍යාංශය වෙත ගමන් කළා. විරෝධතාවය හේතුවෙන් කොළඹ - පුරහල අවට දැඩි රථවාහන තදබදයක් පැවතුණු බවයි හිරු වාර්තාකරු සඳහන් කළේ.\nවිරෝධතාවයට පෙර විශ්වවිද්‍යාල සිසුන් පිරිසක් සෞඛ්‍ය අමාත්‍යවරයා හමුවීමට සෞඛ්‍ය අමාත්‍යාංශය වෙත ගොස් තිබූ අතර, පසුව පාගමනින් පැමිණි සිසුන්ගෙන් පිරිසක්ද අමාත්‍යාංශ පරිශ්‍රයට ඇතුළුවීමට උත්සාහ කිරීමේදී එහි ආරක්ෂක අංශ සමඟ උණුසුම් තත්ත්වයක් ඇතිවුණා.\nපසුව එම ස්ථානයට පොලිසිය කැඳවීමත් සමග විරෝධතාකරුවන් අමාත්‍යාංශයේ ඉදිරිපස හා පිටුපස දොරටු වෙත පැමිණ අමාත්‍යාංශය තුළට ඇතුළු වූයේ පොලිස් නිලධාරීන්ගේ දැඩි බාධා කිරීම් මධ්‍යයේයී.\nඅනතුරුව විශ්වවිද්‍යාල සිසුන් සෞඛ්‍ය අමාත්‍යාංශයේ සේවකයින්ට ඉන් ඉවත්වීමට අවස්ථාව ලබාදී, අමාත්‍යාංශයේ ඉදිරිපස පිවිසීමේ දොරටුව වසා දැමුවා.\nඒ අනුව සෞඛ්‍ය අමාත්‍ය රාජිත සේනාරත්න හමුවීම සඳහා සෞඛ්‍ය අමාත්‍යාංශයට පැමිණි සිසුන් එහි පැය 03 කට ආසන්න කාලයක් රැඳී සිටි බවයි හිරු වාර්තාකරු සඳහන් කළේ.\nපසුව පොලිස් විශේෂ කාර්ය බලකාය සහ කැරලි මර්දන ඒකකය එම ස්ථානයට පැමිණ අමාත්‍යාංශයේ වසා තිබූ ඉදිරිපස දොරටුව විවෘත කිරීමත් සමඟ එහි ඇතිවූයේ උණුසුම් තත්ත්වයක්.\nඅමාත්‍යාංශය ඉදිරිපිට රැඳී සිටි පොලීසිය සිසුන්ට ජල ප්‍රහාරයක් එල්ල කළ අතර, සිද්ධියේදී තුවාල ලැබූ සරසවි සිසුන් 84 දෙනෙකු කොළඹ ජාතික රෝහලට ඇතුළත් කර තිබෙනවා.\nඔවුන්ගේ තත්ත්වය බරපතල නොවන බවයි රෝහල් ප්‍රකාශකයෙකු හිරු ප්‍රවෘත්ති අංශයට සඳහන් කළේ.\nජල ප්‍රහාරයත් සමඟ සෞඛ්‍ය අමාත්‍යාංශය ඉදිරිපිට සිටි සිසුන් යළි වෝඩ් පෙදෙසට පැමිණියා.",
       "URL": "https://www.hirunews.lk/164103/update-සෞඛ්‍ය-අමාත්‍යංශය-අසල-විරෝධතාවය-නිසා-රෝහල්-ගතකළ-පිරිස-ඉහළට-ඡායාරූප",
       "Category": "Local News",
       "Parent URL": "https://www.hirunews.lk/local-news.php?pageID=4458"
}