{
       "Source": "hirunews",
       "Timestamp": "Thursday, 17 January 2019 - 11:11",
       "Headline": "විරෝධතා මැද අගමැති සබරගමුවේ වෛද්‍ය පීඨය විවෘත කරයි",
       "News Content": "සබරගමුව විශ්වවිද්‍යාලයේ වෛද්‍ය පීඨය විවෘත කිරීම අග්‍රාමාත්‍ය රනිල් වික්‍රමසිංහගේ ප්‍රධානත්වයෙන් අමාත්‍යවරුන් සහ නිලධාරීන්ගේ සහභාගීත්වයෙන් අද සිදුකෙරුණා.\nකෙසේ වෙතත්, ඊට විරෝධය පළ කරමින් සබරගමුව විශ්වවිද්‍යාලයේ මහා ශිෂ්‍ය සංගමයේ සිසුන් විරෝධතාවක නිරත වුණේ කොළඹ - රත්නපුර ප්‍රධාන මාර්ගය බටුහේන ප්‍රදේශයෙන් අවහිර කරමින්.\nඅද දහවල් පැය දෙකකට ආසන්න කාලයක් විරෝධතාව පැවති අතර, පසුව ඔවුන් මාර්ගයේ එක් මංතීරුවක ගමනාගමන කටයුතු සිදුකිරීමට හැකි අයුරින් විරෝධතාවයේ නිරත වුණා.\nඑම ස්ථානයට පොලිස් කැරලි මර්දන ඒකකය සහ ජල ප්‍රහාරක රථ යොදවා තිබූ අතර, සිසුන් සහ පොලිසිය අතර එහිදී වචන හුවමාරුවක්ද ඇතිවුණා.\nපසුව, අග්‍රාමාත්‍ය රනිල් වික්‍රමසිංහගේ ප්‍රධානත්වයෙන් සබරගමුව විශ්වවිද්‍යාලයේ වෛද්‍ය පීඨය විවෘත කෙරුණු අතර, ඊට පෙර අග්‍රාමාත්‍යවරයා රත්නපුර රෝහල ශික්ෂණ රෝහලක් බවට පත් කළා.\nඑහි වාට්ටු කිහිපයක නිරීක්ෂණ චාරිකාවකටද එක්වූ අග්‍රාමාත්‍යවරයා රෝහලට නව ගිලන් රථ දෙකක්ද ලබාදුන්නා.\nඑහිදී අදහස් දැක්වූ අග්‍රාමාත්‍ය රනිල් වික්‍රමසිංහ කියා සිටියේ අධ්‍යාපනය සහ සෞඛ්‍ය වෙනුවෙන් පසුගිය 2015 වසරේ සිට මේ දක්වා රුපියල් බිලියන 1325 ක් වැය කර ඇති බවයි.",
       "URL": "https://www.hirunews.lk/208403/විරෝධතා-මැද-අගමැති-සබරගමුවේ-වෛද්‍ය-පීඨය-විවෘත-කරයි",
       "Category": "Local News",
       "Parent URL": "https://www.hirunews.lk/local-news.php?pageID=3550"
}