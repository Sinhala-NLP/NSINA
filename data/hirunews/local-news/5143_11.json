{
       "Source": "hirunews",
       "Timestamp": "Friday, 04 March 2016 - 9:41",
       "Headline": "UPDATE:කටානේ වෙඩි තැබීමකින් ව්‍යාපාරිකයෙකු මරුට",
       "News Content": "මීගමුව - කොච්චිකඬේ - මඩම්පැල්ල - වෙලේකඬේ මංසන්ධියේදී අද (04) උදෑසන සිදුවූ වෙඩි තැබීමකින් පුද්ගලයෙකු ජීවිතක්ෂයට පත්වුණා.\nයතුරුපැදියකින් පැමිණි පුද්ගලයන් දෙදෙනෙකු විසින් මෙම වෙඩි තැබීම සිදුකර ඇති බවයි පොලිසිය සදහන් කළේ.\nවෙඩි වැදීමෙන් බරපතල තුවාල ලැබූ පුද්ගලයා මීගමුව රෝහලට ඇතුළත් කිරීමෙන් අනතුරුව ජීවිතක්ෂයට පත්ව ඇති බවයි රෝහලේ ප්‍රකාශකයෙකු සදහන් කළේ.\nමඩම්පැල්ල ප්‍රදේශයේ පදිංචි 41 වියේ පසුවන නිලන්ත චම්පික නමැති මියගිය පුද්ගලයා, පස් ව්‍යාපාරයේ නිරත වන්නෙකු බවයි පොලිස් මාධ්‍ය ප්‍රකාශක කාර්යාලය සදහන් කළේ.\nවෙඩි තැබූ පුද්ගලයන් පැමිණි යතුරුපැදිය සමග සැකකරුවන් අත්අඩංගුවට ගැනීම සදහා විශේෂ පොලිස් මෙහෙයුමක් ද මේ වනවිට ආරම්භ කර තිබෙනවා.\nඅද මෙලෙස වාර්තා වූයේ පිටපිට තුන්වන දිනටත් අසන්නට ලැබුණු වෙඩි තැබීමේ සිද්ධියයි.\nඅද උදෑසන වාර්තාවූ සිද්ධිය ඇතුළුව පසුගිය දින 3 ඇතුළත සිදුවූ වෙඩි තැබීම් තුනකින් පුද්ගලයින් දෙදෙනෙකු ජීවිතක්ෂයට පත්ව එක් අයෙකු තුවාල ලැබුවා.\nපසුගිය බදාදා දෙමටගොඩ ප්‍රදේශයේදී බන්ධනාගාර බස් රථයක ගමන් කරමින් සිටි දෙමටගොඩ චමින්ද නමැත්තාට වෙඩි තැබීමක් සිදුවූ අතර එහිදී තුවාල ලැබූ ඔහු මේ වනවිට කොළඹ ජාතික රෝහලේ ප්‍රතිකාර ලබනවා.\nඑමෙන්ම ඊයේ දිනයේදී රාජගිරිය - ඔබේසේකරපුර ප්‍රදේශයේදී සිදුවූ වෙඩි තැබීමකින් පුද්ගලයෙකු ජීවිතක්ෂයට පත්වූ අතර ඔහු හිටපු දකුණු පළාත් සභා මන්ත්‍රී ඩැනී හිත්තැටිය ඝාතනයේ සැකකරුවෙකු බවයි පොලිසිය සදහන් කළේ.",
       "URL": "https://www.hirunews.lk/127729/updateකටානේ-වෙඩි-තැබීමකින්-ව්‍යාපාරිකයෙකු-මරුට",
       "Category": "Local News",
       "Parent URL": "https://www.hirunews.lk/local-news.php?pageID=5143"
}