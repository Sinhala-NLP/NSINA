{
       "Source": "hirunews",
       "Timestamp": "Thursday, 17 November 2022 - 17:32",
       "Headline": "යකඩ බැරලයක හොඬය සිරවූ වන අලියෙකු බේරාගෙන යළි වනයට මුදා හැරේ (වීඩියෝ)",
       "News Content": "යකඩ බැරලයක හොඬය සිරවී සිටි වන අලියෙකු ඉන් බේරාගෙන යළි වනයට මුදා හැරීමට වනජීවී නිලධාරින් පියවර ගෙන තිබෙනවා.\nඊයේ (16) රාත්‍රී මින්නේරිය යුද හමුදා කඳවුරට පැමිණි වයස අවුරුදු 25ක් පමණ වන අඩි 8ක් පමණ උසැති වන අලියෙකු මෙම අනතුරට මුහුණපා ඇති බවයි අප වාර්තාකරුවන් සඳහන් කළේ.\nවන අලියා හමුදා කඳවුරේ තිබූ යකඩ බැරලයකට හොඬවැල දමා ඇති අතර එය යළිත් ගැනීමට නොහැකි ආකාරයෙන් යකඩ බැරලය තුල සිරවී ඇතැයි සඳහන්.\nඅනතුරුව සිද්ධිය පිළිබඳ හමුදා කඳවුරේ නිලධාරීන් විසින්, එම අවස්ථාවේ මැදිරිගිරිය ප්‍රදේශයේ සිටින පීඩාකාරී වන අලියෙකු ඇල්ලීමට කඳවුරු බැඳ සිටි වනජීවී පශූ වෛද්‍යවරුන් ඇතුලු වනජීවී නිලධාරීන්ට දැනුම්දී තිබෙනවා.\nඒ අනුව වහාම ක්‍රියාත්මක වූ එම නිලධාරීන් හමුදා කඳවුර වෙත ළගාවී වන අලියා නිර්වින්දනය කර මහත් පරිශ්‍රමයක් දරා වන අලියාගේ හොඬය බැරලයෙන් නිදහස් කරගෙන ඇති බවයි අප වාර්තාකරු සඳහන් කළේ.\nමෙම අනතුරින් වන අලියාගේ හොඬයට සුලු තුවාල සිදුවී ඇති අතර ඊට ප්‍රතිකාර ලබාදීමෙන් අනතුරුව වන අලියා මින්නේරිය ජාතික වනෝද්‍යානය වෙත මුදාහැර තිබෙනවා.",
       "URL": "https://www.hirunews.lk/320634/යකඩ-බැරලයක-හොඬය-සිරවූ-වන-අලියෙකු-බේරාගෙන-යළි-වනයට-මුදා-හැරේ-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=727"
}