{
       "Source": "hirunews",
       "Timestamp": "Monday, 26 June 2023 - 20:14",
       "Headline": "වඳ වී යෑමේ තර්ජනයට ලක්වී ඇති සතුන් අලෙවි කළ පුද්ගලයෙක් කොටුවෙයි",
       "News Content": "වඳ වී යෑමේ තර්ජනයට ලක්වී ඇති සහ විශේෂ වර්ගීකරණයන්ට ලක් කර ඇති වන සතුන් සන්තකයේ තබාගැනීම මෙන්ම අලෙවි කිරීමත් වන සත්ත්ව හා වෘක්ෂලතා ආරක්ෂණ ආඥා පනත යටතේ දඬුවම් ලැබිය හැකි වරදක්.\nඑලෙස නීතිමය පසුබිමක් තිබියදීත් ජාවාරම්කරුවන් වනසතුන් මෙන්ම වනසතුන්ගේ ශරීර කොටස් අලෙවි කරන්නේ මුදල් ගැරීම පමණක් එකම අරමුණු කරගනිමින්.\nදුර්ලභ පක්ෂි විශේෂ රහසිගතව අලෙවි කරන එවැනි ජාවාරමක් කඩවත ප්‍රදේශයේ සිදුවන බවට තොරතුරු හිරු CIA වෙත වාර්තා වුණා.\nඒ අනුව එම ජාවාරම්කරු පිළිබඳව අනාවරණ කර ගැනීම සඳහා හිරු CIA උපාය දූතයෙකු මාර්ගයෙන් ඔහු සමග දුරකථනය ඔස්සේ සම්බන්ධ වුණා.\nඑහිදී හිරු CIA ගම්පහ වනජීවී කාර්යාලයේ නිලධාරීන් සමගද එක්ව මෙහෙයුමක් දියත් කළේ ජාවාරම්කරු නීතියේ රැහැනට හසු කර දීම සඳහායි.\nහිරු CIA සමඟ උපාය දූතයෙකු ජාවාරම්කරුගේ කඩවත පිහිටි නිවස වෙත ළඟා වුණා.\nජාවාරම්කරුගේ නිවසට ඇතුළු වූ හිරු CIA වෙත දැකගන්නට ලැබුණේ රාජාලියන්ට අමතරව ලබු ගිරව්, සැළලිහිණියන් ඇතුළු පක්ෂීන් රැසක් මුදලට අලෙවි කිරීම සඳහා සූදානම් කර ඇති ආකාරයයි.\nඋපාය දූතයා සමඟ ජාවාරම්කරු ගනුදෙනුව පිළිබඳ සාකච්ඡා කරමින් සිටින අතරතුර ගම්පහ වනජීවි කාර්යාලයේ නිලධාරීන් මෙම නිවස වටලමින් ජාවාරම්කරු අත්අඩංගුවට ගැනීමට සිදු කර තිබෙනවා.\nඅත්අඩංගුවට ගත් සැකකරු එම ස්ථානයෙන් පළා යෑමටද මෙහිදී උත්සාහ කළා.\nකෙසේ වෙතත් අනතුරුව සැකකරු වැඩිදුර ප්‍රශ්න කිරීම සඳහා ගම්පහ වනජීවී කාර්යාලය වෙත රැගෙන ආ බවයි වාර්තා වන්නේ.\nඑහිදීත් සැකකරු පළා යාමට උත්සාහ කළ අතර එය දැඩි පරිශ්‍රමයකින් වළක්වා ගැනීමට වනජීවී නිලධාරීන්ට හැකි වුණා.\nඔහුගේ ජංගම දුරකථනය පරීක්ෂා කිරීමේදී අනාවරණ වුණේ කලක සිට මෙම ජාවාරම්කරු සමාජ මාධ්‍ය ඔස්සේ දැන්වීම් පළකරමින් මෙම දුර්ලභ පක්ෂීන් අලෙවි කිරීමට කටයුතු කර ඇති බවයි.\nඑමෙන්ම වැඩිදුර විමර්ශනවල දී අනාවරණ වුණේ මෙම ජාවාරම්කරු නීතිවිරෝධීව පක්ෂීන් අලෙවි කරන ජාවාරමක කොළඹ ප්‍රදේශය භාර නියෝජිතයෙකු බවද හෙළිදරව් වුණා.",
       "URL": "https://www.hirunews.lk/339180/වඳ-වී-යෑමේ-තර්ජනයට-ලක්වී-ඇති-සතුන්-අලෙවි-කළ-පුද්ගලයෙක්-කොටුවෙයි",
       "Category": "Local News",
       "Parent URL": "https://www.hirunews.lk/local-news.php?pageID=234"
}