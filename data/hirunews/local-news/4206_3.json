{
       "Source": "hirunews",
       "Timestamp": "Wednesday, 22 November 2017 - 16:31",
       "Headline": "සැමියාගේ පිහි පහරකින් බිරිඳගේ ඇඟිල්ලක් වෙන්වෙයි",
       "News Content": "සැමියා විසින් ගෙල කපා දැමීම සඳහා එල්ල කළ පිහි පහරක්‌ වැරදී, වම් අතෙහි ඇඟිල්ලක් කැපී වෙන්වී ගිය කාන්තාවක් මහනුවර මහ රෝහලට ඇතුළත් කර තිබෙනවා.\nමෙලෙස තුවාල ලබා ඇත්තේ අරණායක - අස්‌මඩල, වත්තේගෙදර ප්‍රදේශයේ පදිංචිව සිටි 35 හැවිරිදි තිදරු මවක් වන කේ. ආර්. ධම්මිකා කුමාරි නමැති කාන්තාවක්.\nපසුගිය දිනක පෙරවරුවේ නිවසේදී අඹුසැමි යුවල අතර ඇතිවූ ආරවුලකදී මෙම අනතුර සිදුව තිබුණා.\nසිද්ධිය වූ දිනට පෙර දින එම ප්‍රදේශයේම නිවසක පැවති රාත්‍රී සාදයකින් අනතුරුව සැකකරු සිය නිවසට පැමිණ තිබුණේ අළුයමයි.\nඔහු නිදාගැනීමට සූදානම් වූ අවස්ථාවේදී බිරිඳ විසින් මෙම ගැටුම ආරම්භ කර ඇති බවත් පොල්ලකින් සැකකරුට පහර දී ඇති බවත් සඳහන්.\nපසුව කෝපයට පත් සැමියා කුස්‌සියට දිව ගොස්‌ එහි වූ වක්‌ පිහියක්‌ ගෙනැවිත් බිරිඳගේ ගෙල ප්‍රදේශයට පහරදීමට උත්සාහ කිරීමේදී ඇය වමත ඔසවා පිහි ප්‍රහාරය වළක්‌වා ඇතත් මාපටඟිල්ල වෙන්වී ගොස්‌ අතට බරපතල තුවාල සිදුව තිබුණා.\nතුවාල ලැබූ කාන්තාව මාවනැල්ල මූලික රෝහලට ඇතුළත් කළ පසු වැඩිදුර ප්‍රතිකාර සඳහා මහනුවර මහ රෝහලට මාරුකර යවා තිබෙනවා.",
       "URL": "https://www.hirunews.lk/176666/සැමියාගේ-පිහි-පහරකින්-බිරිඳගේ-ඇඟිල්ලක්-වෙන්වෙයි",
       "Category": "Local News",
       "Parent URL": "https://www.hirunews.lk/local-news.php?pageID=4206"
}