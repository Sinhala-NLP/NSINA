{
       "Source": "hirunews",
       "Timestamp": "Monday, 04 January 2021 - 7:47",
       "Headline": "මධ්‍යම පාන්තිකයින් වෙනුවෙන් නිවාස 5000ක් ඉදිකිරීමේ ව්‍යාපෘතිය අද ඇරඹෙයි",
       "News Content": "ජනාධිපති ගෝඨාභය රාජපක්ෂගේ 'සෞභාග්‍යයේ දැක්ම' ප්‍රතිපත්ති ප්‍රකාශයට අනුව මධ්‍යම පාන්තික ආදායම්ලාභී පවුල් වෙනුවෙන් නිවාස ඒකක 5000ක් ඉදිකිරීමේ ව්‍යාපෘතියේ පළමු අදියර අද (04) ආරම්භ කෙරෙනවා.\nඒ ඔරුගොඩවත්ත ප්‍රදේශයේදී යි.\nමෙම නිවාස ව්‍යාපෘතියේ පළමු අදියර යටතේ නිවාස 3000ක් ඉදිකිරීමේ කටයුතු සැලසුම් කර ඇති බවයි වාර්තා වන්නේ.\nමෙම නිවාස ඒකක කොළඹ දිස්ත්‍රික්කයේ ඔරුගොඩවත්ත, බ්ලූමැන්ඩල්, මාලඹේ, මාකුඹුර, බොරලැස්ගමුව ප්‍රදේශවල ඉදිකිරීමට නියමිත අතර ගම්පහ දිස්ත්‍රික්කයේ පෑලියගොඩ ප්‍රදේශයේත්, මහනුවර දිස්ත්‍රික්කයේ ගැටඹේ යන ප්‍රදේශයේත් මෙම ව්‍යාපෘතිය යටතේ නිවාස ඉදිකිරීමට නියමිතයි.\nනාගරික සංවර්ධන හා නිවාස අමාත්‍යාංශය සඳහන් කර සිටියේ තරුණ වෘත්තිකයින්, ගුරුවරුන්, වෛද්‍යවරුන්, බැංකු නිලධාරීන් සඳහා ද මෙම නිවාස වැඩසටහන ක්‍රියාත්මක වන බවයි.\nමෙම නිවාස ව්‍යාපෘතියේ විකුණුම් මිල තීරණය කිරීම සඳහා ඉඩම්වල මිල ඇතුළත් නොකරන අතර ඉදිකිරීම් ද්‍රව්‍ය සඳහා බදු සහන ලබාදීම සිදුකරනු ඇති.\nමේ අතර වසර 25ක කාලයකට රජයේ බැංකු විසින් 6.25% ක පොළි අනුපාතයක් යටතේ ගැණුම්කරුවන්ට ණය පහසුකම් ලබාදීම තුළින් මෙම නිවාස මිලදී ගැනීමට අවස්ථාව ද හිමිවනවා.",
       "URL": "https://www.hirunews.lk/258706/මධ්‍යම-පාන්තිකයින්-වෙනුවෙන්-නිවාස-5000ක්-ඉදිකිරීමේ-ව්‍යාපෘතිය-අද-ඇරඹෙයි",
       "Category": "Local News",
       "Parent URL": "https://www.hirunews.lk/local-news.php?pageID=2235"
}