{
       "Source": "hirunews",
       "Timestamp": "Saturday, 14 January 2017 - 21:44",
       "Headline": "රටක් සැනසූ සුමින්ද අඟහිඟකම් රැසක් මැද",
       "News Content": "සුමින්ද සිරිසේන, වේදිකාවෙන් ටෙලි නාට්‍යයටත්, ටෙලි නාට්‍යයෙන් සිනමාවටත් පිවිසි අග්‍රගන්‍ය කලාකරුවෙක්.\nදශක කිහිපයක් ඔබව අමන්දානන්දයට පත් කළ මේ කලාකරුවා මේ වනවිට පසුවන්නේ අසනීප තත්ත්වයෙන්.\nවේදිකාවෙන් සිය රංගනය ආරම්භ කළ සුමින්ද සිරිසේනයන් මනමේ, සිංහබාහු, මහාසාර ආදී වේදිකා නාට්‍ය ගණනාවකට සිය දායකත්වය සැපයුවා.\nඕනෑම චරිතයකට පණ පෙවීමේ හැකියාව ඇති මේ ප්‍රතිභා පූර්ණ කලාකරුවා සහභාගී වී ඇති ටෙලි නාට්‍ය සංඛ්‍යාව 40 කට අධිකයි.\nදුහුල් මලක්, සප්ත කන්‍යා, සමනල තටු සුමින්ද සිරිසේනයන්ගේ රංගනයෙන් වර්ණවත් වූ සිනමා කෘති කිහිපයක්.\nඅග්‍රගන්‍ය රංගන ප්‍රතිභාව නිසාම හොදම නළුවා සහ හොදම සහය නළුවාට හිමි සම්මානය අවස්ථා රැසකදී තමන් සතු කර ගැනීමට ඔහු සමත්වුණා.\nකෙසේ වෙතත්, එම සම්මානනීය රංගන ශිල්පියා දැන් ස්නායු ආශ්‍රිත රෝගී තත්ත්වයක් හේතුවෙන් ඇවිද යන්නේ ආධාරකයක් ද සහිතවයි.\nඅසනීප තත්ත්වය නිසා වසර 5 කට ආසන්න කාලයක් තම රසික රසිකාවියන්ගෙන් ඈත් වීමට ද ඔහුට සිදුව තිබෙනවා.\nතමන්ට හැකි කාලයේදී අපව පිනවූ සුමින්ද සිරිසේනයන් වෙනුවෙන් මේ අවස්ථාවේ සුළු කාලයක් හෝ ගත කළ හැකිනම් එය මේ අග්‍රගන්‍ය කලාකරුවාට මහත් අස්වැසිල්ලක් වනු ඇති.",
       "URL": "https://www.hirunews.lk/152075/රටක්-සැනසූ-සුමින්ද-අඟහිඟකම්-රැසක්-මැද",
       "Category": "Local News",
       "Parent URL": "https://www.hirunews.lk/local-news.php?pageID=4709"
}