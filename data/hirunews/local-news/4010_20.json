{
       "Source": "hirunews",
       "Timestamp": "Saturday, 31 March 2018 - 19:35",
       "Headline": "නව දේශීය ආදායම් පනතේ බදු හෙට සිට",
       "News Content": "නව දේශීය ආදායම් පනත හෙට (01) සිට ක්‍රියාත්මක වනවා. එහිදී මෙරට බදු ක්‍රමයේ වෙනස්කම් කිහිපයක්ම අපේක්ෂා කෙරෙන අතර, නව බදු හදුන්වාදීම් ද ඊට ඇතුළත්.\nනව දේශීය ආදායම් පනත හෙට සිට ක්‍රියාත්මක වීමත් සමග මෙරට බදු ක්‍රමයේ විශාල වෙනස්කම් රැසක් අපේක්ෂා කරනවා.\nමුදල් හා ජනමාධ්‍ය අමාත්‍ය මංගල සමරවීර සදහන් කළේ නව බදු ක්‍රමය යටතේ මෙරට ආයෝජන පරිසරය වැඩි දියුණු වනු ඇති බවයි.\nනව දේශීය ආදායම් පනත සමාජයේ විවිධ ක්ෂේත්‍රවලට බලපෑම ද විශේෂත්වයක්. එබැවින් ජනතාව පීඩාවට පත්වන බවටයි ඒකාබද්ධ විපක්ෂය චෝදනා කළේ.\nනව දේශීය ආදායම් පනත මගින් හෙට සිට ක්‍රියාත්මක වන ප්‍රධාන බද්දක් වන්නේ ප්‍රාග්ධන බද්දයි.\nයම් අයෙකු තමන්ට හිමි දෙවැනි නිවස හෝ ඉඩම විකිණීමේදී මෙන්ම ආයෝජන වත්කමක් වන ‘‘නිවහනක්’‘ විකිණීමේදී වෙළදපොලේ මිල හා විකුණුම් මිල අතර වෙනස සියයට 10 ක බද්දකට යටත් වනු ඇති.\nවර්ෂයකට රුපියල් මිලියන 25 යි දශම 5 ක ආදායමක් උපයන වෘත්තිකයන්ට කලින් බලපෑ සියයට 12 ක බදු අනුපාතය සියයට 24 ක් දක්වා ඉහළ යාම විශේෂත්වයක්.\nමාසික ආදායම ලක්ෂ 3 කට වඩා වැඩි වෛද්‍යවරුන්, නීතිඥවරුන් වැනි වෘත්තීකයන්ට මෙය විශේෂයෙන් බලපානු ඇතැයි අපේක්ෂිතයි.\nඋපයන විට ගෙවීමේ වාර්ෂික බදු සීමා රුපියල් ලක්ෂ හතහමාරේ සිට ලක්ෂ 12 දක්වා වැඩි කර ඇති අතර දැනට අදායම් බදු ගෙවන පිරිසක් ඒ අනුව බදු ගෙවීම් වලින් නිදහස් වනවා.\nවිදේශයක සිටින ශ්‍රී ලාංකික වෘත්තිකයෙකු ශ්‍රී ලංකාවේ බැංකුවක රදවා ඇති මුදලට ලැබෙන පොලිය මත ද සියයට 5 ක බද්දක් පැනවෙනවා.\nඑය මෙතෙක් ක්‍රියාත්මක නොවූ බද්දක් ලෙස සැලකිය හැකියි.\nමෙරට බැංකුවල ඉතුරුම් ගිණුම් වල පොලී ආදායම මත ද සියයට 5 ක රදවා ගැනීමේ බද්දක් ද  හෙට සිට අය කෙරෙනවා.\nජ්‍යෙෂ්ඨ පුරවැසියන්ගේ ඉතිරිකිරීම් වල පොලී ආදායම  මත ද එය ක්‍රියාත්මක වන නමුදු ඒ සදහා ඉහළ සීමාවක් පවතින බව දේශීය ආදායම් දෙපාර්තමේන්තුවේ කොමසාරිස් ජනරාල් අයිවන් දිසානායක සදහන් කළා.",
       "URL": "https://www.hirunews.lk/187357/නව-දේශීය-ආදායම්-පනතේ-බදු-හෙට-සිට",
       "Category": "Local News",
       "Parent URL": "https://www.hirunews.lk/local-news.php?pageID=4010"
}