{
       "Source": "hirunews",
       "Timestamp": "Saturday, 01 October 2022 - 13:13",
       "Headline": "මහ කන්නයට නිසි කලට ප්‍රමාණවත් පොහොර දෙන්න ලෑස්තියි - මහින්ද අමරවීර",
       "News Content": "මහ කන්නය සඳහා අවශ්‍ය පොහොර ප්‍රමාණවත් පරිදි නිසි කලට ලබාගත හැකි ලෙස ඇනවුම් කර ඇති බවත්, ඉදිරියේ දී ඒවා වගා කටයුතු සඳහා ගොවීන්ට නිකුත් කෙරෙන බවත් කෘෂිකර්ම අමාත්‍ය මහින්ද අමරවීර පවසනවා.\nමහ කන්නයට අවශ්‍ය පොහොර සැපයුම පිළිබඳ සාකච්ඡාවක් කෘෂිකර්ම අමාත්‍ය මහින්ද අමරවීර, රාජ්‍ය අමාත්‍ය මොහාන් ප්‍රියදර්ශන ද සිල්වා සහ ජනාධිපති ලේකම් සමන් ඒකනායකගේ ප්‍රධානත්වයෙන් පසුගිය දා ජනාධිපති කාර්යාලයේ දී පැවැත්වුණු අතර එහි දී අමාත්‍යවරයා මේ බව සඳහන් කළා.\nමහ කන්නයේ වී ගොවිතැන සහ අනෙකුත් කෘෂිකාර්මික කටයුතු සඳහා අවශ්‍ය කාබනික සහ රසායනික පොහොර සැපයුම සම්බන්ධයෙන් මෙහි දී දීර්ඝ ලෙස සාකච්ඡා කෙරුණු අතර කිසිදු සැකයකින් තොරව ගොවීන්ට මහ කන්නයේ වගා කටයුතු ආරම්භ කළ හැකි බව අමාත්‍ය මහින්ද අමරවීර වැඩිදුරටත් සඳහන් කළා.\nජාතික ආහාර සුරක්ෂිතතාව පිළිබඳ ජනාධිපති ජ්‍යෙෂ්ඨ උපදේශක ආචාර්ය සුරේන් බටගොඩ, ජනාධිපති ජ්‍යෙෂ්ඨ ආර්ථික උපදේශක ආචාර්ය ආර්.එච්.එස්. සමරතුංග යන මහත්වරු සහ කෘෂිකර්ම අමාත්‍යාංශයේ ලේකම් ඇතුළු රාජ්‍ය නිලධාරීහු ද, ආසියානු සංවර්ධන බැංකුව, ලෝක බැංකුව සහ ඉන්දියානු ණය යෝජනා ක්‍රමය නියෝජනය කරමින් එහි නියෝජිතයෝ සහ ආහාර හා කෘෂිකර්ම සංවිධානයේ නිලධාරීහූ පිරිසක් මෙම සාකච්ඡාවට එක්ව සිටියා.\nමේ අතර මතභේදයට තුඩුදුන් චීන කාබනික පොහොර ගනුදෙනුවේදී ශ්‍රී ලංකා රජයට අමෙරිකානු ඩොලර් මිලියන 6.9ක් හෙවත් රුපියල් මිලියන 1382ක පාඩුවක් සිදුව ඇති බව විගණකාධිපතිවරයා නිකුත් කළ වාර්තාවකින් අනාවරණ කර තිබෙනවා.\nඑම වාර්තාවේ දැක්වෙන්නේ එම පාඩුව අදාළ ගනුදෙනුවට සම්බන්ධ වගකිවයුත්තන්ට එරෙහිව නඩු පවරා අයකර ගැනීමටද නිර්දේශ කරන බවයි.\nඑමෙන්ම අදාළ චීන සමාගම මෙරට තුළ අසාදු ලේඛණගත කිරීමටද විගණකාධිපතිවරයා නිර්දේශ කර තිබෙනවා.\n2021 වසරේ මැයි මස 04 වැනිදා සිට එවක රජය රසායනික පොහොර ආනයනය තහනම් කළේ කාබනික පොහොර භාවිතයෙන් වගා කිරීමට සෞභාග්‍යයේ දැක්ම ප්‍රතිපත්ති ප්‍රකාශය මගින් සැළසුම් කර තිබීම හේතුවෙන්.\nකෙසේ වෙතත් 100%ක් කාබනික පොහොර රට තුළ නිෂ්පාදනය කිරීමට නොහැකි වීම හේතුවෙන් 2021/2022 මහ කන්නයේ කුඹුරු හෙක්ටයාර 500000ක් වගා කිරීම සඳහා කාබනික පොහොර මෙට්‍රික් ටොන් 96000ක් චීනයේ චින්ඩාඕ සීවින් බයෝටෙක් සමාගමෙන් ආනයනය කිරීමට සැළසුම් කළා.\nඒ කාබනික පොහොර මෙට්‍රික් ටොන් 1ක් අමෙරිකානු ඩොලර් 446ක මිලකටයි. කෙසේ වෙතත් ශාක නිරෝධායන සේවය මගින් කළ පරීක්ෂා කිරීමේදී එම කාබනික පොහොර සාම්පලවල ජීවානුහරණය නොකළ අර්වීනියා සහ බැසිලස් නමැති අහිතකර බැක්ටීරියා අඩංගු බවට අනාවරණ වුණා.\nඒ අනුව අදාළ පොහොර තොගය රට තුළට ගැනීමට ශාක නිරෝධායන සේවය මගින් අවසර ලබා දුන්නේ නැහැ.\nමේ හේතුවෙන් පොහොර තොගයෙන් 75%කට අදාළ මුදල වන අමෙරිකානු ඩොලර් මිලියන 6.9ක් අත්තිකාරමක් ලෙස ගෙවීමටත්, නිසි ප්‍රමිතියෙන් යුතු පොහොර තොග යළි ලබා දීමටත් අදාළ චීන සමාගම සහ ශ්‍රී ලංකා රජය එකඟතාවකට එළඹුණා.\nඒ අදාළ පොහොර තොගය ශ්‍රී ලංකාවට ගෙන ඒමෙන් අදාළ චීන සමාගාමට සිදුවූ පාඩුව මඟහරවා ගැනීමේ අරමුණින්.\nකෙසේ වෙතත් චින්ඩාඕ සමාගම හිපෝ ස්ප්‍රිට් නෞකාව මගින් එම පොහොර තොගය ශ්‍රී ලංකාට නැව්ගත කර තිබුණේ පොහොර තොගය සඳහා අවසරය ලබා දීමටත් පෙරයි.\nමෙම තත්ත්වයත් සමඟ ගොවීන් වගා කටයුතු සම්බන්ධයෙන් දැඩි අර්බුදකාරී තත්ත්වයකට එම කාලසීමාවේදී මුහුණ දුන්නා.\nපොහොර නොමැතිවීමෙන් විශාල කුඹුරු අක්කර ප්‍රමාණයක් වගා කිරීම අතහැර දැමීමට ගොවීන්ට සිදු වූ අතර රට පුරා ගොවීන් උද්ඝෝෂණවල ද නිරත වුණා.\nනිසි ප්‍රමිතියෙන් යුත් පොහොර යළි ලබාදීමේ පදනම මත අත්තිකාරම් මුදල් ලබා ගත්තද අදාළ සමාගම විසින් මෙතෙක් එම පොහොර තොග ලබා දීමක් සිදු කර නැහැ.\nමෙම පොහොර ගනුදෙනුව සම්බන්ධයෙන් විගණකාධිපති දෙපාර්තමේන්තුව සකස් කළ වාර්තාව පසුගිය අගෝස්තු 26වැනිදා නිකුත් කෙරුණා\nඑහි නිරීක්ෂණයන්ට අනුව අදාළ සැපයුම්කරු විසින් සිදුකර ඇති පාඩුව අමෙරිකානු ඩොලර් මිලියන 6.9ක් හෙවත් රුපියල් මිලියන 1382ක් ලෙස ගණනය කර තිබෙනවා.\nඒ නිසි ප්‍රමිතියෙන් යුත් පොහොර ලබා දෙන බවට පොරොන්දු වෙමින් ලබා ගත් අත්තිකාරම් මුදලයි.\nකෙසේවෙතත්ල 2021/2022 මහ කන්නයේ වගාවට කාබනික පොහොර මෙට්‍රික් ටොන් 96000ක් අහිමිවීම නිසා ශ්‍රී ලංකා ආර්ථිකයට සිදු වූ පාඩුව, විනාශකාරී බැක්ටීරියා රටතුළට ඇතුළු කිරීමට උත්සහ කිරීම වෙනුවෙන් අපේක්ෂිත වන්දිය හා කාබනික පොහොර ගිවිසුම මත ශ්‍රී ලංකා රජයට වන්දියක්, වියදමක් හෝ ගාස්තුක් ගෙවීමට සිදුවුවහොත් එම මුදල මෙතෙක් ගණනය කර නැහැ.\nඅදාළ වාර්තාවේ දැක්වෙන්නේ මෙම ගනුදෙනුවට අදාළව කොළඹ වානිජ මහාධිකරණයේ ක්‍රියාත්මක නඩුවේදී බොහෝ කරුණු සම්බන්ධ වගකීම සැපයුම්කරු වෙත යොමු කිරීමේ හැකියාව තිබියදීත්, ගනුදෙනුවට සම්බන්ධ නිලධාරීන් නඩුව සමතයකින් අවසන් කර ගැනීමට කටයුතු කර ඇති බවයි.\nඑමෙන්ම ප්‍රසම්පාදන ක්‍රියාවලිය සඳහා සහාය වීම පිණිස කෘෂිකර්ම රාජ්‍ය අමාත්‍යාංශයේ ලේකම් විසින් කාබනික පොහොර විශේෂඥයෙකුගෙන් සමන්විත කමිටුවක් පත් කර තිබූ අතර එවැනි කමිටුවක් පත් කිරීමට අදාළ නීතිමය පසුබිම සම්බන්ධයෙන් හා අදාළ කමිටුව මෙම ගනුදෙනුව සම්බන්ධයෙන් සිදුකර ඇති ක්‍රියාමාර්ග පිළිබඳ පැහැදිළි හා ලිඛිත සාක්ෂි ඉදිරිපත් වී නොමැති බව ද නිරීක්ෂණය වී'තිබෙනවා.\nඒ අනුව මෙම විගණකාධිපති වාර්තාව මගින් නිර්දේශ 3ක් ඉදිරිපත් කර තිබෙනවා.\nමෙම ගනුදෙනුවේදී රජයට සිදු වූ අමෙරිකානු ඩොලර් මිලියන 6.9 හෙවත් රුපියල් මිලියන 1382ක පාඩුව ගනුදෙනුවට සම්බන්ධ වගකිවයුත්තන්ට එරෙහිව නඩු පවරා අයකර ගැනීම, ජීවානුහරණය නොකළල බැක්ටීරියා සහිත පොහොර තොගයක් නැව්ගත කිරීමට ක්‍රියාකිරීම, 2020/2021 මහ කන්නයේදී වී වගාවට අවශ්‍ය පොහොර ගිවිසුම් ප්‍රකාරව ලබා නොදී පාඩුවක් සිදු කිරීම, නොසැපයූ පොහොර තොගයක් වෙනුවෙන් අමෙරිකානු ඩොලර් මිලියන 6.9ක මුදලක් ලබාගැනීම හා සමතය ප්‍රකාරව කටයුතු නොකිරීම සම්බන්ධයෙන් සැපයුම්කරු වන චින්ඩාඕ සීවින් බයෝටෙක් ආයතනයට\nඑරෙහිව නෛතිකව කටයුතු කිරීම, ශ්‍රී ලංකාවේ නීතිරීති ප්‍රකාරව හා ගිවිසුම් ප්‍රකාරව ක්‍රියා නොකළ සැපයුම්කාර සමාගම ශ්‍රී ලංකාව තුළ අසාදු ලේඛනගත කිරීමට කටයුතු කිරීම එම නිර්දේශයි.",
       "URL": "https://www.hirunews.lk/316772/මහ-කන්නයට-නිසි-කලට-ප්‍රමාණවත්-පොහොර-දෙන්න-ලෑස්තියි-මහින්ද-අමරවීර",
       "Category": "Local News",
       "Parent URL": "https://www.hirunews.lk/local-news.php?pageID=832"
}