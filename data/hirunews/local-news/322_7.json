{
       "Source": "hirunews",
       "Timestamp": "Tuesday, 23 May 2023 - 19:46",
       "Headline": "අලි සබ්රි රහීම් රැගෙන පැමිණි රත්‍රං තොගයේ වටිනාකම හත්කෝටි හතලිස් ලක්ෂය ඉක්මවයි (වීඩියෝ)",
       "News Content": "රත්‍රං කිලෝ තුනහමාරක් රැගෙන පැමිණි පුත්තලම දිස්ත්‍රික් පාර්ලිමේන්තු මන්ත්‍රි අලි සබ්රි රහීම්, කටුනායක ගුවන් තොටුපළේදී අද රේගු ආදායම් අධීක්ෂණ අංශයේ නිලධාරීන් විසින් අත්අඩංගුවට ගත්තා.\nලද තොරතුරකට අනුව මෙලෙස ඔහු අත්අඩංගුවට ගෙන ඇති අතර මේ වනවිටත් මන්ත්‍රීවරයාාගෙන් ප්‍රශ්න කිරීම් සිදුවන බව සඳහන්.\nෆ්ලයි ඩුබායි ගුවන් සේවයට අයත් එෆ් ඉසෙඩ් 547 දරණ ගුවන් යානයෙන් මැදපෙරදිග සිට අද දිවයිනට පැමිණි අවස්ථාවේ මන්ත්‍රීවරයා අත්අඩංගුවට ගෙන ඇත්තේ ගුවන් තොටුපලේ ප්‍රභූ පර්යන්තයේදීයි.\nඔහු සතුව තිබී කිලෝ 3 යි ග්‍රෑම් 500ක රත්‍රං රේගු භාරයට ගෙන ඇති අතර එහි වටිනාකම රුපියල් කෝටි හතකට අධික බව සඳහන්.\nඑම රත්තරන් අතර රන් පෙන්ඩන්, රන් වළලු,රන් බ්රේස්ලට්, සහ පෙන්ඩනයක රන් කැබැල්ලක් තිබූ බවයි වැඩිදුරටත් වාර්තා වන්නේ.\nඒ අනුවයි රේගු නිලධාරීන් අලි සබ්රි රහීම් මන්ත්‍රීවරයා අත්අඩංගුවට ගෙන පළමුව ගුවන් තොටුපලේ රඳවා ගෙන ප්‍රශ්න කිරීම් ආරම්භ කළේ.\nඅනතුරුව ඔහු කොළඹ රේගු මූලස්ථානයට රැගෙනවිත් පරීක්ෂණ ආරම්භ කර තිබුණා.\nඅලි සබ්රි රහීම්, මුස්ලිම් එක්සත් ජාතික සන්ධානය නියෝජනය කරමින් පාර්ලිමේන්තුවට පිවිසි මන්ත්‍රීවරයෙක්.\nඔහු රිෂාඩ් බදියුදීන්ගේ නායකත්වයෙන් යුත් සමස්ත ලංකා මුස්ලිම් කොංග්‍රසයේ පුත්තලම දිස්ත්‍රික් සංවිධායකවරයාද වනවා.\nරන් ජාවාරම වැළැක්වීමේ අරමුණින් කැරට් 22 ට වැඩි රන් ආභරණ ලෙස ගෙන ඒම සීමා කරමින් පසුගියදා අතිවිශේෂ ගැසට් පත්‍රයක් ද නිකුත් කෙරුණා.\nමෙම සිද්ධිය සම්බන්ධයෙන් අද පාර්ලිමේන්තුවේදී ද කතාබහට ලක්වූ අතර, එහිදී සමගි ජනබලවේගයේ පාර්ලිමේන්තු මන්ත්‍රී හර්ෂණ රාජකරුණා කියා සිටියේ මේ සම්බන්ධයෙන් විධිමත් පරීක්ෂණයක් සිදුකළ යුතු බවයි.\nමීට පෙර 1978 වසරේදී ද හේවාහැට ආසනයේ පාර්ලිමේන්තු මන්ත්‍රී අනුර ඩැනියල්ස් ද මේ ආකාරයෙන්ම නීති විරෝධී රත්‍රං රැගෙන ඒමේදී රේගුව අත්අඩංගුවට ගෙන තිබූ අතර, පසුව ඔහුගේ මන්ත්‍රීධුරය ද අහිමි වුණා.\nසම්පූර්ණ භාණ්ඩ ලැයිස්තුව මෙන්න\nරන් බිස්කට් (24kt) 13හි බර 1515.9g - වටිනාකම රුපියල් 32,212,875/=\nරන් බිස්කට් (24kt) 1හි බර කිලෝග්‍රෑම් 1 - වටිනාකම රුපියල් 21,250,000/=\nරන් පෙන්ඩන්ට් 22kt 135හි බර 584.1g - වටිනාකම රුපියල් 13,667,940/=\nරන් වළලු 22kt 30හි බර 247g - වටිනාකම රුපියල් 5,779,800/=\nරන් බ්රේස්ලට් 22kt 04හි බර 39.1g - වටිනාකම රුපියල් 914,940/=\nරන් වළලු 22kt 02හි බර 11.1g - වටිනාකම රුපියල් 259,740/=\nපෙන්ඩනයක රන් කැබැල්ලක් බර 0.5g - වටිනාකම රුපියල් 11,709/=\nමුළු රන් බර ග්‍රෑම් 3397.7ක සම්පූර්ණ වටිනාකම රුපියල් 74,096,995/=\nස්මාර්ට් ජංගම දුරකථන 91හි සම්පූර්ණ වටිනාකම රු. 4,288,500/=",
       "URL": "https://www.hirunews.lk/336027/අලි-සබ්රි-රහීම්-රැගෙන-පැමිණි-රත්‍රං-තොගයේ-වටිනාකම-හත්කෝටි-හතලිස්-ලක්ෂය-ඉක්මවයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=322"
}