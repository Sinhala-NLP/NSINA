{
       "Source": "hirunews",
       "Timestamp": "Friday, 24 November 2017 - 8:45",
       "Headline": "බාල වයස්කාර දැරියක් දූෂණය කළ පෙම්වතාට සිරදඬුවම්",
       "News Content": "14 හැවිරිදි දැරියක් සමඟ පෙම් සබඳතාවයක් පවත්වා ඇය දූෂණය කිරීමේ චෝදනාව මත තරුණයෙකුට සිර දඬුවම් නියම වී තිබෙනවා.\nමීගමුව, බෝලවලාන ප්‍රදේශයේ පදිංචිව සිටි එම දැරියගේ දෙමව්පියන් විසින් සිදුකළ පැමිණිල්ලකට අනුව මීගමුව පොලිසිය විසින් අදාළ තරුණයා අත්අඩංගුවට ගෙන ඇති අතර වසර 4ක නඩු විභාගයකින් අනතුරුව මෙලෙස සිර දඬුවම් නියම වුණා.\nවිත්තිකරු වෙන්නප්පුව, නයිනමඩම ප්‍රදේශයේ පදිංචි 24 හැවිරිදි තරුණයෙකු වන බවයි වාර්තා වන්නේ.\nඅදාළ දැරිය සමඟ පෙම් සබඳතාවයක් පැවැත්වූ මෙම තරුණයා මීගමුව ප්‍රදේශයේ ලැඟුම්හල්වලදී, අවස්ථා කිහිපයකදී දැරිය ලිංගික අපයෝජනයට ලක්කර ඇති බව පැමිණිල්ලේ සටහන්ව තිබුණා.\nඑම චෝදනාව මතයි මීගමුව මහාධිකරණ විනිසුරු පියසීලි වික්‍රමසිංහ මතුරට විසින් විත්තිකරුට සිර දඬුවම් නියම කර ඇත්තේ.\nදැරියගේ කැමැත්ත මත මෙම ලිංගික අපයෝජනයන් සිදුකළ හෙයින් වසර 15ක අත්හිටවූ සිර දඬුවම් සහ බරපතල වැඩ සහිත වසරක සිරදඬුවම් නියම කරනු ලැබුවා.\nමීට අමතරව අපයෝජනයට ලක්වූ දැරියට රුපියල් 50,000ක වන්දියක් ගෙවන ලෙසද විනිසුරුවරිය විසින් විත්තිකරුට නියෝග කෙරුණා.\nඅදාළ දැරිය මේ වනවිට 17 වැනි වියෙහි පසුවන අතර දෙදරු මවක් වන බව සඳහන්.\nඇය විත්තිකරුට එරෙහිව සාක්ෂි ලබා දීමට අකමැති වූ බවයි වාර්තා වන්නේ.",
       "URL": "https://www.hirunews.lk/176805/බාල-වයස්කාර-දැරියක්-දූෂණය-කළ-පෙම්වතාට-සිරදඬුවම්",
       "Category": "Local News",
       "Parent URL": "https://www.hirunews.lk/local-news.php?pageID=4203"
}