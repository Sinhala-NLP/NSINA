{
       "Source": "hirunews",
       "Timestamp": "Thursday, 03 March 2016 - 11:01",
       "Headline": "Update : ඇඹිලිපිටිය තරුණයාගේ දේහය යළි ගොඩගැනීමට අධිකරණ නියෝගයක්",
       "News Content": "පොලිසිය සමඟ ගැටුමකින් මියගිය ඇඹිලිපිටියේ සුමිත් ප්‍රසන්නගේ දේහය ලබන 10 වනදා යළි ගොඩ ගැනීමට ඇඹිලිපිටිය මහේස්ත්‍රාත්වරයා අද (03) අවසර ලබා දුන්නා.\nමළ සිරුර ගොඩගෙන පශ්චාත් මරණ පරික්ෂණය යළි පැවැත්වීම සඳහා නීතිපතිවරයා වෙනුවෙන් පෙනී සිටි රජයේ ජ්‍යෙෂ්ඨ නීතීඥ සුදර්ශන ද සිල්වා ඊයේ ඇඹිලිපිටිය අතිරේක මහේස්ත්‍රාත්වරයාගෙන් ඉල්ලීමක් කළා.\nඒ අනුවයි අද නඩුව කැඳවූ අවස්ථාවේදී ඇඹිලිපිටිය අතිරේක මහේස්ත්‍රාත් ප්‍රසන්න ප්‍රනාන්දු අදාළ නියෝගය නිකුත් කළේ.\nඇඹිලිපිටිය තරුණයාගේ මළ සිරුර ගොඩ ගැනීම සඳහා කරන ඉල්ලීම දිවුරුම් ප්‍රකාශයක් මගින් හෝ සාක්ෂියක් මගින් ඉදිරිපත් කරන ලෙස අතිරේක මහේස්ත්‍රාත්වරයා අද (03) උදෑසන නඩුව කැඳවූ අවස්ථාවේදී නියම කළා.\nඑහිදී විනිසුරුවරයා කියා සිටියේ ළඟම ඥාතියෙකු විසින් මෙම දිවුරුම් ප්‍රකාශය ඉදිරිපත් කළ යුතු බවයි.\nකෙසේ වෙතත්, අතිරේක මහේස්ත්‍රාත් ප්‍රසන්න ප්‍රනාන්දු නියෝග කළේ එම දිවුරුම් ප්‍රකාශය ඉදිරිපත් කෙරෙන තුරු මෙම නඩුව පැය කිහිපයකට කල් තබන බවයි.\nඑහෙත් බිරිඳගෙන් හෝ ඥාතීන්ගෙන් ඊට අදාළව දිවුරුම් ප්‍රකාශයක් ලබානොදීම හේතුවෙන් රජයේ අධිනීතිඥවරයා අධිකරණයෙන් ඉල්ලා සිටියේ යුක්තිය ඉෂ්ඨ වීම සඳහා යළි මියගිය සුමිත් ප්‍රසන්නගේ දේහය ගොඩගත යුතු බවයි.\nඑහිදී වැඩිදුරටත් කරුණු සලකා බැලූ ඇඹිලිපිටිය අතිරේක මහේස්ත්‍රාත් ප්‍රසන්න ප්‍රනාන්දු නියෝග කළේ දේහය එළැඹෙන 10 වනදා ගොඩ ගන්නා ලෙසයි.\nඊට කොළඹ ප්‍රධාන අධිකරණ වෛද්‍ය නිලධාරීවරයා සහ තවත් විශේෂඥ වෛද්‍ය කණ්ඩායමක් යොදා ගන්නා ලෙසද මහේස්ත්‍රාත්වරයා නියෝග කළා.\nපැමිණිල්ල සහ විත්ති පාර්ශවය වෙනුවෙන්ද අධිකරණ වෛද්‍ය නිලධාරීවරයෙකු මේ සඳහා එක් කිරීමට අවසර ඉල්ලූ අතර, ඒ සඳහාද අධිකරණය අවසර ලබාදුන්නා.\nකෙසේ වෙතත්, මියගිය සුමිත් ප්‍රසන්නගේ බිරිඳ ඇතුළු ඥාතීන් දේහය ගොඩගැනීමට විරෝධය පළ කර තිබෙනවා.\nඔවුන් වෙනුවෙන් පෙනී සිටි නීතිඥවරයා මේ බව අධිකරණයට දැනුම් දී ඇති බව සඳහන්.\nඅප වාර්තාකරු සඳහන් කළේ ඊයේ (02) දිනයේ සිට ඇඹිලිපිටිය නව නගරයේ සුමිත් ප්‍රසන්න භූමදානය කළ ස්ථානයට පොලිස් ආරක්ෂාවද යොදවා තිබෙනු දක්නට ලැබෙන බවයි.\nමේ අතර, තරුණයා මියයෑමේ සිද්ධියට අත්අඩංගුවට ගෙන රක්ෂිත බන්ධනාගාර ගතකර සිටින ඇඹිලිපිටිය හිටපු සහකාර පොලිස් අධිකාරී ඞී.සී. ධර්මරත්න ද අද පෙරවරුවේ අධිකරණ භූමියට රැගෙනවිත් තිබුණා.\nඔහු ලබන මස 16 වනදා දක්වා රක්ෂිත බන්ධනාගාරගත කිරීමට මහේස්ත්‍රාත්වරයා නියෝග කළා.\nඇඹිලිපිටිය - මහඇල ප්‍රදේශයේ පැවති සාදයක් අතරතුර පොලිසිය සමඟ ඇති වූ ගැටුමකින් සුමිත් ප්‍රසන්න නමැති තරුණයා මියගියේ පසුගිය ජනවාරි 07 වැනිදායි.\nUpdate : Thursday, March 3, 2016 19.03\n---------------------------------------\nඇඹිලිපිටිය තරුණයාගේ දේහය යළි ගොඩගැනීමට අධිකරණ නියෝගයක්\nපොලිසිය සමඟ ගැටුමකින් මියගිය ඇඹිලිපිටියේ සුමිත් ප්‍රසන්නගේ දේහය ලබන 10 වනදා ගොඩ ගැනීමට ඇඹිලිපිටිය මහේස්ත්‍රාත්වරයා අද (03) අවසර ලබාදී තිබෙනවා.\nමළ සිරුර ගොඩගෙන පශ්චාත් මරණ පරික්ෂණය යළි පැවැත්වීම සඳහා නීතිපතිවරයා වෙනුවෙන් පෙනී සිටි රජයේ ජ්‍යෙෂ්ඨ නීතීඥ සුදර්ශන ද සිල්වා ඊයේ ඇඹිලිපිටිය මහේස්ත්‍රාත්වරයාගෙන් ඉල්ලීමක් කළා.\nඒ අනුවයි අද නඩුව කැඳවූ අවස්ථාවේදී ඇඹිලිපිටිය අතිරේක මහේස්ත්‍රාත් ප්‍රසන්න ප්‍රනාන්දු අදාළ නියෝගය නිකුත් කළේ.\nකෙසේ වෙතත්, මියගිය සුමිත් ප්‍රසන්නගේ බිරිඳ ඇතුළු ඥාතීන් දේහය ගොඩගැනීමට විරෝධය පළ කර තිබෙනවා.\nUpdate : Thursday, March 3, 2016 17.03\n---------------------------------------\nඇඹිලිපිටිය තරුණයාගේ මළ සිරුර ගොඩ ගැනීම කල්යයි\nඇඹිලිපිටිය තරුණයාගේ මළ සිරුර ගොඩ ගැනීම සඳහා කරන ඉල්ලීම දිවුරුම් ප්‍රකාශයක් මගින් හෝ ළඟම ඥාතියෙකුගේ සාක්ෂියක් මගින් ඉදිරිපත් කරන ලෙස ඇඹිලිපිටිය මහේස්ත්‍රාත්වරයා අද නියෝග කළා.\nමීට අදාළ නඩුව අද පෙරවරුවේ කැදවූ අවස්ථාවේදී අතිරේක මහේස්ත්‍රාත් ප්‍රසන්න ප්‍රනාන්දු නියෝග කළේ එම දිවුරුම් ප්‍රකාශය ඉදිරිපත් කෙරෙන තුරු මෙම නඩුව පසුවට කල් තබන බවයි.\nඇඹිලිපිටියේදී මිය ගිය සුමිත් ප්‍රසන්නගේ දේහය ගොඩගෙන යළි පශ්චාත් මරණ පරික්ෂණයක් පවත්වනවාද නැද්ද යන්න පිළිබඳ තීරණය අද දැනුම් දෙන බව මීට පෙර අතිරේක මහේස්ත්‍රාත්වරයා මීට පෙර ප්‍රකාශ කර තිබුණා.\nඒ නීතිපතිවරයා වෙනුවෙන් පෙනී සිටි රජයේ ජේ්‍යෂ්ඨ නීතීඥවරයා කරනු ලැබූ ඉල්ලීමකට අනුවයි.\nමෙම තරුණයා මියයෑමේ සිද්ධියට අත්අඩංගුවට ගෙන රක්ෂිත බන්ධනාගාර ගතකර සිටින ඇඹිලිපිටිය හිටපු සහකාර පොලිස් අධිකාරී ඞී.සී. ධර්මරත්න ද අද පෙරවරුවේ අධිකරණ භූමියට රැගෙනවිත් තිබුණා.\nඇඹිලිපිටිය - මහඇල ප්‍රදේශයේ පැවති සාදයක් අතරතුර පොලිසිය සමග ඇති වූ ගැටුමකින් සුමිත් ප්‍රසන්න නමැති තරුණයා මියගියේ පසුගිය ජනවාරි 07 වැනිදායි.",
       "URL": "https://www.hirunews.lk/127667/update-ඇඹිලිපිටිය-තරුණයාගේ-දේහය-යළි-ගොඩගැනීමට-අධිකරණ-නියෝගයක්",
       "Category": "Local News",
       "Parent URL": "https://www.hirunews.lk/local-news.php?pageID=5144"
}