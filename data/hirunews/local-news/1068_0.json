{
       "Source": "hirunews",
       "Timestamp": "Sunday, 26 June 2022 - 9:48",
       "Headline": "නිවසක ගින්නක් - පියා මරුට ! තිදෙනකු රෝහලට  (වීඩියෝ)",
       "News Content": "හෝමාගම - මාගම්මන ප්‍රදේශයේ දෙමහල් නිවසක පහළ මාලයේ කාමරයක් තුළ ඊයේ (25) රාත්‍රියේ ඇති වූ ගින්නකින් පුද්ගලයෙකු මියගොස් තිදෙනෙකු බරපතළ තුවාල ලබා කොළඹ ජාතික රෝහලට ඇතුළත් කර තිබෙනවා.\nඒ අතර සය හැවිරිදි පාසල් දැරියක් ද වන බවයි පොලිසිය පැවසුවේ.\nසැමියා, බිරිඳ සහ දියණියන් දෙදෙනා ඊයේ රාත්‍රියේ කාමරය තුළ සිටියදී එක්වරම ගින්නක් හටගෙන ඇති අතර ගින්නෙන් නිවැසියන් බරපතළ තුවාල ලබා හෝමාගම මූලික රෝහලට ඇතුළත් කෙරුණා.\nපසුව එහි සිටි සය හැවිරිදි දියණිය බොරැල්ල ළමා රෝහලට ඇතුළත් කොට සෙසු තිදෙනා කොළඹ ජාතික රෝහලට ඇතුළත් කිරීමට යාමේදී එහි සිටි 47 පුද්ගලයා මියගොස් තිබෙනවා.\nමෙසේ මිය ගොස් ඇත්තේ අදාළ නිවසේ ගෙහිමියා වන ලසන්ත බුද්ධික රණසිංහ නමැති 47 හැවිරිදි දෙදරු පියෙක්.\n35 හැවිරිදි බිරිඳ සහ 19 හැවිරිදි දියණිය කොළඹ ජාතික රෝහලේ දැඩි සත්කාර ඒකකයේ ප්‍රතිකාර ලබනවා.\nසය හැවිරිදි දියණියගේ තත්ත්වය සාමාන්‍ය බවටත් රෝහල් ආරංචි මාර්ග සඳහන් කළා.\nගින්නට හේතුව මෙතෙක් අනාවරණය වී නොමැති අතර සිද්ධිය සම්බන්ධයෙන් කහතුඩුව පොලිසිය පරීක්ෂණ පවත්වනවා.",
       "URL": "https://www.hirunews.lk/308202/නිවසක-ගින්නක්-පියා-මරුට-තිදෙනකු-රෝහලට-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1068"
}