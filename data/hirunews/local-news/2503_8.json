{
       "Source": "hirunews",
       "Timestamp": "Sunday, 23 August 2020 - 18:53",
       "Headline": "'පාදාගොඩ බුසියා' අත්අඩංගුවට (වීඩියෝ)",
       "News Content": "මාකඳුරේ මදුෂ්ගේ ප්‍රධාන මත්ද්‍රව්‍ය ජාවාරම්කරුවෙකු වන 'පාදාගොඩ බුසියා' නැමති පුද්ගලයා හෙරොයින් ග්‍රෑම් 20ක් සහ ජංගම දුරකථන 04ක් සමඟ අලුත්ගම - පාදාගොඩ දී අත්අඩංගුවට ගත් බව පොලිසිය පවසනවා.\nඑමෙන්ම, අලුත්ගම සිට අධිවේගී මාර්ගයේ මත්කුඩු රැගෙන යන බවට ලද තොරතුරක් මත සිදුකළ වැටලීමකදී තරුණයින් දෙදෙනෙකු හෙරොයින් සමඟ අත්අඩංගුවට ගෙන තිබෙනවා.\nඔවුන් වයස අවුරුදු 22ත්, 24ත් වන අතර සැකකරුවන් සතුව තිබී හෙරොයින් මත්කුඩු ග්‍රෑම් 15ක් සොයාගෙන ඇති බවයි පොලීසිය සඳහන් කළේ.\nමේ අතර, ගංජා සහ මත්කුඩු අලෙවි කරන පුද්ගලයින්ට එරෙහිව ප්‍රදේශයේ පොලීසිය ක්‍රියාත්මක නොවන බවට පවසමින් මැදිරිගිරිය - නව නගරයේ බිසෝපුර ප්‍රධාන මාර්ගය අවහිර කරමින් යාය 4 ප්‍රදේශවාසීන් අද දහවල් විරෝධතාවක නිරත වුණා.\nමීට අමතරව හම්බන්තොට - සොමිසෙතගම ප්‍රදේශයේ නිවසක් පරීක්ෂා කිරීමේදී ගිනි අවි දෙකක්, ජීව පතොරොම් 13ක් සහ තවත් ගිනි අවියක කොටස් සමගින් නිවෙසහි හිමිකරු අද අත්අඩංගුවට ගනු ලැබුවා.\nඑමෙන්ම, පාතාල කල්ලි වෙඩික්කරුවෙකු ලෙස සැළකෙන වැල්ලේ සාරංග නැමැත්තා සහ තවත් තුන්දෙනෙකු කොළඹ අපරාධ කොට්ඨාසය විසින් කටුනායක ජාත්‍යන්තර ගුවන් තොටුපලේදී අද අලුයම අත්අඩංගුවට ගෙන තිබුණා.\nඔවුන් ඩුබායි බලා යාම සඳහායි කටුනායක ගුවන් තොටුපල වෙත පැමිණ ඇත්තේ.",
       "URL": "https://www.hirunews.lk/248470/පාදාගොඩ-බුසියා-අත්අඩංගුවට-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2503"
}