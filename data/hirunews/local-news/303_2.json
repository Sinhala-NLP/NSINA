{
       "Source": "hirunews",
       "Timestamp": "Thursday, 01 June 2023 - 7:38",
       "Headline": "විගණනය නොවූ සමෘද්ධි බැංකු විගණනයට යටත් කරන්නැයි උපදෙස්",
       "News Content": "විගණනයට යටත් නොවු සමෘද්ධි බැංකු විගණනයට යටත් කිරීමට පියවර ගන්නා ලෙස කෝපා කමිටුව සමෘද්ධි සංවර්ධන නිලධාරීන්ට උපදෙස් ලබා දි තිබෙනවා.\nසමෘද්ධි බැංකු සමෘද්ධි සංවර්ධන දෙපාර්තමේන්තුව යටතේ පවතින බැවින් ඒවා විගණනයට යටත් කිරීම සුදුසු බවට විගණකාධිපතිවරයා සඳහන් කළේ එම දෙපාර්තමේන්තුවට මීට පෙර ලබාදුන් නිර්දේශ ක්‍රියාත්මක කිරීමේ ප්‍රගතිය සමාලෝචනය සදහා රාජ්‍ය ගිණුම් පිළිබඳ පාර්ලිමේන්තු කාරක සභාව හමුවට කැදවු අවස්ථාවේදීයි.\nඊට අදාලව මත දෙකක් පවතින හෙයින් නීතිපතිවරයාගේ උපදෙස් ඉල්ලා ඇති බව සමෘද්ධි සංවර්ධන දෙපාර්තමේන්තුවේ නිලධාරීහු එහිදි කෝපා කමිටුව හමුවේ ප්‍රකාශ කර තිබෙනවා.\nකෙසේ වෙතත්, විගණනය කිරිම පිලිබද සලකා බලා කඩිනමින් අවශ්‍ය පියවර ගන්නා ලෙසයි එහිදි කෝපා කමිටුව සමෘද්ධි සංවර්ධන දෙපාර්තමේන්තු නිලධාරින්ට දැනුම් දි ඇත්තේ.\nදමන ප්‍රාදේශීය ලේකම් කොට්ඨාසයේ සමෘද්ධිලාභීන්ට මාළු දැල් ලබාදීමේදී විශාල මූල්‍ය අක්‍රමිකතාවක් සිදුවී ඇති බවට ද කෝපා කමිටුවේදි තොරතුරු අනාවරණය වී තිබෙනවා.\nසමෘද්ධි සංවර්ධන දෙපාර්තමේන්තුවට මේ වසරේ අප්‍රේල් 30 වනවිට සේවකයින් 22646 ක් සිටිය යුතු නමුත් දැනට සිටින්නේ 17512 දෙනෙකු පමණක් බවත් ඉතිරි පිරිස අන්තර්ග්‍රණය කිරීම ප්‍රමාද වීම සහ නිලධාරීන් 3027කට විධිමත් පත්වීම් ලිපි ලබාදී නොතිබීම පිළිබඳවද මෙහිදී සාකච්ඡා කරනු ලැබුවා.",
       "URL": "https://www.hirunews.lk/336732/විගණනය-නොවූ-සමෘද්ධි-බැංකු-විගණනයට-යටත්-කරන්නැයි-උපදෙස්",
       "Category": "Local News",
       "Parent URL": "https://www.hirunews.lk/local-news.php?pageID=303"
}