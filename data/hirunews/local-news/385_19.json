{
       "Source": "hirunews",
       "Timestamp": "Friday, 28 April 2023 - 7:13",
       "Headline": "ඉන්දීය ගුවන් හමුදා ප්‍රධානි ශ්‍රී ලංකාවට",
       "News Content": "ශ්‍රී ලංකා ගුවන් හමුදාපති එයාර් මාර්ෂල් සුදර්ශන පතිරණගේ ආරාධනයකට අනුව ඉන්දීය ගුවන් හමුදා ප්‍රධානි එයාර් චීෆ් මාර්ෂල් විවේක් රාම් චෞද්රි නිල සංචාරයක් සඳහා මැයි 01 වැනිදා ශ්‍රී ලංකාවට පැමිණීමට නියමිත බව වාර්තා වෙනවා.\n1982 දී ප්‍රහාරක ගුවන් නියමුවෙකු ලෙස ඉන්දීය ගුවන් හමුදාවට බැඳුණු එයාර් චීෆ් මාර්ෂල් චෞද්‍රි, MiG-21, MiG-23MF, MiG-29 සහ Su-30MKI ඇතුළු විවිධ ප්‍රහාරක ජෙට් යානාවල පැය 3,800කට අධික කාලයක් පියාසර කිරීමේ පළපුරුද්ද ඇති අයෙක්.\nඔහු සුදුසුකම් ලත් පියාසර උපදේශක, ගුවන් නියමුවන්ගේ උපකරණ ශ්‍රේණිගත කිරීමේ උපදේශක සහ පරීක්ෂක ඇතුළු බොහෝ සුදුසුකම් සහිත ඉහළ දක්ෂතා ඇති වෘත්තිකයෙක් බවයි වාර්තා වන්නේ.\nඉන්දීය ගුවන් හමුදාවේ සූර්ය කිරන් ගුවන් යානා නිරූපණ කණ්ඩායමේ ආරම්භක සාමාජිකයෙක් ලෙස ද මෙම නිළධාරියා හදුන්වනු ලබනවා.\n2021 සැප්තැම්බර් 30 දින සිට මෙතුමා ඉන්දීය ගුවන් හමුදාවේ 27 වැනි ගුවන් මාණ්ඩලික ප්‍රධානියා ලෙස සේවය කරනවා.\nකලාපීය ගුවන් හමුදා අතර සහයෝගීතාව වර්ධනය කිරීම, ඒකාබද්ධ පුහුණුව සහ තාක්ෂණික දැනුම හුවමාරු කිරීම පිළිබඳ සාකච්ඡා සඳහා පහසුකම් සැලසීම මෙම නිල සංචාරයේ අරමුණයි.\nතව ද මෙහි දී සමුද්‍රීය නිරීක්ෂණ මෙහෙයුම් පුළුල් කිරීම පිළිබඳව ද සාකච්ඡාවට ලක්වන බවයි වාර්තා වී ඇත්තේ.",
       "URL": "https://www.hirunews.lk/333643/ඉන්දීය-ගුවන්-හමුදා-ප්‍රධානි-ශ්‍රී-ලංකාවට",
       "Category": "Local News",
       "Parent URL": "https://www.hirunews.lk/local-news.php?pageID=385"
}