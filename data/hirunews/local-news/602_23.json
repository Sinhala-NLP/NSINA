{
       "Source": "hirunews",
       "Timestamp": "Saturday, 14 January 2023 - 14:44",
       "Headline": "බලධාරී නොසැලකිල්ලෙන් මළකන කෝටි ගණනක කෘෂි යන්ත්‍රෝපකරණ (වීඩියෝ)",
       "News Content": "වැටත් නියරත් ගොයම් කානම් කාට පවසම් ද මේ අවනඩුව යන පැරණි කියමන යළි යළිත් සිහි ගන්වමින් අද (14) රතු මිනිත්තුවෙන් අවධානය යොමු කරන්නේ තවත් සුදු අලියෙකු බවට පත්වූ මහජන දේපළක් පිළිබඳවයි.\nඑප්පාවල, මැඩියාව මහවැලි කොට්ඨාස කාර්යාල භූමියෙහි රුපියල් කෝටි ගණනක වටිනාකමින් යුත් මෙම යන්ත්‍ර ගාල් කර ඇත්තේ මහවැලි H කලාපයේ ගොවි\nජනතාවට කාබනික පොහොර ලබාදීමේ ව්‍යාපෘතියක් වෙනුවෙන්.\nමෙම ස්ථානයෙහි කාබනික පොහොර නිෂ්පාදනය සඳහා අවශ්‍ය යන්ත්‍ර සූත්‍ර මෙන්ම ඊට අවශ්‍ය අමුද්‍රව්‍යද විශාල ප්‍රමාණයක් ගොඩගසා තිබෙනවා.\nපසුගිය කාලයේදී රසායනික පොහොර ආනයනය ඉවත්කර කාබනික පොහොර සඳහා ගොවි ජනතාව යොමු කිරීමත් සමඟ බලධාරීන් පුරසාරම් දෙඩවූයේ රටට\nඅවශ්‍ය කාබනික පොහොර රට තුළම නිෂ්පාදනය කිරීමට කටයුතු සළසා ඇති බවටයි.\nනමුත් එලෙස කාබනික පොහොර නිෂ්පාදනය සඳහා ගෙනැවිත් තිබෙන මෙම යන්ත්‍ර සූත්‍ර මෙලෙස දිරාපත්ව යාමට ඉඩහැර බලධාරීන් නිද්‍රාශීලීව සිටින්නේ දේශයේ\nහදවත බඳු වූ ගොවි ජනතාව කබලෙන් ලිපට ඇදදමමින් නොවේද?\nමහවැලි එච්. කලාපයේ ගොවීන් වෙනුවෙන් මහජන මුදල් කෝටි ගණනින් වැය කර ගෙන ආ යන්ත්‍ර සූත්‍රවලින් ඊට අදාළ ප්‍රයෝජන ගන්නා තෙක් රතු මිනිත්තුව අවධානයෙන්.",
       "URL": "https://www.hirunews.lk/325023/බලධාරී-නොසැලකිල්ලෙන්-මළකන-කෝටි-ගණනක-කෘෂි-යන්ත්‍රෝපකරණ-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=602"
}