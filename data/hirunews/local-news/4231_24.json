{
       "Source": "hirunews",
       "Timestamp": "Tuesday, 07 November 2017 - 8:00",
       "Headline": "මුන්දලම රිය අනතුරෙන් පසු රෝහලේ ශල්‍ය වෛද්‍යවරුන් නොමැතිවීම ගැන පරීක්ෂණ",
       "News Content": "පුත්තලම - මදුරන්කුලිය ප්‍රදේශයේ සිදු වූ බස් රථ අනතුරෙන් තුවාල ලැබූවන් පුත්තලම මූලික රෝහලට රැගෙන ආ අවස්ථාවේදී එම රෝහලේ ශල්‍ය වෛද්‍යවරුන් දෙදෙනාම රෝහල තුළ නොසිටීම පිළිබඳව පරීක්ෂණයක් ආරම්භ කර තිබෙනවා.\nඊයේ සිදුවූ මෙම බස් රථ අනතුරෙන් පුද්ගලයන් 07 දෙනෙකු ජීවිතක්ෂයට පත්වූ අතර තවත් තුවාල ලැබූ 43 දෙනෙකු රෝහල් ගත කරනු ලැබුවා.\nකෙසේ වෙතත්, අනතුර සිදුවීමෙන් පසු තුවාල ලැබූවන් පුත්තලම මූලික රෝහලට රැගෙන යන විට විශේෂඥ වෛද්‍යවරුන් දෙදෙනාම සේවයේ නොසිටි බවටයි රෝහල් ආරංචි මාර්ග සඳහන් කළේ.\nශල්‍ය වෛද්‍යවරුන්ගේ සේවය අත්‍යාවශ්‍ය මොහොතක ඔවුන් රෝහලේ නොසිටීම කණගාටුවට කරුණක් බව අනතුරෙන් තුවාල ලැබූවන් ද ප්‍රකාශ කළා.\nකෙසේ වෙතත්, ශල්‍ය වෛද්‍යවරුන් දෙදෙනාම එම අවස්ථාවේදී රෝහලේ සේවයේ නිරත නොවීම පිළිබදව සෞඛ්‍ය සේවා අධ්‍යක්ෂ ජනරාල්වරයාට ද පැමිණිල්ලක් ඉදිරිපත් කළ බවයි වයඹ පළාත් සෞඛ්‍ය සේවා අධ්‍යක්ෂ වෛද්‍ය එන්. ෆරීඩ් හිරු ප්‍රවෘත්ති අංශයට සඳහන් කළේ.",
       "URL": "https://www.hirunews.lk/175421/මුන්දලම-රිය-අනතුරෙන්-පසු-රෝහලේ-ශල්‍ය-වෛද්‍යවරුන්-නොමැතිවීම-ගැන-පරීක්ෂණ",
       "Category": "Local News",
       "Parent URL": "https://www.hirunews.lk/local-news.php?pageID=4231"
}