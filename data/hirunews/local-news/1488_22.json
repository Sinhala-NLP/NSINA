{
       "Source": "hirunews",
       "Timestamp": "Thursday, 16 December 2021 - 22:41",
       "Headline": "මහනුවර සිසුවියක් පේරාදෙණිය කලු පාලමෙන් මහවැලි ගඟට පනී (වීඩියෝ)",
       "News Content": "මහනුවර ප්‍රදේශයේ ප්‍රසිද්ධ බාලිකා විදුහලක 11 වැනි ශ්‍රේණියේ අධ්‍යාපනය හදාරණ සිසුවියක් පේරාදෙණිය කලු පාලම අසළින් මහවැලි ගඟට පැනීමෙන් පසු අතුරුදන් වී තිබෙනවා.\nමේ අතර අද පස්වරුවේ තවත් තරුණ යුවලක් මහියංගන පාලමෙන් මහවැලි ගඟට පැන අතුරුදන් වී ඇති අතර ඔවුන් පිළිබඳ කිසිදු තොරතුරක් මෙතෙක් වාර්තා වී නැහැ.\nමහනුවර ප්‍රදේශයේ පදිංචි අදාළ සිසුවිය බැඩ්මින්ටන් පුහුණුව සඳහා ඉකුත් 9 වැනිදා ඇයගේ පියා විසින් මෝටර් රථයෙන් පාසලට ඇරලවා තිබුණා.\nපියා පිටව යනවාත් සමග දැරියද පාසලින් පිටතට පැමිණෙන අයුරු ආරක්ෂිත කැමරාවල සටහන්ව ඇති බවයි පොලිසිය සඳහන් කළේ.\nඅනතුරුව ඇය කළුපාලම අසළට පැමිණ ඇත්තේ සිය පෙම්වතා බවට පැවසෙන තරුණයා හමුවීම සඳහායි.\nඑම තරුණයාගේ දුරකතනයෙන් වෙනත් තරුණියකට යවන ලද කෙටි පණිවුඩ කිහිපයක් දුටු සිසුවිය පාලමෙන් ගඟට පැන ඇති බවයි මුලික විමර්ශනවලදී අනාවරණ වී ඇත්තේ.\nසිද්ධියෙන් බියට පත්වූ පෙම්වතා ඒ පිළිබඳ කිසිවෙකුට නොදන්වා සිය නිවසට වී සිට ඇති බව පොලිසියට සිදුකළ පාපොච්චාරණයේ සදහන් කර තිබෙනවා.\nපොලිස් ජීවිතාරක්ෂක අංශයේ නිලධාරීන් කණ්ඩායමක් කළු පාලම අසළ මහවැලි ගඟ පරීක්ෂාවට ලක් කලද සිසුවිය ගැන කිසිදු තොරතුරුක් අනාවරණ කර ගැනීමට මේ දක්වා හැකියාව ලැබී නැහැ.\nමේ අතර දින 23 අතුරුදන් වී සිටින කොටදෙණියාව ප්‍රදේශයේ පිරිමි ළමුන් දෙදෙනා සම්බන්ධයෙන් කඩිනම් පරීක්ෂණයක් ඉල්ලා ළමා ආරක්ෂණ අධිකාරිය අද පොලිස්පතිවරයා වෙත ලිඛිත පැමිණිල්ලක් ගොනු කර තිබෙනවා.\nඅතුරුදන් වීමේ සිද්ධිය සම්බන්ධයෙන් එම එක් දරුවෙකුගේ මව ඇතුළු 50 දෙනෙකුට වැඩි පිරිසකගෙන් පොලිසිය ප්‍රකාශ සටහන් කර ගෙන තිබෙනවා.\nමේ අතර පොල්ගහවෙල ප්‍රදේශයේ පදිංචි මවක් හිරු ප්‍රවෘත්ති අංශය අමතමින් සඳහන් කළේ අතුරුදන්වී ඇති එක් දරුවෙකු තමාගේ බවයි.",
       "URL": "https://www.hirunews.lk/291274/මහනුවර-සිසුවියක්-පේරාදෙණිය-කලු-පාලමෙන්-මහවැලි-ගඟට-පනී-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1488"
}