{
       "Source": "hirunews",
       "Timestamp": "Wednesday, 16 November 2022 - 19:08",
       "Headline": "කතානායකට කොරියාවට එන්නැයි ආරාධනාවක්",
       "News Content": "දකුණු කොරියාවේ විදේශ කටයුතු අමාත්‍යවරයා‍ගේ විශේෂ නියෝජිත හැන් ඩොන්ග්මන් (Han Dongman) ප්‍රමුඛ නියෝජිත පිරිසක් කථානායක මහින්ද යාපා අබේවර්ධන ඊයේ (15) පාර්ලිමේන්තුවේදී හමු වුණා.\nඑහි දී දකුණු කොරියානු කථානායක පාර්ක් බියෝන්ට මීට පෙර ලංකාවේ සිදුකළ සංචාරයේ දී දැක්වූ සත්කාර පිළිබදව සිය ස්තූතිය පළ කළ, හැන් ඩොන්ග්මන් (Han Dongman) 2023 වසරේ දී එරට සංචාරයකට පැමිණෙන ලෙස කථානායකවරයාට ආරාධනයක් ද කර තිබෙනවා.\nමෙම සාකච්ඡාවේදී විවිධ ක්ෂේත්‍ර ඔස්සේ දෙරට අතර ද්වීපාර්ශවීය සබඳතා තර ගැනීමේ වැදගත්කම පිළිබදවද අවධානය යොමු කර තිබෙනවා.\nවිද්‍යුත් මෝටර් රථ සහ පුනර්ජනනීය බලශක්ති ප්‍රභවයන් දිරිගැන්වීම රජයේ අභිප්‍රාය බව කථානායකවරයා පැවසූ අතර ඊට පිළිතුරු වශයෙන්, ලෝකයම මේ වන විට පරිසර හිතකාමී බලශක්ති ක්‍රමවේදයන් කරා ගමන් කරමින් සිටින බව දකුණු කොරියානු රාජ්‍ය තාන්ත්‍රික නිලධාරියා විසින් කතානායකවරයාට පැහැදිළි කළ බව පාර්ලිමේන්තුවේ සන්නිවේදන දෙපාර්තමේන්තුව පවසනවා.\nමේ අතර දකුණු කොරියානු ආයෝජකයන්ට මෙරට ආයෝජන අවස්ථා වැඩි වශයෙන් විවර කිරීම සහ දකුණු කොරියාවේ රැකියා සදහා ශ්‍රී ලාංකිකයින්ට පවතින කෝටාව වැඩි කිරීම පිළිබඳව ද මෙහි දී සාකච්ඡා වූ බවයි වාර්තා වන්නේ.",
       "URL": "https://www.hirunews.lk/320544/කතානායකට-කොරියාවට-එන්නැයි-ආරාධනාවක්",
       "Category": "Local News",
       "Parent URL": "https://www.hirunews.lk/local-news.php?pageID=729"
}