{
       "Source": "hirunews",
       "Timestamp": "Saturday, 10 September 2022 - 7:54",
       "Headline": "පක්ෂපාතීත්වයෙන්, ගෞරවයෙන් සහ ආදරයෙන් සේවය කරන බව චාල්ස් කියයි",
       "News Content": "දෙවන එලිසබෙත් රැජිණගේ අභාවය වෙනුවෙන් ලබන 19 වනදා ජාතික ශෝක දිනයක් ලෙස ප්‍රකාශයට පත්කළ බව රාජ්‍ය පරිපාලන, ස්වදේශ කටයුතු, පළාත් සභා හා පළාත් පාලන අමාත්‍යාංශය පවසනවා.\nනිවේදනයක් නිකුත් කරමින් එම අමාත්‍යාංශය සඳහන් කළේ 1952 සිට 1972 දක්වා ශ්‍රී ලංකාවේ අගරැජින ලෙස කටයුතු කළ දෙවන එළිසෙබත් රැජිනගේ අවමංගල්‍ය උත්සවය එදිනට යෙදී ඇති බැවින් රජය මෙම තීරණය ගෙන ඇති බවයි.\nඒ අනුව ලබන 19 වනදා දක්වා සියලු රාජ්‍ය ආයතනවල ජාතික කොඩිය අඩකුඹු කර තබන ලෙසටයි රාජ්‍ය පරිපාලන, ස්වදේශ කටයුතු, පළාත් සභා හා පළාත් පාලන අමාත්‍යාංශය දැනුම් දී ඇත්තේ.\nමේ අතර දෙවන එලිසබෙත් මහ රැජිණගේ අභාවයෙන් පසු නව රජු ලෙස නම් කළ ඇයගේ වැඩිමහල් පුතු වන තුන්වන චාල්ස් රජු ස්කොට්ලන්තයේ බැල්මොරල් මාලිගයේ සිට ලන්ඩන් වෙත ඊයේ පැමිණියා.\nතුන්වන චාල්ස් රජු ජාතිය අමතමින් ඊයේ සඳහන් කළේ පක්ෂපාතීත්වයෙන්, ගෞරවයෙන් සහ ආදරයෙන් එක්සත් රාජධානියේ ජනතාවට සේවය කරන බවයි.\nවසර හැත්තෑවක කාලයක් කිරුළ දැරූ බි්‍රතාන්‍ය මහ රැජිණ ස්කොට්ලන්තයේ බැල්මොරල් මාලිගයේදී පෙරේදා අභාවප්‍රාප්ත වූ අතර ඒ වන විට ඇය 96 වන වියෙහි පසු වුණා.\n1926 වසරේ අප්‍රේල් 21 වනදා උපත ලැබූ එළිසබෙත් කුමරිය රාජකීය ධුරාවලියට නම් කෙරෙන්නේ ඇයට වයස අවුරුදු 10 දියි.\nඒ, ඇයගේ පියා වන හයවන ජෝර්ජ් කුමරු බ්‍රිතාන්‍යයේ රජු බවට පත්වීමත් සමඟයි.\nහිරු නොබසින අධිරාජ්‍යයේ කිරුළ ඇයට විසිපස්වන වියේදී හිමිවූයේ පියාගේ අභාවයෙන් අනතුරුවයි.\nඑතැන් සිට දශක හතක කාලයක් බ්‍රිතාන්‍යයේ කිරුළ හෙබවූ ඇය ලොව දීර්ඝතම කාලයක් බලයේ රැඳී සිටි රාජකීයයා බවට පත්වුණා.\nමේ අතර බකිංහැම් මාලිගය ඉදිරිපිටට රැස්වූ අතිවිශාල ජනකායක් රැජිණගේ අභාවය වෙනුවෙන් ශෝකය පළ කරමින් පුෂ්පෝපහාර පළකරන ආකාරය විදෙස් මාධ්‍ය වාර්තා කර ඇති අතර දේවස්ථාන ආශ්‍රිතව විවිධ වැඩසටහන් පවත්වනු ලබනවා.\nඑමෙන්ම, බ්‍රිතාන්‍යයේ පැවැත්වීමට සැළසුම් කර තිබූ විවිධ උත්සව සහ ක්‍රීඩා තරගාවලි ද අවලංගු කිරීමට පියවර ගෙන ඇති බවයි විදෙස් වාර්තා සදහන් කළේ.\nඑමෙන්ම, රැජිනට ගෞරවය පළ කරමින් ලන්ඩනයේ ස්ථාන කිහිපයක දී ආචාර වෙඩි මුර පළ කිරීම සිදු කෙරුණා.",
       "URL": "https://www.hirunews.lk/315021/පක්ෂපාතීත්වයෙන්-ගෞරවයෙන්-සහ-ආදරයෙන්-සේවය-කරන-බව-චාල්ස්-කියයි",
       "Category": "Local News",
       "Parent URL": "https://www.hirunews.lk/local-news.php?pageID=879"
}