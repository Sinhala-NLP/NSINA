{
       "Source": "hirunews",
       "Timestamp": "Saturday, 11 June 2022 - 7:43",
       "Headline": "විජයකලාට එරෙහිව ගන්නා නීතිමය පියවර කුමක්දැයි අධිකරණය නීතිපතිවරයාගෙන් අසයි",
       "News Content": "එල්.ටී.ටී.ඊ සංවිධානය නැවත ස්ථාපිත කළ යුතු බවට සිදු කළ ප්‍රකාශයක් සම්බන්ධයෙන් හිටපු රාජ්‍ය ඇමතිනී විජයකලා මහේෂ්වරන්ට එරෙහිව ගන්නා නීතිමය පියවර කුමක්දැයි අධීකරණයට දැනුම් දෙන ලෙස දන්වා නීතිපතිවරයා වෙත යළි සිහිකැඳවීමක් එවීමට කොළඹ අතිරේක මහේස්ත්‍රාත් හර්ෂණ කැකුණවෙල ඊයේ (10) නියෝග කළා.\n2018 වසරේ ජූලි 2 වනදා යාපනය වීරසිංහම් ශාලාවේදී සිදු කළ එම ප්‍රකාශය සම්බන්ධයෙන් ලද පැමිණිල්ලක් අනුව විමර්ශන පැවැත්වූ විමර්ශන නිලධාරීන්ගේ උධෘත නීතිපතිවරයා වෙත ඉදිරිපත් කර තිබුණා.\nඒ අනුව නඩුව යළි ලබන ඔක්තොම්බර් 28 වනදා කැඳවීමට නියමිතයි.\nමේ අතර උතුරුමැද පළාත් හිටපු ප්‍රධාන අමාත්‍ය එස්.එම් රංජිත් හා ඔහුගේ පෞද්ගලික ලේකම්වරියක ලෙස කටයුතු කළ ශාන්ති චන්ද්‍රසේකරට එරෙහිව පවරා තිබූ නඩුවේ පූර්ණ නඩු විභාගය කොළඹ මහාධිකරණ විනිසුරු ආදිත්‍ය පටබැඳිගේ ඉදිරියේ ඊයේ පවත්වනු ලැබූවා.\nමෙම නඩුව ගොනුකර ඇත්තේ නීතිවිරෝධීව රුපියල් 26 ලක්ෂයකට අධික වටිනාකමකින් යුතු ඉන්ධන දීමනාවක් ලබා ගැනීමේ චෝදනාව යටතේ අල්ලස් හෝ දූෂණ විමර්ශන කොමිෂන් සභාව විසින්.\nඒ අනුව එම නඩුව සම්බන්ධ විභාගය ලබන සැප්තැම්බර් 21 වනදා පැවැත්වීමටද එහිදී දින නියම කෙරුණා.\nමේ අතර හෙරොයින් ජාවාරම සම්බන්ධයෙන් විමර්ශනය කළ, පොලිස් පරීක්ෂකවරයෙකුට දුරකථනයෙන් තර්ජනය කර බැන වැදීමේ සිද්ධිය සම්බන්ධයෙන් ප්‍රබල මත්ද්‍රව්‍ය ජාවාරම්කරුවෙකු වන කංජිපානී ඉම්රාන් නැමැත්තා ලබන 24 වනදා දක්වා තවදුරටත් රක්ෂිත බන්ධනාගාරගත කිරීමට කොළඹ අතිරේක මහේස්ත්‍රාත් හර්ෂණ කැකුණවෙල ඊයේ නියෝග කළා.",
       "URL": "https://www.hirunews.lk/306799/විජයකලාට-එරෙහිව-ගන්නා-නීතිමය-පියවර-කුමක්දැයි-අධිකරණය-නීතිපතිවරයාගෙන්-අසයි",
       "Category": "Local News",
       "Parent URL": "https://www.hirunews.lk/local-news.php?pageID=1103"
}