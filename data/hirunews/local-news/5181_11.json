{
       "Source": "hirunews",
       "Timestamp": "Friday, 05 February 2016 - 15:10",
       "Headline": "සිසිලියා අධිකරණයට",
       "News Content": "ඩුබායි සිට යළි පැමිණෙමින් සිටියදී අත්අඩංගුවට ගත්, වරෙන්තු නිකුත් කර තිබූ ව්‍යාපාරික ලලිත් කොතලාවලගේ බිරිඳ වන සිසිලියා කොතලාවල අද (05) ගල්කිස්ස මහේස්ත්‍රාත් අධිකරණය වෙත ඉදිරිපත් කිරීමට නියමිතයි.\nකටුනායක ගුවන් තොටුපළේදී ඊයේ ඇය අත්අඩංගුවට ගෙන තිබුණේ ආගමන විගමන දෙපාර්තමේන්තුවේ නිලධාරීන් විසින්.\nඅනතුරුව වැඩිදුර පරීක්ෂණ සදහා සිසිලියා කොතලාවල අපරාධ පරීක්ෂණ දෙපාර්තමේන්තුවට භාරදුන්නා.\nගෝල්ඩන් කී මූල්‍ය වංචාව ඇතුළු කරුණු කිහිපයක්  සම්බන්ධයෙන් ඇයට එරෙහිව වරෙන්තු නිකුත් කර තිබුණා.\nගල්කිස්ස අධිකරණයෙන් නිකුත් කළ වරෙන්තුවකට අනුව ඊයේ ඇයව අත්අඩංගුවට ගත් බවයි ආගමන, විගමන දෙපාර්තමේන්තුවේ ප්‍රකාශකයෙකු සඳහන් කළේ.\nසිසිලියා කොතලාවල පසුගිය කාලය තුළ ජීවත් වූයේ බ්‍රිතාන්‍යයේයි.\nඇය සමග ඇගේ වෛද්‍යවරයෙකු සහ නීතීඥයෙකු ද ලන්ඩනයේ සිට පැමිණ ඇති බව සඳහන්.\nඅත්අඩංගුවට ගනු ලැබූ සිසිලියා කොතලාවල ඇගේ සෞඛ්‍ය තත්ත්වය අයහපත් බව ප්‍රකාශ කර ඇති අතර ඒ අනුව ඇය පොලිස් රැකවරණය යටතේ පෞද්ගලික රෝහලකට ඇතුළත් කළ බව ආරංචි මාර්ග සඳහන් කළා.",
       "URL": "https://www.hirunews.lk/125537/සිසිලියා-අධිකරණයට",
       "Category": "Local News",
       "Parent URL": "https://www.hirunews.lk/local-news.php?pageID=5181"
}