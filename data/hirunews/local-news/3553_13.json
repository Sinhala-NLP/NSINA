{
       "Source": "hirunews",
       "Timestamp": "Tuesday, 15 January 2019 - 18:46",
       "Headline": "කඩිනම් සංවර්ධන ව්‍යාපෘතියක් උතුරට",
       "News Content": "උතුර සහ නැගෙනහිර පළාත්වල ආර්ථික සමාජ සහ යටිතල පහසුකම් මෙන්ම ජීවනෝපාය සංවර්ධනය සඳහා විශේෂ ව්‍යාපෘතියක්  ක්‍රියාත්මක කිරීමට කැබිනට් අනුමැතිය හිමිවී තිබෙනවා.\nඊට අදාළ අමාත්‍ය මණ්ඩල පත්‍රිකාව ඉදිරිපත් කර ඇත්තේ අග්‍රාමාත්‍ය රනිල් වික්‍රමසිංහයි.\nක්‍ෂේත්‍ර 4 ක් ඔස්සේ කඩිනම් ව්‍යාපෘතියක් ලෙස එය ක්‍රියාත්මක කෙරෙන අතර, වැය කෙනෙ මුදල රුපියල් මිලියන 2,000 ක්.\nමේ අතර කිලිනොච්චි, වවුනියාව සහ පේදුරුතුඩුව රෝහල්වල සෞඛ්‍ය පහසුකම් වර්ධනය කිරීම සඳහා මුදල් අමාත්‍ය මංගල සමරවීර ඉදිරිපත් කළ යෝජනාවකටද අමාත්‍ය මණ්ඩල අනුමැතිය හිමිවී තිබෙනවා.\nඑහි ඇස්තමේන්තු ගත පිරිවැය යුරෝ මිලියන 54.45 ක් වන අතර, එම ආයෝජනයෙන් සියයට 75 ක් සඳහා ණය පහසුකම් නෙදර්ලන්ද ආයතනයකින් හිමිවන බව සඳහන්.\nඉතිරි සියයට 25 ක මුදල නෙදර්ලන්ත රජයේ ප්‍රධානයක් වන අතර, ව්‍යාපෘතිය සඳහා උතුර පළාත් සභාවේ සහයද ලබාගැනීමට අපේක්ෂිතයි.\nහානියට පත්වීම නිසා භාවිතයට නොගෙන තිබෙන යාපනය නගර ශාලාව සංවර්ධනය කිරීම සඳහා අමාත්‍ය පාඨලී චම්පික රණවක ඉදිරිපත් කළ කැබිනට් පත්‍රිකාවකටද අනුමැතිය හිමිවූ බව රජයේ ප්‍රවෘත්ති දෙපාර්තමේන්තුව සඳහන් කළා.\nඊට වැය කෙරෙන මුදල රුපියල් මිලියන 2350 ක්.\nඑසේම යාපනය දිස්ත්‍රික්කයේ පිහිටි නාගරික වෙළඳපොල, උද්‍යාන සහ තවත් ස්ථාන කිහිපයක් සංවර්ධනය කිරීමට අදාළ උපදේශන කොන්ත්‍රාත්තුව නාගරික සංවර්ධන අධිකාරිය වෙත පිරිනැමීම සඳහාද අමාත්‍ය මණ්ඩල අනුමැතිය හිමිවී තිබෙනවා.\nවකුගඩු රෝගීන් සඳහා ස්වයංක්‍රිය උදර තරල කාන්දු පෙරීමේ ක්‍රමවේදය භාවිතයෙන් නිවසේ සිටම ප්‍රතිකාර ලබාගැනීමේ ක්‍රමවේදයක් හඳුන්වාදීමේ ව්‍යාපෘතියටද අමාත්‍ය මණ්ඩල අනුමැතිය හිමිවූ බව රජයේ ප්‍රවෘත්ති දෙපාර්තමේන්තුව ප්‍රකාශ කළා.\nකොළඹ සහ ගම්පහ වෘත්තිය පුහුණු මධ්‍යස්ථාන නවීකරණය කිරීමට මෙන්ම බැලූම්මහර ප්‍රදේශයේ ඝන මීටර 1500 ක ධාරිතාව සහිත ජල කුළුණක් ඉදිකිරීමටද කැබිනට් අනුමැතිය හිමිව තිබෙනවා.",
       "URL": "https://www.hirunews.lk/208285/කඩිනම්-සංවර්ධන-ව්‍යාපෘතියක්-උතුරට",
       "Category": "Local News",
       "Parent URL": "https://www.hirunews.lk/local-news.php?pageID=3553"
}