{
       "Source": "hirunews",
       "Timestamp": "Saturday, 04 June 2022 - 19:35",
       "Headline": "මිතුදම රැකගන්න රුසියාව කඩිනම් මැදිහත්වීමක් ඉල්ලයි (වීඩියෝ)",
       "News Content": "රුසියානු එරෝෆ්ලොට් ගුවන් යානයක් මෙරට ගුවන්තොටුපොල තුළ රඳවා ගැනීම සම්බන්ධයෙන් මේ වනවිට මතුව ඇත්තේ අර්බුදකාරි තත්ත්වයක්.\nදෙරට අතර දිගු කලක් පුරා පවතින මිත්‍රශීලි සබඳතා වලට වන අහිතකර බලපෑම වළක්වා ගැනීම සඳහා ගැටලුව කඩිනමින් විසඳන ලෙස රුසියානු විදේශ අමාත්‍යාංශය එරට සිටින ශ්‍රී ලංකා තානාපතිනි ජනිතා අබේවික්‍රම ලියනගේ කැඳවමින් දැනුම්දී තිබුනේ සිද්ධිය සම්බන්ධයෙන් දැඩි අප්‍රසාදය පල කරමින්.\nමේ අතර රුසියාවේ සිට ශ්‍රී ලංකාව දක්වා වාණිජ ගුවන් ගමන් තාවකාලිකව අත්හිටුවීමටද එරෝෆ්ලොට් ගුවන් සමාගම පියවර ගෙන තිබෙනවා.\nකටුනායක ගුවන් තොටුපොලෙන් රුසියාවේ මොස්කොව් නුවර බලා පිටත්ව යාමට නියමිතව තිබූ රුසියානු එරෝෆ්ලොට් ගුවන් සමාගමට අයත් ඵීභ 1301 දරණ ගුවන් යානය අධිකරණ නියෝගයක් මත ගුවන්තොටුපොළේ රඳවා තබා ගැනීම සම්බන්ධයෙන් පසුගිය දෙවැනිදා ප්‍රථම වරට වාර්තා කළේ හිරු ප්‍රවෘත්ති හරහායි. ඒ, හිරු ප්‍රවෘත්ති කෙටි පණිවුඩ සේවාව මගින්.\nගුවන් යානා කල් බදු සමාගම සමග පවතින ගැටලු‍වකට අදාළව මෙම අධිකරණ නියෝගය නිකුත් කර තිබූ අතර යානයේ සිටි මගීන් ඉන් ඉවත් කිරීමට ද කටයුතු කළා.\nපසුව වාර්තා වුණේ අයර්ලන්තයේ පිහිටි සෙලෙස්ටියල් ඒවියේෂන් ටේ්‍රඩිං ලිමිටඩ් නමැති කල්බදු සමාගම විසින් ගොනුකළ නඩුවකට අදාළව මෙම වාරණය නිකුත් කර ඇති බවයි.\nඑය ලබන 16 වැනිදා දක්වා බලපැවැත්වෙන අතර 8 වන දා මේ පිළිබඳ යළි සලකා බැලෙනවා.\nමේ වනවිට රුසියාව යුක්රේනයට එරෙහිව ක්‍රියාත්මක කරන ආක්‍රමණයට විරෝධය දැක්වීමක් ලෙස අදාළ කල්බදු සමාගම විසින් මෙම නීතිමය ක්‍රියාමාර්ගය ගෙන ඇති බවටත් තොරතුරු වාර්තා වනවා.\nකෙසේ වෙතත්, පසුගිය මාර්තු මාසයේ 9 වැනිදා රුසියානු ෆෙඩරල් ගුවන් සේවා ඒජන්සිය විසින් මෙරට ගුවන් සේවා බලධාරීන් වෙත ලිපියක් යොමුකරමින් ඉල්ලා තිබුණේ මෙරට භූමියට පැමිණෙන රුසියානු ගුවන් සමාගම්වල ගුවන් යානා රඳවා තබාගැනීමෙන් වලකින ලෙසයි.\nශ්‍රී ලංකාව තුලදී රුසියානු ගුවන් යානා රඳවා තබා ගැනීමක් හෝ අත්අඩංගුවට ගැනීමක් සිදු නොකරන බවට තහවුරු කරන බවයි ඊට ප්‍රතිචාර ලෙස ශ්‍රී ලංකා සිවිල් ගුවන් සේවා අධිකාරිය රුසියානු බලධරීන් වෙත දැනුම් දී තිබුණේ.\nඑවන් පසුබිමකයි අධිකරණ නියෝගයක් මත රුසියානු එරෝෆ්ලොට් ගුවන් සමාගමට අයත් මෙම ගුවන් යානය මෙරට තුළ රඳවා තබා ගෙන ඇත්තේ.\nකෙසේ වෙතත්, මෝසමක් මගින් නඩුව ඊයේ කැඳවූ අවස්ථාවේ අතිරේක සොලිස්ටර් ජනරාල් සුමති ධර්මවර්ධන අධිකරණය හමුවේ පැවසුවේ අන්තර්ජාතික ගිවිසුම් හා ද්වි පාර්ශ්වික එකඟතාවයන්ට අනුව අන්තර්ජාතික ගුවන් යානාවලට ශ්‍රී ලංකාවේ ගොඩ බෑමට සහ පිටත්ව යාමට අවශ්‍ය පහසුකම් සැලසීමට ශ්‍රී ලංකා රජය බැඳී සිටින බවයි.\nඑමෙන්ම එලෙස ගොඩබානු ලබන ගුවන්යානාවලට යළි පිටත්ව යාම සඳහා අවශ්‍ය පහසුකම් සැලසීමට සිවිල් ගුවන් සේවා අධිකාරියේ අධ්‍යක්ෂවරයාට නීතියෙන් බලය පැවරී තිබෙන බැවින් මෙවැනි වාරණ නියෝගයක් නිකුත් කිරීමට අධිකරණයට බලයක් නොමැති බවත් අතිරේක සොලිසිටර් ජනරාල්වරයා පෙන්වා දුන්නා.\nඅධිකරණ විසින් වාරණ නියෝගය නිකුත් කිරීමෙන් පසුව අධිකරණයේ පිස්කල්වරයා ගුවන් ගමන් පාලක මැදිරියට ගොස් අදාළ ගුවන් යානයේ ගමන අත්හිටුවන ලෙස දන්වා තර්ජනය කර තිබෙන බව ද අතිරේක සොලිස්ටර් ජෙනරාල්වරයා අධිකරණය හමුවේ ප්‍රකාශ කළා.\nමේ අතර ගුවන් යානයේ සිට ඉන් ඉවත් කළ මගීන් 191 දෙනෙකුට සහ කාර්ය මණ්ඩලයේ තිස් දෙදෙනෙකු අද මොස්කව් බලා පිටත්වූ ගුවන් යානයකින් මෙන්ම හෙට පිටත්වීමට නියමිත යානයකින් ගමනාන්ත බලා යොමු කරන බවයි වාර්තා වුණේ.\nකෙසේ වෙතත්, ගුවන් යානය මෙරට ගුවන් තොටුපොලේ රඳවා ගැනීමට කටයුතු කිරීමත් සමඟ ශ්‍රී ලංකා - රුසියානු රාජ්‍ය තාන්ත්‍රික සබඳතාවලටද මේ වනවිට තර්ජනයක් මතුව තිබෙනවා.\nශ්‍රී ලංකාව මුහුණ දී ඇති ආර්ථික අර්බුදය හමුවේ රුසියාව සහ ශ්‍රි ලංකාව අතර රාජ්‍යතාන්ත්‍රික සබඳතා බිඳ වැටීමට තුඩුදෙන මෙම එරෝෆ්ලොට් සිද්ධිය සම්බන්ධයෙන් හිටපු රාජ්‍ය තාන්ත්‍රික නිලධාරියෙකු වන අචාර්ය දයාන් ජයතිලකගෙන් අප විමසීමක් කළා.\nඔහු කියා සිටියේ වහාම ක්‍රියාත්මක වී රාජ්‍ය තාන්ත්‍රිකව මෙම ගැටලුව ශ්‍රී ලංකාවට වාසිදායක වන අයුරින් විසඳා ගත යුතුව ඇති බවයි.\nමේ අතර, වරාය, නාවික හා ගුවන්සේවා අමාත්‍යාංශය නිවේදනයක් නිකුත් කරමින් දැනුම් දෙන්නේ එරෝෆ්ලොට් ගුවන් යානය හා මතුව ඇති ගැටලු‍ව සම්බන්ධයෙන් අවධානය යොමු කර ඇති බවයි.\nඒ අනුව හෙට දිනයේ විෂය භාර අමාත්‍ය නිමල් සිරිපාල ද සිල්වා හෙට පැවැත්වෙන මාධ්‍ය හමුවකදී ඒ සම්බන්ධයෙන් ප්‍රකාශයක් සිදුකිරීමට නියමිත බවයි වාර්තා වන්නේ.\nමේ අතර, මෙරට රඳවාගෙන තිබෙන රුසියානු ඒරෝෆ්ලොට් ගුවන් යානය සම්බන්ධයෙන් මතුවී ඇති ගැටලුකාරි තත්ත්වය වහාම විසඳීමට මෙරට බලධාරින් කටයුතු කළ යුතු බව රාජ්‍ය පරිපාලන, පළාත් සභා සහ පළාත් පාලන අමාත්‍ය දිනේෂ් ගුණවර්ධන ද ප්‍රකාශ කර තිබුණා.\nදෙරට අතර ආර්ථික සබඳතාවලට එය අහිතකර ලෙස බලපෑමට පෙර අවශ්‍ය පියවර ගැනීමට වහා ක්‍රියා කළ යුතු බවයි කැස්බෑව - ගොරකපිටිය ප්‍රදේශයේ පැවති උත්සවයකදී අමාත්‍යවරයා සඳහන් කළේ.",
       "URL": "https://www.hirunews.lk/306222/මිතුදම-රැකගන්න-රුසියාව-කඩිනම්-මැදිහත්වීමක්-ඉල්ලයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1118"
}