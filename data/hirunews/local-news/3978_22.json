{
       "Source": "hirunews",
       "Timestamp": "Monday, 23 April 2018 - 8:18",
       "Headline": "ලන්ඩනයට ජනපති සමඟ ගිය නිල දූත පිරිස ගැන පැහැදිලි කිිරිමක්",
       "News Content": "පොදුරාජ්‍ය මණ්ඩලීය රාජ්‍ය නායක සමුළුවට ජනාධිපති මෛත්‍රිපාල සිරිසේන සමග සහභාගිවු නිල දූත පිරිස සම්බන්ධයෙන් පැතිර යන තොරතුරු අසත්‍ය බව ජනාධිපති මාධ්‍ය ඒකකය පවසනවා.\nමෙම සමුළුව වෙනුවෙන් ජනාධිපතිවරයා සමඟ නිල දූත පිරිසට එක්වූයේ ජනපති ආර්යාව, නිල වෛද්‍යවරයා, අමාත්‍ය තිලක් මාරපන සහ ඔහුගේ බිරිඳ, අමාත්‍ය නිමල් සිරිපාල ද සිල්වා, භාෂා පරිවර්තක සහ විදේශ කටයුතු අමාත්‍යාංශයේ නිලධාරීන් දෙදෙනෙකු පමණක් බවයි ජනාධිපති මාධ්‍ය ඒකකයේ වෙබ් අඩවියේ සඳහන් වුණේ.\nඊට අමතරව පොදුරාජ්‍ය මණ්ඩලීය රාජ්‍ය නායක සමුළුවට හෝ ඊට සමගාමීව පැවති වෙනත් කිසිදු හමුවකට ජනාධිපති කාර්යාලයේ වියදමින් කිසිදු පුද්ගලයෙකු සහභාගිවී නොමැති බවද එහි දැක්වෙනවා.\nමුදල් අමාත්‍ය මංගල සමරවීර සහ කර්මාන්ත හා වෙළඳ අමාත්‍ය රිෂාඩ් බදියුදීන් සහභාගිවී ඇත්තේ ආර්ථික සමුළුවට බවද පෙන්වා දෙන ජනාධිපති මාධ්‍ය ඒකකය තවදුරටත් සඳහන් කළේ එම ආර්ථික සමුළුව නියෝජනය කළ කිසිදු පාර්ශවයකට ජනාධිපති කාර්යාලය වියදමක් දරා නොමැති බවයි.\nඇතැම් මාධ්‍යවල ලන්ඩන් සංචාරය සඳහා 100 කට අධික දූත පිරිසක් සහභාගිවූ බවට පළවන වාර්තා ප්‍රතික්ෂේප කරන බවයි ජනාධිපති මාධ්‍ය ඒකකය තවදුරටත් සඳහන් කළේ.",
       "URL": "https://www.hirunews.lk/189014/ලන්ඩනයට-ජනපති-සමඟ-ගිය-නිල-දූත-පිරිස-ගැන-පැහැදිලි-කිිරිමක්",
       "Category": "Local News",
       "Parent URL": "https://www.hirunews.lk/local-news.php?pageID=3978"
}