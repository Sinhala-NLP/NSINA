{
       "Source": "hirunews",
       "Timestamp": "Sunday, 16 July 2023 - 22:17",
       "Headline": "ආලෝකයක් විහිදෙන අඹුසැමි යුවල (වීඩියෝ)",
       "News Content": "ගලගෙදර කළුවාන ගම්මානයේ ජීවත්වන අඹුසැමි යුවලකගේ සිරුරෙන් සියුම් ආලෝකයක් විහිදෙන බව වාර්තා වනවා.\nබැලූ බැල්මටම මෙය සිදුවිය නොහැක්කක් බවට පෙනුණත් මහනුවර ජාතික රෝහලේ ජ්‍යෙෂ්ඨ වෛද්‍ය ජනක ජයසූරිය මහතා මේ පිළිබඳ කළ මූලික පරීක්ෂණයේදී මෙම සිද්ධිය පියවි ඇසින්ම අත්දැක තිබෙනවා.\nමේ හිරු ප්‍රවෘත්තිද ඒ පිළිබඳව කළ ගවේෂණයක්.\nගලගෙදර කළුවාන ගම්මානයේ ජීවත්වන අඹුසැමි යුවළකගේ සිරුරෙන් සියුම් ආලෝකයක් විහිදෙන බවට ලැබුණු තොරතුරු අනුව මහනුවර ජාතික රෝහලේ ජ්‍යෙෂ්ඨ වෛද්‍ය ජනක ජයසූරිය මහතා ඇතුළු කණ්ඩායමක් ඒ පිළිබඳව විමසීමට එම නිවෙස වෙත ගොස් තිබුණා.\nඑහිදී ඔවුන් මවිතයට පත්ව තිබුණේ අඳුරු පරිසරයකදී ඔවුන්ගේ සම මතුපිට පිරිමැදීමක් සිදුවන විට සියුම් අලෝකයක් විහිදෙන බව පියවි ඇසින් දැකගත හැකි වීම හේතුවෙන්.\nවෘත්තියෙන් ගොවියෙකු වන සෙනෙවිරත්න බණ්ඩාර මහතා සහ ඔහුගේ බිරිඳ වන ඩබ්ලිව්. ඩී ශ්‍රියානි කුමාරි මහත්මිය මේ අත්දැකීමට මුහුණ දෙන්නේ දිගු කාලයක සිටයි.\nමොවුන්ගේ සිරුරෙන් සියුම් ආලෝකයක් නිකුත් වීම තහවුරු කිරීමට ඇති එකම බාධකය වන්නේ එය කැමරාවක පටිගත කරගත නොහැකි වීම හා අඳුරු පරිසරයකදී පියවි ඇසින් පමණක් එම ආලෝකය දැකගත හැකි වීමයි.\nශ්‍රියානි මහත්මිය සිය සිරුරෙන් මෙවැනි රශ්මියක් විහිදෙන බව අත්දකිමින් සිටින්නේ වයස අවුරුදු 13ක් තරම් කුඩා වයසේ සිටයි.\nමීට වසරක පමණ කාලයක සිට සිය සැමියාද මෙම ආලෝක ධාරා අත්දැකීමට මුහුණ දෙන බවයි ශ්‍රියානි පවසන්නේ.\nමොවුන් සම්බන්ධයෙන් මූලික පරීක්ෂණයක් සිදුකළ මහනුවර ජාතික රෝහලේ ජ්‍යෙෂ්ඨ වෛද්‍ය ජනක ජයසූරිය මහතා පවසන්නේ මෙය ස්ථිති විද්‍යුතයේ ප්‍රතිඵලයක් බවයි.",
       "URL": "https://www.hirunews.lk/341445/ආලෝකයක්-විහිදෙන-අඹුසැමි-යුවල-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=178"
}