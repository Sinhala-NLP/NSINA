{
       "Source": "hirunews",
       "Timestamp": "Monday, 25 April 2022 - 16:13",
       "Headline": "වතිකානයේ දී පාස්කු තෙවර්ෂය සැමරේ - පාප් වහන්සේගෙන් වින්දිතයන්ට ආශිර්වාද (වීඩියෝ)",
       "News Content": "ශුද්ධෝත්තම ෆ්‍රැන්සිස් පාප් වහන්සේ වතිකානයේ දී අද (25) පාස්කු ප්‍රහාරයෙන් පීඩාවට ලක්වූ ශ්‍රී ලාංකිකයන්ට ආශිර්වාදය පළ කිරීමට එක්වුණා.\nඒ, වතිකානුවේ ශාන්ත පීතර බැසිලිකා දේවස්ථානයේ සිංහල බසින් ගීතිකා ගයමින් පැවැත්වූ දිව්‍යා පූජාවකින් අනතුරුවයි.\nඅගරදගුරු අතිඋතුම් මැල්කම් කාදිනල් රංජිත් හිමිපාණන්, රදගුරු හිමිවරුන් සහ පාස්කු ප්‍රහාරයේ වින්දිතයන් පිරිසක් සමඟ මෙම අවස්ථාවට සහභාගි වූයේ ශුද්ධෝත්තම පාප් වහන්සේගේ ඇරයුමෙන්.\nමෙම අවස්ථාවට බෞද්ධ භික්ෂුන් වහන්සේලා දෙනමක් ද සහභාගි වී සිටීම විශේෂත්වයක්.\nමෙරට කතෝලික පදවිය නියෝජනය කරන රදගුරු හිමිපාණන් වහන්සේලා, පාස්කු ඉරුදින ප්‍රහාරයේ වින්දිතයින් 35 දෙනෙකු මෙන්ම ඉතාලියේ වෙසෙන ශ්‍රී ලාංකික කතෝලික බැතිමතුන් 3000කට අධික පිරිසක් මෙම අවස්ථාවට එක්ව සිටියා.\nඑහිදී දිව පූජා යාගය සිංහල බසින් මෙහෙය වූයේ කොළඹ අගරදගුරු අති උතුම් මැල්කම් කාදිනල් රංජිත් හිමිපාණන් විසින්.\nකතෝලික රදගුරු සම්මේලනයේ සභාපති අතිඋතුම් විනිස්ටන් ප්‍රනාන්දු රදගුරු හිමිපාණන් විසින් විශේෂ දිව්‍ය පුජා යාගයේ දේශනය ද පවත්වනු ලැබුවා.\nපාස්කු ඉරුදින ත්‍රස්ත ප්‍රහාරයේදී කටුවාපිටිය දේවාස්ථානයේ ලේ තැවරුණු උත්ථානයේ කිස්තුස් වහන්සේගේ පිළිමය ද මෙම විශේෂ දිව්‍ය පූජා යාගය සඳහා ගෙන ගොස් ඇති අයුරු දක්නට ලැබුණා.\nවිශේෂ දිව්‍ය පූජා යාගයෙන් අනතුරුව අති උතුම් ෆ්‍රැන්සිස් පාප් වහන්සේ ශාන්ත පීතර බැසිලිකාවට සම්ප්‍රාප්ත වුණා.\nඑහිදී පාප් වහන්සේ පැමිණ සිටි පාස්කු ප්‍රහාරයේ වින්දිතයින් 35 දෙනා වෙන වෙනම ආශිර්වා කිරීමට ද කටයුතු කළා.\nවින්දිතයින් සිහි කරමින් උත්ථානයේ ක්‍රිස්තුස් වහන්සේගේ ප්‍රතිමාවක් සමරු සටහන් ලෙස අති උතුම් ශුද්ධෝත්තම ෆ්‍රැන්සිස් පාප් වහන්සේ වෙත කාදිනල් හිමිපාණන් විසින් පිළිගන්වනු ලැබුවා.\nඉන් අනතුරුවයි සියළු දෙනා ආශිර්වාද කිරීමට ද පාප් වහන්සේ කටයුතු කළේ.",
       "URL": "https://www.hirunews.lk/302784/වතිකානයේ-දී-පාස්කු-තෙවර්ෂය-සැමරේ-පාප්-වහන්සේගෙන්-වින්දිතයන්ට-ආශිර්වාද-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1210"
}