{
       "Source": "hirunews",
       "Timestamp": "Friday, 17 November 2017 - 14:15",
       "Headline": "පැන යාමට උත්සාහ කළ ආවා කල්ලි සාමාජිකයෙකු අත්අඩංගුවට",
       "News Content": "ආවා කල්ලියේ ප්‍රබල සාමාජිකයෙකු පොලිස් ග්‍රහණයෙන් මිදී පැන යාමට උත්සාහ කිරීමේදී යලි අත්අඩංගුවට ගෙන තිබෙනවා.\nමෙම ආවා කල්ලි සාමාජිකයා කන්කසන්තුරේ - මල්ලාකම් උසාවිය වෙත නඩු කටයුත්තක් සදහා රැගෙන ආ අවස්ථාවේදීයි මෙලෙස පැන යාමට උත්සාහ දරා ඇත්තේ.\nතෙලිප්පලෙයි පොලීසිය සදහන් කළේ ඔහු මේ වනවිට පොලිස් භාරයේ රදවාගෙන ප්‍රශ්න කරන බවයි.\nඅප වාර්තාකරු සඳහන් කළේ පැන යාමට උත්සාහ කළ පුද්ගලයා ආවා කල්ලියේ වර්තමාන නායකයා ලෙසට කටයුතු කරන නිශා වික්ටර් නැමති අයෙක් බවයි.\nඔහු පැන යාමට උත්සාහ කළ අවස්ථාවේදී බන්ධනාගාර නිලධාරීන් සහ පොලිස් නිලධාරීන් සැකකරු සිය භාරයට ගෙන තිබෙනවා.\nමෙම පුද්ගලයා පොලිස් අත්ඩංගුවට ගෙන තිබුනේ පසුගිය අගෝස්තු මාසයේදීයි.\nමේ අතර නිවේදනයක් නිකුත් කරමින් අමාත්‍ය සාගල රත්නායක සඳහන් කළේ ආවා නමින් හැඳින්වෙන කල්ලියට හෝ වෙනත් කිසිදු සන්නද්ධ කණ්ඩායමකට උතුරු පළාතේ හිස එසවීමට රජය කිසිදු අවස්ථාවක් නොදෙන බවයි.\nඑවැනි සංවිධාන සහ එහි සාමාජිකයන් නීතිය හමුවට ගෙන ඒමට පොලිසිය කටයුතු කරන බව ද අමාත්‍යවරයා ප්‍රකාශ කළා.\nඋතුරු පළාතේ සිදුවී ඇති පහරදීම් 8 ක් පිළිබඳ තොරතුරු වාර්තාවී ඇති අතර එම සිද්ධීන්වලට අදාළව පොලිසිය සැකකරුවන් 6 දෙනෙකු ද අත්අඩංගුවට ගෙන තිබෙනවා.\nඑම පහරදීම්වලට සම්බන්ධ අනෙක් සැකකරුවන් ද අත්අඩංගුවට ගැනීමට පොලිසිය අඛණ්ඩවම පරීක්ෂණ සිදුකරන බව අමාත්‍ය සාගල රත්නායක නිකුත් කළ නිවේදනයේ සඳහන්.\nඑමෙන්ම මෙම පරීක්ෂණ හේතුවෙන් යාපනය කොට්ඨාශයේ සියලු පොලිස් නිලධාරීන්ගේ නිවාඩු ද අවලංගු කර තිබෙනවා.\nකිසිදු අවස්ථාවක මෙම විමර්ශණ සීමා කිරීමක් සිදු නොකරන අතර උතුරු පළාතට අමතරව දිවයිනේ අනෙකුත් ප්‍රදේශවල ද සන්නද්ධ කණ්ඩායම් සම්බන්ධ මෙහෙයුම් සිදුකරන බවයි අමාත්‍යවරයා අවධාරණය කර ඇත්තේ.\nමේ සම්බන්ධ පරීක්ෂණවලින් පොලිසිය ඉතා හොඳ ප්‍රගතියක් අත්කරගෙන ඇති අතර පාතාල කණ්ඩායම් මෙන්ම විදේශයන්හි සිට ක්‍රියාත්මක වන කණ්ඩායම් පිළිබඳව ද තොරතුරු රැසක් හෙළිවී ඇතැයි අමාත්‍ය සාගල රත්නායක සිය නිවේදනය මගින් පෙන්වාදී තිබෙනවා.\nපොලිසිය මෙම සන්නද්ධ කණ්ඩායම් මැඩපැවැත්වීමට කඩිනමින් හැකියාව ලැබෙන බවට දැඩිව විශ්වාස කරන බවයි අමාත්‍යවරයා නිකුත් කළ නිවේදනයේ වැඩිදුරටත් දැක්වෙන්නේ.",
       "URL": "https://www.hirunews.lk/176268/පැන-යාමට-උත්සාහ-කළ-ආවා-කල්ලි-සාමාජිකයෙකු-අත්අඩංගුවට",
       "Category": "Local News",
       "Parent URL": "https://www.hirunews.lk/local-news.php?pageID=4213"
}