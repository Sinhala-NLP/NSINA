{
       "Source": "hirunews",
       "Timestamp": "Monday, 02 August 2021 - 13:25",
       "Headline": "පිළියන්දල තැපැල් ස්ථානාධිපති ඇතුලු 18 කට කොරෝනා - විවාහ මංගල උත්සව ආශ්‍රිතව කොරෝනා පොකුරු වර්ධනය වීමක් (වීඩියෝ)",
       "News Content": "මෙරටින් ඊයේ වාර්තා වූ ආසාදිතයන් 2,510 දෙනාගෙන් ආසාදිතයන් 300 ඉක්මවා ගම්පහ සහ කළුතර දිස්ත්‍රික්කවලින් වාර්තා වී තිබෙනවා.\nකළුතර දිස්ත්‍රික්කයෙන් 398 දෙනෙකුත්, ගම්පහ දිස්ත්‍රික්කයෙන් 384 දෙනෙකුත් ඊයේ (01) වාර්තාවී ඇති බවයි කොවිඩ් 19 පැතිරීම වැළැක්වීමේ ජාතික ක්‍රියාන්විත මධ්‍යස්ථානය සඳහන් කළේ.\nඑමෙන්ම 100 ඉක්මවූ ආසාදිතයන් සංඛ්‍යාවක් කොළඹ, මහනුවර, ගාල්ල, මාතර, හම්බන්තොට, මොණරාගල, මාතලේ යන දිස්ත්‍රික්කවලින් වාර්තා වී තිබෙනවා.\nපෙරේදා සිදුවූ බවට සෞඛ්‍ය සේවා අධ්‍යක්ෂ ජනරාල්වරයා විසින් ඊයේ තහවුරු කරන ලද මරණ 67ත් සමඟ මේ වනවිට සමස්ත මරණ සංඛ්‍යාව දැක්වෙන්නේ 4,508 ක් ලෙසයි.\nමෙරට තුළ වෙනත් රෝගවලින් මියයන ප්‍රමාණයට වැඩි සංඛ්‍යාවක් කොරෝනා වෛරසයෙන් මියයන තත්වයක් පවතින බවයි ඇමරිකාවේ යේල් විශ්වවිද්‍යාලයේ බෝවන රෝග පිළිබඳ පර්යේෂණ විද්‍යාඥ, රජරට විශ්වවිද්‍යාලයේ ප්‍රජා වෛද්‍ය අංශයේ මහාචාර්ය වෛද්‍ය සුනෙත් අගම්පොඩි වැඩිදුරටත් කියා සිටියේ.\nමේ අතර දිවයින පුරා විවාහ මංගල උත්සව ආශ්‍රිතව මේ වනවිට කොරෝනා පොකුරු වර්ධනය වෙමින් පවතින බව මහජන සෞඛ්‍ය පරීක්ෂකවරුන්ගේ සංගමයේ සභාපති උපුල් රෝහණ ප්‍රකාශ කළා.\nමේ අතර අද දිනයේ තවත් ජාන විශ්ලේෂණ පරීක්ෂණයක් ආරම්භ කරන බව ශ්‍රී ජයවර්ධනපුර විශ්වවිද්‍යාලයේ ආසාත්මිකතා ප්‍රතිශක්ති විද්‍යා හා සෛල ජෛව විද්‍යා ආයතනයේ අධ්‍යක්ෂ ආචාර්ය චන්දිම ජීවන්දර ප්‍රකාශ කළා.\nඔහු සඳහන් කළේ සාම්පල 96 ක් යොදාගනිමින් මෙම පර්යේෂණය සිදුකරන බවයි. දිවයිනම ආවරණය වන පරිදි එම සාම්පල ලබාගෙන ඇති බව ඔහු කියා සිටියා.\nඩෙල්ටා ප්‍රභේදය රට තුළ ව්‍යාප්තවීමත් සමඟ පවතින අවදානම සහ රෝගීන් සංඛ්‍යාව අවම කරගැනීම සඳහා ජනතාවට සමාජමය වගකීමක් ඇති බවයි නියෝජ්‍ය සෞඛ්‍ය සේවා අධ්‍යක්ෂ ජනරාල් විශේෂඥ වෛද්‍ය හේමන්ත හේරත්  ප්‍රකාශ කළේ.\nමේ අතර පිළියන්දල තැපැල් කාර්යාලයේ තැපැල් ස්ථානාධිපති ඇතුලු 18 දෙනෙකුට කොරෝනා ආසාදනය වීම හේතුවෙන් එම තැපැල් කාර්යාලය තාවකාලිකව වසා දැමීමට පියවර ගනු ලැබුවා.\nඑමෙන්ම ඕස්ට්‍රේලියාවේ හිටපු ක්‍රිකට් නායකයෙකු වන ෂේන් වෝන්ට කොරෝනා ආසාදනය වී තිබෙනවා.\nඒ හේතුවෙන් ඔහු ස්වයං නිරෝධායනයට යොමුවී ඇති බවයි විදෙස් මාධ්‍ය වාර්තා සඳහන් කළේ.\nඑංගලන්තයේ මේ වනවිට පැවැත්වෙන පන්දු සියයයේ ක්‍රිකට් තරගාවලියේ ලන්ඩන් ස්පිරිට් කණ්ඩායමේ ප්‍රධාන පුහුණුකරු වශයෙන් ෂේන් වෝන් කටයුතු කරනවා.",
       "URL": "https://www.hirunews.lk/278651/පිළියන්දල-තැපැල්-ස්ථානාධිපති-ඇතුලු-18-කට-කොරෝනා-විවාහ-මංගල-උත්සව-ආශ්‍රිතව-කොරෝනා-පොකුරු-වර්ධනය-වීමක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1780"
}