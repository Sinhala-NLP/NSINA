{
       "Source": "hirunews",
       "Timestamp": "Sunday, 19 July 2020 - 14:52",
       "Headline": "අත්අඩංගුවට ගත් පළාත් සභා මන්ත්‍රීවරයාට ඇප",
       "News Content": "තැපැල් දෙපාර්තමේන්තුවට වංචාවක් සිදුකිරීමේ චෝදනාව මත අත්අඩංගුවට ගත් හිටපු පාර්ලිමේන්තු මන්ත්‍රීවරයෙකු මෙන්ම හිටපු පළාත් සභා මන්ත්‍රීවරයෙකු වන නිමල් ආර්. පීරිස් ඇප මත මුදා හැර තිබෙනවා.\nසැකකරු කඩුවෙල වැඩබලන මහේස්ත්‍රාත් කමල් ප්‍රසන්න විජේසිරි හමුවට ඉදිරිපත් කිරීමෙන් අනතුරුව රුපියල් ලක්ෂ 50 බැගින් වූ ශරීර ඇප දෙකක් මත මුදා හැරීමටයි නියෝග කෙරුණේ.\nහිටපු පළාත් සභා මන්ත්‍රීවරයාව තලංගම පොලිසිය ඊයේ රාත්‍රියේ අත්අඩංගුවට ගනු ලැබුවේ ලිපි 7,564 ක් සඳහා අය විය යුතු රුපියල් එක්ලක්ෂ 13,460 ක මුදලක් එම දෙපාර්තමේන්තුවට නොගෙවා වංචා කිරීමේ සිද්ධියකට අදාළවයි.\n1999 වසරේදී හිටපු මන්ත්‍රීවරයාට ලබාදී තිබූ මුද්දරය වෙනුවට මුද්‍රාව තබන තැපැල් මුද්‍රා යන්ත්‍රය භාවිත කරමින් මෙම වංචාව සිදුකර ඇති බවටයි අනාවරණ වී ඇත්තේ.\nඑමෙන්ම ඔහු දැරූ මන්ත්‍රී ධුරයට අදාළ කාලසීමාව අවසන් වුවද තැපැල් මුද්‍රා තැබීමේ යන්ත්‍රය යළි භාරදී තිබුණේ නැහැ. ඔහු මෙලෙස තැපැල් දෙපාර්තමේන්තුවට වංචා කරමින් යොමුකර ඇත්තේ සමගි ජනබලවේගයේ ජනහමුවක් සඳහා පැමිණෙන ලෙස ආරාධනා කරන ලද ලිපි තොගයක්.\nමීට දින කිහිපයකට පෙර මධ්‍යම තැපැල් හුවමාරුවට මෙම ලිපි භාරදී ඇති අතර, ඉන් කිහිපයක් තලවතුගොඩ තැපැල් ස්ථානයට ද ලැබී තිබෙනවා.\nඑහිදී අදාළ ලිපි පරීක්ෂා කිරීමේදී මතුවූ සැකය මත තලවතුගොඩ තැපැල් ස්ථානාධිපතිවරයා පොලීසියට පැමිණිල්ලක් සිදුකර තිබුණා.",
       "URL": "https://www.hirunews.lk/245905/අත්අඩංගුවට-ගත්-පළාත්-සභා-මන්ත්‍රීවරයාට-ඇප",
       "Category": "Local News",
       "Parent URL": "https://www.hirunews.lk/local-news.php?pageID=2574"
}