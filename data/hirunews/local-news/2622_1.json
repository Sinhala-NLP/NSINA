{
       "Source": "hirunews",
       "Timestamp": "Tuesday, 30 June 2020 - 13:03",
       "Headline": "රාජිත පෙත්සම ඉල්ලා අස් කර ගනී",
       "News Content": "හිටපු පාර්ලිමේන්තු මන්ත්‍රී රාජිත සේනාරත්න විසින් අභියාචනාධිකරණයේ ගොනු කර තිබූ ප්‍රතිශෝධිත පෙත්සම අද ඉල්ලා අස් කර ගනු ලැබුවා.\nඒ, අදාළ පෙත්සම අචල වෙන්ගප්පුලි සහ ප්‍රියන්ත ප්‍රනාන්දු යන අභියාචනාධිකරණ විනිසුරු මඩුල්ල හමුවේ කැදවූ අවස්ථාවේදීයි.\nමෙහිදී රාජිත සේනාරත්න වෙනුවෙන් පෙනී සිටි නීතිඥවරයා අධිකරණය හමුවේ කියා සිටියේ තම සේවාදායකයා මේ වනවිට ඇප මත මුදාහැර ඇති බැවින් ඉදිරියට මෙම පෙත්සම පවත්වාගෙන යාමට අදහස් නොකරන බවයි.\nඒ අනුව මෙම පෙත්සම ඉල්ලා අස්කර ගැනීමට අවසර ලබාදෙන ලෙස නීතිඥවරයා අධිකරණයෙන් ඉල්ලා සිටියා.\nඊට අවසර ලබාදෙමින් මෙම පෙත්සම ප්‍රතික්ෂේප කිරීමටයි විනිසුරු මඩුල්ල නියෝග කළේ.\nආන්දෝලනාත්මක සුදු වෑන් මාධ්‍ය හමුව සම්බන්ධයෙන් කොළඹ මහේස්ත්‍රාත් අධිකරණය විසින් නියම කරනු ලැබූ ඇපය කොළඹ මහාධිකරණය අවලංගු කිරීමෙන් පසුව සැකකාර හිටපු පාර්ලිමේන්තු මන්ත්‍රී රාජිත සේනාරත්න රක්ෂිත බන්ධනාගාර ගත කළා.\nරිමාන්ඩ් භාරයේ සිටින තමන් ඇප මත මුදා හරින ලෙස ඉල්ලා ප්‍රතිශෝධිත පෙත්සමත් රාජිත සේනාරත්න අභියාචනාධිකරණය හමුවේ ගොනු කරනු ලැබුවේ ඉන් අනතුරුවයි.\nඑම පෙත්සම අද කැදවූ අවස්ථාවේදී නිතිපතිවරයා වෙනුවෙන් පෙනී සිටි නියෝජ්‍ය සොලිසිටර් ජෙනරාල් දිලීප පීරිස් කියා සිටියේ දැනටමත් මොහු ඇප මත මුදා හැර සිටින බවයි.",
       "URL": "https://www.hirunews.lk/244299/රාජිත-පෙත්සම-ඉල්ලා-අස්-කර-ගනී",
       "Category": "Local News",
       "Parent URL": "https://www.hirunews.lk/local-news.php?pageID=2622"
}