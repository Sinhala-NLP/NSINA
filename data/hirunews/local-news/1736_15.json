{
       "Source": "hirunews",
       "Timestamp": "Monday, 23 August 2021 - 11:28",
       "Headline": "රිෂාඩ් බදියුදීන් වෛද්‍යවරයෙකුට මරණ තර්ජන කිරීම පිළිබඳ බන්ධනාගාරයෙනුත් විමර්ශන (වීඩියෝ)",
       "News Content": "සමගි ජන බලවේගයේ පාර්ලිමේන්තු මන්ත්‍රී රිෂාඩ් බදියුදීන් විසින් කොළඹ මැගසින් බන්ධනාගාරයේ වෛද්‍යවරයෙකුට මරණ තර්ජන එල්ල කළ බව කියන සිද්ධිය සම්බන්ධයෙන් සහකාර බන්ධනාගාර අධිකාරිවරයෙකුගේ ප්‍රධානත්වයෙන් විමර්ශනයක් ආරම්භ කර තිබෙනවා.\nබන්ධනාගාර මාධ්‍ය ප්‍රකාශක, කොමසාරිස් හා පාලන චන්දන ඒකනායක සඳහන් කළේ මන්ත්‍රීවරයා තර්ජනය කළ වෛද්‍යවරයා විසින් බන්ධනාගාර කොමසාරිස් ජෙනරාල්වරයාට සිදුකළ පැමිණිල්ලකට අනුව, මෙම විමර්ශනය ආරම්භ කර ඇති බවයි.\nඅදාළ වෛද්‍යවරයා බොරැල්ල පොලීසියට ද සිදුකළ පැමිණිල්ලට අනුව කොළඹ අපරාධ කොට්ඨාශය මගින් ද පරීක්ෂණයක් ආරම්භ කළා.\nඒ අනුව, කොළඹ අපරාධ කොට්ඨාසයේ විශේෂ පොලිස් කණ්ඩායමක් ඊයේ කොළඹ මැගසින් බන්ධනාගාරය වෙත ගොස් අදාළ සිදුවීම වූ ස්ථානය පරීක්ෂා කර තිබෙනවා.\nවෛද්‍යවරයා විසින් සිදුකළ පැමිණිල්ලේ සඳහන් වන්නේ වැලිකඩ බන්ධනාගාරයේ ඖෂධ ශාලාව තුළ පසුගිය 15 වැනිදා අදාළ වෛද්‍යවරයා විසින් රෝගී රැඳවියෙකු පරීක්ෂා කරමින් සිටියදී මන්ත්‍රීවරයා බලහත්කාරයෙන් එම ස්ථානයට පැමිණ ඇති බවයි.\nඑහිදී රිෂාඩ් බදියුදීන්, වෛද්‍යවරයා වෙත පැමිණ ඇත්තේ කොරෝනා අවදානම තුළ රෝගීන් කැඳවන ක්‍රමයට පරිබාහිරවයි. ඒ අනුව වෛද්‍යවරයා විසින් මන්ත්‍රීවරයාව දැනුවත් කිරීමත් සමග උරණ වූ මන්ත්‍රීවරයා බැණ වැදී ඇති බවයි පැමිණිල්ලේ  දැක්වෙන්නේ.",
       "URL": "https://www.hirunews.lk/280404/රිෂාඩ්-බදියුදීන්-වෛද්‍යවරයෙකුට-මරණ-තර්ජන-කිරීම-පිළිබඳ-බන්ධනාගාරයෙනුත්-විමර්ශන-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1736"
}