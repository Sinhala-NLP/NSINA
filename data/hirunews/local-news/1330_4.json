{
       "Source": "hirunews",
       "Timestamp": "Sunday, 27 February 2022 - 12:58",
       "Headline": "ඉදිරි සතියේත් විදුලි කප්පාදුව අඛණ්ඩ ව",
       "News Content": "තාප බලාගාරවලට අවශ්‍ය ඉන්ධන තවදුරටත් නොලැබීම හේතුවෙන් හෙටින් ආරම්භ වන සතිය තුළ ද විදුලි කප්පාදුවක් සිදු කරන බව මහජන උපයෝගීතා කොමිෂන් සභාව පවසනවා.\nඒ අනුව විදුලි කප්පාදු කරන කාලසීමාවන් පිළිබඳ නිවේදනය අද පස්වරුවේ නිකුත් කරන බවයි එම කොමිසන් සභාව සඳහන් කළේ.\nවර්තමානය වනවිට අඛණ්ඩ විදුලි සැපයුමක් ලබාදීම සිදු කිරීමට නොහැකි වී ඇත්තේ ඉන්ධන නොලැබීම හේතුවෙන් බවයි කොමිෂන් සභාව අවධාරණය කරන්නේ.\nඩීසල් සහ නැප්තා ප්‍රමාණවත් පරිදි බලාගාර වෙත ලබාදෙන්නේ නම් කප්පාදුවකින් තොරව මේ අවස්ථාවේ වුවද විදුලිය ලබාදිය හැකි බව මහජන උපයෝගීතා කොමිෂන් සභාව වැඩිදුරටත් ප්‍රකාශ කළා.\nඊයේ දිනයේත් මෙටි්‍රක් ටොන් 33,500ක් අඩංගු පෙට්‍රල් නෞකාවක් දිවයිනට ළඟා වූ අතර, එහි අඩංගු ඉන්ධන ගොඩබෑමේ කටයුතු අද ආරම්භ වන බව තෙල් සංස්ථාව සඳහන් කළා.\nඑමෙන්ම අද දිනයේ දී ඩීසල් නෞකාවක් මෙරටට ළඟාවීමටද නියමිතව තිබෙනවා.\nපසුගිය සතියේ ඩීසල් මෙටි්‍රක් ටොන් 35,300ක් රැගත් නෞකාවක් දිවයිනට ළඟා වූ අතර, ඉන් මෙටි්‍රක් ටොන් 6,500ක් විදුලි බලාගාර වෙත ලබාදීමට තෙල් සංස්ථාව පියවර ගත්තා.\nකෙසේ වෙතත් දිවයින පුරා මීට සති දෙකකට පමණ ඉහත දී ඇතිවූ ඩීසල් හිඟය තවදුරටත් බොහෝ ප්‍රදේශවල දක්නට ලැබෙන බව අප වාර්තාකරුවන් සඳහන් කළා.\nලංකා ඉන්ධන බෙදුම්කරුවන්ගේ සංගමය චෝදනා කළේ විදුලි ජනනය සඳහා ඉන්ධන ලබාදීමත් සමඟ පිරවුම්හල් වෙත බෙදාහරින ඉන්ධන ප්‍රමාණය අවම වී ඇති බවයි.\nඑමෙන්ම පාරිභෝගිකයන් ඉන්ධන හිඟය හේතුවෙන් ලද පළමු අවස්ථාවේම ඉන්ධන තොග රැස් කිරීමට කටයුතු කිරීම මෙම තත්වයට හේතු වී ඇති බවයි එම සංගමයේ සභාපති ෂෙල්ටන් ප්‍රනාන්දු හිරු ප්‍රවෘත්ති වෙත කියා සිටියේ.\nකෙසේ වෙතත් පෙරේ දා රාත්‍රියේ සිට අයි.ඕ.සී. සමාගම සිය ඉන්ධන මිල ඉහළ දැමීමත් සමඟ සිපෙට්කෝ පිරවුම්හල්වල ඉන්ධන ඉල්ලුම තවදුරටත් ඉහළ ගොස් ඇති බවයි වාර්තාවන්නේ.\nමෙවැනි පසුබිමක් තුළ දිවයින පුරා ආර්ථික මධ්‍යස්ථානවල එළවළු ලොරි පැමිණීමේ විශාල අඩුවක් අද දිනයේ නිරීක්ෂණය වන බව සමස්ත ලංකා ඒකාබද්ධ විශේෂිත ආර්ථික මධ්‍යස්ථාන එකමුතුවේ සභාපති අරුණ ශාන්ත හෙට්ටිආරච්චි ප්‍රකාශ කළා.\nඑමෙන්ම දිවයින පුරා විවිධ ප්‍රදේශවලින් එළවළු මිල දී ගැනීමට පැමිණෙන ලොරි සංඛ්‍යාවද අඛන්ඩව අවම මට්ටමක පවතින බවයි ඔහු වැඩිදුරටත් කියා සිටියේ.\nදුම්රිය ධාවනයට ඉන්ධන අර්බුදය බලපා ඇති බවට සති අන්ත ජාතික පුවත්පත් ප්‍රවෘත්ති වාර්තා කර තිබුණා.\nඊට ප්‍රතිචාර දක්වමින් දුම්රිය දෙපාර්තමේන්තුව සඳහන් කළේ තෙල් තොග ගබඩා පර්යන්ත සමාගමෙන් දුම්රිය දෙපාර්තමේන්තුව ඍජුව ඉන්ධන ලබාගැනීම හේතුවෙන් දුම්රිය ධාවනය පිළිබඳ අර්බුදයක් මේ දක්වා උද්ගත වී නොමැති බවයි.\nඑමෙන්ම දිවයින පුරා ඇතැම් ප්‍රදේශවල ගෑස් හිඟයක් පවතින බවට ලැබී ඇති තොරතුරු සම්බන්ධයෙන් සොයාබැලීමක් සිදුකරන බව පාරිභෝගික කටයුතු පිළිබඳ අධිකාරිය සඳහන් කළා.\nකෙසේ වෙතත් මෙම අවස්ථාවේ එවැනි හිඟයක් ඇතිවීමට ඉඩකඩක් නොමැති බවයි එම අධිකාරිය ප්‍රකාශ කළේ.",
       "URL": "https://www.hirunews.lk/298183/ඉදිරි-සතියේත්-විදුලි-කප්පාදුව-අඛණ්ඩ-ව",
       "Category": "Local News",
       "Parent URL": "https://www.hirunews.lk/local-news.php?pageID=1330"
}