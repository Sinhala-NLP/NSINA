{
       "Source": "hirunews",
       "Timestamp": "Wednesday, 12 January 2022 - 8:18",
       "Headline": "වඳුරඹ ඕ.අයි.සී.ට වෙඩි තැබීමට තැත් කළ කොස්තාපල් පලා යයි",
       "News Content": "ගාල්ල - වඳුරඹ පොලිසියේ ස්ථානාධිපතිවරයා සමග උරණ වී ඔහුට වෙඩි තැබීම සඳහා උත්සාහ කළ පොලිස් කොස්තාපල්වරයකු පලාගොස් ඇති බව පොලීසිය පවසනවා.\nවඳුරඹ පොලිස් ස්ථානය පිහිටි භූමියේ නව ගොඩනැගිල්ලක් ඉදිකිරීම සඳහා භූමියේ පිහිටා තිබෙන ගස් කීපයක් ඉවත් කිරීම සඳහා ලබා දී තිබූ අවසරය මත දැව සංස්ථාවේ නිලධාරීන් අද (11) එම පොලිස් භූමිය වෙත පැමිණ ඇතැයි පොලිස් ආරංචි මාර්ග සඳහන් කළා.\nඑම අවස්ථාවේදී එම රාජකාරිය භාරව සිටි කොස්තාපල්වරයා නව ගොඩනැගිල්ල ඉඳිකරන පරිශ්‍රයට බාහිරව තිබෙන අනෙකුත් ගස් ද දැව සංස්ථාවේ සේවකයන් ලවා කපා ඉවත් කිරීමට කටයුතු කර තිබූ බවයි එම ආරංචි මාර්ග පෙන්වා දෙන්නේ.\nරාජකාරි කටයුත්තක් සඳහා පැය කීපයක් පිටතට ගොස් සිටි ස්ථානාධිපතිවරයා පැමිණීමෙන් අනතුරුව පොලිස් භූමියේ තිබෙන සියලුම ගස් කපා ඉවත් කර තිබෙන අයුරු දැක කොස්තාපල්වරයා නිල කාමරයට කැඳවා දොස් පවරා ඇති බවට ද තොරතුරු වාර්තා වනවා.\nඑහිදී ස්ථානාධිපතිවරයා සමග බහින්බස් වූ කොස්තාපල්වරයා නිල කාමරෙන් පිටතට පැන \"කෝ ගනින් ගිනි අවියක් මූට වෙඩි තියන්න\" යැයි පවසමින් චෝදනාගාරය තුළ ගිනිඅවි බහා තිබෙන ආරක්ෂිත පෙට්ටිය අසලට ගොස් එය විවෘත කිරීමට උත්සාහ දරා ඇතැයි පොලිස් ආරංචි මාර්ග වැඩිදුරටත් සඳහන් කළා.\nඑහිදී සෙසු පොලිස් නිලධාරීන් දැඩි පරිශ්‍රමයක් දරා කොස්තාපල්වරයාව බැරැක්කය වෙත රැගෙන ගොස් ඇති අතර, එහිදී ඔහු පලා ගොස් තිබෙනවා\nමෙලෙස පලා ගොස් ඇත්තේ යක්කලමුල්ල ප්‍රදේශයේ පදිංචි ව සිටින පොලිස් කොස්තාපල්වරයෙක්.",
       "URL": "https://www.hirunews.lk/293752/වඳුරඹ-ඕ-අයි-සී-ට-වෙඩි-තැබීමට-තැත්-කළ-කොස්තාපල්-පලා-යයි",
       "Category": "Local News",
       "Parent URL": "https://www.hirunews.lk/local-news.php?pageID=1431"
}