{
       "Source": "hirunews",
       "Timestamp": "Monday, 17 February 2020 - 14:50",
       "Headline": "කෝටියකට වැඩි රත්‍රං සඟවාගෙන පැමිණි අයෙක් රේගු දැලට හසුවෙයි",
       "News Content": "රුපියල් එක් කෝටි විසිඅට ලක්ෂයකට අධික වටිනාකමකින් යුත් රත්‍රං බිස්කට් තොගයක් නීතිවිරෝධී ලෙස මෙරටට රැගෙන ආ පුද්ගලයෙකු කටුනායක ගුවන්තොටුපල රේගුව මගින් අත්අඩංගුවට ගෙන තිබෙනවා.\nඉන්දියාවේ චෙන්නායි සිට ශ්‍රී ලංකන් ගුවන් සේවයේ යූ.එල්. 121 දරණ යානයෙන් පැමිණි මොහු අද (17) උදෑසන අත්අඩංගුවට ගත් බවයි රේගු මාධ්‍ය ප්‍රකාශක අතිරේක රේගු අධ්‍යක්ෂ ජනරාල් සුනිල් ජයරත්න සදහන් කළේ.\nසැකකරු මාලිගාවත්ත ප්‍රදේශයේ පදිංචි 36 හැවිරිදි අයෙක් වන අතර ඔහු සිය පාවහන් තුළ සඟවා මෙම රන් බිස්කට් තොගය රැගෙනවිත් තිබෙනවා.\nමෙහිදී සොයාගත් කිලෝ 01යි ග්‍රෑම් 400ක් බරකින් යුත් රන් බිස්කට් 12 රාජසන්තක කර ඇති අතර, සැකකරුට රුපියල් ලක්ෂ 13ක දඩ මුදලක් ගෙවන ලෙසටද ගුවන් තොටුපල රේගුව නියෝග කර තිබෙනවා.",
       "URL": "https://www.hirunews.lk/234634/කෝටියකට-වැඩි-රත්‍රං-සඟවාගෙන-පැමිණි-අයෙක්-රේගු-දැලට-හසුවෙයි",
       "Category": "Local News",
       "Parent URL": "https://www.hirunews.lk/local-news.php?pageID=2896"
}