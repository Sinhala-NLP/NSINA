{
       "Source": "hirunews",
       "Timestamp": "Monday, 19 September 2022 - 16:32",
       "Headline": "දියමන්ති, මැණික්,නිල් මැණික්, රතු මැණික් හා මුතු ඇට 3169ක් සහිත මහරැජිනියගේ රාජකීය දෙන",
       "News Content": "දෙවැනි එලිසබෙත් රැජිනගේ රාජකීය අවමංගල්‍ය උත්සවය මේ වන විට පැවැත්වෙනවා.\nඑහි අවසන් දේව මෙහෙය 'වෙස්මිනිස්ටර් ඇබේ' දේවස්ථානයේ දී යි පැවැත්වෙන්නේ.\nමහරැජිනියගේ අභාවය සමඟ ම රාජකීය පවුල හා ඊට අදාළ සෙසු තොරතුරු, කරුණු කාරණා හා සුවිශේෂ සිද්ධි පිළිබඳ ජගත් අවධානය යොමු වුණේ, ඉතා ශීඝ්‍රයෙන්.\nරැජිනියගේ රාජකීය අවමංගල්‍ය කටයුතු සඳහා බ්‍රිතාන්‍යය ඉතා ම විධිමත් වැඩපිළිවෙළක් සැලැසුම් කර තිබුණා.\nලෝකයේ සිවු දෙසින් 2,000කට අධික රාජ්‍ය නායකයන් ඇතුළු සුවිශේෂ පුද්ගලයන් ලන්ඩනය වෙත පැමිණියේ, රැජිනට අවසාන ගෞරවය දැක්වීමේ අරමුණ සහිතව යි.\nරැජිනගේ අවමංගල්‍ය උත්සවයේ ආරක්ෂාව සඳහා 5949කට අධික හමුදා ආරක්ෂාවක් යොදවා ඇති බව විදෙස් මාධ්‍ය වාර්තා කරනවා.\nඊට අමතර ව 10,000ක අමතර පොලිස් ආරක්ෂාවක් ද සපයා ඇති බව යි සඳහන් වන්නේ.\nමේ අතර, දෙවැනි එලිසබත් රැජිනියගේ අවමංගල්‍ය පෙරහරේ කටයුතු සඳහා ම පමණක් 1650ක කණ්ඩායමක් ද යොදවා ඇති බව සඳහන්.\n‍රැජිනියට අවසන් ගෞරව දැක්වීම සඳහා මිලියනකයට අධික ජනතාවක් මේ වන විටත් ලන්ඩනයට පැමිණ ඇති බව යි විදෙස් මාධ්‍ය වාර්තා කරන්නේ.\nඑසේ ම එංගලන්තයේ සිනමා ශාලා 125ක රැජිනියගේ රාජකීය අවමංගල්‍ය උත්සවය සජීවී ව විකාශය කිරීමට ද පියවර ගෙන තිබෙනවා.\nසුවිශේෂ ම කාරණය වන්නේ, දෙවැනි එලිසබත් මහරැජිනියගේ දේහය සහිත දෙන (මිනී පෙට්ටිය) සැරසීම සඳහා දියමන්ති, මැණික්,නිල් මැණික්, රතු මැණික් හා මුතු ඇට 3169ක් භාවිත කර ඇති බව වාර්තා වීම යි.",
       "URL": "https://www.hirunews.lk/315814/දියමන්ති-මැණික්නිල්-මැණික්-රතු-මැණික්-හා-මුතු-ඇට-3169ක්-සහිත-මහරැජිනියගේ-රාජකීය-දෙන",
       "Category": "Local News",
       "Parent URL": "https://www.hirunews.lk/local-news.php?pageID=857"
}