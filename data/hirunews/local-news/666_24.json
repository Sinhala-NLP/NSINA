{
       "Source": "hirunews",
       "Timestamp": "Wednesday, 14 December 2022 - 18:05",
       "Headline": "අපි IMF ණය එනකම් ම බලා ඉන්නේ නෑ - විදේශ ඇමති අලි ශබ්‍රි (වීඩියෝ)",
       "News Content": "ජාත්‍යන්තර මූල්‍ය අරමුදලෙන් ලබා ගැනීමට අපේක්ෂා කරන ඇමරිකානු ඩොලර් බිලියන 3ක ණය මුදලට අමතරව බහුපාර්ශ්වික නියෝජිතායතනවලින් ලබන වසරේ දී ඩොලර් බිලියන 5 ක් දක්වා ණය මුදලක් ශ්‍රී ලංකාව අපේක්ෂා කරන බව විදේශ අමාත්‍ය අලි ශබ්රි පවසනවා.\nරොයිටර් පුවත් සේවය සමග පැවති සම්මුඛ සාකච්ඡාවක දී විදේශ අමාත්‍යවරයා ප්‍රකාශ කළේ, මීට අමතරව රාජ්‍ය වත්කම් ප්‍රතිව්‍යුහගත කිරීම තුළින් ද රජයට ඩොලර් බිලියන 3 ක් පමණ එක් රැස් කළ හැකි බවයි.\nමෙහි දී වැඩිදුරටත් අදහස් දැක්වූ විදේශ අමාත්‍යවරයා කියා සිටියේ මේ වන විට ශ්‍රී ලංකා රජය ජාත්‍යන්තර මූල්‍ය අරමුදල හරහා ලැබෙන ණය මුදලට අමතරව අනෙක් සියලුම, ආර්ථිකය ශක්තිමත් කර ගැනීමේ ක්‍රමෝපායන් වෙත අවධානය යොමු කර ඇති බවයි.\nවිශේෂයෙන්ම රජය මේ වන විට ජාත්‍යන්තර සංවර්ධන නියෝජිතායතන හරහා ලබාගත හැකි ණය සහ ආධාර මුදල් කෙරෙහි වැඩි අවධානයක් යොමු කර ඇති බවත් ඔහු කියා සිටියා.\nඑවැනි උපායමාර්ගික යොමුවීම් කෙරෙහි වැඩි අවධානයක් යොමු කරන ලෙස ජනාධිපති රනිල් වික්‍රමසිංහ උපදෙස් දී ඇතිි බවත් සඳහන් කළ විදේශ අමාත්‍යවරයා රොයිටර් පුවත් සේවය සමඟ කියා සිටියේ බහුපාර්ශික ජාත්‍යන්තර සංවර්ධන නියෝජිතායතන සමග සිදු කෙරෙන සාකච්ඡා හරහා ඇමරිකානු ඩොලර් බිලියන හතරක් පහක් පමණ ආර්ථිකයට එක් කරගත හැකි බවයි.\n\"ජනාධිපතිවරයා ඇතැම් රාජ්‍ය ආයතන ප්‍රතිව්‍යුහගත කිරීමට උනන්දු වන අතර, ඒ හරහා අපට තවත් ඩොලර් බිලියන 2 - 3 ක් රැස්කර ගත හැකි නම්, අපගේ භාණ්ඩාගාරය සහ සංචිත ශක්තිමත් වේවි.\"යනුවෙන් ඔහු විශ්වාසය පළ කළා.\nඅධිරාජ්‍යවාදීන්ගෙන් ලද නිදහසෙන් දශක හතකට වැඩි කාලයක් තුළ දරුණුතම ආර්ථික අර්බුදය සමඟ පොරබදමින් සිටින, ශ්‍රී ලංකාව සැප්තැම්බර් මාසයේදී ඩොලර් බිලියන 2.9 ක ණයක් සඳහා IMF කාර්ය මණ්ඩල මට්ටමේ ගිවිසුමකට එළඹුණු අතර එය ලබන වසරේ මුල් කාර්තුවේ දී මෙරටට ලැබීමට නියමිත බවයි ආර්ථික විශ්ලේෂකයින් විශ්වාසය පළ කරන්නේ.",
       "URL": "https://www.hirunews.lk/322683/අපි-imf-ණය-එනකම්-ම-බලා-ඉන්නේ-නෑ-විදේශ-ඇමති-අලි-ශබ්‍රි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=666"
}