{
       "Source": "hirunews",
       "Timestamp": "Friday, 03 March 2023 - 19:26",
       "Headline": "කොළඹ යාචක කාන්තාවකගෙන් උදුරාගත් බිළිඳා පුත්තලමෙන් සොයා ගැනේ",
       "News Content": "බම්බලපිටිය ප්‍රදේශයේ දී යාචක කාන්තාවකගෙන් පැහැරගත් ගත් බව කියන මාස එකහමාරක් වයසැති බිළිඳා පුත්තලම වනාතවිල්ලුව ප්‍රදේශයේ දී සොයාගෙන තිබෙනවා.\nදරුවා රැගෙන ගිය බව කියන 53 හැවිරිදි කාන්තාවක් මෙන්ම දරුවාගේ මව ඇතුළු 06 දෙනෙකු සිද්ධිය සම්බන්ධයෙන් අත්අඩංගුවට ගෙන ඇති බවයි පොලිසිය සඳහන් කළේ.\nඅදාළ යාචක කාන්තාව බම්බලපිටිය පොලිසියට සිදුකළ පැමිණිල්ලක් මත මේ පිළිබඳ විමර්ශන ආරම්භ කළ අතර එහිදී හෙළිවුණේ දරුවන් නොමැති කාන්තාවක් විසින් එම දරුවා යාචක මවගෙන් ලබාගැනීමට රුපියල් ලක්ෂයක මුදලක් ද ලබාදී ඇති බවයි.\nවනාතවිල්ලුවේ පදිංචි කාන්තාව හදාවඩා ගැනීම සඳහා දරුවෙකු සොයන අතරතුර වීදියේ ජීවත් වූ මෙම යාචක කාන්තාවගේ මාස එකහාමාරක් වයසැති බිළිදා හමුවී තිබෙනවා.\nමුල් අවස්ථාවේ මව ද දරුවා එම කාන්තාවට ලබාදීමට එකඟවී ඇති අතර මුදල් ලබාගත් පසු දරුවා ලබාදීම ප්‍රතික්ෂේප කර ඇති බව සඳහන්.\nඒ අනුව අදාළ කාන්තාව ඇදුම් රැගෙනදීම සඳහා යාචක කාන්තාව ද සමඟ දරුවා රැගෙන ගොස් ඇති අතර කොම්පඤ්ඤවිදිය ප්‍රදේශයේ දී දරුවා යළි ඉල්ලා ඇතත් මව ඊට විරෝධය පළකර තිබුණා.\nපසුව දරුවා වඩා ගැනීමට අවශ්‍ය බව සඳහන් කර දරුවා ලබාගෙන මව තල්ලුකර දමා ඇය ත්‍රිරෝද රථයකින් පළාගොස් තිබුණා.\nවනාතවිල්ලුව ප්‍රදේශයේ සිටිය දී අදාළ කාන්තාව සමඟ පොලිස් භාරයට ගත් බිළිඳා මේ වන විට වෛද්‍ය පරීක්ෂණයක් සඳහා බොරැල්ල රිජ්වේ ආර්යා ළමා රෝහල වෙත යොමුකර ඇති බවයි පොලිසිය සඳහන් කළේ.\nදරුවාගේ මව සහ පියා දැඩිව මත්ද්‍රව්‍යවලට ඇබ්බැහිවූවන් බව ද පොලිසිය සඳහන් කළා.",
       "URL": "https://www.hirunews.lk/328914/කොළඹ-යාචක-කාන්තාවකගෙන්-උදුරාගත්-බිළිඳා-පුත්තලමෙන්-සොයා-ගැනේ",
       "Category": "Local News",
       "Parent URL": "https://www.hirunews.lk/local-news.php?pageID=499"
}