{
       "Source": "hirunews",
       "Timestamp": "Saturday, 22 June 2019 - 13:14",
       "Headline": "විසඳුම් නැතිනම් ඉදිරියේදීත් වර්ජනයක් - දුම්රිය වෘත්තීය සමිති",
       "News Content": "වැටුප් විෂමතා ගැටළුවක් මුල් කරගනිමින් දුම්රිය වෘත්තිය සමිති කිහිපයක් ආරම්භ කළ වර්ජනය හේතුවෙන් දුම්රිය දෙපාර්තමේන්තුවට රුපියල් මිලියන 3 කට ආසන්න පාඩුවක් සිදුව තිබෙනවා.\nදුම්රිය වර්ජනය හේතුවෙන් ආසන වෙන් කළ මගීන්ගේ මුදල්ද ආපසු ලබාදීමට කටයුතු කළ බවයි දුම්රිය දෙපාර්තමේන්තුව කියා සිටියේ.\nපෙරේදා මධ්‍යම රාත්‍රියේ සිට දුම්රිය අධීක්ෂණ මෙහෙයුම් වෘත්තිය සමිති නිලධාරීන්ගේ සන්ධානය වෘත්තිය ක්‍රියාමාර්ගයක් ආරම්භ කළ අතර, එය අද මධ්‍යම රාත්‍රියෙන් අවසන් වනවා.\nකෙසේ වෙතත් තම වැටුප් විෂමතා ගැටළුවට මුදල් අමාත්‍යාංශය ඉදිරි සතිය තුළදී විසඳුමක් ලබා නොදුනහොත් යළිත් වර්ජනයකට අවතීර්ණවීම සම්බන්ධයෙන් තීරණයක් ගන්නා බවයි එම වෘත්තිය සමිති සන්ධානයේ සම කැඳවුම්කරු ලාල් ආරියරත්න කියා සිටියේ.\nදෛනිකව දුම්රිය ගමන් වාර 340 ක් ධාවනය කෙරෙනවා.\nඊට ඉන්ධන, තැපැල් සහ පාර්සල් ප්‍රවාහනය කෙරෙන දුම්රියද ඇතුළත්.\nවර්ජනය හේතුවෙන් අද පෙරවරුවේ දුම්රිය ගමන් වාර 7 ක් පමණක් සිදු කෙරුණු බවයි දුම්රිය දෙපාර්තමේන්තුවේ  ගමනාගමන අධිකාරී වජිර සමන් පොල්වත්තගේ සඳහන් කළේ.\nමේ අතර, තැපැල් වෘත්තීය සමිති එකමුතුව ද ලබන මස මුල් සතිය තුළ සංකේත වර්ජනයක් ආරම්භ කිරීමට තීරණය කර ඇති බව එහි කැඳවුම්කරු චින්තක බණ්ඩාර කියා සිටියා.",
       "URL": "https://www.hirunews.lk/218891/විසඳුම්-නැතිනම්-ඉදිරියේදීත්-වර්ජනයක්-දුම්රිය-වෘත්තීය-සමිති",
       "Category": "Local News",
       "Parent URL": "https://www.hirunews.lk/local-news.php?pageID=3287"
}