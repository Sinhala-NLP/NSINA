{
       "Source": "hirunews",
       "Timestamp": "Wednesday, 24 April 2019 - 8:18",
       "Headline": "පාස්කු ඉරුදින ප්‍රහාරය ගැන ඉන්දිය බුද්ධි අංශ ශ්‍රී ලංකාව දැනුවත් කළා - NDTV",
       "News Content": "පාස්කු ඉරුදින ශ්‍රී ලංකාවට එල්ලවූ ප්‍රහාරය සම්බන්ධයෙන් ඉන්දීය බුද්ධි අංශ ශ්‍රී ලංකාව දැනුම්වත් කර තිබූ බව එන් ඩී ටී වී ප්‍රවෘත්ති සේවාව වාර්තා කරනවා.\nඔවුන් එරට බුද්ධි අංශ උපුටා දක්වමින් කියා සිටියේ ශ්‍රී ලංකාවේ ප්‍රහාර සිදුවීමට පැය කිහිපයකට පෙර මෙම දැනුම්වත් කිරීම් සිදුකර ඇති බවයි.\nකතෝලික දේවස්ථාන ඇතුළු ස්ථාන 08 කට එල්ල වූ ත්‍රස්ත ප්‍රහාරයේ වගකීම අයි.එස්. සංවිධානය භාරගෙන ඇති බව එම සංවිධානයට සම්බන්ධ ඉරාකයේ ක්‍රියාත්මක අමාක් පුවත් සේවය උපුටා දක්වමින් රොයිටර් පුවත් සේවය පවසනවා.\nඑහි දැක්වෙන්නේ ඇමරිකාව ප්‍රමුඛ ඉස්ලාමීය රාජ්‍යයට එරෙහි කුරුසකරුවන්වන්ගේ සන්ධානය අයත් ජාතීන් සහ ශ්‍රී ලංකාවේ ක්‍රිස්තියානි ප්‍රජාව ඉලක්ක කර පෙරේදා එල්ල වූ ප්‍රහාරයට සම්බන්ධ ප්‍රහාරකයන් ඉස්ලාමීය රාජ්‍ය සංවිධානයේ සාමාජිකයින් බවයි.\nමේ අතර, ශ්‍රී ලංකාව තුළ තවත් බෝම්බ ප්‍රහාරයක් එල්ල කිරීමට ජාතික තවුහිත් ජමාත් සංවිධානයේ සූදානමක් ඇති බව ඉන්දීය බළධාරින් ශ්‍රී ලංකාවට දන්වා ඇතැයි හින්දුස්ථාන් ටයිම්ස් වෙබ් අඩවිය වාර්තා කරනවා.\nපුද්ගලයින් 321 කගේ ජීවිත අහිමි කරමින් පාස්කු ඉරිදා එල්ල වූ ත්‍රස්ත ප්‍රහාරය අයි.එස්. ත්‍රස්තවාදී සංවිධානයේ අනුග්‍රහය ලබන ජාතික තවුහීත් ජමාත් සංවිධානය සිදුකර ඇති බවට හින්දුස්ථාන් ටයිම්ස් වෙබ් අඩවිය පවසනවා.\nඑම වෙබ් අඩවිය පෙන්වා දෙන්නේ 2014 වසරේ ශ්‍රී ලංකාවේ නැගෙනහිර පළාතේ කාත්තන්කුඩි ප්‍රදේශය පදනම් කර ගනිමින් බිහිවූ බවට සැලකෙන ජාතික තවුහීත් ජමාත් සංවිධානයේ නිර්මාතෘ සහරාන් හසීම් හෙවත් අබු- උබයිඩා ෂැංග්‍රිලා හෝටලයට එල්ල වූ මරාගෙන මැරෙන බෝම්බ ප්‍රහාරයේ ප්‍රධාන සැකකරු බවටයි.\nමේ අතර මෙම ප්‍රහාරය නවසීලන්තයට පසුගියදා එල්ල කළ ප්‍රහාරයට ප්‍රතිප්‍රහාරයක් ලෙස ඉස්ලාමීය අන්තවාදී කල්ලියක් සිදුකරන ලද්දක් බවට තොරතුරු වාර්තා වී ඇතැයි ද ආරක්ෂක රාජ්‍ය අමාත්‍ය රුවන් විජේවර්ධන පාර්ලිමේන්තුවේදී ඊයේ සිදුකළ ප්‍රකාශය සම්බන්ධයෙන් නවසීලන්ත අගමැතිනි ජසින්තා ආඞ්න් ප්‍රකාශයක් නිකුත් කර තිබෙනවා.\nඇය කියා සිටියේ මෙවැනි කිසිදු වාර්තාවක් සිය බුද්ධි අංශ වෙත ලැබී නොතිබුණු බවයි.",
       "URL": "https://www.hirunews.lk/215064/පාස්කු-ඉරුදින-ප්‍රහාරය-ගැන-ඉන්දිය-බුද්ධි-අංශ-ශ්‍රී-ලංකාව-දැනුවත්-කළා-ndtv",
       "Category": "Local News",
       "Parent URL": "https://www.hirunews.lk/local-news.php?pageID=3387"
}