{
       "Source": "hirunews",
       "Timestamp": "Tuesday, 20 June 2017 - 19:41",
       "Headline": "මාධ්‍යවේදී පෝද්දල ජයන්තගෙන් CIDයට පැමිණිල්ලක්",
       "News Content": "යුද හමුදා හිටපු බුද්ධි අංශ ප්‍රධානී විශ්‍රාමික මේජර් ජෙනරාල් කපිල හෙන්දවිතාරණ තුන්වන දිනටත් අද පොලිස් මූල්‍ය අපරාධ විමර්ෂණ කොට්ඨාශය හමුවේ පෙනී සිටියා.\nඒ උතුර - නැගෙනහිර ප‍‍්‍රදේශවල පවත්වාගෙන යන කේබල් රූපවාහිනී ආයතනයකින් සහ තවත්  ආයතන කිහිපයකින් මුදල් ලබා ගෙන  සිය ගිණුමට බැර කරගත් බව කියන සිද්ධිය පිළිබදව ප්‍රකාශයක් ලබා දිමටයි.\nඅද පෙරවරු 8.15 ට පමණ පොලිස් මූල්‍ය අපරාධ කොට්ඨාසයට පැමිණි  විශ්‍රාමික මේජර් ජෙනරාලවරයාගෙන් පැය 9 කට ආසන්න කාලයක් ප්‍රකාශයක් සටහන් කර ගත් බවයි එහි උසස් නිළධාරියෙකු හිරු ප්‍රවෘත්ති අංශයට කියා සිටියේ.\nමේ අතර පසු ගිය රජය සමයේ පැහැර ගෙන ගොස් වද හිංසා සිදු කිරිම සම්බන්ධයෙන් විමර්ශනයක් සිදු කරන ලෙස ඉල්ලා මාධ්‍යවේදි පෝද්දල ජයන්ත අද අපරාධ පරික්ෂණ දෙපාර්තමේන්තුවට පැමිණිල්ලක් ඉදිරිපත් කළා.\nශ්‍රී ලංකා වෘත්තිය ජනමාධ්‍යවේදින්ගේ සංගමයේ හිටපු සභාපතිවරයාද වන ඔහු අද පැමිණිල්ල ඉදිරිපත් කිරීම සඳහා පැමිණියේ මාධ්‍ය සංවිධාන කිහිපයක නියෝජිතයින් ද සමගයි.\nමේ අතර මාධ්‍යවේදී කීත් නොයාර් පැහැරගෙන ගොස් පහරදීමේ සිද්ධිය සම්බන්ධයෙන් අත්අඩංගුවට ගෙන සිටි යුද හමුදා මේජර්වරයා ඇතුළු බුද්ධි අංශ නිලධාරීන් 06 දෙනා දැඩි ඇප කොන්දේසි මත මුදා හැරීමට අධිකරණය නියෝග කළා.\nඒ, ඊට අදාළ නඩුව කොළඹ මහාධිකරණයේ අද විභාගයට ගත් අවස්ථාවේදියි.",
       "URL": "https://www.hirunews.lk/164026/මාධ්‍යවේදී-පෝද්දල-ජයන්තගෙන්-cidයට-පැමිණිල්ලක්",
       "Category": "Local News",
       "Parent URL": "https://www.hirunews.lk/local-news.php?pageID=4460"
}