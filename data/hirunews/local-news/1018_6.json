{
       "Source": "hirunews",
       "Timestamp": "Saturday, 16 July 2022 - 7:20",
       "Headline": "අද පාර්ලිමේන්තුව රැස්වෙයි - ආරක්ෂාවත් තර කෙරේ (වීඩියෝ)",
       "News Content": "පාර්ලිමේන්තුව අද (16) පෙරවරු 10 ට රැස්වනවා.\nඑහිදී කථානායකවරයා විසින් ජනාධිපති ගෝඨාභය රාජපක්ෂ ඉවත්වීම සහ එම තනතුර පුරප්පාඩුව පවතින බව පාර්ලිමේන්තුවට දැනුම්දීමට නියමිතයි.\nගෝඨාභය රාජපක්ෂ ජනාධිපති ධුරයෙන් ඉල්ලා අස්වීමත් සමග පුරප්පාඩු වූ එම ධුරය සඳහා නව ජනාධිපතිවරයෙකු තෝරා පත් කර ගැනීම ලබන 20 වනදා සිදු කෙරෙන බව කතානායක මහින්ද යාපා අබේවර්ධන ප්‍රකාශ කළා.\n1981 අංක 2 දරණ ජනාධිපතිවරයා තෝරා පත් කර ගැනීමේ විශේෂ විධිවිධාන පනතේ 4 වන වගන්තිය ප්‍රකාරව අද රැස්වන පාර්ලිමේන්තු සැසිවාරය සඳහා සියලු මන්ත්‍රීවරුන්ට පැමිණෙන ලෙසයි කතානායකවරයා දැනුම් දුන්නේ.\nඒ අනුව, ලබන 19 වනදා පාර්ලිමේන්තු සැසිවාරයේදී නාම යෝජනා කැඳවීමෙන් පසු 20 වනදා පැවැත්වෙන පාර්ලිමේන්තු සැසිවාරයේදී රහස් ඡන්දයකින් මන්ත්‍රීවරයෙකු ජනාධිපතිවරයා ලෙස තෝරා පත් කර ගැනීමට නියමිතයි.\nමෙලෙස පාර්ලිමේන්තුව තුලින් ජනාධිපතිවරයෙකු තෝරා පත් කර ගැනීම සිදුවන්නේ මෙරට ඉතිහාසයේ දෙවන වතාවටයි.\nව්‍යවස්ථානුකූලව වැඩ බලන ජනාධිපතිවරයා ලෙසට නව ජනාධිපතිවරයෙකු පත් කරගන්නා තෙක් ඊයේ දිනයේ දී අග්‍රාමාත්‍යවරයා වශයෙන් කටයුතු කළ රනිල් වික්‍රමසිංහ අගවිනිසුරු ජයන්ත ජයසූරිය ඉදිරියේ දී වැඩබලන ජනපති ලෙසින් දිවුරුම් දුන්නා.\nනව ජනාධිපතිවරයා ලෙසින් තරග වැදීමට මේ වනවිට විපක්ෂ නායක සජිත් ප්‍රේමදාස, හිටපු අමාත්‍ය ඩලස් අලහප්පෙරුම ද ඉදිරිපත් වන බව දැනුම්දී තිබෙනවා.\nමේ අතර අද සිට පාර්ලිමේන්තුවේ මෙම විශේෂ අවස්ථාව සඳහා පැමිණෙන සියලුම මන්ත්‍රීවරුන්ට කිසිදු කරදරයකින්, බාධාවකින් තොරව පැමිණීමට උද්ඝෝෂණ නොකර, සාමකාමීව අවස්ථාව ලබාදෙන ලෙසට ද කතානායක මහින්ද යාපා අබේවර්ධන විසින් ඊයේ දිනයේ දී සියලු ශ්‍රී ලාංකිකයින්ගෙන් ඉල්ලීමක් ද සිදු කරනු ලැබුවා.\nඑමෙන්ම පාර්ලිමේන්තුව අවට අද ආරක්ෂාව දැඩි කිරීමටයි පියවර ගෙන ඇත්තේ.",
       "URL": "https://www.hirunews.lk/310096/අද-පාර්ලිමේන්තුව-රැස්වෙයි-ආරක්ෂාවත්-තර-කෙරේ-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1018"
}