{
       "Source": "hirunews",
       "Timestamp": "Sunday, 28 May 2017 - 16:06",
       "Headline": "දිස්ත්‍රික්ක 07කට පැවති නායයෑම් අනතුරු ඇඟවීම තවදුරටත් දීර්ඝ කරයි",
       "News Content": "පවතින අයහපත් කාලගුණ තත්ත්වය හේතුවෙන් දිස්ත්‍රික්ක හතකට පැවති නායයෑම් අනතුරු ඇඟවීම තවදුරටත් දීර්ඝ කර තිබෙනවා.\nජාතික ගොඩනැගිලි පර්යේෂණ සංවිධානය නිවේදනයක් නිකුත් කරමින් සඳහන් කළේ රත්නපුර, කෑගල්ල, ගාල්ල, කළුතර, මාතර, හම්බන්තොට සහ නුවරඑළිය දිස්ත්‍රික්කවලට මෙලෙස තවදුරටත් නායයෑමේ අවදානම පවතින බවයි.\nමේ අතර අධික වර්ෂාව හේතුවෙන් රත්නපුර, පොලිස් කොට්ඨාශයේ ප්‍රධාන මාර්ග සියල්ලෙහිම තවදුරටත් වාහන ගමනාගමනයට බාධා එල්ලවී තිබෙනවා.\nමේ අතර නුගේගොඩ පොලිස් කොට්ඨාශයේද ප්‍රධාන මාර්ග 5 ක් පමණ ජලයෙන් යටවී ඇති බවයි පොලිස් මාධ්‍ය ප්‍රකාශක කාර්යාලය සඳහන් කළේ.\nඑමෙන්ම ගාල්ල පොලිස් කොට්ඨාශයේද මාර්ග ගණනාවක් ජලයෙන් යටවී තිබෙනවා.\nකැළනිය, මාතර සහ කළුතර පොලිස් කොට්ඨාශවලද බොහෝ ප්‍රධාන මාර්ග සහ අතුරු මාර්ග ජල ගැල්ම නිසා අවහිර වී ඇති බවයි පොලිස් මූලස්ථානය වැඩිදුරටත් නිවේදනය කළේ.",
       "URL": "https://www.hirunews.lk/162330/දිස්ත්‍රික්ක-07කට-පැවති-නායයෑම්-අනතුරු-ඇඟවීම-තවදුරටත්-දීර්ඝ-කරයි",
       "Category": "Local News",
       "Parent URL": "https://www.hirunews.lk/local-news.php?pageID=4495"
}