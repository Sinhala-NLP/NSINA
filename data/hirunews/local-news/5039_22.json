{
       "Source": "hirunews",
       "Timestamp": "Friday, 20 May 2016 - 7:51",
       "Headline": "UPDATE: කැළණිය සහ කොළොන්නාවේ ගං වතුර ව්‍යාප්තිය තවමත්",
       "News Content": "කැළණිය සහ කොලොන්නාව ප්‍රදේශවල ගං වතුර මට්ටම තවදුරටත් ව්‍යාප්ත වීමේ අවධානමක් පවතින බැවින් ඒ පිළිබදව සැලකිල්ලෙන් පසුවන්නැයි ආපදා කළමනාකරණ මධ්‍යස්ථානය ප්‍රදේශයේ ජනතාවගෙන් ඉල්ලා සිටිනවා.\n-----------------------------------------------\nඅයහපත් කාලගුණයත් සමග බලපෑ ආපදා තත්ත්වය හේතුවෙන් මියගිය පුද්ගලයින්ගේ සංඛ්‍යාව මේ වනවිට 58 දක්වා ඉහළ ගොස් තිබෙනවා.\nආපදා කළමනාකරණ මධ්‍යස්ථානය අද (20) නිකුත් කළ නවතම වාර්තාවේ දැක්වෙන්නේ පුද්ගලයින් දෙලක්ෂ 99,806 ක් අවතැන්ව සිටින බවයි.\nඑමෙන්ම පීඩාවට පත්වූවන්ගේ සංඛ්‍යාව හාරලක්ෂ 20,097 ක් ලෙසයි ආපදා කළමනාකරණ මධ්‍යස්ථානය සදහන් කළේ.\nකැළණි ගඟ පිටාර ගැලීමෙන් යටවූ ප්‍රදේශවල ජලය බැසයාමට තවත් දින කිහිපයක් ගතවනු ඇතැයි වාරිමාර්ග දෙපාර්තමේන්තුව පවසනවා.\nකැළණි ගඟේ - නාගලගම් වීදිය ජල මාපකයේ අගය ඊයේ පස්වරුවේ උපරිම අගයට ළඟාවුණා.\nඒ අනුව ජලයෙන් යටවූ කොළඹ ප්‍රදේශ ගණනාවකම ජල මට්ටම තවදුරටත් ඉහළ ගොස් තිබෙනවා.\nතොටළඟ, කැළණිමුල්ල, සේදවත්ත, වැල්ලම්පිටිය, කොළොන්නාව, අංගොඩ, ඇතුලූ කොළඹ දිස්ත්‍රික්කයේ ප්‍රදේශ ගණනාවක් අදත් ජලයෙන් යටවී තිබෙනවා.\nසේදවත්ත ප්‍රදේශය ජලයෙන් යටවී ඇති නිසා ප්‍රදේශවාසීන් පෑලියගොඩ - නව කැළණි පාලම මත තවදුරටත් රැඳී සිටිනවා.\nඑමෙන්ම මීතොටමුල්ල කුණු කන්ද අසළ ජීවත්වන පවුල් ගං වතුර හේතුවෙන් අපහසුතා රැසකට ද මුහුණදී සිටිනවා.\nකොළොන්නාව, සේදවත්ත, වැල්ලම්පිටිය ඇතුලූ ප්‍රදේශ ගණනාවක අවතැන්ව සිටින ජනතාව වෙනුවෙන් ගුවනින් සහන සැළසීමට ගුවන් හමුදාව ඊයේ දිනයේදී පියවර ගත්තා.\nතවදුරටත් තමන් රැඳී සිටින ආරක්ෂිත ස්ථානවල සිට අත් ඔසවා හෝ වෙනත් ආකාරයකින්  සංඥා කරන ලෙසයි ගුවන් හමුදාව ඉල්ලා සිටින්නේ.\nමේ අතර, අවතැන් කදවුරුවල සිටින ගැබිණි කාන්තාවන් රෝහල්වලට ඇතුලත් කරන ලෙස ද උපදෙස් ලබාදුන් බවයි කොළඹ ඊයේ පැවති මාධ්‍ය හමුවකට එක්වෙමින් සෞඛ්‍ය සේවා අධ්‍යක්ෂ ජනරාල්, විශේෂඥ වෛද්‍ය පාලිත මහීපාල කියා සිටියේ.\nකොළඹ ඇතුලූ අනෙකුත් ප්‍රදේශවලට කිසිදු බාධාවකින් තොරව පානීය ජලය සැපයීමට හැකියාව පවතින  බව ජලසම්පාදන මණ්ඩලය පවසනවා.\nකෙසේ වෙතත්, ජල කළමනාකරන අංශයේ අධ්‍යක්‍ෂිකා ප්‍රේමා හෙට්ටිආරච්චි කියා සිටියේ කැළණි ගඟේ ජලය තවත් දින කිහිපයක් ඉහළ මට්ටමක පවතිනු ඇති බවයි.\nමේ අතර, බෙංගාල බොක්කේ සුළි කුණාටුව හේතුවෙන් දිවයිනට අදත් වැසි කාලගුණයක් පවතින බව කාලගුණ විද්‍යා දෙපාර්තමේන්තුවේ කාර්යයේ නියුතු කාලගුණ විද්‍යාඥ මලින්ද මිල්ලන්ගොඩ ප්‍රකාශ කළා.",
       "URL": "https://www.hirunews.lk/133591/update-කැළණිය-සහ-කොළොන්නාවේ-ගං-වතුර-ව්‍යාප්තිය-තවමත්",
       "Category": "Local News",
       "Parent URL": "https://www.hirunews.lk/local-news.php?pageID=5039"
}