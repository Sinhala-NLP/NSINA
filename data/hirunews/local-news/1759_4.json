{
       "Source": "hirunews",
       "Timestamp": "Thursday, 12 August 2021 - 13:10",
       "Headline": "ගම්පහ සහ නැගෙනහිර දත්ත කඩිනමින් නිවැරදි කරන බව සෞඛ්‍ය අමාත්‍යාංශය කියයි(විඩීයෝ)",
       "News Content": "කොරෝනා මර්දනය සඳහා පළාත් අතර පනවා ඇති සංචරණ සිමා උල්ලංඝණය කරන්නන් සොයා අද සිට දිවයින පුරා විශේෂ මෙහෙයුම් ක්‍රියාත්මක බව පොලිසිය පවසනවා.\nපොලිස් මාධ්‍ය ප්‍රකාශක ජ්‍යේෂ්ඨ නියෝජ්‍ය පොලිස්පති අජිත් රෝහණ සඳහන් කළේ, පළාත් මායිම් සීමා සහ එහි අතුරු මාර්ගවල මෙම මෙහෙයුම් ක්‍රියාත්මක කෙරෙන බවයි.\nමේ අතර, ඊයේ දිනයේ දී හඳුනාගත් නව ආසාදිතයින් 2987 අතරින් වැඩි ම පිරිස වන 468ක් වාර්තා වී ඇත්තේ කළුතර දිස්ත්‍රිකයෙන්.\nකොළඹ දිස්ත්‍රික්කයෙන් ආසාදිතයින් 310ක් වාර්තා වී තිබෙනවා.\nකෙසේ වෙතත්, ආන්දොලනයකට ලක් වී ඇති ගම්පහ දිස්ත්‍රික්කයෙන් ආසාදිතයින් 35ක් ඊයේ වාර්තා වීම විශේෂත්වයක්.\nගම්පහ දිස්ත්‍රික්කයේ සහ නැගනෙනහිර පළාතේ ආසාදිතයින් වාර්තා කිරිමේ දී ඇති වූ දෝෂයන් කඩිනමින් නිවැරදි කරන බව යි. නියෝජ්‍ය සෞඛ්‍ය සේවා අධ්‍යක්ෂ විශේෂඥ වෛද්‍ය හේමන්ත හේරත් අද කොළඹ පැවැති මාධ්‍ය හමුවක දී කියා සිටියේ.\nමේ අතර, විදේශයන්හි සිට ශ්‍රී ලංකාවට පැමිණෙන පුද්ගලයන්ට අදාළ නිරෝධායන නීති ඇතුළත් මාර්ගෝපදේශවල සංශෝධන කිහිපයක් ප්‍රකාශයට පත් කර තිබෙනවා.\nසෞඛ්‍ය සේවා අධ්‍යක්ෂ ජනරාල්වරයා විසින් නිකුත් කර ඇති එම සංශෝධනවලට අනුව, පූර්ණ එන්නත්කරණය ලබා ඉන්දියාවේ සිට පැමිණෙන ශ්‍රී ලාංකිකයන්, ද්විත්ව පුරවැසියන් සහ ඔවුන්ගේ විදේශීය සහකරුවන්, සහකාරියන් සහ ළමයින් තවදුරටත් විදේශ අමාත්‍යාංශයෙන් හෝ සිවිල් ගුවන් සේවා අධිකාරියෙන් පූර්ව අවසර ලබාගැනීම අවශ්‍ය වන්නේ නැහැ.\nකෙසේ නමුත්, ඔවුන් දිවයිනට පැමිණි පසු රජය මඟින් ක්‍රියාත්මක නිරෝධායන මධ්‍යස්ථානයක දී කොරෝනා පරීක්ෂණයකට භාජනය කර ආසාදිතයන් නො වන බව තහවුරු කළ යුතු වනවා.\nඉන් පසු ඔවුන්ගේ නිවහනක් ඇත්නම් නිරෝධායන මධ්‍යස්ථානයෙන් මුදා හරින අතර, දින 10ක දී තවත් කොරෝනා පරීක්ෂණයකට ලක් කිරීමට නියමිත යි.\nමේ අතර, සියලු ම විදේශිකයන් සහ විදේශ ගමන් බලපත්‍ර දරන ද්විත්ව පුරවැසියන් පසුගිය දින 14 තුළ ඉන්දියාවේ ගත කර දිවයිනට පැමිණෙන්නේ නම්, ඔවුන් විදේශ අමාත්‍යාංශයෙන් සහ සිවිල් ගුවන් සේවා අධිකාරියෙන් අනුමැතිය ලබාගත යුතු යි.\nනව සංශෝධනයට අනුව ඉන්දියාව හෝ සංචාර සීමාවන් ක්‍රියාත්මක රටකින් හැර වෙනත් රටකින් පැමිණෙන පූර්ණ එන්නත්කරණය ලැබූ සංචාරකයන් දිවයිනට පැමිණ පළමු දිනයේ කොරෝනා පරීක්ෂණයෙන් ආසාදිතයෙකු නො වන බව තහවුරු වේ නම්, නිරෝධායනයෙන් නිදහස් කෙරෙනු ඇති.\nඔවුන් දින 7කින් කොරෝනා පරීක්ෂාවට ලක් කිරීම අවශ්‍ය නො වන බව ද සෞඛ්‍ය සේවා අධ්‍යක්ෂ ජනරාල්වරයා නිකුත් කළ නව සංශෝධනවලට ඇතුළත්.\nමේ අතර, ඊයේ දිනයේ දී මෙරට කොරෝනා එන්නත්කරණ වැඩසටහන යටතේ එන්නත් මාත්‍රා 360,693ක් ලබා දී තිබෙනවා.\nඑහි දී සයිනොෆාම් එන්නතේ පළමු මාත්‍රාව 81,000කට ලබා දී ඇති අතර, එහි දෙවන මාත්‍රාව ලබාදුන් සංඛ්‍යාව 228,790ක්.\nඊට අමතර ව, කොවිෂීල්ඩ් එන්නතේ පළමු මාත්‍රාව ඊයේ දිනයේ දී 39,361කට ලබා දී තිබෙනවා.\nඒ අනුව, මේ දක්වා කොවිෂීල්ඩ් එන්නතේ පළමු මාත්‍රාව ලබා දී ඇති සංඛ්‍යාව 1,222,043ක්.\nඑහි දෙවන මාත්‍රාව 868,058 දෙනෙකුට ලබා දී තිබෙනවා.\nසයිනොෆාම් එන්නතේ පළමු මාත්‍රාව 9,140,644කට ලබා දී ඇති අතර, එහි දෙවන මාත්‍රාව ලබා දී ඇති සංඛ්‍යාව 2,884,051ක්.\nස්පුට්නික් එන්නතේ පළමු මාත්‍රාව 159,081කට ලබා දී ඇති අතර, ෆයිසර් එන්නතේ පළමු මාත්‍රාව ලබාදුන් සංඛ්‍යාව 251,846ක්.\nඑමෙන් ම, මොඩර්නා එන්නතේ පළමු මාත්‍රාව ද 761,136 දෙනෙකුට ලබා දී තිබෙනවා.\nමේ අතර, ශ්‍රී ලංකා යුද හමුදාව, නාවික හමුදාව, ශ්‍රි ලංකා පොලීසිය සහ කොළඹ මහනගර සභාව මගින් කොළඹ නගරයේ සහ අනෙකුත් දිස්ත්‍රික්කවල සංවිධාන කරන කොරෝනා එන්නත්කරණ වැඩසටහන් අදත් ක්‍රියාත්මක යි.\nඑසේ ම, ශ්‍රි ලංකා පොලිසිය මඟින් සිදු කරන ලබන එන්නත්කරණ වැඩසටහනක් අද මෝදර මිහිජය සෙවණ ප්‍රජා ශාලාවේ දී පැවැත්වෙනවා.\nඅද පෙරවරු 9ට ආරම්භ වූ එම වැඩසටහන පස්වරු 5 දක්වා ක්‍රියාත්මක යි.\nඒ අනුව කිසිදු එන්නතක් ලබා නො ගත් අවුරුදු 30ට වැඩි කොළඹ ප්‍රදේශයේ පදිංචි පුද්ගලයින්ට එම ස්ථානයට පැමිණ එන්නත් ලබා ගත හැකි වනවා.\nඑන්නත්කරණයට ලක් වුව ද, වෛරසයෙන් ආරක්ෂා වීම සඳහා නිසි සෞඛ්‍ය උපදෙස් පිළිපැදිය යුතු බව යි නියෝජ්‍ය සෞඛ්‍ය සේවා අධ්‍යක්ෂ විශේෂඥ වෛද්‍ය හේමන්ත වැඩිදුරටත් සඳහන් කළේ.\nඑසේ ම, කොරෝනා රෝගය වැළඳී මිය ගිය අයගේ මෘතදේහ ප්‍රමාදයකින් තොර ව ආදාහනය කිරිමට අවශ්‍ය කටයුතු සිදු කරන ලෙස පළාත් පාලන ආයතන ප්‍රධානින්ට උපදෙස් ලබා දෙන ලෙස, පළාත් සභා හා පළාත් පාලන කටයුතු රාජ්‍ය අමාත්‍ය රොෂාන් රණසිංහ අමාත්‍යාංශ ලේකම්වරයාට දැනුම් දී තිබෙනවා.\nමේ අතර රිදීගම සෆාරි උද්‍යානයේ කොටියෙකුට කොරෝනා රෝග ලක්ෂණ මතු වී තිබෙනවා.\nවනජීවී රාජ්‍ය අමාත්‍ය විමලවීර දිසානායක හිරු ප්‍රවෘත්ති අංශයට කියා සිටියේ එම කොටියා මේ වන විට කොරෝනා පරීක්ෂණ සඳහා යොමු කර ඇති බවයි.\nඑමෙන් ම, පවතින කොරෝනා තත්ත්වය හේතුවෙන් ලබන 15 වනදා පැවැත්වීමට නියමිත මඩු මංගල්‍යය ජන සහභාගිත්වයකින් තොර ව පැවැත්වීමට තීරණය කර තිබෙනවා.",
       "URL": "https://www.hirunews.lk/279511/ගම්පහ-සහ-නැගෙනහිර-දත්ත-කඩිනමින්-නිවැරදි-කරන-බව-සෞඛ්‍ය-අමාත්‍යාංශය-කියයි-විඩීයෝ",
       "Category": "Local News",
       "Parent URL": "https://www.hirunews.lk/local-news.php?pageID=1759"
}