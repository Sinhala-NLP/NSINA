{
       "Source": "hirunews",
       "Timestamp": "Tuesday, 20 September 2022 - 17:55",
       "Headline": "විෂ සහිත ත්‍රිපෝෂ තොගයක් MOHවලට බෙදා හැරලා! -උපුල් රෝහණගෙන් හෙළිදරව්වක් (වීඩියෝ)",
       "News Content": "මේ වන විට දරුවන්, මව්වරුන් සහ ගර්භණී මව්වරුන් වෙනුවෙන් බෙදා හැරීමට, සෞඛ්‍ය වෛද්‍ය කාර්‍යාලවලට යවා ඇති 'ත්‍රිපෝෂ' නැවත එකතු කර ගනිමින් පවතින බව මහජන සෞඛ්‍ය පරීක්ෂකවරුන්ගේ සංගමයේ සභාපති උපුල් රෝහණ පවසනවා.\nඒ එම ත්‍රිපෝෂවල ඇෆලටොක්සීන් නම් රසායනිකය අධික ලෙස අන්තර්ගත වීම නිසාවෙන් බවයි ඔහු පවසන්නේ.\nසම්මතය අනුව වයස අවුරුදු 1ට අඩු දරුවන්ගේ ආහාරවල මෙම රසායනික තත්ත්වය පැවතිය යුත්තේ කොටස් දශලක්ෂයට කොටස් එකක් බවත්, වයස අවුරුදු පහට අඩු ළමුන්ගේ ආහාරවල එම අගය පැවතිය යුත්තේ කොටස් දශලක්ෂයට කොටස් පහක් බවත්, මව්වරුන්ගේ ආහාරවල එම අගය සඳහන් විය යුත්තේ කොටස් දශලක්ෂයට කොටස් 30ක් බවත්, නමුත් මෙම ත්‍රිපෝෂ තොගයේ අඩංගු ඇෆලටොක්සීන් ප්‍රමාණය එම සම්මතයන් ඉක්මවා ඇති බවත් ඔහු අනාවරණය කරනවා.\nඒ අනුව මෙම රසායනිකය ශරීරගත වීමෙන් අක්මාව ආශ්‍රිත පිළිකා තත්ත්වයන් ඇතිවීම, අක්මාව හානි වීම සහ දරුවන්ගේ ශරීර වර්ධනය බාල වීම වැනි තත්ත්වයන් ඇති විය හැකි බවයි මහජන සෞඛ්‍ය පරීක්ෂකවරුන්ගේ සංගමයේ සභාපතිවරයා ප්‍රකාශ කරන්නේ.\nමේ ආකාරයෙන් විෂ සහිත ත්‍රිපෝෂ දරුවන්ට හා මව්වරුන්ට බෙදා හැරීමේ ක්‍රියාවලියට සම්බන්ධව යම් දේශපාලකයෙක් හෝ රජයේ නිලධාරියෙක් වගකීම් විරහිතව කටයුතු කරන බවට මහජන සෞඛ්‍ය පරීක්ෂකවරුන්ගේ සංගමයේ සභාපතිවරයා විසින් චෝදනා කරන අතර ඔහු වැඩිදුරටත් කියා සිටින්නේ එම බලධාරීන් කෙරෙහි කඩිනමින් නීතිය ක්‍රියාත්මක කරන ලෙසයි.\nමේ අතර ත්‍රීපෝෂ නිෂ්පාදන කටයුතු නියාමනය කිරීම සඳහා ත්‍රිපෝෂ ආයතනය විසින් වැඩපිළිවෙලක් සකසා ගන්නා ලෙස ද ඔහු විසින් ඉල්ලා සිටියා.",
       "URL": "https://www.hirunews.lk/315895/විෂ-සහිත-ත්‍රිපෝෂ-තොගයක්-mohවලට-බෙදා-හැරලා-උපුල්-රෝහණගෙන්-හෙළිදරව්වක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=855"
}