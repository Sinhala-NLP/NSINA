{
       "Source": "hirunews",
       "Timestamp": "Saturday, 18 December 2021 - 19:02",
       "Headline": "ෆිච් රේටින්ස් මෙරට ණය වර්ගීකරණය පහත හෙළීම ගැන මහ බැංකුවේ අප්‍රසාදය  (වීඩියෝ)",
       "News Content": "ෆිච් රේටින්ස් ජාත්‍යන්තර විගණන ආයතනය මගින් මෙරට දිගුකාලීන විදේශ ණය ගෙවීමේ හැකියාව පුරෝකථනය කරන ශ්‍රේණිගත කිරීම තවදුරටත් පහත හෙළීම සම්බන්ධයෙන් ශ්‍රී ලංකා මහ බැංකුව දැඩි විරෝධය පළ කර තිබෙනවා.\nඒ සම්බන්ධයෙන් හිරු ප්‍රවෘත්ති අංශය වෙනුවෙන් අදහස් දැක්වූ මහබැංකු අධිපති අජිත් නිවාඩ් කබ්රාල් ප්‍රකාශ කළේ එළඹෙන සඳුදා හෝ අඟහරුවාදා ඒ පිළිබඳව පැහැදිලි කිරීමක් සිදුකරන බවයි.\nකිසිදු ණය වාරිකයක් ගෙවීම පැහැර නොහැරීම ඇතුලු ධනාත්මක වර්ධනයන් සැළකිල්ලට නොගෙන එළඹ ඇති  මෙම තීරණය හරහා ආයෝජකයන්ට වැරදි පණිවුඩයක් ලබාදෙන බවයි මහබැංකුව අද දහවල් නිකුත් කළ නිවේදනයක දැක්වෙන්නේ.\nමේ වසරේ තුන්වන කාර්තුවේ පැනවීමට සිදුවූ කොරෝනා නිරෝධායන සීමාවන් හේතුවෙන් ආර්ථිකයේ හැකිලීමක් සිදුවුවද, වසරේ මුල් මාස 9 තුළ ශ්‍රී ලංකාව සියයට 4.4 ක දළ දේශීය නිෂ්පාදිතයේ වර්ධනයක්  හිමිකරගනිමින්, නව සාමාන්‍යකරණයට අනුගත වෙමින් සිටින බව ද සඳහන්.\nමැයි මාසයේ සිට මෙරට වෙළඳ ශේෂයේ පහත වැටීමක්ද දැකිය හැකි අතර, අපනයන ආදායම ද ඉහළ යමින් පවතිනවා.\nමෙවැනි තත්වයක් යටතේ ෆිච් රේටින්ස් මෙරට ණය වර්ගීකරණය පහත හෙළීම පිළිගත නොහැකි බවයි මහ බැංකුව පෙන්වා දෙන්නේ.",
       "URL": "https://www.hirunews.lk/291445/ෆිච්-රේටින්ස්-මෙරට-ණය-වර්ගීකරණය-පහත-හෙළීම-ගැන-මහ-බැංකුවේ-අප්‍රසාදය-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1485"
}