{
       "Source": "hirunews",
       "Timestamp": "Sunday, 19 June 2022 - 7:36",
       "Headline": "මුලතිව් - විශ්වමඩු හමුදා මුරපොලකට ප්‍රහාරයක් හමුදාවේ 3 කට තුවාල දෙදෙනෙකු අත්අඩංගුවට  (ඡායාරූප)  (වීඩියෝ)",
       "News Content": "කිලිනොච්චිය,විශ්වමඩු ප්‍රදේශයේ ඉන්ධන පිරවුම්හළක් අසළ ඊයේ(18) රාත්‍රියේ නොසන්සුන්කාරී තත්වයක් හටගෙන ඇති බව පුදුකුඩිඉරිප්පු පොලිසිය පවසනවා.\nපොලිසිය පැවසූවේ ඉන්ධන පිරවුම්හලින් ඉන්ධන ලබා ගැනීමට පැමිණි පිරිසක් හා යුධ හමුදා සාමාජිකයින් පිරිසක් අතර එලෙස නොසන්සුන්කාරී තත්වයක් හටගෙන ඇති බවයි.\nඉන්ධන හළෙන් ඉන්ධන ලබා ගැනීමට පැමිණි පුද්ගලයෙකු යුධ හමුදා රාජකාරියට බාධා කරමින් හැසිරුණ සිදුවීමක් මුල් කර ගනිමින් නොසන්සුන්තාවය හටගෙන ඇති බව ප්‍රදේශවාසීන් පැවසුවා.\nඅදාළ පුද්ගලයා අත්අඩංගුවට ගැනීමට කටයුතු කළ අවස්ථාවේ,ඉන්ධන පිරවුම්හළ අසළ සිටි පිරිස් යුධ හමුදා නිළධාරීන්ගේ රාජකාරියට බාධා කරමින් යුධ හමුදා නිළධාරීන්ට බෝතල්වලින් පහරදී ඇති අතර, එහිදි නොසන්සුන්තාවය හටගෙන තිබෙනවා.\nසිවිල් වැසියන් විසින් යුධ හමුදා සාමාජිකයින් පැමිණි වාහනයකටද පහරදී අලාභහානි සිදුකොට ඇති බවද පොලිසිය පැවසුවා.\nතත්වය පාලනය කිරීමට අමතර යුධ හමුදා සාමාජිකයින් පිරිසක් කැදවා ඇති අතර, නොසන්සුන්තාවය පාලනය කිරීමට යුධ හමුදා නිළධාරීන් අහසට වෙඩි තැබීමක්ද සිදුකොට ඇති බව පොලිසිය වැඩිදුරත් සඳහන් සඳහන් කළා.\nසිද්ධියෙන් යුධ හමුදා සාමාජිකයින් තිදෙනෙකු හා සිවිල් වැසියන් දෙදෙනෙකු තුවාල ලබා ඇති අතර, තුවාල ලැබු යුධ හමුදා සාමාජිකයින් කිලිනොච්චිය රෝහලටද,සිවිල් සාමාජිකයින් පොලිස් ආරක්ෂාව යටතේ මාන්චෝලෙයි රෝහලටද යොමුකොට ඇති බව පොලිසිය සඳහන් කළා.\nපොලිසිය පැවසූවේ සිද්ධිය සම්බන්ධයෙන් ලද තොරතුරු මත පොලිසිය ගොස් තත්වය පාලනය කළ අතර,නොසන්සුන්තාවයට සම්බන්ධවු පිරිස් පැමිණි යතුරුපැදි කිහිපයක්ද පොලිස් භාරයට ගෙන ඇති බවයි.\nසිද්ධිය වු ස්ථානයට දෙමළ ජාතික සන්ධාන පාර්ලිමේන්තු මන්ත්‍රී එස්.ශ්‍රීධරන් මහතාද පැමිණ තත්වය නිරීක්ෂණය කිරීමට කටයුතු කොට තිබුණා.\nසිද්ධිය සම්බන්ධයෙන් පුදුකුඩිඉරිප්පු පොලිසිය වැඩිදුර පරීක්ෂණ මෙහෙයවනවා.",
       "URL": "https://www.hirunews.lk/307524/මුලතිව්-විශ්වමඩු-හමුදා-මුරපොලකට-ප්‍රහාරයක්-හමුදාවේ-3-කට-තුවාල-දෙදෙනෙකු-අත්අඩංගුවට-ඡායාරූප-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1084"
}