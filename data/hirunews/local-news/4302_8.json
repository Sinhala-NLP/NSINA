{
       "Source": "hirunews",
       "Timestamp": "Tuesday, 26 September 2017 - 17:03",
       "Headline": "කොටි හිතවාදී වයිකෝට මුහුණට මුහුණ අභියෝග කළ ශ්‍රී ලාංකික කාන්තාව කවුද ?",
       "News Content": "එක්සත් ජාතීන්ගේ මානව හිමිකම් සමුලුවේ 36වන සැසිවාරයට සමගාමීව \"ශ්‍රී ලංකාවට එරෙහි  ජිනීවා යෝජනා වල නීත්‍යානුකූල බව \" යන මාතෘකාව යටතේ පැවති සම්මන්ත්‍රණයකදී කොටි හිතවාදීන් හා ගෝලීය ශ්‍රී ලංකා සංසදයේ සාමාජිකයන් අතර උනුසුම් තත්ත්වයක් ඇති වී තිබෙනවා.\nමෙහි ප්‍රධාන දේශනය රියර් අද්මිරාල් සරත් වීරසේකර විසින් පවත්වන ලද අතර රටවල් ගණනාවක් නියෝජනය කරමින් ශ්‍රී ලංකිකයන් සම්මන්ත්‍රණයට එක්වී සිටියා.\nබ්‍රිතාන්‍ය ජාතික ඩේවිඩ් බෙලී විරෝධතාවක් මතුකරමින් කියාසිටියේ ලංකාවේ හිටපු හමුදාපති සරත් ෆොන්සේකා විසින් තවත් හිටපු හමුදාපතිවරයෙකු වන ජගත් ජයසූරිය යුධ අපරාධ කර ඇති බව පිලිගෙන ඇති  බවයි.\nඑසේම තමිල් චෙල්වම්ගේ බිරිඳ  එදා රජයට පක්ෂව සම්මුඛ සාකච්ඡා දුන්නේ බල්පෑම් යටතේ  බවද ඔහු පැවසුවා.\nමීට පිලිතුරු දුන් ආචාර්ය නාලක ගොඩහේවා ප්‍රශ්න කලේ ඩේවිඩ් බෙලී මෙහි පැමින මානව හිමිකම් ගැන කතාකරන්නේ ඩයස්පෝරාව විසින් ගෙවන මුදල් නිසා නොවේද යන්නයි.\nතමිල් සෙල්වම්ගේ බිරිද අද මානව හිමිකම් කොමිසමට පැමින බොරුකියන්නේත් එදා හමුදාව වෙනුවෙන් පෙනී සිටි සරත් ෆොන්සේකා අද මෙවැනි ප්‍රකාශ කරන්නේත් මුදලේ බලයට යටවී යැයි ඔහු පවසා තිබෙනවා.\nඑදා යුද පිටියේ සිදුවූ සියලු දේ වාර්තා කරන්නට මාධ්‍යවෙදින් සිටි බවත් තමිල් චෙල්වම්ගේ බිරිද මෙන්ම සුසෙගේ බිරිදත් හමුදා අත්ඩංගුවට පත්වූ විට හමුදාව එය රහසක් වශයෙන් තබාගත්තේ නැති බවත් ඔහු සඳහන් කර තිබෙනවා.\nසුහන්දරන් නැමති දෙමල ඩයස්පෝරව නියොජිතයා චැනල් 4 වාර්තා සදහන් කරමින් යම් යම් සිද්ධීන් ගැන ප්‍රශ්න  කළ  විට ගෝලීය සංසදයේ නියොජිතයන් උදාහරණ  සහිතව පෙන්වා දුන්නේ මෙම මාධ්‍ය  ආයතනය දෙමල ඩයස්පෝරාවෙන් යැපෙන එකක් බවයි.\nඅද මේ සිදුවීම් කිහිපයක් ගැන ප්‍රශ්න  අසන සුහන්දරන් එල්.ටි.ටි.ඊ ය  නිරායුද පොලිස් නිලධාරීන් 600 වෙඩිතබා මරණ විට සිටියේ කොහේද කියා ඔවුන් අසා තිබෙනවා.\nමේ අතර ඊයේ(25) එක්සත් ජාතීන්ගේ මානව හිමිකම් සැසිවාරයේදි තමිල්නාඩුවේ ප්‍රකට කොටි හිතවාදී දේශපාලකයෙක් වන  වයිකෝ දැඩි  කතාවක් කරමින් ශ්‍රී ලංකාවේ මානව හිමිකම් කඩකිරීම් දිගින් දිගටම වන බවත් දැන් කරන්නට තිබෙන්නේ මානව හිමිකම් කොමිසමේ රෙකමදාරුව  සමග එක්සත් ජාතීන්ගේ මහා මන්ඩලයට පැමිනිල්ලක් කොට උතුරු කොරියාවට එරෙහිව පිහිටුවාක් මෙන් අන්තර් ජාතික විමර්ශන කමිටුවක් ඉල්ලා සිට්ම බවත් සඳහන් කළා.\nඒ සදහා තීරණයක්  ගැනීමට ලංකාවට පැමිනෙන ලෙස වයිකෝ එක්සත් ජාතින්ගේ සංවිධානයේ මහ ලේකම්වරයාගෙන් ඉල්ලා සිටියා.\nමෙය ශ්‍රී ලංකාවට එරෙහිව ඉදිරිපත් කරන ලද බරපතල යෝජනවක් ලෙස සැලකිය හැකියි.\nවයිකෝගේ වේගවත් කතාවෙන් පසු ඔහුගේ කන්ඩායම ඔහුට සුබපතද්දී  ඔහු අසලට කාන්තාවක් හා තවත් අයෙක් පැමිණියා.\nවයිකොට ආමන්ත්‍රණය කල කාන්තාව \"ඔබ ලංකාවෙන්ද\" කියා වයිකෝගෙන් ඉංග්‍රීසි බසින් විමසා තිබෙනවා.\nතරමක් මවිතයට පත්වූ වයිකෝ \"නැහැ මම තමිල්නාඩුවෙන්  කියා පැවසු බව සඳහන්.\n\" එහෙනම් ඔබ කවුද ශ්‍රී ලංකාවට එන්න එක්සත් ජාතීන්ගේ මහලේකම්ට එන්න ආරාධනය  කරන්න. එය ඔබේ රට නොවේ \"  කියා කාන්තාව ඇය අසා තිබෙනවා.\nවයිකෝ කලබල වූ අතර..\" ඔබ ලංකාවෙන්ද ?\" කියා ඔහු පෙරලා ප්‍රශ්න  කළ බවයි වාර්තා වන්නේ.\n\" ඔව් මම ලංකාවෙන් .ඒකයි මම අහන්නේ නුබ කවුද මගේ රට ගැන කතා කරන්න කියා\"  යනුවෙන් ඇගෙන් යළිත් පිළිතුරු ලැබී තිබෙනවා.\n\" නුබලා අපේ මිනිසුන් මැරුවා , අපේ මව්වරුන් දූෂණය කලා .....\"  වයිකෝ කෑගසන්නට පටන් ගත්තේය. ඔහු සිතන්නට ඇත්තේ උස් හඩින් කතාකිරීමෙන් ඔහුට බලය පෙන්වන්නට හැකිය කියායි.\nනමුත් ඔහුට ක්ෂණිකවම පිලිතුර ලැබුනේ ඇය සමග ආ අනෙක් පුද්ගලයාගෙන්.\n\" නුබ කවුද අපට මෙහෙම කියන්න. එතකොට වසර 30 තිස්සේ නුබලගේ ත්‍රස්තවාදීන් කල දේවල් අමතකද ?  ඔවුන් කෙතරම් මිනිස් බෝම්බ පිපුරුවාද, කෙතරම් අහිංසක් මිනිසුන් මැරුවාද,  නුබලාට තවදුරටත් මෙහි ඇවිත් බොරු කියා ලෝකය රවටන්න අපි ඉඩ දෙන්නේ නැහැ \"\nවයිකෝ වහාම එතනින් ඉවත්ව ගිය අතර ඔහු පිටුපසින් 15 පමන වූ පිරිසක් ද පිටව යනු දක්නට ලැබුන බව වාර්තා වනවා.\nමේ ආකාරයට හෝ විරෝධය  දැක්වීමට ඉදිරිපත් වුයේ ගෝලීය ශ්‍රී ලංකික සංසදයේ ආරාධනය පිට ජිනීවා ගොස් සිටින කන්ඩායමේ අනුරාධා යහම්පත්  හා ආචාර්ය  නාලක ගොඩහේවායි.\nකෙසේවෙතත් එම සිද්ධිය ගැන වයිකෝ එදිනම ඉන්දීය පුවත්පත්කට ප්‍රකාශයක් කර චෝදනාවක් එල්ල කර තිබුනා.\nඔහු කියා තිබුනේ ලංකාවෙන් පැමිනි හමුදා නිලධාරීන් පිරිසක් ඔහුට තර්ජනය කළ බව‍යි.\nමෙම බහින්බස් වූ  අවස්ථාව අවට සිටි ශ්‍රී ලංකිකයෙක් පටිගත කළ ද දෙමල ඩයස්පෝරාව නියෝජිතයන් ආරක්ෂක  නිලධාරීන්ට පැමිනිලි කර එය මකවා දැමු බව සඳහන්.",
       "URL": "https://www.hirunews.lk/171909/කොටි-හිතවාදී-වයිකෝට-මුහුණට-මුහුණ-අභියෝග-කළ-ශ්‍රී-ලාංකික-කාන්තාව-කවුද",
       "Category": "Local News",
       "Parent URL": "https://www.hirunews.lk/local-news.php?pageID=4302"
}