{
       "Source": "hirunews",
       "Timestamp": "Friday, 20 May 2022 - 13:19",
       "Headline": "පොහොට්ටුවේ මන්ත්‍රීවරු 53ක් පාර්ලිමේන්තු භෝජනාගාරයෙන් කෑම එපා කියයි",
       "News Content": "ශ්‍රී ලංකා පොදුජන පෙරමුණේ මන්ත්‍රීවරුන් 53 දෙනෙකු සිදු කළ ලිඛිත ඉල්ලීමකට අනුව අදාළ මන්ත්‍රීවරුන්ට පාර්ලිමේන්තු භෝජනාගාරයෙන් ආහාර ලබාදීම නතර කිරීමට කටයුතු කරන බව කථානායක මහින්ද යාපා අබේවර්ධන අද පාර්ලිමේන්තුවට දැනුම් දුන්නා.\nඒ සම්බන්ධයෙන් ඉදිරි පක්ෂ නායක රැස්වීමක දී සාකච්ඡා කර එම තීරණය සියලු මන්ත්‍රීවරුන් සඳහා ක්‍රියාත්මක කරනවාද යන්න සම්බන්ධයෙන් තීරණයකට එළඹෙන බවයි කථානායකවරයා පැවසුවේ.\nමේ අතර ආණ්ඩුවට එක්වූ සමගි ජනබලවේගයේ මන්ත්‍රීවරුන්ට එරෙහිව විනය පියවර ගැනීමට තීරණය කර ඇති බව විපක්ෂයේ ප්‍රධාන සංවිධායක පාර්ලිමේන්තු මන්ත්‍රී ලක්ෂ්මන් කිරිඇල්ල ප්‍රකාශ කළා.\nඑසේම කෝප් සහ කෝපා ඇතුලු කාරක සභාවල බලතල වැඩි කිරීම සඳහා පාර්ලිමේන්තුවේ ස්ථාවර නියෝගවලට සංශෝධන ගෙන එන කෙටුම්පතක් රජය කඩිනමින් ඉදිරිපත් කරන බවයි සභානායක අමාත්‍ය දිනේෂ් ගුණවර්ධන ප්‍රකාශ කළේ.",
       "URL": "https://www.hirunews.lk/304819/පොහොට්ටුවේ-මන්ත්‍රීවරු-53ක්-පාර්ලිමේන්තු-භෝජනාගාරයෙන්-කෑම-එපා-කියයි",
       "Category": "Local News",
       "Parent URL": "https://www.hirunews.lk/local-news.php?pageID=1156"
}