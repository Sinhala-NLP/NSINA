{
       "Source": "hirunews",
       "Timestamp": "Thursday, 27 October 2022 - 20:28",
       "Headline": "යාල සිද්ධියට පුතා සම්බන්ධ නෑ! - අමරවීර (වීඩියෝ)",
       "News Content": "යාල වනෝද්‍යානයට ඇතුළු වී වන සතුන්ට හිංසාවන පරිදි නීති විරෝධීව හැසිරුණු පුද්ගලයින් සම්බන්ධයෙන් පොලිසිය ද පරීක්ෂණයක් ආරම්භ කර තිබෙනවා.\nඒ ඔවුන් අධිවේගි මාර්ගයේ මාර්ග නීති කඩකරමින් ගමන්ගන්නා අයුරු දැක්වෙන වීඩියෝ පට මුල් කරගනිමින්.\nඒ අනුව අධිවේගි මාර්ගයේ සී. සී. ටී. වී දර්ශන පරීක්ෂා කිරීම ආරම්භ කර ඇති බව අධිවේගි මාර්ග පොලිසිය සඳහන් කළා.\nයාල වනෝද්‍යානය තුළ වන සතුන්ට හිරිහැර වන පරිදි ජීප් රථ ධාවනය කිරීමේ සිද්ධිය සම්බන්ධයෙන් පුද්ගලයින් 09 දෙනෙකු ඊයේ (26) තිස්සමහාරාම මහේස්ත්‍රාත් අධිකරණයට ඉදිරිපත් කළ අතර එහිදී එක් අයෙකු රුපියල් ලක්ෂ 5 බැගින් වු ශරීර ඇප දෙකක් මත නිදහස් කිරීමටයි මහේස්ත්‍රාත් තරිඳු සමීර සිල්වා නියෝග කළේ.\nකෙසේ වෙතත් වන ජීවි නිලධාරින් භාරයට ගත් ජීප් රථ 07 ක් අධිකරණ භාරයට ගැනුනා.\nසිද්ධිය සම්බන්ධයෙන් පරීක්ෂණ පැවැත්වීම සඳහා වන ජීවි අමාත්‍යංශයේ ලේකම්වරිය විසින් පත්කළ කමිටුව අද වනෝද්‍යානයට පැමිණ විමර්ශන ආරම්භ කර තිබෙනවා.\nමේ සම්බන්ධයෙන් පරීක්ෂණ පවත්වන වන ජීවි දෙපාර්තමේන්තුවේ උසස් නිලධාරියෙකු කියා සිටියේ සිද්ධියට සම්බන්ධ අනෙක් ජීප් රථ සහ පුද්ගලයින් හඳුනාගැනීම සඳහා තවදුරටත් විමර්ශන සිදුකරන බවයි.\nමෙලෙස වන සතුන්ට හිරිහැර වන අයුරින් ධාවනය කළ රථවාහන සමඟ මෝටර් රථ 32 ක් පැමිණ ඇති අතර මේවායේ ලියාපදිංචි අයිතිකරුවන් සම්බන්ධයෙන් වාර්තාවක් ඉදිරිපත් කරන ලෙසද ඊයේ තිස්සමහාරාම මහේස්ත්‍රාත්වරයා මෝටර් රථ ප්‍රවාහන කොමසාරිස් ජනරාල්වරයා වෙත නියෝග කළා.\nඑසේ ම වනෝද්‍යානය තුළ ජීප් රථ නීතිවිරෝධීව හැසිරෙන ආකාරය දැක්වෙන වීඩියෝ පට රජයේ රස පරීක්ෂකවරයා වෙත ඉදිරිපත් කර වාර්තාවක් ලබා ගැනීමටයි වනජීවි දෙපාර්තමේන්තුව වෙත අවසර ලබා දුන්නේ.\nමේ අතර මෙම සිදුවීම වාර්තාවන අවස්ථාවේ විදේශගතව සිටි වනජීවි අමාත්‍ය මහින්ද අමරවීර මෙරටට පැමිණීමෙන් පසු අද මාධ්‍ය හමුවක් පවත්වමින් කියා සිටියේ මෙම සිදුවීමට තම පුත්‍රයා සම්බන්ධ බවට තහවුරු කළහොත් තමන් දේශපාලනයෙන් සමුගන්නා බවයි.",
       "URL": "https://www.hirunews.lk/318997/යාල-සිද්ධියට-පුතා-සම්බන්ධ-නෑ-අමරවීර-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=774"
}