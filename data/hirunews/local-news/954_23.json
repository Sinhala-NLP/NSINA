{
       "Source": "hirunews",
       "Timestamp": "Monday, 08 August 2022 - 19:00",
       "Headline": "සර්ව පාක්ෂික ආණ්ඩුවේ පොදු එකඟතා ලියවිල්ල අනිද්දා (වීඩියෝ)",
       "News Content": "සර්ව පාක්ෂික ආණ්ඩුව පිහිටුවීම පිළිබද පොදු එකගතා ලියවිල්ල ලබන බදාදා වනවිට සකසා අවසන් කිරීමට රජය සැලසුම්කර තිබෙනවා.\nසියලු පක්ෂ සමග කරන සාකච්ඡා අවසන් වන බැවින් එදිනට අනතුරුව අදාළ ලියවිල්ල ප්‍රකාශයට පත් කරන බවයි ජනාධිපති කාර්යාලයේ උසස් නිලධාරියකු සදහන් කළේ.\nහෙට දිනයේ ජනතා විමුක්ති පෙරමුණ සහ ජනාධිපතිවරයා අතර සර්ව පාක්ෂික ආණ්ඩුව පිහිටුවීමට අදාළව සාකච්ඡා පැවැත්වෙන අතර තවත් පාර්ශව කිහිපයක් සමග අවසන් වශයෙන් සාකච්ඡා පැවැත්වීමට නියමිතව තිබෙනවා.\nසමගි ජන බල සන්ධානය නියෝජනය කරමින් පාර්ලිමේන්තු මන්ත්‍රි මනෝ ගනේෂන් ගේ දෙමළ ප්‍රගතිශීලි සන්ධානය සහ ශ්‍රී ලංකා මුස්ලිම් කොංග්‍රසයේ නායක රවුෆ් හකීම් ජනාධිපතිවරයා පසුගියදා හමුවූ අතර ඔවුන්ද වෙන වෙනම සිය පක්ෂ නියෝජනය කරමින් ජනාධිපතිවරයා හමුවීමට නියමිතයි.\nඒ අනුව එම සියලු සාකච්ඡා අවසන් වූ පසු පොදු එකගතා ලියවිල්ල ප්‍රකාශයට පත් කරනු ඇති.\nමේ අතර මැතිවරණ කොමිෂන් සභාව සහ දේශපාලන පක්ෂ නියෝජිතයින් අතර හමුවක් අද පැවැත්වුණා.\nඑම හමුවෙන් අනතුරුව පක්ෂ නියෝජිතයින් ඉදිරි මැතිවරණය සහ සර්වපාක්ෂික ආණ්ඩුව පිහිටුවීම සම්බන්ධයෙන් අදහස් පළ කළා.",
       "URL": "https://www.hirunews.lk/312268/සර්ව-පාක්ෂික-ආණ්ඩුවේ-පොදු-එකඟතා-ලියවිල්ල-අනිද්දා-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=954"
}