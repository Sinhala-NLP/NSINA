{
       "Source": "hirunews",
       "Timestamp": "Monday, 26 June 2017 - 7:21",
       "Headline": "06 හැවිරිදි දියණිය ඝාතනය කළ පියා රිමන්ඩ්",
       "News Content": "කොටදෙණියාව, කිතුල්වල, බටදොළේවත්ත  ප්‍රදේශයේ දී තම 06 හැවිරිදි දියණිය ඝාතනය කළ බවට චෝදනා එල්ල වූ සැකකාර පියා ලබන මස 03 වනදා දක්වා රක්ෂිත බන්ධනාගාර ගත කර තිබෙනවා.\nඒ, අදාල සැකකරු ඊයේ මිනුවන්ගොඩ වැඩබලන මහේස්ත්‍රාත් හමුවට ඉදිරිපත් කිරීමෙන් අනතුරුවයි.\nපුද්ගල ඝාතනයක් සිදුකිරීම සහ මනුෂ්‍ය ඝාතනයට තැත් කිරීම යන චෝදනා මත අදාල පුද්ගලයට එරෙහිව නඩු පවරා ඇති බවයි අප වාර්තාකරු සදහන් කළේ.\nසැකකාර පියා 47 හැවිරිදි වියේ පසු වන අතර පසුගිය 23 වනදා රාත්‍රියේ තියුණු ආයුධයකින් පහර දී තම දියණිය ඝාතනය කර තිබුණා.\nසැකකරුගේ 42 හැවිරිදි බිරිඳ සහ 09 හැවිරිදි තවත් දියණියකට ද පහරදී බරපතල තුවාල සිදුකර ඇති බවයි වාර්තා වුණේ.\nතුවාල ලැබූවන් මීරිගම රෝහලට ඇතුළත් කළ පසු ඔවුන් බරපතල තත්වයේ පසු වීම හේතුවෙන් කොළඹ ජාතික රෝහලට මාරුකර යවා තිබෙනවා.\nබිරිඳ සමග ඇති වූ ආරවුලක් හේතුවෙන් අදාල ඝාතනය සහ බිරිදට සහ 09 හැවිරිදි දැරියට බරපතල තුවාල සිදුකර ඇති බවයි පරීක්ෂණ වලදී අනාවරණය වුණේ.",
       "URL": "https://www.hirunews.lk/164404/06-හැවිරිදි-දියණිය-ඝාතනය-කළ-පියා-රිමන්ඩ්",
       "Category": "Local News",
       "Parent URL": "https://www.hirunews.lk/local-news.php?pageID=4452"
}