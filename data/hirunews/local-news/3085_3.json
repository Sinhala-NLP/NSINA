{
       "Source": "hirunews",
       "Timestamp": "Tuesday, 22 October 2019 - 19:35",
       "Headline": "ලසන්තගේ දියණිය ගෝඨාභයට එරෙහිව ඇමරිකාවේ ගොනුකළ නඩුව ඉවතට",
       "News Content": "හිටපු ආරක්ෂක ලේකම් ගෝඨාභය රාජපක්ෂට එරෙහිව මාධ්‍යවේදී ලසන්ත වික්‍රමතුංගගේ දියණිය වන අහිම්සා වික්‍රමතුංග ගොනු කළ චෝදනාව ඇමරිකාවේ කැලිෆෝනියා දිස්ත්‍රික් අධිකරණයේ විනිසුරුවරයා නිෂ්ප්‍රභ කළා.\nපසුගිය අප්‍රේල් මස 4 වනදා මෙම නඩුව ගොනු කරනු ලැබුවේ ප්‍රධාන චෝදනා 03 ක් යටතේයි. නිතී විරෝධි ඝාතන, මනුෂ්‍යත්වයට එරෙහි අපරාධ සහ වධහිංසා පැමිණවීම යන කරුණු ඊට ඇතුළත්.\nමෙම නඩුව මගින් අහිම්සා වික්‍රමතුංග චෝදනා කර තිබුණේ මාධ්‍යවේදි ලසන්ත වික්‍රමතුංග ඝාතනය හිටපු ආරක්ෂක ලේකම් ගෝඨාභය රාජපක්ෂගේ අනුදැනුම සහ උපදෙස් මත සිදු වුණු බවටයි.\nඑම නඩුවට අදාළව ගෝඨාභය රාජපක්ෂට සිතාසි ලබා දුන් බව පැවසෙන ඡායාරූපයක් ද පසුගිය කාලයේ සමාජ මාධ්‍යවල ප්‍රසිද්ධියට පත්වුණා.\nකෙසේ වෙතත්, මෙම චෝදනා සම්බන්ධයෙන් නඩු විභාගයක්  සිදු කිරිමට ඇමරිකාවේ කැලිෆෝනියා දිස්ත්‍රික් අධිකරණයට බලයක් නොමැති බැවින් එම නඩුව සලකා බැලීමකින් තොරව ප්‍රතික්ෂේප කරන ලෙස හිටපු ආරක්ෂක ලේකම් ගෝඨාභය රාජපක්ෂ මෝසමක් මගින් ඉල්ලීමක් කර තිබුණා.\nඑය සලකා බැලීමෙන් අනතුරුවයි ඊට අදාළ තීන්දුව කැලිෆෝනියා දිස්ත්‍රික් අධිකරණය ලබාදී ඇත්තේ.\nගෝඨාභය රාජපක්ෂ, ලසන්ත වික්‍රමතුංග සම්බන්ධයෙන් සෘජු පියවරක් ගත් බවට චෝදනා ඉදිරිපත් කර නොමැති බවත්, චෝදනාවල පදනම වී ඇත්තේ ආරක්ෂක ලේකම්වරයා ලෙස ඔහු ඉටුකළ භුමිකාව සම්බන්ධයෙන් බවත් එම අධිකරණ තීන්දුවේ සඳහන්.\nඑමෙන්ම ඔහු 2005 වසරේ සිට 2015 වසර දක්වා ශ්‍රී ලංකාවේ ආරක්ෂක ලේකම්වරයා ලෙස කටයුතු කර ඇත්තේ ශ්‍රී ලංකා පුරවැසියෙකු ලෙස බවට එම තීන්දුව ප්‍රකාශයට පත් කෙරුණු වාර්තාවේ දැක්වෙනවා.\nඑම නෛතික කරුණු හේතුවෙන් ඉදිරිපත්වී ඇති චෝදනා සම්බන්ධයෙන් නඩු විභාගයක් ඉදිරියට රැගෙන යාමට අධිකරණ බලයක් නොමැති බැවින් නඩුව නිෂ්ප්‍රභ කරන බවට විනිසුරුවරයා ප්‍රකාශ කර ඇති බව සඳහන්.\nඑමෙන්ම, නඩුවෙන් අහිම්සා වික්‍රමතුංග ඉල්ලා ඇති තහනම් නියෝගය ලබාදීම විත්තිකරුගේ පාර්ශවයෙන් වරදක් ඇති බව නොපෙනෙන නිසා ප්‍රතික්ෂේප කරන බවත්, මෙම චෝදනා සම්බන්ධයෙන් ඇමරිකානු දිස්ත්‍රික් අධිකරණයකදී ගොනු වන ඉදිරි නඩු කටයුතු සදහා  මෙම තීන්දුව බල පැවැත්වෙන බවත් එහි සදහන්.",
       "URL": "https://www.hirunews.lk/226772/ලසන්තගේ-දියණිය-ගෝඨාභයට-එරෙහිව-ඇමරිකාවේ-ගොනුකළ-නඩුව-ඉවතට",
       "Category": "Local News",
       "Parent URL": "https://www.hirunews.lk/local-news.php?pageID=3085"
}