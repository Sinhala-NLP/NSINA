{
       "Source": "hirunews",
       "Timestamp": "Monday, 06 July 2020 - 6:59",
       "Headline": "පලෙයි නිවසකින් බෝම්බ තුනක්, කළු කොටි සැමරුමට සකස් කළ කොඩියක්,පුපුරණ ද්‍රව්‍ය තොගයක් සමඟ ගුරුවරියක් අත්අඩංගුවට (වීඩියෝ)",
       "News Content": "කිලිනොච්චිය,පලෙයි - අයියකච්චි ප්‍රදේශයේ නිවසක තිබී මෙරට නිෂ්පාදිත බෝම්බ තුනක්, කළු කොටි සැමරුම සිදු කරමු යන්න සඳහන් කොඩියක්, පුපුරණ ද්‍රව්‍ය තොගයක් හා එල්.ටී.ටී.ඊ. සංවිධානයේ හිටපු සාමාජිකයෙකුගේ ඡායාරූපයක් සමඟ ගුරුවරියක් ලෙස සේවය කරන කාන්තාවක් ඊයේ අත්අඩංගුවට ගත් බව පලෙයි පොලිසිය පවසනවා.\nපොලීසිය පැවසූවේ අදාළ ගුරුවරියගේ නිවස තුළ කිසියම් පිපිරීමක් 03වැනිදා සිදුව තිබු අතර, එහිදි අත්අඩංගුවට ගත් ගුරුවරියගේ ස්වාමිපුරුෂයා තුවාල ලබා ඇති බවයි.\nතුවාලකරු යාපනය රෝහලට ඇතුළත් කිරීමෙන් අනතුරුව වැඩිදුර ප්‍රතිකාර සඳහා අනුරාධපුර රෝහලට ඇතුළත් කර ඇති බවයි පොලීසිය පවසන්නේ.\nපිපිරීම සිදුවු නිවස පරීක්ෂා කිරීමේදී අදාළ නිවස තුළ තිබි මෙරට නිෂ්පාදිත බෝම්බ තුනක්,එල්.ටී.ටී.ඊ. සංවිධානයේ කළු කොටි සැමරුම සිදු කරමු යනුවෙන් සඳහන් කොඩියක්, බෝම්බ පිපිරීමට යොදාගන්නා පුපුරණ ද්‍රව්‍ය කිහිපයක්,එල්.ටී.ටී.ඊ. සංවිධානයේ සාමාජිකයෙකුගේ ඡායාරූපයක් සොයාගෙන තිබෙනවා.\nපිපිරීමෙන් තුවාල ලැබූ පුද්ගලයා හිටපු එල්.ටී.ටී.ඊ. සාමාජිකයෙකු වන බවට කිලිනොච්චිය ආරක්ෂක අංශ අනාවරණය කරගෙන ඇති අතර, අත්අඩංගුවට ගත් 43 හැවිරිදි ගුරුවරිය අයියකච්චි ප්‍රදේශයේ පාසලක ගුරුවරියක් ලෙස සේවයකරමිනුයි සිට තිබෙන්නේ.\nඅත්අඩංගුවට ගත් කාන්තාව කිලිනොච්චිය මහේස්ත්‍රාත් අධිකරණයට ඉදිරිපත් කිරීමට නියමිත අතර, පලෙයි පොලීසිය,පොලිස් විශේෂ කාර්ය බළකා බෝම්බ නිශ්ක්‍රීය අංශය, ත්‍රස්ත විමර්ශන ඒකකය හා යුධ හමුදා නිළධාරීන් තුවාල ලැබූ පුද්ගලයා හා ඔහුගේ බිරිඳ වන ගුරුවරිය කුමන කටයුත්තක් වෙනුවෙන් අදාළ පුපුරණ ද්‍රව්‍ය සකස් කළේද යන්න සම්බන්ධයෙන් පරීක්ෂණ පවත්වනවා.",
       "URL": "https://www.hirunews.lk/244778/පලෙයි-නිවසකින්-බෝම්බ-තුනක්-කළු-කොටි-සැමරුමට-සකස්-කළ-කොඩියක්පුපුරණ-ද්‍රව්‍ය-තොගයක්-සමඟ-ගුරුවරියක්-අත්අඩංගුවට-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2608"
}