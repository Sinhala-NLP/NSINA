{
       "Source": "hirunews",
       "Timestamp": "Saturday, 27 February 2021 - 17:03",
       "Headline": "අතුරුදන් වූ බවට පැවසුණු මෙරට ධීවරයින් 12 දෙනෙකු මියන්මාර අත්අඩංගුවේ (වීඩියෝ)",
       "News Content": "ත්‍රිකුණාමලය වරායෙන් මුහුදු ගොස් අතුරුදන් වූ බව පැවසූ ශ්‍රී ලාංකික ධීවරයින් 12 දෙනෙකු මේ වනවිට මියන්මාර අත්අඩංගුවේ පසුවන බව වාර්තා වනවා.\nපසුගිය 11 සහ 12 යන දෙදින තුල මොවුන් එරට ආරක්ෂක අංශ විසින් අත්අඩංගුවට ගෙන තිබුණේ මුහුදු සීමා උල්ලංඝනය කිරීමේ චෝදනාව මතයි.\nකෙසේ වෙතත්, මෙම ධීවරයන් අතුරුදන්ව ඇති බවටත්, ඒ පිළිබඳව අවධානය යොමුවී නොමැති බවටත් පසුගියදා වාර්තා පළ වුණා.\nමියන්මාර අත්අඩංගුවේ පසුවන ධීවරයෙකු හිරු ප්‍රවෘත්ති අංශය අමතා ඔවුන් මුහුණ දී ඇති ගැටලුව පැහැදිලි කළා.\nඑහිදී ඔහු කියා සිටියේ තමන් ගමන් ගත් යාත්‍රාව දියවැලකට හසුව මියන්මාරය දෙසට ගසාගෙන ගිය බවත් තමන් මුදා ගැනිම සඳහා ශ්‍රී ලංකා රජයෙන් මෙතෙක් කිසිදු මැදිහත්වීමක් නොවූ බවයි.\nඒ අනුව, මයෝමි සහ සාගර කුමාර 4 යන යාත්‍රා දෙක ධීවරයින් සමඟ මියන්මාර අත්අඩංගුවේ පසුවනවා.\nධීවරයන් 12 දෙනාගෙන් කිහිපදෙනෙකු මාතර - දෙවුන්දර ප්‍රදේශයේ පදිංචිකරුවන් බවටයි අනාවරණ වී ඇත්තේ.\nකෙසේ වෙතත්, තමන් රඳවා සිටින ස්ථානය පැහැදිලිව ප්‍රකාශ කිරීමට ධීවරයන්ට නොහැකිවුණා.\nමේ වනවිට මියන්මාරය හමුදා පාලනයක් යටතේ පවතින අතර, හිරු ප්‍රවෘත්ති අංශය මෙම සිද්ධිය සම්බන්ධයෙන් මියන්මාරයේ ශ්‍රී ලංකා තානාපති මහාචාර්ය නලින් ද සිල්වාගෙන් විමසීමක් කළා.\nඑහිදී ඔහු පැවසුවේ මෙම ධීවරයන් මුදා ගැනීම සඳහා අවශ්‍ය කටයුතු විදේශ අමාත්‍යාංශය හරහා මේ වනවිටත් සිදුකරමින් පවතින බවයි.\nඅදාළ සම්බන්ධීකරණ කටයුතු සිදුවන බව විදේශ අමාත්‍යාංශ ලේකම් අද්මිරාල්, මහාචර්ය ජයනාත් කොළඹගේ ද තහවුරු කළා.\nඑසේම, ඉන්දියානු සාගර කලාපයට ගසාගෙන ගොස් තිබියදී එරට වෙරළාරක්ෂකයන් විසින් මුදා ගත් මෙරට යාත්‍රාවක් සහ ධීවරයන් දෙදෙනෙකු නාවික හමුදාව අද නිරුපද්‍රිතව ගොඩබිමට රැගෙන ආවා.\nපසුගිය 23 වනදායි මන්නාරම සවුත් බාර් ප්‍රදේශයෙන් ඔවුන් ධීවර කටයුතු සඳහා පිටත්ව ගොස් තිබුණේ.\nඅනතුරුව ඉන්දීය වෙරළාරක්ෂක බලකාය විසින් ඔවුන් මුදා ගෙන තිබූ අතර, ජාත්‍යන්තර මුහුදු සීමාවේදී ධීවරයින් දෙදෙනා සහ යාත්‍රාව නාවික හමුදාවේ සුරනිමල නෞකාවට භාර දී තිබුණා.",
       "URL": "https://www.hirunews.lk/263843/අතුරුදන්-වූ-බවට-පැවසුණු-මෙරට-ධීවරයින්-12-දෙනෙකු-මියන්මාර-අත්අඩංගුවේ-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2121"
}