{
       "Source": "hirunews",
       "Timestamp": "Monday, 22 November 2021 - 18:04",
       "Headline": "ශ්‍රී ලංකා කොදෙව් ටෙස්ට් තරගයේ දෙවැනි දිනයේ ද වැඩි ගෞරවය ශ්‍රී ලංකාවට",
       "News Content": "සංචාරක බටහිර ඉන්දීය කොදෙව් කණ්ඩායම් සහ ශ්‍රී ලංකා කණ්ඩායම අතර ගාල්ල ජාත්‍යන්තර ක්‍රිකට් ක්‍රීඩාංගණයේදී පැවැත්වෙන පළමු ටෙස්ට් තරගයේ දෙවැනි දිනය නිමා වනවිට සිය පළමු ඉනිමට පන්දුවට පහර දෙන බටහිර ඉන්දීය කොදෙව් කණ්ඩායම කඩුලු 6ක් බිඳවැටී ලකුණු 105ක් රැස් කරගෙන ඉතා අසීරු අඩියකට වැටී සිටිනවා.\nඒ ශ්‍රී ලංකා කණ්ඩායම මේ තරගයේ පළමු ඉනිම වෙනුවෙන් රැස් කළ ලකුණු 386ට පිළිතුරු වශයෙන්.\nමේ අනුව බටහිර ඉන්දීය කොදෙව් කණ්ඩායම තවත් කඩුලු හතරක් අතැතිව ශ්‍රී ලංකා කණ්ඩායම්ට වඩා ලකුණු 283ක් පසුපසින් සිටිනවා.\nසිය පළමු ඉනිම සඳහා පන්දුවට පහර දීමට පිටියට පිවිසි බටහිර ඉන්දීය කොදෙව් ආරම්භක පිතිකරු යුගලය වන ක්‍රෙග් බ්‍රාත්වේයිට් සහ ජර්මේන් බ්ලැක්වුඩ් පළමු කඩුල්ලට ලකුණු 46ක සම්බන්ධතාවක් ගොඩ නැගුවා.\nඑය බිඳ වැටුනේ ජර්මේන් බ්ලැක්වුඩ් ලසිත් ඇඹුල්දෙනියගේ පන්දු හමුවේ ලකුණු විස්සකට දැවී යාමත් සමගයි.\nඉන් අනතුරුව බටහිර ඉන්දීය කොදෙව් කණ්ඩායමේ එක් අන්තයක කඩුලු එකින් එක බිඳ වැටෙන්නට පටන් ගත්තා.\nනිරුක්මාන් බොනර් ලකුණු එකකටත්, ෂායි හෝප් ලකුණු දහයකටත්, රොස්ටන් චේස් ලකුණු දෙකටත්, ජොමෙල් වරිකාන් ලකුනු එකටත් දවා ගන්නට ශ්‍රී ලංකා දඟ පන්දු බල ඇණිය සමත් වුණා.\nඅනෙක් අන්තයේ හුදකලා සටනක නිරත වූ ක්‍රෙග් බ්‍රාත්වේයිට් ලකුණු 41ක් ලබා සිටියදී රමේෂ් මෙන්ඩිස්ගේ පන්දුවක් හමුවේ දැවී ගියා.\nඒ අනුව මේ වන විට කඩුල්ලේ රැඳී සිටින්නේ නොදැවී ලකුණු විසි 22ක් ලබා සිටින කයිල් මේයර් සහ ජේසන් හෝල්ඩර් දෙදෙනායි.\nපන්දු යැවීමේදී ‍රමේෂ් මෙන්ඩිස් කඩුලු තුනකුත් ප්‍රවීන් ජයවික්‍රම කඩුලු දෙකකුත් ලසිත් ඇඹුල්දෙණිය එක් කඩුල්ලකුත් දවාගත්තා.\nහෙට තරගයේ තුන්වන දිනයයි.",
       "URL": "https://www.hirunews.lk/288841/ශ්‍රී-ලංකා-කොදෙව්-ටෙස්ට්-තරගයේ-දෙවැනි-දිනයේ-ද-වැඩි-ගෞරවය-ශ්‍රී-ලංකාවට",
       "Category": "Local News",
       "Parent URL": "https://www.hirunews.lk/local-news.php?pageID=1544"
}