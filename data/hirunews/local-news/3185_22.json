{
       "Source": "hirunews",
       "Timestamp": "Thursday, 22 August 2019 - 13:14",
       "Headline": "ගෝඨාභයගේ භෝජන සංග්‍රහයට නිදහස් පක්ෂ මන්ත්‍රීවරුත් - දුමින්ද ඇතුළු පිරිසක් නැහැ",
       "News Content": "ශ්‍රී ලංකා පොදුජන පෙරමුණ ඇතුළු ඒකාබද්ධ විපක්ෂයේ ජනාධිපති අපේක්්ෂක ගෝඨාභය රාජපක්ෂ එක්සත් ජනතා නිදහස් සන්ධානයේ මන්ත්‍රීවරුන් වෙනුවෙන් ඊයේ රාත්‍රි පැවැත්වූ භෝජන සංග්‍රහයට නිදහස් පක්ෂයට සහය දක්වන මන්ත්‍රීවරු පිරිසක් ද සහභාගි වී තිබෙනවා.\nකෙසේ වෙතත් නිදහස් පක්ෂයේ හිටපු මහ ලේකම් දුමින්ද දිසානායක ඇතුළු මන්ත්‍රීවරුන් කිහිපදෙනෙකු ඊට එක් නොවූ බවයි ඒකාබද්ධ විපක්ෂයේ ජේ්‍යෂ්ඨ ප්‍රකාශකයෙකු හිරු ප්‍රවෘත්ති අංශයට කියා සිටියේ.\nකොළඹ තරුපහේ හෝටලයක පැවති මෙම හමුවට මන්ත්‍රීවරුන්ගේ පවුල්වල සාමාජිකයන්ටද ආරාධනා කර තිබුණා.\nවිපක්ෂ නායක මහින්ද රාජපක්ෂගේ සහභාගීත්වයෙන් පැවති සාදයට නිදහස් පක්ෂයේ මහ ලේකම් දයාසිරි ජයසේකර, නිදහස් සන්ධානයේ මහ ලේකම් මහින්ද අමරවීර ද එක්ව තිබෙනවා.\nමේ අතර විශේෂ හමුවක් සඳහා ඒකාබද්ධ විපක්ෂය නියෝජනය කරන පාර්ලිමේන්තු මන්ත්‍රීවරුන් අද පස්වරුවේ බත්තරමුල්ල - නෙළුම් මාවත ශ්‍රී ලංකා පොදුජන පෙරමුණේ පක්ෂ කාර්යාලය වෙත කැඳවා තිබෙනවා.\nශ්‍රී ලංකා පොදුජන පෙරමුණේ ආරංචි මාර්ග සඳහන් කළේ පස්වරු හයට විපක්ෂ නායක මහින්ද රාජපක්ෂ සහ පාර්ලිමේන්තු මන්ත්‍රීවරුන් අතර මෙම හමුව පැවැත්වෙන බවයි.\nමෙහිදී ඉදිරි මැතිවරණ කටයුතු මෙන්ම ජනාධිපති අපේක්ෂක ගෝඨාභය රාජපක්ෂගේ ප්‍රතිපත්ති ප්‍රකාශය සම්බන්ධයෙන් සාකච්ඡා කිරීමට නියමිත බව සඳහන්.\nමැතිවරණ ප්‍රචාරක රැළි සංවිධාන කිරීම පිළිබඳව එහිදී අවධානය යොමු කරනු ඇති.",
       "URL": "https://www.hirunews.lk/222723/ගෝඨාභයගේ-භෝජන-සංග්‍රහයට-නිදහස්-පක්ෂ-මන්ත්‍රීවරුත්-දුමින්ද-ඇතුළු-පිරිසක්-නැහැ",
       "Category": "Local News",
       "Parent URL": "https://www.hirunews.lk/local-news.php?pageID=3185"
}