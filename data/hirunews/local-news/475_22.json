{
       "Source": "hirunews",
       "Timestamp": "Wednesday, 15 March 2023 - 9:28",
       "Headline": "වර්ජනයෙන් ක්ෂේත්‍ර රැසක් අඩාලයි",
       "News Content": "වර්ජනයක් පැවතියත් අද (15) පෙරවරු 8 වනවිට කාර්යාල දුම්රිය ගමන් වාර 20ක් ධාවනය කර ඇති බව දුම්රිය සාමාන්‍යාධිකාරිවරයා තහවුරු කර ඇතැයි ජනාධිපති මාධ්‍ය අංශය නිවේදනය කළා.\nකෙසේවෙතත් වෛද්‍ය, වරාය, විදුලි, ජල, තැපැල්, බැංකු සහ අධ්‍යාපන ඇතුළු ක්ෂේත්‍ර රැසක වැඩවර්ජනය මේ වනවිට දීප ව්‍යාප්තව ආරම්භ වී තිබෙනවා.\nවෛද්‍ය වර්ජනයෙන් රෝහල්වල දෛනික කටයුතු අඩාල වී ඇති බවයි ප්‍රදේශ රැසක හිරු වාර්තාකරුවන් කියා සිටියේ.\nමේ අතර ගුරු විදුහල්පති වර්ජනයෙන් බොහෝ පාසැල්වලට සිසු සිසුවියන් පැමිණ නැහැ.\nනැගෙනහිර පලාත් අධ්‍යාපන අධ්‍යක්ෂිකා අකීලා කනගසූරියම් කියා සිටියේ තමාට වාර්තා වූ ආකාරයට පාසැල්වල ගුරුවරුන්ගේ සහ ළමයින්ගේ පැමිණීම අවම මට්ටමක පවතින බවයි.\nඑමෙන්ම උතුරු පළාතේ ගුරුවරුන් සහ විදුහල්පතිවරුන්ගේ පැමිණීම සියයට 10ක මට්ටමක පැවති බවයි පළාත් අධ්‍යාපන අධ්‍යක්ෂවරයා සඳහන් කළේ.\nඑමෙන්ම වව්නියාව දිස්ත්‍රික්කයේ ඇතැම් පාසල් අද (15) උදෑසන ඉබි යතුරු දමා වසා දමා තිබූ බවයි අප වාර්තාකරුවන් කියා සිටියේ.\nඇතැම් පාසල්වල ළමයින් කිහිප දෙනෙකු පැමිණ සිටියද ගුරුවරුන් නොමැති වීම හේතුවෙන් ඔවුන්ට යලි නිවෙස් බලා යාමට සිදු වුණා.",
       "URL": "https://www.hirunews.lk/329981/වර්ජනයෙන්-ක්ෂේත්‍ර-රැසක්-අඩාලයි",
       "Category": "Local News",
       "Parent URL": "https://www.hirunews.lk/local-news.php?pageID=475"
}