{
       "Source": "hirunews",
       "Timestamp": "Friday, 09 April 2021 - 21:15",
       "Headline": "යාපනය නගරාධිපතිට ඇප",
       "News Content": "ත්‍රස්ත ක්‍රියා විමර්ශණ කොට්ඨාශය මගින් ත්‍රස්තවාදය වැළැක්වීමේ පනතේ ප්‍රතිපාදන යටතේ අත්අඩංගුවට ගත් යාපනය මහ නගර සභාවේ නගරාධිපති විශ්වලිංගම් මනිවනන් ඇප මත නිදහස් කර තිබෙනවා.\nයාපනය මහේස්ත්‍රාත් අධිකරණය නියෝග කළේ නගරාධිපතිවරයා රුපියල් ලක්ෂ දෙක බැගින් වූ පුද්ගලික ඇප දෙකක් මත නිදහස් කිරීමටයි.\nයුද සමයේදී එල්.ටී.ටී.ඊ. පොලිස් භටයින් භාවිත කළ ඇඳුමට සමාන නිල ඇඳුමක් පුද්ගලයින් පස් දෙනෙකුට ලබාදුන් බව කියන සිද්ධියක් සම්බන්ධයෙනුයි ඔහුව අත්අඩංගුවට ගනු ලැබුවේ.\nපාර්ලිමේන්තු මන්ත්‍රී ගජේන්ද්‍ර කුමාර් පොන්නම්බලම්ගේ නායකත්වයෙන් යුත් ද්‍රවිඩ ජාතික ජනතා පෙරමුණට යාපනය මහ නගර සභාවේ බලය හිමිව ඇති අතර, යාපනය නගරයේ විශේෂ රාජකාරී සඳහා නගරාධිපතිවරයා විසින් පසුගියදා විශේෂ ඒකකයක් පිහිටුවා තිබෙනවා.\nඑහි මෙහෙයුම් සඳහා පුද්ගලයින් පස් දෙනෙකු බඳවාගෙන තිබූ අතර, ඔවුන්ගේ නිල ඇඳුම ලෙසයි මෙම ගැටළුකාරී ඇඳුම ලබාදී ඇත්තේ.\nඒ අනුව සිදුකළ විමර්ශනයට අනුවයි ඒ සම්බන්ධයෙන් යාපනය නගරාධිපතිවරයා අත්අඩංගුවට ගැනීමට පොලිසිය කටයුතු කළේ.",
       "URL": "https://www.hirunews.lk/268014/යාපනය-නගරාධිපතිට-ඇප",
       "Category": "Local News",
       "Parent URL": "https://www.hirunews.lk/local-news.php?pageID=2030"
}