{
       "Source": "hirunews",
       "Timestamp": "Friday, 11 November 2022 - 18:46",
       "Headline": "5 ශ්‍රේණියේ සිසුවියකට අමානුෂික ලෙස පහරදුන් ගුරුවරයා රිමාන්ඩ් (වීඩියෝ)",
       "News Content": "පාසල් දැරියකට අමානුෂික ලෙස පහරදීමේ සිද්ධියකට අදාළව අත්අඩංගුවට ගත් සැකකාර ගුරුවරයා ලබන 14 වනදා දක්වා රක්ෂිත බන්ධනාගාර ගතකර තිබෙනවා.\nසැකකරු අගුණුකොලපැලැස්ස මහේස්ත්‍රාත් අධිකරණයට ඉදිරිපත් කිරීමෙන් අනතුරුවයි මෙම නියෝගය ලබාදුන්නේ.\nහුංගම දුටුගැමුණු මහා විද්‍යාලයේ 5 වන ශ්‍රේණියේ ඉගෙනුම ලබන අවුරුදු 10ක සිසුවියකට පන්ති භාර ගුරුවරයා විසින් අමානුෂික ලෙස පහරදීමක් පිළිබඳ ඊයේ එම දැරියගේ මව විසින් හුංගම පොලිසියට පැමිණිල්ලක් ඉදිරිපත් කර තිබුණා.\nඒ අනුව කළ විමර්ශනයේදී දැරියගේ පිට ප්‍රදේශයේ හා හිසේ පිටුපස තැලීම් ලකුණු නිරීක්ෂණය වීමෙන් අනතුරුව ඇය මවගේ භාරයේ තංගල්ල මූලික රෝහලට ඇතුලත් කෙරුණා.\nදැරිය මේවන විට එම රෝහලේ නේවාසිකව ප්‍රතිකාර ලබමින් සිටින අතර රෝහලේ අධිකරණ වෛද්‍ය නිලධාරීවරයා වෙත ඉදිරිපත් කර වෛද්‍ය වාර්තාවක් ලබාගැනීමට නියමිතයි.\nමෙම පහරදීම සම්බන්ධයෙන් අත්අඩංගුවට ගත් සැකකාර ගුරුවරයා 49 හැවිරිදි අයෙක්. විද්‍යාලයේ 5 ශ්‍රේණිය ශිෂ්‍යත්ව පන්තිය භාරව සිටින එම ගුරුවරයා විසින් තම දියණියට දිගින් දිගටම පහරදීම් සිදුකර ඇති බවට දැරියගේ මව පොලිසියට පැමිණිලි කර තිබෙනවා.\nඇය පවසන්නේ 15 වතාවක් පමණ අදාළ දැරියට පහරදීම් කර තිබූ තබයි. එලෙස පහර දී ඇත්තේ අවුරුදු 10 ක දැරියට සිංහල පොත කියවා ගැනීමට නොහැකි වූ බව පවසමින් බවයි මව පවසා ඇත්තේ.\nමීට පෙරත් කිහිප වතාවක් දැරියට අඩත්තේට්ටම් කිරීම් සිදුව ඇති අතර දැරියගේ කොණ්ඩයෙන් ඇඳ පහරදීම් සිදු කිරීම නිසා හිසකෙස් කපා පාසලට දැරිය යොමු කිරීමටත් කටයුතු කළ බවද මව සිය පැමිණිල්ලේ සදහන් කර තිබෙනවා.\nසිද්ධිය සම්බන්ධයෙන් හුංගම පොලිසිය පරීක්ෂණ සිදුකරනවා.",
       "URL": "https://www.hirunews.lk/320175/5-ශ්‍රේණියේ-සිසුවියකට-අමානුෂික-ලෙස-පහරදුන්-ගුරුවරයා-රිමාන්ඩ්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=741"
}