{
       "Source": "hirunews",
       "Timestamp": "Wednesday, 28 April 2021 - 14:56",
       "Headline": "එජාප පළාත් පාලන නියෝජිතයින් පිරිසකගේ පෙත්සම විභාග කිරීමේ නියෝගය ලබන මස 21 වන දා",
       "News Content": "තමන් එක්සත් ජාතික පක්ෂයෙන් නෙරපීමට රනිල් වික්‍රමසිංහ ඇතුළු එම පක්ෂයේ ජ්‍යෙෂ්ඨ නායකයින් ගෙන ඇති තීරණය වළක්වන්නැයි ඉල්ලා එක්සත් ජාතික පක්ෂයේ පළාත් සභා නියෝජිතයින් පිරිසක් ගොනු කර ඇති රීට් පෙත්සම විභාගයට ගැනීමට අවසර ලබාදෙන්නේ ද නැද්ද යන නියෝගය ලබන 21 වන දා නිකුත් කිරීමට අභියාචනාධිකරණය අද නියෝග කළා.\nඒ, අදාළ පෙත්සම අභියාචනාධිකරණයේ සභාපති විනිසුරු අර්ජුණ ඔබේසේකර හා මායාදුන්නේ කොරයා හමුවේ කැදවූ අවස්ථාවේදියි.\nසමගි ජන බලවේගයට සහය ලබාදුන්නේ යැයි චෝදනා කරමින් පක්ෂ සාමාජිකත්වයෙන් නෙරපීමට එක්සත් ජාතික පක්ෂය තීරණය කර ඇතැයි තමන්ට දැන ගැනීමට ලැබී ඇති බව එක්සත් ජාතික පක්ෂය පළාත් පාලන නියෝජිතයින් 58 දෙනෙකු අදාළ රීට් පෙත්සම තුළින් ප්‍රකාශ කර තිබෙනවා.\nඑමගින් ඔවුන් වැඩිදුරටත් අභියාචනාධිකරණයෙන් ඉල්ලා ඇත්තේ තමන් පක්ෂයෙන් නෙරපා ඇති බවට තේරීම් භාර නිලධාරීන්ට දැනුම් දීම හා එලෙස නෙරපූ බවට ගැසට් කිරීම වළක්වන රීට් ආඥාවක් නිකුත් කරන ලෙසටයි.",
       "URL": "https://www.hirunews.lk/269793/එජාප-පළාත්-පාලන-නියෝජිතයින්-පිරිසකගේ-පෙත්සම-විභාග-කිරීමේ-නියෝගය-ලබන-මස-21-වන-දා",
       "Category": "Local News",
       "Parent URL": "https://www.hirunews.lk/local-news.php?pageID=1990"
}