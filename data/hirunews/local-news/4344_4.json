{
       "Source": "hirunews",
       "Timestamp": "Thursday, 31 August 2017 - 20:42",
       "Headline": "\"යාල\" මාස 2 ක් වැසේ",
       "News Content": "පවතින නියං සහිත කාලගුණ තත්ත්වය හේතුවෙන් මාස දෙකක කාලයක් යාල ජාතික වනෝද්‍යානය තාවකාලිකව වසා තැබීමට බලධාරින් පියවර ගෙන තිබෙනවා.\nසතුන්ට ජලය ලබාදීමේ ගැටලූ පැවතීම සහ වනෝද්‍යානයේ සිදුකෙරෙන යටිතල පහසුකම් සංවර්ධනය කිරීම හේතුවෙන් මෙම තීරණය ගත් බවයි යාල වනෝද්‍යාන භාරකරු හිරු ප්‍රවෘත්ති අංශයට සඳහන් කළේ.\nමේ අතර, යාල වනෝද්‍යානයේ සිටින නන්දිමිත්‍ර අලියාගේ ඉදිරි දකුණු පාදයකට බදින තුවක්කුවක් පත්තු වීමෙන් තුවාල ලබා තිබෙනවා.\nමේ වනවිට ඊට ප්‍රතිකාර ලබාදී ඇති බවයි වනෝද්‍යාන පශු වෛද්‍ය ආර්.ධර්මකීර්ති හිරු ප්‍රවෘත්ති අංශයට සදහන් කළේ.\nබදින තුවක්කුව පත්තු වී තුවාල ලැබූ නන්දිමිත්‍ර අලියාගේ තත්ත්වය බරපතල නොවන බව සදහන්.\nසිතුල්පව්ව පුදබිම අසල ගැවසෙන නන්දිමිත්‍ර අලියා දෙස් විදෙස් සංචාරකයින් අතර ප්‍රචලිතයි.\nබදින තුවක්කුව පත්තු වීමේ සිද්ධිය සම්බන්ධයෙන් වනජිවි දෙපාර්තමේන්තුව මගින් පරීක්ෂණයක් පවත්වන අතර, අලියාට ප්‍රතිකාර සිදුකිරීමේ කටයුතු තවත් සිදුකෙරෙන බව යාල වනෝද්‍යානයේ පශු වෛද්‍ය ආර්. ධර්මකීර්ති කියා සිටියේ.",
       "URL": "https://www.hirunews.lk/169878/යාල-මාස-2-ක්-වැසේ",
       "Category": "Local News",
       "Parent URL": "https://www.hirunews.lk/local-news.php?pageID=4344"
}