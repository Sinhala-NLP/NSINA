{
       "Source": "hirunews",
       "Timestamp": "Friday, 19 August 2022 - 15:23",
       "Headline": "එක්සත් ජාතීන්ගේ සංවර්ධන සහයෝගීතා කාර්යාල කලාපීය අධ්‍යක්ෂ විදේශ ඇමති හමුවෙයි",
       "News Content": "ශ්‍රී ලංකාවේ නිල සංචාරයක නිරතව සිටින එක්සත් ජාතීන්ගේ සංවර්ධන සහයෝගීතා කාර්යාලයේ (UNDCO) ආසියා සහ පැසිෆික් කලාපීය අධ්‍යක්ෂ ඩේවිඩ් මැක්ලාක්ලන්- කාර් විදේශ කටයුතු අමාත්‍ය අලි සබ්රි හමුවී සාකච්ඡා කර තිබෙනවා.\nදුෂ්කර කාලපරිච්ඡේද හමුවේ එක්සත් ජාතීන්ගේ සංවිධානය මෙරටට පළ කරන සුහදතාව, සහයෝගය සහ අවබෝධය ඇගයීමට ලක්කළ විදේශ අමාත්‍යවරයා, ශ්‍රී ලංකාව එක්සත් ජාතීන්ගේ සංවිධානය සමඟ පවත්නා හවුල්කාරිත්වය අගය කරන බවයි මෙහිදී ප්‍රකාශ කළේ.\nඉදිරි වසර පහ තුළ ශ්‍රී ලංකාව තුළ ක්‍රියාත්මක කෙරෙන එක්සත් ජාතීන්ගේ පද්ධතියේ ක්‍රියාකාරිත්වයට මගපෙන්වන එක්සත් ජාතීන්ගේ තිරසාර සංවර්ධන සහයෝගීතා රාමුව (2023 – 2027), ද අමාත්‍යවරයාගේ ඇගයුමට ලක්වුණා.\nමෙම සහයෝගිතා රාමුව මුදල් අමාත්‍යාංශයේ මගපෙන්වීම යටතේ ශ්‍රී ලංකා රජය සමඟ හවුල්කාරිත්වයෙන් අවසන් කරන ලද අතර, එය “leaving no one behind” යන මූලධර්මය මත පදනම් වනවා.\nරටේ පවතින නිදහස් සෞඛ්‍ය, අධ්‍යාපනය හා සමාජ ආරක්ෂණ ක්‍රමය හේතුවෙන් කලාපීය සාමාන්‍යයට වඩා බෙහෙවින් ඉහළ අගයක් සහිත මානව සංවර්ධන දර්ශක අගයක් ශ්‍රී ලංකාව ලබා ඇති බවයි අමාත්‍යවරයා මෙහිදී සඳහන් කළේ.\nශ්‍රී ලංකාව සිය ජනතාවට සෞඛ්‍ය හා අධ්‍යාපනය ලබාදීමේ පුරෝගාමියකු වන බවත්, අවදානමට ලක්විය හැකි කණ්ඩායම් සඳහා පුළුල් වූ සමාජ ආරක්ෂණ ජාලයක් සැලසීම මඟින් එවැනි පද්ධති වැඩිදියුණු කිරීම සහයෝගීතා රාමුවේ අරමුණ බවට පත්ව ඇති බවත් කලාපීය අධ්‍යක්ෂවරයා මෙහිදී ප්‍රකාශ කළා.\nශ්‍රී ලංකාව සමඟ සමීප සහයෝගීතාවක් සහ සබඳතාවක් පැවැත්වීමට එක්සත් ජාතීන්ගේ සංවිධානය අපේක්ෂා කරන බවද ඔහු සඳහන් කර තිබෙනවා.",
       "URL": "https://www.hirunews.lk/313186/එක්සත්-ජාතීන්ගේ-සංවර්ධන-සහයෝගීතා-කාර්යාල-කලාපීය-අධ්‍යක්ෂ-විදේශ-ඇමති-හමුවෙයි",
       "Category": "Local News",
       "Parent URL": "https://www.hirunews.lk/local-news.php?pageID=929"
}