{
       "Source": "hirunews",
       "Timestamp": "Wednesday, 03 November 2021 - 13:03",
       "Headline": "ගුරු - විදුහල්පතිවරුන්ට සහාය දක්වමින්, පාසල් ඉදිරිපිට මව්පියන් විරෝධතාවයේ   (වීඩියෝ)",
       "News Content": "ගුරු විදුහල්පති ගැටලුව මුල් කර ගනිමින් අද පෙරවරුවේ දිවයින පුරා පිහිටි පාසල් රැසක් ඉදිරිපිට ගුරු - විදුහල්පති ඒකාබද්ධ වෘත්තීය සමිති සන්ධානය විරෝධතාවල නිරත වුණා.\nඊට දෙමාපියන් ද සහාය පළ කරමින් එක්ව සිටි බවයි අප වාර්තාකරුවන් ප්‍රකාශ කළේ.\nනුගේගොඩ අනුලා විද්‍යාලයේ දරුවන්ගේ දෙමාපියන් එම විද්‍යාලය ඉදිරිපිට විරෝධතාවක නිරත වෙමින් ඉල්ලා සිටියේ, ගුරුවරුන්ගේ ඉල්ලීම් ලබාදීමට හැකි ඉක්මනින් කටයුතු කරන ලෙසටයි.\nගාල්ල - අමුගොඩ සුදාරක ප්‍රාථමික විද්‍යාලයේ මව්පියන් පිරිසක් ද විරෝධතා පුවරු ප්‍රදර්ශනය කරමින් ගුරු විදුහල්පතිවරුන්ට සහය පල කරමින් එම විද්‍යාලය ඉදිරිපිට විරෝධතාවක නිරත වුණා.\nහලාවත, මීගමුව, බදුල්ල, හාලිඇල, මාතර, මාතලේ, හෝමාගම, සූරියවැව, ඇඹිලිපිටිය සහ මහනුවර යන ප්‍රදේශ වල පිහිටි පාසල් ඉදිරිපිට ද දෙමාපියන් විරෝධතාවල නිරත වුණා.\nමේ අතර, ආමර්වීදිය - ජේතවනාරාමය විහාරය අසලදී අද පෙරවරුවේ ගුරු - විදුහල්පති වෘත්තීය සමිති සන්ධානය දෙමාපියන් පිරිසක් ද සමග එක්ව විරෝධතාවක නිරත වුණා.",
       "URL": "https://www.hirunews.lk/286874/ගුරු-විදුහල්පතිවරුන්ට-සහාය-දක්වමින්-පාසල්-ඉදිරිපිට-මව්පියන්-විරෝධතාවයේ-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1587"
}