{
       "Source": "hirunews",
       "Timestamp": "Sunday, 31 October 2021 - 10:00",
       "Headline": "මත්ද්‍රව්‍යවලට ඇබ්බැහිවූවන් 200ක ගෙන් 44ක් කොරෝනා එන්නත් නොලැබූ අය බව හෙළිවේ",
       "News Content": "කොළඹ - උතුර ප්‍රදේශයේ කළ වැටලීමකදී මත්ද්‍රව්‍යවලට ඇබ්බැහිවූවන් 200 දෙනෙකු අත්අඩංගුවට ගෙන තිබෙනවා.\nඔවුන් අතරින් 44 දෙනෙකු කිසිදු කොරෝනා එන්නත් ලබාගෙන නොමැති බවටයි ප්‍රශ්න කිරීම්වලදී හෙළිවී ඇත්තේ.\nඒ අනුව ඔවුන්ට එන්නත් ලබාදීම මේ වනවිට ආරම්භ කර ඇති බවයි බස්නාහිර පළාත් ජ්‍යෙෂ්ඨ නියෝජ්‍ය පොලිස්පති දේශබන්දු තෙන්නකෝන් සඳහන් කළේ.\nඑමෙන්ම බස්නාහිර පළාත තුළ එන්නත් ලබා නොගත් යාචකයන් පරීක්ෂා කිරීමේ වැඩසටහන් ඊයේ ක්‍රියාත්මක වුණා.\nඑමෙන්ම බස්නාහිර පළාත තුළ සෞඛ්‍යාරක්ෂිත උපදෙස් අනුගමනය නොකරමින් නගර, වීථි, ආලෝක සංඥා පුවරු අසළ සැරිසරන යාචකයන් පරීක්ෂා කර කොරෝනා මර්දන එන්නත ලබාදීම සඳහා යොමුකිරීමට විශේෂ මෙහෙයුමක් ඊයේ ක්‍රියාත්මක වුණා.\nබස්නාහිර පළාත් ජ්‍යෙෂ්ඨ නියෝජ්‍ය පොලිස්පතිවරයාගේ උපදෙස් පරිදි උදෑසන 9 සිට පස්වරු හතර දක්වා සිදුකළ මෙම මෙහෙයුමේදී යාචකයන් 541ක් පරීක්ෂා කර ඇති අතර ඉන් එකදු එන්නතක් හෝ ලබා නොගත් යාචකයින් 77 දෙනෙකු හඳුනාගැනුනා.\nඒ අනුව ඔවුන්ගෙන් 22කට ඊයේ දිනයේදීම එන්නත ලබාදී ඇති අතර, අනෙක් 55 දෙනා ඉදිරියේදී ඒ සඳහා යොමු කිරීමට නියමිත බවයි බස්නාහිර පළාත් ජ්‍යෙෂ්ඨ නියෝජ්‍ය පොලිස්පති කාර්යාලය සඳහන් කළේ.",
       "URL": "https://www.hirunews.lk/286575/මත්ද්‍රව්‍යවලට-ඇබ්බැහිවූවන්-200ක-ගෙන්-44ක්-කොරෝනා-එන්නත්-නොලැබූ-අය-බව-හෙළිවේ",
       "Category": "Local News",
       "Parent URL": "https://www.hirunews.lk/local-news.php?pageID=1594"
}