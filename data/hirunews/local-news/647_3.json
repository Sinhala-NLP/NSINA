{
       "Source": "hirunews",
       "Timestamp": "Friday, 23 December 2022 - 21:00",
       "Headline": "ඇමරිකාවට හිමෙන් වැසුනු නත්තලක් - මිලියන දෙසීයක් ඇමරිකානුවන්ට දැඩි කාලගුණ අනතුරු ඇඟවීම් (ඡායාරූප)",
       "News Content": "මේ වන විට ඇමරිකා එක්සත් ජනපදයට බලපා ඇති දැඩි ශීත කාලගුණික තත්ත්වය හේතුවෙන් රටේ තුනෙන් දෙකකට ආසන්න ප්‍රමාණයක් ශීත කාලගුණ අනතුරු ඇඟවීම් සහ හිම පතනය නිසා වසරේ කාර්යබහුලම සති අන්ත ක්‍රියාකාරකම් අවුල් කර දමා තිබෙනවා.\nමෙම අධික හිම පතනය හේතුවෙන් මේ වන විටත් රට තුළ සිදු කෙරෙන අභ්‍යන්තර සහ ජාත්‍යන්තර ගුවන් ගමන් දහස් ගණනක් අවලංගු කර ඇති බවයි වාර්තා වන්නේ.\n-70F ලෙසින් හැඳින්වෙන ශීත සුළි කුණාටුව හේතුවෙන් මේ වන විට ඇමරිකාව අඟහරු ග්‍රහයාට වඩා සීතලෙන් ගල් ගැසී ඇති බවයි මාධ්‍ය වාර්තා කරන්නේ.\nමෙම තත්ත්වය 1983 දෙසැම්බර් 16 සිට නත්තලට පසු දින දක්වා දින දහයක කාලයක් පුරා පැවති ආක්ටික් ආක්‍රමණ සුළං දහරාව හේතුවෙන් මුළු ඇමරිකා එක්සත් ජනපදයට ම බලපෑ අධික ශීත කාලගුණ තත්ත්වය අභිබවා යන්නක් බවයි කාලගුණ විද්‍යාඥයන් අනතුරු අඟවන්නේ.\nවසර 40කට ආසන්න කාලයක් තිස්සේ එක්සත් ජනපදයටම වාර්තා වූ ශීතලම නත්තල ලෙස සැලකෙන්නේ 1983 වාර්තා වූ නත්තලයි.\nමේ වන විටත් පුරෝකථනය කළ අඩු මට්ටම්වලට වඩා උෂ්ණත්වය පහළ ගියහොත්, මෙම නිවාඩු සති අන්තයේ දී 1983 උෂ්ණත්ව වාර්තා බිඳ වැටිය හැකි බවටයි කාලගුණ විද්‍යාඥයින් ඉඟි කරන්නේ.\nමේ වන විටත් වාර්තාගත ලෙස උෂ්ණත්වය පහළ වැටෙමින් පවතින බවත්, මේ තත්ත්වය ඇමරිකාවේ ප්‍රාන්ත තිහක් පුරා බල පවත්වමින් ව්‍යාප්ත වන බවත්, මෙම උෂ්ණත්ව පහත් වැටීම් හේතුවෙන් මිනිත්තු 5ක් 10ක් ඇතුළත සම නිදහස් වාතයට නිරාවරණය වුවහොත්, අධික ශීතල හේතුවෙන් සිදුවන සම පිච්චීම හෙවත් ඉමොලිමන්ට් තත්ත්වයට ගොදුරු විය හැකි බවටත් වෛද්‍යවරුන් අනතුරු අඟවනවා.\nමේ වන විටත් මිලියන 200 ක් පමණ වන ඇමරිකානු ජනගහනයෙන් 60% ක් පමණ ශීත කාලගුණ උපදේශන යටතේ සිටින්නේ සීතල, විදුලිය ඇනහිටීම්, නත්තලේදී ආදරණීයයන් සමඟ සිටීමට ඇති බලාපොරොත්තු, පොදි බැඳ ගනිමින්.\nසිකුරාදා වන විට දිනකට ගුවන් ගමන් අවලංගු කිරීම් සහ ප්‍රමාදයන් 5,000 කට වඩා වැඩි සංඛ්‍යාවක් සිදුවෙමින් පවතින අතර, ඇතැම් සංචාරකයින් නත්තල් නිවාඩුව පවුලේ අය සමඟ ගත කිරීමට අයිස් සහිත මාර්ගවල අනතුරුදායක ගමන් ආරම්භ කර ඇත්තේ තවදුරටත් ගුවනින් සහයෝගයක් ලැබෙන බවක් නො පෙනෙන නිසාවෙන්.\nමේ වන විට සවුත්වෙස්ට් එයාර්ලයින්ස් (602), ඇමෙරිකන් එයාර්ලයින්ස් (136) සහ ඇලස්කා එයාර්ලයින්ස් (128) ඉහළම අගයන් සමඟින් ගුවන් සමාගම් දහයක් ගුවන් ගමන් අවලංගු කිරීම් සිදු කර ඇති අතර අද එම සංඛ්‍යා තවදුරටත් වර්ධනය වීමට ඉඩ තිබෙනවා.\nමෙම තත්ත්වය දැඩිව බලපා ඇති ටෙක්සාස්, ලුසියානා, ඇලබාමා සහ ෆ්ලොරිඩා යන ගල්ෆ් වෙරළබඩ ප්‍රාන්ත වලට මේ වන විටත් දැඩි අනතුරු ඇඟවීම් පළ කර තිබෙනවා.\nබ්‍රහස්පතින්දා සවස් වන විට, වොෂින්ටනයේ සිට ෆ්ලොරිඩාව දක්වා වන ප්‍රාන්ත 48 න් බොහොමයක්, පැවතුනේ සුළං-සිසිල් අනතුරු ඇඟවීම්, හිම කුණාටු අනතුරු ඇඟවීම් හෝ වෙනත් ශීත කාලගුණ උපදේශන යටතේයි.\nසිකුරාදා උදෑසන වන විට පාරිභෝගිකයින් 160,000 කට ආසන්න සංඛ්‍යාවක් විදුලිය නොමැතිව සිටින ටෙක්සාස්, ඔක්ලහෝමා, මිසූරි, ටෙනසි, මිසිසිපි සහ ලුසියානා යන ප්‍රදේශවල වැඩිම ඇනහිටීම් සංඛ්‍යාවක් දැකගත හැකි වූ අතර රට පුරා ඇති දැඩි සුළං හේතුවෙන් විදුලිය ඇණහිට ඇති බව poweroutage.us පවසනවා.\nඒ අනුව ටෙක්සාස් (87,610), ඔක්ලහෝමා (10,770), මිසූරි (20,720), ටෙනසි (12,936), මිසිසිපි (18,844) සහ ලුසියානා (13,974) යන ප්‍රදේශවල වැඩිම විදුලිය ඇනහිටීම් වාර්තා වී ඇති අතර, මුළු පාරිභෝගිකයින් 157,668 ක් විදුලිය නොමැති වීමෙන් පීඩා විඳිනවා.\nමේ අතර ඔක්ලහෝමා හි මාර්ග අයිස්වලින් වැසී යාම නිසා අවම වශයෙන් පුද්ගලයින් පස් දෙනෙකු මිය ගොස් ඇති බව වාර්තා වනවා.\nචිකාගෝ හි, 1983 නත්තල් දිනයේ උෂ්ණත්වය ෆැරන්හයිට් අංශක - 5 දක්වා පහත වැටුණු අතර, මෙවර එම වාර්තාව බිඳ වැටෙනු ඇති බවටයි ඇකියුවෙදර් කාලගුණ අනාවැකි සමාගම පවසන්නේ.\nකෙසේ වෙතත් ශීතල විදහා දැක්වෙන දර්ශනීය වීඩියෝ සමඟින් උතුරන උණු වතුර ශීත කළ උෂ්ණත්වයේ දී 'හිම' හෝ වාෂ්ප බවට පත් කරන 'උණු වතුර අභියෝගය' කිරීමට ඇමරිකානුවන් සමාජ මාධ්‍ය ඔස්සේ පෙළඹී ඇති අයුරු සමාජ මාධ්‍ය වීඩියෝ දර්ශන සහ ඡායාරූප හරහා දැකගත හැකියි.",
       "URL": "https://www.hirunews.lk/323416/ඇමරිකාවට-හිමෙන්-වැසුනු-නත්තලක්-මිලියන-දෙසීයක්-ඇමරිකානුවන්ට-දැඩි-කාලගුණ-අනතුරු-ඇඟවීම්-ඡායාරූප",
       "Category": "Local News",
       "Parent URL": "https://www.hirunews.lk/local-news.php?pageID=647"
}