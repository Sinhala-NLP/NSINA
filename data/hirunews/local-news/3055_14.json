{
       "Source": "hirunews",
       "Timestamp": "Sunday, 10 November 2019 - 12:57",
       "Headline": "ශ්‍රී ලංකා හමුදාවල ජගත් සාමසාධක මෙහෙයුම්වලට නොබැඳි කඳවුරේ සහය",
       "News Content": "මෙරට හමුදා සාමාජිකයන් ජගත් සංවිධාන සාමසාධක මෙහෙයුම්වලට යෙදවීම සම්බන්ධයෙන් පැන නැගී ඇති අර්බුදයේදී ශ්‍රී ලංකාවට සහය දැක්වීමට නොබැදි කඳවුර ඉදිරිපත්වී සිටිනවා.\nවිශේෂයෙන් නව හමුදාපතිවරයා පත් කිරීමෙන් පසු ජගත් සංවිධානයේ සාමසාධක මෙහෙයුම් දෙපාර්තමේන්තුව මෙරට හමුදා සාමාජිකයන් එහි යෙදවීමේදී විවිධ සීමාවන් පනවනු ලැබුවා.\nඑය ජගත් සාමසාධක දෙපාර්තමේන්තුව ඊට හමුදා දායකත්වය දක්වන රටවල් සමඟ ඇතිකරගත් අවබෝධතා ගිවිසුමට පටහැනි බව ජගත් සංවිධානයේ ශ්‍රී ලංකා නිත්‍ය නියෝජිතවරිය වන ක්‍ෂෙනුකා සෙනෙවිරත්න පෙන්වා දී තිබුණා.\nඒ සම්බන්ධයෙන් ලිඛිත කරුණු දැක්වීමක් සිදුකරන ලෙස ශ්‍රී ලංකාව ඉල්ලා සිටියද ජගත් සංවිධානයෙන් එවැන්නක් මෙතෙක් ලැබී නැහැ.\nරටවල් 120 ක් නියෝජනය කරන නොබැඳි ජාතීන්ගේ ව්‍යාපාරය නිවේදනයක් නිකුත් කරමින් ප්‍රකාශ කළේ ජගත් සාමසාධක මෙහෙයුම්වල සංශෝධන සිදු කිරීමේදී ජගත් සංවිධානය සාමාජික රටවල අදහස් විමසා නිසි ක්‍රියාදාමයකට යටත්ව කටයුතු කළ යුතු බවයි.\nජගත් සංවිධාන පද්ධතිය තුළ අපක්ෂපාතීව කටයුතු කළ යුතු අතර, එය දේශපාලනීකරණය නොකළ යුතු බවත්, නොබැඳි ව්‍යාපාරය සිය නිවේදනය මගින් පෙන්වා දෙනවා.\nශ්‍රී ලංකා හමුදා මේ වනවිට දකුණු සුඩානයේ, මධ්‍යම අප්‍රිකාවේ ලෙබනනයේ සහ මාලි රාජ්‍යයේ සාමසාධක මෙහෙයුම්වල නිරතවනවා.",
       "URL": "https://www.hirunews.lk/228003/ශ්‍රී-ලංකා-හමුදාවල-ජගත්-සාමසාධක-මෙහෙයුම්වලට-නොබැඳි-කඳවුරේ-සහය",
       "Category": "Local News",
       "Parent URL": "https://www.hirunews.lk/local-news.php?pageID=3055"
}