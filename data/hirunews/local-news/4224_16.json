{
       "Source": "hirunews",
       "Timestamp": "Saturday, 11 November 2017 - 11:56",
       "Headline": "පොලිස් අණ නොතකා ධාවනය වූ ලොරි රථයකට අම්බලන්තොටදී වෙඩි - එක් අයෙකු මරුට (ඡායාරූප)",
       "News Content": "අම්බලන්තොට - කොග්ගල්ල - ලයිම හන්දියේදී අණ නොතකා ධාවනය වූ ලොරි රථයක ගමන් කළ පුද්ගලයන් හා පොලීසිය අතර ඇති වූ වෙඩි හුවමාරුවකින් පුද්ගලයෙකු ජීවිතක්ෂයට පත්වී තිබෙනවා.\nපොලිස් මූලස්ථානය සඳහන් කළේ අද අලුයම 12යි 5ට පමණ කොග්ගල්ල ප්‍රදේශයේ පොලිස් මාර්ග බාධක රාජකාරියක නිරතව සිටි පොලිස් නිලධාරීන්ගේ අණ නොතකා හිස් වැසුම් නොමැතිව යතුරුපැදියකින් පුද්ගලයන් දෙදෙනෙකු ගමන් කළ බවයි.\nඑසැණින්ම තවත් කුඩා ලොරි රථයක් පොලිස් නිලධාරීන්ගේ ඇඟට කපා ගමන් කළ බවත්, එම ලොරිය දෙසින් පොලිස් නිලධාරීන් දෙසට වෙඩි පහරවල් දෙකක් එල්ල වූ බවත්, පොලිස් මූලස්ථානය නිකුත් කළ නිවේදනයේ සදහන්.\nඑම ස්ථානයේ වැටී තිබී මිලිමීටර් 9 වර්ගයේ හිස් පතොරොම් කොපු දෙකක් ද සොයාගෙන ඇති බව සඳහන්.\nමෙලෙස පොලිස් නිලධාරීන් දෙසට වෙඩි තැබීමත් සමඟ එම ස්ථානයේ සිටි පොලිස් නිලධාරියෙකු ද ලොරි රථයට වෙඩි පහරවල් කිහිපයක් එල්ල කර තිබෙනවා.\nපසුව ලොරි රථය නොනවත්වා ධාවනය වූ අතර, අද උදෑසන එම ලොරි රථයේ ගමන් ගත් බව කියන රියදුරු සහ තවත් පුද්ගලයෙකු නීතිඥවරයෙකු මාර්ගයෙන් අම්බලන්තොට පොලීසියට භාර වූ බවයි පොලීසිය කියා සිටියේ.\nඑම ලොරි රථය සොරකම් කරන ලද කෙසෙල් කැන් පටවාගෙන ආ බවත්, එමෙන්ම වෙඩි තැබීමෙන් එහි ගමන් ගත් එක් පුද්ගලයෙකු මිය ගිය බවත්, ඔවුන් පවසා තිබෙනවා.\nලොරි රථයේ ගමන් ගත් පුද්ගලයන් සොරකම් කරන ලද කෙසෙල් කැන් තොගය සහ මළ සිරුර මාර්ගයේ දමා ගොස් තිබූ බවත්, පොලීසිය නිකුත් කළ නිවේදනයේ වැඩිදුරටත් සඳහන්.\nඡායාරූප - අම්බලන්තොට අජිත් පුෂ්පකුමාර",
       "URL": "https://www.hirunews.lk/175777/පොලිස්-අණ-නොතකා-ධාවනය-වූ-ලොරි-රථයකට-අම්බලන්තොටදී-වෙඩි-එක්-අයෙකු-මරුට-ඡායාරූප",
       "Category": "Local News",
       "Parent URL": "https://www.hirunews.lk/local-news.php?pageID=4224"
}