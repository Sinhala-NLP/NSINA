{
       "Source": "hirunews",
       "Timestamp": "Monday, 13 November 2017 - 12:21",
       "Headline": "මැලේසියාවේ බන්ධනාගාරයක් තුළදී ශ්‍රී ලාංකිකයෙකු මියගිහින්",
       "News Content": "මැලේසියාවේ බන්ධනාගාරයක් තුළදී නිව්මෝනියාව වැළඳීමෙන් ශ්‍රී ලාංකිකයෙකු ජීවිතක්ෂයට පත්ව තිබෙනවා.\nමෙලෙස මියගොස් ඇත්තේ කොළඹ, කොටහේන, සංඝමිත්තා මාවතෙහි පදිංචිව සිටි 44 හැවිරිදි මහේෂකරන් සිංගරාසා නමැති අවිවාහක පුද්ගලයෙකු බවයි වාර්තා වන්නේ.\nමොහු සංචාරක වීසා මත මීට වසර 7කට පෙර මැලේසියාවට ගොස් ඇති අතර එරට පිහිටි පාසලක ආරක්ෂකයෙකු ලෙස සේවය කර තිබුණා.\nවීසා කාලය අවසන් වූ පසු අත්අඩංගුවට පත් මෙම සැකකරු බන්ධනාගාර ගත කර තිබෙනවා.\nපසුගිය 10වනදා මෙම පුද්ගලයා මියගොස් ඇති අතර දේහය මෙරටට එවීමෙන් පසු ඊයේ (12) මරණ පරීක්ෂණය සිදුකළ මීගමුව දිස්ත්‍රික් මහ රෝහලේ හදිසි මරණ පරීක්ෂක වෛද්‍ය කීර්ති සිරිජයන්ත වික්‍රමරත්න සඳහන් කළේ ඔහු නිව්මෝනියාව රෝගය වැළඳීමෙන් මියගොස් ඇති බවයි.\nකෙසේ වෙතත් මරණ පරීක්ෂකවරයා වැඩිදුරටත් සඳහන් කළේ මියගිය පුද්ගලයාගේ පපුවේ සහ පාදවල මොට ආයුධයකින් සිදුකළ පහරදීමක තුවාල කැළැල් තිබෙන බවයි.\nමෙම පුද්ගලයා ගෙවී ගිය වසර 7 තුළදී කිසිදු මුදලක් මෙරට වෙසෙන ඥාතීන්ට එවා නැහැ.\nපසුගිය දිනක ඔහු ඥාතීන්ට දුරකථන ඇමතුමක් දී පවසා ඇත්තේ මේ වනවිට තමන් ලක්ෂ 17ක් උපයාගෙන ඇති බවත් දින කිහිපයකින් කැනඩාවට ගොස් වැඩි මුදලක් උපයා ගන්නා බවයි.",
       "URL": "https://www.hirunews.lk/175904/මැලේසියාවේ-බන්ධනාගාරයක්-තුළදී-ශ්‍රී-ලාංකිකයෙකු-මියගිහින්",
       "Category": "Local News",
       "Parent URL": "https://www.hirunews.lk/local-news.php?pageID=4221"
}