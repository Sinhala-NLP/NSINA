{
       "Source": "hirunews",
       "Timestamp": "Tuesday, 29 August 2023 - 15:52",
       "Headline": "'ඖෂධ ගැටළු වලින් රෝගීන් මියයෑම සාමාන්‍යකරණය කිරීම වැරදියි'- සෞඛ්‍ය වෘත්තීය සමිති",
       "News Content": "ඖෂධ ආසාත්මිකතාවයෙන් රෝගීන් මියයෑම සාමාන්‍යකරණය කිරීමට සෞඛ්‍ය අමාත්‍යාංශය මේ වනවිට පියවර ගනිමින් සිටින බවට, පරිපූරක වෛද්‍ය වෘත්තීයවේදීන්ගේ ඒකාබද්ධ බල මණ්ඩලය චෝදනා කරනවා.\nඑහි නියෝජිතයින් මේ අදහස් පළ කළේ, කොළඹ පැවති ප්‍රවෘත්ති සාකච්ඡාවකට එක් වෙමින්.\nමේ අතර ආසාත්මිකතාවක් හේතුවෙන් කොළඹ ජාතික රෝහලේදී පසුගියදා මිය ගිය පුද්ගලයාට ලබා දුන් ඖධය සම්බන්ධයෙන් කෙරෙන, ඕනෑම පරීක්ෂණයකට සහාය දීමට සුදානම් බව, එම ඖෂධය නිෂ්පාදනය කළ සමාගම පවසනවා.\nකැපුම් තුවාල හේතුවෙන් වරකාපොළ මූලික රෝහලට ඇතුළත් කර සිටි පුද්ගලයෙකු පසුගිය 25 වැනිදා කොළඹ ජාතික රෝහලේ 72 වැනි වාට්ටුවට මාරු කර තිබුණා.\nඑහිදී, කෝ - ඇමොක්සික්ලේව් නම් ප්‍රතිජීවක එන්නත ඔහුට ලබා දී තිබුණේ, තුවාල සුව වීම සඳහායි.\nකෙසේ වෙතත් එන්නත ලබා ගැනීමෙන් පසු සංකූලතා ඇති වී මිනිත්තු කිහිපයකින් රෝගියා මිය ගොස් තිබුණා.\nමේ වනවිට එම එන්නත භාවිතය කොළඹ ජාතික රෝහල තුළ තාවකාලිකව අත්හිටුවා තිබෙනවා.\nඑවැනි පසුබිමක, තම සමාගමෙන් නිෂ්පාදනය කළ ඖෂධයක් භාවිත කිරීමෙන් පසු මෙම රෝගියා මිය යාම සම්බන්ධයෙන් කෙරෙන ඕනෑම පරීක්ෂණයකට සහාය දීමට සූදානම් බව, නිවේදනයක් නිකුත් කරමින් ඖෂධ සමාගම සඳහන් කළා.\nඑම සමාගම පවසන්නේ, ආන්දෝලනයට ලක්ව ඇති කෝ - ඇමොක්සික්ලේව් ඖෂධයේ මාත්‍රා මිලියන 26 ක්, පසුගිය වසර 6 තුළදී රාජ්‍ය හා පෞද්ගලික රෝහල් වෙත නිකුත් කර ඇති බවයි.\nමීට අමතරව තවත් ඖෂධ වර්ග 7 ක්ද තමන් නිෂ්පාදනය කරන බව, එම සමාගම නිකුත් කළ නිවේදනයේ වැඩිදුරටත් දැක්වෙනවා.",
       "URL": "https://www.hirunews.lk/346534/ඖෂධ-ගැටළු-වලින්-රෝගීන්-මියයෑම-සාමාන්‍යකරණය-කිරීම-වැරදියි-සෞඛ්‍ය-වෘත්තීය-සමිති",
       "Category": "Local News",
       "Parent URL": "https://www.hirunews.lk/local-news.php?pageID=64"
}