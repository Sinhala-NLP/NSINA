{
       "Source": "hirunews",
       "Timestamp": "Friday, 16 September 2022 - 17:39",
       "Headline": "රැජිනට අවසන් ගෞරව දැක්වීමේ පෝලිම තාවකාලිකව නවතියි!",
       "News Content": "ලන්ඩනයේ වෙස්මින්ස්ටර් ශාලාවේ සාමදානයෙන් සැතපී සිටින එලිසබෙත් රැජින දැක බලා ගැනීමට පැමිණ සිටින ශෝකවන්නන්ගෙන් පිරුණු සැතපුම් ගණනක් දිගු පෝලිම තාවකාලිකව වසා දැමීමට ලන්ඩන් බලධාරීන් කටයුතු කර තිබෙනවා.\nලන්ඩන් බලධාරීන් විසින් අදාල තීරණය ගෙන ඇත්තේ එම පෝලිම උපරිම ධාරිතාවට පැමිණීමෙන් අනතුරුවයි.\nවිදෙස් මාධ්‍ය වාර්තා කරන්නේ, සියලු වයස්වල සහ විවිධ තරාතිරම්වල මිනිසුන් දස දහස් ගණනකගේ එකතුවෙන් නැසීගිය රැජිනට ගෞරව දැක්වීම පිණිස සෑදුණු මෙම පෝලිම, තේම්ස් ගඟේ දකුණු ඉවුර දිගේ පාර්ලිමේන්තු වෙස්ට්මිනිස්ටර් ශාලාව දක්වා ඇදෙන සර්පයෙක් මෙන් දිස්වන බවයි.\nඉකුත් 8 වැනි දා ස්කොට්ලන්තයේ බැල්මොරාල් මාළිගාවේ දී අවසන් හුස්ම හෙලූ වසර 70ක් බ්‍රිතාන්‍ය පාලනය කළ රැජිනිය වෙනුවෙන් තම යටත් වැසියන් කෙරෙහි වන ගෞරවාදරයට මෙම දිගු පෝලිම සාක්ෂියක්.\nමේ අතර බ්‍රිතාන්‍යයේ සංස්කෘතික දෙපාර්තමේන්තුව විදෙස් මාධ්‍ය වෙත පවසා ඇත්තේ ධාරිතාව උපරිමයට ළඟා වූ ශෝකවන්නන්ගේ පෝලිම තවත් පැය 6 යනතුරුවත් මහජනතාවට විවෘත කළ නො හැකි බවයි.\nරැජිනට අවසන් ගෞරවය දැක්වීමට අවශ්‍ය අයෙකුට අවම වශයෙන් පැය 12ක කාලයක්වත් එම පෝලිමේ රැඳී සිටීමට සිදුවන බව පවසන බ්‍රිතාන්‍යයේ සංස්කෘතික දෙපාර්තමේන්තුව වැඩි දුරටත් කියා සිටින්නේ, සඳුදා සිදු කිරීමට නියමිත රැජිනගේ රාජ්‍ය අවමංගල්‍යට පෙර ඇයගේ දේහය තැන්පත් කොට ඇති පෙට්ටිය අසලින් 750,000ක පමණ ජන ගඟක් ගලන බව තමන්ට විශ්වාස බවයි.",
       "URL": "https://www.hirunews.lk/315576/රැජිනට-අවසන්-ගෞරව-දැක්වීමේ-පෝලිම-තාවකාලිකව-නවතියි",
       "Category": "Local News",
       "Parent URL": "https://www.hirunews.lk/local-news.php?pageID=863"
}