{
       "Source": "hirunews",
       "Timestamp": "Sunday, 02 October 2022 - 9:01",
       "Headline": "අන්තර්ජාලය හරහා බිළිදෙක් අලෙවි කිරීමට තැත් කළ ශ්‍රී ලාංකික කාන්තාවක් ඩුබායිහි දී අත්අඩංගුවට",
       "News Content": "අන්තර්ජාලය හරහා බිළිඳෙකු ඩිරාම් 12,000කට අලෙවි කිරීමට තැත් කළ ශ්‍රී ලාංකික කාන්තාවක් සහ තවත් දෙදෙනෙකු ඩුබායිහි දී අත්අඩංගුවට ගෙන තිබෙන බව කලීජ් ටයිම්ස් පුවත් සේවය වාර්තා කරනවා.\n35 හැවිරිදි ඉන්දුනීසියානු කාන්තාවක විසින් මුදල් අවශ්‍යතාවක් මත තම අලුත උපන් බිළිඳා ව මෙලෙස විකිණීමට උත්සාහ දරා තිබූ අතර, ඒ සඳහා ඇයට ගැණුම්කරුවෙකු සොයා ගැනීමට තැත් කළ සහාය සැපයූ 45 හැවිරිදි ශ්‍රී ලාංකික කාන්තාවක් ඇතුළු කාන්තාවන් දෙදෙනෙකුයි මෙලෙස අත් අඩංගුවට ගෙන ඇත්තේ.\nමාස 2ක් වයසැති අදාල බිළිඳා විකිණීම සඳහා පසුගිය පෙබරවාරි මාසයේ දී අන්තර්ජාලය ඔස්සේ පළකර තිබූ දැන්වීමක් මත ඩුබායි පොලිසිය විමර්ශනයක් ආරම්භ කර තිබුණා.\nඑම දැන්වීම පළ කර ඇත්තේ ශ්‍රී ලාංකික කාන්තාව බව එම පරීක්ෂණ ඔස්සේ වැඩිදුරටත් අනාවරණය වී තිබෙනවා.\nඒ අනුව ඩුබායි අධිකරණයේ පැවති නඩු විභාගයේ දී සැකකරුවන් තිදෙනා ම මිනිස් ජාවාරම් සම්බන්ධයෙන් වැරදිකරුවන් ලෙස හඳුනා ගත් අතර, එක් සැකකරුවෙකුට වසර තුනක සිරදඬුවමක් සහ ඩිරාම් 4000ක දඩයක් නියම කිරීමට ඩුබායි අධිකරණය කටයුතු කළා.",
       "URL": "https://www.hirunews.lk/316830/අන්තර්ජාලය-හරහා-බිළිදෙක්-අලෙවි-කිරීමට-තැත්-කළ-ශ්‍රී-ලාංකික-කාන්තාවක්-ඩුබායිහි-දී-අත්අඩංගුවට",
       "Category": "Local News",
       "Parent URL": "https://www.hirunews.lk/local-news.php?pageID=830"
}