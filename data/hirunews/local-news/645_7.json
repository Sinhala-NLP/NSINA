{
       "Source": "hirunews",
       "Timestamp": "Saturday, 24 December 2022 - 19:48",
       "Headline": "දින 6කට පසු හමු වූ එප්පාවල දරුවා රෝහල්ගත කෙරේ - සැකකරුවන් 6 වැනිදා තෙක් රිමාන්ඩ් (වීඩියෝ)",
       "News Content": "එප්පාවල 9 හැවිරිදි පිරිමි දරුවා අතුරුදන් වූ සිද්ධියට අත්අඩංගුවට ගත් සැකකරුවන් දෙදෙනා ජනවාරි මස 4 දක්වා රක්ෂිත බන්ධනාගාර ගත කෙරුණා.\nඒ ඔවුන් තඹුත්තේගම මහේස්ත්‍රාත්වරයා හමුවට ඉදිරිපත් කිරීමෙන් අනතුරුවයි.\nදෙමව්පියන් සිය දරුවන් ගැන වඩාත් අවධානය යොමුකළ යුත්තේ ඇයි ද යන්න පිළිබඳව එප්පාවල - කිරලෝගම - ගැටදිවුල ප්‍රදේශයේදී අතුරුදන් වූ බවට වාර්තා වුණු දරුවාගේ කතාව අපට යළි යළිත් සිහිපත් කරනවා.\nඒ, දරුවා සිය කැමැත්තෙන් පවුලේ සමීපතමයින් ඇසුරු කළ පුද්ගලයෙකු සමඟ වෙනත් ප්‍රදේශයකට ගොස් සිටියදී සොයා ගැනීමත් සමඟයි.\nපසුගිය 19 වැනිදා අතුරුදන් වූ බවට වාර්තා වූ 09 හැවිරිදි මෙම දරුවා දින 05 කට පසුව ඊයේ රාත්‍රියේ සොයා ගනු ලැබුවේ මහනුවර - රිකිල්ලගස්කඩ - ජොන්ස්ලන් වතුයායේ නිවසක රැඳී සිටියදීයි.\nඑහිදී දරුවා රැගෙන ගිය විදුලි කාර්මික ශිල්පියා සහ ඔහුගේ ත්‍රීරෝද රථයද පොලිසිය අත්අඩංගුවට ගනු ලැබුවා.\nඑසේම, දරුවාට සහ සැකකරුට නවාතැන් පහසුකම් සපයා දී ආධාර අනුබල දුන් 35 හැවිරිදි පුද්ගලයෙකුද පොලිසීය අත්අඩංගුවට ගෙන තිබුණා.\nසිදුකළ විමර්ශනයේදී අනාවරණ වී ඇත්තේ දරුවා විසින් සිය කැමැත්තෙන් මෙම පුද්ගලයා සමඟ පිටත්ව ගොස් ඇති බවයි. ඒ, දරුවා නිසි පරිදි අධ්‍යාපනය නොලබන්නේ නම් පියා පැමිණි පසු පැවිදි කරවන බවට මව විසින් ප්‍රකාශ කිරීමත් සමඟයි.\nඅධිකරණ වෛද්‍ය පරීක්ෂණය සඳහා දරුවා මේ වනවිට අනුරාධපුර මහ රෝහලට ඇතුළත් කර තිබෙනවා.\nඑසේම, අත්අඩංගුවට ගත් දරුවා රැගෙන ගිය 45 හැවිරිදි විදුලි කාර්මික ශිල්පියා සහ නවාතැන් පහසුකම් සැපයූ 35 හැවිරිදි පුද්ගලයා අද පස්වරුවේ තඹුත්තේගම මහේස්ත්‍රාත් අධිකරණයට ඉදිරිපත් කළා.\nඑහිදී ඔවුන් ජනවාරි 04 වනදා දක්වා රක්ෂිත බන්ධනාගාරගත කිරීමටයි නියෝග කෙරුණේ.\nවත්මන් ආර්ථික සහ සමාජ වටපිටාව හමුවේ දරුවන්ගේ මානසික තත්ත්වය තේරුම් ගෙන දෙමව්පියන් කටයුතු කිරීම කොතරම් වැදගත් වන්නේ ද යන්න පිළිබඳව මෙවැනි සිදුවීම් හරහා යළිත් යළිත් සියළු දෙනාට වැදගත් පණිවුඩයක් ලබාදෙනවා.\nඒ දරුවන් දරුවන් ලෙස දකින්නට සියලු වැඩිහිටියන්ට වගකීම් පවරමින්.",
       "URL": "https://www.hirunews.lk/323475/දින-6කට-පසු-හමු-වූ-එප්පාවල-දරුවා-රෝහල්ගත-කෙරේ-සැකකරුවන්-6-වැනිදා-තෙක්-රිමාන්ඩ්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=645"
}