{
       "Source": "hirunews",
       "Timestamp": "Wednesday, 02 June 2021 - 12:23",
       "Headline": "මේ වසරේ ෆයිසර් එන්නත් මාත්‍රා මිලියන 05ක් මෙරටට (වීඩියෝ)",
       "News Content": "ඇමරිකාවේ නිෂ්පාදිත ෆයිසර් එන්නත් මාත්‍රා මිලියන 5ක් මෙම වසරේ මෙරටට ආනයනය කිරීමට සැලසුම් කර තිබෙනවා.\nඑහි පළමු කොටස, ජුලි මස මුලදී මෙරටට ලැබීමට නියමිතයි.\nඒ අනුව එන්නත් මාත්‍රා 300,000ක් දිවයිනට ලැබෙන බවයි රාජ්‍ය අමාත්‍ය මහාචාර්ය චන්න ජයසුමන පවසන්නේ.\nමේ අතර ස්පුට්නික් එන්නතේ එක් මාත්‍රාවක් පමණක් ප්‍රමාණවත්ද යන්න තහවුරු කරගැනීම සඳහා ශ්‍රී ජයවර්ධනපුර විශ්වවිද්‍යාලය පර්යේෂණයක් ආරම්භ කර ඇති බවයි එහි ආසාත්මිකතා ප්‍රතිශක්ති විද්‍යා හා සෛල ජෛව විද්‍යා ආයතනයේ අධ්‍යක්ෂ ආචාර්ය චන්දිම ජීවන්දර ප්‍රකාශ කළේ.\nරජයේ ප්‍රවෘත්ති දෙපාර්තමේන්තුවේ අද පෙරවරුවේ පැවති මාධ්‍ය හමුවකට එක්වෙමින් ඖෂධ නිෂ්පාදන, සැපයුම් හා නියාමන රාජ්‍ය අමාත්‍ය මහාචාර්ය චන්න ජයසුමන කියා සිටියේ ෆයිසර් එන්නත් තොගයෙන් මාත්‍රා ලක්ෂ 3ත්, 4ත් අතර ප්‍රමාණයක් ලබන මාසයේදී මෙරටට ගෙන්වන බවයි.\nඑමෙන්ම ඇස්ට්‍රාසෙනෙකා කොවිෂීල්ඩ් එන්නතේ පළමු මාත්‍රාව ලබාගැනීමෙන් පසු එහි ප්‍රතිදේහ මාස 06ක් කාලයක් පවතින බව ලෝක සෞඛ්‍ය සංවිධානය ප්‍රකාශ කර ඇති බව ද රාජ්‍ය අමාත්‍යවරයා කියා සිටියා.\nමේ අතර, ස්පුට්නික් එන්නතේ එක් මාත්‍රාවක් පමණක් ප්‍රමාණවත්ද යන්න තහවුරු කරගැනීම සඳහා ශ්‍රී ජයවර්ධනපුර විශ්වවිද්‍යාලය පර්යේෂණයක් ආරම්භ කර තිබෙනවා.\nඑහි ආසාත්මිකතා ප්‍රතිශක්ති විද්‍යා හා සෛල ජෛව විද්‍යා ආයතනයේ අධ්‍යක්ෂ ආචාර්ය චන්දිම ජීවන්දර කියා සිටියේ ඒ සඳහා දැනට ස්පුට්නික් එන්නත ලබාදෙන පුද්ගලයන්ගේ රුධිර සාම්පල ලබා ගනිමින් ඔවුන්ගේ ප්‍රතිදේහ සහ ප්‍රතිශක්තිය වර්ධනය වන ආකාරය සම්බන්ධයෙන් පර්යේෂණ සිදුකෙරෙන බවයි.\nඒ සඳහා වන සාම්පල එක්රැස් කිරීම අද සිට ආරම්භ කළ බව ද ඔහු කියා සිටියා.\nඅදාළ පර්යේෂණයේ ප්‍රතිඵල ලැබෙන තෙක් ස්පුට්නික් එන්නතේ එක් මාත්‍රාවක් පමණක් ලබා ගැනීම ප්‍රමාණවත් ද එසේ නැතිනම් දෙවන මාත්‍රාවක් ද ලබා ගත යුතු ද යන නිශ්චිතව තහවුරු කළ නොහැකි බවයි ආචාර්ය චන්දිම ජීවන්දර කියා සිටියේ.\nකෙසේ වෙතත්, රුසියානු ස්පුට්නික් එන්නත නිෂ්පාදනය කරන සමාගම පවසා ඇත්තේ සියයට 79.4ක සාර්ථකත්වයක් පවතින බැවින් එක් මාත්‍රාවක් පමණක් ලබා ගැනීම ප්‍රමාණවත් බවයි.\nඑසේ වුවද ශ්‍රී ජයවර්ධනපුර විශ්වවිද්‍යාලයේ ආසාත්මිකතා ප්‍රතිශක්ති විද්‍යා හා සෛල ජෛව විද්‍යා ආයතනයේ අධ්‍යක්ෂ ආචාර්ය චන්දිම ජීවන්දර පෙන්වා දෙන්නේ අදාළ එන්නත ලියාපදිංචි කර ඇත්තේ මාත්‍රා දෙකක් ලබාදීමට බවයි.\nඊයේ දිනයේදීත් මෙරටින් ආසාදිතයින් 2877ක් වාර්තා වූ අතර, ඉන් වැඩිම ආසාදිතයින් සංඛ්‍යාවක් හඳුනාගනු ලැබුවේ ගම්පහ දිස්ත්‍රික්කයෙන්.\nඑම සංඛ්‍යාව සංඛ්‍යාව 654ක්.\nකොළඹ දිස්ත්‍රික්කයෙන් ආසාදිතයින් 646ක් වාර්තා වුණා.\nපසුගියදා ආසාදිතයින් වාර්තා වීම අඩු වෙමින් පැවති පිළියන්දලින් ඊයේ දිනයේ රෝගීන් 82කු හඳුනාගෙන තිබෙනවා.\nඑමෙන්ම කළුතර දිස්ත්‍රික්කයෙන් ආසාදිතයින් 281 දෙනෙකු ද වාර්තා වී තිබෙනවා.\nමේ අතර නියෝජ්‍ය සෞඛ්‍ය සේවා අධ්‍යක්ෂ විශේෂඥ වෛද්‍ය හේමන්ත හේරත් මාධ්‍ය වෙත අදහස් දක්වමින් සදහන් කළේ යම් ප්‍රතිශතයක ඔක්සිජන් අවශ්‍යතාවක් ද මේ වන විට මතුව ඇති බවයි.",
       "URL": "https://www.hirunews.lk/273159/මේ-වසරේ-ෆයිසර්-එන්නත්-මාත්‍රා-මිලියන-05ක්-මෙරටට-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1912"
}