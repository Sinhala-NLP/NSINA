{
       "Source": "hirunews",
       "Timestamp": "Saturday, 27 August 2016 - 13:12",
       "Headline": "වන අලි ප්‍රහාරයෙන් තම්බෝවේ 8ක් තවමත් රෝහලේ",
       "News Content": "පුත්තලම - අනුරාධපුර මාර්ගයේ  - කරුවලගස්වැව - මීඔය පාලම ආසන්නයේදී අද  වෑන් රථයකට වන අලියෙකු පහරදීම හේතුවෙන්  පුද්ගලයෙකු ජීවිතක්ෂයට පත්වී තවත් අටදෙනෙකු තුවාල ලබා තිබෙනවා.\nමොවුන් අද අලූයම කටුනායක ගුවන් තොටුපල බලා පැමිණෙමින් සිටියදියි මෙම අනතුරට ලක්ව ඇත්තේ.\nප්‍රධාන මාර්ගය ආසන්නයේ රැඳී සිටි වන අලියාගේ සිරුරේ වෑන් රථය ගැටී ඇති අතර ඉන් පසුව වන අලියා මෙම පහරදීම සිදුකර තිබෙනවා.\nවෑන් රථය පෙරළීමෙන් අනතුරුව ද වන අලියා මෝටර් රථයට පහරදී ඇති බවයි සිද්ධියට මුහුණදුන් පුද්ගලයන් පොලීසියට ප්‍රකාශ කර ඇත්තේ.\nසිද්ධියෙන් ජීවිතක්ෂයට පත්වූ පුද්ගලයා වන අලියා පහරදීමෙන් ඇතිවූ තුවාල හේතුවෙන් ජීවිතක්ෂයට පත්වුණාද, නැතිනම් මෝටර් රථය පෙරළීම හේතුවෙන් මියගියාද යන්න පිළිබඳව පරීක්ෂණ සිදු කෙරෙනවා.\nතුවාල ලැබූ පුද්ගලයන් අටදෙනෙකු මේ වනවිටත් පුත්තලම රෝහලේ ප්‍රතිකාර ලබන බවයි ප්‍රදේශයේ හිරු වාර්තාකරු ප්‍රකාශ කළේ.\nමේ අතර අනුරාධපුරය - රිටිගල සහ හොරොව්පතාන  ප්‍රදේශවලින් හමුවූ මාස 6ක් සහ  අටක් වන කුඩා අලි පැටවුන් දෙදෙනෙකු වන ජීවී දෙපාර්තමේන්තුව භාරයට ගෙන තිබෙනවා.\nරිටිගලින් හමුවූ අලි පැටවා සියඹලාදමන ප්‍රදේශයේ වෙල්යායක අතරමංව සිටියදී වනජීවී කාර්යාලයේ නිලධාරීන් විසින් සොයාගෙන ඇති අතර, අනෙක් අලි පැටවා සොයාගෙන ඇත්තේ හොරොව්පතාන - වීරසෝලේ ප්‍රදේශ අනාරක්ෂිත වගා ළිඳකට වැටී සිටියදියි.\nමෙම වනවිට එම සතුන් අනුරාධපුර පණ්ඩුලගම වනජීවී සෞඛ්‍ය කළමනාකරන මධ්‍යස්ථානයේ ප්‍රතිකාර ලබමින් සිටිනවා.\nමෙම වන අලි පැටවුන් දෙදෙනා ඉදිරියේදී උඩවලව ඇත් අතුරු සෙවනට රැගෙන යාමට නියමිත බවද වනජීවී දෙපාර්තමේන්තුව ප්‍රකාශ කළා.",
       "URL": "https://www.hirunews.lk/141581/වන-අලි-ප්‍රහාරයෙන්-තම්බෝවේ-8ක්-තවමත්-රෝහලේ",
       "Category": "Local News",
       "Parent URL": "https://www.hirunews.lk/local-news.php?pageID=4905"
}