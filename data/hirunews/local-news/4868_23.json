{
       "Source": "hirunews",
       "Timestamp": "Thursday, 22 September 2016 - 8:00",
       "Headline": "මුදලක්කුලිය වැවේ වැලි ජාවාරම හෙළි කළ ගොවීන්ට පහර දෙයි",
       "News Content": "ආනමඩුව - මුදලක්කුලිය වැවේ වැලි ජාවාරම හෙළි කළ ගොවි සංවිධාන නියෝජිතයන්ට කිසියම් පිරිසක් පහර දී තිබෙනවා.\nපහර කෑමෙන් බරපතල තුවාල ලැබූ එක් පුද්ගලයෙක් මේ වනවිට නේවාසිකව ප්‍රතිකාර ලබන්නේ ආනමඩුව දිසා රෝහලේයි.\nආනමඩුව - මුදලක්කුලිය වැව ප්‍රතිසංස්කරණය කිරීම සදහා වයඹ පළාත් වාරිමාර්ග දෙපාර්තමේන්තුව විසින් මුදලක්කුලිය එකමුතු ගොවි සංවිධානය සමග ගිවිසුම්ගත වන්නේ 2016 මැයි මස 10 වැනිදායි.\nඑහෙත් කොන්ත්‍රාත්තුවට අත්සන් කළ ගොවි සංවිධානයේ නිලධාරියෙකු හෙළි කළේ මෙම කොන්ත්‍රාත්තුවට නාමිකව අත්සන් කලද ප්‍රබල දේශපාලනඥයෙකුගේ බලපෑම මත එම කොන්ත්‍රාත්තුව වෙනත් පුද්ගලයෙකුට ලබාදීමට සිදුවූ බවයි.\nකොන්ත්‍රාත්තුව භාරගත් පුද්ගලයා වැව සෑදීම පසෙක තබා මහා පරිමාණයෙන් වැවේ වැලි ජාවාරමක නිරත වූ අයුරු පසුගිය 18 වැනිදා අප පෙන්වා දුන්නා.\nමෙම වැලි ජාවාරම හෙළි කිරීමත් සමග ඉන් උරණ වූ පිරිසක් ගොවි සංවිධාන නියෝජිතයන්ට පහර දී තිබෙනවා.",
       "URL": "https://www.hirunews.lk/143532/මුදලක්කුලිය-වැවේ-වැලි-ජාවාරම-හෙළි-කළ-ගොවීන්ට-පහර-දෙයි",
       "Category": "Local News",
       "Parent URL": "https://www.hirunews.lk/local-news.php?pageID=4868"
}