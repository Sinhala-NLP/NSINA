{
       "Source": "hirunews",
       "Timestamp": "Saturday, 01 June 2019 - 7:17",
       "Headline": "විදෙස් ගමන් බලපත්‍ර ගාස්තු අද සිට ඉහළ යන්නේ මෙහෙමයි",
       "News Content": "අයවැයෙන් යෝජිත විදේශ ගමන් බලපත්‍ර ගාස්තු සංශෝධනය අද (01) සිට ක්‍රියාත්මක වන බව ආගමන විගමන දෙපාර්තමේන්තුව පවසනවා.\nඒ අනුව, සාමාන්‍ය ගාස්තුව ලෙස පැවති රුපියල් 3000 මුදල රුපියල් 3500 දක්වා ඉහළ යනු ඇති.\nවයස අවුරුදු 16 ට අඩු දරුවන් සඳහා වසර 3 ක් සඳහා වලංගු විදෙස් ගමන් බලපත්‍ර ගාස්තුව රුපියල් 2000 සිට 2500 දක්වා සංශෝධනය කර ඇති බවයි එම දෙපාර්තමේන්තුව සඳහන් කළේ.\nඑක්දින සේවාව ද රුපියල් දස දහසේ සිට 15,000 දක්වා වැඩිකර තිබෙනවා.\n16 ට අඩු දරුවන් සඳහා වසර 3ක් සඳහා වලංගු වන ගමන් බලපත්‍රය එක්දිනක් තුළ නිකුත් කිරීමට අය කරන ගාස්තුව ද රුපියල් 5000 සිට 7500 දක්වා වැඩිකර ඇති අතර බලපත්‍රයේ එක් සංශෝධනයක් සඳහා අය කළ මුදල රුපියල් 500 සිට 1000 දක්වා ඉහළ දැමෙනු ඇති.\nමේ අතර, අද (01) සිට කැසිනෝ සඳහා ඇමරිකානු ඩොලර් 50 ක ඇතුලුවීමේ ගාස්තුවක්ද අයවැය යෝජනා මගින් හඳුන්වා දෙනු ලැබුවා.\nඑමෙන්ම, තීරු බදු රහිත වාහන ආනයනය සඳහා පසුගිය වසරේ සැප්තැම්බර් 30 වන දාට පෙර ලබා ගත් වාහන බලපත්‍ර සඳහා අදින් පසුව ණයවර ලිපි විවෘත කළ හැකි බව මුදල් අමාත්‍යවරයා පසුගිය අප්‍රේල් 5 වනදා පාර්ලිමේන්තුවේදී ප්‍රකාශ කළා.",
       "URL": "https://www.hirunews.lk/217488/විදෙස්-ගමන්-බලපත්‍ර-ගාස්තු-අද-සිට-ඉහළ-යන්නේ-මෙහෙමයි",
       "Category": "Local News",
       "Parent URL": "https://www.hirunews.lk/local-news.php?pageID=3324"
}