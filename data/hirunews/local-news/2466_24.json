{
       "Source": "hirunews",
       "Timestamp": "Wednesday, 09 September 2020 - 13:17",
       "Headline": "මහනුවරින් වාර්තා වූ භූ කම්පනය ගැන සෙවීමට තවදුරටත් පරීක්ෂණ (වීඩියෝ)",
       "News Content": "පසුගිය 29 වැනිදා සිට මහනුවර දිස්ත්‍රික්කයේ ප්‍රදේශ කිහිපයකින් භූ කම්පන වාර 4ක් මේවන විට වාර්තා වී ඇතැයි මහවැලි සංවර්ධන දෙපාර්තමේන්තුවේ සහකාර අධ්‍යක්ෂ වසන්ත ඇහැලපිටිය මහතා පවසනවා.\nඅප කළ විමසීමකදී ඔහු සඳහන් කළේ ඒ හේතුවෙන් වික්ටෝරියා ජලාශ වේල්ලේ ආරක්ෂාව පිළිබඳවද නිරත්තර විශ්ලේශණයන් සිදුකරන බවයි.\nමහනුවර දිස්ත්‍රික්කයේ අනුරගම, හාරගම, ගුරුදෙණිය, තලාතුඔය, අඹකොටේ සහ අලුත්වත්ත ඇතුළු ප්‍රදේශ කිහිපයකින් ශබ්දයක් සමඟ භූ චලන තත්ත්වයක් පළමුවරට වාර්තා වුණේ පසුගිය 29 වැනිදා රාත්‍රී 8.33ටයි.\nඑහිදී ඇතැම් නිවාස ඉරි තැලීමකට ලක්ව ඇති අයුරුද දක්නට ලැබුණු අතර භූ විද්‍යා හා පතල් සමීක්ෂණ කාර්යාංශය පැවසුවේ එදිනම පස්වරු 2.17ට සහ 6.10ට සුළු පෙර කම්පන කිහිපයක්ද එම ප්‍රදේශවලින් වාර්තා වී ඇති බවයි.\nමේ අතර සැප්තැම්බර් 2 වනදා පෙරවරු 7.7ටත් පසුගිය 29 වැනිදා සිදු වූ කම්පනයට සමාන තවත් සුළු කම්පනයක් අඹකොටේ සහ අලුත්වත්ත යන ප්‍රදේශවලින් වාර්තා වුණා.\nඒ අනුව මේවන විට භූ කම්පනවාර 4ක් සිදුවූ බවට කොත්මලේ, රන්දණිගල සහ වික්ටෝරියා ජලාශ වේල්ලි මත ඉදි කර තිබූ භූකම්පන මාන උපකරණවල සඳහන් වන බවයි මහවැලි සංවර්ධන දෙපාර්තමේන්තුවේ සහකාර අධ්‍යක්ෂ වසන්ත ඇහැලපිටිය මහතා ප්‍රකාශ කළේ.",
       "URL": "https://www.hirunews.lk/249796/මහනුවරින්-වාර්තා-වූ-භූ-කම්පනය-ගැන-සෙවීමට-තවදුරටත්-පරීක්ෂණ-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2466"
}