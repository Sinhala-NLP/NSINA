{
       "Source": "hirunews",
       "Timestamp": "Wednesday, 10 February 2016 - 19:14",
       "Headline": "වැල්ලම්පිටියේ ඝාතකයන් තවමත් නිදැල්ලේ",
       "News Content": "වැල්ලම්පිටියේ ත්‍රිත්ව ඝාතනය සිදුකළ සැකකරුවන් පැමිණ ඇත්තේ ත්‍රිරෝද රථයකින් බවට මූලික පොලිස් පරීක්ෂණවලදී අනාවරණ වී තිබෙනවා.\nඒ අනුව සී සී ටී වී දර්ශන උපයෝගී කරගනිමින් සැකකරුවන් අත්අඩංගුවට ගැනීම සඳහා විමර්ශන ක්‍රියාත්මක බවයි පොලීසිය සඳහන් කළේ.\nපාතාල කල්ලි දෙකක් අතර පවතින ගැටුමක් හේතුවෙන් මෙම ඝාතන සිදුකර ඇති බවට පොලීසිය සැක කරනවා.\nවෙඩි තැබීමෙන් මියගිය පුද්ගලයින් අතර 2007 වසරේදී ඝාතනයට ලක්වූ ප්‍රබල පාතාල කල්ලි සාමාජිකයෙකු වන ප්‍රින්ස් කොලම්ගේ බෑණනුවන් කෙනෙකුද සිටින බවයි පොලීසිය සඳහන් කළේ.\nවැල්ලම්පිටිය - කිත්තම්පහුව - ගෙවල් විස්ස ප්‍රදේශයේදී ඊයේ රාත්‍රී 11.50 ට පමණ මෙම ඝාතන සිදුව ඇති අතර, වෙඩි තැබීම සඳහා පුද්ගලයින් තුන්දෙනෙකු පැමිණ ඇති බවත්, ඒ සඳහා, යොදාගෙන ඇත්තේ ටී 56 වර්ගයේ ගිනි අවි බවත් හෙළිවී තිබෙනවා.\nප්‍රථමයෙන්ම ඝාතනයට ලක්ව ඇත්තේ සාලිත නිපුණ නිරාෂ් නැමති 24 හැවිරිදි එක්දරු පියෙක්. ඔහු ප්‍රින්ස් කොලම් නැමැත්තාගේ බෑණනුවන් කෙනෙකු වන අතර, ඝාතනයෙන් පසු ඔහුගේ නිවසේ තිබී ගංජා තොගයක්ද පොලීසියට හමුවී තිබෙනවා.\nඑම ඝාතනය සිදුවූ නිවසේ සිට මීටර 500 ක් පමණ ඈතින් පිහිටි නිවසක සිටි 19 හැවිරිදි තරිඳු දිල්ෂාන් සේනාරත්න නැමති විවාහක පුද්ගලයෙක් පසුව ඝාතනයට ලක්වුණා. පොලීසියෙන් යැයි පවසා ඔහුගේ නිවසට ඇතුලූවූ සැකකරුවන් වෙඩි තැබීම සිදුකර තිබෙනවා.\nතරිඳු දිල්ෂාන් ඝාතනය කිරීමෙන් පසු ඔහුගේ නිවස ඉදිරිපිට නිවසේ පදිංචිව සිටි තරිඳුගේ බිරිඳගේ පියාද ඝාතනය කර තිබෙනවා.\nමෙලෙස මියගියේ 49 හැවිරිදි මොහොමඞ් රිස්වි නැමති පුද්ගලයෙක්.\nදේහයන් පිළිබඳව පශ්චාත් මරණ පරීක්ෂණය අද පස්වරුවේ පොලිස් මෘතශරීරාගාරයේදී සිදු කෙරුණා.",
       "URL": "https://www.hirunews.lk/125934/වැල්ලම්පිටියේ-ඝාතකයන්-තවමත්-නිදැල්ලේ",
       "Category": "Local News",
       "Parent URL": "https://www.hirunews.lk/local-news.php?pageID=5174"
}