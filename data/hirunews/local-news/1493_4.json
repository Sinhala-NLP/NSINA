{
       "Source": "hirunews",
       "Timestamp": "Wednesday, 15 December 2021 - 11:17",
       "Headline": "ලිට්රෝ සමාගමෙන්  අභියාචනාධිකරණයට පොරොන්දුවක් (වීඩියෝ)",
       "News Content": "ගෘහස්ථ ගෑස් සිලින්ඩරයක් තුල අන්තර්ගත ගෑස්වල සංයුතිය දැක්වෙන ස්ටිකරයක් සිලින්ඩරයේ ප්‍රදර්ශනය කරන බව ලිට්රෝ සමාගම අභියාචනාධිකරණයට දැනුම් දුන්නා.\nඒ සිවිල් සංවිධාන ක්‍රියාකාරිකයෙකු වන නාගහනන්ද කොඩිතුවක්කු ඉදිරිපත් කළ පෙත්සම රුවන් ප්‍රනාන්දු සහ සම්පත් විජේරත්න යන අභියාචනාධිකරණ විනිසුරු මඩුල්ල හමුවේ අද කැඳවූ අවස්ථාවේදීයි.\nපාරිභෝගිකයන්ට නිකුත් කරන ගෑස් සිලින්ඩරවල අඩංගු ගෑස්වල සංයුතිය එම ටැංකියේම සඳහන් කිරීමට වහා පියවර ගත යුතු බවත් එසේ කරන්නේද නැද්ද යන්න අද අධිකරණය හමුවේ ප්‍රකාශ කරන ලෙසත් අභියාචනාධිකරණය ලිට්රෝ සමාගමට ඊයේ නියෝග කළා.\nඒ අනුව මේ සම්බන්ධයෙන් අදහස් දැක්වූ ලිට්රෝ සමාගම වෙනුවෙන් පෙනී සිටි ජනාධිපති නීතිඥ හර්ෂ අමරසේකර කියා සිටියේ ඉදිරි කාලයේදී ප්‍රමිති කාර්යාංශය විසින් සකස් කරනු ලබන ප්‍රමිතීන්ට අනුකූලව වෙළඳපොළට ගෑස් මුදා හැරීමට පියවර ගන්නා බවයි.\nගෘහස්ථ ගෑස් සිලින්ඩරයක අන්තර්ගත විය යුතු නියමිත සංයුතියක් මේ වනවිට නොමැති බව පෙන්වා දුන් ජනාධිපති නිතිඥවරයා එහි පැවතිය යුතු සංයුතිය පිළිබඳව සාකච්ජා කිරීම සඳහා ප්‍රමිති කාර්යාංශයේ ප්‍රධානත්වයෙන් රැස්වීමක් මේ මස 20 වන දා පැවැත්වීමට නියමිත බවද කියා සිටියා.\nප්‍රමිති කාර්යාංශය විසින් අනුමත කරන ලද ගෘහස්ථ ගෑස් සිලින්ඩර පමණක් මේ වනවිට වෙළෙඳපොළට මුදාහරිමින් තිබෙන බවද ඔහු සඳහන් කළා.\nඑමෙන්ම තම සේවාදායකයා විසින් වෙළඳපොළට මුදාහැර ඇති ගෑස් සිලින්ඩර ආපසු කැඳවීමට කටයුතු කර ඇති බවයි නීතිඥවරයා අභියාචනාධිකරණයට දැනුම් දුන්නේ.\nකෙසේ වෙතත් මෙම කරුණු සියල්ල ඇතුළත් කර හෙට දින දිවුරුම් ප්‍රකාශයක් අධිකරණයට ඉදිරිපත් කරන ලෙස අභියාචනාධිකරණය ලිට්රෝ සමාගමට නියෝග කළා.\nමේ අතර, ලිට්රෝ සමාගම ආනයනය කළ තවත් නෞකාවක අඩංගු ගෑස් තොගවල ප්‍රමිතිය පරීක්ෂා කිරීම් අද සිදුවනවා.\nඑමෙන්ම මතභේදයට තුඩු දි ඇති පසුගිය සෙනසුරා දා මෙරටට පැමිණි ගෑස් මෙටි්‍රක් ටොන් තුන්දහස් 700ක් සහිත නෞකාවේ පවතින ගෑස් ගොඩබෑම සිදු නො කරන ලෙස පාරිභෝගික අධිකාරය අද නිල වශයෙන් ලිට්රෝ සමාගමට දැනුම් දී තිබෙනවා.\nඑමෙන්ම, ලිත්‍රෝ සමාගමේ සභාපති තෙෂාර ජයසිංහ අපරාධ පරීක්ෂණ දෙපාර්තමේන්තුවට පැමිණිලි කර තිබෙනවා.\nඒ, ලිට්රෝ සමාගම සම්බන්ධයෙන් එල්ලවන චෝදනා පිළිබදව අපක්ෂපාති පරීක්ෂණයක් සිදු කරන ලෙස ඉල්ලමින්.",
       "URL": "https://www.hirunews.lk/291083/ලිට්රෝ-සමාගමෙන්-අභියාචනාධිකරණයට-පොරොන්දුවක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1493"
}