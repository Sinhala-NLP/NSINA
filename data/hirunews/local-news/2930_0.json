{
       "Source": "hirunews",
       "Timestamp": "Tuesday, 28 January 2020 - 19:14",
       "Headline": "කොරෝනා කඩිනමින් තුරන් නොවනු ඇති බව විශේෂඥයින්ගෙන් අනාවැකි",
       "News Content": "චීනයෙන් බිහි වූ මාරාන්තික නව කොරෝනා වෛරසය කඩිනමින් මෙලොවින් තුරන් නොවනු ඇති බව වෛද්‍ය විශේෂඥයන් පෙන්වා දෙනවා.\nකැනඩාවේ ටොරොන්ටෝ විශ්වවිද්‍යාලයේ මහාචාර්ය ඬේවිඞ් ෆිස්මාන් පවසන පරිදි එය අවම වශයෙන් මාස කිහිපයක් හෝ ලොව පුරා සංසරණය වෙමින් පවතිනු ඇති.\nඑසේම වෛරසයේ අවදානම ඉදිරි සතියේ හෝ මාසයේදී අවසන් වනු ඇතැයි අපේක්ෂා කළ නොහැකි බවයි කොරෝනා වෛරසය පිළිබද මාර්ගගත පුවරුවක් පවත්වාගෙන යන නෝර්ත්ඊස්ට් විශ්වවිද්‍යාලයේ මහාචාර්ය ඇලෙසෙන්ඩ්‍රෝ වෙස්පිගානි ප්‍රකාශ කළේ.\nකෙසේ වෙතත් බීජිං විදේශ භාෂා විශ්වවිද්‍යාලයේ සිංහල භාෂා අධ්‍යයන අංශයේ මහාචාර්ය මා - චුන්ග් - වූ ප්‍රකාශ කළේ කෙටි කළක් තුළ රෝගය සම්පූර්ණයෙන් පාලනය කිරීමට හැකිවනු ඇති බවයි.\nමේ වනවිට චීනයේ මරණ 106 ක් වාර්තා වන අතර ආසාදිත සංඛ්‍යාව 4500 කට අධිකයි. මහාචාර්ය වෙස්පිගානි පෙන්වා දෙන පරිදි චීනයේ පමණක් කොරෝනා වෛරස ආසාදිත සංඛ්‍යාව 25,000 ඉක්මවනු ඇති.\nඑහෙත්, හොංකොං විශ්වවිද්‍යාලයේ පර්යේෂකයන් සදහන් කළේ එම සංඛ්‍යාව 40,000 ඉක්මවා තිබිය හැකි බවයි.\nමේ අතර කොරෝනා වෛරසයෙන් වැළකී සිටීම සඳහා එම වෛරසයට එරෙහිව ක්‍රියා කළ හැකි ප්‍රතිජීවක ඖෂධයක් සොයාගෙන ඇති බවද අද වාර්තා වුණා.\nෂැංහයි ජාතික සෞඛ්‍ය විද්‍යායතනය මගින් හඳුන්වා දී ඇති මෙම ප්‍රතිජීවක ඖෂධය දියරක් ලෙසින් උගුරට ඉසීමට කටයුතු කරන බවයි චීනයේ පීපල්ස් ඬේලි පුවත්පත ප්‍රකාශ කළේ.\nඑමෙන්ම කොරෝනා වෛරසය කේන්ද්‍ර ගත වී ඇති චීනයේ හුබෙයි ප්‍රාන්තයේ වූහාන් නගරයේ සිර වී සිටින සිය වැසියන් ඉවත් කර ගැනීම සඳහා ඇමරිකා එක්සත් ජනපදය, ප්‍රංශය, ජපානය ඇතුළු රටවල් කළ ඉල්ලීම්වලට චීන බලධාරීන් මෙතෙක් ප්‍රතිචාර දක්වා නැහැ.\nලක් රජය ද වූහාන් නගරයේ සිටින ශ්‍රී ලාංකිකයන් ඉවත් කර ගැනීම සඳහා ගුවන් යානයක් ගොඩබැස්සවීමට අවසර ඉල්ලා තිබෙනවා.\nමේ අතර වැඩිම ආසාදිතයින් සංඛ්‍යාවක් වාර්තාවන චීනයේ හුබෙයි ප්‍රාන්තයේ සිට පැමිණෙන පුද්ගලයින් දින 14 ක් නිරෝධායන මධ්‍යස්ථානයක රඳවා නිරීක්ෂණය කිරීමට බීජිං සහ ෂැංහයි පාලනාධිකාරිය පියවර ගෙන ඇති බව සඳහන්.\nවූහාන් ඇතුළු හුබෙයි ප්‍රාන්තයේ ප්‍රධාන නගර සියල්ල මේ වන විට වසා දමා ඇති අතර, මිලියන 11ක ජනගහනයකින් යුත් එම නගරයේ විදේශිකයන් විශාල පිරිසක් සිටින බව සඳහන්.\nඑය සාපේක්ෂව අඩු වී ඇත්තේ ලූනා නව වසරේ නිවාඩුවට පෙර ඔවුන් ඉන් පිටවීම හේතුවෙන්.\nඑසේම ආසාදිතයින්ට ප්‍රතිකාර සඳහා දින 15 කින් ඉදි කෙරෙන ඇඳන් දහසකින් සමන්විත රෝහලේ පළමු වාට්ටු සංකීර්ණයේ ඉදිකිරීම් අවසන් වෙමින් පවතින බවයි විදෙස් මාධ්‍ය කියා සිටියේ.\nකොරෝනා ආසාදනය වූ බවට සැක කෙරෙන මවක් වුහාන් හි රෝහලකදී සාර්ථකව දරු උපතක් සිදුකළ බව ද චීන මාධ්‍ය වාර්තා කළා.\nමේ අතර කොරෝනා වෛරසය පාලනය කිරීමට චීනය ගන්නා ක්‍රියාමාර්ග එක්සත් ජාතීන්ගේ සංවිධානයේ ඇගයීමට ලක්ව ඇති අතර, එහි මහලේකම් අන්තෝනියෝ ගුටේරස් පවසන්නේ ඒ සඳහා චීනයට ඇති හැකියාව පිළිබඳ තමන්ට පූර්ණ විශ්වාසයක් තිබෙන බවයි.\nවූහාන් නගරයේ සිටින සිය රාජ්‍ය තාන්ත්‍රික නිලධාරීන් සහ ඔවුන්ගේ පවුල්වල සාමාජිකයන් ඉවත් කර ගැනීම සඳහා ඇමරිකාව ගුවන් යානයක් යැවූ අතර එය නික්මීම කල් දැමීමටයි චීන බලධාරීන් පියවර ගෙන ඇත්තේ.\nකසකස්ථානය ද එරටට ඇතුළු වන චීන ජාතිකයින්ට වීසා ලබාදීම සදහා වෛද්‍ය සහතිකයක් ඉදිරිපත් කිරීම අනිවාර්ය කර තිබෙනවා.\nකසකස්ථානය විසින් ආරක්ෂක ක්‍රියාමාර්ගයක් ලෙස චීන ජාතිකයින්ට ගුවන්තොටුපලේදී වීසා නිකුත් කිරීම අත්හිටුවීමට ද පියවර ගෙන ඇති බවයි විදෙස් මාධ්‍ය වාර්තා කළේ.\nමේ අතර බීජිං විදේශ භාෂා විශ්වවිද්‍යාලයේ සිංහල භාෂා අධ්‍යයන අංශයේ මහාචාර්ය මා - චුන්ග් - වූ ප්‍රකාශ කළේ කෙටි කළක් තුළ රෝගය සම්පූර්ණයෙන් පාලනය කිරීමට හැකිවනු ඇති බවයි.",
       "URL": "https://www.hirunews.lk/233246/කොරෝනා-කඩිනමින්-තුරන්-නොවනු-ඇති-බව-විශේෂඥයින්ගෙන්-අනාවැකි",
       "Category": "Local News",
       "Parent URL": "https://www.hirunews.lk/local-news.php?pageID=2930"
}