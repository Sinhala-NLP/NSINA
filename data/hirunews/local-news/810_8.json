{
       "Source": "hirunews",
       "Timestamp": "Tuesday, 11 October 2022 - 18:35",
       "Headline": "පේරාදෙණි සරසවියේ සිසුන් දැඩි මානසික අවපීඩනයක! මාස 8ට සිසුන් 4ක් දිවි නසාගෙන",
       "News Content": "පේරාදෙණි සරසවියේ සිසුන් දැඩි මානසික අවපීඩනයක! දැනට සිසුන් 140ක් මානසික වෛද්‍ය සායනවලට ඇවිත්! මාස 8ට සිසුන් 4ක් දිවි නසාගෙන!\nපේරාදෙණිය විශ්ව විද්‍යාලයේ අධ්‍යාපනය හදාරන සිසු සිසුවියන් දැඩි මානසික අවපීඩනය ක සිටින බව පේරාදෙණිය විශ්වවිද්‍යාල සෞඛ්‍ය මධ්‍යස්ථානයේ ප්‍රධාන වෛද්‍ය නිලධාරිනිය පවසනවා.\nඇය වැඩි දුරටත් සඳහන් කරන්නේ පසුගිය අගෝස්තුවේ සිට මේ දක්වා මානසික පීඩාකාරී තත්ත්ව හේතුවෙන් මනෝ උපදේශන සේවය ලබාගැනීම සඳහා විශ්වවිද්‍යාල සෞඛ්‍ය මධ්‍යස්ථානය වෙත සිසුවියන් 140 දෙනකු පැමිණ ඇති බවයි.\nඔවුන් අතරින් 10%ක් පමණ රෝහල් ගතකර ප්‍රතිකාර ලබාදුන් බවත් පේරාදෙණිය විශ්වවිද්‍යාල සෞඛ්‍ය මධ්‍යස්ථානයේ ප්‍රධාන වෛද්‍ය නිලධාරී චන්දිමා හේරත් පවසනවා.\nවෛද්‍යවරිය වැඩිදුරටත් පවසන්නේ මෙලෙස ප්‍රතිකාර ලබා ගැනීමට පැමිණි ඇතැම් සිසුවියන් අධික විශාද තත්ත්වයට පත්ව සිය දිවි හානි කර ගැනීමට පවා උත්සාහ කර තිබූ බවයි.\nමේ අතර පසුගිය මාස අටක කාලය තුළ විශ්වවිද්‍යාල සිසුන් සිවු දෙනෙකු සියදිවි හානිකර ගැනීමට පෙළඹීමත් සමග විශ්වවිද්‍යාල සිසු සිසුවියන්ට මනෝ උපදේශන සේවා පුළුල් කිරීමට පාලනාධිකාරිය පියවර ගෙන තිබෙන බවද වෛද්‍යවරිය පවසනවා.\nමේ වන විට සිසුවෙකුගේ මානසික තත්ත්වය බිඳවැටීමට හේතුවන කාරණා රැසක් වත්මන් සමාජය තුළින් පැනනැගී තිබෙන බවත්, දිගින් දිගටම ආතති තත්ත්වයෙන් පසුවන දරුවාට නිසි මග පෙන්වීමක් නොලැබුණහොත් ඔහු හෝ ඇය විශාදයට ගොදුරුවී ජීවිතය පවා නැතිකර ගන්නා තත්ත්වයකට පත්විය හැකි බවත් වෛද්‍යවරිය ප්‍රකාශ කළා.\nමේ අතර විශ්වවිද්‍යාල සෞඛ්‍ය මධ්‍යස්ථානයේ සේවා සැපයීමේදී මේ වන විට වෛද්‍ය හිඟය බරපතල ගැටලුවක් බවට පත්ව තිබෙන බවත්, වෛද්‍යවරු පස් දෙනෙකු අනුමත කාර්යමණ්ඩලයේ සිටින්නේ වෛද්‍යවරු තිදෙනෙක් පමණක් බවත් ඇය වැඩිදුරටත් කියා සිටියා.",
       "URL": "https://www.hirunews.lk/317599/පේරාදෙණි-සරසවියේ-සිසුන්-දැඩි-මානසික-අවපීඩනයක-මාස-8ට-සිසුන්-4ක්-දිවි-නසාගෙන",
       "Category": "Local News",
       "Parent URL": "https://www.hirunews.lk/local-news.php?pageID=810"
}