{
       "Source": "hirunews",
       "Timestamp": "Sunday, 25 April 2021 - 6:59",
       "Headline": "ඊයේ දිනයේ කාන්තාවන්ගේ රන් මාල කොල්ලකෑමේ සිදුවීම් 4ක්",
       "News Content": "ඊයේ දිනයේදී දිවයිනේ විවිධ ප්‍රදේශවලින් රන් මාල කඩා ගැනීමේ සිදුවීම් 4ක් වාර්තාවන බව පොලිසිය පවසනවා.\nපොලිස් මාධ්‍ය ප්‍රකාශක නියෝජ්‍ය පොලිස්පති අජිත් රෝහණ පෙන්වා දුන්නේ නොච්චියාගම, ගල්නෑව, පැල්මඩුල්ල සහ රාගම ප්‍රදේශවලින් මෙම සිදුවීම් වාර්තාවන බවයි.\nරාගම ප්‍රදේශයේදී දුම්රියක් තුලදී කාන්තාවකගේ ගෙල බැඳි රන් මාලය කඩාගෙන ඇති බවයි හෙළිවී ඇත්තේ.\nදුම්රිය ධාවනය වීමට සූදානම් වන අවස්ථාවේ කිසියම් පුද්ගලයෙකු කාන්තාවකගේ ගෙල බැඳි රන් මාලය කඩා දුම්රියෙන් බැස පළාගොස් තිබෙනවා.\nඅනෙක් ප්‍රදේශවලදී යතුරුපැදිවලින් පැමිණි පුද්ගලයන් විසින් රන් මාල කොල්ලකා පළාගොස් ඇතැයි සඳහන්.\nපොලිසිය පෙන්වා දෙන්නේ සංවිධානාත්මක අපරාධකරුවන් මෙන්ම මත්ද්‍රව්‍යවලට ඇබ්බැහිවූවන් මෙලෙස මාල කොල්ලකෑම්වල නිරතවන බවයි.\nඑමෙන්ම මෙවැනි රන් මාල කඩා ගැනීමේ සිද්ධීන්වලට සම්බන්ධ පුද්ගලයන් 17 දෙනෙකු පමණ පසුගිය කාලයේදී අත්අඩංගුවට ගෙන ඇති අතර මෙවැනි කොල්ලකෑම් 40කට ආසන්න සංඛ්‍යාවක් විසඳීමට හැකියාව ලැබුණු බව ද නියෝජ්‍ය පොලිස්පති අජිත් රෝහණ මහතා සඳහන් කළා.\nරන් මාල කොල්ලකෑමේ සිදුවීම්වල ප්‍රවණතාවක් පවතින බැවින් කාන්තාවන් මේ සම්බන්ධයෙන් වැඩි අවදානයක් යොමුකළ යුතු බවයි ඔහු කියාසිටියේ.\nපොලිසිය ද මේ සම්බන්ධයෙන් විශේෂ අවදානයක් යොමුකර ඇති අතර පොදු ප්‍රවාහන සේවාවල සිවිල් ඇඳුමින් පොලිස් නිලධාරීන් යෙදවීමට පියවර ගෙන ඇතැයි ද අජිත් රෝහණ මහතා ප්‍රකාශ කළා.",
       "URL": "https://www.hirunews.lk/269426/ඊයේ-දිනයේ-කාන්තාවන්ගේ-රන්-මාල-කොල්ලකෑමේ-සිදුවීම්-4ක්",
       "Category": "Local News",
       "Parent URL": "https://www.hirunews.lk/local-news.php?pageID=1998"
}