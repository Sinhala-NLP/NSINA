{
       "Source": "hirunews",
       "Timestamp": "Friday, 31 July 2020 - 20:00",
       "Headline": "සම්පායෝ ගැන නීතිපති දෙපාර්තමේන්තුවෙන් පොලීසියට යළි සිහි කැඳවීමක් (වීඩියෝ)",
       "News Content": "මීගමුව බන්ධනාගාරයේ රැඳවියන්ට පහසුකම් සැපයීමේ චෝදනා එල්ල වන එම බන්ධනාගාරයේ හිටපු අධිකාරී අනුරුද්ධ සම්පායෝ අත්අඩංගුවට ගත යුතු බවත්, එසේ නොවන්නේ නම් ඊට හේතු ලබන අඟහරුවාදා නඩු දිනයේදී පොලිසිය, අධිකරණයට ප්‍රකාශ කළ යුතු බවත් නීතිපති දෙපාර්තමේන්තුව පවසනවා.\nනීතිපති දෙපාර්තමේන්තුවේ අද පැවති මාධ්‍ය හමුවකට එක්වෙමින් නියෝජ්‍ය සොලිසිටර් ජනරාල් දිලීප පීරිස් මේ බව කියා සිටියා.\nමීගමුව බන්ධනාගාරයේ හිටපු අධිකාරී අනුරුද්ධ සම්පායෝ සහ ජේලර්වරුන් තුන් දෙනෙකුට මෙම සිදුවීමට අදාළව පසුගිය 22 වැනිදා වරෙන්තු නිකුත් කළ අතර, එලෙස වරෙන්තු ලැබූ ජේලර්වරුන් තුන් දෙනා අවස්ථා දෙකකදී අපරාධ පරීක්ෂණ දෙපාර්තමේන්තුවට සහ අධිකරණයට භාර වුණා.\nකෙසේ වෙතත්, වරෙන්තු නිකුත් කර දින 09 ක් ගතව ඇතත්, වැඩතහනමට ලක්ව සිටින අනුරුද්ධ සම්පායෝ අත්අඩංගුවට ගැනීමට පොලිසියට හැකිව නැහැ.\nහිටපු බන්ධනාගාර අධිකාරීවරයා මෙතෙක් අත්අඩංගුවට නොගැනීම සම්බන්ධයෙන් කොළඹ අද කැඳවා තිබූ මාධ්‍ය හමුවකදී පොලිස් මාධ්‍ය ප්‍රකාශක ජ්‍යෙෂ්ඨ පොලිස් අධිකාරී ජාලිය සේනාරත්නගෙන් ද  මාධ්‍යවේදීන් ප්‍රශ්න කළා.",
       "URL": "https://www.hirunews.lk/246873/සම්පායෝ-ගැන-නීතිපති-දෙපාර්තමේන්තුවෙන්-පොලීසියට-යළි-සිහි-කැඳවීමක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2547"
}