{
       "Source": "hirunews",
       "Timestamp": "Tuesday, 05 July 2022 - 10:22",
       "Headline": "ජනපති පාර්ලිමේන්තුවට - මන්ත්‍රීවරුන් ගෝ හෝම් ගෝඨා කියති (වීඩියෝ)",
       "News Content": "ශ්‍රී ලංකා ප්‍රජාතන්ත්‍රවාදී ජනරජයේ ජනාධිපති ගෝඨාභය රාජපක්ෂ අද (05) පාර්ලිමේන්තු සැසිවාරය සඳහා හදිසියේ පැමිණ තිබෙනවා.\nඒ පූර්ව දැනුම් දීමකින් තොරවයි.\nජනාධිපතිවරයා මින් පෙර අවසාන වතාවට පාර්ලිමේන්තුවට වාර්තා කළේ ඉකුත් අප්‍රෙල් 7 වැනි දායි.\nමේ අතර ඊයේ පාර්ලිමේන්තුවේ දී සභාව අමතිමින් පාර්ලිමේන්තු මන්ත්‍රී විමල් වීරවංශ විමසා සිටියේ ජනාධිපතිවරයා සිටියට ඇහැට පෙනෙන්නටවත් නොමැති බවයි.\nකෙසේ නමුත් අද පාර්ලිමේන්තුවට පැමිණි ජනාධිපතිවරයා පාර්ලිමේන්තුවේ දී අග්‍රාමාත්‍ය රනිල් වික්‍රමසිංහ අසළ අසුන්ගෙන සිටියා.\nතව ද හිටපු අග්‍රාමාත්‍ය මහින්ද රාජපක්ෂ ද අද(05) කලකට පසු පාර්ලිමේන්තුවට පැමිණ සිටියා.\nඅද(05) පාර්ලිමේන්තුවට අග්‍රාමාත්‍යවරයා විසින් රට ඇද වැටී තිබෙන තත්ත්වයට රජයේ විසඳුම් පිළිබඳව ප්‍රකාශයක් ඉදිරිපත් කිරීමට කටයුතු කළ අතර එම ප්‍රකාශයට බාධා කරමින් මන්ත්‍රීවරුන් ජනාධිපතිවරයාට ගෙදර යන ලෙස (ගෝඨා ගෝ හෝම්) කියමින් කෑ ගහනු පෙනෙන්නට තිබුණා.\nඑම විරෝධතා දෙස ජනාධිපතිවරයා සිනා මුසු මුහුණින් බලා සිටිනු ද දක්නට ලැබුණා.\nකෙසේ නමුත් මන්ත්‍රීවරුන්ගේ කෑ ගැසීම් නිසාවෙන් පාර්ලිමේන්තුව විනාඩි 10කට කල් තැබීමට කතානායකවරයා තීරණය කළා.\nපාර්ලිමේන්තුව විනාඩි දහයකට පසු නැවත රැස් වූ අතර ජනාධිපතිවරයා සභා ගර්භයේ සිටියේ නැත.",
       "URL": "https://www.hirunews.lk/309074/ජනපති-පාර්ලිමේන්තුවට-මන්ත්‍රීවරුන්-ගෝ-හෝම්-ගෝඨා-කියති-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1045"
}