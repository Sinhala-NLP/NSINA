{
       "Source": "hirunews",
       "Timestamp": "Wednesday, 11 January 2023 - 12:39",
       "Headline": "ගංජා හේන ගැන නියෝජ්‍ය කතානායකගෙන් ප්‍රකාශයක් - පොලීසියටත් චෝදනා",
       "News Content": "මත්තල ප්‍රදේශයේ කුලී පදනම මත ලබාදුන් තමන්ට අයත් ඉඩමක ගංජා හේනක් පවත්වාගෙන ගොස් ඇති බවට පලවන වාර්තා වල කිසිදු සත්‍යතාවක් නොමැති බව නියෝජ්‍ය කථානායක අජිත් රාජපක්ෂ පවසනවා.\nහිරු ප්‍රවෘත්ති අංශය කළ විමසිමකදි ඔහු සදහන් කළේ මෙම සිද්ධිය සිය දේශපාලන ප්‍රතිරූපයට මඩගැසීම සදහා ගත් උත්සහයක් බවයි.\nනියෝජ්‍ය කථානායක අජිත් රාජපක්ෂට අයත් ඉඩමක් කුලී පදනම මත ලබාගෙන ගංජා හේනක් පවත්වාගෙන ගිය පුද්ගලයෙකු විශේෂ කාර්ය බලකාය අත්අඩංගුවට ගෙන ඇති බවට මාධ්‍ය වාර්තා පලව තිබුනා.\nඑම වාර්තාවල වැඩිදුරටත් දැක්වුනේ සුරියවැව ප්‍රදේශයේ පදිංචි සැකකරු එළවළු සහ පළතුරු වගාකරන බව පවසමින් මත්තල ප්‍රදේශයේ පිහිටි අදාල ඉඩම කුලි පදනම මත නියෝජ්‍ය කථානායකවරයාගෙන් ලබා ගෙන ඇති බවයි.\nපොලිස් විශේෂ කාර්ය බලකායට ලද තොරතුරකට අනුව ඊයේ මෙම වැටලීම සිදුකළ අතර, අත්අඩංගුවට ගත් සැකකරු වැඩිදුර විමර්ශන සඳහා කතගරම පොලිසියට භාරදි තිබෙනවා.\nකෙසේ වෙතත්, අදාළ ඉඩමේ අයිතිය පිළිබඳව අප කතරගම පොලීසියෙන් විමසීමක් කළ අතර, දුරකථනට ප්‍රතිචාර දැක්වූ නිලධාරියා සඳහන් කළේ ස්ථානාධිපතිවරයා නඩු කටයුත්තක් සඳහා පොලීසියෙන් බැහැරට ගොස් ඇති බැවින් ඊට අදාළ තොරතුරු ලබාදිය නොහැකි බවයි.",
       "URL": "https://www.hirunews.lk/324782/ගංජා-හේන-ගැන-නියෝජ්‍ය-කතානායකගෙන්-ප්‍රකාශයක්-පොලීසියටත්-චෝදනා",
       "Category": "Local News",
       "Parent URL": "https://www.hirunews.lk/local-news.php?pageID=609"
}