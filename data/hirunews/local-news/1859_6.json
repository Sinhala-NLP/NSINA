{
       "Source": "hirunews",
       "Timestamp": "Saturday, 26 June 2021 - 13:23",
       "Headline": "ඩෙල්ටා ප්‍රභේදය ගැන නොසලකා හැරියහොත් භයානක තත්ත්වයක්  - එන්නත් ලබා ගැනීමේ අඩුවක් (වීඩියෝ)",
       "News Content": "කොවිඩ් ඩෙල්ටා ප්‍රභේදය පිළිබඳ නොසලකා හැරියහොත් එය මෙරට පැතිරයාමේ භයානක තත්ත්වයක් උදාවිය හැකි බව නියෝජ්‍ය සෞඛ්‍ය සේවා අධ්‍යක්ෂ ජනරාල් විශේෂඥ වෛද්‍ය හේමන්ත හේරත් පවසනවා.\nඔහු වැඩිදුරටත් සඳහන් කළේ ඒ හේතුවෙන් කොරෝනා ව්‍යාප්තිය වැළැක්වීම සඳහා ජනතාව වගකීම් සහගතව කටයුතු කළ යුතු බවයි.\nගෙවුණු දිනය තුළ මෙරටින් කොරෝනා ආසාදිතයන් 1876 හඳුනාගනු ලැබුවා.\nඉන් 17 දෙනෙකු විදෙස්ගතව සිට මෙරටට පැමිණි පුද්ගලයන් වන අතර සෙසු 1,859 දෙනා දේශීයව හඳුනාගත් අලු‍ත් අවුරුදු පොකුරේ ආසාදිතයන්.\nඊයේ (25) මෙරටින් හඳුනාගත් ආසාදිතයින් අතරින් වැඩිම සංඛ්‍යාවක් කොළඹ දිස්ත්‍රික්කයෙන් වාර්තා වී තිබූ අතර, එම සංඛ්‍යාව 378 ක්.\nඑම දිස්ත්‍රික්කයේ වැඩිම ආසාදිතයන් ලෙස 62 ක් වාර්තා වූයේ අවිස්සාවේල්ල ප්‍රදේශයෙන්.\nකළුතර දිස්ත්‍රික්කයෙන් ගෙවුණු දිනය තුළ ආසාදිතයන් 347ක් වාර්තා වුණා.\nබදුරලිය ප්‍රදේශයෙන් වාර්තා වූ ආසාදිතයින් සංඛ්‍යාව 61ක්.\nගම්පහ දිස්ත්‍රික්කයෙන් ආසාදිතයන් 176 දෙනෙකු ඊයේ හඳුනාගෙන තිබුණා.\nවත්තල ප්‍රදේශයෙන් වාර්තා වූ ආසාදිතයින් සංඛ්‍යාව 36 ක්.\nරත්නපුර දිස්ත්‍රික්කයෙන් ගෙවුණු දිනය තුළ ආසාදිතයන් 161ක් වාර්තා වී තිබෙනවා.\nඊට රක්වාන ප්‍රදේශයෙන් වාර්තා වූ ආසාදිතයින් 74ක් අයත්.\nපසුගිය 24 වැනිදා සිදුවූ කොරෝනා ආසාදිත පුද්ගල මරණ 48ක් සෞඛ්‍ය සේවා අධ්‍යක්ෂ ජනරාල්වරයා විසින් ඊයේ තහවුරු කළා.\nඉන් විසි දෙදෙනෙකු කාන්තාවන් වන අතර, පිරිමි පුද්ගලයන් 26 දෙනෙකු ඒ අතර වනවා. එම පිරිස අතුරින් 37ක්ම අවුරුදු 60 ඉක්මවූවන්.\nමෙරට කොවිඩ් මර්දන එන්නත්කරණ වැඩසටහන යටතේ ගෙවුණු දිනයේදී පළමු සහ දෙවැනි මාත්‍රා වශයෙන් ලබා දුන් එන්නත් මාත්‍රා ප්‍රමාණය 33,351 ක්.\nකොරෝනා ප්‍රතිශක්තිකරණ වැඩසටහනට අදාළව මේ වනවිට කොරෝනා එන්නතක පළමු මාත්‍රාව පුද්ගලයින් 2,543,022 දෙනෙකු ලබාගෙන තිබෙනවා.\nමෙරට තුළ කොරෝනා එන්නත් දෙවන මාත්‍රාව ලබාගෙන ඇති පුද්ගලයින් සංඛ්‍යාව 874,975 ක්.\nවසංගත රෝග විද්‍යා අංශය සඳහන් කළේ මේ වනවිට සයිනොෆාම් එන්නතේ පළමු මාත්‍රාව පුද්ගලයින් 1,552,985 දෙනෙකුට ලබාදී ඇති බවයි. එහි දෙවන මාත්‍රාව ලබාගත් පුද්ගලයින් සංඛ්‍යාව 487,893 ක්.\nඑසේම, කොවිෂීල්ඩ් එන්නතේ පළමු මාත්‍රාව පුද්ගලයින් 925,242 දෙනෙකු ලබාගෙන ඇති අතර, එහි දෙවන මාත්‍රාව පුද්ගලයින් 372,719 දෙනෙකු ලබාගෙන තිබෙනවා.\nස්පුට්නික් එන්නතේ පළමු මාත්‍රාව පුද්ගලයින් 114,795 දෙනෙකු ලබාගෙන ඇති අතර, එහි දෙවන මාත්‍රාව ලබාගත් පුද්ගලයින් සංඛ්‍යාව 14,636 ක්.\nමෙරට එන්නත්කරණ වැඩසටහන අද දිනයේත් ක්‍රියාත්මකයි.\nකෙසේ වෙතත්, නියෝජ්‍ය සෞඛ්‍ය සේවා අධ්‍යක්ෂ ජනරාල් විශේෂඥ වෛද්‍ය හේමන්ත හේරත් කියා සිටියේ බස්නාහිර පළාතේ වයස අවුරුදු හැට ඉක්ම වූ පුද්ගලයින් එන්නත් ලබාගැනීමට පැමිණීමේ අඩුවක් දක්නට ලැබෙන බවයි.\nලබන සඳුඳා සිට සෑම රජයේ ප්‍රධාන රෝහලකම එන්නත්කරණ මධ්‍යස්ථානයක් පිහිටුවීමට කටයුතු කරන බව රජයේ වෛද්‍ය නිලධාරීන්ගේ සංගමය ප්‍රකාශ කළා.",
       "URL": "https://www.hirunews.lk/275384/ඩෙල්ටා-ප්‍රභේදය-ගැන-නොසලකා-හැරියහොත්-භයානක-තත්ත්වයක්-එන්නත්-ලබා-ගැනීමේ-අඩුවක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1859"
}