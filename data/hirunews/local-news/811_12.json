{
       "Source": "hirunews",
       "Timestamp": "Tuesday, 11 October 2022 - 10:25",
       "Headline": "මෙරට නිලධාරින්ට අල්ලස් ලබාදුන් ඔස්ට්‍රේලියානු ජාතිකයන් දෙදෙනෙකු අත්අඩංගුවට (වීඩියෝ)",
       "News Content": "ඩොලර් මිලියන ගණනක යටිතල පහසුකම් කොන්ත්‍රාත්තුවක් ලබා ගැනීම සඳහා ශ්‍රී ලංකාවේ රාජ්‍ය නිලධාරින්ට අල්ලස් ලබා දුන් ඕස්ටේ්‍රලියානු ජාතිකයින් දෙදෙනෙකු අත්අඩංගුවට ගෙන තිබෙනවා.\nඑරට ෆෙඩ්රල් පොලීසිය දශක ගණනාවක් රටවල් කිහිපයක සිදු කළ විමර්ශනයකින් අනතුරු ව මොවුන් අත්අඩංගුවට ගෙන ඇත්තේ පසුගිය මාසයේ දී යි.\n67 සහ 71 යන වයස්වල පසු වන සැකකරුවන් දකුණු ආසියාතික රටවල විෂමාචාර චෝදනා එල්ල වී ඇති සමාගමක සේවය කර තිබෙනවා.\nඕස්ටේ්‍රලියානු ෆෙඩරල් පොලීසිය ප්‍රකාශ කළේ, මෙම පුද්ගලයින් 2009 සිට 2016 දක්වා කාලය තුල රජයේ නිලධාරින්ට ඇමෙරිකානු ඩොලර් 190,000කට වඩා අල්ලස් ලබා දී ඇති බව හෙළි ව ඇති බවයි.\nවිදෙස් මාධ්‍ය වාර්තා කළේ ඕස්ටේ්‍රලියාවට අනුබද්ධ සමාගමක් වූ එස් එම් ඊ සී ජාත්‍යන්තර සමාගම විසින් ශ්‍රී ලංකාවේ ව්‍යාපෘති දෙකක කොන්ත්‍රාත්තුව ලබා ගැනීම සඳහා මෙරට රාජ්‍ය නිලධාරින්ට අල්ලස් ලබාදී ඇති බව සඳහන්.\nඅදාළ චෝදනාව සම්බන්ධයෙන් විමර්ශන සඳහා ශ්‍රී ලංකා පොලීසිය ද සහය වී තිබෙනවා.\nඅත්අඩංගුවට ගත් සිඩ්නි හි පදිංචි සැකකරුවන් අද (11) එරට අධිකරණයක් වෙත ඉදිරිපත් කිරීමට නියමිත යි.\nවිදේශ රාජ්‍ය නිලධාරියෙකුට අල්ලස් දීමට කුමන්ත්‍රණය කිරීමේ චෝදනාව යටතේ ඔවුන් වරදකරු වුවහොත් වසර 10ක සිරදඬුවමක් හිමි වනු ඇති.",
       "URL": "https://www.hirunews.lk/317562/මෙරට-නිලධාරින්ට-අල්ලස්-ලබාදුන්-ඔස්ට්‍රේලියානු-ජාතිකයන්-දෙදෙනෙකු-අත්අඩංගුවට-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=811"
}