{
       "Source": "hirunews",
       "Timestamp": "Monday, 13 December 2021 - 14:50",
       "Headline": "අභාවයට යමින් පවතින පනාමුරේ ඇත්ගාල (වීඩියෝ)",
       "News Content": "පනාමුරේ ඇත් රජු, රටේ මහත් ආන්දෝලනයක් ඇති කරමින් සිය වර්ගයා වෙනුවෙන් ජීවිතයෙන් වන්දි ගෙවූ හස්ති රාජයෙක්.\nමේ හස්ති රජුගේ නමින් ප්‍රචලිත වූ මෙරට අවසන් ඇත්ගාල, එනම් පනාමුරේ ඇත්ගාලට අද අත්ව ඇති ඉරණම ගැන අප සොයා බැලුවා.\nලක්දිව අවසන් ඇත්ගාල වන්නේ පනාමුර ඇත්ගාලයි.\nඇඹිලිපිටිය නගරයේ සිට කොලොන්න මාර්ගයේ කිලෝ මිටර් 12 ක් පමණ දුර ගිය විට පනාමුරේ ඇත්ගාල ගම්මානය පිහිටා තිබෙනවා.\nමඩුවන්වෙල වලව්වට අයත්ව පැවති මෙම ඇත් ගාල මගින් වසර 1600දී පමණ සිට අලි ඇතුන් වෙළෙඳාම් කිරීම සිදු කළා.\nපනාමුරේ ප්‍රදේශයේ පිහිටි ඓතිහාසික දිය උල්පත හේතුවෙන් එය කේන්ද්‍ර කරගනිමින් මෙම ඇත් ගාල පිහිටුවනු ලැබූ බවට ද සාධක සහිතයි.\nඑම දිය උල්පතෙහි ලුණු මිශ්‍ර කිවුල් ජලය පැවතීම හේතු වෙන් අලි ඇතුන් එහි ජලය පානය කිරීමට ප්‍රිය මනාපවීම ඊට මූලික හේතුවක් වුණා.\nමෙම ඇත්ගාලෙහි වූ ඉතා ජවසම්පන්න තරුණ හස්ති රාජයෙකු වූ පනාමුරේ ඇතු 1949 - අගෝස්තු 09 වැනිදා වෙඩි තබා ඝාතනය කරනු ලබන්නේ ඇත්ගාලේ කටයුතු මෙල්ල කර ගැනීමට නොහැකි තත්ත්වයක් උදාවීම හේතුවෙන්.\nරටේ මහත් ආන්දෝලනයකට තුඩුදුන් එම සිදුවීමෙන් පසු පනාමුර ඓතිහාසික හස්තිරාජ පදනම පිහිටුවාගෙන මෙම ස්ථානය සංවර්ධනය කෙරුණා.\nකෙසේ වුවත් මතු පරපුර වෙනුවෙන් පැවතිය යුතු මෙම ස්ථානය වගකිවයුත්තන්ගේ අවධානයෙන් ගිලිහීම හේතුවෙන් අද විනාශ මුඛයට ගමන් කරමින් තිබෙනවා.\nසංචාරක කේන්ද්‍රස්ථානයක් බටටද පත්කළ හැකි මෙම ඓතිහාසික ස්ථානය ගැන බලධාරීන්ගේ අවධානය කඩිනමින් යොමු විය යුතුයි.",
       "URL": "https://www.hirunews.lk/290882/අභාවයට-යමින්-පවතින-පනාමුරේ-ඇත්ගාල-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1497"
}