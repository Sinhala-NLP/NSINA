{
       "Source": "hirunews",
       "Timestamp": "Friday, 23 September 2022 - 20:12",
       "Headline": "හිරු අනාවරණය කළ කුණු මාලු තොගයේ තවත් කොටසක් කටානෙන් (වීඩියෝ)",
       "News Content": "හිරු ප්‍රවෘත්ති අංශය මීට පෙර අවස්ථා කිහිපයකදී අනාවරණ කළ පරිභෝජනයට නුසුදුසු මසුන් තොගයෙන් කොටසක් කටාන - හල්පේ ප්‍රදේශයේ අධි ශීතාගාර තුළ තිබියදී සොයාගනු ලැබුවා.\nඒ, ගම්පහ දිස්ත්‍රික් සෞඛ්‍ය වෛද්‍ය අධ්‍යක්ෂවරයා, මහජන සෞඛ්‍ය පරීක්ෂකවරුන් ඇතුළු නිලධාරීන් පිරිසකගේ මැදිහත්වීමෙන්.\nමීට මාස ගණනාවකට පෙර මසුන් අඩංගු බහාළුම් ප්‍රවාහනය කළ විදෙස් නෞකාවක් කාර්මික දෝෂයකට ලක්වීමෙන් කොළඹ වරායට පැමිණි අතර, එහි තිබූ මිනිස් පරිභෝජනයට නුසුදුසු තත්ත්වයේ තිබූ බලයා හා කෙලවල්ලන් මසුන් අඩංගු බහාළුම් වරායේ ගබඩා කිරීමටයි පියවර ගෙන තිබුණේ.\nසැමන් ව්‍යාපාරයක් පවත්වාගෙන යන මෙරට පුද්ගලයෙකු අදාළ නැව් සමාගමෙන් මෙම නරක් වූ මසුන් තොගය මිලදීගෙන තිබුණේ දියර පොහොර සාදන බව පවසමින්.\nඒ සඳහා පුත්තලම - මදුරන්කුලිය ප්‍රදේශයේ මෙම ව්‍යාපාරිකයාගේ කර්මාන්ත ශාලාව වෙත රැගෙන යන මිනිස් පරිභෝජනයට නුසුදුසු මසුන් ඉන් පිටතට පැමිණෙන බවට අප අවස්ථා කිහිපයකදී අනාවරණ කළා.\nඑහෙත්, මෙය අධීක්ෂණය කරන රේගු දෙපාර්තමේන්තුව මෙන්ම මධ්‍යම පරිසර අධිකාරිය ඇතුළු රජයේ ආයතන මේ දක්වා නිහඬ පිළිවෙතක් අනුගමනය කරමින් සිටිනවා.\nඑවන් පසුබිමකයි හිරු සී.අයි.ඒ. කණ්ඩායම මෙම කුණු මාළු තොගයෙන් තවත් කොටසක් කටාන - හල්පේ ප්‍රදේශයේ අධි ශීතාගාර පහසුකම් ආයතනයකට රැගෙන ගොස් ඇති බව අනාවරණ කරගනු ලැබුවේ.\nඑහෙත්, තොරතුරු ලබාදී ඒ සම්බන්ධයෙන් පරීක්ෂා කරන ලෙස දැනුවත් කළද, පොලීසියේ බුද්ධි අංශ ඇතුළු නීතිය ක්‍රියාත්මක කරන ආයතන ඊට දැක්වූයේ නිද්‍රාශීලි පිළිවෙතක්.\nඑහෙත්, ගම්පහ සෞඛ්‍ය වෛද්‍ය අධ්‍යක්ෂවරයා ඇතුළු නිලධාරීන් ඊට කඩිනමින් ප්‍රතිචාර දක්වා සිටියා. ඒ අනුව කටානට රැගෙන ගිය බහාළුම් කිහිපයක් විවෘත කළ අතර, එහිදී අනාවරණ වුණේ අදාළ මසුන්, මිනිස් පරිභෝජනයට නුසුදුසු බවයි.",
       "URL": "https://www.hirunews.lk/316150/හිරු-අනාවරණය-කළ-කුණු-මාලු-තොගයේ-තවත්-කොටසක්-කටානෙන්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=848"
}