{
       "Source": "hirunews",
       "Timestamp": "Saturday, 03 October 2020 - 20:50",
       "Headline": "කඩුවෙල හිටපු මහේස්ත්‍රාත් ධම්මික හේමපාල පළමු වතාවට දේශපාලන පලිගැනීම් ගැන සොයන ජනපති කොමිසමට (වීඩියෝ)",
       "News Content": "දේශපාලනිකව පළිගැනීමේ අරමුණින් නීතිපති දෙපාර්තමේන්තුවේ අතිරේක සොලිසිටර් ජනරාල් තුසිත් මුදලිගේ කළ නිර්දේශයක් හේතුවෙන් තමන් ඇතුළු සංචාරක සංවර්ධන අධිකාරියේ 5 දෙනෙකුට රක්ෂිත බන්ධනාගාර ගතවීමට සිදු වූ බවට එම කොමිසමේ හිටපු සභාපතිවරයා අද ජනාධිපති\nකොමිසමට සාක්ෂි ලබාදුන්නා.\nඒ දේශපාලන පලිගැනීම් පිළිබඳ සොයන ජනාධිපති කොමිසමට ඔහු කළ පැමිණිල්ලක් අද විභාගයට ගත් අවස්ථාවේදී.\nආර්ථික සංවර්ධන අමාත්‍යාංශයේ හිටපු ලේකම් වෛද්‍ය නිහාල් ජයතිලක මහතා කළ පැමිණිල්ලකට අදාළව වැඩ තහනමකට ලක්ව සිටින කඩුවෙල හිටපු මහේස්ත්‍රාත් ධම්මික හේමපාල මහතා අද ප්‍රථම වතාවට කොමිසම හමුවේ සාක්ෂි ලබා දුන්නා.\nඔහු සඳහන් කළේ' දිවිනැගුම, දෙපාර්තමේන්තුවක් බවට පත්කිරීමේදී ස්වේච්ඡාවෙන් ඉවත්වූ සේවකයින්ට වන්දි සහ පාරිතෝෂික දීමනා ලබාදීම මෙන්ම ඉසුරුමත් නිවාස  ව්‍යාපෘතියෙන් සහන ලබාදීමේ සිද්ධීන්වලට අදාළව බැසිල් රාජපක්ෂ මහතා සහ තමාව අත්අඩංගුවට ගෙන රාත්‍රී 10.00 ට පමණ කඩුවෙල\nමහේස්ත්‍රාත් අධිකරණයට ඉදිරිපත් කරන අවස්ථාවේදීත් මහේස්ත්‍රාත් ධම්මික හේමපාල මහතා එහි රැදී සිටි අතර අධිකරණ භූමියේ බන්ධනාගාර බස් රථයක් ද නවතා තිබූ බවයි.\nරාජකාරී ඇමතුමකට අනුව රාත්‍රී 7.30 ට පමණ තමා කඩුවෙල මහේස්ත්‍රාත් අධිකරණයට පැමිණි බවත්, බන්ධනාගාර බස් රථයක් අධිකරණ භූමියේ' නවතා තිබූ බව තමාගේ මතකයේ නොමැති බවත් ධම්මික හේමපාල මහතා ප්‍රකාශ කළා.\nඔහු සදහන් කළේල එදින අධිකරණ භූමියට ඇතුළුවෙද්දි වෙනදාට වඩා විශාල පිරිසක් එහි රැඳී සිටිනු තමන් දුටු බැවින් විශේෂ පුද්ගලයකු පැමිණ ඇත්දැයි සොයා බැලූ අතර හිටපු අමාත්‍ය බැසිල් රාජපක්ෂ මහතා ඇතුළු පිරිසක් අධිකරණයට රැගෙන එන බවට තමාට දැන ගන්නට ලැබුණු බවයි.\nමේ අතර අධිකරණවල විභාග වන නඩු සම්බන්ධයෙන් දේශපාලනඥයින් සමග සාකච්ඡා කර ඇත්දැයි පැමිණිල්ල වෙනුවෙන් පෙනී සිටි නීතීඥ සෙනරත් ජයසුන්දර මහතා ධම්මික හේමපාල මහතාගෙන් විමසුවා.\nඊට පිළිතුරු දෙමින් ධම්මික හේමපාල මහතා පැවසුවේ සිය වෘත්තිමය ජීවිතය තුළ කිසිදු දේශපාලඥයෙකු සමඟ නඩු සම්බන්ධයෙන් සාකච්ඡා කර නොමැති බවයි.\nඅනතුරුව රන්ජන් රාමනායක සහ ධම්මික හේමපාල මහතා අතර ඇතිවූ ආන්දෝලනාත්මක සංවාදය ඇතුළත් වීඩියෝ පටය කොමිසමේ දැඩි අවධානයට යොමු වුණා.\n2017 අවසාන භාගයේ දී සිය ඥාතියෙකු වන කාලෝ ෆොන්සේකා මහතාගේ නිවසේදී රන්ජන් රාමනායක හමු වූ බව සත්‍යයක් වන නමුත් එම සංවාදයේ ඇතුලත් දෙබස් පිළිනොගන්නා බව ධම්මික හේමපාල මහතා කොමිසම හමුවේ ප්‍රකාශ කළා.\nඑමෙන්ම බැසිල් රාජපක්ෂ මහතා ප්‍රමුඛ පිරිස බන්ධනාගාර ගත කිරීමට ධම්මික හේමපාල මහතා ලබා දුන් නියෝගය රාත්‍රී කාලයේදී අත් අකුරින් සටහන් කර ඊට පසුදින පෙරවරුවේ යතුරු ලියනය කිරීම සම්බන්ධයෙන් ද කොමිසමේ අවධානය යොමුවුණා.\nකොමිසමේ සභාපති විනිසුරුවරයා ප්‍රකාශ කළේ සාමාන්‍යයෙන් අත්අකුරින් සටහන් කරන ලද වාර්තාවක් පසුව යතුරු ලියනය කරන ලද වාර්තාවට ඇමිණීම සම්ප්‍රදාය බවයි.\n\"එහෙමයි ස්වාමිනී, මා එය දැනගෙන හිටියේ නැහැ. ඔබතුමාගෙන් මා ඉගෙන ගන්නවා\"  ඊට පිළිතුරු දෙමින් ධම්මික හේමපාල මහතා වැඩිදුරටත් සදහන් කළා.\nමේ අතර දූෂණ විරෝධී කමිටුව නියෝජනය කළ නීතිපති දෙපාර්තමේන්තුවේ අතිරේක සොලිසිටර් ජනරාල් තුසිත් මුදලිගේ මහතාගේ නිර්දේශයක් හේතුවෙන් තමා ඇතුළු සංචාරක සංවර්ධන අධිකාරියේ පස්දෙනෙකු දේශපාලනිකව පළිගැනීමට ලක්වූ බවට එම අධිකාරියේ හිටපු සභාපති භාෂ්වර කේ. ගුණරත්න මහතා අද ජනාධිපති කොමිසමට සාක්ෂි ලබාදුන්නා.\nහිටපු අමාත්‍ය බැසිල් රාජපක්ෂ මහතාගෙන් දේශපාලනිකව පළිගැනීමේ චේතනාවෙන් අසත්‍ය චෝදනා ගොනු කරමින් තමන් ඇතුළු පිරිස රක්ෂිත බන්ධනාගාර ගත කිරීමට ද තුසිත් මුදලිගේ ඇතුළු පිරිස කටයුතු කළ බවයි ඔහු කොමිසම හමුවේ පෙන්වා දුන්නේ.\nසංචාරක සංවර්ධන අධිකාරිය විසින් ක්‍රියාත්මක කළ දේශීය සංචාරකයන් ප්‍රවර්ධනය කිරීමේ වැඩසටහනක් සම්බන්ධයෙන් ත්‍ක්‍ෂෘය තමන්ව වරින් වර කැඳවා කට උත්තර ලබා ගත් බවත් එක් අවස්ථාවක පොලිස් කොස්තාපල් රාජමන්ත්‍රි \"සංචාරක මණ්ඩලයේ කට්ටිය වතුර බේසම පුරෝල ඉවරයි. ඔබතුමා නා\nගන්නවද නැත්නම් නැත්නම් ඇමතිවරයාව නාවලා ඔබතුමා බේරෙනවා ද\" යනුවෙන් ප්‍රකාශකළ බවත් හිටපු සභාපතිවරයා පැවසුවා.\nඔහු වැඩිදුරටත් පෙන්වා දුන්නේ සිය අධිකාරිය භාරව කටයුතු කළේ, එවක ආර්ථික කටයුතු අමාත්‍ය බැසිල් රාජපක්ෂ මහතා බැවින් රාජමන්ත්‍රී ගේ ප්‍රකාශයෙන් තමන්ට හැඟී යන්නේ කෙසේ හෝ බැසිල් රාජපක්ෂ මහතාව මෙම සිද්ධියට අදාළව වැරදිකරුවෙකු කිරීමේ පරමාර්ථයක් යහපාලන රජයේ පිහිටුවා ගත් පිහිටුවාගත් FCID නිලධාරීන්ට තිබූ බවයි.",
       "URL": "https://www.hirunews.lk/251738/කඩුවෙල-හිටපු-මහේස්ත්‍රාත්-ධම්මික-හේමපාල-පළමු-වතාවට-දේශපාලන-පලිගැනීම්-ගැන-සොයන-ජනපති-කොමිසමට-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2413"
}