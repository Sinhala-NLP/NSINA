{
       "Source": "hirunews",
       "Timestamp": "Sunday, 25 June 2023 - 15:58",
       "Headline": "කෘෂි රසායන භාවිතයෙන් ගොවීන් අවදානමේ",
       "News Content": "කෘෂි රසායන ද්‍රව්‍ය භාවිතයෙන් වැඩිම අවදානමට ලක් වන පිරිස වන්නේ ගොවීන්.\nඑයිනුත් රජරට ගොවීන් වැඩි වශයෙන් වකුගඩු රෝගවලට ගොදුරු වෙනවා.\nදිනෙන් දින ඉහළ යන වකුගඩු රෝගීන් වෙනුවෙන් ඉදි කළ එහෙත් වසර ගණනක්\nනිසි ප්‍රයෝජනයක් නොගෙන අතහැර දමා ඇති ගොඩනැඟිල්ලක් ඇතුළු වටිනා\nයන්ත්‍ර කිහිපයක් ගිරාඳුරුකෝට්ටේ රෝහලේ පවතින බව වාර්තා වෙනවා.\nකෘෂි කර්මාන්තයේ නිරත ගොවි ජනතාව මුහුණපාන ප්‍රධානතම ගැටලුවක් බවට\nපත්ව ඇත්තේ වකුගඩු රෝගී තත්ත්වයයි.\nගොවිබිම්වලට අධික ලෙස රසායන ද්‍රව්‍ය යෙදීම හේතුවෙන් දිනෙන් දින රජරට\nප්‍රදේශ ආශ්‍රිතව සහ නැගෙනහිර පළාතේ ගොවීන් වකුගඩු රෝගයෙන් පීඩා විඳීම\nඋත්සන්න වී තිබෙනවා.\nමේ වන විට මහියංගණය, ගිරාඳුරුකෝට්ටේ, බතලයාය, තිස්සපුර, කෙසෙල්පොත,\nරිදීමාලියද්ද ඇතුළු ගම්මාන රැසක ජනතාව අධික ලෙස වකුගඩු රෝගයට\nගොදුරු වී අවසන්.\nකෘමිනාශක සහ රසායනික පොහොර භාවිතය හේතුවෙන් ගිරාඳුරුකෝට්ටේ\nප්‍රදේශයේ පමණක් වකුගඩු රෝගීන් 2000ක් පමණ වාර්තා වෙනවා.\nඑම රෝගීන්ගෙන් 200ක් පමණ ජීවිතයේ සැඳෑ සමය ගත කරන පිරිස බවයි\nගිරාඳුරුකෝට්ටේ රෝහලේ ප්‍රධාන වෛද්‍ය නිලධාරීවරයා පැවසුවේ.\nකෙසේ වෙතත් දිනෙන් දින ඉහළ යන වකුගඩු රෝගීන් වෙනුවෙන් ගිරාඳුරුකෝට්ටේ\nරෝහල තුළ කෝටි ගණනක් වැය කරමින් ගොඩනැඟිලි දෙකක් ඉදි කර තිබුණ ද වසර 05ක් තිස්සේ එම ගොඩනැඟිලි රෝගින්ගේ ප්‍රයෝජනයට නොගෙන වසා දමා තිබීම කනගාටුවට කරුණක්.\nඑම භූමියේ ඉදි කළ රුධිරය පිරිසුදු කිරීමේ ඒකකය සහ රෝගී නේවාසිකාගාරය\nඇතුළු ගොඩනැඟිලි සඳහා අවශ්‍ය යන්ත්‍ර සහ උපකරණ නොමැති වීමෙන් වකුගඩු\nඒකකය මෙලෙස වසා දැමීමට සිදුව ඇති බවයි රෝහල් බලධාරීන් ප්‍රකාශ කළේ.",
       "URL": "https://www.hirunews.lk/339022/කෘෂි-රසායන-භාවිතයෙන්-ගොවීන්-අවදානමේ",
       "Category": "Local News",
       "Parent URL": "https://www.hirunews.lk/local-news.php?pageID=238"
}