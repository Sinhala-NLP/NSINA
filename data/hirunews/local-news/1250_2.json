{
       "Source": "hirunews",
       "Timestamp": "Monday, 04 April 2022 - 19:52",
       "Headline": "බහුතරය පෙන්වන කුමන හෝ කණ්ඩායමකට ආරාධනා - ජනපති (වීඩියෝ)",
       "News Content": "පාර්ලිමේන්තුව තුල බහුතරය පෙන්වන කුමන හෝ කණ්ඩායමකට ආණ්ඩුවක් පිහිටුවීම සඳහා ආරාධනා කරන බව ජනාධිපතිවරයා පැවසුවේ යැයි හිටපු අමාත්‍ය ප්‍රසන්න රණතුංග පවසනවා.\nඔහු මේ අදහස් පල කර සිටියේ අද පස්වරුවේ පැවති ආණ්ඩු පක්ෂ මන්ත්‍රී කණ්ඩායමේ විශේෂ රැස්වීමෙන් අනතුරුව මාධ්‍ය වෙත අදහස් දක්වමින්.\nඑහිදී වැඩි දුරටත් අදහස් දැක්වූ හිටපු අමාත්‍යවරයා කියා සිටියේ මේ වන විට ජනාධිපතිවරයා සියලුම දේශපාලන පක්ෂ වලට නව කැබිනට් මණ්ඩලයක් පිහිටුවීම සඳහා විවෘත ආරාධනාවක් කර ඇති බවයි.\nඒ සම්බන්ධයෙන් ලැබෙන ප්‍රතිචාර පිළිබඳව ද මේ දිනවල ඉතා උවමනාවෙන් බලා සිටින බවත් හිටපු අමාත්‍ය ප්‍රසන්න රණතුංග වැඩිදුරටත් කියා සිටියා.\nදිගින් දිගටම ආණ්ඩු බලය ලබා ගැනීම සඳහා විපක්ෂයේ කණ්ඩායම් දිගින් දිගටම සටන් කළ බවත් ඔවුන් බලාපොරොත්තු වූ අවස්ථාව දැන් ලැබී ඇති බවත් මේ මොහොතේ කළ යුතුව ඇත්තේ ලද අවස්ථාවෙන් ප්‍රයෝජන ගෙන ඔවුන්ගේ හැකියාව පෙන්වීම බවත් හිටපු අමාත්‍යවරයා වැඩිදුරටත් කියා සිටියා.",
       "URL": "https://www.hirunews.lk/301194/බහුතරය-පෙන්වන-කුමන-හෝ-කණ්ඩායමකට-ආරාධනා-ජනපති-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1250"
}