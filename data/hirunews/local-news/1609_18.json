{
       "Source": "hirunews",
       "Timestamp": "Sunday, 24 October 2021 - 6:36",
       "Headline": "අපරාධ රැසකට සම්බන්ධ 3ක් අත්අඩංගුවට",
       "News Content": "පිළියන්දල සහ ගල්කිස්ස ප්‍රදේශවල අපරාධ රැසකට සම්බන්ධ සැකකරුවන් දෙදෙනෙකු බස්නාහිර පළාත් දකුණ අපරාධ කොට්ඨාශය විසින් අත්අඩංගුවට ගෙන තිබෙනවා.\nඑක් අයෙක් පිළියන්දල නගරයේ රාත්‍රී කාලයේදී නිවෙස් බිඳ දේපළ සොරකම් කිරීම්වලට සම්බන්ධ අතර අනෙක් සැකකරු ගල්කිස්ස ප්‍රදේශයේදී යතුරුපැදිවලින් ගොස් රන් මාල කොල්ලකෑමේ සිද්ධීන්වලට සම්බන්ධ බවටයි පොලිසිය සඳහන් කළේ.\nපිළියන්දලදී අත්අඩංගුවට ගත් පුද්ගලයා මහරගම මෙන්ම පිළියන්දල ප්‍රදේශවල නිවෙස් බිඳීමේ සිදුවීම්වලට සම්බන්ධ අතර දෙහිවල පොලිසිය මගින් පවත්වාගෙන යනු ලබන නඩුවකට අදාළව ගල්කිස්ස මහේස්ත්‍රාත් අධිකරණය මගින් විවෘත වරෙන්තු නිකුත් කර තිබූ අයෙක් ද වනවා.\nඅනෙක් පුද්ගලයා ගල්කිස්ස සහ මොරටුමුල්ල ප්‍රදේශයේ මාර්ගවල ගමන් ගත් කාන්තාවන්ගේ රන් මාල කොල්ලකෑමේ සිදුවීම්වලට අදාළ අයෙක් වන අතර ඔහු ද දෙහිවල පොලිසිය මගින් පවත්වාගෙන යන නඩුවකට අදාළව විවෘත වරෙන්තු නිකුත් කර තිබූ අයෙක්.\nසැකකරුවන් අද අධිකරණයට ඉදිරිපත් කිරීමට නියමිත අතර බස්නාහිර පළාත් දකුණ අපරාධ කොට්ඨාශය වැඩිදුර විමර්ශන සිදුකරනු ලබනවා.\nමේ අතර මෝටර් රථයකින් පැමිණ රාත්‍රී කාලයේ නිවෙස් බිඳ දේපළ සොරකම් කිරීමට සම්බන්ධ පුද්ගලයෙකු ද බස්නාහිර පළාත් දකුණ අපරාධ කොට්ඨාශය විසින් අදාළ මෝටර් රථය ද සමග අත්අඩංගුවට ගෙනස තිබෙනවා.\nඒ ඊයේ (23) උදෑසන සිදු කළ විශේෂ මෙහෙයුමකදීයි.\n50 හැවිරිදි සැකකරු කොරලවැල්ල ප්‍රදේශයේ පදිංචිකරුවෙක්.\nමොරටුව සහ ගල්කිස්ස ප්‍රදේශවල රාත්‍රී කාලයේ නිවෙස් බිඳ දේපළ සොරකම් කිරීඋමේ සිදුවීම් 6කට මෙම පුද්ගලයා සම්බන්ධ බවට හෙළිකරගෙන තිබෙනවා.\nසැකකරු සොරකම් කළ රන් භාණ්ඩ විදේශීය මත්පැන් බෝතල් සහ මුදල් ඇතුලු දේපළ වෙනත් පුද්ගලයෙකු වෙත ලබාදී ඇති බවයි පොලිසිය සඳහන් කළේ. සැකකරු අද අධිකරණයට ඉදිරිපත් කිරීමට නියමිතයි.",
       "URL": "https://www.hirunews.lk/285882/අපරාධ-රැසකට-සම්බන්ධ-3ක්-අත්අඩංගුවට",
       "Category": "Local News",
       "Parent URL": "https://www.hirunews.lk/local-news.php?pageID=1609"
}