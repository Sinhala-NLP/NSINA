{
       "Source": "hirunews",
       "Timestamp": "Sunday, 17 December 2017 - 15:56",
       "Headline": "හිටපු එල්.ටී.ටී.ඊ. සාමාජිකයෙකු රන් සොයයි",
       "News Content": "ළිං කැපීමට ගෙනා බැකෝ යන්ත්‍රයක් සොරාගෙන ගොස් මුලතිව් විශ්වමඩු ප්‍රදේශයේ පැරණි එල්ටීටීඊ කඳවුරක් පැවති ස්ථානයක සඟවා තිබු රත්රන් සෙවු හිටපු එල්ටීටීඊ සාමාජිකයෙකු ඇතුළු පුද්ගලයින් තිදෙනෙකු අද(17) අත්අඩංගුවට ගත් බව මුලතිව් පුදුකුඩිඉරිප්පු පොලිසිය පවසනවා.\nපුදුකුඩිඉරිප්පු පොලිසිය පැවසුවේ විශ්වමඩු ප්‍රදේශයේ ළිදක් කැපීමට ගෙනා බැකෝ යන්ත්‍රයක් බැකෝ රියදුරු විසින් විශ්වමඩු අදිසය විනායගර් කෝවිල අසළ නවතා දමා රාත්‍රියේ නිදා ගැනීමට ගිය අවස්ථාවක අදාළ බැකෝ යන්ත්‍රය හිටපු එල්ටීටීඊ සාමාජිකයා ඇතුථ තිදෙනෙකු ව්‍යාජ යතුරක් යොදා පණ ගන්වාගෙන පැරණි එල්ටීටීඊ කදවුරක් පැවති ස්ථානයකට සොරෙන් රැගෙන ගොස් ඇති බවයි.\nඅදාළ බැකෝ යන්ත්‍රය නොමැති බව බැකෝ යන්ත්‍රයේ රියදුරු පොලිසිය දැනුවත් කිරීමෙන් අනතුරුව බැකෝ යන්ත්‍රය සම්බන්ධයෙන් සොයා බැලීමේදී අදාළ බැකෝ යන්ත්‍රය රැගෙන ගොස් හිටපු එල්ටීටීඊ සාමාජිකයා ඇතුලු තිදෙනෙකු විසින් පැරණි එල්ටිටි කඳවුරක් පැවති ස්ථානයක් හාරමින් සිටියදි සොයාගත් බවද පොලිසිය පවසනවා.\nපොලිසිය පැවසූවේ අත්අඩංගුවට ගත් හිටපු එල්ටිටි සාමාජිකයා පවසා ඇත්තේ එල්ටිටි සංවිධානය පළායන අවස්තාවේ අදාළ ස්ථානයේ රත්රන් සගවා ගොස් ඇති බවට ලද තොරතුරක් මත රත්රන් සොයා අදාළ ස්ථානය හෑරු බවයි.\nඅදාළ පුද්ගලයින් සොරාගත් රුපියල් ලක්ෂ 70 ක් පමණ වටිනා බැකෝ යන්ත්‍රයද සොයාගත් බව පොලිසිය පවසනවා.\nඅත්අඩංගුවට ගත් කිලිනොච්චිය ප්‍රදේශයේ පදිංචි වයස අවුරුදු 23 ත් 34 ත් අතර වයසේ පසුවන පිරිස මුලතිව් මහේස්ත්‍රාත් අධිකරණයට ඉදිරිපත් කිරීමට නියමිත බවද පොලිසිය සදහන් කළා.\nසිද්ධිය සම්බන්ධයෙන් පුදුකුඩිඉරිප්පු පොලිසිය වැඩිදුර පරීක්ෂණ මෙහෙයවයි.\nවවුනියාව -මාධව කුලසූරිය",
       "URL": "https://www.hirunews.lk/178616/හිටපු-එල්-ටී-ඊ-සාමාජිකයෙකු-රන්-සොයයි",
       "Category": "Local News",
       "Parent URL": "https://www.hirunews.lk/local-news.php?pageID=4168"
}