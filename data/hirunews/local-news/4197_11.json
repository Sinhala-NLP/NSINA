{
       "Source": "hirunews",
       "Timestamp": "Tuesday, 28 November 2017 - 13:04",
       "Headline": "පොදුජන පෙරමුණ කොළඹ සහ පුත්තලමටත් ඇප බඳී - එකතු වනවා ද, නැද්ද ? තීරණාත්මක සාකච්ඡාවකුත් අද",
       "News Content": "ඉදිරි පළාත් පාලන මැතිවරණයට තරඟ කිරීම සම්බන්ධයෙන් ශ්‍රී ලංකා නිදහස් පක්ෂය සහ ඒකාබද්ධ විපක්ෂය අතර තීරණාත්මක සාකච්ඡාවක් අද පස්වරුවේ පැවැත්වෙනවා.\nපාර්ලිමේන්තු සංකීර්ණයේ පැවැත්වෙන මෙම සාකච්ඡාවට ශ්‍රී ලංකා නිදහස් පක්ෂය නියෝජනය කරමින් අමාත්‍ය අනුර ප්‍රියදර්ශන යාපා සහ නියෝජ්‍ය අමාත්‍ය ලසන්ත අලගියවන්න එක්වීමට නියමිතයි.\nඅමාත්‍ය නිමල් සිරිපාල ද සිල්වා සාකච්ඡාවට සහභාගිවීමට නියමිතව තිබුණ ද ඔහු ජනාධිපතිවරයා සමඟ දකුණු කොරියානු සංචාරයට එක්වීම හේතුවෙන් අද සාකච්ඡාවට සහභාගි වන්නේ නැහැ.\nඒකාබද්ධ විපක්ෂය නියෝජනය කරමින් පාර්ලිමේන්තු මන්ත්‍රීවරුන් වන සී.බී. රත්නායක, මහින්ද යාපා අබේවර්ධන සහ පවිත්‍රා වන්නිආරච්චි මෙම සාකච්ඡාවට සහභාගි වනවා.\nසාකච්ඡාව සම්බන්ධයෙන් හිරු ප්‍රවෘත්ති අංශය පාර්ලිමේන්තු මන්ත්‍රී මහින්ද යාපා අබේවර්ධනගෙන් විමසීමක් කළ අතර, ඔහු සඳහන් කළේ පළාත් පාලන මැතිවරණයට එක්ව තරඟ කරන්නේ ද, නැද්ද යන්න පිළිබදව මෙහිදී තීරණය කරන බවයි.\nශ්‍රී ලංකා පොදුජන පෙරමුණ කොළඹ සහ පුත්තලම දිස්ත්‍රික්කයේ පළාත් පාලන ආයතන සඳහා අද පෙරවරුවේ ඇප මුදල් තැන්පත් කරනු ලැබුවා.\nකොළඹ දිස්ත්‍රික්කයේ දෙහිවල - ගල්කිස්ස මහ නගර සභාව, මහරගම සහ බොරලැස්ගමුව නගර සභා සදහා තම පෙරමුණ ඇප මුදල් තැන්පත් කළ බවයි එහි ලේකම් නීතිඥ සාගර කාරියවසම් කියා සිටියේ.\nඑමෙන්ම, පුත්තලම දිස්ත්‍රික්කයේ වනාතවිල්ලුව ප්‍රාදේශීය සභාවට ද පොදුජන පෙරමුණ අද පෙරවරුවේ ඇප මුදල් තැන්පත් කරනු ලැබුවා.\nඊට අමතරව අනුරාධපුර දිස්ත්‍රික්කයේ ගල්නෑව ප්‍රාදේශීය සභාවට ද අද පස්වරුවේ පොදුජන පෙරමුණ ඇප මුදල් තැන්පත් කිරීමට නියමිතයි.\nඊයේ දිනයේදී පොදුජන පෙරමුණ කළුතර, ගාල්ල සහ ගම්පහ දිස්ත්‍රික්වල පළාත් පාලන ආයතන 16ක් සඳහා ඇප මුදල් තැන්පත් කරනු ලැබුවා.\nකෑගල්ල දිස්ත්‍රික්කයේ බුලත්කොහුපිටිය ප්‍රාදේශීය සභාවට ද අද ස්වාධීන කණ්ඩායමක් ඇප මුදල් තැන්පත් කර තිබෙනවා.\nමේ අතර, අමාත්‍ය සුසිල් ප්‍රේමජයන්ත ද කොළඹ අද පැවැති උත්සවයකින් අනතුරුව මාධ්‍යවේදීන් යොමු කළ ප්‍රශ්න කිරීම්වලට පිළිතුරු ලබාදෙමින් සඳහන් කළේ ශ්‍රී ලංකා පොදුජන පෙරමුණ ඇප මුදල් තැන්පත් කළ ද සාකච්ඡාවලට එය බාධාවක් නොවන බවයි.",
       "URL": "https://www.hirunews.lk/177117/පොදුජන-පෙරමුණ-කොළඹ-සහ-පුත්තලමටත්-ඇප-බඳී-එකතු-වනවා-ද-නැද්ද-තීරණාත්මක-සාකච්ඡාවකුත්-අද",
       "Category": "Local News",
       "Parent URL": "https://www.hirunews.lk/local-news.php?pageID=4197"
}