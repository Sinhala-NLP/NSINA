{
       "Source": "hirunews",
       "Timestamp": "Monday, 06 March 2017 - 11:09",
       "Headline": "විමල් නීතිඥයිගේ සහය නොමැතිව අධිකරණය හමුවේ පෙනී සිටියි",
       "News Content": "රජයේ වාහන අවභාවිතා කිරීමේ සිද්ධියකට රක්ෂිත බන්ධනාගාර ගතකර සිටින ජාතික නිදහස් පෙරමුණේ නායක පාර්ලිමේන්තු මන්ත්‍රී විමල් වීරවංශ නීතිඥවරයෙකුගේ සහයක් නොමැතිව අද පෙරවරුවේ අධිකරණයේ පෙනී සිටියා.\nඒ ඔහුට විරුද්ධව පොදු දේපල පනත යටතේ පවරා ඇති නඩුව කොළඹ - කොටුව ප්‍රධාන මහේස්ත්‍රාත් ලංකා ජයරත්න හමුවේ කැදවූ අවස්ථාවේදීයි.\nමෙහිදී විමල් වීරවංශ මන්ත්‍රීවරයා විත්ති කූඩුවේ සිට කියා සිටියේ කොළඹ රිමාන්ඞ් බන්ධනාගාරයේ තමාට ඇති ආරක්ෂාව පිළිබඳව සහ මෙම නඩුවෙන් තමන්ට සිදුව ඇති අගතිය පිළිබඳව ප්‍රකාශයක් ලබාදීමට අවශ්‍ය බවයි.\nඒ අනුව මෙම නඩුව පසුවට කල් තැබීමට කොටුව මහේස්ත්‍රාත්වරයා නියම කළ බවයි එහි සිටින හිරු අධිකරණ වාර්තාකරු කියා සිටියේ.\nමේ අතර මීට පෙර කොළඹ මහාධිකරණය නියෝග කළේ මන්ත්‍රීවරයාට පාර්ලිමේන්තු කාරක සභා රැස්වීම් සඳහා සහභාගිවීමට අවසර ලබාදෙන ලෙසටයි.\nඒ තමාට ඇප ලබාදෙන ලෙස ඉල්ලා විමල් වීරවංශ මන්ත්‍රීවරයා ගොනුකර තිබූ ප්‍රතිශෝධිත ඇප අයදුම්පත්‍රය පසුගියදා සලකා බලමින්.\nඑමෙන්ම ඇප ඉල්ලීම සම්බන්ධයෙන් වන විවාදය අනිද්දා සිදුකරන බවද විනිසුරුවරයා මෙහිදී දැනුම්දුන්නා.",
       "URL": "https://www.hirunews.lk/156169/විමල්-නීතිඥයිගේ-සහය-නොමැතිව-අධිකරණය-හමුවේ-පෙනී-සිටියි",
       "Category": "Local News",
       "Parent URL": "https://www.hirunews.lk/local-news.php?pageID=4629"
}