{
       "Source": "hirunews",
       "Timestamp": "Saturday, 25 July 2020 - 14:53",
       "Headline": "පෙර පාසල් අමාත්‍යාංශයක් යටතට (වීඩියෝ)",
       "News Content": "පෙර පාසල් පද්ධතිය අමාත්‍යාංශයක් යටතට පවරා ගැටළු නිරාකරණයට පියවර ගන්නා බව ජනාධිපති ගෝඨාභය රාජපක්ෂ පවසනවා.\nපසුගිය දින කිහිපය තුළ ජනාධිපතිවරයා සිදුකළ ජන හමුවලදී ජනාධිපතිවරයා වෙත ඉදිරිපත් වූ, පෙර පාසල් ගුරුවරුන් මුහුණ දී ඇති ගැටළු පිළිබද අවධානය යොමු කරමින් ජනාධිපතිවරයා මේ බව ප්‍රකාශ කළ බවයි ජනාධිපති මාධ්‍ය අංශය සඳහන් කළේ.\nමාතර - වෙරළ උද්‍යානයේදී අද පැවති ජන හමුවකදී ජනාධිපතිවරයා වැඩිදුරටත් සඳහන් කර ඇත්තේ පෙර පාසල් ගුරුවරුන්ට මාසික දීමනාවක් ප්‍රදානය කිරීමට සැලසුම් කර ඇති බවයි.\nපොදුජන පෙරමුණු අපේක්ෂක නිපුණ රණවක සංවිධාන කර තිබූ මෙම ජන හමුවේදී ඔහුගේ මැතිවරණ ප්‍රතිපත්ති ප්‍රකාශය ඇතුළත් වෙබ් අඩවිය ද එළිදැක්වුණා.\nමෙම ජන හමුවලට සහභාගි වන ජනතාවට ඍජුවම ජනාධිපතිවරයා වෙත සිය ගැටලූ ඉදිරිපත් කිරීමට අවස්ථාව සැලසීම විශේෂත්වයක්.\nදෙවුන්දර විෂ්ණු දේවාලය ඉදිරිපිට ක්‍රීඩාංගනයේ පැවති ජනහමුවේදී පානීය ජල ගැටලූ ඇතුළු කිහිපයක් ජනාධිපතිවරයා වෙත ඉදිරිපත් කෙරුණා.\nඅතරමග නවතා ඇති පූජා භූමියේ ප්‍රතිසංස්කරණ කටයුතු කඩිනමින් ඉටු කරන ලෙස ද මෙහිදී ජනාධිපතිවරයා උපදෙස් ලබා දී තිබෙනවා.\nමාතර - උයන්වත්ත ක්‍රීඩාංගනය අසල පැවති ජනහමුවකට ද ජනාධිපතිවරයා එක්වූ බවයි ජනාධිපති මාධ්‍ය අංශය ප්‍රකාශ කළේ.",
       "URL": "https://www.hirunews.lk/246373/පෙර-පාසල්-අමාත්‍යාංශයක්-යටතට-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2560"
}