{
       "Source": "hirunews",
       "Timestamp": "Saturday, 01 June 2019 - 19:19",
       "Headline": "රතන හිමියන් සහ මන්ත්‍රී වියාලේන්ද්‍රන් තවමත් උපවාසයේ",
       "News Content": "අමාත්‍ය රිෂාඞ් බදියුදීන් සහ අසාද් සාලි එම්.එල්.ඒ.එම් හිස්බුල්ලා යන ආණ්ඩුකාරවරුන් එම තනතුරුවලින් ඉවත් කිරිම ඇතුළු ඉල්ලීම් 4 ක් මුල් කර ගනිමින් පාර්ලිමේන්තු මන්ත්‍රී පූජ්‍ය අතුරලියේ රතන හිමියන් ආරම්භ කළ උපවාසය දෙවන දිනට මේ වනවිටත් ක්‍රියාත්මකයි.\nමේ වනවිට එම උපවාසය සදඟා පාර්ශව රැසක් සහය පළ කර තිබෙනවා.\nමේ අතර, පාර්ලිමේන්තු මන්ත්‍රී එස්.බී. දිසානායක ඊයේ රාත්‍රියේ මෙන්ම, අද දහවල් ද එම ස්ථානයට පැමිණ රතන හිමියන්ගේ සුවදුක් විමසූ බවයි හිරු වාර්තාකරු කියා සිටියේ.\nපූජ්‍ය රතන හිමියන්ගේ සුවදුක් විමසීම සදහා පාර්ලිමේන්තු මන්ත්‍රීවරුන් වන දිලූම් අමුණුගම, චන්දිම වීරක්කොඩි, මෙන්ම, බස්නාහිර පළාත් හිටපු ආණ්ඩුකාර හේමකුමාර නානායක්කාර සහ ශ්‍රී දළදා මාලිගාවේ දියවඩන නිලමේ ප්‍රදීප් නිලංගදෑල ද අද උපවාසය පැවැත්වෙන ස්ථානයට පැමිණ තිබුණා.\nපූජ්‍ය අතුරලියේ රතන හිමියන් ඊයේ පෙරවරුවේ දළදා මාලිගාවේ මහමළුවේ ආරම්භ කළ මෙම උපවාසයට ඊයේ සවස් වනවිට කතෝලික සභාවේ නියෝජිතයෙකු වන රාගම පදිංචි මැන්ෆ‍්‍රඩ් ඇන්තනී නමැත්තා ද එක්වුණා.\nඑසේම, රතන හිමියන්ගේ උපවාසයට සහය පළ කිරීමට අද දිනයේදී ගුරු සංගම් සහ උපාධිධාරි සංගම් නියෝජිතයින් ද එක්වූ අතර, මහාචාර්ය චන්න ජයසුමන ද උන්වහන්සේගේ සුවදුක් විමසීමට එක්වුණා.\nමහා සංඝරත්නය මෙන්ම ජනතාව ද අද පෙරවරුවේ සිට පූජ්‍ය අතුරලියේ රතන හිමියන්ට සහය පළ කිරීම සදහා මහනුවර ශ්‍රී දළදා මාලිගා පරිශ්‍රයට පැමිණි බවයි හිරු වාර්තාකරු සදහන් කළේ.\nමේ අතර, දෙමළ ජාතික සන්ධානයෙන් පාර්ලිමේන්තුවට තේරී පත්ව මේ වනවිට ඒකාබද්ධ විපක්ෂයට සහය පළ කරන පාර්ලිමේන්තු මන්ත්‍රී එස්. වියාලේන්ද්‍රන් ද පූජ්‍ය අතුරලියේ රතන හිමියන්ට සහය පළ කරමින් අද තවත් උපවාසයක් ආරම්භ කළා.\nඒ මඩකලපුව - ගාන්ධි උද්‍යානය ඉදිරිපිටදීයි.\nමන්ත්‍රීවරයාගේ සුවදුක් විමසීම සදහා ප්‍රදේශයේ ස්වාමින් වහන්සේ පිරිසක් ද, අද උපවාසය පැවති ස්ථානයට පැමිණ එම අට්ටාලය මත අසුන්ගෙන සිටි බවයි හිරු වාර්තාකරු කියා සිටියේ.\nමේ අතර, පානදුර නගරයේ පිරිසක් ද පානදුර පොලීසිය ඉදිරිපිටදී අද පස්වරුවේ සත්‍යග්‍රහයක් ආරම්භ කළේ පූජ්‍ය අතුරලියේ රතන හිමියන්ට සහය පළ කරමින්.",
       "URL": "https://www.hirunews.lk/217530/රතන-හිමියන්-සහ-මන්ත්‍රී-වියාලේන්ද්‍රන්-තවමත්-උපවාසයේ",
       "Category": "Local News",
       "Parent URL": "https://www.hirunews.lk/local-news.php?pageID=3323"
}