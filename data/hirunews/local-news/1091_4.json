{
       "Source": "hirunews",
       "Timestamp": "Thursday, 16 June 2022 - 16:19",
       "Headline": "කඩිනමින් විදේශ විනිමය උපයන්න කර්මාන්ත ක්ෂේත්‍රය වෙනුවෙන් නව උපායමාර්ග සකස් කළ යුතුයි - ජනපති (වීඩියෝ)",
       "News Content": "කඩිනමින් විදේශ විනිමය උපයා ගැනීම සඳහා දෙස් විදෙස් ආයෝජකයන්ට කර්මාන්ත ක්ෂේත්‍රයේ ඉඩප්‍රස්ථා පුළුල් කළ යුතු බව ජනාධිපති ගෝඨාභය රාජපක්ෂ පෙන්වා දෙනවා.\nදීර්ඝ කාලයක සිට පවතින නීති - රීති ආයෝජන සඳහා දැඩි බාධාවක්ව පවතින අතර ආයෝජන දිරිගැන්වීම වෙනුවෙන් නව උපායමාර්ග අනුගමනය කර කර්මාන්ත ක්ෂේත්‍රයේ ප්‍රවර්ධනය වෙනුවෙන් විශාල වැඩ කොටසක් සිදු කිරීමට ඇති බවයි ජනාධිපවරයා කියා සිටියේ.\nකර්මාන්ත අමාත්‍යාංශයේ ප්‍රගතිය සමාලෝචනය සඳහා අද (16) පෙරවරුවේ කොළඹ, කොටුව ජනාධිපති මන්දිරයේ පැවති සාකච්ඡාවේ දී ඔහු මේ බව සඳහන් කළා.\nවිදේශ විනිමය ඉපැයිය හැකි කර්මාන්ත හඳුනාගෙන ඒවායේ උන්නතිය වෙනුවෙන් ගත යුතු ඉදිරි වැඩපිළිවෙළ කඩිනමින් සකස් කිරීමේ අවශ්‍යතාව ජනාධිපතිතුමා පෙන්වා දෙනු ලැබුවා.\nවිදේශ විනිමය අර්බුදය හමුවේ කර්මාන්තකරුවන් මුහුණ දෙන අභියෝග සහ පිළියම් පිළිබඳ දීර්ඝව සාකච්ඡාවට ලක් කෙරුණා.\nඅපනයන කර්මාන්ත ආශ්‍රිතව උපයන විදේශ විනිමය සෘජුව අමුද්‍රව්‍ය ආනයනය සඳහා යොදා ගැනීමට ඇති හැකියාව සොයා බලන ලෙසටයි ජනාධිපතිවරයා නිලධාරීන්ට ප්‍රකාශ කළේ.\nදේශීය කර්මාන්ත සඳහා නව ප්‍රතිපත්තියක් සකස් කරන බවයි මෙම අවස්ථාවට එක්වූ අමාත්‍ය රමේෂ් පතිරණ සඳහන් කළේ.\nඑහි ප්‍රධාන කටයුතු මේ වන විට අවසන් කර ඇති අතර ඉතා කෙටි කාලයකදී එය ඉදිරිපත් කිරීමට අපේක්ෂා කරන බව අමාත්‍යවරයා ප්‍රකාශ කළා.\nමැණික් කර්මාන්තයෙන් ඉපැයිය හැකි විදේශ විනිමය ප්‍රමාණය ඉතා ඉහළ මට්ටමක පැවතුණ ද පවතින නීති - රීති හේතුවෙන් මැණික් සඳහා නිසි ලාභයක් මෙරටට හිමි නොවන බවයි අමාත්‍යවරයා පෙන්වා දුන්නේ.\nනව කර්මාන්ත ඇති කිරීමේ දී සහ අරඹා ඇති කර්මාන්ත පවත්වාගෙන යාමේ දී බොහෝ රාජ්‍ය ආයතනවල ඇති නීතිරීති ඒවා අධෛර්යවත් කරන බව කර්මාන්ත අමාත්‍යාංශයේ ලේකම් ජනරාල් දයා රත්නායක සඳහන් කළා.\nමේ හේතුවෙන් විදේශ ආයෝජකයන් රැසක් රටට අහිමි වූ බව ද දයා රත්නායක පෙන්වා දුන්නා.\nකර්මාන්ත සඳහා අනුමැතිය ලබාදෙන සියලු ආයතන එකම මේසයක සිට පවතින ගැටලු සඳහා විසඳුම් සෙවීමට පියවර නොගත හොත් ආයෝජකයන් දිනාගත නොහැකි බවයි ජනාධිපතිවරයා පෙන්වා දුන්නේ.\nරටේ ආර්ථිකය වෙළඳාම මත සැකසී ඇති අතර එය නිෂ්පාදන ආර්ථිකයක් බවට පත් කරගැනීම කාලීන අවශ්‍යතාවක් බව ද ජනාධිපතිවරයා සඳහන් කළා.",
       "URL": "https://www.hirunews.lk/307304/කඩිනමින්-විදේශ-විනිමය-උපයන්න-කර්මාන්ත-ක්ෂේත්‍රය-වෙනුවෙන්-නව-උපායමාර්ග-සකස්-කළ-යුතුයි-ජනපති-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1091"
}