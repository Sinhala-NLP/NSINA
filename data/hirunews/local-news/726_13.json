{
       "Source": "hirunews",
       "Timestamp": "Friday, 18 November 2022 - 9:02",
       "Headline": "පක්ෂියෙකුගේ අනුරුවක් විකුණා මුදල් වංචා කළ දෙදෙනෙකු අත්අඩංගුවට",
       "News Content": "ව්‍යාජ ලෙස සකස් කළ රන් ආලේපිත පක්ෂියෙකුගේ අනුරුවක් විකුණා මුදල් වංචා කළ පුද්ගලයින් දෙදෙනෙකු අම්පාර - මධ්‍යම කඳවුර පොලිසිය මගින් අත්අඩංගුවට ගෙන තිබෙනවා.\nසැකකරුවන් තිස්සපුර ප්‍රදේශයේ පදිංචි 32 සහ 46 යන වයස්වල පසුවන්නන් බවයි පොලිසිය සඳහන් කළේ.\nමොවුන් සියඹලාවැව ප්‍රදේශයේ නිවසක දෝෂ මගහැරීම සඳහා ශාන්තිකර්මයක් සිදුකර තිබෙනවා.\nසැකකරුවන් ප්‍රකාශ කර ඇත්තේ නිවසේ දෝෂ මගහැරීමට නම් රනින් නිම කරන ලද පක්ෂියෙකුගේ අනුරුවක් නිවසේ තැන්පත් කළ යුතු බවයි.\nඒ සඳහා රුපියල් ලක්ෂ 6 ක මුදලක් අවශ්‍ය බව පවසා නිවැසියන්ගෙන් ලක්ෂ 3 ක මුදලක් ලබාගෙන ව්‍යාජ ලෙස සකස් කරන ලද රන් ආලේපිත අනුරුවක් ලබාදී තිබෙනවා.\nමෙම පක්ෂියාගේ අනුරුව ව්‍යාජ එකක් බවට හෙළිවී ඇත්තේ එය, නිවැසියන් රන් භාණ්ඩ වෙළඳසැළකින් පරීක්ෂා කිරීමේදීයි.\nකෙසේ වෙතත් ඊයේ ඉතිරි ලක්ෂ තුනක මුදල ලබාගැනීම සඳහා පැමිණි අවස්ථාවේදී සැකකරුවන් පොලිසිය විසින් අත්අඩංගුවට ගෙන තිබෙනවා.",
       "URL": "https://www.hirunews.lk/320674/පක්ෂියෙකුගේ-අනුරුවක්-විකුණා-මුදල්-වංචා-කළ-දෙදෙනෙකු-අත්අඩංගුවට",
       "Category": "Local News",
       "Parent URL": "https://www.hirunews.lk/local-news.php?pageID=726"
}