{
       "Source": "hirunews",
       "Timestamp": "Friday, 14 October 2022 - 16:19",
       "Headline": "රුසියානු මීර් ගෙවීමේ පද්ධතිය හා එක්වීමට ලංකාවේ නොකැමැත්ත ප්‍රකාශ වෙයි (වීඩියෝ)",
       "News Content": "ජාත්‍යන්තර මූල්‍ය ගනුදෙනු සිදු කිරීම සඳහා රුසියාව විසින් හඳුන්වා දුන් මීර් ජාත්‍යන්තර මූල්‍ය ගනුදෙනු පද්ධතිය හා එක්වීමට නොහැකි බව ශ්‍රී ලංකාව නිල වශයෙන් රුසියාවට දැනුම් දී ඇති බව වාර්තා වනවා.\nශ්‍රී ලංකා මහ බැංකුව නිවේදනයක් නිකුත් කරමින් පවසන්නේ ඇමරිකාව විසින් රුසියාවට එරෙහිව පනවා ඇති ආර්ථික සම්බාධක හේතුවෙන් මේ අවස්ථාවේ දී රුසියානු ජාත්‍යන්තර ගෙවීම් පද්ධතිය හා එක්විය නොහැකි බවයි.\nමේ වන විට මෙම ජාත්‍යන්තර මූල්‍ය ගනුදෙනු පද්ධතිය සමග චීනය ඇතුළු රටවල් කිහිපයක් රුසියාව සමග මූල්‍ය ගනුදෙනු සිදු කරන අතර මීර් හි ප්‍රධාන ගනුදෙනු ඒකකය වන්නේ රුසියානු රූබලයයි.\nමෙම පද්ධතිය හරහා රුසියාව සමග මූල්‍ය ගනුදෙනු සිදු කිරීමේදී අමෙරිකානු ඩොලර් ගෙවීමකින් තොරව එම ගනුදෙනු සිදු කළ හැකියි.\nකෙසේ වෙතත් ලොව රටවල් රැසක් ම මෙම රුසියානු මීර් ජාත්‍යන්තර මූල්‍ය ගනුදෙනු පද්ධතිය සමඟ ගනුදෙනු කිරීමෙන් වැලළකී සිටින්නේ ඇමරිකාව විසින් රුසියාවට එරෙහිව පනවා ඇති සම්බාධක වල යම් බලපෑමක් එම රටවලටත් ඇති වේ යැයි යන සැකය නිසාවෙන්.\nරුසියානු මහ බැංකුව මගින් මෙම \"මීර් කාඩ් ගෙවීම් ක්‍රමවේදය\" හඳුන්වා දුන්නේ 2017 මැයි 01 වනදා යි.",
       "URL": "https://www.hirunews.lk/317871/රුසියානු-මීර්-ගෙවීමේ-පද්ධතිය-හා-එක්වීමට-ලංකාවේ-නොකැමැත්ත-ප්‍රකාශ-වෙයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=803"
}