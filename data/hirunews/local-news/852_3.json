{
       "Source": "hirunews",
       "Timestamp": "Thursday, 22 September 2022 - 13:35",
       "Headline": "නාවික ක්ෂේත්‍රයේ පුහුණු පාඨමාලා පුළුල් කිරීමට පියවර",
       "News Content": "ශ්‍රී ලාංකික තරුණ තරුණියන් නාවික ක්ෂේත්‍රයේ රැකියා සඳහා යොමු කිරීමට අවශ්‍ය පුහුණු පාඨමාලා වැඩි වශයෙන් ආරම්භ කිරීමට වරාය, නාවික හා ගුවන් සේවා අමාත්‍යාංශය තීරණය කර තිබෙනවා.\nඒ සඳහා නාවික විශ්වවිද්‍යාල ඇතුළු අධ්‍යාපන ආයතනවල බලධාරින්ට උපදෙස් දුන් බව යි අමාත්‍ය නිමල් සිරිපාල පවසන්නේ.\nනාවික විශ්වවිද්‍යාල ආයතන බලධාරින් සමඟ සැප්තැම්බර් 21 දින අමාත්‍යාංශයේ පැවති සාකච්ඡාවක දී අමාත්‍යවරයා මෙම උපදෙස් දී ඇති බව සඳහන්.\nඒ අනුව,\n* නුපුහුණු නාවිකයන් පුහුණු කිරීමට වරායේ ටැග් ‍යාත්‍රාවල සේවයෙහි යෙදවීම.\n* විදේශීය තානාපති කාර්‍යාල සමඟ සාකච්ඡා කොට විදේශීය නෞකාවල රැකියා හා පුහුණු අවස්ථා ලබා ගැනීම.\n* ශ්‍රී ලංකාවේ ක්‍රියාත්මක විදේශීය නැව් සමාගම් මඟින් රැකියා හා පුහුණු අවස්ථා ලබා ගැනීම.\n* මෙරටට පැමිණෙන විදේශීය නෞකා සඳහා දිරි දීමනා ලබා දෙමින් ඒවා තුළ නාවිකයන් පුහුණු කිරීම\n* පෞද්ගලික විශ්වවිද්‍යාල හා ආයතන මඟින් පුහුණුව අවසන් කළ ප්‍රවීණතා සහතික කඩිනමින් ලබා දීම.\nවැනි කරුණු මෙම වැඩසටහන යටතේ ක්‍රියාත්මක වනු ඇති.",
       "URL": "https://www.hirunews.lk/316023/නාවික-ක්ෂේත්‍රයේ-පුහුණු-පාඨමාලා-පුළුල්-කිරීමට-පියවර",
       "Category": "Local News",
       "Parent URL": "https://www.hirunews.lk/local-news.php?pageID=852"
}