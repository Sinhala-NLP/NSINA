{
       "Source": "hirunews",
       "Timestamp": "Tuesday, 29 September 2015 - 9:35",
       "Headline": "10 වසරේ සිසුවියන් 4ක් අපයෝජනය කිරීමට තැත්කළ ගුරුවරයෙක් මාට්ටු",
       "News Content": "මස්කෙළිය ප්‍රදේශයේ වතු පාසැලක 10 වසරේ අධ්‍යාපනය ලබන සිසුවියන් සිව්දෙනෙකු (4) අපයෝජනය කිරීමට තැත්කලේ යැයි කියන සිද්ධියක් සම්බන්ධයෙන් එම පාසැලේ ගුරුවරයෙකු මස්කෙළිය පොලීසිය මගින් ඊයේ (28.09) පස්වරුවේ අත්අඩංගුවට ගෙන තිබෙනවා.\nපෙරේදා (27.09) පස්වරුවේ එම පාසැලේ සිසුවින්ට ඔහුගේ නිවසේදී බාහිර පන්ති පවත්වන අවස්ථාවේ මෙම සිසුවියන් සිව්දෙනාව (4) අපයෝජනය කළ බවට එම සිසුවියන් හා සිසුවින්ගේ දෙමාපියන් විසින් මස්කෙළිය පොලීසියේ පැමිණිල්ලක් කර තිබෙනවා.\nඅත්අඩංගුවට ගත් සැකකාර ගුරුවරයා අද (29.09) හැටන් මහේස්ත්‍රාත් අධිකරණයට ඉදිරිපත් කරන බවත් එම සිසුවියන් සිව්දෙනා දික්ඔය මූලික රෝහලේ අධිකරණ වෛද්‍යවරයා වෙත යොමු කරන බවත් මස්කෙළිය පොලීසිය පවසනවා. මෙම සැකකරු නෝර්වුඞ් ප්‍රදේශයේ පදිංච් විවාහකයෙකු බවට පැවසෙනවා.\nමේ අතර එම පාසල අවට තිබෙන තේ වතු වල වතුකම්කරුවන් අද (29.09) වැඩවර්ජනය කරමින් පාසැල වටලා උද්ඝෝෂණයක නිරතවී සිටිනවා.\nවතුකම්කරුවන් පවසන්නේ මෙම සිද්ධියට විදුල්පතිවරයා සහ ආචාර්ය මණ්ඩලයත් වගකිවයුතු බැවින් ඔහු ඇතුළු එම පාසැලේ ආචාර්ය මණ්ඩලය මාරුකළ යුතු බවයි. වතුකම්කරුවන් එම පාසැල වටකර තිබීම හේතුවෙන් පාසැලට දැඩි පොලීස් ආරක්ෂාවක් යොදවා තිබෙනවා. මෙම සිද්ධිය පිළිබඳව මස්කෙළිය පොලීසිය පරීක්ෂණ පවත්වනවා.\nඡායාරූප - රංජිත් රාජපක්ෂ",
       "URL": "https://www.hirunews.lk/117462/10-වසරේ-සිසුවියන්-4ක්-අපයෝජනය-කිරීමට-තැත්කළ-ගුරුවරයෙක්-මාට්ටු",
       "Category": "Local News",
       "Parent URL": "https://www.hirunews.lk/local-news.php?pageID=5349"
}