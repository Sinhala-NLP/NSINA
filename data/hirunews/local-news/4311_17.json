{
       "Source": "hirunews",
       "Timestamp": "Thursday, 21 September 2017 - 15:41",
       "Headline": "මෙරට බිළිඳුන් 11000 ක් යුරෝපයට",
       "News Content": "මෙරට බිළිඳුන් 11000 කට අධික සංඛ්‍යාවක් 80 දශකයේ යුරෝපා රටවලට අලෙවි කර ඇති බව හෙළි වී තිබෙනවා.\nනෙදර්ලන්ත රූපවාහිනී වාර්තා වැඩසටහනක් අනාවරණ කරන්නේ එම ගනුදෙනුවලට සම්බන්ධ දෙපාර්ශ්වයන්ම ඊට ව්‍යාජ ලිපි ලේඛන පවා භාවිත කර ඇති බවයි.\nනෙදර්ලන්ත රූපවාහිනී ආයතනයක් නිෂ්පාදනය කරන ලද වාර්තා වැඩසටහනකට අනුව 80 දශකයේදී ශ්‍රී ලාංකික බිළිඳුන් 4000 ක් පමණ අලෙවි කර ඇත්තේ නෙදර්ලන්තයටයි.\nඊට අමතරව ස්වීඩනය, ඩෙන්මාර්කය, ජර්මනිය සහ මහා බ්‍රිතාන්‍යයට ද මෙරට බිළිදුන් අලෙවි කර තිබෙනවා.\nදිළිඳුබව සහ වෙනත් සමාජමය ගැටලු මත පදනම්ව බිළිඳුන් එලෙස විදේශ මව්පියන්ගේ රැකවරණයට පත්කිරීමට හේතුවී තිබෙනවා.\nකෙසේ වෙතත්, අදාළ වාර්තා වැඩසටහන උපුටා දක්වමින් බීගබීගසීග පුවත් සේවය පවසන්නේ යුරෝපයට බිළිදුන් ලබාදීම සදහා එවකට මෙරට චයිල්ඩ් ෆාම් හෙවත් බිළිදුන් නිෂ්පාදනය කරන ස්ථාන පිළිබදව පවා වාර්තා වූ බවයි.\nඅදාළ නෙදර්ලන්ත වැඩසටහන වාර්තා කරන පරිදි මෙය ළමා ජාවාරමක් බවට පත්ව තිබී ඇති අතර, මුදලට මව්පියවරුන් ලෙස ව්‍යාජව පෙනීසිටි පුද්ගලයින් සහ ඇතැම් රෝහල් කාර්යමණ්ඩල සාමාජිකයින්ද ඊට සහයවී තිබෙනවා.\nඑලෙස යුරෝපයේ මව්පියන් සෙවනේ හැදී වැඩී මේ වනවිට යෞවන වියේ පසුවන තරුණ තරුණියන් වරින් වර වැදු මව්පියන් සහ මුල් ඥාතීන් සොයා පැමිණි අවස්ථා ද වාර්තා වුණා.\nනමුත්, වසර 40 කට ආසන්න ඉතිහාස කතාවක දෙපාර්ශ්වයක් මුණ ගැස්සවීම පහසු කාර්යයක් නොවේ.\nනෙලදර්ලන්ත මව්පිය යුවළක් ඇසුරේ හැදී වැඩුණු 27 හැවිරිදි රෝවන් වෑන් නැමැති තරුණයෙකු මේ වනවිට සමාජ ජාල ඔස්සේ යුරෝපයේ හැදී වැඩුණු තමා වැනි තරුණ තරුණියන්ගේ තොරතුරු එක්රැස් කරමින් සිටින්නේ ද ඔවුන්ගේ මෙරට ඥාතීන් මුණ ගැස්සවීමේ අපේක්ෂාවෙනුයි.\nඒ සදහා අවශ්‍ය නම් තමා මැදිහත් වීමට සූදානම් බව සෞඛ්‍ය අමාත්‍ය රාජිත සේනාරත්න මහතා පවසනවා.",
       "URL": "https://www.hirunews.lk/171457/මෙරට-බිළිඳුන්-11000-ක්-යුරෝපයට",
       "Category": "Local News",
       "Parent URL": "https://www.hirunews.lk/local-news.php?pageID=4311"
}