{
       "Source": "hirunews",
       "Timestamp": "Monday, 18 November 2019 - 20:42",
       "Headline": "ජනපති ගෝඨාභය රාජපක්ෂගේ නිල ධජය නිර්මාණය කරයි",
       "News Content": "පාරිශුද්ධත්වයේ සංකේතය වන සුදු නෙළුම් මල තේමාව කර ගනිමින් මෙරට 7 වන විධායක ජනපති ගෝඨාභය රාජපක්ෂ මහතාගේ නිල ධජය නිර්මාණය කර තිබෙනවා.\nකොඩියේ ප්‍රධාන වර්ණය ලෙස යොදාගෙන ඇත්තේ කුරහන් ධාන්‍යයේ වර්ණය වන තද දුඹුරු පැහැයයි.\nජනාධිපති ධජයේ නෙළුම් මලෙන් පාලකයා සතු නිර්මලභාවයත්, පිවිතුරු පාලනයත් පිළිඹිබු කෙරෙනවා.\nනෙළුමේ කලංකයේ සිට සිව් දිශාවන්ට විහිදෙන සුත්‍රිකා මගින් නිරූපණය වන්නේ කීර්තිය සැම අත පැතිරී යෑමයි.\nඒ වටා ඇති කහ පැහැති රවුමෙන් ප්‍රඥාව ද සුදු පැහැති රවුමෙන් සත්‍යවාදී බවද නිරූපණය කෙරෙනවා.\nසිව් කොන පිහිටි බෝපත් හතරෙන් බුද්ධාගම සහ ඉන් ජාතියට ලැබුණු ආභාෂයත් උට්ඨාන සම්පදා, ආරක්ඛ සම්පදා, කල්‍යාණ මිත්තතා සහ සමජීවිතා යන ව්‍යග්ගපජ්ජ සූත්‍රයේ සඳහන් මෙලොව යහපතට හේතු වන කරුණු 4 නිරූපණය වනවා.\nසිව්කොන පිහිටි නාමල් සතරෙන් ජාත්‍යන්තර සබදතා නිරූපණය වන අතර, එහි තැඹිලි පැහැයෙන් දෙමළ ජනතාව ද කොළ පැහැයෙන් මුස්ලිම් ජනතාව ද නිරූපිතයි.\nඑකිනෙකා අභිමුඛව පිහිටුවා ඇති වී කරල් සහ ඒ අතර ඇති කුරහන් මල් සහිත රාමුවෙන් නිරුපණය වන්නේ සශ්‍රිකත්වයයි.\nකොඩියේ ප්‍රධෘන වර්ණය ලෙස කුරහන් ධාන්‍ය යේ වර්ණය වන තද දුඹුරු පැහැය යොදාගෙන ඇත්තේ ගෝඨාභය රාජපක්ෂ මහතා පැවත එන කෘෂිකාර්මික පදනම මුල්කරගත් ජන මූල පාරම්පරික නායකත්වය සංකේතවත් කිරීමේ අරමුණින්.\nඑක සමාන පළලකින් යුත් සුදු පටිය මගින් සියලු අතින් සලසන ආරක්ෂාව නිරූපණය කෙරෙනවා.\nඊට පිටතින් ඇති කහ පටිය මගින් නිරූපණය කෙරෙන්නේ ජාතීන් අතර එකමුතුව, සාමය සහ අන්‍යෝන්‍ය අවබෝධයත් ඒ තුළ පවත්නා ජීව ගුණයයි.\nනව ජනාධිපති ධජය නිර්මාණය කර තිබෙන්නේ ප්‍රවීන නිර්මාණකරුවෙක් වන ජගත් ජයසිංහ මහතායි.",
       "URL": "https://www.hirunews.lk/228519/ජනපති-ගෝඨාභය-රාජපක්ෂගේ-නිල-ධජය-නිර්මාණය-කරයි",
       "Category": "Local News",
       "Parent URL": "https://www.hirunews.lk/local-news.php?pageID=3042"
}