{
       "Source": "hirunews",
       "Timestamp": "Wednesday, 23 December 2020 - 13:37",
       "Headline": "පාලමක් නැතිව පාරුවෙන් යන මීගහකිවුල ජනතාව (වීඩියෝ)",
       "News Content": "සිය ගමනාගමන අවශ්‍යතා සපුරා ගැනීම සඳහා මරුවා පෙනි පෙනී යාමට සිදුවූ ගම්මාන කිහිපයක් පිළිබඳව මීගහකිවුල සහ රිදීමාලියද්ද යන ප්‍රාදේශීය ලේකම් කොට්ඨාසවලින් වාර්තා වනවා.\nමෙම ප්‍රාදේශීය ලේකම් කොට්ඨාසවලට අයත් දැවටගොල්ල, උඳුගොඩ, බලගොල්ල ඇතුළු ගම්මානවල ජනතාවට ලොග්ගල්ලා ඔයේ දැවටගොල්ල තොටුපොළ හරහා ගමන් කිරීමට ස්ථිර පාලමක් නොමැති වීම ඊට ප්‍රධාන හේතුවයි.\nමේ හේතුවෙන් දැඩි දුෂ්කරතාවට පත්ව සිටින ප්‍රධාන පාර්ශ්වය වන්නේ පාසල් සිසුන්.\nමෙම ජනතාව පෙන්වා දෙන්නේ, දැවටගොල්ල තොටුපොළ හරහා ස්ථිර පාලමක් ඉදිකර දෙන ලෙසට පැවති රජයන් කිහිපයකටම දැනුම් දුන්නද මෙතෙක් තම ඉල්ලීම ඉටු වී නොමැති බවයි.\nරටක සංවර්ධනයට අධිවේගී මාර්ග ඇතුළු විධිමත් මාර්ග පද්ධතියක් අවශ්‍ය නමුත්, මෙවැනි දුෂ්කර ප්‍රදේශවල ජනතාවගේ ගමනාගමන අවශ්‍යතා සම්බන්ධයෙන් සොයා බැලීමද බලධාරීන් සතු වගකීමක්.\nදැවටගොල්ල තොටුපොළට ස්ථිර පාලමක් හිමිවන තෙක් රතු මිනිත්තුව අවධානයෙන්.",
       "URL": "https://www.hirunews.lk/257754/පාලමක්-නැතිව-පාරුවෙන්-යන-මීගහකිවුල-ජනතාව-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2258"
}