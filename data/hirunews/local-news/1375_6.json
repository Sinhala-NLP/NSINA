{
       "Source": "hirunews",
       "Timestamp": "Saturday, 05 February 2022 - 10:57",
       "Headline": "දියර කිරි ලැබීමේ අඩුවක් (වීඩියෝ)",
       "News Content": "තම සමාගම වෙත කිරි ගොවීන් දෛනිකව සපයන දියර කිරි ප්‍රමාණය බෙහෙවින් පහළ ගොස් ඇති බව මිල්කෝ සමාගම පවසනවා.\nඑම සමාගම පෙන්වා දෙන්නේ, මෙම තත්ත්වය හමුවේ දේශීය කිරිපිටි නිෂ්පාදනය සහ දියර කිරි නිෂ්පාදනය පහළ ගොස් ඇති බවයි.\nදේශීය කිරිපිටි සහ දියර කිරි නිෂ්පාදනය සඳහා මිල්කෝ සමාගම වෙත දෛනිකව දියර කිරි ලීටර් ලක්ෂ 4ක අවශ්‍යතාවක් පවතිනවා.\nඑහි නිලධාරියෙකු පෙන්වා දුන්නේ, මේ වනවිට කිරි ගොවීන්ගෙන් සිය සමාගම වෙත සැපයෙන්නේ දියර කිරි ලීටර් එක් ලක්ෂ 30,000ක් පමණක් බවයි.\nඑම තත්ත්වය හමුවේ සිය නිෂ්පාදන කටයුතු නියමිත පරිදි කරගෙන යාමට දැඩි බාධා මතුව ඇති බවයි ඔහු පැවසුවේ.\nමේ අතර, සිය නිෂ්පාදන කටයුතු සඳහා අමුද්‍රව්‍ය හිඟය ඇතුළු කරුණු කිහිපයක් හේතුවෙන් කිරි ගොවීන් දැඩි දුෂ්කරතාවට පත්ව සිටිනවා.\nඔවුන් පෙන්වා දෙන්නේ, සිය ගැටලු විසඳා ගැනීම සඳහා රජයෙන්ද සහනයක් නොලැබීම හේතුවෙන් දියර කිරි කර්මාන්තය කරගෙන යාමට නොහැකි තත්ත්වයක් උද්ගතව ඇති බවයි.\nමේ අතර, සිය නිෂ්පාදන කටයුතු සඳහා අවශ්‍ය අමුද්‍රව්‍ය හිඟය හේතුවෙන් තමන් දුෂ්කරතා රැසකට මුහුණ පා ඇති බව ශ්‍රී ලංකා කිරි ආහාර නිෂ්පාදන සංගමය ප්‍රවෘත්ති සාකච්ඡාවක් පවත්වමින් ප්‍රකාශ කළා.",
       "URL": "https://www.hirunews.lk/296210/දියර-කිරි-ලැබීමේ-අඩුවක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1375"
}