{
       "Source": "hirunews",
       "Timestamp": "Monday, 15 August 2022 - 11:20",
       "Headline": "දෛනික විදුලි කප්පාදුව දීර්ඝ කෙරේ (වීඩියෝ)",
       "News Content": "නොරොච්චෝලේ තාප බලාගාරයේ ජනන යන්ත්‍ර දෙකක් අක්‍රීයව පවතින බැවින් දැනට සිදුකරන දෛනික විදුලි කප්පාදුව පැය තුනක් දක්වා දීර්ඝ කිරීමට සිදුවනු ඇති බව ලංකා විදුලිබල මණ්ඩලය පවසනවා.\nඒ අනුව දැනට පැයයි විනාඩි විස්සක කාලයකට සීමා වී ඇති දෛනික විදුලි කප්පාදුව පැය තුනක් දක්වා දීර්ඝ කිරීමට සිදුවනු ඇති.\nඅද (15) අලුයම 1.30ට පමණ බලාගාරයේ පළමු ජනන යන්ත්‍රය අක්‍රිය වූ අතර, විදුලිබල හා බලශක්ති අමාත්‍ය කංචන විජේසේකර ඒ සම්බන්ධයෙන් ට්විටර් සටහනක් තබමින් කියා සිටියේ පවතින තත්වය බලාගාරයේ තාක්ෂණික නිලධාරීන් මේ වනවිට පරීක්ෂා කරමින් පවතින බවයි.\nපළමු ජනන යන්ත්‍රයේ බොයිලේරුවේ ජල නළයක ඇතිවූ කාන්දුවක් හේතුවෙන් එය අක්‍රිය වූ බවට දැනට විදුලි ඉංජිනේරුවන් සැක පළ කරනවා.\nපසුගිය ජූලි මස 18 වනදා නඩත්තු කටයුත්තක් සඳහා නොරොච්චෝලේ බලාගාරයේ දෙවන ජනන යන්ත්‍රය අක්‍රීය කෙරුණු අතර, එය, ඔක්තෝම්බර් මාසය අවසානය වනවිට නිමකළ හැකි බවයි ලංකා විදුලිබල මණ්ඩලය සඳහන් කළේ.\nබලාගාරයේ පළමු සහ දෙවන ජනන යන්ත්‍ර අක්‍රීය වීම හේතුවෙන් ජාතික පද්ධතියට අහිමිවන විදුලි ධාරිතාව මෙගාවොට් 540 ක්.\nමෙම තත්ත්වය හමුවේ නොරොච්චෝලේ බලාගාරයේ සමස්ත ධාරිතාව වන මෙගාවොට් 900 ක ධාරිතාවයෙන් ජාතික පද්ධතියට මුදාහැරි මෙගාවොට් 810 ක ධාරිතාවයෙන් දැනට පද්ධතියට මුදාහරිනු ලබන්නේ මෙගාවොට් 270 ක් පමණයි.\nකෙසේ වෙතත් වෙස්ට් කෝස්ට් බලාගාරයේ සහ අනෙකුත් බලාගාරවලින් පවතින තත්ත්වය කළමනාකරණය කරගැනීමට කටයුතු කරන බව විදුලිබල හා බලශක්ති අමාත්‍ය කංචන විජේසේකර සඳහන් කළා.\nසෑම මසකම 1 වනදා සහ 15 වනදා ඉන්ධන මිල සංශෝධනය කිරීමට රජය ගෙන ඇති ප්‍රතිපත්තිමය තීරණය මත අද දිනයේ ඉන්ධන මිල සංශෝධනය වීමට නියමිතයි.\nමීට පෙර අවසන් වරට සිදුකළ සංශෝධනයේදී ඩීසල් මිල රුපියල් 10කින් පහත දැමීමටයි රජය පියවර ගනු ලැබුවේ.\nපසුගිය දිනවල ලෝක වෙළඳපොලේ බොරතෙල් මිලේ පහළයෑමක් දක්නට ලැබුණු අතර, ඒ හේතුවෙන් අද දිනයේ ඉන්ධන මිලේ සංශෝධනයක් සිදුවුවහොත් මිල අඩුවීමක් අපේක්ෂා කළ හැකි බවයි ආරංචි මාර්ග සඳහන් කළේ.",
       "URL": "https://www.hirunews.lk/312802/දෛනික-විදුලි-කප්පාදුව-දීර්ඝ-කෙරේ-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=940"
}