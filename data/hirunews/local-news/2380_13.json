{
       "Source": "hirunews",
       "Timestamp": "Monday, 19 October 2020 - 21:13",
       "Headline": "20ට එරෙහිව මහා සංඝරත්නයේ විරෝධය (වීඩියෝ)",
       "News Content": "අනිද්දා පාර්ලිමේන්තුවේදී විවාදයට ගැනීමට නියමිත විසිවන ආණ්ඩුක්‍රම ව්‍යවස්ථා සංශෝධනය සම්බන්ධයෙන් මහා සංඝ රත්නය නියෝජනය කරන බොහෝ ස්වාමීන් වහන්සේලා මෙන්ම ආණ්ඩුවේ ඇතැම් මන්ත්‍රීවරුන් විරෝධය පළ කරනවා.\nඅගරදගුරු අතිඋතුම් මැල්කම් කාදිනල් රංජිත් හිමිපාණන්ද ප්‍රකාශ කර ඇත්තේ මහා සංඝරත්නය දරණ මතය තමාගේ මතයද වන බවයි.\nමේ අතර ආණ්ඩුව නියෝජනය කරන පාර්ලිමේන්තු මන්ත්‍රීවරුන් කිහිපදෙනෙකු සහ තවත් පාර්ශව කිහිපයක් අද විසිවන ව්‍යවස්ථා සංශෝධනය පිළිබඳ නිවේදන නිකුත් කර තිබුණා.\nපාර්ලිමේන්තු මන්ත්‍රී නීතීඥ ප්‍රේමනාත් සී දොළවත්ත, ජනාධිපතිවරයා සහ අග්‍රාමාත්‍යවරයාට  ලිපියක් යොමු කරමින් ඉල්ලා සිටියේ විසිවන ව්‍යවස්ථා සංශෝධනයේ ඇති ඇතැම් කරුණු සංශෝධනය කිරීමට අවධානය යොමුකරන ලෙසටයි.\nඒ අනුව අමාත්‍ය ධුර සංඛ්‍යාව වැඩි කිරීම, විගණනය සම්බන්ධයෙන් රාජ්‍ය ආයතන ඉවත් කිරීම සහ හදිසි පනත් කෙටුම්පත් ගෙන ඒම මූලිකවම පෙන්වා දී තිබෙනවා.\nඑමෙන්ම අදාළ ලිපියේ වැඩිදුරටත් සඳහන් වන්නේ දේශපාලනිකව එක් පුද්ගලයෙකු පමණක් ඉලක්ක කරගනිමින් 19 වන ව්‍යවස්ථා සංශෝධනය හරහා ගෙන ආ ද්විත්ව පුරවැසි භාවය පිළිබඳ වගන්තිය තරයේ හෙළා දකින බවයි.\nමේ අතර, පිවිතුරු හෙළ උරුමයද ජනාධිපතිවරයා වෙත ලිපියක් යොමු කරමින් සඳහන් කර ඇත්තේ ප්‍රතිපත්තියක් ලෙස විසිවන ආණ්ඩුක්‍රම ව්‍යවස්ථා සංශෝධනයට පක්ෂ නමුත් එය බරපතල සංශෝධන කිහිපයකට ලක් කළ යුතු බවයි.\nඑබැවින් එම සංශෝධනයේ අඩංගු කරුණුවල දේශපාලන සහ සමාජ බලපෑම පිළිබඳ සංවාදය තවදුරටත් ඉදිරියට ගෙන යා යුතු බව එමඟින් පෙන්වාදී තිබෙනවා.\nඑමෙන්ම, පූජ්‍ය ආචාර්ය ඕමල්පේ සෝභිත හිමියන් ද 20 වන ආණ්ඩුක්‍රම ව්‍යවස්ථා සංශෝධනය සම්බන්ධයෙන් මහා සංඝරත්නයෙන් මතුව ඇති විරෝධය පිළිබදව ජනාධිපතිවරයා වෙත ලිපියක් යොමු කර තිබෙනවා.\nඑහි දැක්වෙන්නේ අගරදගුරු මණ්ඩලය, සිවිල් සංවිධාන මෙන්ම රටේ ශාසනික සහ සමාජ මෙහෙවරේ විවිධ ආකාරයෙන් කැප වී සිටින භික්ෂූන් වහන්සේලාගේ ද අප්‍රසාදය මේ වන විටත් 20 වන ආණ්ඩුක්‍රම ව්‍යවස්ථා සංශෝධනයට එල්ල වී ඇති බවයි.\nඒ හේතුවෙන් ජන නායකයා වශයෙන් එම අදහස් පිළිබදව අවධානය යොමු කරන ලෙසයි උන්වහන්සේ සිය ලිපියෙන් ජනාධිපතිවරයාගෙන් ඉල්ලා ඇත්තේ.\nමේ අතර විසිවන ආණ්ඩුක්‍රම ව්‍යවස්ථා සංශෝධනය පිළිබඳව මහා සංඝරත්නය දරණ මතය තමාගේ මතයද වන බව අගරදගුරු අතිඋතුම් මැල්කම් කාදිනල් රංජිත් හිමිපාණන් ප්‍රකාශ කර ඇත්තේ පූජ්‍ය ඇල්ලේ ගුණවංශ හිමියන්, උන්වහන්සේට සන්දේශයක් භාරදීමට ඊයේ අගරදගුරු නිවස වෙත පැමිණි අවස්ථාවේදියි.\nවිසිවන ව්‍යවස්ථා සංශෝධනයට විරෝධය දක්වමින් වෘත්තිය සමිති 18 ක් සහ මහා සංඝ රත්නය එක්ව නාරාහේන්පිට අභයාරාම විහාරස්ථානයේදී ජනාධිපතිවරයා වෙත භාරදීම සඳහා සංදේශයකට අත්සන් තැබුවා.\nඑහිදී අදහස් දක්වමින් පූජ්‍ය මුරුත්තෙට්ටුවේ ආනන්ද හිමියන් කියා සිටියේ සංශෝධන සහිතව ව්‍යවස්ථා සංශෝධනය ගෙන එන තෙක් විසිවන ව්‍යවස්ථා සංශෝධනය අත්හිටුවන ලෙසයි.",
       "URL": "https://www.hirunews.lk/252892/20ට-එරෙහිව-මහා-සංඝරත්නයේ-විරෝධය-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2380"
}