{
       "Source": "hirunews",
       "Timestamp": "Sunday, 10 April 2022 - 8:39",
       "Headline": "අදත් පළාත් රැසකට මිලිමීටර 100 ඉක්මවූ තද වැසි ((වීඩියෝ හා ඡායාරූප)",
       "News Content": "දිවයින ආශ්‍රිතව පහළ වායුගෝලයේ පවතින කැළඹිලි ස්වභාවය හේතුවෙන් අදත් (10) පළාත් රැසකට වැසි කාලගුණයක් අපේක්ෂා කෙරෙන බව කාලගුණ විද්‍යා දෙපාර්තමේන්තුව පවසනවා.\nඑහිදී උතුර, උතුරුමැද, වයඹ, නැගෙනහිර, ඌව, සබරගමුව සහ මධ්‍යම පළාත්වලට මිලිමීටර 100 ඉක්මවූ තද වැසි ඇතිවිය හැකියි.\nමේ අතර, ඊයේ (09) සිට ඇද හැලුණු ධාරානිපාත වර්ෂාව හේතුවෙන් කොළඹ ආමර් වීදිය, නුගේගොඩ ඇතුළු ස්ථාන කිහිපයක් ජලයෙන් යට වී ඇති බව වාර්තා වනවා.\nඑමෙන්ම රාජාංගනය ජලාශයේ වාන් දොරටු 6ක් ද විවෘත කිරීමට පියවර ගෙන ඇති බව ආපදා කළමනාකරණ මධ්‍යස්ථානය නිවේදනය කළා.\nඑමඟින් තත්පරයට ඝන අඩි 4900 ක් කලාඔය වෙත මුදාහැරෙන බවයි ප්‍රදේශයේ හිරු වාර්තාකරු සඳහන් කළේ.\nඅප වාර්තාකරු සඳහන් කළේ, දැදුරුඔය ජලාශයේ වාන් දොරටු 5ක් ද විවර කර ඇති බවයි.\nඑසේම අම්බලන්තොට වලවේ ගඟේ මෝය කට ඇහිරීම හේතුවෙන් අම්බලන්තොට - හම්බන්තොට ප්‍රධාන මාර්ගයේ එක්කස්ස ප්‍රදේශයේ කිරල කැලේ වංගුව අසල මාර්ගය ජලයෙන් යට වී තිබූ බවයි අප වාර්තාකරු සඳහන් කළේ.\nකාලගුණ විද්‍යා දෙපාර්තමේන්තුව අද පෙරවරුවේ නිකුත් කළ නිවේදනයට අනුව පළාත් රැසකට අද (10) මිලිමීටර 100 ඉක්මවූ තද වැසි ඇතිවිය හැකියි.\nමේ මොහොතේ දිවයින පුරා පවතින අධික වර්ෂාපතනය හේතුවෙන් වැඩි ජල විදුලියක් නිපදවීමේ ධාරිතාව වැඩි කර ඇති බව මහජන උපයෝගිතා කොමිසමේ සභාපති ජනක රත්නායක පවසනවා.\nමවුස්සාකැලේ සහ කාසල්රි ජල පෝෂක ප්‍රදේශවලට ද ඊයේ රාත්‍රියේ සිට කඩින් කඩ තද වැසි ලැබෙමින් පවතිනවා.\nඅප ප්‍රාදේශීය වාර්තාකරු පැවසුවේ, මවුස්සාකැලේ ජල පෝෂක ප්‍රදේශය වන මස්කෙලිය, ශ්‍රී පාද, නල්ලතන්නිය, අප්කට්,සාමිමලේ යන ප්‍රදේශවලට වර්ෂාව පතිත වන බවයි.\nමවුස්සාකැලේ ජලාශයේ ජල මට්ටම පසුගිය දිනවල පැවති අධික වියළි කාලගුණයත් සමග පහළ බැස තිබු අතර , මේ වන විට එම ජලාශයේ වේල්ලේ අඩි 120 සිට අඩි 44 දක්වා පහළ බැස ඇති බවත් වාර්තාකරු පැවසුවා.\nකාසල්රී ජලාශ වේල්ලේ උස අඩි 155 සිට අඩි 39 ක් දක්වා පහළ බැස ඇති බව ද එම ජලාශ භාර ඉංජිනේරුවන් කියා සිටියා.\nමේ අතර කාසල්රි ජල පෝෂක ප්‍රදේශ වන හැටන් , නොර්වුඩ් , බගවන්තලාව යන ප්‍රදේශවලට ද අධික වර්ෂාව ඇදහැලෙනවා.\nපවතින වර්ෂාවත් සමග මධ්‍යම කඳුකරයේ බටහිර බැවුම් ප්‍රදේශවල පානීය ජලය ලබා ගන්නා ජල මුලාශ යළිත් සක්‍රීය වී ඇති බව ද හැටන් ජල\nපාරිභෝගික සේවා මධ්‍යස්ථානයේ නිලධාරියෙකු පැවසුවා.",
       "URL": "https://www.hirunews.lk/301610/අදත්-පළාත්-රැසකට-මිලිමීටර-100-ඉක්මවූ-තද-වැසි-වීඩියෝ-හා-ඡායාරූප",
       "Category": "Local News",
       "Parent URL": "https://www.hirunews.lk/local-news.php?pageID=1239"
}