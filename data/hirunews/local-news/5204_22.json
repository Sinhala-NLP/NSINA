{
       "Source": "hirunews",
       "Timestamp": "Tuesday, 19 January 2016 - 9:49",
       "Headline": "යාපනය  මිරිසුවිල් ඝාතනයේ සැකකරුවන් තුන්දෙනාම පෝරකයට",
       "News Content": "යාපනය, මිරිසුවිල් ප්‍රදේශයේ පුද්ගලයෙකු ඝාතනය කොට ඔහුට අයත් වෑන් රථය පැහැරගෙන යාමේ සිද්ධියට වරදකරුවන් වූ තුන්දෙනෙකුට යාපනය මහාධිකරණ විනිසුරු ඉලන්චේලියන් ඊයේ මරණ දඩුවම නියම කළා.\n2006 වසරේ දෙසැම්බර් මස 13 වැනිදා මියගිය පුද්ගලයාට විත්තිකරුවන් විසින් මෝල් ගසකින් පහරදී මෙම ඝාතනය සිදු කර තිබුණා.\nමෙම ඝාතනයට වරදකරුවන් වූ තිදෙනාගෙන් පළමු විත්තිකරු ඝාතනය සිදු කර යතුරුපැදියකින් පළා යමින් සිටියදී අත්අඩංගුවට ගත් අතර සෙසු විත්තිකරුවන් කොල්ලකන ලද වෑන් රථයද සමඟ පසුව අත්අඩංගුවට ගත්තා.\nඑමෙන්ම ඝාතනය සඳහා යොදා ගත් මෝල්ගහ සොයාගනු ලැබුවේ කුඩමීයන් හමුදා කදවුර ආසන්නයේ පිහිටි කුඹුරකට විසි කර තිබියදීයි.\nමෙම ඝාතනයේ දෙවන විත්තකරු මේ වනවිට අතුරුදන්ව සිටිනවා.\nඅධිකරණය හමුවේ පාපොච්චාරණයක් කළ පළමු සහ තෙවැනි විත්තිකරුවන් ප්‍රකාශ කළේ මෙම ඝාතනය දෙවැනි විත්තිකරු විසින් සිදු කළ බවයි.\nවාහන ගණුදෙනුවක් සම්බන්ධ වචන හුවමාරුවක් දුරදිග යාමෙන් මෝල් ගසකින් මරණකරුට පහර දුන් බවත් මෙයට වගකිව යුත්තේ දෙවැනි විත්තිකරු පමණක් බවත් ඔවුන් ප්‍රකාශ කර තිබෙනවා.\nනඩුවේ තීන්දුව ප්‍රකාශයට පත් කරමින් මහාධිකරණ විනිසුරුවරයා මොවුන් තිදෙනාම වරදකරුවන් කළ අතර දෙවැනි විත්තිකරුට වාහන කොල්ලකෑමේ සිද්ධියට පස් වසරක බරපතල වැඩ සහිත සිර දඩුවමක් සහ රුපියල් 10,000ක දඩයක් ද නියම කළා.\nඅධිකරණය හමුවේ පෙනී නොසිටි අතුරුදන් වී සිටින දෙවැනි වරදකරුව ජාත්‍යන්තර පොලිසියේ සහාය ඇතිව අත්අඩංගුවට ගන්නා ලෙස පොලිස්පතිවරයාට මහාධිකරණය නියෝග කර තිබෙනවා.\nඑමෙන්ම මොහු දුටු තැන අත්අඩංගුවට ගන්නා ලෙස කටුනායක ගුවන්තොටුපළ පාලකවරයාට ද නියෝගයක් නිකුත් කෙරුණා.",
       "URL": "https://www.hirunews.lk/124282/යාපනය-මිරිසුවිල්-ඝාතනයේ-සැකකරුවන්-තුන්දෙනාම-පෝරකයට",
       "Category": "Local News",
       "Parent URL": "https://www.hirunews.lk/local-news.php?pageID=5204"
}