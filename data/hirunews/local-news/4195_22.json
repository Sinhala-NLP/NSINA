{
       "Source": "hirunews",
       "Timestamp": "Wednesday, 29 November 2017 - 13:12",
       "Headline": "පුංචි ඡන්දයට පෙර, ඒකාබද්ධයේ නායකයින් ගිවිසුමක",
       "News Content": "පළාත් පාලන මැතිවරණයට පෙර ඒකාබද්ධ විපක්ෂයේ පක්ෂ නායකයන් ඒකාබද්ධ ගිවිසුමකට එළඹීමට තීරණය කර තිබෙනවා.\nඒ, ඊයේ රාත්‍රියේ හිටපු ජනාධිපති මහින්ද රාජපක්ෂගේ ප්‍රධානත්වයෙන් පැවති ඒකාබද්ධ විපක්ෂයේ පක්ෂ නායකයන්ගේ හමුවේදියි.\nහිටපු ජනාධිපතිවරයාගේ නිළ නිවසේ පැවති මෙම සාකච්ඡාවට ඒකාබද්ධ විපක්ෂය නියෝජනය කරන පක්ෂවල නායකයින් සහභාගි වී තිබෙනවා.\nශ්‍රී ලංකා නිදහස් පක්ෂය සමඟ මේ වන විට සිදුකරන සාකච්ඡා සම්බන්ධයෙන් ද මෙම හමුවේදී අවධානය යොමු කර ඇති බව සඳහන්.\nඑහිදී තීරණය කර ඇත්තේ සාකච්ඡා ඉදිරියට ගෙන යාමට නම්, ශ්‍රී ලංකා නිදහස් පක්ෂය ආණ්ඩුවෙන් ඉවත් විය යුතු බවයි.\nඉදිරි සතියක කාලසීමාව තුළ අදාළ කොන්දේසි ඉටු කිරීමට ශ්‍රී ලංකා නිදහස් පක්ෂ පාර්ශවයෙන් පියවර ගත යුතු බවට ද තීරණය කර තිබෙනවා.\nපාර්ලිමේන්තු මන්ත්‍රී රංජිත් ද සොයිසා හිරු ප්‍රවෘත්ති අංශය සිදුකළ විමසීමකදී සඳහන් කළේ  ශ්‍රී ලංකා නිදහස් පක්ෂයේ ප්‍රතිචාරය මත සාකච්ඡා ඉදිරියට සිදුකරන්නේ ද, නැද්ද යන්න පිළිබඳව තීරණය කරන බවයි.\nකෙසේ වෙතත්, ශ්‍රී ලංකා පොදුජන පෙරමුණ පවසන්නේ ඉදිරි පළාත් පාලන මැතිවරණයට වෙනම තරඟ වැදීමට ඒකාබද්ධ විපක්ෂයේ පක්ෂ නායකයින් දැනටමත් තීරණය කර ඇති බවයි.",
       "URL": "https://www.hirunews.lk/177202/පුංචි-ඡන්දයට-පෙර-ඒකාබද්ධයේ-නායකයින්-ගිවිසුමක",
       "Category": "Local News",
       "Parent URL": "https://www.hirunews.lk/local-news.php?pageID=4195"
}