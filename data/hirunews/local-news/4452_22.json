{
       "Source": "hirunews",
       "Timestamp": "Sunday, 25 June 2017 - 15:09",
       "Headline": "දුම්රිය දෙපාර්තමේන්තුවත් ගාස්තු වැඩිවීමක් ඉල්ලයි",
       "News Content": "ගාස්තු වැඩි වීමක් ඉල්ලා ප්‍රවාහන අමාත්‍යාංශය වෙත යෝජනාවක් ඉදිරිපත් කළ බව දුම්රිය දෙපාර්තමේන්තුව පවසනවා.\nඅවසන් වරට දුම්රිය ගාස්තු සංශෝධනයක් සිදුව ඇත්තේ 2008 වසරේදියි.\nඑම වසරෙන් පසු අවස්ථා කිහිපයකදී ඉන්ධන මිල ඉහළ ගිය ද ගාස්තු සංශෝධනයක් සිදුනොවූ බවයි දුම්රිය සහකාර වාණිජ අධිකාරී එන්.ජේ. ඉදිපොළගේ හිරු ප්‍රවෘත්ති අංශයට සඳහන් කළේ.\n2015 වසරේ සියයට 20ක ගාස්තු වැඩිවීමක් ඉල්ලා යෝජනාවක් ඉදිරිපත් කෙරුණා.\nනමුත් තවමත් ඊට නිසි ප්‍රතිචාරයක් දක්වා නොමැති බවයි ඔහු කියා සිටියේ.\nඒ අනුව ජුලි මස 01 වන දා සිට වැඩි වන බස් ගාස්තුවලට සමගාමීව දුම්රිය ගාස්තු ද ඉහළ දැමිය යුතු බවටයි දුම්රිය සහකාර වාණිජ අධිකාරීවරයා සදහන් කළේ.\nමේ අතර, ජුලි මස පළමුවනදා සිට පෞද්ගලික බස් ගාස්තු ද සියයට 6.28 කින් ඉහල නැංවීමට පසුගියදා කැබිනට් අනුමැතිය ද හිමිවුණා.\nඑමෙන්ම මේ වන විට ත්‍රිරෝද රථ සංගම්  කිහිපයක් ද දැනට පවතින ගාස්තුව කිලෝමීටරයකට රුපියල් 10 ක ගාස්තු වැඩිවීමක් ඉල්ලා තිබෙනවා.",
       "URL": "https://www.hirunews.lk/164376/දුම්රිය-දෙපාර්තමේන්තුවත්-ගාස්තු-වැඩිවීමක්-ඉල්ලයි",
       "Category": "Local News",
       "Parent URL": "https://www.hirunews.lk/local-news.php?pageID=4452"
}