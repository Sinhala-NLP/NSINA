{
       "Source": "hirunews",
       "Timestamp": "Tuesday, 07 November 2017 - 17:28",
       "Headline": "මාර්තු 12 ව්‍යාපාරයෙන් පක්ෂ නායකයන් වෙත ලිපියක්",
       "News Content": "මාර්තු 12 ව්‍යාපාරය විසින් දේශපාලන පක්ෂ නායකයන් වෙත ලිපියක් යොමුකර තිබෙනවා.\nඒ පළාත් පාලන ඡන්ද විමසීම සඳහා සුදුසු අපේක්ෂකයන් තේරීම සම්බන්ධයෙන්.\nනව මැතිවරණ ක්‍රමයේ සාධනීය ලක්ෂණ ගණනාවක් අඩංගු වන බව එම ලිපිය මගින් මාර්තු 12 ව්‍යාපාරය පෙන්වා දෙනවා.\nඅපේක්ෂකයන් අතරින් අයෙකු හෝ තිදෙනෙකු වෙත මනාපය ලබාදීම වෙනුවට මින් සිදුවන්නේ දේශපාලන පක්ෂ වෙත ඡන්ද දායකයාගේ කැමැත්ත පල කිරීම බවයි ඔවුන් කියා සිටින්නේ.\nඉල්ලීම් 4ක් ප්‍රධාන වශයෙන් ඉටුකරදෙන ලෙස මාර්තු 12 ව්‍යාපාරය මෙම ලිපිය මගින් පක්ෂ නායකයන්ගෙන් ඉල්ලා තිබෙනවා.\nඑම ඉල්ලීම් 4 වන්නේ,\n1. අපේක්ෂකයන් තේරීමේදී පක්ෂ නායකයන් එකඟතාවය පළකර අත්සන් තැබූ මාර්තු 12 ව්‍යාපාරයේ නිර්ණායක සැළකිල්ලට ගන්නා ලෙස,\n2. සමානුපාතික ක්‍රමය  යටතේ තෝරා ගනු ලබන අපේක්ෂකයන් අතුරෙන් යම් ප්‍රතිශතයක්, පළාත් පාලනයට අදාළ විෂයන් පිළිබදව විශේෂඥතාවෙන් සපිරි පිරිස් අතරින් තෝරා ගන්නා ලෙස,\n3. අපේක්ෂකයන් තෝරා ගැනිමේදී දක්ෂ, නිර්මාණශීලී හැකියාවන් සහිත පිරිස් සදහා ප්‍රමුඛතාවය ලබාදෙන ලෙස,\nසහ\n4. නව මැතිවරණ ක්‍රමය අනුව තරුණ කෝටාව ඉවත්වී ඇති බැවින් නාම යෝජනා සැකසීමේදී තරුණ ප්‍රජාව වෙත යම් සුවිශේෂී ඉඩකඩක් ලබාදෙන ලෙසයි.\nමෙම ඉල්ලීම් පිළිනොගතහොත් මෙවර මැතිවරණයේදී ඡන්දදායකයන්ට, තම ඡන්ද භාවිතයේදී  කිසිදු තේරීමක් නොමැති බැවින්, යම් හෙයකින් දේශපාලන පක්ෂ සුදුස්සන් ලැයිස්තුවලට ඇතුළත් කිරීමට අපොහොසත් වුවහොත්, දෙගුණයක් බවට පත්වීමට නියමිතව ඇති පළාත් පාලන ආයතන සභිකයන් මගින් සැබෑ ජනතා නියෝජනයක් සිදු නොවන බවට ඔවුන් අනතුරු අඟවනවා.\nතවද අපේක්ෂකයන් තෝරා ගැනීමේදී අනුගමනය කිරීමට බලාපොරොත්තු වන නිර්ණායක පාක්ෂිකයන්ට හෙළිකරන ලෙසත් ඔවුන් එම ලිපිය මගින් අවසාන වශයෙන් ඉල්ලා තිබුණා.",
       "URL": "https://www.hirunews.lk/175481/මාර්තු-12-ව්‍යාපාරයෙන්-පක්ෂ-නායකයන්-වෙත-ලිපියක්",
       "Category": "Local News",
       "Parent URL": "https://www.hirunews.lk/local-news.php?pageID=4230"
}