{
       "Source": "hirunews",
       "Timestamp": "Sunday, 23 May 2021 - 16:55",
       "Headline": "යාස් චන්ඩ මාරුතයෙන් ඉන්දියාවේ ඔඩීෂා ප්‍රාන්තයට දරුණු බලපෑම් ඇති වන ලකුණු",
       "News Content": "බෙංගාල බොක්ක සහ අන්දමින් මුහුදු ආශ්‍රිතව වර්ධනය වී ඉන්දියාවට දෙසට යොමුවන යාස් චන්ඩ මාරුතයෙන් ඔඩීෂා ප්‍රාන්තයේ දිස්ත්‍රික්ක 3 කට දරුණු බලපෑමක් ඇතිවිය හැකි බවට ඉන්දීය කාලගුණ විද්‍යා අංශ අනතුරු ඇගවීමක් කළා.\nමේ වනවිට ගැඹුරු පීඩන අවපාතයක් ලෙස වර්ධනය වී ඇති එය චන්ඩ මාරුතයක් ලෙස ලබන 26 වනදා ඔඩීෂා සහ බටහිර බෙංගාල වෙරළට ළගා වනු ඇතැයි අපේක්ෂිතයි.\nඉන්දීය කාලගුණ විද්‍යා දෙපාර්තමේන්තුව නියෝජ්‍ය අධ්‍යක්ෂ උමාෂංකර් දාස් සඳහන් කළේ ඔඩීෂාවේ උතුරු දිගින් පිහිටි මයුර්බනාජ්, භාද්‍රක් සහ බලසෝර් දිස්ත්‍රික්ක වලට එම බලපෑම වැඩි වශයෙන් සිදුවිය හැකි බවයි.\nදැනටමත් එම ප්‍රදේශවලට ඇදහැලෙන වැසි අනිද්දා වනවිට එය තවදුරටත් උත්සන්න වනු ඇතැයි ඔහු වැඩිදුරටත් සඳහන් කළා.\nයාස් චන්ඩ මාරුතයට මුහුණදීම සඳහා ඉන්දීය ආරක්ෂක අංශ සහ වෙරළාරක්ෂක බලකාය සීරුවෙන් තබා ඇති බවයි ඉන්දීය මාධ්‍ය සඳහන් කළේ.",
       "URL": "https://www.hirunews.lk/272223/යාස්-චන්ඩ-මාරුතයෙන්-ඉන්දියාවේ-ඔඩීෂා-ප්‍රාන්තයට-දරුණු-බලපෑම්-ඇති-වන-ලකුණු",
       "Category": "Local News",
       "Parent URL": "https://www.hirunews.lk/local-news.php?pageID=1934"
}