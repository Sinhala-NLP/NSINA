{
       "Source": "hirunews",
       "Timestamp": "Tuesday, 21 March 2017 - 7:49",
       "Headline": "රජයේ වෛද්‍යවරුන්ගේ අනතුරු ඇඟවීම අලුත් ක්‍රමයකට",
       "News Content": "වෛද්‍ය අධ්‍යාපනයේ අවම ප්‍රමිතිය නීති ගත කරන ලෙසට සෞඛ්‍ය අමාත්‍යවරයාගෙන් කල ඉල්ලිමට ලබන 30 වන දා වන තෙක් විසදුමක් නොලැබුණහොත් පෞද්ගලික වෛද්‍ය සේවය ඇතුළු සියලුම වෛද්‍ය සේවා වලින්ද ඉවත් වීමට කටයුතු කරන බව රජයේ  වෛද්‍ය නිලධාරින්ගේ සංගමය පවසනවා.\nඑහි නියෝජ්‍ය ලේකම් වෛද්‍ය හරිත අළුත්ගේ මේ බව ප්‍රකාශ කළේ කොළඹ ඊයේ පැවති මාධ්‍ය හමුවකට එක්වෙමින්.\nමේ අතර, සයිටම් වෛද්‍ය විද්‍යාලයට අනුමැතිය ලබාදීම සම්බන්ධයෙන් කෝප් කමිටුව සිදුකරන පරීක්ෂණයට සාක්ෂි ලබාදීම සඳහා ශ්‍රී ලංකා වෛද්‍ය සභාවේ නිලධාරීන් පිරිසක් ඊයේ එහි ගොස් තිබෙනවා.\nපසුව මෙම ආයතනයට අනුමැතිය ලබාදීමේදී අක්‍රමිකතා රැසක් ඇති වී ඇති බවට වෛද්‍ය සභාව සාක්ෂි සහිතව කරුණු ඉදිරිපත් කර ඇති බව සදහන්.\nපෞද්ගලික වෛද්‍ය විද්‍යාල සම්බන්ධයෙන් ජනතාව දැනුවත් කිරීම සඳහා අත්පත්‍රිකා බෙදා දීමේ වැඩසටහනක් ද ඊයේ දිනයේදී කොළඹ කොටුව දුම්රියපොළ ඉදිරිපිට දී දියත් කළා.\nඒ, පෞද්ගලික වෛද්‍ය විද්‍යාලය විරෝධී මධ්‍යස්ථානය විසින්.\nමේ අතර, රජයේ වෛද්‍ය සිසුන්ගේ දෙමව්පිය සංසදය ඊයේ පස්වරුවේ විශ්වවිද්‍යාල ප්‍රතිපාදන කොමිෂන් සභාවට ගොස් එහි සභාපති මහාචාර්ය මොහාන් ද සිල්වා මුණ ගැසුණා.\nඒ, විශ්වවිද්‍යාලවල අධ්‍යාපනය ලබන වෛද්‍ය සිසුන්ගේ අධ්‍යාපන කටයුතුවලට බාධා එල්ල වන බව පවසමින්.\nඔවුන් එහිදී ප්‍රතිපාදන කොමිෂන් සභාවේ සභාපතිවරයාගෙන් ඉල්ලා ඇත්තේ කඩිනමින් ම වෛද්‍ය පීඨවල අධ්‍යාපන කටයුතු විධිමත් කරන ලෙසයි.\nමේ වන විටත් පවතින විරෝධතා හේතුවෙන් රජයේ විශ්වවිද්‍යාලවල අධ්‍යාපන කටයුතු බිද වැටී ඇති බවයි ඔවුන් කොමිසමේ සභාපතිවරයාට දැනුම් දී ඇත්තේ.\nමෙලෙස ඊයේ දිනයේදී මෙම සාකච්ඡාවට සහභාගි වූ සියලු දෙමව්පියන් විශේෂඥ වෛද්‍යවරුන් වීම ද විශේෂත්වයක්.",
       "URL": "https://www.hirunews.lk/157334/රජයේ-වෛද්‍යවරුන්ගේ-අනතුරු-ඇඟවීම-අලුත්-ක්‍රමයකට",
       "Category": "Local News",
       "Parent URL": "https://www.hirunews.lk/local-news.php?pageID=4603"
}