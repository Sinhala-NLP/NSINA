{
       "Source": "hirunews",
       "Timestamp": "Tuesday, 28 November 2017 - 17:09",
       "Headline": "පාසල් සිසුන් සඳහා අලුත් යන්ත්‍රයක්",
       "News Content": "රජයේ පාසල්වලට ඇතුළත්වන සිසුන්ගේ අනන්‍යතාව නිවැරදිව තහවුරු කරගැනීම සඳහා මෙන්ම විභාග කටයුතුවල පහසුව සඳහා විශේෂ හඳුනාගැනීමේ ක්‍රමවේදයක් යොදාගැනීමට අධ්‍යාපන අමාත්‍යාංශයේ අවධානය යොමුව තිබෙනවා.\nඒ අනුව පාසල්වලට ඇතුළත්වන සෑම ශිෂ්‍යයෙකුටම අනන්‍ය ශිෂ්‍ය අංකයක් ලබාදීම මෙන්ම ඇඟිලි සලකුණු මගින් අනන්‍යතාව තහවුරු කරගැනීම සඳහා ක්‍ෂණික ප්‍රතිචාර කේතයක් ලබාදීමටයි යෝජනා වී ඇත්තේ.\nමෙම අංකය පාසල් මට්ටමින් සිදු කෙරෙන ප්‍රධාන කඩඉම් විභාගවලදීද යොදාගැනීමට නියමිතයි.\nමේ හරහා ප්‍රධාන කඩඉම් විභාගවලදී සිසුන්ගේ සාධන තත්ත්වයන් නිරීක්ෂණය කිරීමට හැකියාව ලැබෙනු ඇති බවයි අධ්‍යාපන අමාත්‍යාංශය සඳහන් කළේ.\nඑමෙන්ම උත්තර පත්‍ර පරීක්ෂාවේදී බහුවරණ පත්‍ර පරීක්ෂා කිරීමට නවීන තාක්ෂණයෙන් යුත් යන්ත්‍ර මිලදී ගැනීමටද එම අමාත්‍යාංශයේ අවධානය යොමුව තිබෙනවා.\nබහුවරණ ප්‍රශ්න පත්‍ර ඇගයීමට ගතවන කාලය අවම කරගැනීම මෙහි අරමුණයි.",
       "URL": "https://www.hirunews.lk/177145/පාසල්-සිසුන්-සඳහා-අලුත්-යන්ත්‍රයක්",
       "Category": "Local News",
       "Parent URL": "https://www.hirunews.lk/local-news.php?pageID=4196"
}