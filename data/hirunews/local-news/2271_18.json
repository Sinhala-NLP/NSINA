{
       "Source": "hirunews",
       "Timestamp": "Wednesday, 16 December 2020 - 13:56",
       "Headline": "යළි හිස ඔසවන සේනා උවදුර (වීඩියෝ)",
       "News Content": "සේනා දළඹු උවදුර මැඩපැවැත්වීම සඳහා අකමැත්තෙන් වුවද වගාවන් සඳහා සෞඛ්‍යාරක්ෂිත නොවන රසායන ද්‍රව්‍ය යෙදීමට සිදුව ඇතැයි ගොවීන් පවසනවා.\nඔවුන් ඉල්ලා සිටින්නේ වගා හානි සිදුවීමෙන් දුෂ්කරතාවට පත් ගොවීන් පිළිබඳව බලධාරීන්ගේ අවධානය යොමුවිය යුතු බවයි.\nදින කිහිපයක පටන් යළි ව්‍යාප්තිය ඇරඹි සේනා දළඹු උවදුර මෙරටින් පළමුවරට වාර්තා වූයේ 2018 වසරේ ඔක්තෝබර් මාසයේදී.\nබඩ ඉරිගු වගාවට අමතරව කුරක්කන්, වී, කෙසෙල්, එළවළු ඇතුළු බෝග වගාවන්ට මේවන විට සේනා දළඹුවන් ව්‍යාප්තවී තිබෙනවා.\nදළඹු ව්‍යාප්තිය පාලනය කිරීම සඳහා ඇතැම් ගොවීන් සිදුකරන්නේ වගාවන් ගිනි තබා විනාශ කිරීමයි.\nඅනුරාධපුර දිස්ත්‍රික්කයේ නොච්චියාගම - කුකුල්කටුව ප්‍රදේශයේ වගාවන්ටද සේනා දළඹුවන් ව්‍යාප්ත වී ඇති ආකාරයයි මේ.\nදහසකුත් එකක් බලාපොරොත්තු තබාගෙන මෙම කන්නයේ බඩඉරිගු වගා කළ අනුරාධපුර දිස්ත්‍රික්කයේ ගොවින් මෙම දළඹු උවදුර හේතුවෙන් අද වන විට පත්ව ඇත්තේ දැඩි ආර්ථික දුෂ්කරතාවකටයි.\nමේ ගල්ගමුව - හේන්වලගම, මකුලෑව, දිවුල්ගනේ ඇතුළු ප්‍රදේශවල බඩඉරිඟු වගාවන්ද සේනා දළඹුවන්ගේ ග්‍රහණයට නතුවී තිබෙනවා.",
       "URL": "https://www.hirunews.lk/257175/යළි-හිස-ඔසවන-සේනා-උවදුර-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2271"
}