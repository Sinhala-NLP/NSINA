{
       "Source": "hirunews",
       "Timestamp": "Tuesday, 27 July 2021 - 15:36",
       "Headline": "විසඳුමක් නැහැ. - ඔන්ලයින් ගුරු වර්ජනය අඛන්ඩව",
       "News Content": "අග්‍රාමාත්‍යවරයාගේ ප්‍රධානත්වයෙන් අද අරලිය ගහ මන්දිරයේ පැවති සාකච්ඡාවේදී ද, විසඳුමක් නොලැබීම හේතුවෙන් ඔන්ලයින් ඉගැන්වීම් වලින් ඉවත් වීමේ වෘත්තීය ක්‍රියාමාර්ගය තවදුරටත් අඛණ්ඩව ක්‍රියාත්මක කරන බව වර්ජනයේ නිරත ගුරු - විදුහල්පති වෘත්තීය සමිති පවසනවා.\nඑම වෘත්තීය සමිති නියෝජිතයින් මේ බව ප්‍රකාශ කළේ අදාල සාකච්ඡාවෙන් අනතුරුව මාධ්‍ය වෙත අදහස් දක්වමින්.\nකෙසේ වෙතත්, අදාළ සාකච්ඡාවේදී අග්‍රාමාත්‍ය මහින්ද රාජපක්ෂ සඳහන් කර ඇත්තේ ගුරු විදුහල්පති වැටුප් විෂමතාව සහ ගුරු - විදුහල්පති සේවාව සංවෘත සේවාවක් බවට පත් කිරීම පිළිබඳ අවසන් තීරණය ලබන සඳුදා පැවැත්වෙන කැබිනට් මණ්ඩල රැස්වීමෙන් අනතුරුව ලබා දෙන බවයි.\nවැටප් කොමිසම සමග සාකච්ඡා කර වැටුප් ගෙවීම පිළිබද තීරණයකට එළඹිය යුතු බව අග්‍රාමාත්‍යවරයා එහිදී අවධාරණය කර තිබෙනවා.\nඑමෙන්ම, තමා කැබිනට් මණ්ඩලයේදී ගුරුවරුන් සහ විදුහල්පතිවරුන් වෙනුවෙන් පෙනී සිටින බවත්, අදාල ගැටලුව නිරාකරණය කිරීමට තමා සූදානම් බවත් අග්‍රාමාත්‍යවරයා එහිදී ප්‍රකාශ කල බවයි අග්‍රාමාත්‍ය කාර්යාලය වැඩිදුරටත් සඳහන් කළේ.\nසිය ගැටලුව පිළිබඳ දැනුවත් කිරීම සඳහා වර්ජනයේ නිරත ගුරු - විදුහල්පති වෘත්තීය සමිති නියෝජිතයින් අද පස්වරුවේ කොළඹ අගරදගුරු අතිඋතුම් මැල්කම් කාදිනල් රංජිත් හිමිපාණන් හමුවුණා.\nගුරු - විදුහල්පති වෘත්තීය සමිති කිහිපයක් ආරම්භ කල ඔන්ලයින් ඉගැන්වීම් වලින් ඉවත් වීමේ වෘත්තීය ක්‍රියාමාර්ගය අද ක්‍රියාත්මක වූයේ 16 වන දිනටයි.\nමේ අතර, යෝජිත කොතලාවල විශ්වවිද්‍යාල පනතට විරෝධය පළ කරමින් හෙට දිනයේදී ඔන්ලයින් අධ්‍යාපන කටයුතු වලින් ඉවත් වීමට විශ්වවිද්‍යාල ආචාර්ය සමිති සම්මේලනය ද තීරණය කර තිබෙනවා.",
       "URL": "https://www.hirunews.lk/278150/විසඳුමක්-නැහැ-ඔන්ලයින්-ගුරු-වර්ජනය-අඛන්ඩව",
       "Category": "Local News",
       "Parent URL": "https://www.hirunews.lk/local-news.php?pageID=1792"
}