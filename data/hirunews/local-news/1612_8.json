{
       "Source": "hirunews",
       "Timestamp": "Friday, 22 October 2021 - 18:53",
       "Headline": "අරලගංවිල නීති විරෝධී වැලි ගොඩ දැමීමක් ගැන පොලිස් විමර්ශන",
       "News Content": "අරලගංවිල - කුඩා ඔය අමුණේ නීති විරෝධී ලෙස වැලි ගොඩ දැමීමේ සිද්ධියක් සම්බන්ධයෙන් පොලීසිය විමර්ශන ආරම්භ කර තිබෙනවා.\nපොලීසිය සඳහන් කළේ වැලි පටවා තිබූ ට්‍රැක්ටර් රථ 3 ක් මේ වන විට අත්අඩංගුවට ගෙන ඇති බවයි. ඒවායේ රියදුරන් සහ තවත් ට්‍රැක්ටර් 2ක් පලා ගොස් ඇති බව පොලීසිය ප්‍රකාශ කළා.\nහම්බන්තොට ප්‍රදේශයේ ව්‍යපාරිකයෙකු විසින් බැකෝ යන්ත්‍ර ද යොදා ගනිමින් අද එම ස්ථානයේ වැලි ගොඩ දමමින් සිටි අවස්ථාවේදී උණුසුම් තත්වයක් ඇති වුණේ ප්‍රදේශවාසීන්, ගොවි සංවිධාන සහ මහා සංඝරත්නය එම ස්ථානයට පැමිණ විරෝධය පල කිරීමත් සමගයි.\nඔවුන් සඳහන් කළේ අදාළ ඔයේ රොන් මඩ ඉවත් කිරීමට මහවැලි අධිකාරිය මගින් තමන්ට අවසර ලබාදී ඇති බව පවසමින් අදාළ ව්‍යාපාරිකයන් එහි වැලි ගොඩදැමීම සිදුකරන බවයි.\nඑම ස්ථානයේ වැලි ගොඩ දැමීම හේතුවෙන් කුඩා ඔය අමුණට, ගං ඉවුරට, වාරි මාර්ග පද්ධතියට මෙන්ම පාලමටද හානි සිදුවන බව ද එහිදී ඔවුන් පෙන්වා දුන්නා.\nවිරෝධය හමුවේ වැලි ගොඩ දමමින් සිටි පිරිස එම ස්ථානයෙන් පලා ගොස් තිබෙනවා.",
       "URL": "https://www.hirunews.lk/285768/අරලගංවිල-නීති-විරෝධී-වැලි-ගොඩ-දැමීමක්-ගැන-පොලිස්-විමර්ශන",
       "Category": "Local News",
       "Parent URL": "https://www.hirunews.lk/local-news.php?pageID=1612"
}