{
       "Source": "hirunews",
       "Timestamp": "Monday, 09 May 2022 - 12:43",
       "Headline": "ගෑස් ඉල්ලා අදත් මාර්ග අවහිර කරයි - සිලින්ඩර 30,000ක් කොළඹට සහ ගම්පහට",
       "News Content": "ජනාධිපති ගෝඨාභය රාජපක්ෂගේ මැදිහත්වීම මත අද සහ හෙට දිනවලදී ගෘහස්ථ ගෑස් සිලින්ඩර 15,000 බැගින් බෙදාහැරීමට කටයුතු කරන බව ලිට්රෝ සමාගමේ සභාපති විිජිත හේරත් ප්‍රකාශ කළා.\nකොළඹ සහ ගම්පහ නගරවලට මූලිකත්වය ලබාදෙමින් එම ගෑස් සිලින්ඩර බෙදාහැරීම සිදුකරන බවයි ඔහු කියා සිටියේ.\nකෙසේ වෙතත් සභාපතිවරයා අද පෙරවරුවේ ප්‍රකාශ කර තිබුණේ ගෘහස්ථ ගෑස් සිලින්ඩර නිකුත් කිරීම සඳහා ප්‍රමාණවත් තරම් ගෑස් තොග තමන් සතුව නොමැති බැවින් අනවශ්‍ය ලෙස පෝලිම්වල රැඳී නොසිටින ලෙස ජනතාවගෙන් ඉල්ලා සිටින බවයි.\nකෙසේ වෙතත් අත්‍යාවශ්‍ය සේවා සඳහා පමණක් ගෑස් නිකුත් කරන බව ඔහු කියා සිටියා.\nඑහෙත් පසුව හිරු ප්‍රවෘත්ති අංශයට අදහස් දක්වමින් ලිට්රෝ සමාගමේ සභාපති විජිත හේරත් සඳහන් කළේ හෙට පස්වරුවේ ගෑස් නෞකාවක් දිවයිනට ළඟාවීමට නියමිත බවයි.\nදැනට පවතින තොගවලින් දිනකට සිලින්ඩර් 15,000 බැගින් අද සහ හෙට ගෘහස්ථ ගෑස් සිලින්ඩර වෙළඳපොලට නිකුත් කිරීමට කටයුතු කරන බවද ඔහු පැවසුවා.\nඉන් පසු දෛනිකව සිලින්ඩර 80,000 බැගින් නිකුත් කිරීමට බලාපොරොත්තු වන අතර, එහිදී කොළඹ සහ ගම්පහ නගරවලට ප්‍රමුඛත්වය ලබාදෙන බවයි ලිට්රෝ සභාපතිවරයා කියා සිටියේ.\nගෑස් ඉල්ලා, අද පෙරවරුවේත් ප්‍රදේශ රැසක විරෝධතා පැවතියා. පෑලියගොඩ නුගේ මංසන්ධියේ සිදුකළ විරෝධතාවක් නිසා කොළඹ - මීගමුව ප්‍රධාන මාර්ගය එම ස්ථානයෙන් අවහිර වී තිබූ බවයි අප වාර්තාකරු පැවසුවේ.\nඑසේම අලුත්ගම - දර්ගා නගරයේ ලිට්රෝ ගෑස් බෙදාහැරීමේ මධ්‍යස්ථානය ඉදිරිපිටට රැස්වූ ජනතාව අද පෙරවරුවේ ගෑස් ඉල්ලා විරෝධතාවක් පවත්වා තිබෙනවා.\nගෑස් හිඟය සම්බන්ධයෙන් විමසීම සඳහා සිවිල් සංවිධාන නියෝජිතයින් කිහිපදෙනෙකු අද පෙරවරුවේ කොළඹ පිහිටි ලාෆ්ස් සමාගමේ ප්‍රධාන කාර්යාලය වෙත පැමිණියා.\nමේ අතර ඉන්ධන ලබාගැනීම සඳහා දිවයිනේ ප්‍රදේශ ගණනාවක ජනතාව මේ වනවිටත් දිගු පෝලිම්වල රැඳී සිටිනවා. ඉන්ධන නොමැතිවීම හමුවේ බොහෝ පිරවුම්හල් වසා දමා ඇති බවයි වාර්තාවුණේ.",
       "URL": "https://www.hirunews.lk/303910/ගෑස්-ඉල්ලා-අදත්-මාර්ග-අවහිර-කරයි-සිලින්ඩර-30000ක්-කොළඹට-සහ-ගම්පහට",
       "Category": "Local News",
       "Parent URL": "https://www.hirunews.lk/local-news.php?pageID=1181"
}