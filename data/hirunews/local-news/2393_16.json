{
       "Source": "hirunews",
       "Timestamp": "Monday, 12 October 2020 - 20:52",
       "Headline": "කෑගල්ලේ වෛද්‍යවරියගේ, පවුලේ සාමාජිකයිනුත් ආසාදිතයන් වෙයි (වීඩියෝ)",
       "News Content": "කටුනායක ගුවන් තොටුපළේ ශ්‍රී ලන්කන් ගුවන් භාණ්ඩ මෙහෙයුම් අංශයේ සේවකයෙකුට ද කොරෝනා වෛරසය ආසාදනය වී තිබෙනවා.\nඔහු ගම්පහ දිස්ත්‍රික්කයේ පදිංචිකරුවෙකු වන අතර, බාහිර අයෙකුගෙන් මෙම වෛරසය වැළදී ඇති බවටයි දැනට සිදුකරන ලද සොයා බැලීම්වලින් තහවුරු වී ඇත්තේ. ඒ අනුව එම සේවකයා සමඟ රාජකාරී කළ තවත් සේවකයින් 50 දෙනෙකු පමණ මේ වන විට පී.සී.ආර්. පරීක්ෂණවලට භාජනය කර තිබෙනවා.\nමීට අමතරව කොළඹ ප්‍රදේශයේ පෞද්ගලික බැංකුවක පුද්ගලයෙකුටද කොරෝනා ආසාදනය වි ඇති බවට එම  ආයතනය ප්‍රකාශ කලා.\nකටුනායක ආයෝජන කලාපයේ ඇඟළුම් කර්මාන්තශාලා තුනකින්ද කොරෝනා ආසාදිතයන් 28 දෙනෙකු වාර්තා වී ඇති අතර, ආයෝජන කලාපය ආශ්‍රිතව තවදුරටත් පී.සී.ආර් පරීක්ෂණ සිදුකරමින් පවතින බවයි ආයෝජන මණ්ඩලය සඳහන් කළේ.\nකෙසේ වෙතත්, ආයෝජන කලාපයේ කටයුතු දැඩි සෞඛ්‍යාරක්ෂිත ක්‍රමවේද යටතේ අඛණ්ඩව පවත්වාගෙන යාමට කටුනායක ආයෝජන කලාපයේ කර්මාන්තකරුවන්ගේ සංගමය තීරණය කර තිබෙනවා.\nමේ අතර, ශ්‍රී ජයවර්ධනපුර රෝහලේ 4 වන වාට්ටුවට ඇතුළත් කෙරුණු කතෝලික පුජකවරයෙකුට කොරෝනා ආසාදිත බවට පසුගියදා තහවුරු වීමත් සමඟ එම රෝහලේ හෙද නිලධාරිනියන් හතරදෙනෙකු නිරෝධායනය සඳහා පිලියන්දල ප්‍රදේශයේ නිරෝධායන මධ්‍යස්ථානයකට යොමුකර තිබෙනවා.\nකෙසේ වෙතත්, අදාල වාට්ටුව සමග සම්බන්ධ වු තමන් නිරෝධායනයට හෝ පි.සි.ආර් පරීක්ෂණ සදහා හෝ යොමුකර නොමැති බවටයි එම රෝහලේ කණිෂ්ඨ කාර්ය මණ්ඩල චෝදනා කරන්නේ.\nඑමෙන්ම, අදාල කතෝලික පුජකවරයා ප්‍රතිකාර ලැබු වාට්ටුවේ සිටි රෝගීන් දෙදෙනෙකු එම වාට්ටුව තුලම නිරෝධායනයට  යොමුකර තිබෙනවා.\nශ්‍රී ජයවර්ධනපුර විශ්වවිද්‍යාලයේ පානදුර ප්‍රදේශයේ පදිංචි කොරෝනා ආසාදිත සිසුවිය සමග පෞද්ගලික නවාතැනේ නතරවී සිටි කොරෝනා ආසාදිත බවට අද වාර්තා වූ ඇගේ මිතුරියට සිදුකල දෙවන පී.සී.ආර්. පරීක්ෂණයෙන් ඇයට එම වෛරසය ආසාදනය වී නොමැති බව තහවුරු වී තිබෙනවා.\nඑමෙන්ම, ඊයේ වාර්තා වූ කොරෝනා ආසාදිතයන් අතර සිටි වෛද්‍යවරියන් තුන්දෙනා කෑගල්ල මහරෝහලේ සේවය කරන අය වන අතර, එම එක් වෛද්‍යවරියකගේ ස්වාමිපුරුෂයාට සහ පුත්‍රයාට ද මෙම වෛරසය ආසාදනය වී ඇති බව කෑගල්ල දිස්ත්‍රික් සෞඛ්‍ය සේවා අධ්‍යක්ෂ වෛද්‍ය කුමාර වික්‍රමසිංහ සඳහන් කළා.\nරුහුණ විශ්වවිද්‍යාලයේ ශිෂ්‍යාවකගේ පියෙකුටද කොරෝනා ආසාදිත බව තහවුරු වීමත් සමග අදාළ ශිෂ්‍යාව සහ ඇය සමග දෙවුන්දර ප්‍රදේශයේ පිහිටි පෞද්ගලික නවාතැනේ සිටි තවත් සිසුවියක්ද නිරෝධායනය සඳහා යොමු කෙරුණා. ඔවුන්ගේ පී.සී.ආර්. පරීක්ෂණ හෙට දිනයේ සිදුකිරීමට නියමිතයි.\nමේ අතර, කඳාන ලංකා විදුලි පෞද්ගලික සමාගමේ සේවකයින් 12 දෙනෙකුට ද කොරෝනා වෛරසය ආසාදනය වී ඇති බව ජාඇල මහජන සෞඛ්‍ය පරීක්ෂකවරයා ප්‍රකාශ කළා.\nඑම ආයතනයේ සේවකයෙකුගේ දියණිය මිනුවන්ගොඩ බ්‍රැන්ඩික්ස් ආයතනයේ සේවය කර ඇති බව වාර්තා වීමත් සමඟ ඔහු සෞඛ්‍ය නිලධාරී කාර්යාලය මගින් නිරෝධායනය සඳහා යොමු කර තිබෙනවා.\nඒ අනුව ඔහු සේවය කළ කඳාන ලංකා විදුලි පෞද්ගලික සමාගමේ සේවකයින්  13 දෙනෙකු පී.සී.ආර්. පරීක්ෂණ සඳහා යොමු කිරීමෙන් අනතුරුව ඉන් 12 දෙනෙකුට කොරෝනා වෛරසය ආසාදනය වී ඇති බව තහවුරු වී යැයි ජාඇල මහජන සෞඛ්‍ය පරීක්ෂකවරයා සඳහන් කළා.\nදුම්රිය දෙපාර්තමේන්තුවේ මාළිගාවත්ත බලවේග ධාවනාගාරයේ රාජකාරියේ යෙදී සිටින සේවකයෙකුගේ බිරිඳකට ද කොරෝනා වෛරසය ආසාදනය වී ඇති බව අද තහවුරු වුණා.\nගම්පහ - උඩුගම්පල පදිංචි ඇය මිනුවන්ගොඩ බ්‍රැන්ඩික්ස් ආයතනයේ සේවයේ නියුතු කාන්තාවක්.\nඒ හේතුවෙන් ඇයගේ ස්වාමි පුරුෂයා සහ ඔහු සමඟ සේවය කරන තවත් හයදෙනෙකු ස්වයං නිරෝධානයට යොමුකර ඇති බවයි මාළිගාවත්ත මහජන සෞඛ්‍ය පරික්ෂකවරයා ප්‍රකාශ කළේ.\nහුදෙකලා කෙරුණු මන්නාරම ප්‍රදේශයේ පට්ටිතෝට්ටම් සහ පෙරියකඩෙයි යන ගම්මාන අද පස්වරු 6 සිට යළි සාමාන්‍ය තත්ත්වයට පත් කරන බව යුද හමුදාපති ලුතිනන් ජෙනරාල් ශවේන්ද්‍ර සිල්වා ප්‍රකාශ කළා.\nමේ අතර, බොරැල්ල වෛද්‍ය පර්යේෂණ ආයතනයේ නියෝජ්‍ය අධ්‍යක්ෂ වෛද්‍ය ජයරුවන් බණ්ඩාර සෞඛ්‍ය අමාත්‍යාංශයේ මාධ්‍ය ප්‍රකාශකවරයා ලෙස ද පත් කර තිබෙනවා.\nඊයේ දිනයේදී පමණක් දිවයින පුරා පී.සී.ආර්. පරීක්ෂණ 6482ක් සිදුකර තිබෙනවා.\nසෞඛ්‍ය ප්‍රවර්ධන කාර්යාංශයේ අද පස්වරුවේ පැවති මාධ්‍ය හමුවකට එක්වෙමින් බොරැල්ල වෛද්‍ය පර්යේෂණ ආයතනයේ නියෝජ්‍ය අධ්‍යක්ෂ, සෞඛ්‍ය අමත්‍යාංශයේ මාධ්‍ය ප්‍රකාශක වෛද්‍ය ජයරුවන් බණ්ඩාර ඒ බව සඳහන් කළා.",
       "URL": "https://www.hirunews.lk/252405/කෑගල්ලේ-වෛද්‍යවරියගේ-පවුලේ-සාමාජිකයිනුත්-ආසාදිතයන්-වෙයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2393"
}