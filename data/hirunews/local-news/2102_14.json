{
       "Source": "hirunews",
       "Timestamp": "Monday, 08 March 2021 - 13:45",
       "Headline": "මෛත්‍රී, රනිල් ඇතුලු පිරිසට එරෙහි පාස්කු පෙත්සම් විභාගය ජූනි හත්වනදා (වීඩියෝ)",
       "News Content": "ප්‍රමාණවත් බුද්ධි තොරතුරු ලැබී තිබියදී පාස්කු ඉරුදින එල්ල කෙරුණු ත්‍රස්ත ප්‍රහාරය මැඩපැවැත්වීමට ක්‍රියා නොකිරීම තුළින් මූලික අයිතිවාසිකම් උල්ලංඝනය කළේ යැයි චෝදනා කරමින් හිටපු ජනාධිපති මෛත්‍රිපාල සිරිසේන, හිටපු අග්‍රාමාත්‍ය රනිල් වික්‍රමසිංහ ඇතුලු පිරිසකට එරෙහිව ගොනු කෙරුණු මූලික අයිතිවාසිකම් පෙත්සම් පිළිබඳ විභාගය ජූනි මස හත්වනදා දක්වා කල් තැබුණා.\nඒ, මෙම පෙත්සම් අගවිනිසුරු ජයන්ත ජයසූරිය ඇතුලු සත්පුද්ගල ශ්‍රේෂ්ඨාධිකරණ විනිසුරු මඩුල්ලක් හමුවේ අද කැඳවූ අවස්ථාවේදියි.\nමෙම පෙත්සම් අද සිට දින තුනක් නොකඩවා විභාගයට ගැනීමට මීට පෙර ශ්‍රේෂ්ඨාධිකරණය දින නියම කර තිබුණා.\nපෙත්සම කැඳවූ අවස්ථාවේදී නීතිපතිවරයා වෙනුවෙන් පෙනී සිටි අතිරේක සොලිසිටර් ජනරාල් ප්‍රියන්ත නාවාන, අධිකරණය හමුවේ කරුණු දක්වමින් මෙම පෙත්සම්වලට තමන් පෙනී සිටින ඇතැම් වගඋත්තරකරුවන්ට ජනාධිපති කොමිසමේ අවසන් වාර්තාව මගින් චෝදනා එල්ලවී ඇති හෙයින් ඔවුන්ට තවදුරටත් තමන් පෙනී සිටින්නේද යන්න තීරණය කිරීම සඳහා කල් ලබාදෙන ලෙස ඉල්ලා සිටියා.\nඑම ඉල්ලීම පිලිගත් ශ්‍රේෂ්ඨාධිකරණය අද පැවැත්වීමට නියමිතව තිබූ විභාගය අවලංගු කළ අතර, එම පෙත්සම් ජූනි මස 7, 8 සහ 9 දිනවල විභාග කිරීමට තීරණය කළා.\nශ්‍රී ලංකා නීතීඥ සංගමය ඇතුලු පාර්ශව 12 ක් මේ සම්බන්ධයෙන් මූලික අයිතිවාසිකම් පෙත්සම් ගොනුකර තිබෙනවා.\nමේ අතර පාස්කු ඉරුදින සිදුවූ ත්‍රස්ත ප්‍රහාරය පිළිබඳව විමර්ශනය කළ ජනාධිපති කොමිෂන් සභා අවසන් වාර්තාව සම්බන්ධයෙන් විවිධ පාර්ශ්ව අදහස් පළ කළා.",
       "URL": "https://www.hirunews.lk/264697/මෛත්‍රී-රනිල්-ඇතුලු-පිරිසට-එරෙහි-පාස්කු-පෙත්සම්-විභාගය-ජූනි-හත්වනදා-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2102"
}