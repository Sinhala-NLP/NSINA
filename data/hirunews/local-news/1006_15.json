{
       "Source": "hirunews",
       "Timestamp": "Wednesday, 20 July 2022 - 15:10",
       "Headline": "පළමු ටෙස්ට් තරගයේ ජය පාකිස්ථානුවන්ට",
       "News Content": "සංචාරක පාකිස්ථානු ක්‍රිකට් කණ්ඩායම සහ ශ්‍රී ලංකා කණ්ඩායම අතර ගාල්ල ජාත්‍යන්තර ක්‍රීඩාංගණයේ පැවැති පළමු ටෙස්ට් තරගයෙන් කඩුලු 4ක ජයක් ලැබීමට පාකිස්ථාන කණ්ඩායම අද (20) සමත් වුණා.\nතරගයේ පළමුව කාසියේ වාසිය දිනාගත් ශ්‍රී ලංකා කණ්ඩායමේ නායක දිමුත් කරුණාරත්න තීරණය කළේ පන්දුවට පහරදීමටයි.\nඒ අනුව පිටියට පිවිසි ශ්‍රී ලංකා කණ්ඩායමට සිය පළමු ඉනිම වෙනුවෙන් රැස්කරගත හැකි වූයේ ලකුණු 222ක් පමණයි.\nඑහිදී ශ්‍රී ලංකා කණ්ඩායම වෙනුවෙන් ලකුණු අතරට පැමිණීමට හැකියාව ලැබුණේ දිනේෂ් චන්දිමාල් හට පමණයි.\nචන්දිමාල් එහිදී ලබාගත් ලකුණු සංඛ්‍යාව 76ක්.\nමහීෂ් තීක්ෂණ 38ක් ද, ඕෂධ ප්‍රනාන්දු ලකුණු 35ක් ද, ලබාගත්තා.\nපාකිස්ථාන කණ්ඩායම වෙනුවෙන් පළමු ඉනිම වෙනුවෙන් වැඩිම කඩුලු බිඳ දැමුවේ ශහීන් අෆ්‍රිඩි යි.\nඒ ලකුණු 58කට කඩුලු 04ක්.\nහසාර් අලී සහ යසීර් ශා අතරේ කඩුලු දෙක බැගින් සහ යෂීම් ශා සහ මොහොමඩ් නවාස් අතරේ එක් කඩුල්ල බැගින් බෙදී ගියා.\nඉන් පසුව සිය පළමු ඉනිම වෙනුවෙන් ලකුණු රැස්කර ගැනීම ඇරඹූ පාකිස්ථාන කණ්ඩායමට එය එතරම් සිතූ තරම් පහසු කටයුත්තක් වීමට ශ්‍රී ලංකා පන්දු යවන්නන් ඉඩ ලබා දුන්නේ නැහැ.\nඑහිදී පළමු ඉනිම වෙනුවෙන් පාකිස්ථාන කණ්ඩායමේ සාර්ථක වූ එකම ක්‍රීඩකයා වූයේ ද නායක බාබර් අසාම් පමණයි.\nඔහු සිය ශතකය ලබා ගනිමින් කණ්ඩායමේ පළමු ඉනිම සවිමත් කිරීමට පන්දු 244කදී ලකුණු 119ක් රැස්කර ගත්තා.\nසෙසු කිසිදු ක්‍රීඩකයෙකුට ලකුණු 20 සීමාවට පැමිණීමට ශ්‍රී ලංකා පන්දු යවන්නන් ඉඩ ලබා නොදුන් අතර, විශිෂ්ට පන්දු යැවීමක නිරත වූ පා දඟ පන්දු යවන්නෙකු වන ප්‍රභාත් ජයසූරිය ලකුණු 82කට කඩුලු 05ක් බිඳ දැමුවා.\nමහීෂ් තීක්ෂණ සහ රමේෂ් මෙන්ඩිස් අතරේ කඩුලු 02ක බැගින් බෙදී ගිය අතර, කසුන් රාජිත දවාගත් කඩුල්ල ද ඊට අනගි සහායක් ලබා දුන්නා.\nඒ අනුව පාකිස්ථාන කණ්ඩායම ශ්‍රී ලංකා පළමු ඉනිමට වඩා ලකුණු 04 ක් පිටිපසින් සියල්ල දැවී ගියේ , ශ්‍රී ලංකා කණ්ඩායමට යළිත් සිය දෙවැනි ඉනිම වෙනුවෙන් අවස්ථාව ලබාදෙමින්.\nඉන් අනතුරුව සිය දෙවැනි ඉනිම ඇරඹූ ශ්‍රී ලංකා කණ්ඩායම සියලු දෙනා දැවී ලකුණු 337ක් ලබා ගත්තා.\nඑහිදී යළිත් සාර්ථක වූ දිනේෂ් චන්දිමාල් නොදැවී ලකුණු 94ක් ලබාගත් අතර, ඕෂධ ප්‍රනාන්දු ලබාගත් ලකුණු සංඛ්‍යාව 64ක්.\nකුසල් මෙන්ඩිස් ලකුණු 76ක් තම නම ඉදිරියෙන් දෙවැනි ඉනිමේ දී ලියා ගත්තා.\nතරගයේ දෙවැනි ඉනිමේ දී විශිෂ්ට පන්දු යැවීමක නිරත වූ මොහොමඩ් නවාස් කඩුලු 05ක් බිඳ හෙලුවේ ලකුණු 88ක් තුළඳියි.\nකෙසේවෙතත් ශ්‍රී ලංකා කණ්ඩායමෙන් ජයග්‍රහණය සඳහා ප්‍රතිවාදී පාකිස්ථාන කණ්ඩායමට එල්ල වූ දැවැන්ත ඉලක්කය ලකුණු 342ක්.\nඑහිදී ඉවසීමෙන් මෙන්ම , ශක්තිමත්ව සිය පිතිකරණය තුළින් කණ්ඩායම ජයග්‍රහණය දක්වා රැගෙන ඒමට පාකිස්ථාන මුල් පෙළ පිතිකරුවන් සමත් වුණා.\nඒ වෙනුවෙන් අබ්දුල් ශාෆීක් නොදැවී ලකුණු 158ක් රැස් කරගත්තේ පන්දු 408ක් තුළ දී යි.\nනායක බාබර් අසාම් ලකුණු 55ක් රැස්කරගත්තා.\nශ්‍රී ලංකා කණ්ඩායම වෙනුවෙන් ප්‍රභාත් ජයසූරිය කඩුලු 4ක් ද ,රමේෂ් මෙන්ඩිස් හා ධනංජය ද සිල්වා එක් කඩුල්ලක් ද බිඳ දැමුවා.\nඒ අනුව මෙම තරග ජයත් සමග ටෙස්ට් තරග දෙකකින් සමන්විත තරගාවලියේ 1-0ක් ලෙසින් පාකිස්ථාන කණ්ඩායම ඉදිරියෙන් පසුවනවා.\nමේ අතර දෙරට අතර පැවැත්වීමට නියමිත දෙවැනි ටෙස්ට් තරගය ද ගාල්ල ජාත්‍යන්තර ක්‍රීඩාංගණයේ දී පැවැත්වීමටයි ක්‍රිකට් පාලනාධිකාරිය විසින්\nමේ වනවිට තීරණය කර ඇත්තේ.",
       "URL": "https://www.hirunews.lk/310481/පළමු-ටෙස්ට්-තරගයේ-ජය-පාකිස්ථානුවන්ට",
       "Category": "Local News",
       "Parent URL": "https://www.hirunews.lk/local-news.php?pageID=1006"
}