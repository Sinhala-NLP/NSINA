{
       "Source": "hirunews",
       "Timestamp": "Friday, 29 October 2021 - 14:17",
       "Headline": "සිරකරු විරෝධතාවෙන් බන්ධනාගාරයේ චැපල් අංශ වහලයට රුපියල් මිලියනයකට අධික අලාභයක් (ඡායාරූප)",
       "News Content": "සතියකට වැඩි කලක් වැලිකඩ බන්ධනාගාරයේ චැපල් අංශයේ වහලය මත සිරකරුවන් පිරිසක් විසින් සිදු කළ විරෝධතාව හේතුවෙන් එම අංශයේ වහලයට රුපියල් මිලියනයකට අධික අලාභ හානියක් සිදු වී ඇති බව බන්ධනාගාර ඉංජිනේරු අංශය තක්සේරුකර තිබෙනවා\nතමන්ට පොදු සමාවක් ලබාදෙන ලෙස ඉල්ලමින් වැලිකඩ බන්ධනාගාරයේ චැපල් අංශයේ වහලය මතට පසුගිය 20 වැනි දා රැඳවියන් 13 දෙනෙකු ගොඩ වී විරෝධතාවක් ආරම්භ කළා.\nපසු වූ එම විරෝධතාවට සහයෝගය පළ කරමින් තවත් බන්ධනාගාර රැඳවියන් 56 දෙනකු එක් වුණා.\nමෙම විරෝධතාවට එක් වූ බොහෝ පිරිසක් බන්ධනාගාර කොමසාරිස්වරයාගේ සහ අනෙක් කොමසාරිස්වරුන්ගේ ඉල්ලීම්වලට කන් දෙමින් විරෝධතාව අවසන් කළද සිරකරුවන් අට දෙනකු පමණක් සිය ස්ථාවරයේ දැඩිව රැඳී සිටිමින් ඔවුන්ගේ විරෝධතාව දිගින් දිගටම දියත් කළා.\nමෙම විරෝධතාකරුවන් සම්බන්ධයෙන් අවධානයෙන් සිටි බන්ධනාගාර ආරක්ෂක අංශවලට පසුගිය 27 වැනි දා නිරීක්ෂණය වී ඇත්තේ එයට එක්ව සිටි විරෝධතා කරුවන් අතරින් එක් අයෙකු අසනීප තත්ත්වයේ පසුවන බවයි.\nඒ අනුව අසනීපව සිටින බන්ධනාගාර රැඳවියන් සම්බන්ධයෙන් බන්ධනාගාර ප්‍රතිපාදන යටතේ ගතයුතු ක්‍රියාමාර්ග අනුව බන්ධනාගාර උපක්‍රමික බලකාය විසින් මෙහෙයුමකින් පසුව උපක්‍රමශීලීව ඔවුන් 08 දෙනා වහලයෙන් බීමට බැස්වීමට කටයුතු කර තිබෙනවා.\nමේ අතර බන්ධනාගාර විෂයභාර අමාත්‍ය අලි ෂබ්‍රි පැමිණ විරෝධාතාකරුවන් සමඟ සාකච්ඡාකර අදාල පොදු සමාව ලබා දිමේ ක්‍රමවේදයක් සකස් කිරීම සඳහා කමිටුවක් පත්කර ඇති බවත් ඉදිරියේදි මෙම සමාවන් ලබාදීම සිදුවන බව පවසා සිටියද විරෝධාතාවයේ යේදී සිටි සිරකරුවන් එම යෝජනාව පිලිගත්තේ නැහැ.\nකෙසේ වෙතත් මෙම විරෝධතාවල යෙදුණ සිරකරුවන් රජයේ දේපොළවලට හානි කිරීම සහ අනෙක් සිරකරුවන්ට හිරිහැර කිරීම සම්බන්ධයෙන් බොරැල්ල පොලීසය වෙත පැමිණිලිකිරීමෙන් පසු විමර්ශන කටයුතු සිදු කරන අතර බන්ධනාගාර නීතිරීතිවලයට අදාලව බන්ධනාගාරය තුල කලහාකාරී ලෙස හැසිරීම, නිලධාරීන්ට අවනත නොවීම හා රජයේ දේපොළවලට හානි කිරීම සම්බන්ධයෙන් බන්ධනාගාර විනිශ්චය මණ්ඩලයක් වෙත ද මොවුන් ඉදිරිපත් කරන බවයි බන්ධනාගාර මාධ්‍ය ප්‍රකාශක බන්ධනාගාර කොමසාරිස් පාලන චන්දන ඒකනායක සඳහන් කළේ.",
       "URL": "https://www.hirunews.lk/286396/සිරකරු-විරෝධතාවෙන්-බන්ධනාගාරයේ-චැපල්-අංශ-වහලයට-රුපියල්-මිලියනයකට-අධික-අලාභයක්-ඡායාරූප",
       "Category": "Local News",
       "Parent URL": "https://www.hirunews.lk/local-news.php?pageID=1597"
}