{
       "Source": "hirunews",
       "Timestamp": "Monday, 16 January 2023 - 11:10",
       "Headline": "තෙන්දුල්කාර්ව පහළට ඇද දැමූ කෝලි ඉන්දීය එක්දින ක්‍රිකට් වංශ කතාව අලුත් කරයි",
       "News Content": "ඉන්දීය එක්දින ක්‍රිකට් ඉතිහාසයේ අලුත් පිටුවක් තමන් නමින් පෙරළන්නට සුපිරි ඉන්දීය ක්‍රීඩක විරාත් කෝලි ඊයේ (15) සමත් වුණා.\nඊයේ දිනයේ දී නිමාවට පත් වූ ශ්‍රී ලංකා - ඉන්දියා තරග තුනකින් සමන්විත එක්දින තරගාවලිය තරග 3-0ක් ලෙසින් ජය ගැනීමට ඉන්දීය කණ්ඩායම සමත් වූයේ විශිෂ්ට ජයග්‍රහණයක මතක සටහන් තමන් සතු කරගනිමින්.\nඊයේ දිනයේ දී ඉන්දීය එක්දින ක්‍රිකට් ඉතිහාසයේ කණ්ඩායමක් පන්දුවාර 50 අවසානයේ දී ලබාගත් ලකුණු සංඛ්‍යාව 390ක් ලෙස සටහන් වූයේ එය ප්‍රතිවාදී කණ්ඩායමකට එල්ල කරන ලද දැවැන්ත ඉලක්කයක් ලෙසින්.\nඉන්දීය ලකුණු පුවරුව දැවැන්ත ඉලක්කයක රඳවා තැබීමට උර දුන් ක්‍රීඩකයින් අතර විරාත් කෝලි ඉහළින් ම සිටින්නේ පන්දු 110කට නොදැවී ලකුණු 166ක් තමන් නමින් ලියා ගනිමින්.\nඔහුගේ මෙම ශතකය සමග ඉන්දීය එක්දින ක්‍රිකට් ඉතිහාසයේ වැඩිම ශතකලාභියා ලෙස කිරුළු පළඳින්නටත් කෝලි ඊයේ සමත් වුණා.\nඒ මෙතෙක් එම වාර්තාවට හිමිකම් කියූ හිටපු ඉන්දීය ක්‍රිකට් නායක සචින් තෙන්දුල්කාර්ව අභිබවා යමින්.\nඒ අනුව කෝලිගේ ශතකය ඉන්දීය එක්දින ක්‍රිකට් වංශ කතාවේ සටහන් වූයේ ශතක 21ක් ලබාගත් ක්‍රීඩකයා ලෙසින්.\nඔහුට පමණක් දෙවැනි වන තෙන්දුල්කාර් ලබාගෙන ඇති ශතක සංඛ්‍යාව 20ක් වන අතර, තුන්වැනි තැන හිමිව ඇත්තේ වත්මන් ඉන්දීය එක්දින ක්‍රිකට් නායක රෝහිත් ශර්මාටයි.\nදෝණි සහ යුවරාජ් සිංග් එම ලැයිස්තුවේ සිව්වැනි හා පස්වැනි තැන පිළිවෙළින් පසුවනවා.\nවිරාත් කෝලි ඊයේ දිනයේ සිය ශතකය ලබාගැනීමේ දී හතරේ පහර 13ක් සහ දැවැන්ත හයේ පහර 08ක් එල්ල කළා.\nකෝලිගේ පන්දුවට පහරදීමේ සාමාන්‍යය ද සටහන් ව ඇත්තේ 150.90ක් ලෙසින්.\nමේ අතර කෝලි ජාත්‍යන්තර එක්දින ක්‍රිකට් ලකුණු ලැයිස්තුවේ 05 වැනියා බවට ද පත්වුණා.",
       "URL": "https://www.hirunews.lk/325162/තෙන්දුල්කාර්ව-පහළට-ඇද-දැමූ-කෝලි-ඉන්දීය-එක්දින-ක්‍රිකට්-වංශ-කතාව-අලුත්-කරයි",
       "Category": "Local News",
       "Parent URL": "https://www.hirunews.lk/local-news.php?pageID=598"
}