{
       "Source": "hirunews",
       "Timestamp": "Tuesday, 18 August 2020 - 19:13",
       "Headline": "කලාප 04ක් යටතේ පස්වරු 6 සිට රාත්‍රී 10 දක්වා දිනකට පැය බැගින් විදුලිය කැපෙන්නේ මෙහෙමයි (වීඩියෝ)",
       "News Content": "අද (18) සිට දින හතරක් දිනකට  පැය බැගින් දිවයින පුරා විදුලිය විසන්ධි කෙරෙන බව ලංකා විදුලිබල මණ්ඩලය නිවේදනය කළා.\nඒ අනුව පස්වරු හයේ සිට රාත්‍රි 10 දක්වා කාලය තුළ කලාප හතරක් යටතේ මෙලෙස පැයක කාලයක් විදුලි සැපයුම අත්හිටුවීමට සිදුවන බවයි එම මණ්ඩලයේ සභාපති විජිත හේරත් සඳහන් කළේ.\nමේ අතර ඊයේ (17) දිනයේ සිදුවූ විදුලිය බිඳවැටීම හේතුවෙන් සමස්ත ආර්ථිකයට රුපියල් කෝටි 700ක පමණ පාඩුවක් සිදුව ඇති බව ලංකා විදුලි පොදු සේවක සංගමයේ සභාපති මාලක වික්‍රමසිංහ මෙලෙස පැහැදිළි කළා.\nඊයේ කෙරවලපිටිය බලාගාරයේ බිඳ වැටීමත් සමඟ සියලු බලාගාර ක්‍රියාවිරහිත වූ අතර, නොරොච්චෝලේ බලාගාරය තවදුරටත් අක්‍රියව පවතිනවා.\nඑහි විදුලි ජනන යන්ත්‍ර තුනෙන් එකක් සම්පූර්ණයෙන්ම පුපුරා ගොස් ඇති අතර, එය යථා තත්වයට පත් කිරීමට බොහෝ කාලයක් ගතවනු ඇති බවයි එම බලාගාර ආරංචි මාර්ග සඳහන් කළේ.\nකෙසේ වෙතත් අක්‍රිය වූ සෙසු ජනන යන්ත්‍ර දෙක පැය 72 ක කාලයකින් පසුව ක්‍රියාත්මක කළ හැකි බවද එම ආරංචි මාර්ග වැඩිදුරටත් කියා සිටියා.\nනොරොච්චෝලේ විදුලි බලාගාරයේ විදුලි ජනන යන්ත්‍ර මඟින් නිපදවන විදුලිය ජාතික විදුලි බල පද්ධතියට එක් කර නොගැනීම නිසා මෙගාවොට් 800 කට අධික විදුලි ධාරිතාවක් ජාතික විදුලි පද්ධතියට අහිමි වනවා.\nඊයේ සිදුවූ හදිසි විදුලිය බිඳ වැටීම කඩාකප්පල්කාරී ක්‍රියාවක් බවට වාර්තා පළවුවද එහි කිසිදු සත්‍යතාවක් නොමැති බවයි ලංකා විදුලිබල මණ්ඩලයේ ශ්‍රී ලංකා නිදහස් සේවක සංගමයේ ප්‍රධාන ලේකම් ප්‍රියන්ත ප්‍රභාත් පෙන්වා දෙන්නේ.\nමේ අතර  අමාත්‍ය ඩලස් අලහප්පෙරුමගේ උපදෙස් මත මෙම හදිසි විදුලිය බිද වැටීම පිළිබද සොයා බැලීමට පත් කළ කමිටුව අද (18) පෙරවරුවේ රැස් වුණා.\nඅදාළ කමිටු සාමාජික හා විදුලි බල අමාත්‍යාංශයේ මාධ්‍ය ප්‍රකාශක සුලක්ෂණ ජයවර්ධන රැස්වීමෙන් අනතුරුව මාධ්‍ය වෙත අදහස් පළ කරමින් කියා සිටියේ සතියක් ඇතුලත කමිටුවේ වාර්තාව ලබාදීමට නියමිත බවයි.\nකලාප අනුව විදුලිය කප්පාදු කරන ආකාරය පහතින්.",
       "URL": "https://www.hirunews.lk/248125/කලාප-04ක්-යටතේ-පස්වරු-6-සිට-රාත්‍රී-10-දක්වා-දිනකට-පැය-බැගින්-විදුලිය-කැපෙන්නේ-මෙහෙමයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2513"
}