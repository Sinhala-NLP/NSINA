{
       "Source": "hirunews",
       "Timestamp": "Saturday, 10 November 2018 - 12:48",
       "Headline": "රටේ අනාගතය වෙනුවෙන්, ජනතා කැමැත්තට ඉඩ දුන් බවට, අගමැතිගෙන් ප්‍රකාශයක්",
       "News Content": "මහමැතිවරණයක් මගින් ජනතා කැමැත්ත සැබෑ ලෙස තහවුරු කිරීමට ඉඩ ලැබෙන බව අග්‍රාමාත්‍ය මහින්ද රාජපක්ෂ පවසනවා.\nසිය ට්විටර් ගිණුමට සටහනක් තබමින් අග්‍රාමාත්‍යවරයා වැඩිදුරටත් ප්‍රකාශ කළේ එමගින් ස්ථාවර රටක් ගොඩනැගීම සඳහා මඟ සැලසෙන බවයි.\nනායකයන් ලෙස ශ්‍රී ලංකාවේ අනාගතය උදෙසා සිය මතය ප්‍රකාශ කිරීමට ජනතාවට අවස්ථාවක් ලබාදීම නායකයන්ගේ වගකීමක් සහ යුතුකමක් බවයි අග්‍රාමාත්‍යවරයා සිය ට්විටර් පණිවුඩය මගින් සඳහන් කළේ.\nහිටපු ආරක්ෂක ලේකම් ගෝඨාභය රාජපක්ෂ ද සිය ට්විටර් ගිණුමට පණිවුඩයක් එක් කරමින් ජනාධිපතිවරයා විසින් මහමැතිවරණයක් ප්‍රකාශයට පත් කිරීම පිළිබදව සිය අදහස් පළ කළා.\nඑමගින් ඔහු සඳහන් කර ඇත්තේ මෙම තීරණාත්මක අවස්ථාවේ අප ජාතියේ අනාගතය තීරණය කිරීම සඳහා ජනතාවට එමගින් අවස්ථාවක් හිමි වී ඇති බවයි.\nමහමැතිවරණය මගින් ස්ථාවර ප්‍රගතියක් ඇති කරලීම සඳහා ජනතාවගේ සැබෑ බලය යොදා ගත හැකි බවත්, ඔහු එහිදී කියා සිටියා.\nඑමෙන්ම, ජාතියේ තීරකයන් ලෙස ඔවුන් නිවැරදි තීරණයක් ගනු ඇති බව තමාට විශ්වාස යැයි හිටපු ආරක්ෂක ලේකම් ගෝඨාභය රාජපක්ෂ වැඩිදුරටත් සඳහන් කළා.\nමේ අතර, ඉන්දීය භාරතීය ජනතා පක්ෂයේ ප්‍රවීන දේශපාලනඥයෙකු වන සුබ්‍රමනියම් ස්වාමි ද මෙරට ජනාධිපතිවරයා විසින් මහමැතිවරණයක් කැදවීම පිළිබදව ප්‍රසාදය පළ කරමින් ට්විටර් පණිවුඩයක් නිකුත් කළා.\nබහුතර ජනතාවගේ ඡුන්දය ප්‍රකාශ කිරීම ප්‍රජාතන්ත්‍රවාදී සහ ව්‍යවස්ථානුකූල පියවරක් බවයි ඔහු සඳහන් කළේ.\nකෙසේ නමුත්, දෙමළ ජාතික සන්ධානය අග්‍රාමාත්‍ය මහින්ද රාජපක්ෂට සහය පළ කළේ නම් ඔවුන්ට නිසි ප්‍රතිචාරයක් ලබා ගත හැකිව තිබූ ඔහු වැඩිදුරටත් කියා සිටියා.\nඑහෙත් ඔවුන් ස්වයං විනාශකාරී පිළිවෙතක නිරත වන බවට සුබ්‍රමනියම් ස්වාමි චෝදනා කළා.",
       "URL": "https://www.hirunews.lk/203938/රටේ-අනාගතය-වෙනුවෙන්-ජනතා-කැමැත්තට-ඉඩ-දුන්-බවට-අගමැතිගෙන්-ප්‍රකාශයක්",
       "Category": "Local News",
       "Parent URL": "https://www.hirunews.lk/local-news.php?pageID=3658"
}