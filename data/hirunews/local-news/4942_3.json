{
       "Source": "hirunews",
       "Timestamp": "Sunday, 31 July 2016 - 19:08",
       "Headline": "හම්බන්තොට ව්‍යාපෘති ගැන රජයෙන් පැහැදිලි කිරීමක්",
       "News Content": "මත්තල ගුවන් තොටුපළ, හම්බන්තොට වරාය ඇතුළු ව්‍යාපෘති කිහිපයක් ආණ්ඩුව සහ චීන ආයෝජකයන් අතර රාජ්‍ය - පෞද්ගලික හවුල්කාරීත්වය යටතට පත් කරන බව රජයේ ප්‍රවෘත්ති දෙපාර්තමේන්තුව ප්‍රකාශ කළා.\nඒ, ජාත්‍යන්තර වෙළඳ අමාත්‍ය මලික් සමරවික්‍රම, විශේෂ ව්‍යාපෘති අමාත්‍ය සරත් අමුණුගම සහ ශ්‍රී ලංකාවේ චීන තානාපතිවරයා අතර පැවැති සාකච්ඡාවක් පදනම් කර ගනිමින්.\nඑහි දැක්වෙන්නේ මත්තල ගුවන් තොටුපළ, හම්බන්තොට වරාය, සංචාරක කලාපය, ඛනිජ තෙල් පිරිපහදුව, නැව් තටාකාංගණය, ස්වභාවික වායු කම්හල සහ කර්මාන්තපුරය යන දැනට ක්‍රියාත්මක මෙන්ම අපේක්ෂිත ව්‍යාපෘති මෙලෙස හවුල් ආයෝජන ලෙස පවත්වාගෙන යන බවයි.\nඑසේම වෙනත් විදේශ ආයෝජකයන් සමඟ ද නව ආයෝජන අවස්ථා ගැන සාකච්ඡා කරමින් සිටින බව ප්‍රවෘත්ති දෙපාර්තමේන්තුව නිකුත් කළ නිවේදනයේ දැක්වෙනවා.\nචීන ණය සම්බන්ධ කටයුතු අග්‍රාමාත්‍ය රනිල් වික්‍රමසිංහ තම චීන සංචාරයේදී චීන ජනාධිපතිවරයා සහ අග්‍රාමාත්‍යවරයා අතර ඇති කර ගත් එකඟතා අනුව ක්‍රියාවට නංවන බවත් එහි සදහන්.\nඑසේම රාජ්‍ය සහ පෞද්ගලික හවුල්කාරීත්වයට කැමැත්තක් දක්වන චීන සමාගම් සමඟ මීට අදාළව සාකච්ඡා කරන ලෙස ආර්ථික කළමනාකරණය පිළිබද අමාත්‍ය මණ්ඩල කමිටුව ද අදාළ විෂයන් භාර අමාත්‍යවරුන්ට උපදෙස් ලබාදී තිබෙනවා.\nඒ අනුව ඉරිදා පුවත්පතක හම්බන්තොට සහ මත්තල සම්බන්ධයෙන් චීනය, ලංකාවේ ඉල්ලීම ඉවත දමා ඇති බවට පළ වූ පුවත සාවද්‍ය බව ද රජයේ ප්‍රවෘත්ති දෙපාර්තමේන්තු ප්‍රකාශ කළා.",
       "URL": "https://www.hirunews.lk/139483/හම්බන්තොට-ව්‍යාපෘති-ගැන-රජයෙන්-පැහැදිලි-කිරීමක්",
       "Category": "Local News",
       "Parent URL": "https://www.hirunews.lk/local-news.php?pageID=4942"
}