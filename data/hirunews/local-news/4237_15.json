{
       "Source": "hirunews",
       "Timestamp": "Friday, 03 November 2017 - 12:53",
       "Headline": "හිරු ධර්ම ප්‍රදීපයෙන් විශේෂ ආගමික වැඩසටහන් රැසක්",
       "News Content": "හිරු ධර්ම ප්‍රදීපය වැඩසටහන යටතේ අදට යෙදෙන ඉල් පුරපසලොස්වක පොහෝ දිනය වෙනුවෙන් සුවිශේෂී ආගමික වැඩසටහන් රැසක් ඔබ වෙත සමීප කිරීමට හිරු එෆ්.එම්. අද (03) දිනය පුරා කටයුතු සූදානම් කර තිබෙනවා.\nඒ සම්බුදු චරිතාපදානය මෙන්ම දහම් කරුණු රැසක් පිළිබදවද ශ්‍රාවක ඔබ දැනුම්වත් කරමින්.\nඒ අනුව ‘‘හිරු ධර්ම ප්‍රදීපය’’ අද දිනය පුරා පැවැත්වෙන්නේ කුරුණෑගල - නිකවැරටිය - සමදරාපිටිය - පාලිත මහා පිරිවෙන් පරිශ්‍රය කේන්ද්‍ර කොටගෙනයි.\nඋදෑසන 6 ට අට සිල් සමාදම් කරමින් මේ පිං කටයුත්ත ආරම්භ වූ අතර, පෙරවරු 7 සිට පුරා පැයක් දහම් සිතුවිලි සමඟ බැදුණු බොදු ගීත ප්‍රචාරය කිරීමටයි කටයුතු කෙරුණේ.\nඋදෑසන 8 ට සජීවි විශේෂ ධර්ම දේශනයක් පැවැත්වූ අතර, පෙරවරු 9 සිට 10 දක්වා හිරු මැදිරියේ සිට මෙහෙය වූ විශේෂ ධර්ම සාකච්ඡාවක් ද පැවැත්වුණා.\nපෙරවරු 10 සිට යළි පැයක් පුරා බොදු ගී ශ්‍රවණය කිරීමට ඔබට අවස්ථාව සැලසුනේ ඉන් අනතුරුවයි.\nආමිස සහ ප්‍රතිපත්ති පූජාවන්ට මුල් තැන දෙමින් දහවල් සම්බුද්ධ පූජාව පෙරවරු 11 සිට අඩ හෝරාවක් පුරා ඔබ වෙත සමීප කරවීමට හිරු එෆ්.එම්. කටයුතු කළා.\nදහවල් ප්‍රධාන ප්‍රවෘත්ති ප්‍රකාශයෙන් අනතුරුව පස්වරු 1 දක්වා බොදු ගී වැඩසටහන ශ්‍රවණය කිරීමට හැකියාව ලැබෙන අතර, එතැන් සිට පුරා පැය දෙකක් පොහෝ දිනය වෙනුවෙන්ම සැකසෙන ගුවන් විදුලි නාට්‍යය ප්‍රචාරය වනවා.\nපස්වරු 3 ට විශේෂ කාව්‍යමය ධර්ම දේශනය සහ පස්වරු 4 ට සන්ධ්‍යා විශේෂ ධර්ම දේශනයක්ද හිරු ධර්ම ප්‍රදීපය වැඩසටහනට අන්තර්ගතයි.\nසවස ප්‍රධාන ප්‍රවෘත්ති ප්‍රකාශයෙන් අනතුරුව පස්වරු 7 ට යළි කාව්‍යමය ධර්ම දේශනයක් විකාශය වන අතර, රැය පහන් වනතුරු බොදු ගී ප්‍රචාරය කිරීමද මෙහිදී සිදුවනවා.",
       "URL": "https://www.hirunews.lk/175172/හිරු-ධර්ම-ප්‍රදීපයෙන්-විශේෂ-ආගමික-වැඩසටහන්-රැසක්",
       "Category": "Local News",
       "Parent URL": "https://www.hirunews.lk/local-news.php?pageID=4237"
}