{
       "Source": "hirunews",
       "Timestamp": "Sunday, 27 December 2015 - 12:21",
       "Headline": "ජවිපෙ සහ සිවිල් සංවිධාන වේදිකා දෙකක",
       "News Content": "ජනපති පදවි ප්‍රාප්තියට වසරක් පිරෙන ලබන ජනවාරි 08 වන දින සිවිල් සංවිධාන සහ දේශපාලන පක්ෂ එක්ව රැළියක් පැවැත්වීමට ජනතා විමුක්ති පෙරමුණ කටයුතු යොදා තිබෙනවා\nඑම පෙරමුණේ ප්‍රචාරක ලේකම් විජිත හේරත් කියා සිටියේ ඒ සඳහා මේ වනවිටත් සිවිල් සංවිධාන කිහිපයකටම ආරාධනා කර ඇති බවයි.\nකෙසේ වෙතත්, පැවති ආණ්ඩුව වෙනස් කිරීමට පුරෝගාමීව කටයුතු කළ සිවිල් සංවිධාන වෙනම වේදිකාවක සිට කටයුතු කිරීමට පුරවැසි බලය සංවිධානය තීරණය කර තිබෙනවා.\nඑහිදී යහපාලන ආණ්ඩුවේ අදූරදර්ශී ක්‍රියාවන් මෙන්ම වෙනස්විය යුතු දේ සම්බන්ධයෙන් ජනතා කථිකාවතක් ආරම්භ කරන බවයි එම සංවිධානයේ සමකැඳවුම්කරු ගාමිණි වියන්ගොඩ ප්‍රකාශ කළේ.\nමේ අතර, ඒකාබද්ධ විපක්ෂයද ජනවාරි 08 වනදා සිදුවූ වෙනස මුල්කරගෙන ජනතා රැළියක් පැවැත්වීමට ඒකාබද්ධ විපක්ෂයේ පක්ෂ සමඟ සාකච්ඡා කරන බව පිවිතුරු හෙළ උරුමයේ නායක, පාර්ලිමේන්තු මන්ත්‍රී උදය ගම්මන්පිල ප්‍රකාශ කළා",
       "URL": "https://www.hirunews.lk/122871/ජවිපෙ-සහ-සිවිල්-සංවිධාන-වේදිකා-දෙකක",
       "Category": "Local News",
       "Parent URL": "https://www.hirunews.lk/local-news.php?pageID=5233"
}