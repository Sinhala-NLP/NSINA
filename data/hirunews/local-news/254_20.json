{
       "Source": "hirunews",
       "Timestamp": "Monday, 19 June 2023 - 19:37",
       "Headline": "අමරකීර්ති ඝාතනයේ විත්තිකරුවන්ට අධි චෝදනා (වීඩියෝ)",
       "News Content": "හිටපු පාර්ලිමේන්තු මන්ත්‍රී අමරකීර්ති අතුකෝරළ සහ ඔහුගේ ආරක්ෂාවට සිටි පොලිස් නිලධාරියාට පහරදී ඝාතනය කිරීම සිද්ධිය සම්බන්ධයෙන් අත්අඩංගුවට ගත් සැකකරුවන් 37 දෙනෙකු ලබන මස 07 වනදා දක්වා රක්ෂිත බන්ධනාගාර ගත කර තිබෙනවා.\nඒ ඊට අදාළ නඩුව ගම්පහ මහාධිකරණයේදී සහන් යාපා බණ්ඩාර, රශ්මි සිංගප්පුලි සහ රුවන් පතිරණ යන විශේෂ ත්‍රිපුද්ගල විනිසුරු මඩුල්ල හමුවේ අද කැඳවූ අවස්ථාවේදීයි.\nඑහිදී විත්තිකරුවන්ට අධි චෝදනා පත්‍ර ලබාදීමද සිදුකෙරුණා.\nමෙම සිද්ධියට අදාළව විත්තිකරුවන් 41 දෙනෙකුට එරෙහිව නීතිපතිවරයා නඩු පවරා ඇති අතර පළාගොස් සිටින සැකකරුවන් දෙදෙනෙකු අත්අඩංගුවට ගැනීම සඳහා ත්‍රිපුද්ගල විනිසුරු මඩුල්ල වරෙන්තුද නිකුත් කළා.\nතවත් සැකකරුවන් දෙදෙනෙකු මේ වන විට මියගොස් ඇති බවයි අද අනාවරණය වුණේ.\nපසුගිය වසරේ මැයි මස 09 වනදා හිටපු පාර්ලිමේන්තු මන්ත්‍රී අමරකීර්ති අතුකෝරළ, ඔහුගේ ආරක්ෂාවට සිටි පොලිස් නිලධාරියා සමඟ අරලියගහ මන්දිරයේ සිට පොළොන්නරුවේ පිහිටි සිය නිවස වෙත යමින් සිටියදී නිට්ටඹුව නගර මධ්‍යයේදී කලහකාරි පිරිසට මැදිව තිබුණා.\nඑහිදී මන්ත්‍රීවරයා පැමිණි රථය පරීක්ෂා කිරීමට අදාළ පිරිස කටයුතු කළ අවස්ථාවේ ආරක්ෂක නිලධාරියා වෙඩි තැබීමක් සිදුකර තිබූ අතර එහිදී තරුණයෙකු මියගිය ගොස් තවත් කිහිපදෙනෙකු තුවාල ලැබුවා.\nඑහිදී කලහකාරි පිරිස මන්ත්‍රීවරයාට සහ ආරක්ෂක නිලධාරියාට පහරදීමට යාමේදී මන්ත්‍රීවරයා සහ පොලිස් නිලධාරියා රථයෙන් බැස දිවගොස් අසළ පිහිටි නිමි ඇදුම් වෙළඳසැලකට ගොස් සැඟවීමටයි කටයුතු කර තිබුණේ. එහිදීයි මන්ත්‍රීවරයා සහ පොලිස් නිලධාරියා ඝාතනය කෙරුණේ.\nඅනතුරුව පොලිසිය විසින් සැකකරුවන් අත්අඩංගුවට ගත් අතර නීතිපතිවරයාගේ ඉල්ලීමකට අනුවයි අගවිනිසුරුවරයා විසින් මෙම නඩුව විභාග කිරීම සඳහා විශේෂ ත්‍රිපුද්ගල විනිසුරු මඩුල්ල පත්කරනු ලැබුවේ.",
       "URL": "https://www.hirunews.lk/338427/අමරකීර්ති-ඝාතනයේ-විත්තිකරුවන්ට-අධි-චෝදනා-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=254"
}