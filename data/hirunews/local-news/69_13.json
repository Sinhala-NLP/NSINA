{
       "Source": "hirunews",
       "Timestamp": "Sunday, 27 August 2023 - 11:50",
       "Headline": "\"අස්වැසුම\" දීමනා හෙට බැංකුවලට",
       "News Content": "\"අස්වැසුම\" සුබසාධන ප්‍රතිලාභීන් ලක්ෂ 15ක් අතරින් නිවැරැදිව තොරතුරු තහවුරු කර ගත් ප්‍රතිලාභීන් ලක්ෂ 8ක් සඳහා ජූලි මාසයට අදාළ මුදල් හෙට (28) බැංකුවලට බැර කෙරෙන බව මුදල් රාජ්‍ය අමාත්‍ය ෂෙහාන් සේමසිංහ සිය නිල ට්විටර් ගිණුමේ සටහනක් තබමින් මේ බව දැනුම් දී තිබෙනවා.\nඑමෙන්ම, තොරතුරු කඩිනමින් තහවුරු කර ගැනීමෙන් අනතුරුව ඉතිරි ප්‍රතිලාභීන් සඳහා ද දීමනා ගෙවීමට කටයුතු කරන බව ද සඳහන්.\nමේ වන විට අභියාචනා හා විරෝධතා සම්බන්ධව සමීක්ෂණ කටයුතු ආරම්භ කර ඇති අතර එය අවසන් වූ වහාම සියලු ප්‍රතිලාභීන්ට ගෙවීම් සිදුකරනු ඇති බව ද රාජ්‍ය අමාත්‍යවරයා වැඩිදුරටත් සඳහන් කර තිබෙනවා.\nඅස්වැසුම වැඩසටහනට ඇතුළත් නොවුණු සියලු සමෘද්ධිලාභී පවුල්වලට අභියාචනා කිරීමට ද අවස්ථාව උදා වූ අතර කිසියම් අසාධාරණයක් වූ අය අභියාචනා කමිටු විසින් පරීක්ෂා කරනු ලැබුවා.\nමෙතෙක් සහනාධාරලාභීන්ගෙන් නුසුදුස්සන්ගේ නම් පමණක් ඉවත්ව ගොස් ඇති බවත්, කෙසේ වෙතත් සුදුසු පවුලක් අසාධාරණයට පත්ව ඇත්නම් එය නිවැ‍රැදි කිරීමට කටයුතු කරන බවත් මුදල් රාජ්‍ය ඇමැති ෂෙහාන් සේමසිංහ පසුගියදා ප්‍රකාශ කළා.\nආර්ථික අර්බුදය හමුවේ අලුතින් විශාල පිරිසක් දුප්පත්කමට ඇද වැටී ඇති නිසා කලින් දිළිඳු සහන ලබා දුන් පිරිසට වැඩි පිරිසකට මේ අවස්ථාවේ සහන සැලසීමට සිදු වුණ බවයි අමාත්‍යවරයා පැවසුවේ.\nමීට අමතරව, ආබාධිත, වකුගඩු සහ වැඩිහිටි යන දීමනා ද සාමාන්‍ය පරිදි පුද්ගලයන් ලක්ෂ 5 කට අධික ප්‍රමාණයකට ලබා දීම පසුගිය දා ආරම්භ වුණා.",
       "URL": "https://www.hirunews.lk/346250/අස්වැසුම-දීමනා-හෙට-බැංකුවලට",
       "Category": "Local News",
       "Parent URL": "https://www.hirunews.lk/local-news.php?pageID=69"
}