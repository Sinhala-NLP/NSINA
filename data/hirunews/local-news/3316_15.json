{
       "Source": "hirunews",
       "Timestamp": "Wednesday, 05 June 2019 - 19:15",
       "Headline": "ඇමති මංගලට එරෙහිව රට පුරා විරෝධතා",
       "News Content": "මාතර දිස්ත්‍රික්කයේ විහාරස්ථානවල පැවැත්වෙන ආගමික කටයුතු හෝ වෙනත් සමාජීය කටයුතුවලට මුදල් අමාත්‍ය මංගල සමරවීර සහභාගි වන්නේ නම් එම අවස්ථා වර්ජනය කරන බවට මාතර දිස්ත්‍රික් ශාසනාරක්ෂක බලමණ්ඩලය අද ප්‍රතිඥාවක් ලබාදුන්නා.\nඒ, මාතර බෝසමිඳුන් අභියසදීයි.\nශ්‍රී ලංකාව සිංහල බෞද්ධ රටක් නොවන බවට අමාත්‍යවරයා සිදුකළ ප්‍රකාශය මෙන්ම පූජ්‍ය අතුරලියේ රතන හිමියන්ගේ සුවදුක් විමසීමට අගරදගුරු අති උතුම් මැල්කම් කාදිනල් රංජිත් හිමිපාණන් පැමිණීම සම්බන්ධයෙන් නිකුත්කළ ට්විටර් පණිවුඩයද පදනම් කරගෙනයි මාතර දිස්ත්‍රික් ශාසනාරක්ෂක බල මණ්ඩලය මෙම තීරණය ගත්තේ.\nඒ අනුව ශාසනාරක්ෂක බලමණ්ඩලය, මාතර විහාරාධිපතිවරුන්ගේ සංගමය සහ රුහුණු රට භික්ෂු සංවිධානය අද මාතර සුදර්ශි ශාලාව අසල සිට විරෝධතා පාගමනකින් මාතර බෝධීන් වහන්සේ අභියසට පැමිණියා.\nඑහිදී ශාසනාරක්ෂක බලමණ්ඩලයේ ලේකම් පූජ්‍ය පරදූවේ ජිනරතන හිමියන් එම ප්‍රතිඥාව ඉදිරිපත් කළා.\nමේ අතර, අමාත්‍ය මංගල සමරවීර, මහා සංඝරත්නයට සිදුකරන අපහාස සම්බන්ධයෙන් සාකච්ඡා කිරීමට ගම්පහ කොට්ඨාශ ශාසනාරක්ෂක බල මණ්ඩලය ඊයේ පස්වරුවේ ගම්පහ සාම මහා විහාරස්ථානයේදී රැස්වුණා.\nප්‍රදේශයේ විහාරස්ථානවල හිමිවරුන් රැසක් එක්ව සිටි එම සාකච්ඡාවේදී තීරණය කර ඇත්තේ මංගල සමරවීර, රාජිත සේනාරත්න යන අමාත්‍යවරුන්ට මෙන්ම පාර්ලිමේන්තු මන්ත්‍රී චතුර සේනාරත්නටද ගම්පහ ප්‍රදේශයේ කිසිදු විහාරස්ථානයක උත්සවයක් සඳහා ඉදිරියේදී ආරාධනා නොකිරීමටයි.\nමේ අතර, අමාත්‍ය මංගල සමරවීරගේ ක්‍රියා කලාපයට විරෝධය පළ කිරීම සඳහා දෙහිඅත්තකණ්ඩිය ප්‍රදේශයේ ජනතාව අද නගරයේ කඩසාප්පු වසා කළු කොඩි ඔසවා විරෝධතාවක් සංවිධාන කර තිබුණද, පොලිසිය ඊට ඉඩ ලබා දුන්නේ නැහැ.\nකෙසේ වෙතත්, පසුව මහා සංඝරත්නයේ ප්‍රධානත්වයෙන් දෙහිඅත්තකණ්ඩිය බෞද්ධ මධ්‍යස්ථානයේදී සත්‍යග්‍රහයක් පැවැති අතර, ඊට ප්‍රදේශයේ කතෝලික පූජකතුමන්ද එක්ව සිටියා.\nකෙසේ වෙතත්, මහා සංඝරත්නය ගෙන ඇති මෙම තීරණ සම්බන්ධයෙන් මංගල සමරවීර අමාත්‍යවරයා අද දහවල් තවත් ට්විටර් පණිවුඩයක් නිකුත් කර තිබුණා. එහි දැක්වුණේ ‘‘බුදුන් වහන්සේ යනු තමන් ඝාතනය කරන්නට ආ දේවදත්තට පවා විහාරස්ථානය තහනම් නොකළ උත්තම පුරුෂයෙකි. ඒ උතුම් භාවිතාව තේරුම් නොගත් මෝඩ වහන්සේලා, නිදුක් වෙත්වා, නීරෝගී වෙත්වා, සුවපත් වෙත්වා, දුකින් මිදෙත්වා’’ යනුවෙන්.",
       "URL": "https://www.hirunews.lk/217781/ඇමති-මංගලට-එරෙහිව-රට-පුරා-විරෝධතා",
       "Category": "Local News",
       "Parent URL": "https://www.hirunews.lk/local-news.php?pageID=3316"
}