{
       "Source": "hirunews",
       "Timestamp": "Tuesday, 27 April 2021 - 19:43",
       "Headline": "අවුරුදු සාදයකට සහභාගි වූ 10කට කොරෝනා - මාවනැල්ල රෝහලේ කොරෝනා ඒකකය භාර වෛද්‍යවරයාගේ සොයුරා කොරෝනා වැළඳී ජීවිතක්ෂයට (වීඩියෝ)",
       "News Content": "මේ අතර අද දිනයේ තවත් කොරෝනා ආසාදිතයන් 674 ක් අලුතින් හඳුනා ගැනුනා.\nඅද දිනයේ මේ වනවිට හඳුනාගත් නව ආසාදිතයන් 674 දෙනා සමඟ මෙරටින් වාර්තාවන මුළු ආසාදිතයන් සංඛ්‍යාව 103,050 දක්වා ඉහළ ගියා.\nඅද දිනයේදී ආසාදිතයන් 279 දෙනෙකු සුවය ලැබීමත් සමඟ මෙරට සුවය ලැබූ මුළු සංඛ්‍යාව 94,856 ලෙස දැක්වෙනවා.\nඒ අනුව දිවයිනේ රෝහල්වල ප්‍රතිකාර ලබන ආසාදිතයන් ගණන 7,547 ක්.\nඅම්බලන්ගොඩ නගර සභාවේ සභාපති අනුර ප්‍රදීප්ට කොරෝනා වෛරසය ආසාදනය වී ඇති බවද අද වාර්තා වුණා.\nඅසනීප තත්වයක් හේතුවෙන් ඔහු ගාල්ල කරාපිටිය ශික්ෂණ රෝහලට ඇතුළත් කිරීමේදී සිදුකළ කොරෝනා පරීක්ෂණයේදීයි වෛරසය ආසාදනය වී ඇති බව තහවුරු වූයේ.\nමේ වනවිට සභාපතිවරයා අංගොඩ පිහිටි ජාතික බෝවන රෝග විද්‍යායතනය වෙත යොමුකර තිබෙනවා.\nමේ වනවිට අම්බලන්ගොඩ නගර සභා පරිශ්‍රය විෂබීජ හරණය කර ඇති බවයි හිරු වාර්තාකරු සඳහන් කළේ.\nඑමෙන්ම මිනුවන්ගොඩ - මාබොදල - නාගවත්ත ප්‍රදේශයේ නිවසක පැවති අවුරුදු සාදයකට සහභාගි වූ 10 දෙනෙකුට කොරෝනා වෛරසය ආසාදනය වී තිබෙනවා.\nඑමෙන්ම බන්ධනාගාර ආශ්‍රිතව කොරෝනා වෛරසයේ ව්‍යාප්තිය පාලනය කිරීම සඳහා විශේෂ වැඩපිළිවෙලක්ද ආරම්භ කර ඇති බව බන්ධනාගාර දෙපාර්තමේන්තුව සඳහන් කළා.\nමේ අතර ගලෙන්බිඳුණුවැව සති පොළෙහි මාළු වෙළඳුන් 13 දෙනෙකුට කොරෝනා වෛරසය ආසාදනය වී ඇති බව එම ප්‍රදේශය භාර සෞඛ්‍ය වෛද්‍ය නිලධාරී කාර්යාලය සඳහන් කළා.\nකෑගල්ල දිස්ත්‍රික්කයේ ළමයින් 12 දෙනෙකු කොරෝනා වෛරසය ආසාදනය වී ඇති බවට තහවුරු වී තිබෙනවා.\nඑම දිස්ත්‍රික්කයේ බෙලිගල, කිතුල්ගල යන ප්‍රාදේශීය රෝහල් සහ අරණායක - අමිතිරිගල සහ හිඟුරලකන්ද යන ප්‍රාදේශීය රෝහල්වල වාට්ටු කිහිපයක් ද කොරෝනා රෝගීන් සඳහා වෙන් කිරීමට අද පැවති කෑගල්ල දිස්ත්‍රික් කොවිඩ් 19 කමිටු රැස්වීමේදී තීරණය කළා.\nඑමෙන්ම, මාවනැල්ල රෝහලේ කොරෝනා ඒකකය භාර වෛද්‍යවරයාගේ සොහොයුරා ද කොරෝනා වෛරසය ආසාදනය වීමෙන් ජිවිතක්ෂයට පත්වූ බව අද වාර්තාවුණා.\nමේ අතර, කොරෝනා රෝගීන්ට අවශ්‍ය ඔක්සිජන්වල කිසිදු හිඟයක් නොමැති බව සෞඛ්‍ය සේවා අධ්‍යක්ෂ ජනරාල් වෛද්‍ය අසේල ගුණවර්ධන අවධාරණය කළා.\nකළුබෝවිල රෝහලේ ප්‍රතිකාර ලබන කොරෝනා රෝගීන්ට අවශ්‍ය ඔක්සිජන් හිඟයක් ඇති බවට, ජාතික පුවත්පතක සහ සමාජ මාධ්‍ය ඔස්සේ පළවන පුවත් සම්බන්ධයෙන් ප්‍රතිචාර දක්වමිනුයි ඔහු මේ බව  කියා සිටියේ.\nමේ අතර ඔක්ස්ෆර්ඩ් ඇස්ට්‍රාසෙනෙකා කොවිෂීල්ඩ් එන්නතේ දෙවන මාත්‍රාව හෙට සිට ඉදිරි පෙළ සෞඛ්‍ය සේවකයන්ට ලබාදීමට තීරණය කළ බව රාජ්‍ය අමාත්‍ය මහාචාර්ය චන්න ජයසුමන ප්‍රකාශ කළා.",
       "URL": "https://www.hirunews.lk/269708/අවුරුදු-සාදයකට-සහභාගි-වූ-10කට-කොරෝනා-මාවනැල්ල-රෝහලේ-කොරෝනා-ඒකකය-භාර-වෛද්‍යවරයාගේ-සොයුරා-කොරෝනා-වැළඳී-ජීවිතක්ෂයට-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1992"
}