{
       "Source": "hirunews",
       "Timestamp": "Monday, 02 August 2021 - 12:25",
       "Headline": "සෞඛ්‍ය නීති උපරිමයෙන් පිළිපදින්න දුම්රිය සාමාන්‍යාධිකාරී ඉල්ලයි",
       "News Content": "අද සිට නව සාමාන්‍යකරන නීති රීති ඔස්සේ ආරම්භ කෙරුණු රාජ්‍ය සේවයට පහසුකම් සැලසීමේ අරමුණින් දුම්රිය සේවාවන් වැඩි කළ බව දුම්රිය සාමාන්‍යාධිකාරීවරයා පවසනවා\nඒ අනුව අද (02) උදෑසන සිට දුම්රිය දෙපාර්තමේන්තුව මගින් අතිරේක අන්තර් පළාත් දුම්රිය වාර පහළවක් පමණ ක්‍රියාත්මක කළ බවයි දුම්රිය සාමාන්‍ය අධිකාරිවරයා පවසන්නේ.\nමීට අමතරව ලබන සතිය වන විට අවශ්‍යතාවය අනුව දුම්රිය ගමන් වාර ප්‍රමාණය තවත් වැඩි කිරීමට අදාල නිලධාරීන්ට උපදෙස් දී ඇති බවත් ඔහු කියා සිටියා.\nපිට පළාත්වල සිට පැමිණෙන මෙම අතිරේක දුම්රිය 15 නැවතත් සවස අදාළ ගමනාන්ත කරා ගමන් කරන බවත්, ඉදිරියේදී ප්‍රවාහන අමාත්‍යවරයා උපදෙස් ලබා දුන්නොත් නගරාන්තර දුම්රිය ධාවනය සඳහාත් කටයුතු කරන බවත් දුම්රිය සාමාන්‍යධිකාරීවරයා පැවසුවා.\nඑමෙන්ම බස්නාහිර පළාත, උතුරු පළාත, සහ මධ්‍යම පළාත තුළත් එම පළාත්වලට මගී ජනතාවගේ පහසුව සඳහා පළාත් වලට සීමා වූ දුම්රිය කිහිපයක් ධාවනය කිරීමට කටයුතු යොදා ඇති බවත් ඔහු කියා සිටියා.\nදුම්රිය දෙපාර්තමේන්තුව මේ අසීරු අවස්ථාවේදී මගී ප්‍රවාහනය සඳහා හැකිතාක් දුම්රිය ලබාදීමට කටයුතු යොදා ඇති බවත්, ඉදිරියේ දී එම ප්‍රමාණය වැඩි කිරීමට කටයුතු කරන බවත් දුම්රිය සාමාන්‍යධිකාරීවරයා පවසනවා.\nපොදු ප්‍රවාහණ සේවාවන් භාවිතා කිරීමේ දී රජය මගින් ලබාදී ඇති සෞඛ්‍යය නියෝග අකුරටම අනුගමනය කරමින් කටයුතු කරන ලෙසත්, තවත් දුම්රිය පොකුරක් ඇතිවීමට කටයුතු නොකරන ලෙස දුම්රිය සියලු මගීන්ගෙන් ඉල්ලා සිටින බවත් දුම්රිය සාමාන්‍ය සාමාන්‍යාධිකාරිවරයා මෙහිදී කියා සිටියා.\nතමන් පෞද්ගලිකවම දුම්රිය ස්ථාන කිහිපයක් පරීක්ෂාකර බැලූ බවත් එම ස්ථාන වල ඇති සනීපාරක්ෂක පහසුකම් සෞඛ්‍ය නීති රීතිවලට අදාළ වන ලෙස වැඩිදියුණු කරන ලෙස ඔවුන්ට උපදෙස් ලබා දුන් බවත් ඔහු පවසනවා.\nඅපි සැම දෙනාම රටේ පුරවැසියන් විදියට තම ආරක්ෂාව ගැන සැළකිලිමත්ව සෞඛ්‍ය අංශ මඟින් ලබා දී ඇති උපදෙස් තරයේ පිළිපැදීමට කටයුතු කරන ලෙසත් දුම්රියේ ගමන් කිරීමේදී මුඛ ආවරණ පැළඳීම, දුම්රිය ස්ථානයට ඇතුළුවීමට පෙර අත් සෝදා ගැනීමට අනිවාර්‍යයෙන් කටයුතු කරන ලෙසත් දුම්රිය සාමාන්‍ය සාමාන්‍යාධිකාරිවරයා ඉල්ලා සිටිනවා.",
       "URL": "https://www.hirunews.lk/278642/සෞඛ්‍ය-නීති-උපරිමයෙන්-පිළිපදින්න-දුම්රිය-සාමාන්‍යාධිකාරී-ඉල්ලයි",
       "Category": "Local News",
       "Parent URL": "https://www.hirunews.lk/local-news.php?pageID=1780"
}