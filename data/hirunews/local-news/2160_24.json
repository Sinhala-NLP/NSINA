{
       "Source": "hirunews",
       "Timestamp": "Monday, 08 February 2021 - 10:56",
       "Headline": "විනිමය හුවමාරු ක්‍රමය යටතේ ශ්‍රී ලංකාව ඩොලර් බිලියන 2.5 ක් අපේක්ෂාවෙන්",
       "News Content": "ද්විපාර්ශවික විනිමය හුවමාරු ක්‍රමය යටතේ චීනයෙන් සහ ඉන්දියාවෙන් අමෙරිකානු ඩොලර් බිලියන 2.5 ක මුදලක් ලබා ගැනීමට කටයුතු කරමින් සිටින බව භාණ්ඩාගාර ලේකම් එස්.ආර්.ආටිගල පවසනවා.\nහින්දු පුවත්පත සමඟ සාකච්ඡාවකට සහභාගිවෙමින් ඔහු සඳහන් කළේ එලෙස විනිමය හුවමාරු ක්‍රමය යටතේ චීනයෙන් අපේක්ෂා කරන ඩොලර් බිලියන 1.5 ක මුදල කඩිනමින් ලැබෙනු ඇති බවයි.\nඒ සඳහා ද්විපාර්ශවික සාකච්ඡා අවසන් වී ඇති අතර, ලේඛණගත කටයුතු මේ මස අවසන්වීමට පෙර සමාප්ත කිරීමට හැකිවනු ඇති බවද භාණ්ඩාගාර ලේකම්වරයා කියා සිටියා.\nකොරෝනා වෛරස් ගෝලීය වසංගතයෙන් පසු ශ්‍රී ලංකාව චීනයෙන් අපේක්ෂා කරන මූල්‍යාධාරවලින් එක් මුලාශ්‍රයක් වන්නේ මෙම විනිමය හුවමාරුවයි.\nපසුගිය වසරේ මාර්තු මාසයේ චීනය ශ්‍රී ලංකාවට ඩොලර් මිලියන 500 ක මූල්‍යාධාරයක් අනුමත කළ අතර, තවත් ඩොලර් මිලියන 700 ක ණය මුදලක් අයදුම් කර තිබෙනවා.\nඊට අමතරව චීන රජයේ සහය ලබන ආසියානු යටිතල පහසුකම් ආයෝජන බැංකුවෙන් ශ්‍රී ලංකාව ඩොලර් මිලියන 180 ක මූල්‍යාධාරයක් අපේක්ෂා කරන්නේ කොවිඩ් 19 හදිසි ප්‍රතිචාර පහසුකම යටතේයී.",
       "URL": "https://www.hirunews.lk/261989/විනිමය-හුවමාරු-ක්‍රමය-යටතේ-ශ්‍රී-ලංකාව-ඩොලර්-බිලියන-2-5-ක්-අපේක්ෂාවෙන්",
       "Category": "Local News",
       "Parent URL": "https://www.hirunews.lk/local-news.php?pageID=2160"
}