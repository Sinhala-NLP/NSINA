{
       "Source": "hirunews",
       "Timestamp": "Monday, 31 January 2022 - 14:50",
       "Headline": "විදුලිය කපනවා ද ? නැද්ද ?",
       "News Content": "නැවත දැනුම්දෙනතුරු විදුලි කප්පාදුවක් සිදු නොකරන බව මහජන උපයෝගීතා කොමිසන් සභාව අද (31) ප්‍රකාශ කළා.\nපසුගිය බ්‍රහස්පතින්දා මෙම උපයෝගීතා කොමිසම රැස්වූ අතර, එහිදී තීරණය වූයේ අද දිනය දක්වා විදුලි කප්පාදුවක් සිදු නොකරන බවටයි.\nඒ අනුව අද දින මහජන උපයෝගීතා කොමිසන් සභාවේ සභාපති ජනක රත්නායක මාධ්‍ය හමුවක් කැඳවමින් ප්‍රකාශ කළේ, නැවත දැනුම්දෙන තුරු විදුලි කප්පාදුවක් සිදු නොවන බවයි.\nදිවයිනේ සියලුම බලාගාර පාහේ දැඩි ඉන්ධන අර්බුදයක් හේතුවෙන් වරින් වර සක්‍රීයතාවයෙන් ගිලිහී ගියේ, එම විදුලි උත්පාදන කටයුතු සඳහා අත්‍යවශ්‍ය කරන ඩීසල් සහ නැප්තා හිඟවීම හේතුවෙන්.\nමෙම තත්ත්වය මත සපුගස්කන්ද, නොරොච්චෝලේ ආදී බලාගාර වසා දැමුණු අතර, ලක්ෂපාන, ඉහළ කොත්මලේ ආදී සෙසු බලාගාර සඳහා ද වැසි තත්ත්වයේ අඩුවීමක් හේතුවෙන් විදුලි ජනන කටයුතු සීමා කිරීම්වලට ලක් වුණා.\nඑමෙන්ම රටේ පවතින ඩොලර් අර්බුදය හේතුවෙන් බලාගාර සඳහා අවශ්‍ය ඉන්ධන මිල දී ගැනීමේ කටයුතු යම් මන්දගාමී පසුබිමක පැවතිය ද, පසුගියදා ශ්‍රී ලංකා මහ බැංකුවෙන් වරායේ සිරවී තිබූ ඉන්ධන නෞකා දෙකක් මුදා හැරීමට අවශ්‍ය මුදල් ප්‍රමාණය නිදහස් කිරීම හේතුවෙන් බලාගාරවල පැවති ඉන්ධන අර්බුදයට යම් සැනසිලිදායී විසඳුමක් ලැබීමට එය ප්‍රයෝජනවත් වුණා.\nමෙවන් තත්ත්වයක දී යි, ලංකා ඛනිජ තෙල් නීතිගත සංස්ථාව විසින් ඇතැම් බලාගාර වෙත අවශ්‍ය කරන ඉන්ධන දින කිහිපයකට ලබාදීමට විදුලිබල අමාත්‍යවරයා ප්‍රමුඛ බලාගාර නියෝජිතයින්, තෙල් සංස්ථා නියෝජිතයින් සමග පැවති සාකච්ඡාවේ දී තීරණය කෙරුණේ.\nකෙසේවෙතත් කාණ්ඩ 04කට බෙදා දිවයිනේ විවිධ ප්‍රදේශවලට වරින්වර විදුලි කප්පාදුවක් සිදු කෙරුණු අතර, ඇතැම් අවස්ථාවල දී ජනතාව අසීරුවට පත් කරමින් නොදන්වා විදුලි කප්පාදුවක් ද සිදු කෙරුණා.\nමෙවන් පසුබිමකදී මහජන උපයෝගීතා කොමිසම රැස්වූ අතර, මෙලෙස අත්තනෝමතික සහ වගකීම් විරහිත ලෙස සිදු කළ විදුලි කප්පාදුව ගැන සොයා බැලීමට ද එම කොමිසම වෙත පැවරුණා.\nඒ අනුව මෙම කොමිසම විසින් අද දිනයේ දී නිවේදනය කළේ, යළි දැනුම්දෙන තුරු කිසිදු අයුරකින් විදුලි කප්පාදුවක් සිදු නොකරන බවටයි.\nකෙසේවෙතත් අක්‍රීයව පැවති සපුගස්කන්ද සහ නොරොච්චෝලේ බලාගාර ඊයේ (30) දින සිට යළි පණ ගැන්වූ අතර, අද (31) දිනයේ දී නොරොච්චෝලේ බලාගාරයෙන් මෙගාවොට් 160ක විදුලි ප්‍රමාණයක් ද ජාතික විදුලිබල පද්ධතිය වෙත මුදා හැරුණා.",
       "URL": "https://www.hirunews.lk/295784/විදුලිය-කපනවා-ද-නැද්ද",
       "Category": "Local News",
       "Parent URL": "https://www.hirunews.lk/local-news.php?pageID=1384"
}