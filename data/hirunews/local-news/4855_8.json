{
       "Source": "hirunews",
       "Timestamp": "Saturday, 01 October 2016 - 19:07",
       "Headline": "සාක් රාජ්‍ය නායක සමුළුව කල් යයි",
       "News Content": "ලබන මස දී තම රට තුළ පැවැත්වීමට නියමිතව තිබූ සාර්ක් රාජ්‍ය නායක සමුළුව දින නියමයක් නොමැතිව කල් දැමීමට තීරණය කළ බව පාකිස්තාන රජය නිවේදනය කර තිබෙනවා.\nඑම නිවේදනයේ දැක්වුණේ පවතින ගැටුම්කාරී වාතාවරණය හේතුවෙන් මෙම තීරණය ගත් බවයි.\nපාකිස්තානයේ පැවැත්වීමට නියමිත සාර්ක් සමුළුවට සහභාගී නොවන බව ඉන්දියාව ඇතුළු කලාපීය සාමාජික රටවල් 4 ක්ද නිල වශයෙන් දැනුම්දී තිබෙනවා.\n19 වන සාර්ක් රාජ්‍ය සමුළුව නොවැම්බර් 9 සහ 10 යන දෙදින පැවැත්වීමට නියමිතව තිබුණේ පාකිස්තානයේ ඉස්ලාමාබාද් නුවරදී.\nකෙසේ වෙතත්, ජම්බූකාශ්මීර ප්‍රදේශයේ පසුගිය දින කිහිපය තුළ හටගත් ගැටුම්කාරී වාතාවරණයත් සමග සාර්ක් සමුළුව පැවැත්වීමට නොහැකි තත්ත්වයක් උද්ගතව ඇති බව පාකිස්තානය පවසනවා.\nඒ අනුවල ඉස්ලාමාබාද් නුවර පැවැත්වීමට නියමිතව තිබූ සමුළුව දින නියමයක් නොමැතිව කල් දැමීමට පාකිස්තානු රජය තීරණය කළා.\nපාකිස්තානු රජය පවසන්නේ සමුළුව පැවැත්වෙන දිනය පිළිබඳ ඉදිරියේදී දැනුම්දෙන බවයි.\nමේ අතර, සාර්ක් සමුළුවට සහභාගී නොවන බව ඉන්දියාව පසුගිය අඟහරුවාදා තීරණය කළ අතරල බංග්ලාදේශයද එදිනම සාර්ක් සමුළුවට සහභාගී නොවන බව නිල වශයෙන් දැනුම්දුන්නා.\nකෙසේ වෙතත්, අදාළ තීරණය තම ස්වයං තීරණයක් මිස කිසිදු රටක බලපෑමක් මත ගත් තීරණයක් නොවන බව බංග්ලාදේශ රජය පවසනවා.\nඇෆ්ගනිස්ථානය සහ භූතානයද සාර්ක් සමුළුවට සහභාගී නොවීමට තීරණය කර තිබෙනවා.\nසාර්ක් ප්‍රඥ්ඥප්තිය අනුව කලාපීය සාමාජික රටවල් 8 න් එකක් හෝ සමුළුවට සහභාගී වීම ප්‍රතික්ෂේප කළහොත් සාර්ක් සමුළුව පැවැත්වීමේ හැකියාවක් නැහැ.\nමේ අතර, සාර්ක් කලාපීය වත්මන් සභාපතීත්වය දරණ නේපාල රජය නිවේදනය කළේ ඉන්දියාව, බංග්ලාදේශය, ඇෆ්ගනිස්ථානය සහ භූතානය මෙවර සාර්ක් සමුළුවට සහභාගී නොවන බවට නිල වශයෙන් දැනුම්දී ඇති බවයි.\nඑමෙන්ම, සාර්ක් සමුළුව පැවැත්විය හැකි වාතාවරණයක් නිර්මාණය කරගනිමින් හැකි ඉක්මණින් සමුළුව පැවැත්වීම සඳහා සහය ලබාදෙන ලෙස නේපාල රජය සියලු සාමාජික රටවලින් ඉල්ලා සිටිනවා.\nමෙරට විදේශ කටයුතු අමාත්‍යාංශය ද නිවේදනයක් නිකුත් කරමින් සාර්ක් සමුළුවට සහභාගී වීම පිළිබඳ ශ්‍රී ලංකාවේ ස්ථාවරය ප්‍රකාශ කළා.\nඑහි දැක්වුණේ කලාපීය රටවල සාමය සහ ආරක්ෂාව සම්බන්ධයෙන් මෙන්ම, සුහදතාව වර්ධනය කර ගැනීම පිළිබඳ අවධානය යොමුවිය යුතු තත්ත්වයක මෙවර සාර්ක් සමුළුව පැවැත්වීමට නොහැකිවීම පිළිබඳ කනගාටු වන බවයි.",
       "URL": "https://www.hirunews.lk/144257/සාක්-රාජ්‍ය-නායක-සමුළුව-කල්-යයි",
       "Category": "Local News",
       "Parent URL": "https://www.hirunews.lk/local-news.php?pageID=4855"
}