{
       "Source": "hirunews",
       "Timestamp": "Wednesday, 06 July 2016 - 18:53",
       "Headline": "කතරගමට පැමිණ මිනිසුන්ගේ සරණ පැතූ දරුවන් (ඡායාරූප)",
       "News Content": "නැති බැරිකම් ඉහවහා ගිය විට මහ මඟට බැස මිනිසුන්ගෙන් සරණ පතන්නට සිදුවීම වර්තමානයේ සාමාන්‍ය තත්ත්වයක්.\nඑහෙත් එවැනි කථා පුවත් අතර අතිශය සංවේදී වූ අවස්ථාවන්ද අපට නිරන්තරයෙන් හමුවනවා.\nමේ දිනවල කතරගමට පැමිණෙන බැතිමතුන්ට කිරි වෙහෙර ආසන්නයේ ඇඳ ඇතිරිල්ලක් එලා දරුවන් පස්දෙනෙකු සමඟ ජීවත්වෙන්නට සරණ පතන මව්පිය යුවළක් පිළිබඳව දැක ගත හැකියි.\nමාස 14 ක් පමණ වයසැති තුන් නිවුන් දැරියන් ඇතිරිල්ලකින් ඔතා තවත් දරුවන් දෙදෙනෙකු සමඟ කෑමට, බීමට යමක් එකතු කරමින් එහි රැඳී සිටින්නේ තණමල්විල - සූරියආරේ පදිංචි 43 හැවිරිදි හිටපු ආබාධිත හමුදා සෙබළෙකු සහ ඔහුගේ බිරිඳයි.\nවිනය හේතුවක් මත 2010 වසරේ යුද හමුදාවෙන් ඔහු ඉවත් කරන විට ඔහු ශ්‍රී ලංකා යුද හමුදාවේ සාජන් මේජර්වරයෙක්.\nවාලච්චේනේදී කොටි ප්‍රහාරයකට ලක්ව ආබාධිත වූ ඔහුට ස්ථිර රැකියාවක් නැහැ.\nපුංචි දියණියන් තුන්දෙනාට කිරි පිටි මිලට ගැනීම පවා ඔවුන්ට මහමෙරක බරක් වී ඇත්තේ ගමේ සායනයෙන් ත්‍රිපෝෂ පැකට්ටුවත් නිසි පරිදි නොලැබෙන නිසා.\nඔවුන්ට සහනයක් වීම මිනිසුන් වූ සැමට සසර ගමන ජයගන්නට හේතුවන කරුණක් වනවා නිසැකයි.\nඡායාරූප - ඇත්කඳුරේ ජනත් ද සිල්වා",
       "URL": "https://www.hirunews.lk/137360/කතරගමට-පැමිණ-මිනිසුන්ගේ-සරණ-පැතූ-දරුවන්-ඡායාරූප",
       "Category": "Local News",
       "Parent URL": "https://www.hirunews.lk/local-news.php?pageID=4976"
}