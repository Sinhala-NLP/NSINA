{
       "Source": "hirunews",
       "Timestamp": "Tuesday, 14 September 2021 - 7:48",
       "Headline": "මෙරට මුහුදු වැලිවලින් මාලදිවයිනේ හදන බව කියූ දූපත ගැන භූ විද්‍යා සමීක්ෂණ සහ පතල් කාර්යාංශයෙන් පැහැදිළි කිරීමක්",
       "News Content": "මෙරටින් මුහුදු වැලි අපනයන කර මාලදිවයිනේ දූපතක් සෑදීමට සූදානම් වන බවට පළ වන වාර්තා අසත්‍ය බව භූ විද්‍යා සමීක්ෂණ සහ පතල් කාර්යාංශය පවසනවා.\nනිවේදනයක් නිකුත් කරමින් එහි අධ්‍යක්ෂ ජනරාල් ඉංජිනේරු සජ්ජන ද සිල්වා ප්‍රකාශ කළේ මාලදිවයිනේ ඉදිකිරීම් කටයුතුවල නිරත ශ්‍රී ලාංකීය සමාගමක් සදහා අවශ්‍ය ඛණිජ වැලි ප්‍රමාණයක් අපනයනය කර ඇති බවයි.\nඑසේම අදාළ ඛනිජ වැලි මාලදිවයිනට අපනයනය කර ඇත්තේ ඉදිකිරීම්වලදී ජල තටාක සහ නළ ළිං සඳහා ජල පිරිපහදු කිරීමේ කාර්ය සදහා යොදා ගැනීමටයි.\nඒ අනුව භූ විද්‍යා සමීක්ෂණ හා පතල් කාර්යාංශය සදහන් කළේ වැලි කියුබ් 8ක් පමණ වරින් වර අපනයනය කර ඇති අතර එහිදී කියුබ් එකක් සඳහා රුපියල් 180,000ක මුදලක් අය කරගෙන තිබූ බවයි.\nමේ අතර, මෙරට පවතින ඛණිජ ප්‍රතිපත්තියට අනුව ශ්‍රී ලංකාව තුළ දේශීය කර්මාන්ත සඳහා යොදා ගනු ලබන වැලි ඇතුළු අනෙකුත් ඛනිජ ද්‍රව්‍ය සුවිශේෂී අවශ්‍යතාවක් මත අමාත්‍ය මණ්ඩල අනුමැතියකට යටත්ව පමණක් මිස අපනයනය කිරීම සදහා භූ විද්‍යා සමීක්ෂණ හා පතල් කාර්යාංශය බලපත්‍ර නිකුත් කිරීමක් සිදුනොකරන බවයි ඔවුන් නිකුත් කළ නිවේදනයේ දැක්වෙන්නේ.",
       "URL": "https://www.hirunews.lk/282151/මෙරට-මුහුදු-වැලිවලින්-මාලදිවයිනේ-හදන-බව-කියූ-දූපත-ගැන-භූ-විද්‍යා-සමීක්ෂණ-සහ-පතල්-කාර්යාංශයෙන්-පැහැදිළි-කිරීමක්",
       "Category": "Local News",
       "Parent URL": "https://www.hirunews.lk/local-news.php?pageID=1693"
}