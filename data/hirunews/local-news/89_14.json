{
       "Source": "hirunews",
       "Timestamp": "Friday, 18 August 2023 - 10:59",
       "Headline": "ජනපති සහ පොහොට්ටුව අතර සාකච්ඡාවක් අද",
       "News Content": "ජනාධිපති රනිල් වික්‍රමසිංහ අද (18) ශ්‍රී ලංකා පොදුජන පෙරමුණේ හිටපු පළාත් පාලන ප්‍රධානීන් හමුවීමට නියමිතව තිබෙනවා.\nඒ, අද ජනාධිපති ලේකම් කාර්යාලයේදීයි.\nශ්‍රී ලංකා පොදුජන පෙරමුණේ ප්‍රධාන ලේකම් පාර්ලිමේන්තු මන්ත්‍රී සාගර කාරියවසම් පවසන්නේ පළාත් පාලන මැතිවරණය සඳහා නාම යෝජනා භාර දුන් එම පෙරමුණේ සාමාජිකයන් මුහුණ දී ඇති ගැටලු සම්බන්ධයෙන් විසඳුමක් ලබා ගැනීම සඳහා මෙම සාකච්ඡාව පැවැත්වෙන බවයි.\nපළාත් පාලන මැතිවරණය නොපැවැත්වීම නිසා නාම යෝජනා භාර දුන් හිටපු පළාත් පාලන සභිකයින්ට දැඩි දුෂ්කරතාවන්ට මුහුණ දීමට සිදුව ඇති බවත්, රාජ්‍ය සේවයේ නියුක්ත පළාත් පාලන අපේක්ෂකයන්ට රැකියාව සිදු කිරීමේදී බාධා මතුව තිබෙන බවත් සාගර කාරියවසම් පවසයි.",
       "URL": "https://www.hirunews.lk/345246/ජනපති-සහ-පොහොට්ටුව-අතර-සාකච්ඡාවක්-අද",
       "Category": "Local News",
       "Parent URL": "https://www.hirunews.lk/local-news.php?pageID=89"
}