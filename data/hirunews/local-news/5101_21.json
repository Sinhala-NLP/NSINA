{
       "Source": "hirunews",
       "Timestamp": "Tuesday, 05 April 2016 - 7:35",
       "Headline": "UPDATE: ව්‍යවස්ථාදායක මණ්ඩලය ප්‍රථම වරට රැස්වෙයි",
       "News Content": "නව ආණ්ඩුක්‍රම ව්‍යවස්ථාවක් සම්පාදනය කිරීම සදහා මුළු පාර්ලිමේන්තුවම ව්‍යවස්ථාදායක මණ්ඩලයක් ලෙස අද රැස් වුණා.\nමුළු පාර්ලිමේන්තුවම ව්‍යවස්ථාදායක මණ්ඩලයක් ලෙස රැස් වුණේ වසර 44 කට පසුව වීම විශේෂත්වයක්.\nව්‍යවස්ථාදායක මණ්ඩලයේ සභාපති ධුරය කථානායකවරයා විසින් හෙබවූ අතර පළමුව සිදුකෙරුණේ ආණ්ඩුක්‍රම ව්‍යවස්ථා මණ්ඩලයේ උප සභාපතිවරුන් පත් කර ගැනීමයි.\nඒ අනුව පාර්ලිමේන්තු මන්ත්‍රීවරුන් වන සෙල්වම් අඩෙයිකලනාදන්, කබීර් හෂීම්, සුදර්ශනී ප්‍රනාන්දුපුල්ලේ, තිලක් මාරපන, මහින්ද යාපා අබේවර්ධන, නලින්ද ජයතිස්ස ඇතුළු මන්ත්‍රීවරුන් 7 දෙනෙකු උප සභාපතිවරුන් ලෙස පත් කෙරුණා.\nඅනතුරුව, ආණ්ඩුක්‍රම ව්‍යවස්ථා මණ්ඩලයේ මෙහෙයුම් කමිටුවේ සාමාජිකයින් 21 දෙනා නම් කෙරුණු අතර එහි සභාපති ධුරය හිමිවුණේ අග්‍රාමාත්‍ය රනිල් වික්‍රමසිංහටයි. ලක්ෂ්මන් කිරිඇල්ල, නිමල් සිරිපාල ද සිල්වා, රවුෆ් හකීම්, විජේදාස රාජපක්ෂ, සුසිල් ප්‍රේමජයන්ත, රිෂාද් බදියුදීන්, පාඨලී චම්පික රණවක, ස්වාමිනාදන්, මනෝගනේෂන්, මලික් සමරවික්‍රම, ආර් සම්බන්ධන්, අනුර කුමාර දිසානායක, ඩිලාන් පෙරේරා, දිනේෂ් ගුණවර්ධන, ජයම්පති වික්‍රමරත්න, එම්.ඒ සුමන්දිරන් එහි සෙසු සාමාජිකයින් වනවා.\nඊට අමතරව, තුසිතා විජේමාන්න, බිමල් රත්නායක, ප්‍රසන්න රණතුංග සහ ඩග්ලස් දේවානන්දා යන පාර්ලිමේන්තු මන්ත්‍රීවරුන් ද මෙහෙයුම් කමිටුවේ සාමාජිකයින්.\n-----------------------------------------------------\nනව ආණ්ඩුක්‍රම ව්‍යවස්ථාවක් සම්පාදනය කිරීම සදහා වසර 44 කට පසු මුළු පාර්ලිමේන්තුවම ව්‍යවස්ථාදායක මණ්ඩලයක් ලෙස අද (05) රැස්වීමට නියමිතයි.\nමෙසේ මුළු පාර්ලිමේන්තුවම ව්‍යවස්ථාදායක මණ්ඩලයක් ලෙස අවසන් වරට රැස්වූයේ 1972 වසරේදීයි.\nඒ 1972 ජනරජ ආණ්ඩුක්‍රම ව්‍යවස්ථාව සම්පාදනය කිරීම සදහායි.\nපාර්ලිමේන්තුව ව්‍යවස්ථාදායක මණ්ඩලයක් බවට පත් කිරීම සදහා අග්‍රාමාත්‍ය රනිල් වික්‍රමසිංහ ඉදිරිපත් කළ යෝජනාව පසුගියදා පාර්ලිමේන්තුවේදී දින දෙකක් විවාද කර සම්මත කළා.\nපාර්ලිමේන්තුව අද පස්වරු 1 ට රැස්වීමෙන් අනතුරුව න්‍යාය පත්‍රය අනුව වාචික පිළිතුරු අපේක්ෂාවෙන් පසු පාර්ලිමේන්තුව කල් තැබෙන අතර ඉන් පසුව පාර්ලිමේන්තු සභා ගර්භය තුළ ව්‍යවස්ථාදායක මණ්ඩලය ලෙස මන්ත්‍රීවරු 225 දෙනා රැස්වීමට නියමිතයි.\nව්‍යවස්ථාදායක මණ්ඩලයේ සභාපති ධුරය කථානායකවරයා විසින් හොබවන අතර ව්‍යවස්ථාදායක මණ්ඩලය සදහා නියෝජ්‍ය සභාපතිවරුන් 7 දෙනෙකු පක්ෂ විපක්ෂ මන්ත්‍රීවරුන් අතරින් තෝරා ගැනෙනු ඇති.\nමෙම රැස්වීම සදහා ගණ පූර්ණය ලෙස මන්ත්‍රීවරුන් 20 දෙනෙකු සිටිය යුතුයි.\nඅග්‍රාමාත්‍යවරයා, සභානායකවරයා, විපක්ෂනායක, අධිකරණ ඇමති සහ ආණ්ඩුක්‍රම ව්‍යවස්ථා මණ්ඩලයේ සෙසු සාමාජිකයින් 17 දෙනෙකුට නොවැඩි සංඛ්‍යාවකින් යුත් මෙහෙයුම් කමිටුවක් පත් කළ යුතු අතර එම කමිටුව විසින් අවශ්‍ය පරිදි තවත් අනුකමිටු පත් කළ හැකියි.",
       "URL": "https://www.hirunews.lk/130136/update-ව්‍යවස්ථාදායක-මණ්ඩලය-ප්‍රථම-වරට-රැස්වෙයි",
       "Category": "Local News",
       "Parent URL": "https://www.hirunews.lk/local-news.php?pageID=5101"
}