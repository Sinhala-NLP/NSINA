{
       "Source": "hirunews",
       "Timestamp": "Wednesday, 17 August 2022 - 17:44",
       "Headline": "රජය සතු ව්‍යවසායන් තුනක් පෞද්ගලීකරණයට සැලසුම්! - ජනපති විදෙස් මාධ්‍යයට හෙළි කරයි (වීඩියෝ)",
       "News Content": "රජය සතු ව්‍යවසායන් කිහිපයක් පෞද්ගලීකරණය කිරීම සම්බන්ධයෙන් රජය සලකා බලමින් සිටින බව ජනාධිපති රනිල් වික්‍රමසිංහ ප්‍රකාශ කරන බව ද ඉකොනොමිස්ට් පුවත්පත වාර්තා කරනවා.\nජනාධිපති කාර්‍යාලයේ සිට එම පුවත්පත හා සම්මුඛ සාකච්ඡාවකට එක් වූ ජනාධිපතිවරයා පවසා ඇත්තේ, ඉකුත් 219 වසරේ දී ගෝඨාභය රාජපක්ෂ ජනපතිවරයාගේ පාලනය යටතේ කප්පාදු කළ ආදායම් බදු නැවත තිබූ මට්ටමටවත් ඉහළ දමා බදු පදනම අර්බුදයට පෙර තිබූ මට්ටමට වඩා පුළුල් කිරීමට ඔහු සැලසුම් කරන බවයි.\nඒ අතරවාරයේ මෙරට ජාතික ගුවන් සේවය වන ශ්‍රී ලංකන් එයාර් ලයින්, ශ්‍රී ලංකා ඛනිජ තෙල් සංස්ථාව සහ ජාතික ටෙලිකොම් සමාගමේ රජය සතු කොටස් ආදී රජය සතු ව්‍යවසායන් කිහිපයක් පෞද්ගලීකරණය කිරීම සම්බන්ධයෙන් සලකා බලමින් සිටින බවයි.\nජනාධිපතිවරයාගේ අදාළ ප්‍රකාශය ගෙන හැර දක්වන ද ඉකොනොමිස්ට් කියා සිටින්නේ, මෙරට ආර්ථික ගොඩ නැගීමේ අරමුණින් ජනාධිපතිවරයා අමෙරිකානු බංකොලොත් නීතියේ 11 වැනි පරිච්ඡේදය ක්‍රියාත්මක කිරීමේ උත්සහයක නියැලෙන බවයි.\nඑහි දී ජනාධිපතිවරයා පවසා ඇත්තේ තමා මෙරට ආර්ථිකය ස්ථාවර කිරීම සඳහා අවශ්‍ය කෙරෙන ගැඹුරු කප්පාදු කිරීමට සූදානමින් සිටින බවත්, වෙනස්කම් කිරීමට අවශ්‍ය වන්නේ නම් ගැඹුරු වෙනස්කම් කළ යුතු බවයි.\nඒ ඔස්සේ ශ්‍රී ලංකාවේ ආර්ථිකය යථා තත්ත්වයට පත්වීමට පමණක් නොව වඩාත් තරඟකාරී සහ අපනයනයට නැඹුරු වීමට ඉඩ සැලසෙනු ඇතැයි තමන් අපේක්ෂා කරන බව ජනාධිපතිවරයා එම සම්මුඛ සාකච්ඡාවේ දී පවසා තිබෙනවා.\nඒ අතර ශ්‍රී ලංකාව ආසියාවේ සෙසු රටවල් සමඟ ආර්ථික වශයෙන් වඩාත් ඒකාබද්ධ වීම වැදගත් බව පවසන ජනාධිපතිවරයා, ASEAN සාමාජිකයන් සහ RCEP සාමාජිකයන් සමඟ සමීප සබඳතා ගොඩ නගා ගැනීමට බලාපොරොත්තුවෙන් සිටින බවත් එමගින් කලාපීය විස්තීර්ණ ආර්ථික හවුල්කාරිත්වයක් ගොඩ නැගීම සඳහා කටයුතු කරමින් සිටින බවත් ප්‍රකාශ කර තිබෙනවා.\nද ඉකොනොමිස්ට් පවසන්නේ, රනිල් වික්‍රමසිංහ ජනාධිපවරයාට මේ සියල්ල සාක්ෂාත් කර ගැනීමට නම් පාර්ලිමේන්තුව අසීරු ප්‍රතිසංස්කරණ සම්මත කර ගැනීමට අවශ්‍ය වනු බවයි.\nබොහෝ නීති සම්පාදකයින් දැනටමත් 2025 ට පසුව පැවැත්වීමට නියමිත මීළඟ මැතිවරණය කෙරෙහි අවධානයෙන් සිටින අතර, වේදනාකාරී බදු ඉහළ දැමීම් සහ වියදම් කප්පාදුව පිලිබඳ ජනපතිවරයාට වරද පැටවීමට හැකියාවක් ඇතැයි, ද ඉකොනොමිස්ට් පවසනවා.\nමේ අතර අදාළ පුවත්පත වැඩිදුරටත් සඳහන් කරන්නේ, 2048 වන විට ශ්‍රී ලංකාව ඉහළ ආදායම් ලබන රටක් බවට පත් කිරීමටත්, එය නව සිංගප්පූරුවක් බවට පත් කිරීමටත් ජනාධිපතිවරයා විචිත්‍රවත් බලාපොරොත්තුවක සිටින බවයි.\nඒ සඳහා යන ගමන් මග ජනාධිපතිවරයා විස්තර කර ඇත්තේ,\n\"තායිලන්තය, මැලේසියාව සහ වියට්නාමය සිටි තත්ත්වයෙන් අපි ආරම්භ කරමු.\"\nයනුවෙන් යැයි එම පුවත්පත් වාර්තා කරනවා.",
       "URL": "https://www.hirunews.lk/313027/රජය-සතු-ව්‍යවසායන්-තුනක්-පෞද්ගලීකරණයට-සැලසුම්-ජනපති-විදෙස්-මාධ්‍යයට-හෙළි-කරයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=933"
}