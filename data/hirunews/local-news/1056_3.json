{
       "Source": "hirunews",
       "Timestamp": "Thursday, 30 June 2022 - 18:24",
       "Headline": "චීනයෙන් ශ්‍රී ලංකාවට අත්‍යවශ්‍ය ඖෂධ පරිත්‍යාගයක්",
       "News Content": "චීන මානුෂීය ආධාර වැඩසටහනේ දෙවන අදියර ලෙස චීන සමූහාණ්ඩුව මගින් අත්‍යවශ්‍ය ජීවිතාරක්ෂක ඖෂධයක් වන එනැක්සපරීන් (Enaxaparin) එන්නත් 512,640ක් අද (30) පෙරවරුවේ ශ්‍රී ලංකාවේ චීන තානාපති කාර්යාලය මගින් පරිත්‍යාග කර තිබෙනවා.\nශ්‍රී ලංකාවේ චීන තානාපති කුයි ෂැන්හොන් (QI Zhenhong) මහතා විසින් සෞඛ්‍ය අමාත්‍ය කෙහෙලිය රඹුක්වැල්ල වෙත එම අමාත්‍යාංශයේදීයි අදාළ ඖෂධ තොගය ලබාදීම සිදු කෙරුණේ.\nමෙම අත්‍යවශ්‍ය ඖෂධ එන්නත් තොගය කිලෝ 4250ක බරකින් යුක්ත වන අතර ඇමරිකානු ඩොලර් මිලියන 28ක වටිනාකමකින් යුතු චීන මානුෂීය ආධාර වැඩසටහනේ දෙවන අදියර ලෙස එම ආධාර තොගය මෙරටට ලැබී තිබෙනවා.\nමෙම මානුෂීය ආධාර ව්‍යාපෘතියේ සමස්ත වටිනාකම ඇමරිකානු ඩොලර් මිලියන 76ක්. ඉන් මිලියන 28ක් ආධාර වශයෙන්ද, මිලියන 48ක් ණය ආධාර වශයෙන්ද ක්‍රියාත්මක වනවා.\nමෙහිදී අදහස් දැක්වූ සෞඛ්‍ය අමාත්‍ය කෙහෙලිය රඹුක්වැල්ල කියාසිටියේ මෙවැනි අත්‍යාවශ්‍ය අවස්ථාවක රටෙහි සෞඛ්‍ය ක්ෂේත්‍රයට චීන රජය ලබා දුන් සහයෝගය වෙනුවෙන් ප්‍රසාදය පළ කරන බවයි. විශේෂයෙන් වත්මන් අර්බුදකාරී වකවානුවේ මෙරට පවතින ඖෂධ හා වෛද්‍ය උපකරණයන්හි හිඟය මගහරවා ගැනීම සඳහා ලොව මිත්‍රශීලී රටවලින් ඉල්ලා සිටි සහයට ඉහළ ප්‍රතිචාර ලැබී ඇති බව ද ඔහු සඳහන් කළා. එම රටවල් අතුරින් මිත්‍රශීලී චීනය සහයෝගය ලබා දීමට ප්‍රමුඛව ඉදිරිපත් වීම මගින් දෙරට අතර දීර්ඝකාලීන මෙන්ම දැඩි මිත්‍රශීලී බව පෙනී යන බවයි අමාත්‍යවරයා පෙන්වා දුන්නේ.\nමෙහිදී අදහස් දැක්වූ ශ්‍රී ලංකාවේ චීන තානාපති කුයි ෂැන්හොන් (QI Zhenhong) සඳහන් කළේ මෙම මානුෂීය ආධාර වැඩසටහන යටතේ එනැක්සපරීන් (Enaxaparin) ඖෂධ එන්නත් මිලියන අඩකට වැඩි ප්‍රමාණයක් මේ වන විට ශ්‍රී ලංකාවට ලබාදීමට හැකිවූ බවයි. මෙරට වත්මන් තත්ත්වය තුළ ශ්‍රී ලාංකීය ජනතාවගේ ජීවිත බේරා ගැනීම සඳහා මෙය විශාල උපකාරයක් වනු ඇති බවට තමන් විශ්වාසය පළ කරන බව ද තානාපතිවරයා ප්‍රකාශ කළා.\nඉදිරි මාස කිහිපය තුළ ජලභීතිකා එන්නත ඇතුළුව අත්‍යවශ්‍ය ඖෂධ විශාල තොගයක් ශ්‍රී ලංකාවට ලබාදීමට කටයුතු කරන අතර එමගින් වසරක පමණ ඖෂධ අවශ්‍යතාව පිරිමසා ගතහැකි බව ද තානාපතිවරයා සඳහන් කළා.\nශ්‍රී ලංකාව හා චීනය අතර දිගු කාලීන මිත්‍රත්වය තුළ ශ්‍රී ලංකාවේ අවශ්‍යතාවයන් හමුවේ චීනය ඕනෑම අවස්ථාවක පෙනී සිටින අතර, දෙරට අතර ඒකාබද්ධ සහයෝගය තුළ මෙම අර්බුදය ජය ගැනීමට හැකි වැඩපිළිවෙලක් ක්‍රියාත්මක වීම වැදගත් බවයි චීන තානාපතිවරයා මෙහිදී කියාසිටියේ.\nපවතින අර්බුදය තාවකාලික තත්ත්වයක් බවද එය ජයගැනීම සඳහා ශ්‍රී ලාංකීය ජනතාවට ඔරොත්තු දීමේ හැකියාවක් පවතින බවද ඒ වෙනුවෙන් කොටස්කරුවෙකු වීමට චීනයට හැකිවීම පිළිබඳව සතුටු වන බවද තානාපතිවරයා පැවසීය.\nමෙම අවස්ථාවට චීන තානාපති කාර්යාලයේ නිලධාරීන් පිරිසක් හා සෞඛ්‍ය අමාත්‍යාංශයේ අධ්‍යක්ෂ (වෛද්‍ය තාක්ෂණික සේවා සහ සෞඛ්‍යාධාර) වෛද්‍ය අන්වර් හම්දානි මහතා ඇතුළු නිලධාරීන් පිරිසක්ද සහභාගි වූහ.",
       "URL": "https://www.hirunews.lk/308658/චීනයෙන්-ශ්‍රී-ලංකාවට-අත්‍යවශ්‍ය-ඖෂධ-පරිත්‍යාගයක්",
       "Category": "Local News",
       "Parent URL": "https://www.hirunews.lk/local-news.php?pageID=1056"
}