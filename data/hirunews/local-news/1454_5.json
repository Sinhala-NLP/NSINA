{
       "Source": "hirunews",
       "Timestamp": "Sunday, 02 January 2022 - 15:38",
       "Headline": "උත්සාහයෙන් ජීවිතය සාර්ථක කරගත් දිරිය කත (වීඩියෝ)",
       "News Content": "යමෙකුට ජීවිතය සාර්ථක කරගන්නවා නම් මාර්ග ඕනෑ තරම්.\nඅවශ්‍ය වන්නේ උනන්දුව සහ උත්සාහය පමණයි.\nමේ එක් ව්‍යාපාරයකින් අසමත් වුවත් නොපසුබස්නා උත්සාහය නිසාම, වගා කටයුත්කක් සාර්ථක ව්‍යාපාරයක් බවට පත් කරගත දිරිය කාන්තාවක් පිළිබදවයි.\nමේ අනුරාධපුර ගලෙන්බිදුණුවැව පදිංචි නිලන්ති ජයසිංහ.\nමේ වන විට 42 දෙහැවිරිදි වියේ පසුවන ඇය කලක් විදෙස් ගතව සේවය කර ඇත්තේ හෙද නිලධාරිනියක ලෙසයි.\nවිදෙස් රටවලදී ලබාගත් අත්දැකීම් සමගින් පුද්ගලික හෙද සේවයක් ආරම්භ කිරීමේ අරමුණින් නිලන්ති 2019 වසරේදී මෙරටට ආපසු පැමිණ තිබෙනවා.\nනමුත් මුළු ලෝකයම පුරාම පැතිරුණු කොවිඩ් වසංගතය ඇගේ එම ව්‍යාපාරික අරමුණ සාර්ථක කරගැනීමට ඉඩ දුන්නේ නැහැ.\nකොවිඩ් ව්‍යාප්තිය නිසා නිලන්තිට පමණක් නොව ඒ වන විට තමන් යටතේ සේවය\nකළ පිරිසට ද රැකියා අහිමි වී ගියා.\nඑහෙත් කෙසේ හෝ ජීවිතය ජයගැනීම අරමුණ කරගත් නිලන්ති දේශීය බිජ වගා කටයුතුවලට යොමු වන්නේ ඉන් අනතුරුවයි.\nදේශීය බීජ පිළිබදව අත්දැකීමක් නොමැති වුවත් මේ දිරිය කත හැම බිම් අගලකම වගා කොට ඇත්තේ පවතින ඉඩ කඩ ප්‍රමාණවත් නොවීම හේතුවෙන්.\nඑලෙස වගා කල බඩඉරිගු, එළවළු ඇතුළු දේශීය බිජ වර්ග රැසක් ඇය මේ වන විට නිෂ්පානය කරනවා.\nඋනන්දුව කැපකිරිම් මත \"දේශිය බීජ වගාව\" තම ජිවන වෘත්තියම බවට පත්කර ගන්නට ඇයට වැඩි කාලයක් ගත නොවුයේ සිය නොනිමි උත්සාහය නිසයි.\nඑහි ප්‍රතිඵලයක් ලෙස තවත් කීප දෙනෙකුටම රැකියා අවස්ථා ලබා දීමට නිලන්තිට හැකිව තිබෙනවා.",
       "URL": "https://www.hirunews.lk/292832/උත්සාහයෙන්-ජීවිතය-සාර්ථක-කරගත්-දිරිය-කත-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1454"
}