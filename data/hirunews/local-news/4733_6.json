{
       "Source": "hirunews",
       "Timestamp": "Thursday, 29 December 2016 - 13:23",
       "Headline": "සංවර්ධන කෙටුම්පත බස්නාහිරත් පරදියි",
       "News Content": "සංවර්ධන විශේෂ විධිවිධාන පනත් කෙටුම්පත් යෝජනාව අද (29) බස්නාහිර පළාත් සභාවේදී පරාජයට පත්වුණා.\nඒ අනුව, මෙම කෙටුම්පත මේ වනවිට පළාත් සභා 9 න් 7 කදී වැඩි ඡන්දයෙන් පරාජයට පත්වී තිබෙනවා.\nඋතුරු පළාත් සභාවේදී එය විවාදයට නොගෙනම ප්‍රතික්ෂේප කෙරුණා.\nබස්නාහිර පළාත් සභාවට අද මෙම පනත් කෙටුම්පත ඉදිරිපත් කළේ පළාත් ප්‍රධාන අමාත්‍ය ඉසුර දේවප්‍රිය විසින්.\nමෙම කෙටුම්පත සම්බන්ධයෙන් අනෙක් පළාත් සභා ගත් තීරණයට එරෙහි වීමක් බස්නාහිර පළාත් සභාවට සිදුකළ නොහැකි බව එහිදී අදහස් දක්වමින් ඔහු කියා සිටියා.\nඅනතුරුව, මේ සදහා විවාදයක් අවශ්‍ය නොවන බවයි පළාත් සභාවේ ආණ්ඩු පක්ෂ ප්‍රධාන සංවිධායක ගුණසිරි ජයනාත් සදහන් කළේ.\nමෙම අවස්ථාවේදී සභාව උණුසුම් වූ අතර, එක්සත් ජනතා නිදහස් සන්ධානයේ මන්ත්‍රීවරුන් කිහිපදෙනෙකු අදාළ පනත් කෙටුම්පත ඉරා දමනු ලැබුවා.\nඒ සමගම පළාත් සභාව විනාඩි 10 ක කාලයක් සදහා කල් තැබීමටයි සභාපති සුනිල් විජේරත්න තීරණය කළේ.\nපළාත් සභා සැසිවාරය යළි ආරම්භ වීමෙන් පසු මෙම පනත් කෙටුම්පත සම්බන්ධයෙන් මන්ත්‍රීවරුන්ට අදහස් දැක්වීමට සභාපතිවරයා විසින් අවසර ලබාදුන්නා.\nඅනතුරුව පැවති ඡන්ද විමසීමේදී කෙටුම්පතට විපක්ෂව ඡුන්ද 58 ක් ලැබුණු අතර, පක්ෂව ලැබුණේ ඡන්ද 28 ක් පමණයි.\nඒ අනුව, පනත් කෙටුම්පත වැඩි ඡන්ද 24 කින් පරාජයට පත්වුණා.\nඑක්සත් ජනතා නිදහස් සන්ධානයේ සහ ජනතා විමුක්ති පෙරමුණේ මන්ත්‍රීවරුන් යෝජනාවට විපක්ෂව ඡන්දය භාවිත කළ අතර, පක්ෂව ඡන්දය ලබාදුන්නේ එක්සත් ජාතික පක්ෂ මන්ත්‍රීවරුන් පමණයි.\n104 දෙනෙකුගෙන් සමන්විත බස්නාහිර පළාත් සභාවේ මන්ත්‍රීවරුන් 18 දෙනෙකු අද පැවති සභා වාරයට සහභාගි නොවූ අතර, මන්ත්‍රීවරුන් 6 දෙනෙකු ඡන්දය දීමෙන් වැළකී සිටියා.\nජාතික හෙළ උරුමය නියෝජනය කරන නිශාන්ත ශ්‍රී වර්ණසිංහ ද ඊට ඇතුළත්.\nඑමෙන්ම, නිදහස් සන්ධානයේ කීර්ති කාරියවසම්, එක්සත් ජාතික පක්ෂයේ අනුරාධ විමලරත්න යන මන්ත්‍රීවරුන් ද ඡන්දය දීමෙන් වැළකී සිටි අතර, අමාත්‍ය මනෝ ගනේෂන් ගේ ප්‍රජාතන්ත්‍රවාදී ජනතා පෙරමුණ නියෝජනය කරන මන්ත්‍රීවරුන් දෙදෙනා ද කෙටුම්පතට ඡන්දය දීමෙන් වැළකී සිටියා.\nමේ අතර, මෙම පනත් කෙටුම්පත පිළිබද යෝජනාව පසුගිය 23 වනදා නැගෙනහිර පළාත් සභාව වෙත ඉදිරිපත් කර තිබෙනවා.\nඊට අදාළ ඡන්ද විමසීම ලබන ජනවාරි 24 වනදා පැවැත්වීමට නියමිත බවයි නැගෙනහිර පළාත් සභාවේ ලේකම් එම්.සී.එම්. ෂෙරීෆ් කියා සිටියේ.",
       "URL": "https://www.hirunews.lk/150841/සංවර්ධන-කෙටුම්පත-බස්නාහිරත්-පරදියි",
       "Category": "Local News",
       "Parent URL": "https://www.hirunews.lk/local-news.php?pageID=4733"
}