{
       "Source": "hirunews",
       "Timestamp": "Friday, 31 July 2020 - 16:02",
       "Headline": "රත්නපුර හිටපු මන්ත්‍රී ප්‍රේමලාල් ජයසේකර ඇතුළු 3කට මරණ දඬුවම (වීඩියෝ)",
       "News Content": "2015 ජනාධිපතිවරණ සමයේ කහවත්ත ප්‍රදේශයේදී පුද්ගලයෙකු වෙඩි තබා ඝාතනය කිරීමේ සිද්ධියක් සම්බන්ධයෙන් රත්නපුර දිස්ත්‍රික් හිටපු පාර්ලිමේන්තු මන්ත්‍රී ප්‍රේමලාල් ජයසේකර ඇතුළු 3 දෙනෙකුට අද මරණ දඬුවම නියම කළා.\nපැය 3කට ආසන්න කාලයක් අදාළ නඩුවේ තීන්දුව ප්‍රකාශයට පත් කරමින් රත්නපුර මහාධිකරණ විනිසුරු රොහාන් ජයවර්ධන එම තීන්දුව ලබා දුන් බවයි රත්නපුර හිරු අධිකරණ වාර්තාකරු සඳහන් කළේ.\n2015 වසරේ පැවති ජනාධිපතිවරණයේ අපේක්ෂකයෙකු ලෙස ඉදිරිපත්ව සිටි මෛත්‍රීපාල සිරිසේනගේ කහවත්තේ පැවති රැස්වීමක සැරසිලි කඩා දමා තුවාල සිදුකිරීම අරමුණු කර ගෙන, නීතිවිරෝධී රැස්වීමක සාමාජිකයෙක්ව සිටිමින් පුද්ගලයින් දෙදෙනෙකුට තුවාල සිදුකර මනුෂ්‍ය ඝාතනයට තැත් කිරීම හා බියවැද්දීම මෙන්ම, ශාන්ත දොඩම්ගොඩ නම් 57 හැවිරිදි අයෙක් ඝාතනය කිරීම ඇතුළු අධි චෝදනා 9 ක් යටතේ විත්තිකරුවන් 7 දෙනෙකුට එරෙහිව නීතිපතිවරයා විසින් රත්නපුර මහාධිකරණය හමුවේ නඩු පවරා තිබුණා.\nකෙසේ වෙතත්, වසර දෙකක කාලයක් පැවති මූලික සාක්ෂි විමසීමෙන් අනතුරුව ඉන් සිව් දෙනෙකු නිදොස් කොට නිදහස් කෙරුණා.\nරත්නපුර දිස්ත්‍රික් හිටපු පාර්ලිමේන්තු මන්ත්‍රී ප්‍රේමලාල් ජයසේකර, සබරගමුව හිටපු පළාත් සභා මන්ත්‍රී අරුණ නිලන්ත ජයකොඩි සහ කහවත්ත ප්‍රාදේශීය සභාවේ හිටපු සභාපති වජිර දර්ශන සිල්වා යන අයට එරෙහිව තවදුරටත් නඩුව පවත්වාගෙන ගිය අතර ඔවුන්ට එරෙහිව සාක්ෂි 59 ක් ගොනුකර තිබූ බවයි අප වාර්තාකරු සඳහන් කළේ.\nනඩුවේ තීන්දුව ප්‍රකාශයට පත් කරන අවස්ථාවේ ප්‍රේමලාල් ජයසේකර හිටපු පාර්ලිමේන්තු මන්ත්‍රීවරයා ඇතුළු විත්තිකරුවන් තිදෙනා අධිකරණයට පැමිණ සිටියා.\nතීන්දුව ප්‍රකාශයට පත් කිරීමෙන් පසු ඔවුන් කුරුවිට බන්ධනාගාරය වෙත රැගෙන යාමෙන් අනතුරුව වැලිකඩ බන්ධනාගාරය වෙත රැගෙන ඒමට කටයුතු කරන බවයි බන්ධනාගාර දෙපාර්තමේන්තුව සඳහන් කළේ.",
       "URL": "https://www.hirunews.lk/246857/රත්නපුර-හිටපු-මන්ත්‍රී-ප්‍රේමලාල්-ජයසේකර-ඇතුළු-3කට-මරණ-දඬුවම-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2547"
}