{
       "Source": "hirunews",
       "Timestamp": "Monday, 05 October 2020 - 7:04",
       "Headline": "ලක් රජය ඉල්ලා සිටි මුදල ගෙවූ බව නෞකාව අයත් සමාගම කියයි",
       "News Content": "නිව් ඩයමන්ඩ් නෞකාවේ ගින්න නිවීම සඳහා වැය වූ මුදල ලෙස නීතිපතිවරයා ඉල්ලා සිටි රුපියල් මිලියන 442ක මුදල ගෙවීමට කටයුතු කර ඇති බව නෞකාව හිමි සමාගම වෙනුවෙන් අධිකරණය හමුවේ පෙනී සිටි නීතිඥ නිපුන විමලසේකර ප්‍රකාශ කළා.\nඑම මුදල නීතිපතිවරයා ලබාදුන් රජයේ ගිණුමට මේ වන විට බැර කර ඇති බවයි හිරු ප්‍රවෘත්ති අංශයට අදහස් දක්වමින් ඔහු කියා සිටියේ.\nශ්‍රී ලංකාවට නැගෙනහිර මුහුදේ දී ගිනි ගැනීමට ලක්වූ මෙම නෞකාව ගලවා ගැනීම සඳහා වැය වූ මුදල් සහ වන්දි ගෙවීමේ පදනම මත ඇදගෙන යාමට අදාළ නෞකාව ගලවා ගැනීමේ කණ්ඩායම කටයුතු කරමින් සිටින බවට වාර්තා වූයේ පසුගිය සතියේදියි.\nඒ සම්බන්ධයෙන් අප කළ විමසීමකදී නීතිපතිවරයාගේ සම්බන්ධීකරණ නිලධාරිනී රජයේ අධිනීතිඥ නිෂාරා ජයරත්න කියා සිටියේ නෞකාව ශ්‍රී ලංකාවෙන් ඔබ්බට රැගෙන යනු ලබන්නේ නීතිපතිවරයාගේ උපදෙස්වලට පටහැනිව සහ පරිසර ආරක්ෂණ අධිකාරියේ අනුදැනුමකින් තොරව බවයි.\nකෙසේ වෙතත්, නීතිපතිවරයා නෞකාව හිමි සමාගමෙන් ඉල්ලා සිටි මුදල ගෙවීමට කටයුතු කර ඇති බවත්, නෞකාවේ ඉන්ධන කාන්දුවීම නිසා සිදුවූ හානිය සඳහා ඉල්ලා ඇති මුදල ගෙවීමට සාකච්ඡා සිදුකරන බවත්, ඔවුන් වෙනුවෙන් පෙනී සිටින නීතිඥ නිපුන විමලසේකර සඳහන් කළා.\nනෞකාව මේ වන විට එක්සත් අරාබි එමීර් රාජ්‍යයේ ෆුජාරා වරාය වෙත රැගෙන යමින් සිටින බවයි ඔහු වැඩිදුරටත් සඳහන් කළේ.\nඑහිදී බොරතෙල් තවත් නෞකාවන්ට පොම්ප කිරීමෙන් පසු නැව කැබලි කිරීමට පියවර ගන්නා බව ද නීතිඥවරයා කියා සිටියා.",
       "URL": "https://www.hirunews.lk/251816/ලක්-රජය-ඉල්ලා-සිටි-මුදල-ගෙවූ-බව-නෞකාව-අයත්-සමාගම-කියයි",
       "Category": "Local News",
       "Parent URL": "https://www.hirunews.lk/local-news.php?pageID=2410"
}