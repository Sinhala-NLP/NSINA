{
       "Source": "hirunews",
       "Timestamp": "Wednesday, 10 July 2019 - 11:03",
       "Headline": "රතුපස්වල නඩුවට නීතිපති ත්‍රිපුද්ගල විනිසුරු මඩුල්ලක් ඉල්ලයි",
       "News Content": "පිරිසිදු පානීය ජලය ලබාගැනීම වෙනුවෙන් වැලිවේරිය රතුපස්වලදී විරෝධතාවයේ යෙදුණු ජනතාවට වෙඩි තැබීමේ සිද්ධිය අදාල නඩුව විභාග කිරීම සඳහා විශේෂ ත්‍රිපුද්ගල මහාධිකරණ විනිසුරු මඩුල්ලක් පත් කරන ලෙස නීතිපතිවරයා අගවිනිසුරුවරයාගෙන් ඉල්ලීමක් කර තිබෙනවා.\nනීතිපති දප්පුල ද ලිවේරා විසින් අගවිනිසුරු ජයන්ත ජයසූරියගෙන් මෙම ඉල්ලීම අද සිදු කළ බවයි නීතිපතිවරයාගේ සම්බන්ධීකරණ නිලධාරිනී රජයේ අධිනීතිඥ නිෂාරා ජයරත්න කියා සිටියේ.\nමෙය මහජන කැලඹිමකට හේතුවූ සිදුවිමක් බැවින් එහි සුවිශේෂීත්වය සැලකිල්ලට ගෙන ත්‍රිපුද්ගල විනිසුරු මඩුල්ලක් හමුවේ මෙම නඩුව කැදවන ලෙසටයි එමගින් ඉල්ලා ඇත්තේ.\nපිරිසිදු පානිය ජලය ඉල්ලා විරෝධතාවයේ නිරත වූ රතුපස්වල ජනතාවට වෙඩි තබනු ලැබුවේ පසුගිය 2013 වසරේ අගෝස්තු මස 01 වනදායි.\nඑහිදී පුද්ගලයන් 03 දෙනෙකු මියගිය අතර තවත් තිස් තුන් දෙනෙකු තුවාල ලැබුවා.\nමෙම ඝාතනය සම්බන්ධයෙන් බ්‍රිගේඩියර් අරුණ දේශප්‍රිය ගුණවර්ධන ඇතුළු හමුදා නිලධාරින් හතර දෙනෙකුට එරෙහිව ගම්පහ මහේස්ත්‍රාත් අධිකරණය හමුවේ නඩු පවරනු ලැබුවා.\nකෙසේ වෙතත් නීතිපතිවරයාගේ සම්බන්ධීකරණ නිලධාරිනී රජයේ අධිනීතිඥ නිෂාරා ජයරත්න කියා සිටියේ මොවුන්ට අධි චෝදනා 94ක් යටතේ ගම්පහ මහාධිකරණයේ නඩු පැවරීමට කටයුතු කරනු ඇති බවයි.",
       "URL": "https://www.hirunews.lk/220015/රතුපස්වල-නඩුවට-නීතිපති-ත්‍රිපුද්ගල-විනිසුරු-මඩුල්ලක්-ඉල්ලයි",
       "Category": "Local News",
       "Parent URL": "https://www.hirunews.lk/local-news.php?pageID=3256"
}