{
       "Source": "hirunews",
       "Timestamp": "Friday, 07 December 2018 - 7:00",
       "Headline": "කුසට අහරක් ඉල්ලා දරුවන් තුන් දෙනෙකු පොතුවිල් පොලිසියට",
       "News Content": "දින දෙකක් පුරා කුසට අහරක් නොලැබුණු බව පවසමින් සහය ඉල්ලා පොතුවිල් පොලිසියට පැමිණි දරුවන් තුන් දෙනෙකු පිළිබඳ පුවතක් හිරු ප්‍රවෘත්ති අංශයට වාර්තා වුණා.\n‘‘කුසගින්න දරාගෙන ජීවත් වන වැඩිහිටියන් ගැන අත්දැකීම් අපේ රටේ දුලබ දෙයක් නොවුණත්, කුඩා දරුවන් කුස ගින්නේ සිටීම යනු හද සසල කරවන අත්දැකීමක්.\nබහුතර දෙමව්පියන් මුළු ජිවිතයම කැප කරන්නේ දරුවන්ගේ කුසගින්න නිවීම වෙනුවෙන් බව රහසක් නොවේ.\nඑහෙත් ඊයේ වයස අවුරුදු 13 ක් සහ 14 ක් වන පිරිමි දරුවන් දෙදෙනෙකු සහ අවුරුදු 07 ක පුංචි දියණියක පොතුවිල් පොලිසියට පැමිණෙන්නේ අපට බඩගිනියි යනුවෙන් පවසමින්.\nදින දෙකක් පුරා ඔවුන්ගේ මව මේ දරුවන්ට ආහාර කිසිවක් ලබා නොදී තිබූ අතර, පියා විදේශගතව සිටින බව සඳහන්.\nඅම්මාට වෙනත් අයෙකු ආහාර ගෙනවිත් දෙන බවත්, තමන්ට ඒවා නොදෙන බවත් මේ පුංචි දරුවන් පොලිසියට පවසා තිබුණා. දරුවන්ගේ කුසගින්නෙන් හද සසල වූ පොලිස් නිලධාරීන් ඔවුන්ට ආහාර ලබාදී සැකකාර මව අත්අඩංගුවට ගත්තා.\nඇය පොතුවිල් මහේස්ත්‍රාත් අධිකරණයට ඉදිරිපත් කිරීමෙන් පසු ලබන 12 වැනිදා දක්වා රක්ෂිත බන්ධනාගාරගත කර තිබෙනවා.\nදරුවන් පරිවාස භාරයට පත් කරන තුරු ඥාතියෙකුට භාර දී ඇති බවයි පොලිසිය ප්‍රකාශ කළේ.\nරටේ විවිධ තැන්වල ආහාර තොග පිටින් වනසන යුගයක දරුවන් මෙවැනි ඛේදවාචකයන්ට මුහුණ දෙන තත්ත්වයන් පිළිබඳව ප්‍රදේශයේ වගකිව යුතු නිලධාරීන් හෝ සොයා බැලිය යුතු නොවේද ?’’",
       "URL": "https://www.hirunews.lk/205638/කුසට-අහරක්-ඉල්ලා-දරුවන්-තුන්-දෙනෙකු-පොතුවිල්-පොලිසියට",
       "Category": "Local News",
       "Parent URL": "https://www.hirunews.lk/local-news.php?pageID=3616"
}