{
       "Source": "hirunews",
       "Timestamp": "Tuesday, 21 March 2017 - 16:32",
       "Headline": "කීත් නොයාර්ට පහරදීමේ සිද්ධියට අත්අඩංගුවට ගත් හමුදා බුද්ධි අංශ සාමාජිකයා රිමාන්ඩ්",
       "News Content": "මාධ්‍යවේදී කීත් නොයාර්ට පහරදීමේ සිද්ධිය සම්බන්ධයෙන් අත්අඩංගුවට ගත් හමුදා බුද්ධි අංශ සාමාජිකයා ලබන 30 වනදා දක්වා රක්ෂිත බන්ධනාගාර ගතකර තිබෙනවා.\nගල්කිස්ස මහේස්ත්‍රාත් අධිකරණයයි නියෝගය ලබාදුන්නේ.\nඅපරාධ පරීක්ෂණ දෙපාර්තමේන්තුව විසිනුයි සැකකරු ඊයේ අත්අඩංගුවට ගනු ලැබුවේ.\nසිද්ධිය සම්බන්ධයෙන් මෙතෙක් සිදුකළ පරීක්ෂණවලදී හෙළි වූ කරුණු මත අත්අඩංගුවට ගත් ඔහු යුද හමුදා බුද්ධි අධ්‍යක්ෂ මණ්ඩලයේ සාමාජිකයෙකු බව සඳහන්.\n34 හැවිරිදි මෙම හමුදා කෝප්‍රල්වරයා මිනුවන්ගොඩ ප්‍රදේශයේ පදිංචිකරුවෙක්.\n‘නේෂන්’ පුවත්පතේ නියෝජ්‍ය කර්තෘවරයෙකු ලෙස කටයුතු කළ කීත් නොයාර් පැහැර ගෙන ගොස් පහර දී තිබුණේ 2008 වසරේ මැයි මස 22 වන දායි.\nසිද්ධිය සම්බන්ධයෙන් යුද හමුදා මේජර්වරයෙකු ඇතුළු 5 දෙනෙකු අත්අඩංගුවට ගෙන ඇති අතර ඔවුන් මේ මස 30 වන දා දක්වා රක්ෂිත බන්ධනාගාර ගත කර තිබෙනවා.\nසැකකරුවන් හඳුනා ගැනීමේ පෙරට්ටු කිහිපයක් සඳහා ඉදිරිපත් කළ නමුත්, ඒවා කල් දැමීමට සිදුවුණේ විදේශගතව සිටින මාධ්‍යවේදී කීත් නොයාර් නොපැමිණීම හේතුවෙන්.",
       "URL": "https://www.hirunews.lk/157387/කීත්-නොයාර්ට-පහරදීමේ-සිද්ධියට-අත්අඩංගුවට-ගත්-හමුදා-බුද්ධි-අංශ-සාමාජිකයා-රිමාන්ඩ්",
       "Category": "Local News",
       "Parent URL": "https://www.hirunews.lk/local-news.php?pageID=4602"
}