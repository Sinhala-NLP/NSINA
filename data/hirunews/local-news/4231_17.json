{
       "Source": "hirunews",
       "Timestamp": "Tuesday, 07 November 2017 - 9:44",
       "Headline": "දිනක්‌ වයසැති බිළිඳෙකු ඇළක් අසල දමා ගිය මවක් අත්අඩංගුවට",
       "News Content": "දිනක්‌ වයසැති බිළිඳෙකු දිය පහරක් අසල දමා ගොස් තිබියදී පසුගියදා සොයාගැනීමට මොණරාගල පොලිසිය සමත්ව තිබෙනවා.\nමොණරාගල, රගලවත්ත ප්‍රදේශයේ ඇළක් අසල බිළිඳෙකු සිටින බවට ඇළට පැමිණි කාන්තාවක් දැක ඇති අතර ඇය විසින් පොලීසියට දැනුම්දීමෙන් අනතුරුව මෙම දරුවා සොයාගත් බවයි පොලීසිය පවසන්නේ.\nබිළිඳා හමුවන විටත් ශරීරය පුරා කූඹින් සිට ඇති අතර පසුව බිළිඳා මොණරාගල මහ රෝහලට ඇතුළත් කර තිබෙනවා.\nසිදුවීම සම්බන්ධයෙන් මරගල වතුයායේ පදිංචි 29 හචිරිදි කාන්තාවක් අත්අඩංගුවට ගෙන ඇති අතර පසුව කරන ලද ප්‍රශ්න කිරීම් වලදී ඇය විසින් දරුවා රසූත කළ බව පිළිගෙන ඇති බවයි වාර්තා වන්නේ.\nඅවිවාහක තැනතියක් වූ  ඇය වෙනත්  පුද්ගලයකු සමඟ ඇතිකරගත් අනියම් සම්බන්ධතාවක්‌ දුරදිග යාමෙන් දරුවා බිහි කළ බවයි ඇය වැඩිදුරටත් පවසා ඇත්තේ.\nඇය සම්බන්ධතාවය පැවැත්වූ විවාහක පුද්ගලයා දරුවාගේ භාරකාරත්වය පිළිගැනීම ප්‍රතික්ෂේප කිරීම හේතුවෙන් දරුවා මරා දැමීමේ චේතනාවෙන් ඇළ අසල දමාගිය බව  සැකකාර මව පොලීසියට පවසා තිබෙනවා.\nමොණරාගල රෝහලේ ප්‍රතිකාර ලබන බිළිඳා මේ වන විට සුවෙන් සිටින බවයි මොණරාගල පොලීසිය පැවසුවේ.\nඅත්අඩංගුවට පත් මව එම රෝහලේම ප්‍රතිකාර ලබන බවයි වාර්තා වන්නේ.",
       "URL": "https://www.hirunews.lk/175436/දිනක්‌-වයසැති-බිළිඳෙකු-ඇළක්-අසල-දමා-ගිය-මවක්-අත්අඩංගුවට",
       "Category": "Local News",
       "Parent URL": "https://www.hirunews.lk/local-news.php?pageID=4231"
}