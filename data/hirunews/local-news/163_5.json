{
       "Source": "hirunews",
       "Timestamp": "Friday, 21 July 2023 - 20:07",
       "Headline": "13 ක්‍රියාත්මක කරමින් පළාත් සභා මැතිවරණය පවත්වන්නැයි මෝදි ජනපතිගෙන් ඉල්ලයි",
       "News Content": "13 වැනි ව්‍යවස්ථා සංශෝධනය ක්‍රියාත්මක කරමින් පළාත් සභා මැතිවරණය පැවැත්වීමට ශ්‍රී ලංකාව කැප වනු ඇතැයි තමා අපේක්ෂා කරන බව ඉන්දීය අග්‍රාමාත්‍ය නරේන්ද්‍ර මෝදි ජනාධිපති රනිල් වික්‍රමසිංහ සමග ඒකාබද්ධ ප්‍රවෘත්ති සාකච්ඡාවකට එක්වෙමින් සඳහන් කළා\nජනාධිපතිවරයාගේ ඉන්දීය නිල සංචාරයට සමගාමීව ක්ෂේත්‍ර 5ක් ඔස්සේ ඉන්දු - ශ්‍රී ලංකා ආර්ථික හවුල්කාරීත්ව දැක්ම ද එළි දැක්වනු ලැබුවා.\nඉන්දිය අග්‍රාමාත්‍ය නිල නිවස වන නවදිල්ලී නුවර හයිද්‍රාබාද් මන්දිරයේදී ජනාධිපති රනිල් වික්‍රමසිංහ සහ ඉන්දීය අග්‍රාමාත්‍ය නරේන්ද්‍ර මෝදි අතර හමුව සිදුවුණා.\nඉන් පසුව නායකයන් දෙපළ සහ දූත පිරිස ද්විපාර්ශ්වික සාකච්ඡාවලට එක් වුණා.\nඉන්දු - ශ්‍රී ලංකා ආර්ථික හවුල්කාරීත්ව දැක්ම ද මෙහිදී එළි දැක්වනු ලැබුවා.\nඒ සමුද්‍රීය කටයුතු, ගුවන් සබඳතා, බලශක්ති හා විදුලි සබඳතා, වෙළෙඳ, ආර්ථික හා මූල්‍ය සබඳතා, පුද්ගල සබඳතා යන ක්ෂේත්‍ර 5ක් ඔස්සේයි.\nඊට අනුව ගනුදෙනු පියවීම සඳහා මුදල් ඒකකයක් ලෙස ඉන්දියානු රුපියල භාවිත කිරීමේ තීරණය, වෙළෙඳාම් සහ ගනුදෙනු සඳහා තවදුරටත් දියුණු කිරීමට මාර්ගගත ගෙවීම් සේවා ක්‍රමයක් අනුගමනය කිරීමට ද මෙහිදී එකඟ වී තිබෙනවා.\nඑම ක්‍රමවේදය ඉදිරි මාස දෙක තුන තුළ ආරම්භ කිරීමට නියමිතයි.\nඑමෙන්ම කොළඹ, ත්‍රීකුණාමලය සහ කන්කසන්තුරේ වරාය සැපයුම් පහසුකම් සංවර්ධන කිරීම සඳහා සහයෝගයෙන් කටුයුතු කිරීමට ද, මෙම හවුල්කාරීත්ව දැක්ම යටතේ යෝජිතයි.\nඉන්දියාවේ නාගපට්ටම් හා කන්කසන්තුරේ දක්වාත් රාමේශ්වරම් සිට තෛලයිමන්නාරම දක්වාත් මගී ප්‍රවාහන බෝට්ටු සේවා කඩිනමින් නැවත ආරම්භ කිරීමට ද යෝජනා වී තිබෙනවා\nත්‍රිකුණාමලය සහ කොළඹ වරායන් වෙත ගොඩබිම් සම්බන්ධතාවයක් ඇති කිරීම කෙරෙහි ඉන්දියාව සහ ශ්‍රී ලංකාව අවධානය යොමු කර ඇති අතර ඒ පිළිබඳව ශක්‍යතා අධ්‍යයනයක් කඩිනමින් සිදු කිරීමට නියමිතයි.",
       "URL": "https://www.hirunews.lk/342062/13-ක්‍රියාත්මක-කරමින්-පළාත්-සභා-මැතිවරණය-පවත්වන්නැයි-මෝදි-ජනපතිගෙන්-ඉල්ලයි",
       "Category": "Local News",
       "Parent URL": "https://www.hirunews.lk/local-news.php?pageID=163"
}