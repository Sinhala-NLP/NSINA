{
       "Source": "hirunews",
       "Timestamp": "Tuesday, 11 August 2020 - 17:23",
       "Headline": "රනිල්ට, සාගලට සහ රුවන්ට පාස්කු කොමිසමෙන් දැනුම්දීමක් (වීඩියෝ)",
       "News Content": "පාස්කු ඉරිදා එල්ල වූ ත්‍රස්ත ප්‍රහාර මාලව සම්බන්ධයෙන් ප්‍රකාශ සටහන් කරගැනීම සඳහා එළඹෙන සතියේ ජනාධිපති විමර්ශන කොමිසමේ පොලිස් ඒකකය හමුවේ පෙනී සිටින ලෙස ප්‍රහාරය සිදුවන අවස්ථාවේ අග්‍රාමාත්‍යවරයාව සිටි රනිල් වික්‍රමසිංහට සහ එවකට ආරක්ෂක රාජ්‍ය අමාත්‍ය රුවන් විජේවර්ධනට සහ හිටපු නීතිය හා සාමය අමාත්‍ය සාගල රත්නායකට දැනුම් දී තිබෙනවා.\nඒ අනුව හිටපු අග්‍රාමාත්‍ය රනිල් වික්‍රමසිංහට ලබන 21 වන දින ජනාධිපති කොමිසමේ පොලිස් විමර්ශන ඒකකය හමුවේ පෙනී සිටින ලෙස දැනුම් දී ඇති අතර එදිනම විමර්ශන ඒකකය හමුවේ පෙනී සිටින ලෙස හිටපු නීතිය හා සාමය අමාත්‍ය සාගල රත්නායකටද දැනුම් දී ඇති බවයි වාර්තාවන්නේ.\nහිටපු ආරක්ෂක රාජ්‍ය අමාත්‍ය රුවන් විජේවර්ධනට පාස්කු ප්‍රහාරය සම්බන්ධයෙන් ප්‍රකාශ ලබා දීම සඳහා ජනාධිපති කොමිසමේ පොලිස් විමර්ශන ඒකකය හමුවේ පෙනී සිටින ලෙස දැනුම් දී ඇත්තේ එළඹෙන 18 වෙනිදායි.\nමේ අතර පාස්කු ප්‍රහාරය සම්බන්ධයෙන් පෙර දැනුවත් කිරීමේ බුද්ධි තොරතුරු පළමුවරට ලද රාජ්‍ය බුද්ධි සේවයේ හිටපු අධ්‍යක්ෂ නිලන්ත ජයවර්ධන අද 08 වන දිනටත් ජනාධිපති කොමිසම හමුවේ සාක්ෂි ලබාදුන් අතර අදත් ඔහුගේ සාක්ෂි විමසීම මාධ්‍යයට විවෘත වුනේ නැහැ.",
       "URL": "https://www.hirunews.lk/247599/රනිල්ට-සාගලට-සහ-රුවන්ට-පාස්කු-කොමිසමෙන්-දැනුම්දීමක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2526"
}