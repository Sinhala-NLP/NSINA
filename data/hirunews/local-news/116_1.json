{
       "Source": "hirunews",
       "Timestamp": "Monday, 07 August 2023 - 21:53",
       "Headline": "ජල සටනින් ගොවීන්ට ජය - සමනළවැවෙන් උඩවලවට ජලය නිකුත් කිරීමට කැබිනට් මණ්ඩලය තීරණය කරයි (වීඩියෝ)",
       "News Content": "සමනල වැව ජලාශයෙන් කෘෂිකර්මාන්තය සඳහා අවශ්‍ය ජලය නිකුත් කිරීමට අමාත්‍ය මණ්ඩල අනුමැතිය හිමි වූ බව බලශක්ති රාජ්‍ය අමාත්‍ය ඩී. වී. චානක ප්‍රකාශ කළා.\nඔහු කියා සිටියේ අද පස්වරුවේ පැවති අමාත්‍ය මණ්ඩල රැස්වීමේදී මෙම අනුමැතිය හිමි වූ බවයි.\nඅමාත්‍ය මණ්ඩල රැස්වීමට පෙර ජනාධිපති කාර්ය මණ්ඩල ප්‍රධානි හා ජනාධිපති උපදේශක සාගල රත්නායකගේ ප්‍රධානත්වයෙන් සාකච්ඡාවක්ද පැවැත් වුණා.\nඊට විෂයභාර අමාත්‍ය කංචන විජේසේකරද එක්ව සිටි අතර සමනළවැව ජලාශයෙන් කෘෂිකාර්මික කටයුතු සඳහා ජලය නිකුත් කිරීම සහ අඛන්ඩව විදුලිය ලබා දීම සම්බන්ධයෙන් ඒකාබද්ධ වැඩපිළිවෙලක් සකස් කිරීම පිළිබඳ එහිදී සාකච්ඡා වී තිබෙනවා.\nඋඩවලව ජලාශයට ජලය නිකුත් කරන ලෙස ඉල්ලා ඇඹිලිපිටිය මහනගර සභාව ඉදිරිපිට ගොවීන් දියත් කර ඇති සත්‍යග්‍රහයට අද දින 15 ක්. අමාත්‍ය මණ්ඩලය තීරණයක් ලබාදුන්නද සිය සත්‍යග්‍රහය අඛන්ඩව දියත් කරන බවයි ඊට එක්ව සිටින ගොවීන් ප්‍රකාශ කළේ.\nමේ අතර සමනලවැව ජලාශයෙන් උඩවළවට ජලය ලබා නොදීම මගින් සිය මානව හිමිකම් කඩවූ බව පවසමින් සමස්ත ලංකා ගොවිජන එකමුතුව අද ශ්‍රී ලංකා මානව හිමිකම් කොමිෂන් සභාවට පැමිණිල්ලක් ඉදිරිපත් කළා.\nඑමෙන්ම ජාතික ජන බලවේගයේ නීතිඥවරුන් සමග සමස්ත ලංකා ගොවි ජන සම්මේලනයද මානව හිමිකම් කොමිෂන් සභාවට පැමිණිලක් ඉදිරිපත් කර තිබෙනවා.\nඅද උදෑසන වනවිට උඩවළව ජලාශයෙන් ජල ධාරිතාව අක්කර අඩි 926 ක් දක්වා පහත බැස තිබුණා.\nමේ අතර ජ්‍යෙෂ්ඨ විදුලි ඉංජිනේරු සංගමයේ සභාපති නන්දික පතිරගේ සඳහන් කළේ සමනල වැව ජලාශයේ විදුලිය ජනනය කළ හැකි සක්‍රීය ජල මට්ටම අද උදෑසන වන විට සියයට 13 දක්වා අඩුවී ඇති බවයි.\nමේ අතර වාරිමාර්ග දෙපාර්තමේන්තුව මගින් පාලනය වන ජලාශ 73හි මේ වන විට භාවිතයට ගත හැකි ජල ධාරිතාව සියයට 31. 4 ක් බව වාරිමාර්ග දෙපාර්තමේන්තුවේ ජල කළමනාකරණ අධ්‍යක්ෂ සුදර්ෂණී විදානපතිරණ පවසනවා.\nඅද පැවති මාධ්‍ය හමුවකදී ඇය කියා සිටියේ ජලාශවලින් සියයට 40කම ජලය ඇත්තේ සියයට 30ට වඩා අඩු ධාරිතාවක් බවයි.",
       "URL": "https://www.hirunews.lk/344013/ජල-සටනින්-ගොවීන්ට-ජය-සමනළවැවෙන්-උඩවලවට-ජලය-නිකුත්-කිරීමට-කැබිනට්-මණ්ඩලය-තීරණය-කරයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=116"
}