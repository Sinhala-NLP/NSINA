{
       "Source": "hirunews",
       "Timestamp": "Saturday, 29 July 2023 - 14:57",
       "Headline": "දුම්රිය සේවයට විදේශීය ආයෝජකයන් එක්කර ගැනීමට අවධානය",
       "News Content": "ලංකාවේ සියලු දුම්රිය මාර්ග ධාවනය දුම්රිය දෙපාර්තමේන්තුව යටතේ තබා ගනිමින් දුම්රිය සේවය සඳහා විදේශීය ආයෝජකයන් එක්කර ගැනීමට ප්‍රවාහන අමාත්‍යාංශයේ අවධානය යොමුව තිබෙනවා\nවැඩ්දුරටත් වාර්තා වෙන්නේ මෙරට දුම්රිය සේවය ශක්තිමත්ව නොපැවැතීමත් විදුලි දුම්රිය සේවය මෙරට ජනතාවට ලබා දීමේ අරමුණ ඇතිව මෙම සැලසුම් යෝජනා වී තිබෙන බවයි.\nජාත්‍යන්තර මූල්‍ය අරමුදලේ නිර්දේශවලට අනුව දුම්රිය දෙපාර්තමේන්තුවද ප්‍රතිව්‍යුහගත කිරීමටත් අධිකාරියක් කිරීමටත් රජය විසින් තීරණය කර ඇති අතර ඒ සඳහා චීන, ඉන්දීය, ජපාන ආයෝජකයන් සමගින් සාකච්ඡාද සිදුව ඇති බවයි වාර්තා වෙන්නේ\nමෙම විදේශීය සමාගම් විසින් ඒ ඒ රටවල්වල දියුණු දුම්රිය සේවාවක් සපයන පාර්ශ්වද වන අතර දුම්රිය දෙපාර්තමේන්තුව යටතේ දැනට ධාවනය වන දුම්රියන්ට අමතරව විදේශීය ආයෝජන සමාගම් මගින් යොදවන දුම්රියද ධාවනය කරවීමටත් එමගින් දුම්රිය සේවාව තවදුරටත් වැඩි දියුණු කරමින් තියුණු සේවාවක් මගී ජනතාව වෙත ලබාදීමටත් අවධානය යොමුව තිබෙනවා.\nමීට සමගාමීව දුම්රිය ප්‍රවේශපත්‍රද විද්‍යුත් ක්‍රමවේදයකට අනුව නිකුත් කිරීමටත්, තදාසන්න දුම්රිය ස්ථානද පුළුල් සංවර්ධනයකට ලක් කිරීමටත් සැලසුම් කර ඇති බවයි වාර්තා වෙන්නේ\nදුම්රිය දෙපාර්තමේන්තුවේ යටතේ දුම්රිය ගමන්වාර 370ක පමණ දෛනිකව ධාවනය වන අතර මගී සහ භාණ්ඩ ප්‍රවාහන මගින් මාසිකව රුපියල් බිලියන එකක ආදායමක් එම දෙපාර්තමේන්තුවට හිමිවනවා\nමේ අතර රුපියල් බිලියන එකක එම ආදායම මුළුමනින්ම ඩීසල් සඳහා වැය වන බවයි වැඩ්දුරටත් වාර්තා වෙන්නේ",
       "URL": "https://www.hirunews.lk/342953/දුම්රිය-සේවයට-විදේශීය-ආයෝජකයන්-එක්කර-ගැනීමට-අවධානය",
       "Category": "Local News",
       "Parent URL": "https://www.hirunews.lk/local-news.php?pageID=141"
}