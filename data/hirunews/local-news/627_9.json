{
       "Source": "hirunews",
       "Timestamp": "Tuesday, 03 January 2023 - 9:17",
       "Headline": "දුම්රිය ස්ථානාධිපතිවරුන්ගේ සංගමය දැඩි තීරණයක් අභියස",
       "News Content": "අමාත්‍යාංශය කඩිනම් පියවරක් ගැනීමට අපොහොසත් වුව හොත් රටපුරා වෘත්තීය සමිති ක්‍රියාමාර්ගයක් දියත් කරන බව දුම්රිය ස්ථානාධිපතිවරුන්ගේ සංගමය පවසනවා.\nදුම්රිය සේවක හිඟය මඟ හරවා ගැනීමට ප්‍රවාහන අමාත්‍යාංශය පියවර නො ගත හොත් වහා ම රටපුරා වෘත්තීය ක්‍රියාමාර්ගයක් දියත් කිරීමට පසුබට නොවන බව යි මෙසේ ශ්‍රී ලංකා දුම්රිය ස්ථානාධිපතිවරුන්ගේ සංගමය ඊයේ (02) ප්‍රකාශ කළේ.\nදුම්රිය ස්ථානාධිපතිවරුන්ගේ සංගමයේ සභාපති සුමේධා සෝමරත්න පැවසුවේ, දෙසැම්බර් 31 වැනි දාට වයස අවුරුදු 60 සම්පූර්ණ වූ පසු දුම්රිය සේවකයන් විශ්‍රාම ගැන්වීමට අදාළ ව නිකුත් කළ ලිපියත් සමඟ සමස්ත දුම්රිය සේවය ම අර්බුදයකට ලක් ව ඇති බව යි.\nඒ සඳහා අවශ්‍ය විශ්‍රාම ගැන්වීමේ ලිපිය ජනාධිපති ලේකම්වරයා විසින් සෘජුව ම දුම්රිය සාමාන්‍යාධිකාරීවරයා වෙත නිකුත් කළ බව යි ඔහු මාධ්‍ය වෙත අදහස් දක්වමින් සඳහන් කළේ.\n\"අලුත් අවුරුද්ද ආරම්භයත් සමඟම ඊයේ උදේ අව ම වශයෙන් දුම්රිය අටක් වත් අවලංගු කළා. සවස් වන විට එම සංඛ්‍යාව වැඩි කළ හැකි යි. සේවක හිඟය නිසා අපි දුම්රිය ස්ථානවල සේවා සැපයීම දුෂ්කර තත්ත්වයකට පත් වෙලා. ඒ නිසා වහා ම ඉහත ප්‍රශ්නයට විසඳුම් ඉතා අවශ්‍ය යි\" යනුවෙන් ඔහු අවධාරණය කරනවා.\nදැනට පවතින දුම්රිය ස්ථානාධිපති තනතුරු සඳහා සුදුස්සන් අනුමත නො කිරීම හේතුවෙන් බොහෝ ප්‍රවේශපත්‍ර නිකුත් කිරීමේ කවුන්ටර වසා දැමීමට සිදු ව ඇති බවත් ඒ හේතුවෙන් මාතර සහ බෙලිඅත්ත, තලෙයිමන්නාරම සහ මැදවච්චිය අතර දුම්රිය ස්ථාන වසා දැමීමට සිදු ව ඇති බවත් ඔහු සඳහන් කරනවා.\nදුම්රිය ස්ථානාධිපතිවරුන්ගේ සංගමයේ සභාපතිවරයා ඊයේ දිනයේ කියා සිටියේ, මෙම ගැටලුව පිළිබඳ තමන් තවමත් අමාත්‍යවරයාගෙන් යහපත් ප්‍රතිචාරයක් බලාපොරොත්තුවෙන් සිටින බව යි.\nඅමාත්‍යවරයා විසඳුම් ලබා නො දෙන්නේ නම්, හැකි ඉක්මනින් රටපුරා වෘත්තීය ක්‍රියාමාර්ගයක් ආරම්භ කිරීමට ශ්‍රී ලංකා දුම්රිය ස්ථානාධිපතිවරුන්ගේ සංගමය (SLRSMU) පසුබට නොවන බව යි ඔහු අවසාන වශයෙන් සඳහන් කරන්නේ.",
       "URL": "https://www.hirunews.lk/324151/දුම්රිය-ස්ථානාධිපතිවරුන්ගේ-සංගමය-දැඩි-තීරණයක්-අභියස",
       "Category": "Local News",
       "Parent URL": "https://www.hirunews.lk/local-news.php?pageID=627"
}