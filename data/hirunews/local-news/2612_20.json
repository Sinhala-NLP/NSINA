{
       "Source": "hirunews",
       "Timestamp": "Friday, 03 July 2020 - 18:01",
       "Headline": "රටේ ප්‍රමුඛස්ථානය කෘෂිකර්මාන්තයට - ජනපති අනුරාධපුරයේ දී කියයි (වීඩියෝ)",
       "News Content": "පවතින ගැටලු සහ අඩු පාඩු විසඳා කෘෂිකර්මාන්තයට රටේ ප්‍රමුඛස්ථානය ලබාදෙන බව ජනාධිපති ගෝඨාභය රාජපක්ෂ පවසනවා.\nශ්‍රී ලංකා පොදුජන පෙරමුණේ මැතිවරණ ව්‍යාපාරයට එක්වෙමින් අද (03) අනුරාධපුර දිස්ත්‍රික්කයේ  කළ චාරිකාවේ දීයි  ජනාධිපතිවරයා මේ බව සඳහන් කළේ.\nතලාව, තම්මැන්නාව නිදහස් උයන ග්‍රාමයේ චාරිකාවකට එක්වු ඔහු ජනතාව සමග සුහද කථා බහක නිරත වෙමින් ඔවුන් මුහුණපා සිටින ගැටළු විමසා බැලූ බවයි ජනාධිපති මාධ්‍ය අංශය සඳහන් කළේ.\nකෘෂිකර්මයේ නිරත ගොවීන් මුහුණ පාන පොහොර සහ ජල හිඟය වැනි ගැටලු නිරාකරණයට රජය පියවර ගනිමින් සිටින අතර ගෙවීම් නොකිරීම හේතුවෙන්  පොහොර ආනයනය ප්‍රමාද වී ඇති බව මෙහිදී ප්‍රකාශ කෙරුණා.\nඅස්වැන්නට නිසි මිලක් සහ වෙළෙඳ පොළක් නොලැබීමෙන් ගොවි ජනතාව අසරණව සිටින බැවින් ගැටලු විසඳා ගොවි ජනතාව රැක ගන්නා බවයි  ජනාධිපතිවරයා කියාසිටියේ.\nඊරියගම වැව ද ජනාධිපති ගෝඨාභය රාජපක්ෂගේ නිරීක්ෂණයට ලක් වූ අතර එහි අඩු පාඩු සහ ජල සැපයුම පිළිබඳව ද සොයා බැලුණා.\nපවතින ගැටළුවලට කඩිනම් විසඳුම් දීමට පියවර ගන්නා ලෙසයි ජනාධිපතිවරයා නේවාසික කළමණාකරුට උපදෙස් ලබා දුන්නේ.\nප්‍රදේශයේ මාර්ග අළුත්වැඩියාවේ වත්මන් තත්ත්වය සහ සහ කෘෂි කටයුතු පිළිබඳව ද ඔහු ජනතාවගෙන් තොරතුරු විමසා තිබෙනවා.\nවැව් තාවුල්ල අසළ පිහිටි කඩවර දේවාලය වෙත ගිය ගෝඨාභය රාජපක්ෂ මහතා ආශිර්වාද ලබා ගත් බව ජනාධිපති මාධ්‍ය අංශය කියාසිටියා .",
       "URL": "https://www.hirunews.lk/244604/රටේ-ප්‍රමුඛස්ථානය-කෘෂිකර්මාන්තයට-ජනපති-අනුරාධපුරයේ-දී-කියයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2612"
}