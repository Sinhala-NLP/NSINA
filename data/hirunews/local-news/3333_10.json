{
       "Source": "hirunews",
       "Timestamp": "Sunday, 26 May 2019 - 19:10",
       "Headline": "නිදහස් පක්ෂ මන්ත්‍රීවරුන් මල්වතු - අස්ගිරි මහනාහිමිවරුන් බැහැ දකී",
       "News Content": "පාර්ලිමේන්තුවේ රාජ්‍ය ආරක්ෂාව පිළිබඳ ආංශික අධීක්ෂණ කමිටුව නියෝජනය කරන ශ්‍රී ලංකා නිදහස් පක්ෂ මන්ත්‍රීවරුන් අද පෙරවරුවේ මල්වතු සහ අස්ගිරි මහනාහිමිවරුන් බැහැ දුටුවා.\nමෙම කමිටුවට නිදහස් පක්ෂ මන්ත්‍රීවරුන් එක රටක් තුළ එක නීතිය මැයෙන් ඉදිරිපත් කළ යෝජනාවලිය මහනාහිමිවරුන් වෙත ද භාර දුන් බවයි එහි සිටි හිරු වාර්තාකරුවන් සඳහන් කළේ.\nපළමුව දළදා මාළිගාව වෙත පැමිණ දළදා සමිදුන් වැද පුදාගෙන ආශිර්වාද ලබා ගත් මන්ත්‍රීවරුන් පිරිස පසුව අස්ගිරි සහ මල්වතු මහනාහිමිවරුන් බැහැදැක ඔවුන් සකස් කරන ලද කරුණු 11කින් සමන්විත යෝජනාවලිය පිළිගන්වනු ලැබුවා.\nඉන් අනතුරුව මාධ්‍ය වෙත අදහස් දක්වමින් නිදහස් සන්ධාන මහලේකම් පාර්ලිමේන්තු මන්ත්‍රී මහින්ද අමරවීර කියා සිටියේ යෝජිත පොදු නීති මාලාව මාස දෙකක් තුළ පාර්ලිමේන්තුවේ සම්මත කර ගැනීමට බලාපොරොත්තු වන බවයි.\nඅන්තවාදය රටින් තුරන් කිරීමට නම් ඔවුන් සම්බන්ධයෙන් සිදුකරන පරීක්ෂණවලට දේශපාලනඥයින් මැදිහත් නොවිය යුතු බවයි එම අවස්ථාවට සහභාගි වූ පාර්ලිමේන්තු මන්ත්‍රී දුමින්ද දිසානායක කියා සිටියේ.",
       "URL": "https://www.hirunews.lk/217136/නිදහස්-පක්ෂ-මන්ත්‍රීවරුන්-මල්වතු-අස්ගිරි-මහනාහිමිවරුන්-බැහැ-දකී",
       "Category": "Local News",
       "Parent URL": "https://www.hirunews.lk/local-news.php?pageID=3333"
}