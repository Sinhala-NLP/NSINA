{
       "Source": "hirunews",
       "Timestamp": "Monday, 18 July 2022 - 19:31",
       "Headline": "මකුළුවේ දුම්රිය අනතුර ජීවිත දෙකක් බිළිගනී",
       "News Content": "ගාල්ල - මකුළුව - ගංගාරාම දුම්රිය හරස් මාර්ගයේ දී මෝටර් රථයක් දුම්රියේ ගැටී අද දහවල් සිදුවූ අනතුරෙන් මිය ගිය පුද්ගලයින්ගේ සංඛ්‍යාව මේ වන විට 2ක දක්වා ඉහළ ගොස් තිබෙනවා.\nඒ බරපතල තුවාල ලබා කරාපිටිය ශික්ෂණ රෝහලට ඇතුලත් කළ ගර්භණී මව මියයාමත් සමඟයි. එමෙන්ම ඇගේ කුස තුළ සිටි දරුවා ද අනතුරෙන් මියගොස් ඇති බව රෝහල් ප්‍රකාශකයෙකු සඳහන් කළා.\nඅනතුරු ඇගවීමේ විදුලි සංඥා දැල්වෙමින් තිබියදියි ගාල්ලේ සිට මකුළුව දෙසට ගමන්කරමින් තිබූ මෙම මෝටර් රථය දුම්රිය මාර්ගයට යොමු කර ඇත්තේ.\nමෙම දුම්රිය හරස් මාර්ගයේ ගේට්ටුවක් නොමැති අතර සංඥා පහන් මගින් පමණක් එය පාලනය වන බව හිරු වාර්තාකරු සඳහන් කළා.\nමාතර සිට වව්නියාව දක්වා ධාවනය වෙමින් තිබූ දුම්රියේ මෙම කුඩා මෝටර් රථය ගැටෙන විට ඒ තුළ 7 දෙනෙකු සිට තිබෙනවා. ඔවුන් පිළියන්දල ප්‍රදේශයේ පැවැත්වෙන මංගල උත්සවයකට සහභාගී වීමට යමින් සිට ඇති බව පසුව අණාවරනය වුණා.\nගැබිණි මව සහ ඇගේ කුස තුළ සිටි දරුවාට අමතරව සිද්ධියෙන් ජීවිතක්ෂයට පත් වූයේ හත් හැවිරිදි දැරියක්.\nඔවුන් හෝමාගම කිරිවත්තුඩුව ප්‍රදේශයේ පදිංචි කරුවන් වන අතර තුවාල ලැබූ අනෙක් පුද්ගලයින් ගාල්ල - මකුළුව ප්‍රදේශයේ පදිංචිකරුවන්.\nමෙම පුද්ගලයින් පවුල් කිහිපයක ඥාතීන් බවයි පොලිසිය සඳහන් කළේ. තුවාල ලැබු අනෙක් පුද්ගලයින්ගේ තත්වයද බරපතල බව රෝහල් ආරංචි මාර්ග කියා සිටියා.",
       "URL": "https://www.hirunews.lk/310331/මකුළුවේ-දුම්රිය-අනතුර-ජීවිත-දෙකක්-බිළිගනී",
       "Category": "Local News",
       "Parent URL": "https://www.hirunews.lk/local-news.php?pageID=1010"
}