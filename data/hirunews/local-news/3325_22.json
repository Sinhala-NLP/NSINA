{
       "Source": "hirunews",
       "Timestamp": "Friday, 31 May 2019 - 7:49",
       "Headline": "පේරාදෙනියේ වෛද්‍යවරුන් දෙදෙනෙකුට එරෙහිවත් පැමිණිලි",
       "News Content": "2013 වසරේදී පේරාදෙණිය ශික්ෂණ රෝහල කළ සිසේරියන් සැත්කමක් අතරතුර සිදුවූ අක්‍රමිකතාවයක් පිළිබඳව මධ්‍යම පළාත් සභා හිටපු මන්ත්‍රී තුෂාර ස්වර්ණතිලක පේරාදෙණිය පොලීසිය වෙත පැමිණිල්ලක් ඉදිරිපත් කර තිබෙනවා.\nපේරාදෙණිය රෝහලේ සේවය කළ වෛද්‍යවරියක් සහ වෛද්‍යවරයෙක් දරු ප්‍රසුතිය සඳහා පැමිණෙන මව්වරුන්ට විවිධ අකටයුතුකම් සිදු කර ඇති බවයි ඊයේ එම පැමිණිල්ල සිදු කිරිමෙන් අනතුරුව මාධ්‍ය වෙත අදහස් දක්වමින් ඔහු සඳහන් කළේ.\nඑමෙන්ම, අත්අඩංගුවට ගෙන සිටින කුරුණෑගල ශික්ෂණ රෝහලේ ප්‍රසව හා නාරි වෛද්‍ය ඒකකයේ වෛද්‍ය සෙයිගු සියාබ්දීන් මොහොමඩ්  සාෆි සම්බන්ධයෙන් විමර්ශන කරන කමිටුවේ අතුරු වාර්තාව අද ලබාදීමට නියමිතයි.\nඊයේ දිනයේ දී  මෙම වාර්තාව සෞඛ්‍ය අමාත්‍යාංශයට ලබාදීමට නොහැකි වුයේ, වාර්තාව සකස් කර අවසන් කිරීමට නොහැකි වූ නිසා බව සඳහන්.\nඒ අනුව, අද පෙරවරුවේ කමිටුවේ එම  අතුරු වාර්තාව අමාත්‍යංශයට ලබා දෙන බවයි වැඩබලන සෞඛ්‍ය සේවා අධ්‍යක්ෂ ජනරාල් වෛද්‍ය ලාල් පනාපිටිය කියා සිටියේ.\nමේ අතර, වෛද්‍ය සාෆිට එරෙහිව එල්ල වී ඇති චෝදනා විමර්ශනය කිරීම සඳහා නව කමිටුවක් පත් කරන ලෙසට කුරුණෑගල ශික්ෂණ රෝහල සුරැකීමේ සංවිධානය ජනාධිපතිවරයාගෙන් ඉල්ලීමක් කරනවා.\nකෙසේ වෙතත්, වෛද්‍ය සාෆීට එරෙහිව මේ වන විට පැමිණිලි 300 වැඩි ප්‍රමාණයක් ලැබි තිබෙනවා.\nඊයේ දිනය වන විට පමණක් පැමිණිලි 105 ක් ලැබී ඇති තිබුණු අතර,  ඉන් පැමිණිලි 97 ක් ඉදිරිපත්ව ඇත්තේ කුරුණෑගල ශික්ෂණ රෝහලටයි.\nඒ අනුව ,පසුගිය ඉරිදා සිට මේ දක්වා වෛද්‍ය සාෆීට එරෙහිව ලැබි ඇති පැමිණිලි සංඛ්‍යාව 341 ක්.",
       "URL": "https://www.hirunews.lk/217426/පේරාදෙනියේ-වෛද්‍යවරුන්-දෙදෙනෙකුට-එරෙහිවත්-පැමිණිලි",
       "Category": "Local News",
       "Parent URL": "https://www.hirunews.lk/local-news.php?pageID=3325"
}