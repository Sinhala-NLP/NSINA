{
       "Source": "hirunews",
       "Timestamp": "Thursday, 14 April 2016 - 13:46",
       "Headline": "මහ මග අවුරුදු සමරයි",
       "News Content": "විශ්වවිද්‍යාල ශිෂ්‍යයින් අරගල කරමින් පාරේ සිටිනා විට ආණ්ඩුව සතුටින් අවුරුදු සමරන බව අන්තර් විශ්වවිද්‍යාලයීය ශිෂ්‍ය බල මණ්ඩලය පවසනවා.\nශ්‍රී ජයවර්ධනපුර විශ්වවිද්‍යාලය ඉදිරිපිට අඛන්ඩ සත්‍යග්‍රහය පැවැත්වෙන ස්ථානයේ අද (14) පෙරවරුවේ පැවති මාධ්‍ය හමුවකට එක්වෙමිනුයි එහි කැදවුම්කරු ලහිරු වීරසේකර මේ බව කියා සිටියේ.\nමාළඹේ පෞද්ගලික වෛද්‍ය විද්‍යාලය අහෝසි කරන ලෙසට ඉල්ලමින් දිවයිනේ විශ්වවිද්‍යාල 6 ක වෛද්‍ය පීඨ ඉදිරිපිට මේ වනවිටත් අඛන්ඩ සත්‍යග්‍රහයක් ක්‍රියාත්මක වනවා.\nශ්‍රී ජයවර්ධනපුර විශ්වවිද්‍යාලය ඉදිරිපිට මෙලෙස අඛන්ඩ සත්‍යග්‍රහයක් ආරම්භ කර අදට දින 78 ක් ගත වන අතර, අද පැවති මාධ්‍ය හමුවේදී තවදුරටත් අදහස් දැක්වූ අන්තරේ කැදවුම්කරු ලහිරු වීරසේකර කියා සිටියේ සිය ඉල්ලීම් දිනා ගන්නා තෙක් මෙම අරගලය අඛන්ඩව ක්‍රියාත්මක කරන බවයි.",
       "URL": "https://www.hirunews.lk/130837/මහ-මග-අවුරුදු-සමරයි",
       "Category": "Local News",
       "Parent URL": "https://www.hirunews.lk/local-news.php?pageID=5089"
}