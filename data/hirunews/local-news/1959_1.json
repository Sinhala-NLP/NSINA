{
       "Source": "hirunews",
       "Timestamp": "Wednesday, 12 May 2021 - 13:27",
       "Headline": "ජීවිතයට එල්ල වූ අභියෝග ආත්ම විශ්වාසයෙන් ජයගත් මහනුවර දිරිය දියණිය (වීඩියෝ)",
       "News Content": "ජීවිතයට එල්ල වූ අභියෝග ආත්ම විශ්වාසයෙන් සහ කැපවීමෙන් ජය ගෙන මෙවර උසස් පෙළ විභාගයේදී ජීව විද්‍යා අංශයෙන් විශිෂ්ට ප්‍රතිඵල හිමිකර ගත් දිරිය දියණියක් පිළිබඳ මහනුවරින් වාර්තා වනවා.\nවිවිධ ආබාධ සහිතව උපත ලැබු ඇයට මේ වනවිට සැත්කම් 27ක් සිදු කර තිබීම ද විශේෂත්වයක්.\nමේ වත්සලා යසන්ති කුමාරි මුතුකුඩේ සිසුවියයි.\nමෙවර උසස් පෙළ විභාගයේදී ජීව විද්‍යා අංශයෙන් ඉදිරිපත් වී A සාමර්ථ්‍යය දෙකක් සහ B සාමර්ථ්‍යයක් හිමිකර ගැනීමට ඇය සමත් වුණා.\nමහනුවර දිස්ත්‍රික්කයේ පිළිමතලාව - අරඹේගම පදිංචිව සිටින වත්සලා උපත ලබා තිබුණේ ආබාධ කිහිපයක් ද සමඟයි.\nනමුත් එය බාධාවක් කර නොගත් ඇය සාමාන්‍ය පෙළ විභාගයේදී A සාමාර්ථ 8 ක් සහ B සාමාර්ථයක් ලබා ගැනීමට සමත්ව තිබුණා.\nමහනුවර ස්වර්ණමාලී බාලිකා විද්‍යාලයෙන් පසු උසස් පෙළ සඳහා වත්සලා මහනුවර උසස් බාලිකා විද්‍යාලයට ඇතුළත් වුණා.\nඇගේ අධ්‍යාපන කටයුතු සාර්ථක කර ගැනීමට ගුරුවරුන්ගෙන් ද ලැබුණු සහය මුදල් අමාත්‍යාංශයේ අතිරේක අධ්‍යක්ෂක ජනරාල්වරයෙකු වන ඇයගේ පියා මෙලෙස විස්තර කළා.\nමේ වනවිට ශල්‍ය කර්ම 27කට මුහණ දී සිටින ඇය පාසල් සිටි කාලයට වඩා වැඩි කාලයක් රෝහල් ගතව සිටි බව මව්පියන් පවසනවා.\nඅධ්‍යාපන කටයුතුවලට මෙන්ම චිත්‍ර ශිල්පයට ද සුවිශේෂි දක්ෂතා දක්වන ඇය තම අධ්‍යාපන කටයුතු සාර්ථක කර ගැනීමට උර දුන් සැම සිහිපත්ක ළේ මෙලෙසින්.\nකුඩා කළ සිටම තම ජීවිතයට එල්ල වූ අනේක විධ දුක් කම්කටොලු පරදා අධිෂ්ඨානයෙන් සහ කැපවීමෙන් උසස් පෙළ ජයගත් මේ දියණිය සමාජයට දෙන්නේ කෙතරම් නම් ආදර්ශයක්ද?",
       "URL": "https://www.hirunews.lk/271156/ජීවිතයට-එල්ල-වූ-අභියෝග-ආත්ම-විශ්වාසයෙන්-ජයගත්-මහනුවර-දිරිය-දියණිය-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1959"
}