{
       "Source": "hirunews",
       "Timestamp": "Saturday, 31 July 2021 - 8:46",
       "Headline": "ජාතික මව්කිරි දීමේ සතිය හෙටින් ඇරඹේ",
       "News Content": "ජාතික මව්කිරි දීමේ සතිය හෙටින් ආරම්භ වනවා.\nසෞඛ්‍ය ප්‍රවර්ධන කාර්යංශය සඳහන් කළේ එය ලබන 07 වනදා දක්වා ක්‍රියාත්මක වීමට නියමිත බවයි.\nමෙවර ජාතික මව්කිරි දීමේ සතිය ක්‍රියාත්මක වන්නේ සුරැකීම - මව්කිරි දීම - වගකීම අප සැමගේම යන්න තේමා කර ගනිමින්.\nශ්‍රී ලංකාව ළදරුවන්ට මව්කිරි දීම තුළ ප්‍රමුඛතාවයක් හිමි කර ගෙන ඇති අතර මෙරට මව්වරුන්ගෙන් සියයට 99 ක් සිය බිළින්දන්ට මව්කිරි ලබා දෙන බව සනාථ වී තිබෙනවා.\nකෙසේ වෙතත්, පවතින කොරෝනා තත්වය හමුවේ ඇතැම් මව්වරුන් සිය බිළිඳන්ට මව්කිරි දීමට බිය වන ස්වභාවයක් නිරීක්ෂණය වී ඇති බවයි පවුල් සෞඛ්‍ය කාර්යංශය සඳහන් කළේ.\nඑහි අධ්‍යක්ෂ විශේෂඥ වෛද්‍ය චිත්‍රමාලි ද සිල්වා ඊයේ කොළඹ පැවති මාධ්‍ය හමුවකට එක්වෙමින් කියා සිටියේ කොරෝනා මර්දන එන්නත් ලබාගත් මව්වරුන්ට මෙන්ම කොරෝනා ආසාදිත මවකට වූවද තම බිළිඳාට ආරක්ෂිතව මව්කිරි ලබාදීම සිදුකළ හැකි බවයි.\nමේ දක්වා මෙරටින් කොරෝනා ආසාදනය වූ ගැබිණි සහ කිරිදෙන මව්වරුන් 2,404 දෙනෙකු වාර්තා වී තිබෙනවා.\nඉන් 14 දෙනෙකු මිය ගොස් ඇති අතර, ඔවුන් සියලු දෙනා කොරෝනා 03 වන රැල්ලේදී වාර්තා වී ඇති බවයි විශේෂඥ වෛද්‍ය චිත්‍රමාලි ද සිල්වා සඳහන් කළේ.\nඑලෙස මියගොස් ඇති බහුතරය නිධන්ගත රෝගවලින් පෙලෙන මව්වරුන් සහ අධික ස්ථූලතාවයෙන් යුතු අවරුදු 35ට වැඩි මව්වරුන් බව ඇය වැඩිදුරටත් ප්‍රකාශ කළා.",
       "URL": "https://www.hirunews.lk/278462/ජාතික-මව්කිරි-දීමේ-සතිය-හෙටින්-ඇරඹේ",
       "Category": "Local News",
       "Parent URL": "https://www.hirunews.lk/local-news.php?pageID=1784"
}