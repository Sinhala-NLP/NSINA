{
       "Source": "hirunews",
       "Timestamp": "Tuesday, 21 February 2017 - 18:06",
       "Headline": "කාලෝගේ මතය වෛද්‍යවරුන්ගේ ඇගයීමට",
       "News Content": "මාළඹේ පෞද්ගලික වෛද්‍ය විද්‍යාලය මගින් රෝගීන්ගේ ජීවිතවලට තර්ජනයක් එල්ල වී ඇති බව පවසමින් රජයේ වෛද්‍ය නිලධාරීන්ගේ සංගමය මේ වනවිට දකුණ පළාතේ සියලූ රෝහල්වල වර්ජනයක නිරත වනවා.\nඋදෑසන අටට ආරම්භ වූ වැඩවර්ජනය හෙට පෙරවරු 08 දක්වා ක්‍රියාත්මක බවයි එම සංගමය සඳහන් කළේ.\nවර්ජනය හේතුවෙන් ප්‍රතිකාර ලබාගැනීම සඳහා රෝහල්වලට පැමිණි රෝගීන් රැසක් දැඩි අපහසුතාවකට පත්වුණා.\nඑසේම රෝහල් රැසක වැඩකටයුතුද වර්ජනය හේතුවෙන් අඩපණව ඇති බවයි හිරු වාර්තාකරුවන් සඳහන් කළේ.\nමේ අතර, රජයේ වෛද්‍ය නිලධාරීන්ගේ සංගමය අද පස්වරුවේ සිය ඉදිරි ක්‍රියාමාර්ග පැහැදිළි කිරීම සඳහා මාධ්‍ය හමුවක් කැඳවා තිබුණා.\nඑහිදී අදහස් දැක්වු රජයේ වෛද්‍ය නිලධාරීන්ගේ සංගමයේ සහකාර ලේකම් වෛද්‍ය හරිත අලූත්ගේ කියා සිටියේ වෛද්‍ය සභාවේ සභාපතිවරයාගේ සයිටම් මතය ගැන තමන් අගය කරන බවයි.\nසයිටම් ගැටලූව සම්බන්ධයෙන් අද පාර්ලිමේන්තුවේදීද කතාබහට ලක්වුණා.\nඒ, ජනතා විමුක්ති පෙරමුණේ පාර්ලිමේන්තු මන්ත්‍රී බිමල් රත්නායක යොමුකළ පැනයකට විශ්වවිද්‍යාල අධ්‍යාපන සහ මහාමාර්ග අමාත්‍ය ලක්ෂ්මන් කිරිඇල්ල පිළිතුරු ලබාදීමත් සමගයි.",
       "URL": "https://www.hirunews.lk/155082/කාලෝගේ-මතය-වෛද්‍යවරුන්ගේ-ඇගයීමට",
       "Category": "Local News",
       "Parent URL": "https://www.hirunews.lk/local-news.php?pageID=4650"
}