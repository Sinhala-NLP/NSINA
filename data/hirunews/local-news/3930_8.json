{
       "Source": "hirunews",
       "Timestamp": "Wednesday, 23 May 2018 - 21:12",
       "Headline": "කළු ගඟ අවට ජනතාවට දැනුම්දීමක්",
       "News Content": "කලුතර, දොඩංගොඩ, මිල්ලනිය, හොරණ, බුලත්සිංහල, ඉංගිරිය, කුරුවිට සහ රත්නපුර ප්‍රදේශවල කළු ගඟ ආසන්නයේ ජීවත්වන ජනතාවට ඉවත්වන ලෙසට ආපදා කළමණාකරණ මධ්‍යස්ථානය දැනුම් දෙනවා.\nඑම ප්‍රදේශවලින් කළු ගඟේ ජල මට්ටම ඉහළ යමින් පවතින බවයි මධ්‍යස්ථානය නිවේදනය කළේ.\nකළු ගඟේ ජල මට්ටම ඉහළ යාමත් සමග රත්නපුර සහ කළුතර දිස්ත්‍රික්කයේ කළු ගඟ ආශ්‍රිතව ජීවත්වන පිරිස එම ප්‍රදේශවලින් ඉවත් කිරීමට ආපදා කළමනාකරණ මධ්‍යස්ථානය මේවන විට කටයුතු කරමින් සිටිනවා.\nඑම මධ්‍යස්ථානය ඉල්ලා සිටින්නේ කළුතර, දොඩන්ගොඩ, මිල්ලනිය, මදුරාවල, හොරණ, බුලත්සිංහල, ඉංගිරිය, පාලින්දනුවර, කිරිඇල්ල, කුරුවිට, ඇලපාත සහ රත්නපුර යන ප්‍රදේශවල කළු ගඟ ආශ්‍රිතව ජීවත්වන ජනතාවට හැකි ඉක්මණින් ආරක්ෂිත ස්ථාන වෙත යොමුවන ලෙසයි.\nවාරිමාර්ග දෙපාර්තමේන්තුව ද අද පස්වරුවේ ජනතාවට දැනුම් දෙනු ලැබුවේ කළු ගඟේ ජල මට්ටම අද රාත්‍රි කාලයේ ඉහළ යා හැකි බැවින් ඒ පිළිබඳ දැඩි අවධානයකින් පසුවන ලෙසටයි.\nමේ අතර ගිං ගඟේ ජල මට්ටම නෙළුව ප්‍රදේශයෙන් යළි සුළු වශයෙන් වැඩිවීමක් පෙන්නුම් කරන බවයි වාර්තාවන්නේ.\nඑම නිසා ඒ අවට පහත් බිම් කිහිපයක් ජලයෙන් යටවී ඇති බව අප වාර්තාකරු සඳහන් කළා.\nකාලගුණ විද්‍යා දෙපාර්තමේන්තුව ප්‍රකාශ කළේ බෙංගාල බොක්කේ පවතින කැළඹිලි සහගත තත්ත්වය අඩු පීඩන කලාපයක් දක්වා වර්ධනය වුවහොත් ඉදිරි දින කිහිපයේදීත් ගිගුරුම් සහිත වැසි අපේක්ෂා කළ හැකි බවයි.\nඑසේම අද රාත්‍රි කාලයේදීත් පළාත් රැසකට ගිගුරුම් සහිත වැසි අපේක්ෂා කළ හැකි බවද එම දෙපාර්තමේන්තුව කියා සිටියා.",
       "URL": "https://www.hirunews.lk/191422/කළු-ගඟ-අවට-ජනතාවට-දැනුම්දීමක්",
       "Category": "Local News",
       "Parent URL": "https://www.hirunews.lk/local-news.php?pageID=3930"
}