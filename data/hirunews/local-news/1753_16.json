{
       "Source": "hirunews",
       "Timestamp": "Sunday, 15 August 2021 - 12:50",
       "Headline": "ඇමෙරිකාවේ ළමා කොරෝනා රෝගීන් සංඛ්‍යාව ඉහළට",
       "News Content": "අද උදෑසනින් අවසන් වූ පැය 24 තුල ඉන්දියාවෙන් නව කොරෝනා ආසාදිතයන් 36,083ක් වාර්තා වී ඇති අතර එය පෙර දිනයට වඩා සියයට 6 ක පමණ පහත වැටීමක්.\nඑමෙන්ම, ඊයේ දිනයේ තවත් කොරෝනා මරණ 493 ක් වාර්තා වූ අතර, ඒ අනුව, ඉන්දියාවේ සමස්ත කොරෝනා මරණ සංඛ්‍යාව හාරලක්ෂ 31,225 දක්වා ඉහළ ගියා. නව ආසාදිතයන්ගෙන් අඩකට වඩා එනම්, 19,451 ක් වාර්තා වී ඇත්තේ කේරළ ප්‍රාන්තයෙන්.\nමහාරාෂ්ට්‍ර ප්‍රාන්තයෙන් ආසාදිතයන් 5787 ක් සහ මරණ 179 ක් වාර්තා වී තිබෙනවා. මේ අතර, පූර්ණ එන්නත්කරණය ලැබූ සහ කොරෝනා පරීක්ෂණයකින් ආසාදිතයෙකු නොවන බව තහවුරු වූ පුද්ගලයින්ට පමණක් තම ප්‍රාන්තයට ඇතුළු විය හැකි බව පන්ජාබ් මහඇමති අමරින්දර් සිං ප්‍රකාශ කළා.\nමේ අතර,ඕස්ට්‍රේලියාවේ සිඩ්නි නුවර ඇතුළත් නිව් සවුත්වේල්ස් ප්‍රාන්තයෙන් ඊයේත් නව කොරෝනා ආසාදිතයන් 415ක් වාර්තා වීමත් සමඟ එහි සංචරණ සීමා දැඩි කිරීමට තීරණය කර තිබෙනවා.\nඊට පෙර දිනයේදී ප්‍රාන්තයෙන් ආසාදිතයන් 466ක් හඳුනා ගැනුණේ වාර්තාගත ලෙසින්.\nඕස්ට්‍රේලියාවේ මෙල්බර්න් ඇතුළත් වික්ටෝරියා ප්‍රාන්තයේ මෙන්ම කැන්බරා අගනුවර ද මේ වනවිට දැඩි නිරෝධායන සීමාවන් ක්‍රියාත්මවක වන්නේ ඩෙල්ටා කොරෝනා ප්‍රභේදයේ ව්‍යාප්තිය හේතුවෙන්.\nමේ අතර, කොරෝනා ආසාදිතව රෝහල් ගත කරන ළමයින්ගේ සංඛ්‍යාව වාර්තාගත ලෙසින් ඉහළ ගොස් ඇති බව ඇමෙරිකා ඒක්සත් ජනපදයෙන් වාර්තා වනවා.\nඊයේ දිනයේදී පමණක් ළමයින් 1902 දෙනෙකු කොරෝනා ආසාදිතව රෝහල් ගත කර ඇති අතර, එම තත්ත්වයට හේතුවී ඇත්තේ ද සීඝ්‍ර ව්‍යාප්තියක් සහිත ඩෙල්ටා කොරෝනා ප්‍රභේදයයි.",
       "URL": "https://www.hirunews.lk/279748/ඇමෙරිකාවේ-ළමා-කොරෝනා-රෝගීන්-සංඛ්‍යාව-ඉහළට",
       "Category": "Local News",
       "Parent URL": "https://www.hirunews.lk/local-news.php?pageID=1753"
}