{
       "Source": "hirunews",
       "Timestamp": "Sunday, 13 June 2021 - 14:34",
       "Headline": "හෙරොයින් සමග වැලිගමදී අත්අඩංගුවට ගත් සැකකරුවන් පොලිස් මත්ද්‍රවශ නාශක කාර්යාංශයට (වීඩියෝ)",
       "News Content": "වැලිගම ප්‍රදේශයේදී හෙරොයින් කිලෝ 219ක් සමග අත්අඩංගුවට ගත් සැකකරුවන් 9 දෙනා වැඩිදුර විමර්ශන සඳහා පොලිස් මත්ද්‍රව්‍ය නාශක කාර්යාංශයට භාරදුන් බව නාවික හමුදාව පවසනවා.\nමේ අතර මෙම හෙරොයින් තොගය මෙරටට ගෙන්වීම පිටුපස හරක් කටා නමින් හඳුන්වන ප්‍රබල පාතාල කල්ලි නායකයාගේ ගෝලයෙකු සිටින බවට තොරතුරු හෙළි වී තිබෙනවා.\nපොලිස් මත්ද්‍රව්‍ය නාශක කාර්යාංශය පවසන්නේ මුහුදු මාර්ගයෙන් විශාල ප්‍රමාණයේ බහුදින යාත්‍රා යොදා ගනිමින් දීර්ඝ කාලයක් තිස්සේ මෙම ජාවාරම සිදුකර ඇති බවට තොරතුරු අනාවරණ වී ඇති බවයි.\nවිශාල ප්‍රමාණයේ බහුදින ධීවර යාත්‍රා මගින් ගෙන එන මත්කුඩු පසුව මුහුද මැදදී කුඩා බෝට්ටුවලට පටවා ඇසුරුම් කර අනතුරුව බෙදා හැර ඇති බවටයි මූලික පරීක්ෂණවලදී හෙලි වී ඇත්තේ.\nඅත්අඩංගුවට ගෙන ඇති සැකකරුවන් 09 දෙනා මීට පෙරද මත්ද්‍රව්‍ය සම්බන්ධයෙන් චෝදනා එල්ල වූ පුද්ගලයින් බව පොලිසිය ප්‍රකාශ කළා.\nරාජ්‍ය බුද්ධි අංශය සහ නාවික හමුදාව එක්ව අද අලුයම සිදුකළ මෙහෙයුමකදි කිලෝග්‍රෑම් 219ක අධික හෙරොයින් සමග මෙම සැකකරුවන් අත්අඩංගුවට ගත් බවයි පොලිස් මාධ්‍ය ප්‍රකාශක නියෝජ්‍ය පොලිස්පති අජිත් රෝහණ ප්‍රකාශ කළේ.\nඅදාළ හෙරොයින් තොගය බහුදින යාත්‍රාවක් මඟින් වැලිගම ප්‍රදේශයට ඔබ්බෙන් වු මුහුදු ප්‍රදේශයේදී ඩිංගි යාත්‍රාවකට පටවා පොල්අතුමෝදර වෙරළ තීරයේදී ගොඩබිමට ප්‍රවාහනය කිරීමටයි සැලසුම් කර ඇත්තේ.\nකෙසේ වෙතත් රාජ්‍ය බුද්ධි අංශය සහ නාවික හමුදාව එක්ව සිදුකළ මෙහෙයුමේදි ගෑස් සිලින්ඩර සහ ගෝනි වල සූක්ෂම ලෙස සඟවා තිබු මෙම හෙරොයින් තොගය සොයා ගත්තා.\nපෙරේදා දිනයේදි මාතර කෝට්ටේගොඩ ධීවර වරයෙන් පිටත්ව ගොස් ඇති අදාල බහුදින ධීවර යාත්‍රාව ජාත්‍යන්තර මුහුදේදී විදේශීය ජාවාරම්කරුවන් මාර්ගයෙන් මෙම හෙරොයින් තොගය ලබා ගන්නට ඇති බවට සැක පලකරන බවයි නාවික හමුදාව සඳහන් කළේ.",
       "URL": "https://www.hirunews.lk/274180/හෙරොයින්-සමග-වැලිගමදී-අත්අඩංගුවට-ගත්-සැකකරුවන්-පොලිස්-මත්ද්‍රවශ-නාශක-කාර්යාංශයට-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1887"
}