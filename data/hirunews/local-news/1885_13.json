{
       "Source": "hirunews",
       "Timestamp": "Monday, 14 June 2021 - 16:10",
       "Headline": "ගම්පහ දිස්ත්‍රික්කයේ ගංවතුර පාලනය කිරීම සඳහා කෙටි කාලීන හා දිගු කාලීන විසඳුම්",
       "News Content": "ගම්පහ දිස්ත්‍රික්කයේ ගංවතුර තත්වය පාලනය කිරීම සඳහා  සියලු පාර්ශ්වයන්ගේ සහභාගිත්වයෙන් කෙටි කාලීන සහ දීර්ඝ කාලීන වැඩ පිළිවෙළක් සකසන  ලෙස අමාත්‍ය ප්‍රසන්න රණතුංග මහතා අද (14) නිලධාරීන්ට උපදෙස් ලබා දී තිබෙනවා.\nගම්පහ දිස්ත්‍රික්කයේ ගංවතුර තත්වය පාලනය කිරීමට ගතයුතු ක්‍රියාමාර්ග සම්බන්ධයෙන් සාකච්ඡා කිරීම සඳහා ගම්පහ පැවති සාකච්ඡාවට එක්වෙමින් අමාත්‍යවරයා මේ බව සඳහන් කළා.\nනැවත ගංවතුර තත්වයක් ඇතිවීම වැළක්වීම සඳහා හැකි ඉක්මනින් ජලය බැස යන ජල බස්නා, ඇළවේලි සුද්ධ පවිත්‍ර කළ යුතුව ඇතැයි මෙහිදී නිලධාරීන් පෙන්වා දුන් අතර එම වැඩපිළිවෙළ හෙට සිට අරඹන ලෙස වාරිමාර්ග, මහා මාර්ග හා ඉඩම් ගොඩකිරීමේ දෙපාර්තමේන්තුවේ නිලධාරීන්ට උපදෙස් දුන් අමාත්‍යවරයා ඒ සඳහා ගම්පහ දිස්ත්‍රික්කයේ සියලු පළාත් පාලන ආයතන වල සහය ලබා දෙන ලෙස පළාත් පාලන ආයතන ප්‍රධානීන්ට දන්වනු ලැබුවා.\nගම්පහ දිස්ත්‍රික්කය තුළ නැවත මෙවැනි ගංවතුර තත්වයක් ඇතිවීම වැළැක්වීම සඳහා ගත යුතු දීර්ඝකාලීන ක්‍රියාමාර්ග පිළිබඳව සාකච්ඡා කිරීමේදී  ගම්පහ දිස්ත්‍රික්කයේ බොහෝ ප්‍රදේශ ගංවතුර තත්වයකට මුහුණ දුන් නමුත් ඊට ප්‍රධාන හේතුව මධ්‍යම අධිවේගී මාර්ගයේ ඉදිකිරීම් නොවන බව මහාමාර්ග හා ඉඩම් ගොඩ කිරීමේ සංස්ථා නිලධාරීන් සඳහන් කළා.\nනමුත් අධිවේගී මාර්ගයේ ඉදිකිරීම් සඳහා සකස් කර ඇති සේවා සැපයුම් මාර්ගවලින් යම් බලපෑමක් සිදු වූ බව බවද පෙන්වාදුන් නිලධාරීන් සඳහන් කළේ අධිවේගී මාර්ගයේ ඉදිකිරීම් අවසන් වීමත් සමග එම සේවා සැපයුම් මාර්ග ඉවත් කරන බැවින් ඉදිරියේදී එවැනි ගැටලුවක් ඇති නොවන බවයි.\nදුම්රිය දෙපාර්තමේන්තුවට අදාළ ජල බස්නා ස්ථාන ඇතුළු  ජල බස්නා හා ඇළ වේලි  වසර දහයකට ආසන්න කාලයක් සුද්ද පවිත්‍ර නොකිරීම මෙම තත්වයට දැඩිව බලපා තිබෙනවා.\nගම්පහ දිස්ත්‍රික්කයේ ජලය බැස යන අත්තනගලු ඔය, දී ඇලි ඔය, ඌරුවල් ඔය යන ප්‍රධාන ඇළ මාර්ග සහ යාරු ඇල, කලු ඇල ආදී ජල බස්නා මේ අතර ප්‍රධාන තැනක් ගනු ලබනවා.\nසමහර ස්ථානවල ජලය බැස යාමට තරම් ප්‍රමාණවත් ජල බස්නා නොමැති කමද මෙම තත්වයට හේතු වී ඇතැයි ද එම නිලධාරීහු පෙන්වා දුන්නා.\nගංවතුර තත්වයට මුහුණ දුන් ප්‍රදේශවාසීන්ද මෙම අවස්ථාවට සහභාගී වී සිටි අතර අධිවේගී මාර්ගයේ පෙර සැලසුම අනුව යමින් කුළුණු මතින් අධිවේගී මාර්ගය ඉදිකිරීමට යෝජිතව තිබූ ස්ථාන ඒ අයුරින්ම ඉදි කිරීම සුදුසු බව ඔවුහු පැවසූවා.\nමේ සම්බන්ධයෙන් ඇතැම් නිලධාරීන් ඉදිරිපත් කරන කරුණු ආණ්ඩුව නොමඟ යැවීම සඳහා හේතුවී ඇතැයි ද ඔවුන් මෙහිදී පෙන්වා දුන්නා.\nමේ වන විටත් අධිවේගී මාර්ගයේ සැලසුම නැවත සමාලෝචනය කිරීම අරඹා ඇති බැවින් අවශ්‍යතාවය අනුව ඉදිරියේදී එවැනි පියවර ගැනීමට වුවද රජය සූදානම් බව මෙහිදී මහමාර්ග රාජ්‍ය අමාත්‍ය නිමල් ලන්සා මහතා සඳහන් කළා.\nමධ්‍යම අධිවේගී මාර්ගයේ ගම්පහ දිස්ත්‍රික්කය තුළ ඉදිකිරීම් කඩිනමින් අවසන් කළ යුතුව ඇති බව පෙන්වා දුන් ප්‍රසන්න රණතුංග අමාත්‍යවරයා ඉදිරි සති දෙකක කාලය ඇතුලත ගංවතුර තත්වය පාලනය කිරීම සඳහා ගත යුතු දීර්ඝකාලීන වැඩපිළිවෙල සකස් කර ඉදිරිපත් කරන ලෙස නිලධාරීන්ට උපදෙස් ලබා දුන්නා.\nඑම සති දෙකක කාලය අවසන් වූ වහාම මහා මාර්ග අමාත්‍ය ජොන්ස්ටන් ප්‍රනාන්දු මහතා සමග සාකච්ඡා කර ගංවතුර තත්වය පාලනය කිරීම සඳහා ඉදිරිපත් කරන දීර්ඝකාලීන වැඩපිළිවෙල ක්‍රියාත්මක කිරීමට පියවර ගන්නා බවද වැඩිදුරටත් පැවසුවා.\nගම්පහ  දිස්ත්‍රික්කයේ ග්‍රාම නිලධාරි වසම් 422 කට මෙවර ගංවතුර තත්වයෙන් බලපෑම් ඇතිවුණා.\nපවුල් 39742 ක පුද්ගලයින් 161,383 ක් පීඩාවට පත්වූ අතර මරණ දෙකක් වාර්තා වුණා.\nග්‍රාම නිලධාරී වසම් 32ක තවමත් ගංවතුර තත්වය පවතින අතර එම ග්‍රාම නිලධාරී වසම් වල පවුල් 3195ක පුද්ගලයින් 12,544 ක් සඳහා සහන සැලසීම නොකඩවා සිදු කෙරනවා.\nඒ සඳහා ඉකුත් සතිය තුළ රුපියල් කෝටි හයකට ආසන්න මුදලක් වැය කර තිබුණා.",
       "URL": "https://www.hirunews.lk/274275/ගම්පහ-දිස්ත්‍රික්කයේ-ගංවතුර-පාලනය-කිරීම-සඳහා-කෙටි-කාලීන-හා-දිගු-කාලීන-විසඳුම්",
       "Category": "Local News",
       "Parent URL": "https://www.hirunews.lk/local-news.php?pageID=1885"
}