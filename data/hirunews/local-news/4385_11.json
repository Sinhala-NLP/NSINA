{
       "Source": "hirunews",
       "Timestamp": "Saturday, 05 August 2017 - 12:39",
       "Headline": "මත්ද්‍රව්‍ය භාවිත කරන්නන් පිළිබඳ සමීක්ෂණයක්",
       "News Content": "මෙරට මත්ද්‍රව්‍ය භාවිත කරන්නන් පිළිබදව සංගණනයක් ආරම්භ කළ බව සෞඛ්‍ය අමාත්‍යාංශය පවසනවා.\nඑහි ලිංගාශ්‍රිත රෝග සහ ඒඞ්ස් මර්දන වැඩසටහනේ අධ්‍යක්ෂ වෛද්‍ය සිසිර ලියනගේ කියා සිටියේ එච්.අයි.වී. ආසාදනය අවම කිරීම සඳහා ඒ පිළිබද දත්ත විශේෂයෙන් වැදගත් වන බවයි.\nවෙනත් රටවල එච්.අයි.වී. ආසාදනය සහ මත්ද්‍රව්‍ය භාවිතය අතර සමීප සබඳතාවක් පැවතුණ ද ශ්‍රී ලංකාවේ එම තත්ත්වයේ වෙනසක් දක්නට ලැබෙන බව වෛද්‍ය සිසිර ලියනගේ වැඩිදුරටත් සඳහන් කළා.\nසෞඛ්‍ය අමාත්‍යාංශයේ ලිංගාශ්‍රිත රෝග සහ ඒඩ්ස් මර්දන වැඩසටහන මෙන්ම අන්තරායකර ඖෂධ පාලන මණ්ඩලය මෙම සංගණනය සඳහා එක්ව සිටිනවා.\nඑමගින් ප්‍රකාශ කරන පරිදි ශ්‍රී ලංකාවේ හෙරොයින් භාවිත කරන්නන්ගේ සංඛ්‍යාව 45,000 ඉක්ම වන අතර, ගංජා භාවිත කරන්නන්ගේ සංඛ්‍යාව දෙලක්ෂයකට අධිකයි.",
       "URL": "https://www.hirunews.lk/167687/මත්ද්‍රව්‍ය-භාවිත-කරන්නන්-පිළිබඳ-සමීක්ෂණයක්",
       "Category": "Local News",
       "Parent URL": "https://www.hirunews.lk/local-news.php?pageID=4385"
}