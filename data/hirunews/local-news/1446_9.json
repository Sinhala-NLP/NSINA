{
       "Source": "hirunews",
       "Timestamp": "Wednesday, 05 January 2022 - 21:34",
       "Headline": "පුපුරන ගෑස් පසුපස ඇති අමුතුම හස්තය (වීඩියෝ)",
       "News Content": "ගෑස් ආශ්‍රිතව සිදුවන අනතුරු සම්බන්ධයෙන් නිසි පරීක්ෂණයක් ක්‍රියාත්මක නොවන්නේ ඒ පිටුපස දේශපාලන හස්තයක් ක්‍රියාත්මක වීම හේතුවෙන් බව සමගි ජන බලවේගයේ මන්ත්‍රීවරුන් පිරිසක් චෝදනා කරනවා.\nමේ අතර දිවයිනේ විවිධ ප්‍රදේශවලින් අදත් ගෑස් ආශ්‍රිත අනතුරු වාර්තා වුණා.\nකොළඹ ඇතුළු දිවයිනේ ප්‍රදේශ රැසක ගෑස් මිලදී ගැනීම සඳහා අදත් (05) දිගු පෝළිම් දක්නට ලැබුණා.\nඅම්බලන්ගොඩ ලිට්‍රෝ ගෑස් අලෙවි සැලක් ඉදිරිපිට පෝලිම් ගැසී සිටි ජනතාව ජනතාව අතර නොසන්සුන්තාවන් ද ඇති වුණා.\nඑම ස්ථානයේ ගෑස් බෙදාදීම සිදුකෙරුණේ පොලිසියේද මැදිහත්වීමෙන්.\nගෑස් ගෙන යෑමට පැමිණි පුද්ගලයෙකු එම ස්ථානයේදී සිහි සුන්ව ඇද වැටුණ අතර ඔහුව රෝහල්ගත කළා.\nමේ අතර, නුවරඑළිය නගරයේ ලිට්‍රෝ ගෑස් අලෙවි නියෝජිතයෙකු විසින් පාරිභෝගිකයින්ට ලබානොදී රඳවා ගෙන තිබූ ගෑස් සිලින්ඩර පාරිභෝගික සේවා අධිකාරියේ මැදිහත්වීමෙන් පාරිභෝගියන්ට බෙදා දුන්නා.\nඒ, පාරිභෝගිකයින් විස්න් කළ පැමිණිල්ලකින් අනතුරුවයි.\nමේ අතර, දිවයිනේ ප්‍රදේශ කිහිපයක ගෑස් ආශ්‍රිත පිපිරීම් සිදුවූ අතර මේ අම්බලන්ගොඩ ප්‍රදේශයේ නිවසක සිදු වූ ගෑස් අනතුරක් cctv කැමරාවක සටහන්ව තිබූ අයුරුයි.\nනල්ලතන්නිය - මරේ දමිල මහා විද්‍යාලයේ ගුරු නිල නිවසේ තිබූ ගෑස් උදුනක් ද පුපුරා ගොස් තිබුණා.\nකොට්ටාව ප්‍රදේශයේ වෙළෙඳසැලකින් මිලදී ගත් ගෑස් සිලින්ඩරයකින් අධික ලෙස ගෑස් කාන්දු වන බවට පාරිභෝගිකයෙකු චෝදනා කළේ මෙලෙසින්.\nමේ අතර මෙට්‍රික් ටොන් 3700ක ගෑස් රැගෙන පැමිණි නෞකාවෙන් ගෑස් ගොඩ බෑම ආරම්භ කළ බව ලිට්රෝ සමාගමේ සභාපති තෙෂාර ජයසිංහ මහතා සඳහන් කළා.\nඔහු පැවසුවේ අද (05) දිනය තුළ ගෑස් සිලින්ඩර් 90,000ක් බෙදා හැර ඇති අතර ලිට්රෝ ගෑස් ඉල්ලුමෙන් 85%ක් සාමාන්‍ය තත්ත්වයට පැමිණි ඇති බවයි.\nලාෆ් ගෑස් සමාගමේ සභාපති ඩබ්.කේ.එම්. වෑගපිටිය මහතා සඳහන් කළේ ඉදිරියේදී තම සමාගම සඳහා ද ගෑස් නෞකා කිහිපයක් දිවයිනට ළඟාවන බවයි.\nමේ අතර ගෑස් අනතුරු සම්බන්ධයෙන් විධිමත් පරීක්ෂණයක් පවත්වන ලෙස ඉල්ලා පසුගිය දෙසැම්බර් මස 07 වැනිදා කරන ලද පැමිණිල්ලට මසකට ආසන්න කාලයක් ගත වුවත් මෙතෙක් එහි ප්‍රගතියක් දක්නට නොමැති බව පවසමින් ඒ පිළිබඳ විමසීම\nසඳහා සමගි ජන බලවේගයේ පාර්ලිමේන්තු මන්ත්‍රී කණ්ඩායමක් අපරාධ පරීක්ෂණ දෙපාර්තමේන්තුව වෙත පැමිණියා.\nමේ අතර කිරිපිටි මිලදී ගැනීම සඳහා ද ජනතාව තවදුරටත් දිගු පෝලිම්වල රැඳී සිටිනවා.",
       "URL": "https://www.hirunews.lk/293139/පුපුරන-ගෑස්-පසුපස-ඇති-අමුතුම-හස්තය-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1446"
}