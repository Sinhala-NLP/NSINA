{
       "Source": "hirunews",
       "Timestamp": "Thursday, 14 September 2023 - 7:29",
       "Headline": "පෞද්ගලික රෝහල්වලට සමාන්තරව රජයේ රෝහල් කළමනාකරණය කළ යුතුයි - ජනපති පවසයි",
       "News Content": "පෞද්ගලික රෝහල්වලට සමාන්තරව රජයේ රෝහල්වල කළමනාකරණය වැඩි දියුණු කිරීම අවශ්‍ය බව ජනාධිපති රනිල් වික්‍රමසිංහ පැවසුවා.\nඔහු ඒ බව ප්‍රකාශ කළේ, පෙරේදා (12) කොළඹ ඩර්ඩන්ස් රෝහලේ ‘ඇල්ෆ්‍රඩ් හවුස් වින්ග්’ නව ගොඩනැඟිල්ල විවෘත කිරීමේ උලෙළේදීයි. එහිදී ඩර්ඩන්ස් රෝහලේ ඉතිහාසය සහ ගමන් මඟ පිළිබඳ රචිත ‘Journey of Care’ කෘතිය එළිදැක්වීම ද සිදු වුණා.\nමෙහිදී ජනාධිපතිවරයා පැවසුවේ, ශ්‍රී ලංකාවේ පළමු පෞද්ගලික රෝහල ලෙස ඩර්ඩන්ස් රෝහලේ සැබෑ ජයග්‍රහණය පවතින්නේ එය රෝහලක් නිසා පමණක්ම නොව, සමස්ත ආයතනයක් ලෙස ඔවුන් රටට ගෙනෙන අභිමානය තුළ බවයි.\nඩර්ඩන්ස් රෝහල ඉදිකිරීම් ක්ෂේත්‍රයට සහ මෙරට සෞඛ්‍ය ක්ෂේත්‍රයට දෙන සුවිශේෂ දායකත්වය ඇගයීමට ලක් කළ ජනාධිපතිවරයා ඉදිකිරීම් ක්ෂේත්‍රයේ සිට සෞඛ්‍ය සේවයට සංක්‍රමණය වීමේදී මුහුණ දීමට සිදු වන අභියෝග හමුවේ එවැනි පරිවර්තනයක් මඟින් සමස්ත පෞද්ගලික සෞඛ්‍ය සේවා පද්ධතියම නවීකරණයට ලක් කළ හැකි බව පෙන්වා දීම සම්බන්ධයෙන් ද ඩර්ඩන්ස් රෝහලට ප්‍රශංසාව පළ ක‍ර සිටියා.\nඅති නවීන තාක්ෂණය සෞඛ්‍ය ක්ෂේත්‍රයට හඳුන්වා දීම සඳහා ඩර්ඩන්ස් රෝහලේ කැප වීම ද ඇගයීමට ලක් කළ ජනාධිපතිවරයා ලෝකයේ තාක්‍ෂණික දියුණුව සමඟ ඉදිරියට යන ලෙස ඩර්ඩන්ස් රෝහලෙන් ඉල්ලීමක් ද කරනු ලැබුවා.\nනවෝත්පාදන හා තාක්‍ෂණික අභියෝගවලට මුහුණ දීමට හැකි වන සේ රටේ සෞඛ්‍ය සේවා පද්ධතිය ශක්තිමත් කිරීමට නවීන තාක්‍ෂණය කේන්ද්‍ර කර ගත් තාක්ෂණික විශ්වවිද්‍යාල පිහිටුවීමේ සැලසුම් පිළිබඳව ද මෙහිදී ජනාධිපතිවයා ප්‍රකාශ කළා.\nඉදිරි වසර කිහිපය තුළ රජයේ රෝහල්වල කළමනාකරණ කටයුතු වැඩි දියුණු කිරීමට කැප වන බව ද පැවසූ ජනාධිපති රනිල් වික්‍රමසිංහ නවීන තාක්ෂණයත් සමඟ ශීඝ්‍රයෙන් වෙනස්වීම්වලට භාජනය වන වෛද්‍ය ක්ෂේත්‍රය පිළිබඳ ද, වෛද්‍ය ක්ෂේත්‍රයේ නිරන්තරයෙන් සිදුවන නව සොයාගැනීම් හමුවේ මෙරට සෞඛ්‍ය ක්ෂේත්‍රයේ සිදු විය යුතු යාවත්කාලීන කිරීම් සඳහා ආයෝජන අඛණ්ඩව පවත්වා ගැනීම අත්‍යවශ්‍ය බව ද සඳහන් කළා.\nඩර්ඩන්ස් රෝහලේ සභාපති අජිත් තුඩාවේ විසින් ‘Journey of Care‘ කෘතිය ජනාධිපති රනිල් වික්‍රමසිංහට පිළිගැන්වීම ද මෙහිදී සිදු වුණා.",
       "URL": "https://www.hirunews.lk/348189/පෞද්ගලික-රෝහල්වලට-සමාන්තරව-රජයේ-රෝහල්-කළමනාකරණය-කළ-යුතුයි-ජනපති-පවසයි",
       "Category": "Local News",
       "Parent URL": "https://www.hirunews.lk/local-news.php?pageID=31"
}