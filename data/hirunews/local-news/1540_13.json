{
       "Source": "hirunews",
       "Timestamp": "Wednesday, 24 November 2021 - 15:05",
       "Headline": "කොදෙව්වන්ට ලකුණු 348ක ඉලක්කයක්",
       "News Content": "ශ්‍රී ලංකා බටහිර ඉන්දීය කොදෙව් පළමු ටෙස්ට් තරගයේ ජයග්‍රහණය කිරීම සඳහා කොදෙව්වන්ට ලකුණු 348ක ඉලක්කයක් ලබාදෙමින්, ශ්‍රී ලංකා කණ්ඩායම සිය දෙවෙනි ඉනිම අත් හිටවනු ලැබුවා.\nඒ වනවිට ශ්‍රී ලංකා කණ්ඩායමේ කඩුලු 04ක් බිඳ වැටී තිබුණේ, ශ්‍රී ලංකා කණ්ඩායමේ ලකුණු පුවරුව 191ක් ලෙස සටහන්ව තිබියදීයි.\nමේ වසර තුළදී පස්වන ටෙස්ට් ශතකය කරා ළගා වන ලකුණු පෙන්වූ නායක දිමුත් කරුණාරත්න ලකුණු 83කට දැවී ගියා.\nඉන් අනතුරුව පන්දුවට පහරදීමේ වේගය වැඩි කරගත් ශ්‍රී ලංකා හිටපු නායක ඇන්ජලෝ මැතිව්ස් නොදැවී ලකුණු 69ක් රැස්කර ගත්තේ, පන්දු 84කට පමණක් මුහුණදෙමින්.\nඔහුගේ ඉනිම හයේ පහර 02කින් සහ හතරේ පහර 06කින් වර්ණවත් වී තිබුණා.\nසිංහ දේශයේ කුළුදුල් ජයග්‍රහණයට ඉව අල්ලන කොදෙව්වන්ට එම අරමුණ යථාර්ථයක් කර ගැනීමට නම්, දින එකහමාරක් තුළ දී ලකුණු 348ක ඉලක්කයක් සපුරාගත යුතු වනවා.\nදඟ පන්දුවට අතිශය හිතකර ගාලු තණ තීරුවේ ශ්‍රී ලංකා දඟ පන්දු බලඇණිය හමුවේ එය එතරම් ලෙහෙසි පහසු ඉලක්කයක් නොවන බවටයි විචාරකයින් අදහස් පළ කරන්නේ.",
       "URL": "https://www.hirunews.lk/289026/කොදෙව්වන්ට-ලකුණු-348ක-ඉලක්කයක්",
       "Category": "Local News",
       "Parent URL": "https://www.hirunews.lk/local-news.php?pageID=1540"
}