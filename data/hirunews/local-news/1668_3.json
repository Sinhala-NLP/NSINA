{
       "Source": "hirunews",
       "Timestamp": "Sunday, 26 September 2021 - 12:48",
       "Headline": "වාහන ආනයනය ගැන දෙසැම්බරයේ තීරණයක් (වීඩියෝ)",
       "News Content": "නැවතත් වාහන ආනයනයට අවසර ලබාදීම සම්බන්ධයෙන් දෙසැම්බරයේදී තීරණයකට එළැඹෙන බව මහ බැංකු අධිපති අජිත් නිවාඩ් කබ්රාල් පවසනවා.\nයූටියුබ් නාලිකාවක් සමඟ සම්මුඛ සාකච්ඡාවකට එක්වෙමින් මහ බැංකු අධිපතිවරයා ඒ පිළිබඳව මෙන්ම වර්තමානයේ මෙරටට බලපා ඇති ආර්ථිකමය ගැටළු කිහිපයක් පිළිබඳව අදහස් පළ කළා.\nකිරිපිටි ආනයනය සඳහා ගැටළුවක් ලෙසින් බලපා ඇති රුපියලේ අගය ස්ථාවර කිරීමට පියවර ගැනෙනවා.\nඑමෙන්ම, ආනයනකරුවන්ද වගකීමකින් යුතුව කටයුතු කළ යුතු බවයි මහ බැංකු අධිපතිවරයා එහිදී කියා සිටියේ.\nඉන්ධන ආනයනයේදී මතු වී ඇති ගැටළු සඳහා මහ බැංකුව ඍජුවම මැදිහත් වන බව මහ බැංකු අධිපති අජිත් නිවාඩ් කබ්රාල් අවධාරණය කළා.\nවිදේශ විනිමය රැකගත යුතු මේ අවස්ථාවේ වාහන ආනයනය ගැටළුකාරී වන හෙයින් ඒ පිළිබඳව දෙසැම්බර් මාසයේ තීරණයකට එළැඹෙන බව මහ බැංකු අධිපතිවරයා කියාසිටියා.\nමේ අතර, ජාත්‍යන්තර වාණිජ මණ්ඩලය සංවිධාන කළ සම්මන්ත්‍රණයකට එක්වෙමින් මහ බැංකු අධිපති අජිත් නිවාඩ් කබ්රාල් ප්‍රකාශ කළේ සංචාරක කර්මාන්තය ප්‍රකෘතිමත් වන තුරු වාහන ආනයනය කිරීම සඳහා ඉඩ සැලසීමට අදහසක් නොමැති බවයි.",
       "URL": "https://www.hirunews.lk/283274/වාහන-ආනයනය-ගැන-දෙසැම්බරයේ-තීරණයක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1668"
}