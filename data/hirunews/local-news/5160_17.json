{
       "Source": "hirunews",
       "Timestamp": "Saturday, 20 February 2016 - 13:09",
       "Headline": "මන්නාරම මිනීවල අසල පාළු ළිඳේ කැණීම් කල් යයි",
       "News Content": "මන්නාරම - තිරුකේතීස්වරම් ප්‍රදේශයේ මීට වසර 4 කට පෙර හමුවූ සමූහ මිනීවල ආසන්නයේ පාළු ළිඳක මිනිස් අස්ථි කොටස් සොයා සිදුකළ කැණීම් අප්‍රේල් 4 වනදා දක්වා කල් දමා තිබෙනවා.\nඅධිකරණ නිලධාරින්  සහ පොලිසිය ළිඳ තුළ කැණීම් කටයුතු ආරම්භ කළ ද එහි ජලය පිරීම හේතුවෙන් පතුල දක්වා කැණීම් සිදුකිරීමට නොහැකි වූ බව මන්නාරම අධිකරණයේ නීතිඥවරයෙකු දැනුම් දුන්නා.\nමේ අනුව, ළිඳ අසල වෙනත් ස්ථානයක වළක් හාරා ළිඳේ ජලය ඉවත් කොට අප්‍රේල් 4 වනදා සිට නැවත කැණීම් ආරම්භ කරන ලෙසයි අධිකරණය නියෝග කළේ.\nමීට වසර 4 කට පෙර ළිඳ ආසන්නයේ සමූහ මිනීවලක තිබී මිනිස් අස්ථි කොටස් 96 ක් සොයාගත්තා.\nඒවා මේ වනවිට අනුරාධපුර ශික්ෂණ රෝහලේ ඞී. එන්. ඒ. පරීක්ෂාවක් සඳහා තැන්පත් කර තිබෙනවා.\nකෙසේ වෙතත්  මන්නාරම - තිරුකේතීස්වරම් ප්‍රදේශයේ පිහිටි මෙම ළිඳෙහි අතුරුදන්වූවන්ගේ අස්ථි කොටස් තිබිය හැකි බවට ඔවුන්ගේ ඥාතීන් මන්නාරම අධිකරණයට සිදුකළ පැමිණිල්ලක් අනුවයි මෙම කැණීම් කටයුතු ඊයේ දිනයේ ආරම්භ වුණේ.",
       "URL": "https://www.hirunews.lk/126713/මන්නාරම-මිනීවල-අසල-පාළු-ළිඳේ-කැණීම්-කල්-යයි",
       "Category": "Local News",
       "Parent URL": "https://www.hirunews.lk/local-news.php?pageID=5160"
}