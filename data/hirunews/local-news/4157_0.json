{
       "Source": "hirunews",
       "Timestamp": "Monday, 25 December 2017 - 19:36",
       "Headline": "ලොව පුරා කිතුණු බැතිමතුන් නත්තල සමරයි",
       "News Content": "ජේසුස් ක්‍රිස්තුන් වහන්සේගේ අසිරිමත් උපත අද දිනයේ ලෝකවාසී කිතුණු බැතිමතුන් සමරනු ලබන්නේ ඉමහත් ගෞරවයෙන්.\nනත්තල් දින ප්‍රධාන දේව මෙහෙය ඊයේ මධ්‍යම රාත්‍රියේ වතිකානුවේ ශාන්ත පීතර බැසිලිකාවේදී අති උතුම් ශුද්ධෝත්තම ෆ්‍රැන්සිස් පාප් වහන්සේගේ ප්‍රධානත්වයෙන් පැවැත්වුණා.\nඑහිදී අති උතුම් ශුද්ධෝත්තම ෆ්‍රැන්සිස් පාප් වහන්සේ ලෝකවාසීන්ගෙන් ඉල්ලා සිටියේ සිය භූමිවලින් ඉවත් කළ මිලියන ගණනක සංක්‍රමණිකයින් පත්ව ඇති අවාසනාවන්ත තත්ත්වය අවබෝධ කර ගන්නා ලෙසටයි.\nමේ අතර, මෙවර නත්තලේ ප්‍රධාන දේව මෙහෙය ඊයේ මධ්‍යම රාත්‍රියේ රාගම ශුද්ධෝත්තම පීතර හා පාවුලූ මුනිඳුන්ගේ දේවස්ථානයේදී පැවැත්වුණේ කොළඹ අගරදගුරු අති උතුම් මැල්කම් කාදිනල් රංජිත් හිමිපාණන්ගේ ප්‍රධානත්වයෙන්.\nදේව මෙහෙයට එක්වෙමින් උන්වහන්සේ සඳහන් කළේ පරිසරය ආරක්ෂා කර ගනිමින් නත්තල සැමරීමට කිතුණු බැතිමතුන් පියවර ගත යුතු බවයි.",
       "URL": "https://www.hirunews.lk/179313/ලොව-පුරා-කිතුණු-බැතිමතුන්-නත්තල-සමරයි",
       "Category": "Local News",
       "Parent URL": "https://www.hirunews.lk/local-news.php?pageID=4157"
}