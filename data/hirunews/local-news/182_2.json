{
       "Source": "hirunews",
       "Timestamp": "Saturday, 15 July 2023 - 15:23",
       "Headline": "සුඩානයේ සමූහ මිනීවළ සම්බන්ධයෙන් ජගත් මානව හිමිකම් කොමිසම පරීක්ෂණයක් ඉල්ලයි",
       "News Content": "සුඩානයේ බටහිර ඩාර්පූර් ප්‍රදේශයෙන් සොයාගත් සමූහ මිනී වළ සම්බන්ධයෙන් පරීක්ෂණයක් ආරම්භ කරන ලෙසට එක්සත් ජාතීන්ගේ සංවිධානය ඉල්ලීමක් කර තිබෙනවා.\nඅල් ජෙනයින් නගරයෙන් පිටත ප්‍රදේශයෙන් සොයාගත් මෙම සමූහ මිනීවළෙන් කැරළිකාර හමුදා කණ්ඩායම් විසින් ඝාතනය කළ බවට සැක කෙරෙන 87 කට අධික පිරිසකගේ සිරුරු සොයාගෙන ඇති බවයි විදෙස් වාර්තා සඳහන් කළේ.\nසිද්ධිය සම්බන්ධයෙන් පූර්ණ සහ කඩිනම් ස්වාධීන පරීක්ෂණයක් සිදුකළ යුතු බවටයි ජගත් මානව හිමිකම් පිළිබඳ මහ කොමසාරිස් වොල්කර් ටර්ක් ප්‍රකාශයක් නිකුත් කරමින් සඳහන් කර තිබෙන්නේ.\nමාස 3 කට පමණ කාලයක සිට සුඩානයේ රාජ්‍ය හමුදාව සහ කැරළිකාර හමුදා කණ්ඩායම් අතර පවතින ගැටුම් හේතුවෙන්, පන්දහසකට ආසන්න පිරිසක් මියගොස් මිලියන 25 කට අධික පිරිසක් පීඩාවට පත්ව සිටිනවා.",
       "URL": "https://www.hirunews.lk/341312/සුඩානයේ-සමූහ-මිනීවළ-සම්බන්ධයෙන්-ජගත්-මානව-හිමිකම්-කොමිසම-පරීක්ෂණයක්-ඉල්ලයි",
       "Category": "Local News",
       "Parent URL": "https://www.hirunews.lk/local-news.php?pageID=182"
}