{
       "Source": "hirunews",
       "Timestamp": "Thursday, 21 September 2023 - 7:59",
       "Headline": "විදේශ රැකියා නියෝජිතයා ඝාතනයේ හය දෙනා රිමාන්ඩ්",
       "News Content": "ජපානයට යවන බව පවසා රුපියල් ලක්ෂ 24ක් වංචා කළ බව කියන විදේශ රැකියා නියෝජිතවරයෙකු පැහැරගෙන ඝාතනය කර සිරුර ගමන් බෑගයක දමා සීදූව දඩුගං ඔයේ දමා යෑමේ සිද්ධියට අදාළව අත්අඩංගුවට ගත් ව්‍යාපාරිකයා ඇතුළු හය දෙනා ලබන මස 2 වනදා දක්වා රක්ෂිත බන්ධනාගාරගත කර තිබෙනවා.\nඒ, සැකකරුවන් මිගමුව ප්‍රධාන මහේස්ත්‍රාත් අමිල ආරියසේන හමුවට ඊයේ ඉදිරිපත් කිරීමෙන් අනතුරුවයි.\nමෙලෙස රක්ෂිත බන්ධනාගාරගත කර ඇත්තේ කටාන රුක්අත්තන ප්‍රදේශයේ පදිංචි හෝටල් ව්‍යාපාරිකයෙකු, ඔවුන්ගේ පුතුන් දෙදෙනා සහ එම හෝටලයේ සෙවකයන් තුන්දෙනෙකුයි.\nඝාතනයට ලක් වූ පුද්ගලයා අවන්හලක් පවත්වාගෙන ගිය මෙම පුද්ගලයාගේ පුත්‍රයෙකු ජපානයට යවන බව පවසා රුපියල් ලක්ෂ 24ක මුදලක් ලබාගෙන ඇති අතර පසුව පුත්‍රයා විදේශ ගත කිරීමක් හෝ ලබාගත් මුදල් යලි එම ලබාදීමක් හෝ සිදුකර නැහැ.\nඒ පිළිබඳව උරණ වූ අවන්හල් හිමියා ඝාතනයට ලක් වූ පුද්ගලයාව පසුගිය 11 වනදා කොළඹ පාවෙන වෙළඳ සංකීර්ණය අසලදී පැහැරගෙන කටානේ පිහිටි ඔහුට අයත් පොල් ඉඩමකට රැගෙනවිත් සිය පුතුන් දෙදෙනා සහ සේවකයින් තුන්දෙනෙකු සමඟ එක්ව පහර දී තිබුණා.\nඑම ස්ථානයෙන් මියගිය පුද්ගලයා පැන යාමට උත්සහ කර ඇති අතර පසුව ව්‍යාපාරිකයාගේ හෝටලයට රැගෙන ගොස් එහි කාමරයක සිරකර යලිත් පහර දීම හේතුවෙන් මොහු මියගොස් ඇති බවටයි අනාවරණය වුණේ.\nමියගිය පුද්ගලයාගේ සිරුර ගමන් බෑගයකට දමා ව්‍යාපාරිකයාගේ මෝටර් රථයෙන්ම කොටුගොඩ ප්‍රදේශයෙන් දඩුගං ඔයට දැමූ බවටයි සැකකරුවන් ප්‍රකාශ කර තිබුණේ.\nදඬුගං ඔයේ ඉවුරේ ගමන් මල්ල තිබී මෙම පුද්ගලයාගේ මළ සිරුර හමුවූයේ පසුගිය 17 වනදායි.",
       "URL": "https://www.hirunews.lk/348919/විදේශ-රැකියා-නියෝජිතයා-ඝාතනයේ-හය-දෙනා-රිමාන්ඩ්",
       "Category": "Local News",
       "Parent URL": "https://www.hirunews.lk/local-news.php?pageID=17"
}