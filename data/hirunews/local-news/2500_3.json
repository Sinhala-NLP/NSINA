{
       "Source": "hirunews",
       "Timestamp": "Tuesday, 25 August 2020 - 7:44",
       "Headline": "පාර්ලිමේන්තු මන්ත්‍රීවරුන්ට අද සිට දෙදිනක වැඩමුළුවක්",
       "News Content": "9 වන පාර්ලිමේන්තුවට තේරී පත්වූ සියළු මන්ත්‍රීවරුන් සඳහා එහි කටයුතු සම්බන්ධයෙන් දැනුවත් කිරීමේ දෙදින වැඩමුළුවක් අද පෙරවරුවේ ආරම්භ වනවා.\nඒ, පාර්ලිමේන්තුවේ කාරක සභා කාමර 1 හිදීයි.\nමේ අනුව අද සහ හෙට යන දින දෙකෙහිදීම පෙරවරු 9 සිට පස්වරු 6 දක්වා මෙම වැඩමුළුව පැවැත්වෙන බවයි පාර්ලිමේන්තුවේ නියෝජ්‍ය මහලේකම් නීල් ඉද්දවල සඳහන් කළේ.\nපාර්ලිමේන්තුවේ ස්ථාවර නියෝග හා සම්ප්‍රාදයන් පිළිබඳව මෙන්ම පාර්ලිමේන්තු කමිටුවල කටයුතු සිදුවන ආකාරය පිළිබඳව මෙම වැඩමුළුවේදී මන්ත්‍රීවරුන්ට මූලික දැනුමක් ලබාදීමට නියමිතයි.\nකථානායක මහින්ද යාපා අබේවර්ධනගේ මූලිකත්වයෙන් සංවිධාන කෙරෙන මෙම වැඩමුළුවට අග්‍රාමාත්‍ය මහින්ද රාජපක්ෂ හා විපක්ෂ නායක සජිත් ප්‍රේමදාස මෙන්ම පාර්ලිමේන්තු මහලේකම් ධම්මික දසනායක හා නියෝජ්‍ය මහලේකම් ඇතුළු පාර්ලිමේන්තු  නිලධාරීන් පිරිසක් ද සහභාගි වනවා.",
       "URL": "https://www.hirunews.lk/248585/පාර්ලිමේන්තු-මන්ත්‍රීවරුන්ට-අද-සිට-දෙදිනක-වැඩමුළුවක්",
       "Category": "Local News",
       "Parent URL": "https://www.hirunews.lk/local-news.php?pageID=2500"
}