{
       "Source": "hirunews",
       "Timestamp": "Tuesday, 09 March 2021 - 10:05",
       "Headline": "ජාත්‍යන්තර දිරිය කාන්තා සම්මානය, මෙරට මානව හිමිකම් ක්‍රියාකාරිනියක වූ රනීතා ඥාණරාජාට",
       "News Content": "ශ්‍රී ලංකාවේ ප්‍රජාතන්ත්‍රවාදය සහ මානව හිමිකම් සඳහා ලබාදුන් විශිෂ්ඨ දායකත්වය වෙනුවෙන් ජාත්‍යන්තර දිරිය කාන්තා සම්මානය දිනා ගන්නට මෙරට මානව හිමිකම් ක්‍රියාකාරිනියක වන රනීතා ඥාණරාජා සමත් වුණා.\nඇය අදාළ සම්මානය ලබා ගත්තේ අමෙරිකානු ජනාධිපති ආර්යා ආචාර්ය ජිල් බයිඩන් අතින්.\nරනීතා ඥාණරාජා, බලහත්කාරයෙන් අතුරුදන් කළ පුද්ගලයන් ඇතුළු විවිධ අසාධාරණයන් හමුවේ  පීඩාවට පත් වූ පවුල් සහ පුද්ගලයන් වෙනුවෙන් නොමිලේ නීති ආධාර ලබාදුන් නීතීඥවරියක්.\nගත වූ වසර 15 තුළ ලොව රටවල් 75කට අධික සංඛ්‍යාවක  දිරිය කතුන් 155ට අධික සංඛ්‍යාවක් අමෙරිකානු එක්සත් ජනපද රාජ්‍ය දෙපාර්තමේන්තුවේ පිළිගැනීමට ලක්ව මෙම සම්මානය දිනා තිබෙනවා.",
       "URL": "https://www.hirunews.lk/264786/ජාත්‍යන්තර-දිරිය-කාන්තා-සම්මානය-මෙරට-මානව-හිමිකම්-ක්‍රියාකාරිනියක-වූ-රනීතා-ඥාණරාජාට",
       "Category": "Local News",
       "Parent URL": "https://www.hirunews.lk/local-news.php?pageID=2100"
}