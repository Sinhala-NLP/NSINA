{
       "Source": "hirunews",
       "Timestamp": "Sunday, 18 July 2021 - 13:02",
       "Headline": "සරුංගල් නූලක යතුරුපැදියක් පැටලී මව සහ පුතු මියයයි",
       "News Content": "යතුරුපැදියක ගමන් කරමින් සිටියදී එම යතුරුපැදිය සරුංගල් නූලක පැටලී සිදුවූ අනතුරකින් මවක සහ අවුරුදු එකහමාරක දරුවෙකු ජිවිතක්ෂයට පත්වීමේ පුවතක් රත්ගම ප්‍රදේශයෙන් වාර්තා වුණා.\nඊයේ (17) රාත්‍රියේ ගාල්ල - කොළඹ මාර්ගයේ රත්ගම - පිටිවැල්ල ප්‍රදේශයේදී මෙම අනතුර සිදුව ඇති බවයි පොලීසිය පැවසුවේ.\nගුවන් හමුදා සැරයන්වරයෙකු සිය බිරිඳ සහ දරු දෙදෙනා සමඟ යතුරුපැදියෙන් ගමන් කරමින් සිටියදී මෙම අනතුර සිදුව තිබෙනවා.\nඑහිදී ඔවුන් ගමන් කළ යතුරුපැදිය මෙලෙස සරුංගල් නූලක පැටලී වේගය පාලනය කර ගැනීමට නොහැකිව පෙරලී ඇති අතර, අනතුරෙන් 35 හැවිරිදි කාන්තාව සහ අවුරුදු එකහමාරක් වන දරුවා කරාපිටිය රෝහලට ඇතුළත් කිරීමේදී මියගොස් ඇති බවයි පොලීසිය පැවසුවේ.\nමොවුන් ගිංතොට - පියදිගම ප්‍රදේශයේ පදිංචිකරුවන්.\nඔවුන් මෙම අනතුරට මුහුණදී ඇත්තේ ගිංතොට නිවසේ සිට දෙමාපියන් බැලීම සඳහා රත්ගමට යමින් සිටියදී බවයි හිරු වාර්තාකරු පැවසුවේ.\nයතුරුපැදිය පැදවූ සැරයන්වරයා සහ එහි ගමන් කළ අවුරුදු පහමාරක් වන අනෙක් දරුවා දිවි ගලවා ගැනීමට ද සමත් වී තිබෙනවා.\nජීවිතක්ෂයට පත්වූ කාන්තාව සහ දරුවාගේ මෘත ශරීර කරාපිටිය රෝහලේ මෘත ශරීරාගාරයේ තැන්පත් කර ඇති බවයි පොලීසිය පැවසුවේ.",
       "URL": "https://www.hirunews.lk/277307/සරුංගල්-නූලක-යතුරුපැදියක්-පැටලී-මව-සහ-පුතු-මියයයි",
       "Category": "Local News",
       "Parent URL": "https://www.hirunews.lk/local-news.php?pageID=1813"
}