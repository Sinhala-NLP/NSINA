{
       "Source": "hirunews",
       "Timestamp": "Tuesday, 08 August 2017 - 16:53",
       "Headline": "වව්නියාවේ රිය අනතුරකින් පුද්ගලයකු මරුට - 5 කට බරපතල තුවාල (ඡායාරූප)",
       "News Content": "වවුනියාව,ඒ-9 මාර්ගයේ මුණ්ඩිමුරුප්පුව විදුහල ඉදිරිපිටදී අද(08) දහවල් සිදුවු රිය අනතුරකින් පුද්ගලයෙකු ජිවිතක්ෂයට පත්ව තවත් පුද්ගලයින් පස් දෙනෙකු තරමක් බරපතල තුවාල ලබා ඇති බව වවුනියාව පොලිසිය කියා සිටියා.\nවවුනියාව පොලිසිය පැවසූවේ විදේශගතව පැමිණි කණ්ඩායමක් කටුනායක සිට වවුනියාව,ඊච්චන්කුලම දක්වා රැගෙන ගිය වෑන් රථයක්  හා වවුනියාව දෙස සිට මැදවච්චිය දෙසට ගමන් කළ ලොරි රථයක් මුහුණට මුහුණ ලා එකිනෙක ගැටීමෙන් අනතුර සිදුව ඇති බවයි.\nඅනතුරින් වෑන් රථයේ රියදුරු වු වවුනියාව,පණ්ඩාරිකුලම ප්‍රදේශයේ පදිංචි ඊලයියා ලච්චුකාන්තන් නමැති 56 හැවිරිදි පුද්ගලයෙකු ජිවිතක්ෂයට පත්ව ඇති බවද පොලිසිය පැවසුවා.\nවවුනියාව ඊච්චන්කුලම හා පණ්ඩාරිකුලම ප්‍රදේශයේ පදිංචිකරුවන් වන තුවාලකරුවන් වවුනියාව රෝහලට ඇතුළත් කර තිබෙනවා.\nවෑන් රථයට වේගය පාලනය කර ගැනීමට නොහැකිවීමෙන් අනතුර සිදුව ඇති බවයි පොලිසිය පවසන්නේ.\nමියගිය පුද්ගලයාගේ සිරුර වවුනියාව රෝහල් මෘත ශරීරාගාරයේ තැන්පත් කර ඇතැයි වාර්තා වනවා.\nවෑන් රථයේ රියදුරු තවත් වාහනයකින් ඉස්සර කිරීමට ගත් උත්සහයකදී මෙම අනතුර සිදුවන්නට ඇති බවටද පොලීසිය විසින් සැක පල කරනවා.\nඡායාරූප - වන්නි රොමේෂ් මදුෂංක / වව්නියාව මාධව කුලසුරිය",
       "URL": "https://www.hirunews.lk/167931/වව්නියාවේ-රිය-අනතුරකින්-පුද්ගලයකු-මරුට-5-කට-බරපතල-තුවාල-ඡායාරූප",
       "Category": "Local News",
       "Parent URL": "https://www.hirunews.lk/local-news.php?pageID=4381"
}