{
       "Source": "hirunews",
       "Timestamp": "Monday, 12 December 2022 - 11:28",
       "Headline": "දිස්ත්‍රික්ක කිහිපයක අදත් වායු දූෂණ මට්ටම 100 ඉක්මවයි (වීඩියෝ)",
       "News Content": "දිස්ත්‍රික්ක කිහිපයක අද (12) පෙරවරුවේත් වායු දූෂණ මට්ටම 100 ඉක්මවා තිබුණා. ඇමෙරිකානු වායු තත්ත්ව දර්ශකයට අනුව ගම්පහ සහ යාපනය නගර වල වායු තත්ත්වය දර්ශකය දැක්වුණේ ඒකක 141 ක් ලෙසයි.\nමහනුවර නගරයේ ඒකක 133 ක් ලෙසත් මීගමුව නගරයේ ඒකක 107 ක් ලෙසත් සටහන්ව තිබුණා.\nකොළඹ දැක්වුණේ ඒකක 95 ක් ලෙසයි.\nමේ අතර, පැවති අයහපත් කාලගුණ තත්ත්වය හමුවේ පසුගිය සිකුරාදා වසා දැමුණු දිවයිනේ සියලු රජයේ සහ රජයේ ආධාර ලබන පාසල් අද යළි විවෘත කෙරුණා.\nසිසුන් සාමාන්‍ය පරිදි පාසල් වෙත පැමිණෙන ආකාරය දක්නට ලැබුණා.\nකෙසේ වෙතත්, අයහපත් කාලගුණික තත්ත්වයෙන් දිස්ත්‍රික්ක 16 ක පුද්ගලයන් 23,628 දෙනෙකු පීඩාවට පත්ව තිබෙනවා.\nඅයහපත් කාලගුණයෙන් වැඩිම බලපෑමක් එල්ල වී ඇත්තේ ඌව පළාතටයි.\nඌව පළාතේ පවුල් 2874 කට අයත් පුද්ගලයින් 10,042 දෙනෙකු පීඩාවට පත්ව ඇති අතර සිදුව ඇති නිවාස හානි සංඛ්‍යාව 2806 ක්.\nදෙවනුවට වැඩිම බලපෑමක් එල්ල වී ඇත්තේ සබරගමුව පළාතටයි.\nඑම පළාතේ පවුල් 2528 ක පුද්ගලයින් 9073 දෙනෙකු පීඩාවට පත්ව ඇති අතර, වාර්තා වන නිවාස හානි සංඛ්‍යාව 2493 ක්.",
       "URL": "https://www.hirunews.lk/322485/දිස්ත්‍රික්ක-කිහිපයක-අදත්-වායු-දූෂණ-මට්ටම-100-ඉක්මවයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=672"
}