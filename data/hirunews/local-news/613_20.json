{
       "Source": "hirunews",
       "Timestamp": "Monday, 09 January 2023 - 14:01",
       "Headline": "පරිසර පද්ධති විකිණීමට එරෙහිව මාධ්‍ය සාකච්ඡාවක්",
       "News Content": "මෙරට ආර්ථික ප්‍රශ්නයට විසඳුම් ලෙස පාලකයෝ දේශීය සම්පත් විකුණන අතර මේ වන විට පරිසර පද්ධතිය වෙනත් රටවල්වලට විකිණීමට සූදානමක් ඇති බව සමාජවාදී තරුණ සංගමයේ ජාතික සංවිධායක එරංග ගුණසේකර පවසනවා.\nඔහු මේ බව පැවසුවේ මාධ්‍ය හමුවකට එක්වෙමින්.\nඅමෙරිකාව චීනය වැනි රටවල් දේශගුණික සම්මුතියට එකඟ නොවී කාබනික වායුව මුදාහරිමින් තිබෙන නමුත් අපේ රටේ කාබනික වායු මුදා හරින්නෙ ඉතා අඩුවෙන් බවයි ඔහු පවසන්නේ.\nඒ අනුව එක්සත් ජාතීන්ගේ සංවිධානයේ සම්මුතීන්වලට අනුව ශ්‍රී ලංකාව තවමත් කටයුතු කරනු ලබනවා.\nඅමෙරිකාව වැනි රටවල්වලට කාබනික වායුව මුදාහැරීම අඩු කරන ලෙස එක්සත් ජාතීන්ගේ සංවිධානය පවසා ඇති අවස්ථාවක ඔවුන් සුදානම් වන්නේ දුප්පත් රටවල්වල පරිසර පද්ධතිය අල්ලා ගැනීමට බවයි ජාතික සංවිධායකවරයා පවසන්නේ.\nඔහු වැඩිදුරටත් පවසා සිටියේ මෙරට පරිසර පද්ධති විකිණීමට කටයුතු කරන්නේ නම් ඒ වෙනුවෙන් සටන් කරන බවයි.\nතවද රනිල් රාජපක්ෂ අරගල සිදුකරන අය ත්‍රස්තවාදීන් ලෙස සලකා කටයුතු කරන බවත් සමාජ මාධ්‍ය ජාලය ඔහුට අභියෝගයක් වී ඇති බවත් පවසන එම සංගමයේ සභාපතිවරයා පෙන්වා දෙන්නේ රනිල් රාජපක්ෂ මැතිවරණවලට බිය බවයි.\nමේ අතර එම මාධ්‍ය සාකච්ඡාවේ දී ශ්‍රී ලංකා විවෘත වීදි නාට්‍ය කණ්ඩායම නියෝජනය කරමින් රොෂාන් හඳුන්නෙත්ති ද සිය අදහස් ප්‍රකාශ කළා.\nඔහු පැවසුවේ පාලකයෝ සිදුකළ දූෂණ වංචා නිසා අද අපේ රට දරුණු ආර්ථික සමාජීය ප්‍රශ්නයකට මුහුණ දී ඇති බවයි.\nඑයට විසඳුමක් ලෙස පරිසර පද්ධතිය විකිණීම වැරදි ක්‍රියාවක් බවයි ඔහු පෙන්වා දෙන්නේ.\nමිනිසුන්ට හුස්ම ගන්නට තිබෙන මෙම පරිසර පද්ධතිය විකිණීමට සූදානම් නොවන ලෙස පැවසූ රොෂාන් හඳුන්නෙත්ති වැඩිදුරටත් පැවසුවේ එසේ සිදුකළහොත් එයට එරෙහිව සටන් කරන බවයි.",
       "URL": "https://www.hirunews.lk/324627/පරිසර-පද්ධති-විකිණීමට-එරෙහිව-මාධ්‍ය-සාකච්ඡාවක්",
       "Category": "Local News",
       "Parent URL": "https://www.hirunews.lk/local-news.php?pageID=613"
}