{
       "Source": "hirunews",
       "Timestamp": "Tuesday, 27 April 2021 - 14:25",
       "Headline": "රාජ්‍ය නිලධාරීන් සේවයට කැදවීම සම්බන්ධ නව චක්‍රලේඛය මේ වන විට සකස් කර අවසන්",
       "News Content": "පවතින කොරෝනා වසංගත තත්ත්වයත් සමඟ රාජ්‍ය නිලධාරීන් සේවයට කැදවීම සම්බන්ධයෙන් වන නව චක්‍රලේඛය මේ වන විට සකස් කර අවසන් වී තිබෙනවා.\nඒ අනුව තවත් පැය කිහිපයකින් අදාළ චක්‍රලේඛය අන්තර්ජාලයට මුදාහරින බවයි රාජ්‍ය පරිපාලන අමාත්‍යාංශය කියා සිටියේ.\nකොරෝනා වසංගත තත්ත්වයත් සමඟ ආයතන හා දෙපාර්තමේන්තු ප්‍රධානීන්ගේ අභිමතය පරිදි සේවකයින් ගෙන්වීමට අදාළ චක්‍රලේඛය අනුව හැකි වන බවයි රාජ්‍ය පරිපාලන අමාත්‍යාංශ ආරංචි මාර්ග සඳහන් කළේ.\nඒ අනුව රාජ්‍ය නිලධාරීන් අඛණ්ඩව සේවයට කැදවීම සඳහා මීට පෙර නිකුත් කරන ලද චක්‍රලේඛය ද අත්හිටුවනු ලබනවා.\nපළමු සහ දෙවන කොරෝනා රැල්ල හමුවේ රාජ්‍ය සේවය අඛණ්ඩව පවත්වාගෙන යාම සඳහා නිවසේ සිට සේවා කටයුතු සිදුකිරීම, සියයට 50ක් සේවයට කැදවීම සහ ආයතන ප්‍රධානියාගේ අභිමතය පරිදි නිලධාරීන් ගෙන්වීම වැනි ක්‍රමවේදයන් අනුගමනය කෙරුණා.\nකෙසේ වෙතත්, නව චක්‍රලේඛයට අනුව නිවසේ සිට සේවා කටයුතු සිදුකිරීම, සියයට 50ක් සේවයට කැදවීම යන කරුණු දෙක ඉවත් කර තිබෙනවා.\nමේ අතර, කොරෝනා වසංගතය හමුවේ අධිකරණ කටයුතු සිදුකිරීමේදී සෞඛ්‍යාරක්ෂිත බව සහතික කිරීමට පියවර ගන්නැයි ශ්‍රී ලංකා නීතිඥ සංගමය අගවිනිසුරුවරයා වෙතින් ඉල්ලීමක් කළා.\nඑම ඉල්ලීම අධිකරණ සේවා කොමිසම සහ අභියාචනාධිකරණයේ සභාපති විනිසුරු වෙත ද ඉදිරිපත් කර තිබෙනවා. එමගින් වැඩිදුරටත් සදහන් කළේ නීතිඥ සංගමයේ කොවිඩ් ප්‍රතිචාර කමිටුව ඊට අදාළ මාර්ගෝපදේශ පෙළක් සකසා ඇති බවයි.",
       "URL": "https://www.hirunews.lk/269679/රාජ්‍ය-නිලධාරීන්-සේවයට-කැදවීම-සම්බන්ධ-නව-චක්‍රලේඛය-මේ-වන-විට-සකස්-කර-අවසන්",
       "Category": "Local News",
       "Parent URL": "https://www.hirunews.lk/local-news.php?pageID=1993"
}