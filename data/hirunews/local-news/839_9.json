{
       "Source": "hirunews",
       "Timestamp": "Wednesday, 28 September 2022 - 10:56",
       "Headline": "ජනපති හා ජපාන අගමැති අතර හමුවක් (වීඩියෝ)",
       "News Content": "ජපානයේ දෙදින නිල සංචාරයක නිරත ජනාධිපති රනිල් වික්‍රමසිංහ, අග්‍රාමාත්‍ය ෆොමියෝ කිෂීඩා හමු වී තිබෙනවා.\nඑරට අග්‍රාමාත්‍ය කාර්යාලයේ අද (28) පෙරවරුවේ පැවති මෙම හමුවෙන් පසු නායකයන් දෙදෙනා ද්වීපාර්ශවීය සාකච්ඡාවල නිරත වූ බව යි ජනාධිපති මාධ්‍ය අංශය ප්‍රකාශ කළේ.\nඑමෙන්ම ජනාධිපතිවරයා අද උදෑසන ජපාන අධිරාජ්‍යයා වන නරුහිතෝ කුමරු ද බැහැ දැක තිබෙනවා.\nජපානයේ නිල සංචාරය නිම කරමින් ජනාධිපති රනිල් වික්‍රමසිංහ, අද පිලිපීනය බලා පිටත් ව යාමට නියමිත යි.\nඑහි දී මැනිලා නුවර ආරම්භ වන ආසියානු සංවර්ධන බැංකුවේ අධිපතිවරුන්ගේ රැස්වීමට ද ජනාධිපතිවරයා එක්වනු ඇති.\nඑම රැස්වීමේ මුලසුන හිමි ව ඇත්තේ ද ජනාධිපති රනිල් වික්‍රමසිංහට වීම විශේෂත්වයක්.\nඑම රැස්වීමෙන් පසු ජනාධිපතිවරයා ආසියානු සංවර්ධන බැංකුවේ සභාපති මසත් සුගූ අසකාවා සමඟ සාකච්ඡා පැවැත්වීමට නියමිත බව යි ජනාධිපති මාධ්‍ය අංශය නිවේදනය කළේ.",
       "URL": "https://www.hirunews.lk/316507/ජනපති-හා-ජපාන-අගමැති-අතර-හමුවක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=839"
}