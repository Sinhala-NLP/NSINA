{
       "Source": "hirunews",
       "Timestamp": "Friday, 23 April 2021 - 15:18",
       "Headline": "සති අන්තයේ රට වසා දැමීමේ සූදානමක් නැහැ - යුද හමුදාපති (වීඩියෝ)",
       "News Content": "එළඹෙන සති අන්තයේ රට වසා දැමීමක් සිදු කිරීමට මෙතෙක් කිසිදු තීරණයක් ගෙන නැතැයි යුද හමුදාපති ජනරාල් ශවේන්ද්‍ර සිල්වා පවසනවා.\nරජයේ ප්‍රවෘත්ති දෙපාර්තමේන්තුවේ පැවැත්වෙන මාධ්‍ය හමුවකට එක්වෙමින් ඔහු ජනතාවගෙන් ඉල්ලා සිටියේ අනවශ්‍ය ගමන් බිමන් සීමා කිරීමට කටයුතු කරන ලෙසටයි.\nඅත්‍යවශ්‍යම හේතුවකට හැර දිස්ත්‍රික් අතර ගමනාගමනය සීමා කරන ලෙසට ද ජනතාවගෙන් ඉල්ලීමක් කෙරෙනවා.\nහැකිතාක් දුරට ජනතාව එක්රැස්වීමෙන් වළකින ලෙසට සහ නිවසට වී සිටින ලෙසට හමුදාපතිවරයා දැනුම්දෙනවා.\nවිවිධාකාරයේ උත්සව සහ විනෝද චාරිකා සංවිධාන කර ඇත්නම් ජනතාවගේ ආරක්ෂාව වෙනුවෙන් එම කටයුතු සිදු කිරීමෙන් වළකින ලෙසටයි යුද හමුදාපතිවරයා දැනුම් දෙන්නේ.\nජනතාව බහුතරයක් මුඛ ආවරණ පැළඳ සිටිය ද එය අනුගමනය නොකරන පිරිස් ද දක්නට ලැබෙන බව ඔහු පෙන්වා දෙනවා.\nයුද හමුදාපතිවරයා කියාසිටියේ අලුත් අවුරුදු සමය අවසන් වන තෙක්ම දිනකට හමුවන කොරෝනා වෛරස් ආසාදිතයන් සංඛ්‍යාව 150ත් 200ත් අතර ප්‍රමාණයකට පාලනය කිරීමට රජය මෙන්ම සෞඛ්‍ය අංශ පියවර ගෙන තිබු බවයි.\nකෙසේවෙතත් අලුත් අවුරුද්ද නිමා වීමත් සමග ගතවූ දින කිහිපය තුල ආසාදිතයන් වාර්තාවීම ඉහළ අගයක් ගෙන ඇතැයි ඔහු කියාසිටියා.\nකුලියාපිටිය, ගනේවත්ත, වත්තල, දිවුලපිටිය වැනි ප්‍රදේශවලින් වැඩි ප්‍රමාණයක් හමුවූ අතර කොළඹ, ගම්පහ, කුරුණෑගල, කලුතර, ගාල්ල, මහනුවර, පුත්තලම, යාපනය, හම්බන්තොට සහ ත්‍රිකුණාමලය යන දිස්ත්‍රික්වලින් අනෙක් දිස්ත්‍රික්වලට සාපේක්ෂව ආසාදිතයන් වැඩිවීමක් පෙන්නුම් කරන බව ද යුද හමුදාපතිවරයා කියාසිටියා.\nඑම තත්වය සලකා බැලීමේදී ඉදිරි දින කිහිපයේදී ආසාදිතයන් වාර්තාවීම වැඩිවිය හැකි බවයි ඔහු පෙන්වා දුන්නේ.\nවිශේෂයෙන් සීමිත ප්‍රදේශයක අධික ජනගහණයක් ඒකරාශී වීම මෙලෙස ආසාදිතයන් වැඩි වීමට එක් හේතුවක්.\nඑමෙන්ම මුව ආවරණ නොපැළඳීම මෙන්ම ශාරීරික දුරස්ථභාවය පවත්වා නොගැනීම ද මෙලෙස ආසාදිතයන් වාර්තාවීම වැඩිවීමට හේතුවක් බවයි ශවේන්ද්‍ර සිල්වා යුද හමුදාපතිවරයා කියාසිටියේ.\nඅලුත් අවුරුදු සමයට පෙර විශාල පිරිසක් වෙළඳසැල් වෙත ගොස් ඇඳුම් මිලදී ගැනීම මෙන්ම සෞඛ්‍ය නිර්දේශ නොතකමින් බස් රථ ඇතුලු පොදු ප්‍රවාහන සේවාවල ගමන් කිරීම ද මෙම තත්වයට හේතුවී ඇතැයි ඔහු කියාසිටියා.",
       "URL": "https://www.hirunews.lk/269294/සති-අන්තයේ-රට-වසා-දැමීමේ-සූදානමක්-නැහැ-යුද-හමුදාපති-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2001"
}