{
       "Source": "hirunews",
       "Timestamp": "Friday, 09 June 2017 - 10:00",
       "Headline": "අනතුරු ඇගවීම් නිවේදන නොතකා දියනෑමට ගොස් ජිවිතයෙන් සමුගනී (ඡායාරූප)",
       "News Content": "ජීවිතාරක්ෂක නිලධාරීන්ගේ උපදෙස් නොතකා කණ්ඩලම වැවේ අනාරක්ෂිත ස්ථානයකින් දියනෑමට ගිය අයකු ඊයේ(08) පොසොන් පොහෝ දින පස්වරුවේ දියේ ගිලි මියගොස් තිබෙනවා.\nමෙසේ මියගියේ කුලියාපිටිය කිතලව පදිංචි ආර් .එම් .කුලරත්න කුමාර(41) නමැති වන්දනාවේ පැමිණි අයෙක්.\nකණ්ඩලම වැවේ දියනෑම සදහා ස්ථාන තුනක් වෙන් කොට ජීවිතාරක්ෂක කණ්ඩායම් යොදවා තිබියදී එම ස්ථානවලට නොගොස් රතු කොඩි දමා අනතුරු හා ගැඹුරු ස්ථාන බවට දැන්වීම සවිකොට ඇති එමෙන්ම ජීවිතාරක්ෂක නිලධාරින් ලබාදුන් වාචික උපදෙස් පවා පිළිනොගෙන දියනෑමට ගොස් මේ අනතුර සිදුවී ඇති බව පොලිසිය කියා සිටියා.\nමියගිය තැනැත්තා  අතුරුදන් බව ඔහු සමග පැමිණි පවුලේ පිරිස දඹුල්ල ජීවිතාරක්ෂක නිලධාරින් වෙත දැනුම්දීමත් සමග ඔවුන් පැමිණ කඩිනමින් සොයා බලද්දී වතුර යට තිබී හමුවූ තැනැත්තා ගොඩ ගෙන ප්‍රථමාධාර ලබාදී දඹුල්ල රෝහලට පිටත් කර යවා තිබෙනවා.\nඒ යන විටත් ඔහු මියගොස් තිබී ඇති බව රෝහල් ප්‍රකාශකයෙකු පැවසුවා.\nකණ්ඩලම වැවේ රතු කොඩි දමා අනාරක්ෂිත ස්ථානවලින් දියනාන කණ්ඩායම්වලට අනතුරු අඟවා තිබ්යදී අවදානම නොතකා  ප්‍රදර්ශනයකොට ඇති රතු කොඩි පවා ඉවත්කර දියනෑමට යද්දී ජීවිතාරක්ෂක ප්‍රධානින් දැක ඒ බව ජනතාව දැනුවත් කර තිබෙනවා .\nදඹුල්ල මුලස්ඨාන පොලිස් පරීක්ෂක සම්පත් වික්‍රමරත්න එම ස්ථානයට පැමිණ පරීක්ෂා කොට බලා කිවේ මෙතරම් ආරක්ෂාවක් යොදවා උපදෙස් ලබාදී එහෙත් තම ජිවිත වල වටිනාකමක් නොදන්නා පිරිස් මේ ආකාරයෙන් මියයාම ගැන කනගාටු වන බවයි.\nමේ වැවේ දිය නෑමට එන ජනතාවගේ ආරක්ෂාවට දඹුල්ල පොලිස් ජීවිතාරක්ෂක කණ්ඩායම තව දුරටත් සේවයේ නිරත වෙමින් සිටින බව මාතලේ දිස්ත්‍රික්  පුහුණු උපදේශක පොලිස් සැරයන් සුනිල්  විජේසිංහ සඳහන් කළා.",
       "URL": "https://www.hirunews.lk/163159/අනතුරු-ඇගවීම්-නිවේදන-නොතකා-දියනෑමට-ගොස්-ජිවිතයෙන්-සමුගනී-ඡායාරූප",
       "Category": "Local News",
       "Parent URL": "https://www.hirunews.lk/local-news.php?pageID=4477"
}