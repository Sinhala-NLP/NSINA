{
       "Source": "hirunews",
       "Timestamp": "Monday, 17 July 2023 - 20:20",
       "Headline": "ළදරු සිහින දකින ශම්මි ගැන iccයට ලිපියක් (වීඩියෝ)",
       "News Content": "ශ්‍රී ලංකා ක්‍රිකට් ආයතනය අත්තනෝමතික ලෙස හිරු ක්‍රීඩා අංශයට පැනවූ වාරණය සම්බන්ධයෙන් ජගත් ක්‍රිකට් කවුන්සිලය සහ ආසියානු ක්‍රිකට් කවුන්සිලය දැනුම්වත් කරන්නට හිරු මාධ්‍ය ජාලය අද කටයුතු කළා.\nඒ අදාළ තහනම පිළිබඳව ජනාධිපතිවරයා ප්‍රමුඛ කැබිනට් මණ්ඩලය දැනුම්වත් කිරීමට ජනමාධ්‍ය අමාත්‍ය බන්දුල ගුණවර්ධන මහතා පියවරගෙන ඇති පසුබිමකයි.\nගාල්ලේදී පැවැත්වෙන ශ්‍රී ලංකා - පාකිස්ථාන පළමු ටෙස්ට් ක්‍රිකට් තරගයේ ආරම්භයට පෙර ශ්‍රී ලංකා ක්‍රිකට් සභාපති ශම්මි සිල්වා ප්‍රමුඛ වත්මන් ක්‍රිකට් විධායක කමිටුව විසින් ශ්‍රී ලංකා ක්‍රිකට් කණ්ඩායම ක්‍රීඩා කරන තරග ආවරණය සහ ඔවුන් සංවිධාන කරන ප්‍රවෘත්ති සාකච්චා ආවරණය කිරීම වළක්වාලමින් හිරු ක්‍රීඩා අංශයට අත්තනෝමතික තහනමක් පනවන්නට පියවර ගත්තා.\nඑම අත්තනෝමතික තහනමට එරහිව ජගත් ක්‍රිකට් කවුන්සිලය හා ආසියානු ක්‍රිකට් කවුන්සිලය දැනුම්වත් කිරීමට අප අද පියවර ගත්තා.\nඒ ක්‍රීඩා අමාත්‍ය රොෂාන් රණසිංහ මහතාටද එහි පිටපතක් යොමු කරමින්.\nඅප එහිදී පෙන්වා දුන්නේ කිසිදු පෙර දැනුම්වත් කිරීමකින් තොරව හිරු ක්‍රීඩා අංශය තහනම් කිරීමට ශ්‍රී ලංකා ක්‍රිකට් ආයතනය විසින් පියවර ගෙන ඇති බවයි.\nවගකිව යුතු මාධ්‍ය ආයතනයක් ලෙස නිරතුරුවම සිය වගකීම අකුරටම ඉටුකරන හිරු මාධ්‍ය ජාලය පුද්ගලයෙකුට හෝ ආයතනයකට අවශ්‍ය පරිදි ප්‍රවෘත්ති වාර්තා කරණයක නොයෙදෙන අතර අප සිදු කරන්නේ දත්ත සහ සත්‍ය තොරතුරු මත පදනම්ව මෙරට ජනතාවගේ තොරතුරු දැනගැනීමේ අයිතිය වෙනුවෙන් පෙනී සිටීම පමණක් බව අප මෙම ලිපිය මගින් පෙන්වා දී තිබෙනවා.\nපසුගිය කාලය පුරා ශ්‍රී ලංකා ක්‍රිකට් ක්‍රීඩකයින්ගේ විනය විරෝධී ක්‍රියා මාධ්‍යයෙන් වසන් කරන්නට ක්‍රිකට් බලධාරීන් කටයුතු කලද මෙරට මාධ්‍ය ආයතනයක් වුවත් අප ඒ සියල්ල අනාවරණය කිරීමට කටයුතු කලේ එවැනි තොරතුරු වසන් කිරීමට වගකිවයුතු මාධ්‍ය ආයතනයක් ලෙස අප බැඳී නොමැති නිසාවෙන්.\nඑම තොරතුරු වාර්තා කිරීමේදී ඊට වැරදි අර්ථ කථනයන් ලබා නොදීමට අප සැම විටම කටයුතු කල බව මෙම ලිපිය මගින් ජගත් ක්‍රිකට් කවුන්සිලය සහ ආසියානු ක්‍රිකට් කවුන්සිලය දැනුම්වත් කරන්නට අප කටයුතු කළා.\nශ්‍රී ලංකා ක්‍රිකට් විධාක කමිටුව මෙරට මාධ්‍ය නිදහසේ මූල ධර්ම උල්ලංඝණය කළ පළමු සහ එකම අවස්ථාව මෙය නොවන අතර ඔවුන් මීට පෙරද මෙරට ප්‍රධාන පෙළේ විද්‍යුත් සහ මුද්‍රිත මාධ්‍යවේදීන් ඉලක්ක කරමින් ක්‍රිකට් වාරණයන් පනවන්නට පියවර ගත්තා.\nඒ ක්‍රිකට් සභාපති ශම්මි සිල්වා ඇතුළු ක්‍රිකට් නඩයේ ආයතා ක්‍රියා සහ මුල්‍ය වංචා පිළිබඳව අනාවරණ කිරීමේ ප්‍රතිපලයක් ලෙසයි.\nඑහි ප්‍රථිපලය බවට පත්වුණේ සභාපති ශම්මි සිල්වාගේ නියමය පරිදි අදවන විට මෙරට ක්‍රීඩා මාධ්‍යවේදීන් 12දෙනෙකුට එරෙහිව නඩු පරවන්නට ශ්‍රී ලංකා ක්‍රිකට් ආයතනය කටයුතු කර තිබීමයි.\nනමුත් තමන්ගේ පදයට නටන මෙරට සමහරක් ක්‍රීඩා මාධ්‍යවේදීන්ට වරදාන වරප්‍රසාද ලබාදෙන්නට ශම්මි සිල්වා ප්‍රමුක ක්‍රිකට් බලධාරීන් සැමවිටම කටයුතු\nකළා.\nපාකිස්තානු තරග සංචාරය ආවරණය කරන්නට හිරු මාධ්‍යවේදීන්ට අවසර ලබා නොදෙන ක්‍රිකට් සභාපතිවරයා මෙරට ජනප්‍රිය රංගන ශිල්පියෙකුට පාකිස්තානු තරගාවලිය සඳහා අවසර පතක් නිකුත්කර තිබෙනවා.\nඑම අවසර පත්‍රය නිකුත් කර තිබෙන්නේ රාජකාරිමය අවසර පත්‍රයක් ලෙසයි.\nශ්‍රී ලංකා පාකිස්තාන ටෙස්ට් තරගාවලියේදී රංගන ශිල්පියෙකුට පැවරී ඇති රාජකාරිය කුමක්ද යන්න අපට නම් ගැටළුවක්.\nදේශීය තරගාවලි වලදී මෙන්ම විදෙස් සංචාර වලදීද තම අතවැසියන්ට මෙවැනි වරදාන වරප්‍රසාද ලබාදෙන්නට ක්‍රිකට් සභාපති ශම්මි සිල්වා හැමවිටම කටයුතු\nකළා.\nහිරු මාධ්‍ය ජාලයට වාරණයක් පනවා මෙවන් තොරතුරු හෙළි කිරීම නවතා ලන්නට ක්‍රිකට් සභාපති තවදුරටත් ළදරු සිහින දකින්නේ නම් ඔබ ඇතුළු නඩයට අපට මතක්කර දීමට ඇත්තේ කෙසෙල් ගසට කෙටූ කොට්ටෝරුවගේ කතාවයි.",
       "URL": "https://www.hirunews.lk/341542/ළදරු-සිහින-දකින-ශම්මි-ගැන-iccයට-ලිපියක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=176"
}