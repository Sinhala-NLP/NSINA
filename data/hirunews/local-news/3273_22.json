{
       "Source": "hirunews",
       "Timestamp": "Sunday, 30 June 2019 - 17:40",
       "Headline": "මත්ද්‍රව්‍ය භාවිතය පිළිබඳ වාර්තාව හෙට ජනපති වෙත",
       "News Content": "මත්ද්‍රව්‍ය නිවාරණ ක්‍රියාවලිය පිළිබද ජනතා විශ්වාසය තහවුරු කිරීම සඳහා නඩු කටයුතු අවසන් කළ නීතිවිරෝධී මත්ද්‍රව්‍ය කිලෝග්‍රෑම් 1695ක් ප්‍රසිද්ධියේ විනාශ කර ඇති බව ජනාධිපති මාධ්‍ය ඒකකය නිවේදනය කරනවා.\nජනාධිපති මෛත්‍රීපාල සිරිසේනගේ මඟ පෙන්වීම යටතේ ක්‍රියාත්මක ජාතික මත්ද්‍රව්‍ය නිවාරණ වැඩසටහන යටතේ 2015 වසරේ සිට 2019 වසර දක්වා විවිධ වර්ගවලට අයත් විෂ මත්ද්‍රව්‍ය කිලෝ 24,818යි ග්‍රෑම් 393යි මිලිග්‍රෑම් 767ක් අත්අඩංගුවට පත්වී ඇති බවයි එහි දැක්වෙන්නේ.\nපසුගිය 23 වන දා ආරම්භ කළ ජාතික මත්ද්‍රව්‍ය නිවාරණ සතියේ අවසන් දිනය අදයි. මත්ද්‍රව්‍ය නිවාරණ ජනාධිපති කාර්ය සාධන බලකාය, අන්තරායකර ඖෂධ පාලක ජාතික මණ්ඩලය හා ශ්‍රී ලංකා පොලීසිය එක්ව මත්ද්‍රව්‍ය භාවිතයේ ව්‍යාප්තිය පිළිබද ජාතික සමීක්ෂණ වාර්තාවක් ද පිළියෙල කර තිබෙනවා.\nඑම වාර්තාව හෙට කොළඹ - සුගතදාස ක්‍රීඩාංගණයේ පැවැත්වෙන ප්‍රධාන සමුළුවේදී ජනාධිපති මෛත්‍රීපාල සිරිසේන වෙත පිළිගැන්වීමට නියමිතයි.",
       "URL": "https://www.hirunews.lk/219398/මත්ද්‍රව්‍ය-භාවිතය-පිළිබඳ-වාර්තාව-හෙට-ජනපති-වෙත",
       "Category": "Local News",
       "Parent URL": "https://www.hirunews.lk/local-news.php?pageID=3273"
}