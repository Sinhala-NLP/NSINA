{
       "Source": "hirunews",
       "Timestamp": "Wednesday, 02 March 2016 - 19:43",
       "Headline": "ඇමති කිරිඇල්ලට අදත් විරෝධය",
       "News Content": "විශ්වවිද්‍යාල අධ්‍යාපන අමාත්‍ය ලක්‍ෂ්මන් කිරිඇල්ල මාධ්‍යවේදියෙකුට අශීලාචාර ලෙස බැන වැදීමේ සිද්ධිය සම්බන්ධයෙන් කොළඹ අද පැවති මාධ්‍ය හමු කිහිපයකදී විරෝධය පළ වුණා.\nපුවත්පත් ආයතනයක මාධ්‍යවේදියෙකු අමාත්‍යවරයාගෙන් විමසා තිබුණේ කැළණිය විශ්වවිද්‍යාලයේ තාවකාලික කථිකාචාර්ය තනතුරකට තම හිතවතෙකු පත් කිරීම සඳහා ලිපියක් මගින් ඉල්ලීමක් කර තිබේද යන්නයි.\nවිශ්වවිද්‍යාල අධ්‍යාපන අමාත්‍ය ලක්‍ෂ්මන් කිරිඇල්ලගේ ලිපි ශීර්ෂය යටතේ මෙම ලිපිය කැළණිය විශ්වවිද්‍යාලයේ දේශපාලන විද්‍යා අංශාධිපතිවරයාට යොමුකර තිබුණේ පසුගිය පෙබරවාරි 8 වනදායි.\nකේ.පී.ඩී.ඩී. අමරසිංහ යන අය තමන් හඳුනන පුද්ගලයෙකු බැවින් ඔහුගේ සුදුසුකම් බලා කැළණිය විශ්වවිද්‍යාලයේ දේශපාලන විද්‍යාව පිළිබඳ තාවකාලික කථිකාචාර්ය තනතුරක් ලබාදීම සඳහා අවශ්‍ය කටයුතු සිදුකරන ලෙස එහි සටහන්ව තිබුණා.\nකෙසේ වෙතත්, ඒකාබද්ධ විපක්ෂය අද කැඳවා තිබූ මාධ්‍ය හමුවේදී ජාතික නිදහස් පෙරමුණේ නායක, පාර්ලිමේන්තු මන්ත්‍රී විමල් වීරවංශ චෝදනා කළේ ලක්ෂ්මන් කිරිඇල්ල අමාත්‍යවරයා උද්දච්ච මානසිකත්වයකින් කටයුතු කරන බවටයි.\nකොළඹ අද පැවති පුරවැසි බලය සංවිධානයේ මාධ්‍ය හමුවකට එක්වු එහි සමකැඳවුම්කරුවන් වන කේ.ඩබ්ලිව්.ජනරංජන සහ ජෝශප් ස්ටාලින් ලක්ෂ්මන් කිරිඇල්ල අමාත්‍යවරයාගේ ප්‍රකාශය සම්බන්ධයෙන් දැඩි විරෝධයක් පළ කළා.",
       "URL": "https://www.hirunews.lk/127629/ඇමති-කිරිඇල්ලට-අදත්-විරෝධය",
       "Category": "Local News",
       "Parent URL": "https://www.hirunews.lk/local-news.php?pageID=5145"
}