{
       "Source": "hirunews",
       "Timestamp": "Monday, 01 August 2022 - 18:56",
       "Headline": "අරගළකරුවන් මර්දනය කරන ආණ්ඩුවේ අලුත් ම ක්‍රමය - අන්තරේ කැඳවුම්කරුගෙන් හෙළිදරවුවක් (වීඩියෝ)",
       "News Content": "අරගලකරුවන් මර්දනය කිරීමට සහ අත් අඩංගුවට ගැනීම සඳහා ජනාධිපති රනිල් වික්‍රමසිංහ ප්‍රමුඛ ආණ්ඩුව අලුත් ම ක්‍රමයක් අනුගමනය කරන බව අන්තර් විශ්වවිද්‍යාලයීය ශිෂ්‍ය බල මණ්ඩලයේ කැඳවුම්කරු වසන්ත මුදලිගේ පවසනවා.\nඒ, අද (01) පැවති මාධ්‍ය හමුවක දී.\nවිශේෂයෙන් පොදු දේපොළ පනතෙන් සහ පුරා විද්‍යා පනත යටතේ මෙම අත් අඩංගුවට ගැනීම් සිදු කරන බව යි අන්තරේ කැඳවුම්කරු අවධාරණය කරන්නේ.\nමීට අමතර ව ත්‍රස්ථවාදය වැළැක්වීමේ පනත යටතේ රඳවා ගැනීමේ නියෝග ද නිකුත් කරන බව ඔහු සඳහන් කර යි.\nතව ද පාර්ලිමේන්තුවේ දී සම්මත කර ගත් හදිසි නීති පනත යනු, කිසි සේත් ම මහජනයා කෙරෙහි පවතින ආදරයක් නිසා සම්මත කරගත් එකක් නො වන බව යි වසන්ත මුදලිගේ සඳහන් කළේ.\nතෙල් පෝලිමේ දුක් විඳින අහිංසක අම්මාට තාත්තාට වත් වසර දෙක හමාරක් වැසී ගිය විශ්වවිද්‍යාලය අධ්‍යාපනයට වත් හදිසි නීතිය අවශ්‍ය නො වූ බව ඔහු අවධාරණය කරනවා.\nමෙම හදිසි නීතිය සම්පූර්ණයෙන් ම පොහොට්ටු මන්ත්‍රීවරුන්ගේ ආරක්ෂාව පිණිස හා ඔවුන්ට අවශ්‍ය දේ ඉටු කර ගැනීමට මෙන් ම ඔවුන්ට විරුද්ධ ව හඬ නඟන අය අත් අඩංගුවට ගැනීම සඳහා සම්මත කර ගත් එකක් බව ද වසන්ත මුදලිගේ පවසනවා.\nමීට පෙර කිසිදු අවස්ථාවක දී කිසිදු ජනාධිපතිවරයෙක් ජනාධිපති මන්දිරයට පැමිණීම සඳහා පුරා විද්‍යා දෙපාර්තමේන්තුවට අවස්ථාව ලබා දී නැති බවත් එම අවස්ථාව උදා කර දුන්නේ, අරගළකරුවන් විසින් බවත් අන්තර් විශ්ව විද්‍යාලයීය ශිෂ්‍ය බල මණ්ඩලයේ කැඳවුම්කරු වසන්ත මුදලිගේ අවධාරණය කරනවා.\nසොහොනක් අසලින් යන පුද්ගලයකු කොතරම් තමා බිය නැති බව පැවසුවත් කෑ ගැසීම, ළතෝනි දීම කුණුහරප කීම මෙන් ම ජනාධිපති රනිල් වික්‍රමසිංහ ද පනත්වල පිහිටෙන් තමාට ඇති බිය ප්‍රකාශ කරන බව යි අන්තරේ කැඳවුම්කරු සඳහන් කරන්නේ.\nමෙසේ සිදු කරන මර්දනයෙන් සිය අවසානය කඩිනමින් ලඟා කර ගැනීමට ද ජනාධිපති රනිල් වික්‍රමසිංහ උත්සාහ කරන බව යි වසන්ත මුදලිගේ අවසාන වශයෙන් ප්‍රකාශ කළේ.",
       "URL": "https://www.hirunews.lk/311607/අරගළකරුවන්-මර්දනය-කරන-ආණ්ඩුවේ-අලුත්-ම-ක්‍රමය-අන්තරේ-කැඳවුම්කරුගෙන්-හෙළිදරවුවක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=974"
}