{
       "Source": "hirunews",
       "Timestamp": "Friday, 03 February 2023 - 20:24",
       "Headline": "චීනය ශ්‍රී ලංකාවට ණය සහන දීමනාව තහවුරු කරයි",
       "News Content": "ශ්‍රී ලංකාව චීනයෙන් ලබාගෙන ඇති ණය ආපසු ගෙවීම සඳහා වසර දෙකක සහන කාලයක් ලබාදෙන බව චීන රජය අද (3) තහවුරු කර ඇති බව ඒ එෆ් පී පුවත් සේවය වාර්තා කරනවා.\nජපානයට සහ ආසියානු සංවර්ධන බැංකුවට පසුව ශ්‍රී ලංකාවෙ තුන්වන විශාලතම ණය හිමියා චීනය වන අතර මෙරට සමස්ථ ණය ප්‍රමානයෙන් 10%ක් පමණ ඔවුන් සතු වනවා.\nමේ වන විට ඉතිහාසයේ මුහුණ දුන් බරපතලම මූල්‍ය අර්බුදයට ලක්ව සිටින ශ්‍රී ලංකාව ඉන් ගොඩ ඒම සඳහා ජාත්‍යන්තර මූල්‍ය අරමුදල ඇමරිකානු ඩොලර් බිලියන 2.9 ක හදිසි විස්තීරණ ණය පහසුකමක් ලබාදීමට එකඟ වූ නමුත්, ජාත්‍යන්තර මූල්‍ය අරමුදල ඒ සඳහා ශ්‍රී ලංකාවේ ප්‍රධානතම ණය හිමියන්ගේ අනුමැතිය සහ ණය ප්‍රතිව්‍යුහගත කිරීමේ ක්‍රියාවලියක් ශ්‍රී ලංකාවෙන් ඉල්ලා සිටියා.\nමේ සඳහා ශ්‍රී ලංකාවට ඇමරිකානු ඩොලර් බිලියන 4.4 ක හදිසි ණය මුදලක් ලබා දී ඇති ඉන්දියාව පළමුව සාධනීය පිළිතුරක් ලබා දුන්නේ මීට මසකට පමණ පෙර ජාත්‍යන්තර මූල්‍ය අරමුදල වෙත ලිපියක් යොමු කරමින් ඉන්දියාව ශ්‍රී ලංකාවට ලබාදුන් ණය ප්‍රතිව්‍යුහගත කිරීමට කැමැත්ත පළ කරමින්.\nඊට අමතරව ශ්‍රී ලංකාවට ණය ලබා දුන් පැරිස් සමාජය ද ශ්‍රී ලංකාවට ජාත්‍යන්තර මූල්‍ය අරමුදල ලබා දෙන මූල්‍ය සහනය සඳහා සිය එකඟතාව පළ කළා.\nකෙසේ වෙතත් චීනය තමන් ලබාදුන් ණය ප්‍රතිව්‍යූහගත කිරීමට හෝ ඒවාට සහන කාලයක් ලබා දීමට එකඟතාව පළ කිරීම දිගින් දිගටම කල් දැමූ අතර ඔවුන් සිය ණය ප්‍රතිව්‍යූහගත කිරීමට එකඟතාව පළ කර ඇත්තේ පළමු වරටයි.\nසිය සැළැස්ම සම්බන්ධයෙන් අදහස් දැක්වූ චීන විදේශ අමාත්‍යාංශයේ ප්‍රකාශක මාඕ නින්ග් පැවසුවේ \" චීනය 2022 සහ 2023 දී ණය සේවා දිගුවක් ලබා දීම සඳහා සැලැස්මක් ඉදිරිපත් කළේය\" යනුවෙන්.\n\"එම කාල සීමාව තුළ දී ශ්‍රී ලංකාවට බැංකු ණය සඳහා ගෙවිය යුතු මූලික හා පොලී ගෙවීමට සිදු නොවනු ඇත.\" ඔහු වැඩිදුරටත් කියා සිටියා.\nමේ වන විට ඇමරිකානු ඩොලර් බිලියන 51ක මූල්‍ය උගුලකට හසු වී ඇති ශ්‍රී ලංකාවට ඒ හේතුවෙන් පසුගිය අප්‍රේල් මාසයේ දී විදේශ මුදල් අවසන් වූ අතර, ආහාර හිඟය, විදුලි කප්පාදුව සහ විරෝධතා හේතුවෙන් අගමැති මහින්ද රාජපක්ෂට ඉල්ලා අස්වීමට සහ ජනාධිපති ගෝඨාභය රාජපක්ෂට මහජන විරෝධය හමුවේ රටින් පලා යාමට පවා සිදු වුණා.",
       "URL": "https://www.hirunews.lk/326610/චීනය-ශ්‍රී-ලංකාවට-ණය-සහන-දීමනාව-තහවුරු-කරයි",
       "Category": "Local News",
       "Parent URL": "https://www.hirunews.lk/local-news.php?pageID=559"
}