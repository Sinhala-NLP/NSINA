{
       "Source": "hirunews",
       "Timestamp": "Monday, 19 September 2022 - 20:26",
       "Headline": "පොලිස් නිලධාරියකු බව හඟවමින් කප්පම් ගත් පුද්ගලයකු අත් අඩංගුවට",
       "News Content": "පොලිස් නිලධාරියකු බව පවසමින් කප්පම් මුදල් ලබා ගත් පුද්ගලයකු හෙරොයින් සමඟ අත් අඩංගුවට ගැනීමට පාණදුර වලාන දූෂණ මර්ධන ඒකකය සමත් වී තිබෙනවා.\nඒ, ඊයේ (18) සිදු කළ වැටලීමකින්.\nමෙම සැකකරු රුපියල් ලක්ෂ 05ක කප්පම් මුදලක් ලබා ගැනීම සඳහා හොරණ නගරයට පැමිණ සිටි අවස්ථාවක දී යි මෙම අත් අඩංගුවට ගැනීම සිදු කර ඇත්තේ.\nසැකකරු වයස අවුරුදු 34ක පිළිමතලාවේ පදිංචිකරුවෙක්.\nඅත් අඩංගුවට ගත් පුද්ගලයා වලාන මධ්‍යම දූෂණ මර්දන ප්‍රහාරක ඒකකයේ නිලධාරියකු බව හඟවමින් මත්ද්‍රව්‍ය හා මත්පැන් ජාවාරම්කරුවන්, සම්භාහන මධ්‍යස්ථාන හිමිකරුවන්, විවිධ ව්‍යාපාරිකයන් හා වෘත්තිකයන් වෙත ඇමතුම් ලබා දී තර්ජනය කර මෙම කප්පම් ගැනීම් සිදු කර තිබෙන බව සඳහන්.\nතවදුරටත් මෙසේ වලාන දූෂණ මර්දන අංශයේ නිලධාරින් බව පවසා කප්පම් ඉල්ලන අය වේ නම් පහත දුරකථන අංක වෙත දැනුම් දෙන ලෙස පොලිසිය මහජනතාවගෙන් ඉල්ලා සිටිනවා.\n038 - 2241187\n038 - 2234314\n071 - 8591720\n071 - 8591721\nසැකකරු අද (19) හොරණ මහේස්ත්‍රාත් අධිකරණය වෙත ඉදිරිපත් කිරීමට නියමිත ව තිබුණු අතර, පාණදුර - වලාන දූෂණ මර්දන ප්‍රහාරක ඒකකය හා හොරණ පොලිසිය වැඩිදුර පරීක්ෂණ මෙහෙයවනු ඇති.",
       "URL": "https://www.hirunews.lk/315834/පොලිස්-නිලධාරියකු-බව-හඟවමින්-කප්පම්-ගත්-පුද්ගලයකු-අත්-අඩංගුවට",
       "Category": "Local News",
       "Parent URL": "https://www.hirunews.lk/local-news.php?pageID=856"
}