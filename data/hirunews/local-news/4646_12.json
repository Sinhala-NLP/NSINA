{
       "Source": "hirunews",
       "Timestamp": "Thursday, 23 February 2017 - 18:06",
       "Headline": "හිරු සී.අයි.ඒ. හෙළිදරව්වෙන් පසු, ඉඩම් කොල්ලයට එරෙහිවූ අධ්‍යක්‍ෂකවරයාට වෙඩි තැබීම ගැන රහස් පොලිස් පරීක්ෂණ ඇරඹේ",
       "News Content": "හිරු සී.අයි.ඒ. අනාවරණයෙන් පසු, ඉඩම් ප්‍රතිසංස්කරණ කොමිෂන් සභාවේ මඩකලපුව දිස්ත්‍රික් අධ්‍යක්ෂවරයාට වෙඩි තැබීමේ සිද්ධිය සම්බන්ධයෙන් වන විමර්ශන අපරාධ පරීක්ෂණ දෙපාර්තමේන්තුව වෙත භාර දී තිබෙනවා.\nඑසේම, සිද්ධිය සම්බන්ධයෙන් පොලිස් කණ්ඩායම් 5 ක් ද පරීක්ෂණ ආරම්භ කර ඇති බවයි පොලිසිය සදහන් කළේ.\nසිද්ධිය සම්බන්ධයෙන් පුද්ගලයන් 20 දෙනෙකුගෙන් පමණ මේ වනවිට ප්‍රකාශ සටහන් කරගෙන තිබෙනවා.\nඉඩම් ප්‍රතිසංස්කරණ කොමිෂන් සභාවේ මඩකලපුව දිස්ත්‍රික් අධ්‍යක්ෂ විමලරාජ් නේෂන්ට කලවංචිකුඩියේ පිහිටි ඔහුගේ නිවසේදී මෙම වෙඩි ප්‍රහාරය එල්ල කර තිබුණේ ඊයේ (22) පස්වරු 7 ට පමණයි.\nවෙඩි තැබීම සදහා යතුරුපැදියකින් පුද්ගලයන් දෙදෙනෙකු පැමිණ ඇති බව මූලික පොලිස් පරීක්ෂණවලින් අනාවරණ වී තිබෙනවා.\nඉන් එක් අයෙකුු යතුරුපැදියෙන් බැස නිවසට පැමිණ වෙඩි තැබීම සිදුකර පලාගිය බවයි සිද්ධිය ඇසින් දුටුවෙකු හිරු ප්‍රවෘත්ති අංශයට සදහන් කළේ.\nවෙඩි ප්‍රහාරයෙන් තුවාල ලැබූ අධ්‍යක්ෂවරයා මේ වනවිට මඩකලපුව මහරෝහලේ ප්‍රතිකාර ලබනවා.\nවෙඩි වැදීමෙන් ඔහුගේ එක් අතකට හානි සිදුව ඇති අතර, ඒ සදහා අවශ්‍ය කරන සියලූම ප්‍රතිකාර ලබාදීමට පියවරගෙන ඇති බවයි රෝහලේ ප්‍රකාශකයෙකු හිරු ප්‍රවෘත්ති අංශයට සදහන් කළේ.\nපසුගිය දිනවල මඩකලපුව, එරාවුර් ප්‍රදේශයේ රජයේ ඉඩම් බලහත්කාරයෙන් අත්පත් කර ගැනීම සම්බන්ධයෙන් හිරු සී.අයි.ඒ තොරතුරු අනාවරණ කළා.\nවෙඩි ප්‍රහාරයට ලක්වූ ඉඩම් අධ්‍යක්ෂ විමලරාජ් නේෂන් සදහන් කළේ කිසියම් පිරිසක් නීතිය ක්‍රියාත්මක කිරීමේදී තමන්ට හිරිහැර සිදුකරන බවයි.\nහිරු සී.අයි.ඒ. අනාවරණයෙන් පසු එරාවුර් ප්‍රදේශයේ බලහත්කාරයෙන් අත්පත් කරගෙන තිබූ ඉඩම් වල ඉදිකිරීම් කරමින් සිටි පුද්ගලයින් පිරිසක් ද අත්අඩංගුවට ගෙන අධිකරණයට ඉදිරිපත් කළා.",
       "URL": "https://www.hirunews.lk/155278/හිරු-සී-අයි-ඒ-හෙළිදරව්වෙන්-පසු-ඉඩම්-කොල්ලයට-එරෙහිවූ-අධ්‍යක්‍ෂකවරයාට-වෙඩි-තැබීම-ගැන-රහස්-පොලිස්-පරීක්ෂණ-ඇරඹේ",
       "Category": "Local News",
       "Parent URL": "https://www.hirunews.lk/local-news.php?pageID=4646"
}