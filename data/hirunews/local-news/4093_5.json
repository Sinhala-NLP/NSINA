{
       "Source": "hirunews",
       "Timestamp": "Monday, 05 February 2018 - 6:44",
       "Headline": "ඡන්දය නිසා කම්පනයට ලක් වූ තරුණියක් රෝහල් ගත කරයි",
       "News Content": "ඡන්දය ඉල්ලා නිවසින් නිවසට යමින් සිටි පිරිසක් විසින් දල්වන ලද රතිංඤ්ඤයක් හේතුවෙන් කම්පනයට පත්ව ඇති තරුණියක් ප්‍රතිකාර සදහා පුත්තලම මූලික රෝහලට ඇතුළත් කර තිබෙනවා.\n04 වැනිදා රාත්‍රීයේ පුත්තලම - නල්ලන්දළුව ප්‍රදේශයේදී මෙම සිද්ධිය සිදුව ඇති බවයි අප වාර්තාකරු සඳහන් කළේ.\nප්‍රතිකාර සදහා රෝහල් ගත කර ඇත්තේ නල්ලන්දළුව පදිංචිව සිටි රිෆායි රිෆා නමැති 16 හැවිරිදි තරුණියක්.\nකල්පිටිය ප්‍රාදේශීය සභාවට එක්සත් ජාතික පක්ෂයෙන් තරග කරන අපේක්ෂකයෙකුගේ ආධාරකරුවන් පිරිසක් 04 වැනිදා ඡන්දය ඉල්ලමින් නල්ලන්දළුව ප්‍රදේශයේ ගෙන් ගෙට යමින් සිට තිබෙනවා.\nඑම අවස්ථාවේදී ඔවුන් විසින් විශාල ප්‍රමාණයේ රතිංඤ්ඤා දල්වා ඇති බවත්,එසේ දල්වන ලද එක් රතිංඤ්ඤයක් නිවසක් තුළට විසි කර ඇති බවත් පොලීසියට ලැබී ඇති පැමිණිල්ලේ සදහන් වන්නේ.\nප්‍රතිකාර සදහා රෝහල් ගත කර ඇති තරුණියගේ තත්ත්වය බරපතල නොවන බව රෝහල් ආරංචි මාර්ග සඳහන් කරනවා.\nසැකකරුවන් මෙතෙක් අත්අඩංගුවට ගෙන නොමැති බවයි අප වාර්තාකරු වැඩි දුරටත් සඳහන් කළේ.\nපුත්තලම පොලීසිය වැඩිදුර විමර්ශණ කටයුතු කරගෙන යයි.",
       "URL": "https://www.hirunews.lk/182892/ඡන්දය-නිසා-කම්පනයට-ලක්-වූ-තරුණියක්-රෝහල්-ගත-කරයි",
       "Category": "Local News",
       "Parent URL": "https://www.hirunews.lk/local-news.php?pageID=4093"
}