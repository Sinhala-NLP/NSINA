{
       "Source": "hirunews",
       "Timestamp": "Tuesday, 08 December 2020 - 15:56",
       "Headline": "නිදහසට කරුණු දක්වන්නැයි තුසිත් මුදලිගේට නීතිපති දෙපාර්තමේන්තුව දන්වයි ?",
       "News Content": "දූෂණ විරෝධී කමිටුවෙන් මුදල් ලබාගත් බවට හෙළිවී ඇති කරුණු සම්බන්ධයෙන් නිදහසට කරුණු දක්වන්නැයි නීතිපති දෙපාර්තමේන්තුව රජයේ නියෝජ්‍ය සොලිසිටර් ජනරාල් තුසිත් මුදලිගේට දන්වා ඇතැයි අභ්‍යන්තර ආරංචි මාර්ග පවසනවා.\nහිටපු අගමැති රනිල් වික්‍රමසිංහගේ පාලන සමයේ අගමැති කාර්යාලය යටතේයි මෙම දූෂණ විරෝධී කමිටුව ක්‍රියාත්මක කෙරුණේ.\nඑම කමිටුව නියෝජනය කරමින් තුසිත් මුදලිගේ කමිටුවෙන් මුදල් ලබාගත් බවට දේශපාලන පළිගැනීම් පිළිබඳ සොයන ජනාධිපති කොමිසම හමුවේ කරුණු හෙළිවී ඇතැයි සඳහන්.\nඒ පිළිබඳ නිදහසට කරුණු දක්වන ලෙසටයි ඔහුට දන්වා ඇත්තේ.\nරජයේ නියෝජ්‍ය සොලිසිටර් ජනරාල් තුසිත් මුදලිගේ යහපාලන රජය සමයේ ක්‍රියාත්මක වූ දූෂණ විරෝධී කමිටුවේ කටයුතු කරමින් දීමනා ලබාගෙන තිබූ බව දේශපාලන පළිගැනීම් පිළිබඳ සොයාබලන ජනාධිපති කොමිසම හමුවේ පසුගියදා හෙළිවී තිබුණා.\nදූෂණ විරෝධී කමිටු කාර්යාලයේ වියදම් පියවීම සඳහා මුදල් ප්‍රතිපාදන වෙන් කිරීමට යෝජනා වී ඇත්තේ ජනාධිපති ලේකම් කාර්යාලයෙන් බවත් ඒ සඳහා වෙන් කර තිබූ මුදල රුපියල් මිලියන 7.5 ක් බවත් පසුගියදා කොමිසම හමුවේ ප්‍රකාශ කෙරුණා.\nඑහෙත් එම කාර්යාලයේ නීති උපදේශකවරයා වශයෙන් ක්‍රියා කළ එවක රජයේ ජ්‍යෙෂ්ඨ අධිනීතිඥයෙකු ලෙස කටයුතු කළ වත්මන් නීතිපති දෙපාර්තමේන්තුවේ අතිරේක සොලිසිටර් ජනරාල්වරයෙකු වන තුසිත් මුදලිගේ මහතාට දීමනා ගෙවා ඇත්තේ අග්‍රාමාත්‍ය කාර්යාල වැය ශීර්ෂයෙන් බව ද කොමිසම හමුවේ අනාවරණය වුණා.\nඒ ශ්‍රී ලංකා රක්ෂණ සංස්ථාවේ හිටපු කළමනාකාර අධ්‍යක්ෂ පියදාස කුඩාබාලගේ මහතා සාක්ෂි ලබාදුන් අවස්ථාවේදීයි.\nඅදාළ දීමනා ගෙවා ඇත්තේ අග්‍රාමාත්‍ය ලේකම් කාර්යාලයේ හිටපු ලේකම්වරයා නිකුත් කළ වවුචරයක් මගින් බවයි කොමිසමට පෙන්වා දුන්නේ.\nඑමෙන්ම අධිකරණ කොමිෂන් සභාවේ අනුමැතිය මත නීතිපති දෙපාර්තමේන්තුවේ රාජකාරි කාලසීමාවෙන් පසුව දූෂණ විරෝධී කමිටුවේ කටයුතු කිරීමටද තුසිත් මුදලිගේට අවසර ලැබී තිබූ බවද පියදාස කුඩාබාලගේ මහතා අනාවරණ කර තිබුණා.\nඑම පැමිණිල්ලට අදාළව කරුණු සලකා බැලූ කොමිසමේ සභාපති විනිසුරුවරයා දූෂණ විරෝධී කමිටුවේ සමාජිකයින් ලෙස කටයුතු කල හිටපු අගමැති රනිල් වික්‍රමසිංහ, හිටපු අමාත්‍යවරුන් වන සරත් ෆොන්සේකා, පාඨලී චම්පික රණවක,මංගල සමරවීර, රවුෆ් හකීම් මෙන්ම පාර්ලිමේන්තු මන්ත්‍රීවරුන් වන අනුර කුමාර දිසානායක සහ එම්.ඒ. සුමන්තිරන් යන මහත්වරුන් ඇතුළු දූෂණ විරෝධි කමිටුවේ සාමාජිකයින්ට කොමිසම හමුවේ පෙනී සිටින ලෙසට සිතාසි ද නිකුත් කළා.\nමීට අමතරව දෙමළ ජාතික සන්ධානයේ නායක ආර් සම්බන්ධන් සහ රජයේ අතිරේක සොලිසිටර් ජනරාල් තුසිත් මුදලිගේ මහතාට ද කොමිසම හමුවේ පෙනී සිටින්නැයි සිතාසි නිකුත් කෙරුණා.",
       "URL": "https://www.hirunews.lk/256579/නිදහසට-කරුණු-දක්වන්නැයි-තුසිත්-මුදලිගේට-නීතිපති-දෙපාර්තමේන්තුව-දන්වයි",
       "Category": "Local News",
       "Parent URL": "https://www.hirunews.lk/local-news.php?pageID=2288"
}