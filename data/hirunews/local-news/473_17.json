{
       "Source": "hirunews",
       "Timestamp": "Thursday, 16 March 2023 - 10:56",
       "Headline": "අන්තරේ හා එක්ව අරගල කරන්න යාපනේ සූදානම්?",
       "News Content": "ත්‍රස්තවාදය වැළැක්වීමේ පනත දෙමළ ජනතාවට අලුත් කාරණාවක් නොවන බවත් දෙමළ ජනතාවට ඇති ඊට වඩා බරපතළ ගැටලු සම්බන්ධයෙන් දකුණේ ජනතාව සුබවාදීව බැලීමට සූදානම් නම් පමණක් එක්ව අරගල කිරීම සම්බන්ධයෙන් සලකා බලන බවත් යාපනය විශ්වවිද්‍යාල මහා ශිෂ්‍ය සංගමයේ සභාපති අලගරාසා විජයකුමාර් පවසනවා.\nපසුගිය දා අන්තර් විශ්වවිද්‍යාල ශිෂ්‍ය බලමණ්ඩලයේ කැඳවුම්කරු වසන්ත මුදලිගේ ඇතුළු පිරිසක් යාපනයට ගොස් යාපනය විශ්වවිද්‍යාල මහා ශිෂ්‍ය සංගමය හා පැවත් වූ සාකච්ඡාවේ දී ඒ පිළිබඳව මාධ්‍ය වෙත අදහස් දක්වමින් ඔහු මේ බව පැවසුවා.\nඑහි දී යාපනය මහා ශිෂ්‍ය සංගමයේ සභාපතිවරයා පවසා සිටියේ, ත්‍රස්තවාදය වැළැක්වීමේ පනත සම්පූර්ණයෙන් ම අහෝසි කර ගැනීමට සියලු විශ්වවිද්‍යාලවල සහයෝගය අවශ්‍යව ඇතැයි වසන්ත මුදලිගේ තම සංගමයෙන් ඉල්ලා සිටි බවයි.\nතව ද අන්තර් විශ්වවිද්‍යාල ශිෂ්‍ය බලමණ්ඩලය විසින් සංවිධානය කරනු ලබන සියලු විරෝධතාවලට යාපනයේ විශ්වවිද්‍යාලයේ සහයෝගය ලැබී නැතැයි මුදලිගේ කියා සිටි බව ද ඔහු පැවසුවා.\nවසන්ත මුදලිගේගේ, මෙම අදහස් දැක්වීම් සම්බන්ධයෙන් තම සංගමය ඔවුන් වෙත ප්‍රතිචාර දක්වා සිටි බව පැවසූ යාපනය මහා ශිෂ්‍ය සංගමයේ සභාපතිවරයා, දෙමළ ජනතාව දීර්ඝ කාලයක සිට ත්‍රස්තවාදය වැළැක්වීමේ පනත ඉවත් කරන්නැයි ඉල්ලා සිටියත් එම ඉල්ලීම දිගින් දිගට ම ප්‍රතික්ෂේප කළ ආණ්ඩු එම පනත දෙමළ ජනතාව මර්දනයට යොදා ගත් බව මුදලිගේ ඇතුළු පිරිසට පෙන්වා දී තිබෙනවා.\nත්‍රස්තවාදය වැළැක්වීමේ පනත යන්න දෙමළ ජනතාවට සමාන්‍ය කාරණයක් බවට පත්ව ඇති බව පෙන්වා දුන් යාපනය මහා ශිෂ්‍ය සංගමයේ සභාපතිවරයා වැඩිදුරටත් එහි දී පවසා ඇත්තේ දෙමළ ජනතාවට ඊට වැඩි බරපතළ ගැටලු රැසක් ම පවතින බවයි.\nදෙමළ ජනතාව මුහුණ දෙනු ලබන ගැටලු දකුණේ ජනතාව වෙත අවබෝධ කරදීමට දකුණේ විශ්වවිද්‍යාලවල සහාය අවශ්‍ය බව තම සංගමය වසන්ත මුදලිගේ ඇතුළු පිරිසගෙන් ඉල්ලා සිටි බව කී යාපනය මහා ශිෂ්‍ය සංගමයේ සභාපතිවරයා ශ්‍රී ලංකාවේ වත්මන් ආර්ථික පරිහානියට පැවති යුද්ධය ප්‍රධාන හේතුවක් වූ බව පිළිගන්නේදැයි තමන් ඔවුන්ගෙන් ප්‍රශ්න කර සිටි බව ද පැවසුවා.\nඑබැවින් මෙරට දෙමළ ජනතාවගේ ගැටලු සම්බන්ධයෙන් දකුණේ විශ්වවිද්‍යාල සංගම් අවබෝධයෙන් ඒ වෙනුවෙන් හඬ අවදි කිරීමට සූදානම් නම් පමණක් තම සංගමය ද ත්‍රස්තවාදය වැළැක්වීමේ පනත අහෝසි කිරීමේ අරගලයන්ට සහයෝගය ලබා දීම සම්බන්ධයෙන් සලකා බැලීමට සූදානම් බව සිය සංගමය අන්තර් විශ්වවිද්‍යාල ශිෂ්‍ය බලමණ්ඩලයේ නියෝජීතයන් පිරිස වෙත අවධාරණය කර සිටි බව ද ඔහු වැඩිදුරටත් පැවසුවා.",
       "URL": "https://www.hirunews.lk/330086/අන්තරේ-හා-එක්ව-අරගල-කරන්න-යාපනේ-සූදානම්",
       "Category": "Local News",
       "Parent URL": "https://www.hirunews.lk/local-news.php?pageID=473"
}