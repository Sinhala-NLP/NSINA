{
       "Source": "hirunews",
       "Timestamp": "Monday, 20 November 2017 - 13:51",
       "Headline": "ජාතික ධජය එසවීම ප්‍රතික්ෂේප කළ ඇමති ගැන තීරණයක් ගන්න උතුරේ ආණ්ඩුකාරවරයා නීතිපතිගේ සහය පතයි (ඡායාරූප)",
       "News Content": "ජාතික ධජය එසවීම ප්‍රතික්ෂේප කළ උතුරු පළාත් අධ්‍යාපන අමාත්‍ය කන්දයියා සර්වේෂ්වරන් පිළිබඳව ඇති සියලු චෝදනා නීතිපතිවරයාට ඉදිරිපත් කර, ඔහුගෙන් ලැබෙන උපදෙස් මත තීරණයක් ගන්නා බව උතුරු පළාත් ආණ්ඩුකාර රෙජිනෝල්ඩ් කුරේ පවසනවා.\nඔහු මෙම අදහස් පලකළේ අදාළ අමාත්‍යවරයාගේ ක්‍රියා කලාපය සම්බන්ධයෙන් සිය ස්ථාවරය ප්‍රකාශ කිරීමට යාපනය ආණ්ඩුකාර කාර්යාලයේදී අද (20) කැඳවා තිබූ මාධ්‍ය හමුවේදීයි.\nආණ්ඩුකාරවරයා මෙහිදී කියා සිටියේ මාධ්‍ය මගින් ප්‍රචාරය කළ වීඩියෝ දර්ශන සහ ජාතික ධජය පිළිබඳව අමාත්‍යවරයා විසින් ඉදිරිපත්කළ මතය සම්බන්ධයෙන් වන හඬපට නීතිපතිවරයා වෙත යොමුකරන බවයි.\nමෙහිදී ලැබෙන තීන්දුව අනෙකුත් මන්ත්‍රීවරුන්ට සහ අමාත්‍යවරුන්ටද පූර්වාදර්ශයක් විය හැකි බව ආණ්ඩුකාරවරයා වැඩිදුරටත් කියාසිටියා.\nවව්නියාව ප්‍රදේශයේ සිංහල පාසලක පසුගිය 15 වනදා පැවති උත්සවයක් සඳහා ප්‍රධාන ආරාධිත අමුත්තා වශයෙන් සහභාගි වූ උතුර පළාත් අධ්‍යාපන අමාත්‍යවරයා එම අවස්ථාවේදී ජාතික ධජය එසවීම ප්‍රතික්ෂේප කර තිබුණා.\nකෙසේ වෙතත් ඔහු මෙලෙස ජාතික ධජය එසවීම ප්‍රතික්ෂේප කළේ නම් ඔහු එම අමාත්‍ය තනතුරේ රැඳී සිටීමෙන් ඵලක් නොවන බව අධ්‍යාපන රාජ්‍ය අමාත්‍ය වී. රාධක්‍රිෂ්ණන් සඳහන් කළා.\nඡායාරූප - වවුනියාව, දිනසේන රතුගමගේ",
       "URL": "https://www.hirunews.lk/176474/ජාතික-ධජය-එසවීම-ප්‍රතික්ෂේප-කළ-ඇමති-ගැන-තීරණයක්-ගන්න-උතුරේ-ආණ්ඩුකාරවරයා-නීතිපතිගේ-සහය-පතයි-ඡායාරූප",
       "Category": "Local News",
       "Parent URL": "https://www.hirunews.lk/local-news.php?pageID=4209"
}