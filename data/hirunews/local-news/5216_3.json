{
       "Source": "hirunews",
       "Timestamp": "Saturday, 09 January 2016 - 20:03",
       "Headline": "නව වසරේ පළමු මැති සබයේ කථාබහ",
       "News Content": "නව වසරේ පළමු පාර්ලිමේන්තු රැස්වීම් වාරය අද පෙරවරු 10 යි 30 ට කතානායක කරු ජයසූරිය මහතාගේ ප්‍රධානත්වයෙන් ආරම්භ කෙරුණා.\nඅනතුරුවයි අග්‍රාමාත්‍යවරයා විසින් ආණ්ඩුක්‍රම ව්‍යවස්ථා මණ්ඩලය පිහිටුවීමේ යෝජනාව  පාර්ලිමේන්තුවට ඉදිරිපත් කරනු ලැබුවේ.\nඑහිදී අදහස් පල කල අග්‍රාමාත්‍යවරයා.\n\"විධායක ජනාධිපති ක්‍රමය අහෝසි කරන්නා වූද, මනාප ඡන්ද ක්‍රමය ඉවත් කර ජනතා නියෝජනය සාධාරණය පිළිබිඹු කරන්නා වූ මැතිවරණ ක්‍රමයක් සහතික කරන්නා වුද,  සියලු පුරවැසියන්ගේ ප්‍රජාතාන්ත්‍රික අයිතීන් ශක්තිමත් කරන්නා වූද ,ජාතික ප්‍රශ්නයට ව්‍යවස්ථාමය විසඳුමක් සපයන්නා වූද ,නීතියේ ආධිපත්‍යයට ගරු කෙරෙන දේශපාලන සංස්කෘතියක් ස්ථාපිත කරන්නා වූද,  ජනතාවගේ මූලික අයිතීන් හා නිදහස මගින් මානව අභිමානය තහවුරු කරන්නා වූද, නව ආණ්ඩුක්‍රම ව්‍යවස්ථාවක් සම්මත කර ගැනීමේ මතුවී ඇති හෙයින්ද,  ශ්‍රී ලංකාව සදහා නව ආණ්ඩුක්‍රම ව්‍යවස්ථාවක් සකස් කිරීම පිළිබද සලකා බලා ජනතාවගේ අදහස් හා උපදෙස් ලබා ගෙන ආණ්ඩුක්‍රම ව්‍යවස්ථාවේ 75 වන ව්‍යවස්ථාව යටතේ පාර්ලිමේන්තුව විසින් සලකා බලනු පිණිස ආණ්ඩුක්‍රම ව්‍යවස්ථා පනත් කෙටුම්පතක් සැකසීමේ කාර්යය සදහා පාර්ලිමේන්තු මන්ත්‍රීවරුන්ගෙන් සමන්විත  ආණ්ඩුක්‍රම ව්‍යවස්ථා මණ්ඩලය යනුවෙන් හදුන්වනු ලබන පාර්ලිමේන්තු කාරක සභාවක් තිබිය යුතුයැයි මෙයින් පාර්ලිමේන්තුවට යෝජනා සම්මත කරයි.\"\nඅද ඉදිරිපත් කෙරුණු යෝජනාව අනුව සමස්ත පාර්ලිමේන්තුවම  ආණ්ඩුක්‍රම ව්‍යවස්ථා මණ්ඩලයක් බවට පරිවර්තනය වනවා.\nමෙහි සභාපතිවරයා වන්නේ කතානායකවරයායි.\nමෙම මණ්ඩලය විසින් සකස් කරනු ලබන ව්‍යවස්ථා කෙටුම්පත කැබිනට් අමාත්‍ය මණ්ඩලයට ඉදිරිපත් කළ යුතු වන්නේ ආණ්ඩුක්‍රම ව්‍යවස්ථා මණ්ඩලයේ 3 න් 2 අනුමැතියෙන් පසුවයි.\nකැබිනට් මණ්ඩල අනුමැතියෙන් පසු අදාළ කෙටුම්පත යළිත් වරක් පාර්ලිමේන්තු අනුමැතියට යොමු කර ජනමත විචාරණයක් සදහා ඉදිරිපත් කළ යුතුවනවා.\nජනමත විචාරණයෙන් නව යෝජිත ව්‍යවස්ථා කෙටුම්පත අනුමත වන්නේ නම් ජනාධිපතිවරයාට එය නීතියක් බවට අනුමත කළ හැකියි.\nකෙසේ වෙතත් මූලික ව්‍යවස්ථා කෙටුම්පත පළමු අවස්ථාවේදීම අනුමත නොවුවහොත් මෙම ආණ්ඩුක්‍රම ව්‍යවස්ථා මණ්ඩලය විසුරුවා හැරීමට සිදුවනවා.\nඅද ඉදිරිපත් කෙරුණු යෝජනාව පිළිබද පාර්ලිමේන්තු විවාදය ලබන 26 වැනිදා පැවැත්වීමට නියමිතයි.\nඅග්‍රාමාත්‍ය රනිල් වික්‍රමසිංහ මහතා එහිදී මෙලෙස අදහස් පලකලා.\n\"අපි සාකච්ඡා කළා ව්‍යවස්ථාව ගැන අපි යෝජනා කළේ සියලුම දෙනාම කරන්න.  නැත්නම් මේක අමාරුයි.\nමේ කාරක සභාවේ මෙතන අපි කිව්වාට පක්ෂ 5 ක් තියෙනවා කියලා ඊට වඩා තියෙනවා.\nසමහර අය විරුද්ධ පක්ෂ 3 කට විතර අයිතිවෙනවා.\nඉතින් එහෙම කළොත් මෙතන 225 නෙමෙයි 500 ක් විතර සාමාජිකයෝ  ඉන්නවා.\nඅපි අයිති එක පක්ෂයකට විතරයි කොයි එක වුණත්, ඕගොල්ලෝ විරුද්ධ පක්ෂ 3 කට අයිතියි. ආණ්ඩුව එකයි තියෙන්නේ.\nඅපි බැලුවේ මේ හැම එක්කෙනාම සහභාගි කරවා ගන්න, මේක පාර්ලිමේන්තුවෙන් වෙනම කරන එකක් නෙමෙයි 70 වාගේ.\nඒක අපි පාර්ලිමේන්තුව යටතේ කරන්නේ.\nසමහරු අහනවා ඇයි සංශෝධනය නොකරන්නේ, ප්‍රශ්නයක් තියෙනවා.\nඅපි 78  ව්‍යවස්ථාව අරගෙන 19 වන සංශෝධනය ඒ ඔක්කොම දිහා බැලුවොත් ගැලපෙන්නේ නැහැ.\nකොහොමත් දැන් ශ්‍රේෂ්ඨාධිකරණය කියලා තියෙන්නේ ජනමත විචාරණයක් වුවමනායි, මීට වඩා ඉදිරියට යනවා නම් මේ සමහර කාරණා පිළිබදව.\nඅනුර දිසානායක මන්ත්‍රීතුමාගේ හිත ටිකක් රිදිලා තිබුණා, කමක් නැහැ දැන් එකතු වෙලා, ඔබතුමා කිව්ව නිසා තමයි මේක පටන් ගත්තේ, නැත්නම් මෙතනට එන්නෙත් නැහැ.\nමන්ත්‍රීතුමා....බලය අල්ලගන්න එක එක උපක්‍රම තියෙනවා.... ඔබතුමාලත් මෙහාට එන්න... ඒකාබද්ධ ආණ්ඩුව වෙන්න.... එතකොට හරිනේ.\nඅපි මේ සභාව එකට එකතුවෙලා මේක කරමු.\nමේ රටේ ජනතාව වෙනුවෙන් එච්චරයි මම ඉල්ලන්නේ.\"\nමෙහිදී ජනාධිපතිවරයාද පාර්ලිමේන්තුව අමතනු ලැබුවා.\n\"\nරටක ආණ්ඩුක්‍රම ව්‍යවස්ථාවක් ඒ යුගය තුළ පරිවර්ථනයක් අවශ්‍ය බවයි මා දැඩි ලෙස විශ්වාස කරන්නේ.\nමේ නීතිය ව්‍යවස්ථාව කොයි ආකාරයෙන් තිබුණත් මේවා ක්‍රියාත්මක කරන පුද්ගලයින්ගේ තිබෙන ලක්ෂණත් සමග තමයි මේ බලතල ක්‍රියාත්මක වීම පිළිබදව තත්ත්වය ඇතිවෙන්නේ.\nතර්කයක් ඉදිරිපත් කරනවා මේ විධායක ජනාධිපති ධුරය තිබුණු නිසා තමයි අවුරුදු 26 ක යුද්ධය දිනන්න පුළුවන් වුණේ කියලා.\nඒ මත තවදුරටත් විධායක ජනාධිපති ධුරය පවත්වාගැනීමට අදහස් කරනවා නම් ගරු කතානායකතුමනිල එයින් හැගී යන්නේ අනාගතයේ යුද්ධයක් බලාපොරොත්තු වෙනවාද කියන කාරණාවයි මම මෙහිදී අහන ප්‍රශ්නය.\nඑහෙම නම් අප විසින් කළ යුත්තේ යුද්ධයක් අනාගතයේ එයි කියලා විධායක ජනාධිපති ධුරය පවත්වාගැනීම නොව යුද්ධයක් ඇති නොවන තත්ත්වයට රටට අවශ්‍ය විපර්යාසයන් පරිවර්තනයන් ඒ සංකල්පයන් වෙනස් කිරීමයි කියන එකයි මා දැඩි ලෙස විශ්වාස කරන්නේ.\nදකුණේ ජනතාව ෆෙඩරල් කියන වචනයට බයයි.\nඋතුරේ ජනතාව ඒකීය කියන වචනයට බයයි, ඒ නිසා උතුරේ සහ දකුණේ සිටින අන්තවාදී කොටස් මේ තත්ත්වයන්ගෙන් වැරදි ප්‍ර යෝජන ගන්නවා.\nඒත් එක්කම සමහර අය මම දැක්කා මාධ්‍ය තුළ කියනවා විදේශීය රටවල උපදෙස් අනුව ආණ්ඩුක්‍රම ව්‍යවස්ථාවක් හදන්න යනවායි කියලා.\nමම බොහොම පැහැදිලිව කියනවා අගමැතිතුමාටවත් කාටවත් විදේශයකින් කියලා නැහැ ආණ්ඩුක්‍රම ව්‍යවස්ථාවක් මේ විදිහට හදන්න කියලා.\nනමුත් අපි සත්‍ය පිළිගන්න ඕනේ,  අපේ රටේ බුද්ධිමතුන්, උගතුන්, ඒ වගේම මේ උත්තරීතර සභාව මේ සියල්ල එක්වෙලා ඒ කළ යුතු වෙනස් කම් සදහා අවශ්‍ය පියවර ගැනීමයි වඩාත්ම වැදගත් වන්නේ.\nව්‍යවස්ථා බිල්ලෙක් රටට මවන්නට හොද නැහැ.\nඅසත්‍ය බොරු ප්‍රචාර රට තුළට යවලා ආණ්ඩුව අපහසුතාවට පත්කරලා රට නොසන්සුන් කරන්න ඇතැම් අය උත්සාහ කරන බව පේනවා.\nවිශේෂයෙන්ම අන්තවාදී කොටස්වලින් තමයි ඒ තත්ත්වය ඇතිවෙන්නේ.\nඒ නිසා අපි මේ තත්ත්වය සැලකිල්ලට අරගෙන 21 වන සියවසට ගැලපෙන රාජ්‍යයක් ගොඩ නැගීමේ කාර්යය සදහා අධිෂ්ඨාන ශීලීව වැඩකරමුයි කියන ගෞරවනීය ඉල්ලීම සිදු කරමින් මගේ කතාව අවසන් කරනවා\"",
       "URL": "https://www.hirunews.lk/123698/නව-වසරේ-පළමු-මැති-සබයේ-කථාබහ",
       "Category": "Local News",
       "Parent URL": "https://www.hirunews.lk/local-news.php?pageID=5216"
}