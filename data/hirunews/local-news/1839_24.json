{
       "Source": "hirunews",
       "Timestamp": "Monday, 05 July 2021 - 18:06",
       "Headline": "ගිලුණු නැවේ ඇති පරිසරයට අහිතකර කන්ටේනර් ගොඩගැනීමේ සූදානමක් ?",
       "News Content": "පසුගිය මැයි මාසයේදී කොළඹ වරාය ආසන්නයේදී ගිනිගත් එම්.වී එක්ස්ප්‍රෙස් පර්ල් නෞකාවේ වන්දි ලබාගැනීම සහ ඊට අදාළ නෛතික කටයුතුවල ප්‍රගතිය සොයා බැලීම සඳහා වූ තවත් සාකච්ඡාවක් අද පැවැත්වුනා.\nඒ අධිකරණ අමාත්‍ය ජනාධිපති නීතිඥ අලි සබ්‍රිගේ ප්‍රධානත්වයෙන්.\nමෙහිදී එම්.වී. එක්ස්ප්‍රෙස් පර්ල් නෞකාවේ ඇතිවූ ගින්නෙන් මෙරටට සිදුවූ හානි සම්බන්ධයෙන් මේවන විට ලැබී ඇති වන්දි මුදල් බෙදාදීම ආර්ථිකයට ධීවර ප්‍රජාවට පරිසරයට සිදුවූ හානි තක්සේරු කිරීම සඳහා පත්කළ කමිටු විසින් සිදුකර ඇති කටයුතුවල ප්‍රගතියත් සාකච්ඡා කෙරුණා.\nමෙහිදී වන්දි ලබාදීමේදී පීඩාවට පත් ධීවර ජනතාව වෙත ප්‍රමුඛතාව ලබාදිය යුතු බවට අධිකරණ අමාත්‍යවරයා උපදෙස් දී තිබුණා.\nමීට අමතරව ගින්න හේතුවෙන් මේවන විට කොළඹ වරාය ආසන්නයේ මුහුදුබත්ව ඇති නෞකාවේ කන්ටේනර් තුල තවදුරටත් විෂ සහිත රසායන ද්‍රව්‍ය අඩංගු කන්ටේනර් තිබේදැයි සොයා බැලීමටත් එසේ ඇත්නම් ඒවා වහාම ඉවත් කිරීමට අදාළ ක්‍රියාමාර්ග ගැනීමටත් මෙහිදී සාකච්ඡා වී තිබෙනවා.\nමේ සඳහා අවශ්‍ය කටයුතු සිදු කිරීමට සමුද්‍රීය පරිසර ආරක්ෂණ අධිකාරිය නාරා ආයතනය වරාය අධිකාරිය වෙළඳ නාවික ලේකම් කාර්යාලය නියෝජනය කරමින් විශේෂ කමිටුවක් ද පත්කර තිබෙනවා.\nඅදාළ කමිටුව විසින් මේවන විට මුහුදුබත්ව ඇති නෞකාවේ කන්ටේනර් තුල අඩංගු ද්‍රව්‍ය පිළිබඳ වාර්තාවක් සතියක් තුල ලබාගැනීමට නියමිත අතර එය ලැබුණු පසු ඉදිරි කටයුතු සැලසුම් කිරීමටයි තීරණය කෙරුනේ.",
       "URL": "https://www.hirunews.lk/276159/ගිලුණු-නැවේ-ඇති-පරිසරයට-අහිතකර-කන්ටේනර්-ගොඩගැනීමේ-සූදානමක්",
       "Category": "Local News",
       "Parent URL": "https://www.hirunews.lk/local-news.php?pageID=1839"
}