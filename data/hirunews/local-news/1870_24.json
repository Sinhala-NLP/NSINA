{
       "Source": "hirunews",
       "Timestamp": "Monday, 21 June 2021 - 11:20",
       "Headline": "මිනුවන්ගොඩ සරුංගල් ආරවුලේ බිල්ලක් වූ සුදූගේ ඝාතකයන් අල්ලයි (වීඩියෝ)",
       "News Content": "සරුංගල් ප්‍රශ්ණයක් මුල්කරගනිමින් මිනුවන්ගොඩ, කොටගෙදර ප්‍රදේශයේදී ඊයේ (20) සිදුවූ ඝාතනයට අදාල සැකකරුවන් තිදෙනෙක් අත්අඩංගුවට ගෙන තිබෙනවා.\nමෙලෙස අත්අඩංගුවට පත්ව ඇත්තේ වයස අවුරුදු 49, 24 සහ 22 යන වයස්වල පසුවන එකම පවුලේ තිදෙනෙක් බවයි මිනුවන්ගොඩ පොලිසිය සඳහන් කළේ.\nඅත්අඩංගුවට ගැනුණු සැකකරුවන් අද (21) දින මිනුවන්ගොඩ අධිකරණය හමුවට ඉදිරිපත් කිරීමට නියමිත බවයි පොලිසිය වැඩිදුරටත් පවසා සිටියේ.\nසරුංගල් ප්‍රශ්ණයක් මුල්කරගනිමින් දෙපිරිසක් අතර වසර 04ක සිට පැවතගෙන එන ආරවුලක ප්‍රතිඵලයක් ලෙස සිද්ධියට අදාළ පාර්ශවයක තරුණයෙකු තියුණු ආයුධයකින් කපා කොටා ඊයේ ඝාතනය කෙරුණා.\nමෙලෙස ඝාතනයට ලක් වුණේ 25 හැවිරිදි ලක්මාල් ද සිල්වා හෙවත් 'සුදූ' නැමති පුද්ගලයෙක්.\nමොහු ඊයේ (20) පෙරවරුවේ යතුරුපැදියකින් ගමන් කරමින් සිටියදී මෝටර් රථයකින් යතුරුපැදිය ගැටීමට සළස්වා තිබෙනවා.\nපසුව මරණකරු දිවයන අතරතුර තවත් සැකකරුවන් පිරිසක් ඔහු ලුහුබැද ගොස් මෙලෙස තියුණු ආයුධවලින් පහර දී ඝාතනය කර ඇති බවයි පොලීසිය සඳහන් කළේ.\n2017 වසරේ අගෝස්තු 26 වන දා මිනුවන්ගොඩ - ගමන්ගෙදර ප්‍රදේශයේදී සරුංගල් ප්‍රශ්නයක් මුල්කර ගනිමින් පියෙකු සහ පුතෙකු ඝාතනය කෙරුණු අතර, එම චෝදනාව සම්බන්ධයෙන් ඇප ලබා සිටි 65 හැවිරිදි පුද්ගලයෙකු 2018 වසරේ අප්‍රේල් මස 05 වන දා වෙඩි තබා ඝාතනය කෙරුණේ මිනුවන්ගොඩ - යටියන මං සන්ධියේදියි.\nඊයේ (20) ඝාතනයට ලක්වූ තරුණයා ඔහුගේ ඝාතනයේ ප්‍රධාන සැකකරු බව අනාවරණ වී තිබෙනවා.",
       "URL": "https://www.hirunews.lk/274883/මිනුවන්ගොඩ-සරුංගල්-ආරවුලේ-බිල්ලක්-වූ-සුදූගේ-ඝාතකයන්-අල්ලයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1870"
}