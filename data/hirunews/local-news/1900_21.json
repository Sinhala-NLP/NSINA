{
       "Source": "hirunews",
       "Timestamp": "Monday, 07 June 2021 - 16:58",
       "Headline": "ස්ටිකර් වැඩසටහන හෙට සහ අනිද්දා දිනද ක්‍රියාත්මකයි (වීඩියෝ)",
       "News Content": "අත්‍යවශ්‍ය සේවා සඳහා කොළඹට ඇතුලුවන වාහන සඳහා හෙට සහ අනිද්දා දිනවලදීත් ස්ටිකර් ලබාගත හැකි බව පොලීසිය පවසනවා.\nපොලිස් මාධ්‍ය ප්‍රකාශක නියෝජ්‍ය පොලිස්පති අජිත් රෝහණ හිරු ප්‍රවෘත්ති අංශයට සදහන් කළේ අද දිනයේදී මෙම ස්ටිකර් 70,000 කට ආසන්න සංඛ්‍යාවක් අත්‍යාවශ්‍ය සේවා වාහන වෙත ලබාදුන් බවයි.\nසංචරණ සීමා පවතින කාලයේ කොළඹට ඇතුළු වන වාහන සඳහා නව ක්‍රමවේදයක් ඔස්සේ ස්ටිකරයක් හඳුන්වාදීමේ වැඩසටහන අද පෙරවරුවේ ආරම්භ කරනු ලැබුවේ ක්ෂේත්‍ර 11 ක් මුල් කර ගනිමින්.\nඑහිදී අදාළ ක්ෂේත්‍ර මූලික කර ගනිමින් වර්ණ 11කින් යුත් ස්ටිකර ලබාදීමටයි පොලීසිය කටයුතු කළේ.\nකොළඹට ඇතුළු වන ස්ථාන 52 කදී එම කටයුතු සිදුකෙරෙනවා.\nකොළඹට දෛනිකව පැමිණෙන වාහන සංඛ්‍යාව සීමා වී ඇති නමුත් අත්‍යාවශ්‍ය සේවාවන්ට පැමිණෙන පුද්ගලයින්ට සිදුවන අපහසුතාවයන් මඟ හැරීම සඳහායි පොලීසිය විසින් මෙම ක්‍රමවේදය හඳුන්වාදී ඇත්තේ.\nඒ අනුව, ප්‍රමාදයකින් තොරව රාජකාරි සඳහා වාර්තා කරන පුද්ගලයන්ට මෙම නව ක්‍රමවේදයෙන් පහසුවක් ඇතිවේයැයි අපේක්ෂා කරනවා.\nපොලිස් මාධ්‍ය ප්‍රකාශක නියෝජ්‍ය පොලිස්පති අජිත් රෝහණ අවධාරණය කළේ මෙම ස්ටිකර් අලවා තිබුණ ද, යම් සැක සහිත වාහන අහඹු පරීක්ෂාවන් සිදුකිරීමට ආරක්ෂක අංශවලට කිසිදු බාධාවක් නොමැති බවයි.",
       "URL": "https://www.hirunews.lk/273635/ස්ටිකර්-වැඩසටහන-හෙට-සහ-අනිද්දා-දිනද-ක්‍රියාත්මකයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1900"
}