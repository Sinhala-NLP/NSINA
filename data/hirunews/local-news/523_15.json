{
       "Source": "hirunews",
       "Timestamp": "Monday, 20 February 2023 - 17:12",
       "Headline": "මහ කන්නයට පෙර මිණිපේ වම් ඉවුරේ වැඩ අවසන් කරන්නැයි ජනපතිගෙන් උපදෙස්",
       "News Content": "විවිධ හේතු මත වසර 03කට අධික කාලයක් ප්‍රමාද වූ මිණිපේ වම් ඉවුරු ඇළ පුනරුත්ථාපන ව්‍යාපෘතිය කඩිනම් කර, ඉදිරි මහ කන්නයට පෙර එහි ප්‍රතිලාභ ගොවි ජනතාවට ලබා දෙන ලෙස ජනාධිපති රනිල් වික්‍රමසිංහ නිලධාරීන්ට උපදෙස් දී තිබෙනවා.\nඊයේ (19) පස්වරුවේ මිණිපේ අමුණ ඉදිකිරීම් භූමියේ නිරීක්ෂණ චාරිකාවකට එක් වෙමින් ජනාධිපතිවරයා ඒ බව කියා සිටියා.\nව්‍යාපෘතියේ ඉදිරි කටයුතු වෙනුවෙන් මෙරට ඉංජිනේරු පීඨවල සිසුන්ගේ සහාය ලබා ගැනීමේ හැකියාව එහි දී ජනාධිපතිවරයා විසින් පෙන්වා දී තිබෙනවා.\nමිණිපේ අමුණ ප්‍රතිසංස්කරණය කිරීමෙන් පසු ගොවි ජනතාවට නිරන්තරයෙන් ජලය ලබාදීමේ හැකියාවක් ඇති අතර මිණිපේ වම් ඉවුරු ඇළ දෙපස වගා බිම් යල - මහ දෙකන්නයේ අවහිරයකින් තොරව වගා කිරීමේ හැකියාව ලැබෙන අතර එයින් ගොවි පවුල් සංඛ්‍යාව 15,000කට සෙත සැලසෙනවා.",
       "URL": "https://www.hirunews.lk/327880/මහ-කන්නයට-පෙර-මිණිපේ-වම්-ඉවුරේ-වැඩ-අවසන්-කරන්නැයි-ජනපතිගෙන්-උපදෙස්",
       "Category": "Local News",
       "Parent URL": "https://www.hirunews.lk/local-news.php?pageID=523"
}