{
       "Source": "hirunews",
       "Timestamp": "Wednesday, 24 May 2023 - 14:13",
       "Headline": "විනාශ මුඛයට යන කොන්වැව රෝහල (වීඩියෝ)",
       "News Content": "විශාල මුදලක් වැය කරමින් ඉදිකර, නමුත් බලධාරින්ගේ නොසැලකිලිමත්කම හමුවේ විනාශ මුඛයට යන රෝහලක් පිළිබඳව කහටගස්දිගිලිය ප්‍රදේශයෙන් වාර්තා වෙනවා.\nකොන්වැව අතුළු ගම්මාන 35 ක රෝගීන් විශාල පිරිසක් දෛනිකව මෙම රෝහලට පැමිණෙනවා.\nනමුත් මේ වනවිට රෝහලේ එක් වෛද්‍යවරයෙක්, සාත්තු සේවීකාවන් දෙදෙනෙක් සහ ඖෂධවේදීයෙක් පමණක් සේවය කිරීම හේතුවෙන් රෝගීන් පත්ව ඇත්තේ දැඩි අපහසුතාවයකටයි.\nප්‍රතිකාර සේවා තවදුරටත් පුළුල් කිරීමේ අරමුණින් මීට වසර 7කට පෙර විශාල මුදලක් වැය කරමින් ගොඩනැගිලි ඉදිකිරීම සඳහා වැඩ ආරම්භ කළද මේ වන විට එම කටයුතු අතරමග නවතා දමා ඇත්තේ, ඊට රැගෙන ආ අමුද්‍රව්‍යද දිරාපත්වීමට ඉඩහරිමින්.\nරෝහලේ ඇතැම් ගොඩනැගිලිවල අයිතිකරුවන් බවට පත්ව ඇත්තේ වවුලන්.\nරෝහල් භුමියේ තැන තැන හාරා ඇති ආවරණය නොකළ වැසිකිලි වළවල් හේතුවෙන් මෙහි පැමිණෙන රෝගීන් අවදානමට ලක්ව සිටිනවා.\nප්‍රදේශවාසීන් පෙන්වා දෙන්නේ, උතුරුමැද පළාත් සභාවේ සෞඛ්‍ය බලධාරින්ගේ අවධානයෙන් මෙම රෝහල ගිලිහී යාම මීට හේතුව බවයි.",
       "URL": "https://www.hirunews.lk/336088/විනාශ-මුඛයට-යන-කොන්වැව-රෝහල-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=320"
}