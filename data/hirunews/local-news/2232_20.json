{
       "Source": "hirunews",
       "Timestamp": "Tuesday, 05 January 2021 - 10:40",
       "Headline": "ග්ලයිෆොසේට් අලෙවියට ළඟ තබාගත් පුද්ගලයෙකු හොරොව්පතානේදී අත්අඩංගුවට",
       "News Content": "මෙරට භාවිතය තහනම් කර ඇති ග්ලයිෆොසේට් තොගයක් සහ නීතිවිරෝධී කෘෂිරසායන දියර තොගයක් අලෙවිය සඳහා වෙළඳසැලක් තුළ තබාගෙන සිටි පුද්ගලයෙකු හොරොව්පතාන නගරයේදී අත්අඩංගුවට ගෙන තිබෙනවා.\nපොලිස් විශේෂ කාර්ය බලකායේ කැබිතිගොල්ලෑව කඳවුරේ නිලධාරීන්ට ලද තොරතුරක් මත ඊයේ (04) මෙම වැටලීම සිදුකර ඇති බවයි වාර්තාවන්නේ.\nඑහිදී අදාළ වෙළඳසැල තුළ තිබී නීතිවිරෝධී වල්නාශක මිලිලීටර 200 බැගින් අඩංගු බෝතල් 13ක් සහ ග්ලයිෆොසේට් කුඩු ග්‍රෑම් 100 බැගින් අඩංගු ඇසුරුම් 102ක් සොයාගෙන තිබෙනවා.\nඅත්අඩංගුවට ගත් අදාළ පුද්ගලයා වැඩිදුර විමර්ශනය සඳහා හොරොව්පතාන කෘෂිකර්ම උපදේශක කාර්යාලය වෙත භාරදුන් බවයි පොලිස් විශේෂ කාර්ය බලකාය සඳහන් කළේ.",
       "URL": "https://www.hirunews.lk/258836/ග්ලයිෆොසේට්-අලෙවියට-ළඟ-තබාගත්-පුද්ගලයෙකු-හොරොව්පතානේදී-අත්අඩංගුවට",
       "Category": "Local News",
       "Parent URL": "https://www.hirunews.lk/local-news.php?pageID=2232"
}