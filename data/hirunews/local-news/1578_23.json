{
       "Source": "hirunews",
       "Timestamp": "Sunday, 07 November 2021 - 11:00",
       "Headline": "නව අධ්‍යාපන ප්‍රතිසංස්කරණ 2023 වසරේ සිට",
       "News Content": "මානව සංවර්ධනය ඉලක්ක කරගත් මෙරටට ගැළපෙන ශ්‍රම බලකායක් බිහිකරන නව අධ්‍යාපන ප්‍රතිසංස්කරණ 2023 වසරේ සිට හඳුන්වාදීමට කටයුතු කෙරෙනවා. එම ප්‍රතිසංස්කරණ සාමාන්‍ය පෙළ පන්ති සඳහා හඳුන්වාදෙනු ලබන්නේ 2024 වසරේ සිටයි.\nකෙසේ වෙතත් ජාත්‍යන්තර ප්‍රවණතාවන් අවධානයට ලක් කරමින් ශ්‍රී ලාංකික අනන්‍යතාව නොවෙනස්වන අයුරින් මෙම අධ්‍යාපන ප්‍රතිසංස්කරණ ක්‍රියාවලිය සිදුකරන බවයි අධ්‍යාපන අමාත්‍යාංශයේ ලේකම් මහාචාර්ය කපිල පෙරේරා අවධාරණය කළේ.\nමෙරට පාසල් දස දහසකට වැඩි සංඛ්‍යාවක් පැවතුණද ඉන් සියයට 90 ක්ම ළමයින් දහසකට අඩු සංඛ්‍යාවක් සිටින පාසල්.\nඑමෙන්ම ප්‍රාථමික අධ්‍යාපනයෙන් පසු ජාතික පාසලකට ඇතුලුවීමේ අවස්ථාව හිමිවන්නේ සියයට 22 කට පමණයි.\nමෙම විෂමතාව තුරන් කිරීම සඳහා රටපුරා ජාතික පාසල් 1,170 ක් පිහිටුවීමට කටයුතු කෙරෙන අතර, 6 වන ශ්‍රේණියෙන් ඉහළ ළමයින්ගෙන් සියයට 70 කට වැඩි සංඛ්‍යාවක් ඒවාට ඇතුළු කළ හැකියි.\nඑමෙන්ම ප්‍රාථමික පාසල්වලින් සියයට 90 කට වැඩි සංඛ්‍යාවක් ජාතික පාසල් සමඟ ඒකාබද්ධ කෙරෙනවා. එහිදී ජාතික පාසල්වලට විද්‍යාගාර, ක්‍රීඩාංගණ ආදී සියලු පහසුකම් ලබාදීමට නියමිතයි.\nනව අධ්‍යාපන ප්‍රතිසංස්කරණ හඳුන්වාදීම සඳහා ශ්‍රී ලංකාවට ලොව අධ්‍යාපනය අතින් අංක එකේ තත්වය ලබා සිටින ෆින්ලන්තයේ තාක්ෂණික ආධාර හිමිවනවා.\nඒ සඳහා මූල්‍ය සම්පත් සපයන්නේ ආසියානුසංවර්ධන බැංකුව සහ දුප්පත්කම තුරන්කිරීම සඳහා වන ජපාන අරමුදලයි. අදාළ ආයතනවල සහයෙන් ද්වීතික අධ්‍යාපන ක්‍ෂේත්‍රය වර්ධනය කිරීමේ වැඩසටහනක් අධ්‍යාපන ප්‍රතිසංස්කරණ, විවෘත විශ්වවිද්‍යාල සහ දුරස්ථ අධ්‍යාපන ප්‍රවර්ධන රාජ්‍ය අමාත්‍යාංශය සහ ජාතික අධ්‍යාපන ආයතනය මගින් ක්‍රියාත්මක කරනු ලබනවා.\nනව අධ්‍යාපන ප්‍රතිසංස්කරණ යටතේ පාසල් විෂයමාලා යළි සකස් කෙරෙන අතර, එම කටයුතුවලින් සැළකිය යුතු ප්‍රමාණයක් මේ වනවිට සිදුකර අවසන්.\nමෙරට අධ්‍යාපන ප්‍රතිසංස්කරණ ක්‍රියාවලියට තාක්ෂණික සහය ලබාදීම සඳහා ෆින්ලන්තයේ හෙල්සින්කි විශ්වවිද්‍යාලයේ ගුරු අධ්‍යාපනය පිළිබඳ මහාචාර්ය ලීනා ක්‍රොක්ෆොර්ස්  ඇතුලු විද්වතුන් පිරිසක් ශ්‍රී ලංකාවේ සංචාරයක නිරතවුණා.\nවිභාගවලට නොව පාසල් ක්‍රියාකාරකම්වලට මුල්තැන දීම ෆින්ලන්ත අධ්‍යාපන ක්‍රමයේ මූලිකාංගයයි.\nඅධ්‍යයන චාරිකා සහ වැඩමුළුවකින් පසු  අදහස් දක්වමින් මහාචාර්ය ලීනා ක්‍රොක්ෆොර්ස්  කියා සිටියේ මෙරට අධ්‍යාපන ප්‍රතිසංස්කරණ ක්‍රියාත්මක කරලීම සඳහා ගුරු - විදුහල්පතිවරුන්ගේ සහය අතිශය වැදගත් වන බවයි.\nෆින්ලන්ත - ශ්‍රී ලංකා අධ්‍යාපන වැඩමුළුව අවසානයේ පැවති මාධ්‍ය හමුවේදී අධ්‍යාපන ප්‍රතිසංස්කරණ, විවෘත විශ්වවිද්‍යාල සහ දුරස්ථ අධ්‍යාපන ප්‍රවර්ධන රාජ්‍ය අමාත්‍යාංශයේ ලේකම් ආචාර්ය උපාලි එම්. සේදර සඳහන් කළේ නව ප්‍රතිසංස්කරණ තුළින් දැනුම මෙන්ම කුසලතා සහ ආකල්පවලින් පිරිපුන් සෞඛ්‍ය සම්පන්න සිසු පිරිසක් බිහිකිරීමට අපේක්ෂා කෙරෙන බවයි.\nවිභාගවලට යොමුවූ අධ්‍යාපන ක්‍රමවේදය හමුවේ ක්‍රියාකාරකම් අවමවීම හේතුවෙන් මෙරට වයස අවුරුදු 10 ත් 14 ත් අතර පාසල් ළමයින්ගෙන් සියයට 25ක් පූර්ව දියවැඩියා රෝග ලක්ෂණ පෙන්නුම් කරන බව මෙහිදී අවධාරණය වී ඇති කරුණක්.\nබෝ නොවන රෝගවලට ගොදුරුවන ළමයින් සංඛ්‍යාව ඉහළ යමින් පවතින අතර, ඇතැම් ළමයින් තවදුරටත් මන්දපෝෂණයට ගොදුරුවීමේ තත්වයක් දැකිය හැකියි. නව අධ්‍යාපන ප්‍රතිසංස්කරණ තුළින් පාසල්වල ක්‍රීඩා සහ ශාරිරික ක්‍රියාකාරකම් අනිවාර්ය කිරීමට පියවර ගැනෙනු ඇති.",
       "URL": "https://www.hirunews.lk/287253/නව-අධ්‍යාපන-ප්‍රතිසංස්කරණ-2023-වසරේ-සිට",
       "Category": "Local News",
       "Parent URL": "https://www.hirunews.lk/local-news.php?pageID=1578"
}