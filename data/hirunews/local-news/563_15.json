{
       "Source": "hirunews",
       "Timestamp": "Thursday, 02 February 2023 - 10:36",
       "Headline": "සමාජ ආරක්ෂණය සඳහා යුරෝපා සංගමයෙන් යුරෝ මිලියන 18ක්",
       "News Content": "ශ්‍රී ලංකාවේ සමාජ ආරක්ෂණ පද්ධතිය වැඩිදියුණු කිරීමේ වැඩසටහන සඳහා යුරෝපා සංගමයෙන් යූරෝ මිලියන 18ක් සුබසාධක වැඩසටහන තවදුරටත් කාර්යක්ෂම කිරීමට මුදල් අමාත්‍යාංශයේ අවධානය යොමු වී තිබෙනවා.\nඒ සඳහා ශ්‍රී ලංකාව සහ මාලදිවයින් කලාපය සම්බන්ධ යුරෝපා සංගමයේ නියෝජිත පිරිසක් සමඟ ඊයේ පුළුල් සාකච්ඡාවක් පැවැත්වුණු බව යි වාර්තා වන්නේ.\nසමෘද්ධි ඇතුළු සුබසාධක දීමනා ගෙවීම සම්බන්ධයෙන් විනිවිදභාවයක් පවත්වා ගනිමින්, එවැනි සුබසාධන දීමනා ලැබිය යුතු ම පිරිස තෝරා ගැනීමේ කටයුතු තවදුරටත් කාර්යක්ෂම කරගැනීමේ අවශ්‍යතාවය ද මෙහි දී අවධාරණයට ලක් වුණු බව සඳහන්.\nඑම ක්‍රියාවලිය සඳහා අවශ්‍ය තාක්ෂණික සහාය ලබා දීමටත්, ඒ අනුව සමාජ ආරක්ෂණ පද්ධතියේ කාලීන අවශ්‍යතා හඳුනාගනිමින් සහන ලැබිය යුතු ම පාර්ශ්වයන් සඳහා සහයෝගය ලබා දීමටත් යුරෝපා සංගමය කටයුතු කරනු ලබන බව යුරෝපා සංගම් සහයෝගිතා ප්‍රධානී ජෙනී කොරියා නූන්ස් මෙහි දී සඳහන් කර තිබෙනවා.",
       "URL": "https://www.hirunews.lk/326465/සමාජ-ආරක්ෂණය-සඳහා-යුරෝපා-සංගමයෙන්-යුරෝ-මිලියන-18ක්",
       "Category": "Local News",
       "Parent URL": "https://www.hirunews.lk/local-news.php?pageID=563"
}