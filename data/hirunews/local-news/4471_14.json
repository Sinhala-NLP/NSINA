{
       "Source": "hirunews",
       "Timestamp": "Tuesday, 13 June 2017 - 19:17",
       "Headline": "සිසුන් 34 කට පහරදුන් හිමිනමක් ගැන පැමිණිලි",
       "News Content": "දඹුල්ල ජාතික පාසලේ 10 වන ශ්‍රේණියේ ඉගෙනුම ලබන සිසු සිසුවියන් 34 දෙනෙකුට ගිනිසීරියා පොලූවලින් පහරදුන් හිමිනමක් පිළිබඳ විමර්ශනයක් සිදුකරන ලෙස පහරකෑමට ලක්වූ දරුවන්ගේ දෙමව්පියන් අධ්‍යාපන බලධාරීන්ගෙන් ඉල්ලීමක් කර තිබෙනවා.\nඑම පාසලේ සිංහල සහ බුද්ධ ධර්මය විෂය භාර ගුරුවරයෙකු වන අදාළ හිමි නම, සිසු සිසුවියන් සඳහා ඊයේ පස්වරුවේ පැවති අමතර පන්තියක් අතරතුරයි මෙම පහරදීම  සිදුකර ඇත්තේ.\nසිසුවියන් 18 දෙනෙකුද පහරකෑමට ලක්වූ පිරිස අතර වනවා.\nඅතේ බාහුවලට තදින් පහරදීම නිසා දරුවන් බොහෝ දෙනෙකු දඹුල්ල රෝහලෙන් ප්‍රතිකාර ලබා ඇති අතර, පොලූ පහරවල්වල සලකුණු සහ දැඩි වේදනාව නිසා ඔවුන් අද දිනයේ පාසලට නොපැමිණි බව සඳහන්.\nඅමතර පන්තිය සඳහා කෙටි සටහන් පොත් රැගෙන නොපැමිණි නිසා අදාළ හිමි නම විසින් මෙම පහරදීම සිදුකර ඇති බව පහරකෑමට ලක්වූ  දරුවෙකුගේ පියෙකු හිරු ප්‍රවෘත්ති අංශයට සඳහන් කළා.\nකෙසේ වෙතත් දරුවන්ට ඉදිරියේදී හිරිහැරයක් සිදුවනු ඇතැයි බියෙන් ඒ සම්බන්ධයෙන් පොලීසියට පැමිණිල්ලක් ඉදිරිපත් නොකළ බවයි ඔහු කියා සිටියේ.\nහිරු ප්‍රවෘත්ති අංශය මේ පිළිබඳව ජාතික පාසල් අධ්‍යක්‍ෂ ජයන්ත වික්‍රමනායකගෙන්ද  විමසීමක් කළ අතර, ඔහු කියා සිටියේ මේ සම්බන්ධයෙන් අදාළ පාසලේ විදුහල්පතිවරයාගෙන් වාර්තාවක් කැඳවූ බවයි.\nවරකාපොළ - ඔත්නාපිටිය ප්‍රදේශයේ පදිංචි පාසල් සිසුවෙකු අද ගෙළ වැළලාගෙන මිය ගොස් තිබෙනවා.\nදරුවන් තුන්දෙනෙකුගෙන් යුත් පවුලක බාලයා වන ඔහුගේ වයස අවුරුදු 15 ක්.\nපොලීසිය ප්‍රකාශ කළේ පාඩම් වැඩ අතපසු කරන බවට පියා කළ තරවටුකිරීමක් නිසා කළකිරී මෙම සිසුවා දිවි නසාගෙන ඇති බවට සැක කෙරෙන බවයි.\nතම මරණය සම්බන්ධයෙන් කණගාටු නොවන ලෙස සඳහන් ලිපියක්ද මෙම සිසුවා ලියා තබා තිබෙනවා.",
       "URL": "https://www.hirunews.lk/163488/සිසුන්-34-කට-පහරදුන්-හිමිනමක්-ගැන-පැමිණිලි",
       "Category": "Local News",
       "Parent URL": "https://www.hirunews.lk/local-news.php?pageID=4471"
}