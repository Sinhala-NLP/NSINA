{
       "Source": "hirunews",
       "Timestamp": "Monday, 14 September 2020 - 16:26",
       "Headline": "මෙරට 13 වන කොරෝනා මරණය වාර්තා වෙයි (වීඩියෝ)",
       "News Content": "ශ්‍රී ලංකාවේ 13 වන කොරෝනා වෛරස් මරණය අද වාර්තා වුණා.\nඒ හලාවත මූලික රෝහලේ ප්‍රතිකාර ලබමින් සිටි 60 හැවිරිදි ආසාදිත පුද්ගලයෙකු මියයාමත් සමඟයි.\nනාවිකයෙකු ලෙස කටයුතු කළ ඔහු බහරේනයේ සිට මෙරටට පැමිණ ඇත්තේ පසුගිය දෙවනදායි.\nඑම අවස්ථාවේදී මොහු කොරෝනා රෝගියෙකු ලෙස හඳුනා ගෙන නොමැති අතර, නිරෝධායනයට ලක් කරමින් සිටින අතරතුර පසුගිය 9 වනදා හලාවත රෝහලට ඇතුළත් කර තිබෙනවා.\nඔහු නුගේගොඩ ප්‍රදේශයේ පදිංචිකරුවෙක්.\nහෘදයාබාධයක් මොහුගේ මරණයට ආසන්නතම හේතුව ලෙස සැලකෙන බවයි රජයේ ප්‍රවෘත්ති දෙපාර්තමේන්තුව සඳහන් කළේ.\nමේ අතර, මෙරට කොරෝනා ආසාදනය වී සුවය ලැබූ සංඛ්‍යාව අද 3000 ඉක්මවූවා.\nතවත් ආසාදිතයන් 9 දෙනෙකු අද සුවය ලබා රෝහල් වලින් පිටව යාමත් සමඟ සුවය ලැබූ මුළු සංඛ්‍යාව 3005 දක්වා ඉහළ ගිය බවයි වසංගත රෝග විද්‍යා ඒකකය සඳහන් කළේ.\nඒ අනුව, කොරෝනා වෛරසය ආසාදනය වී තවදුරටත් රෝහල් ගතව ප්‍රතිකාර ලබන්නේ 217 දෙනෙකු පමණයි.\nමෙරටින් වාර්තා වන සමස්ත කොරෝනා ආසාදිතයින් සංඛ්‍යාව 3235 ක්.\nයුද හමුදාපති ලුතිනන් ජනරාල් ශවේන්ද්‍ර සිල්වා යුද හමුදා මූලස්ථානයේ අද පැවති උත්සවයකින් අනතුරුව මාධ්‍ය වෙත අදහස් දක්වමින් සඳහන් කළේ සෞඛ්‍ය මාර්ගෝපදේශ අනුගමනය කරමින් ජනතාව තවදුරටත් කොරෝනා මර්දන වැඩපිළිවෙලට සහය දැක්විය යුතු බවයි.\nමේ අතර, ලෝක් සභා ලෙස හඳුන්වන ඉන්දීය පාර්ලිමේන්තුවේ තවත් මන්ත්‍රීවරුන් 17 දෙනෙකුට ද කොරෝනා වෛරසය ආසාදනය වී ඇති බව වාර්තා වනවා.\nඒ බව අනාවරණ වූයේ ඉන්දීය පාර්ලිමේන්තුවේ මෝසම් සැසිවාරය අද උදෑසන ආරම්භ වීමට පෙර සිදුකළ පරීක්ෂාවන්හිදීයි.\nපාර්ලිමේන්තු සැසිය ආරම්භ වීමට පෙරම ඉන්දීය රජයේ අමාත්‍යවරුන් 7 දෙනෙකුට සහ මන්ත්‍රීවරුන් 25 දෙනෙකු කොරෝනා වෛරසය ආසාදනය වී ඇති බව තහවුරු වී තිබෙනවා.\nඉන්දියාවේ කොරෝනා වෛරස් ආසාදිතයින් සංඛ්‍යාව මේ වනවිට හතලිස් අටලක්ෂය ඉක්මවන අතර, කොරෝනා මරණ සංඛ්‍යාව 80,000කට ආසන්නයි.",
       "URL": "https://www.hirunews.lk/250192/මෙරට-13-වන-කොරෝනා-මරණය-වාර්තා-වෙයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2455"
}