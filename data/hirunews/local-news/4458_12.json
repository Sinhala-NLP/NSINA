{
       "Source": "hirunews",
       "Timestamp": "Wednesday, 21 June 2017 - 18:51",
       "Headline": "කාන්තාවකට අතවර කිරීමට ගිය පොලිස් සැරයන්වරයෙකුට පොලූ ප්‍රහාරයක්",
       "News Content": "නිල ඇඳුමින් ගොස් කාන්තාවකට අතවර කිරීමට තැත් කළ පොලිස් සැරයන්වරයෙකු එම කාන්තාවගේ පහරදීම නිසා බරපතල තුවාල ලැබීමේ පුවතක් කැබිතිගොල්ලෑව ප්‍රදේශයෙන් හිරු ප්‍රවෘත්ති අංශයට වාර්තා වුණා.\nමෙලෙස පහරකෑමට ලක්ව ඇත්තේ කැබිතිගොල්ලෑව මූලස්ථාන පොලීසියේ මහජන සබඳතා ඒකකයට අනුයුක්තව සේවය කළ 55 හැවිරිදි පොලිස් සැරයන්වරයෙක්.\nපහරදුන් කැබිතිගොල්ලෑව - හදගල - රළපනාව ගම්මානයේ පදිංචි අදාළ කාන්තාව මීට දින කිහිපයකට පෙර පොලීසියට පැමිණ ඇත්තේ තම දරුවාට රැකියාවකට යෑම සඳහා පොලිස් නිශ්කාශන වාර්තාවක් ලබාගැනීමේ අරමුණින්.\nඅදාළ සැරයන්වරයා හමුවීමෙන් අනතුරුව එම  වාර්තාව පසුව ලබාදෙන බව ඔහු ප්‍රකාශ කර තිබෙනවා.\nකෙසේ වෙතත් අද දිනයේ මෙම සැරයන්වරයා රළපනාව ගම්මානයේ කාන්තාවගේ නිවසට ගොස් ඇති අතර, එහිදී ඇයට අතවර කිරීමට තැත් කර ඇති බවයි පොලීසිය ප්‍රකාශ කළේ.\nමෙම පුද්ගලයාගෙන් බේරීම සඳහා කාන්තාව පොල්ලකින් සැරයන්වරයාට පහරදී තිබෙනවා.\nපසුව ඇය විසින් කැබිතිගොල්ලෑව මූලස්ථාන ප්‍රධාන පොලිස් පරීක්ෂකවරයාට මේ බව දැනුම්දී ඇති අතර, ඔහු පැමිණ නිරීක්ෂණය කිරීමේදී දැක ඇත්තේ සැරයන්වරයා රුධිරය සහිතව පුටුවක් මත වැටී සිටින අයුරුයි.\nපසුව සැකකරු අත්අඩංගුවට ගත් ප්‍රධාන පොලිස් පරීක්ෂකවරයා, ඔහුව ප්‍රතිකාර සඳහා අනුරාධපුර ශික්ෂණ රෝහලට ඇතුළත් කර ඇති බවයි  කැබිතිගොල්ලෑව පොලීසිය සඳහන් කළේ.\nසිද්ධිය සම්බන්ධයෙන් පොලීසිය විශේෂ විමර්ශනයක්ද ආරම්භ කර ඇති අතර, සිද්ධියට සම්බන්ධ පොලිස් සැරයන්වරයාගේ සේවයද මේ වනවිට අත්හිටුවා තිබෙනවා.",
       "URL": "https://www.hirunews.lk/164105/කාන්තාවකට-අතවර-කිරීමට-ගිය-පොලිස්-සැරයන්වරයෙකුට-පොලූ-ප්‍රහාරයක්",
       "Category": "Local News",
       "Parent URL": "https://www.hirunews.lk/local-news.php?pageID=4458"
}