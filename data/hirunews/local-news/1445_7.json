{
       "Source": "hirunews",
       "Timestamp": "Thursday, 06 January 2022 - 13:05",
       "Headline": "තරු හෝටල්වල ගෑස් වෙනුවට දර",
       "News Content": "සෑම ලිට්රෝ ගෑස් සිලින්ඩරයකටම අදාළව රුපියල් මිලියනක රක්ෂණාවරණයක් පාරිභෝගිකයන්ට හිමි වන බව එම ගෑස් සමාගමේ සභාපති තෙෂාර ජයසිංහ පවසනවා.\nඑමෙන්ම, ගෑස් හිඟකම හේතුවෙන් බොහෝ තරු පන්තියේ හෝටල්වල ආහාර පිසීම සඳහා දර භාවිතා කරන බව හිරු ප්‍රවෘත්ති අංශයට වාර්තා වුණා.\nතැන තැන සිදුවන ගෑස් ආශ්‍රිත අනතුරු තවමත් අවසන් වී නැහැ.\nපසුගිය දින කිහිපය තුළම එවැනි සිද්ධීන් ගණනාවක් වාර්තා වූ අතර, ඊයේ දිනයේ ද ත්‍රිකුණාමලය - නවරත්නපුරම් ප්‍රදේශයේ ගෑස් සිලින්ඩරයක් පුපුරා ගොස් තිබුණේ, ආහාර පිළියෙල කරමින් සිටියදියි.\nගෑස් හිඟකම හේතුවෙන් අලෙවි නියෝජිත ආයතන ඉදිරිපිට අද පෙරවරුවේත් දිගු පෝලිම්වල ජනතාව රැදී සිටින අයුරු අප වාර්තාකරුවන් නිරීක්ෂණය කර තිබුණා.\nමේ අතර, ගෑස් ආශ්‍රිත පිපිරීම් හා ගෑස් හිගකම හේතුවෙන් දිවයිනේ පුරා කුඩා ප්‍රමාණයේ හෝටල් සියයට 20ක් පමණ වැසී ගොස් තිබෙනවා.\nතරු පන්තියේ හෝටල්වල සූපවේදීන්, විකල්ප ක්‍රමවේදයන් කෙරෙහි අවදානය යොමු කර ඇති අතර, කෑම පිසීමට දර භාවිත කිරීම ප්‍රධාන විකල්පයක්.\nඑමෙන්ම භූමි තෙල් ද යොදා ගනු ලබන බවයි වෘත්තීය සූපවේදීන්ගේ සංගමයේ සභාපති දිල්රුක්ෂාන් දාබරේ කියා සිටියේ.\nපාරිභෝගිකයෙකු මිලදී ගනු ලබන සෑම ගෑස් සිලින්ඩරයකටම රුපියල් මිලියනයක රක්ෂණාවරණයක් හිමිවන බැවින් අනතුරකට මුහුණ දුන් පිරිසට එය ඉල්ලුම් කළ හැකි බවයි හිරු ප්‍රවෘත්ති සමග සංවාදයකට එක්වූ ලිට්රෝ ගෑස් සමාගමේ සභාපති තෙෂාර ජයසිංහ සඳහන් කළේ.",
       "URL": "https://www.hirunews.lk/293179/තරු-හෝටල්වල-ගෑස්-වෙනුවට-දර",
       "Category": "Local News",
       "Parent URL": "https://www.hirunews.lk/local-news.php?pageID=1445"
}