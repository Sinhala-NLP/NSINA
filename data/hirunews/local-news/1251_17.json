{
       "Source": "hirunews",
       "Timestamp": "Monday, 04 April 2022 - 7:08",
       "Headline": "අමාත්‍ය මණ්ඩලය ඉල්ලා අස්වීමේ ලිපියකට අත්සන් තැබුවා - දිනේෂ් ගුණවර්ධන",
       "News Content": "රට තුළ මතුව ඇති අර්බුදය හමුවේ අමාත්‍ය මණ්ඩලය ඉල්ලා අස්වීමේ ලිපියකට අත්සන් තබා ඇති බව අමාත්‍ය දිනේෂ් ගුණවර්ධන ප්‍රකාශ කළා.\nඅග්‍රාමාත්‍ය මහින්ද රාජපක්ෂගේ ප්‍රධානත්වයෙන් අරලියගහ මන්දිරයේ ඊයේ රාත්‍රියේ පැවති කැබිනට් ඇමතිවරුන්ගේ විශේෂ හමුවකදියි මෙම තීරණය ගෙන ඇත්තේ.\nඊයේ පැවති විශේෂ කැබිනට් අමාත්‍යවරුන්ගේ හමුවෙන් අනතුරුව තම තමන් අදාළ අමාත්‍ය ධුරවලින් ඉල්ලා අස්වීමට කැමති බවට අත්සන් කරන ලද ලිපියක් අග්‍රාමාත්‍යවරයා වෙත ලබාදීමට අමාත්‍යවරුන් කටයුතු කරනු ලැබුවා.\nඅග්‍රාමාත්‍යවරයා හැර අනෙකුත් අමාත්‍යවරුන් ඉල්ලා අස්වීම ලබාදුන් අතර, ඒ සම්බන්ධයෙන් ඉදිරි කටයුතු ජනාධිපතිවරයා සහ අග්‍රාමාත්‍යවරයා අද හමුවී සාකච්ඡා කොට තීරණයක් ගනු ඇති බවයි අමාත්‍ය දිනේෂ් ගුණවර්ධන ප්‍රකාශ කළේ.\nඔහු තවදුරටත් කියා සිටියේ ඊයේ හිටපු අමාත්‍යවරුන් සිය ධුරවලින් ඉවත්වෙමින් අත්සන් කළ ලිපිය අග්‍රාමාත්‍යවරයා විසින් අද ජනාධිපතිවරයා වෙත භාරදීමට නියමිත බවයි.\nතමන් ධුරයෙන් ඉල්ලා අස්වීමට තීරණය කළ බව ක්‍රීඩා අමාත්‍ය නාමල් රාජපක්ෂ ඊයේ මුළින්ම ප්‍රසිද්ධ කළ අතර, අධිකරණ අමාත්‍ය ජනාධිපති නීතීඥ අලි සබ්රි ඇතුලු තවත් කිහිපදෙනෙකු අදාළ තීරණය පසුව ප්‍රසිද්ධ කළා.\nමේ අතර රාජ්‍ය අමාත්‍යවරුන් ඉවත්වීම සම්බන්ධයෙන් මෙතෙක් තීරණයක් ගෙන නොමැති බවයි හිටපු අමාත්‍ය දිනේෂ් ගුණවර්ධණ ප්‍රකාශ කළේ.\nකෙසේ වෙතත් ශ්‍රී ලංකා නිදහස් පක්ෂයේ මහ ලේකම් රාජ්‍ය අමාත්‍ය දයාසිරි ජයසේකර සිය රාජ්‍ය අමාත්‍ය ධුරයෙන් වහාම ක්‍රියාත්මක වන පරිදි ඊයේ ඉල්ලා අස්වුණා.\nජනාධිපතිවරයා වෙත දීර්ඝ ලිපියක් යොමු කරමින් ඔහු කියා සිටියේ 69 ලක්ෂයක් වූ ඡන්දය දුන් ජනතාවගේ බලාපොරොත්තු ඉටුකරවාලීමට වත්මන් රජය අපොහොසත් වී ඇති බවයි.",
       "URL": "https://www.hirunews.lk/301135/අමාත්‍ය-මණ්ඩලය-ඉල්ලා-අස්වීමේ-ලිපියකට-අත්සන්-තැබුවා-දිනේෂ්-ගුණවර්ධන",
       "Category": "Local News",
       "Parent URL": "https://www.hirunews.lk/local-news.php?pageID=1251"
}