{
       "Source": "hirunews",
       "Timestamp": "Friday, 13 May 2016 - 18:51",
       "Headline": "අතුරුදන්වීමක් ගැන කෙහෙළියගෙන් විශේෂ හෙළිදරව්වක්",
       "News Content": "යාපනයේදී අතුරුදන් වූ ලලිත් සහ කූගන් රජයේ භාරයේ සිටින බවට තමා ප්‍රකාශ කළේ ආරක්ෂක අමාත්‍යාංශය ලබාදුන් තොරතුරුවලට අනුව බව හිටපු කැබිනට් ප්‍රකාශක, පාර්ලිමේන්තු මන්ත්‍රී කෙහෙලිය රඹුක්වැල්ල සදහන් කළා.\nඒ, මෙම සිද්ධිය සම්බන්ධයෙන් යාපනය මහේස්ත්‍රාත් අධිකරණය හමුවේ විභාග වන නඩුවට අදාළව අද සාක්ෂි ලබාදෙමින්.\nජගත් මානව හිමිකම් දින සැමරුම් උත්සවයක සංවිධාන කටයුතු අවසන් කර නිවසට යමින් සිටියදී ලලිත් කුමාර වීරරාජ් සහ කූගන් මුරුගානන්දන් අතුරුදන් වූයේ 2011 වසරේ දෙසැම්බර් 9 වන දා රාත්‍රියේයි.\nඑහෙත් ඊට දින 6කට පසු කොළඹ පැවැති කැබිනට් මාධ්‍ය හමුවට එක්වෙමින් ලලිත් සහ කූගන් අතුරුදන්ව නොමැති බවට එවකට කැබිනට් අමාත්‍යවරයාව සිටි කෙහෙලිය රඹුක්වැල්ල සදහන් කළා.\nහිටපු අමාත්‍යවරයාගේ මෙම ප්‍රකාශය පදනම් කර ගනිමින් ඔවුන්ගේ ඥාතීන් ශ්‍රේෂ්ඨාධිකරණය හමුවේ හබයාස් කෝපුස් පෙත්සමක් ඉදිරිපත් කළේ අනතුරුවයි.\nපසුව මේ සම්බන්ධයෙන් විමර්ශනයක් සිදුකරන ලෙස ශ්‍රේෂ්ඨාධිකරණය යාපනය මහේස්ත්‍රාත් අධිකරණය වෙත නියෝග කළා.\nඒ අනුව සිද්ධියේ සාක්ෂිකරුවන් ලෙස නම් කර තිබෙන අමාත්‍ය කෙහෙලිය රඹුක්වැල්ල යාපනයේ මහේස්ත්‍රාත් අධිකරණය හමුවේ අද සාක්ෂි ලබාදුන්නේ මුල්වරටයි.\n2011 වසරේ දෙසැම්බර් 15 වන දා පැවැති කැබිනට් තීරණ දැනුම් දීමේ මාධ්‍ය හමුවේදී ලලිත් සහ කූගන් රජය භාරයේ සිටින බවට තමන් ප්‍රකාශ කළේ එවකට ආරක්ෂක අමාත්‍යාංශය ලබාදුන් තොරතුරුවලට අනුව හිටපු අමාත්‍යවරයා මෙහිදී කියා සිටියා.\nලලිත් කුමාර වීරරාජ් සහ කූගන් මුරුගානන්දන් කලක් ජනතා විමුක්ති පෙරමුණ සමඟ කටයුතු කල අතර, අතුරුදන් වන විට ඔවුන් ක්‍රියාකාරීව කටයුතු කළේ පෙරටුගාමී සමාජවාදී පක්ෂය සමඟයි.\nලලිත් කුමාර් අවිස්සාවේල්ල - සිරිනිවාසවත්ත ප්‍රදේශයේ පදිංචිකරුවෙකු වන අතර ඔහු යාපනයට ගොස් අතුරුදන් වූවන් පිළිබඳ සෙවීමේ කටයුතුවල නිරතවී තිබුණා.\nඔහුට සහාය දැක්වූ කූගන් මුරුගානන්දන් යාපනය ප්‍රදේශයේ පදිංචිකරුවෙක්.\nඑවකට ආරක්ෂක අංශය විසින් ලලිත් සහ කූගන් පැහැර ගනු ලැබූ  බව හිටපු අමාත්‍ය කෙහෙලිය රඹුක්වැල්ල අද ලබාදුන් සාක්ෂියෙන් තහවුරු වූ බවයි පෙරටුගාමී සමාජවාදී පක්ෂයේ ප්‍රචාරක ලේකම් පුුබුදු ජයගොඩ සඳහන් කළේ.\nනඩු විභාගයෙන් පසු යාපනයේ පැවැති මාධ්‍ය හමුවකට එක්වෙමින් ඔහු මේ බව කියා සිටියා.",
       "URL": "https://www.hirunews.lk/133140/අතුරුදන්වීමක්-ගැන-කෙහෙළියගෙන්-විශේෂ-හෙළිදරව්වක්",
       "Category": "Local News",
       "Parent URL": "https://www.hirunews.lk/local-news.php?pageID=5047"
}