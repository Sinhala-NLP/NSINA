{
       "Source": "hirunews",
       "Timestamp": "Wednesday, 07 June 2023 - 23:38",
       "Headline": "විකාශන අධිකාරි පනත ගැන සාකච්ඡා කිරීමට විපක්ෂය මාධ්‍ය නියෝජිතයින් හමුවේ (වීඩියෝ)",
       "News Content": "යෝජිත විකාශන අධිකාරී පනත් කෙටුම්පත පිළිබඳ විද්‍යුත් මාධ්‍ය ආයතන නියෝජිතයින්ගේ අදහස් ලබා ගැනීම අද (07) විපක්ෂයේ පක්ෂ එකමුතුව විසින් සිදු කරනු ලැබුවා.\nවිපක්ෂ නායක සජිත් ප්‍රේමදාස මහතාගේ ප්‍රධානත්වයෙන් පාර්ලිමේන්තු පරිශ්‍රයේදී මෙම සාකච්ජාව සිදුව තිබෙනවා.\nමෙම අවස්ථාවට විපක්ෂ නායක සජිත් ප්‍රේමදාස,පාර්ලිමේන්තු මන්ත්‍රීවරුන් වන ඩලස් අලහප්පෙරුම, මහාචාර්ය ජී එල් පිරිස්, ලක්ෂ්මන් කිරිඇල්ල, රංජිත් මද්දුම බණ්ඩාර, තිස්ස අත්තනායක, ඉමිටියාස් බාකීර් මාකර්, ගයන්ත කරුණාතිලක, ආචාර්ය හර්ෂ ද සිල්වා, ඉරාන් වික්‍රමරත්න,නාලක ගොඩහේවා, චන්දිම වීරක්කොඩි, මහාචාර්ය චරිත හේරත්, වසන්ත යාපා බණ්ඩාර, ඇතුලු පිරිසක් ද එක්ව සිටීම විශේෂත්වයක්\nසාකච්ඡාවට දිවයිනේ බලපත්‍රලාභි සියලු විද්‍යුත් මාධ්‍ය ආයතන ප්‍රධානීන් සහ එහි නියෝජිතයින්,මාධ්‍ය සංවිධාන නියෝජිතයින් රැසක් සහභාගි වූ අතර යෝජිත විකාශන අධිකාරී පනත් කෙටුම්පත සම්බන්ධයෙන් දීර්ඝ වශයෙන් කරුණු කාරණා සාකච්ඡා කළ බවයි වාර්තා වන්නේ.\nමහාචාර්ය චරිත හේරත් මහතාගේ ප්‍රධානත්වයෙන් යෝජිත විකාශන අධිකාරි පනත් කෙටුම්පත සම්බන්ධයෙන් අධ්‍යයනය කිරීම සඳහා වන විපක්ෂ එකමුතුවේ කමිටුව පත් කර තිබෙනවා.\nවිපක්ෂ නායක සජිත් ප්‍රේමදාස මහතා එම හමුවේ දී ප්‍රකාශ කර සිටියේ අදාළ පනතට විරුද්ධ බවයි.\nආණ්ඩුව උත්සාහ කරමින් සිටින්නේ විවිධ ප්‍රතිපාදන හරහා මාධ්‍ය මර්දනය කිරීමට බව පැවසූ විපක්ෂ නායකතුමා කිසිදු හේතුවක් මත මාධ්‍යයට වාරණ පැනවිය නොහැකි බවත් මාධ්‍ය නිදහස උපරිමයෙන් ක්‍රියාත්මක වීම ප්‍රජාතන්ත්‍රවාදී සමාජයක අත්‍යවශ්‍ය කරුණක් බවත් මෙහි දී අවධාණය කර තිබෙනවා.\nදැනට යෝජිත විකාශන අධිකාරි පනත් කෙටුම්පතේ පවතින බරපතළ ගැටලු අටක් පිළිබඳව මහාචාර්ය ජී එල් පීරිස් මහතා දීර්ඝ වශයෙන් කරුණු පැහැදිලි කළ අතර සමස්තයක් වශයෙන් මෙම පනත ප්‍රතික්ෂේප කළ යුතු බවයි ඔහු පවසා සිටියේ.\nමාධ්‍යවේදීන්ගේ වෘත්තිමයභාවය ගොඩ නැංවීමේ වැදගත්කම ඩලස් අලහප්පෙරුම විසින් මෙහිදී අවධාරණය කරනු ලැබීමද විශේෂත්වයක්.\nඑමෙන් ම පැමිණි මාධ්‍ය ආයතන නියෝජිතයින් මේ සම්බන්ධව විවිධ වූ කරුණු මතු කරනු ලැබුවා.\nපසු ගිය දිනෙක හාස්‍යජනක ආකාරයට ප්‍රබල ඇමතිවරයෙක් ශ්‍රී ලංකාවේ මාධ්‍ය තුළ පවතින්නේ වල්බූරු වූ නිදහසක් යන්න පැවසූ කරුණ ඔස්සේ කරුණු ඉදිරිපත් කළ මාධ්‍ය නියෝජිතයෙක් පවසා සිටියේ ශ්‍රී ලංකාව මේ වන විට World Press Freedom Index තුළ සිටිනුයේ රවවල් 180කින් 135 වන ස්ථානයේ බවත් උගන්ඩාවත් අප රටට ඉහළින් ඇති බවයි.\nඑමෙන් ම ලංකාවට පහළින් සිටිනුයේ වෙනිසියුලාව, උතුරු කොරියාව වැනි රටවල් බවත් අප යා යුත්තේ කුමන දිශානතියටද යන්න තීරණය කිරීම වැදගත් බවත් මෙම සාකච්ඡාවේදී අවධාරණය කිරීම විශේෂත්වයක්.",
       "URL": "https://www.hirunews.lk/337319/විකාශන-අධිකාරි-පනත-ගැන-සාකච්ඡා-කිරීමට-විපක්ෂය-මාධ්‍ය-නියෝජිතයින්-හමුවේ-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=286"
}