{
       "Source": "hirunews",
       "Timestamp": "Friday, 03 June 2022 - 18:54",
       "Headline": "දිලිප් වෙදාරච්චිගේ පුත්‍රයාට සහ ඔහුගේ බිරිඳට රැකවරණය දුන් කාන්තාවක් අත්අඩංගුවට",
       "News Content": "දිලිප් වෙදාරච්චිගේ පුත්‍රයා වන රවිඳූ වෙදාරච්චි සහ ඔහුගේ බිරිඳට රැකවරණය සහ නවාතැන් ලබාදීම සම්බන්ධයෙන් සැකකාරියක් පොලිස් අත්අඩංගුවට ගෙන තිබෙනවා.\n31 හැවිරිදි එම සැකකාරිය මාතර බතලවත්ත ප්‍රදේශයේ පදිංචිකාරියක් බවයි පොලිසිය කියාසිටියේ.\nඇය විමර්ශණ සඳහා වීරකැටිය පොලිසියට ඉදිරිපත් කර ඇති අතර මෙම සැකකරුවන් සඳහා රැකවරණය හා නවාතැන් ලබාදෙනු ලබන පුද්ගලයන් වෙතොත් ඔවුන්ට එරෙහිව නීතිමය පියවර ගැනීමට කටයුතු කරන බව පොලිසිය අවධාරණය කළා.\nමන්ත්‍රී පුත්‍රයා සහ බිරිඳ අන්තරායකාරී ලෙස ශීතකරණය රැගෙන යාමට භාවිත කළ කැබ් රථය අද දහවල් කාලයේ මාතර කඹුරුගමුව ප්‍රදේශයේදී මාතර විශේෂ අපරාධ විමර්ශන කාර්යාංශයේ නිලධාරීන් විසින් සොයාගෙන තිබුණා.\nපසුගිය පළමුවනදා වීරකැටිය බැඳිගම දක්ෂිණ අධිවේගී පිවිසුමේදී පොලිස් නිලධාරීන් දෙදෙනෙකුට බලහත්කාරය පාමින් රාජකාරියට බාධා කර පහරදීමට උත්සාහ කිරීමට අදාළව රවිඳූ වෙදාරච්චි සහ ඔහුගේ බිරිඳ අත්අඩංගුවට ගැනීම සඳහා පොලිසිය තවදුරටත් විමර්ශන සිදුකරනු ලබනවා.",
       "URL": "https://www.hirunews.lk/306146/දිලිප්-වෙදාරච්චිගේ-පුත්‍රයාට-සහ-ඔහුගේ-බිරිඳට-රැකවරණය-දුන්-කාන්තාවක්-අත්අඩංගුවට",
       "Category": "Local News",
       "Parent URL": "https://www.hirunews.lk/local-news.php?pageID=1120"
}