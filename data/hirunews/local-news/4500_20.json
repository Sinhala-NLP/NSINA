{
       "Source": "hirunews",
       "Timestamp": "Wednesday, 24 May 2017 - 18:47",
       "Headline": "සයිටම් විරෝධීන්ට අදත් කඳුළු ගෑස්",
       "News Content": "වෛද්‍ය පීඨ ශිෂ්‍ය දෙමාපිය සංගමය දියත් කළ සයිටම් විරෝධී පා ගමනක් විසුරුවා හැරීමට පොලීසිය අද කඳුළු ගෑස් සහ ජල ප්‍රහාර එල්ල කළා.\nඒ, විරෝධතාකරුවන් ලෝටස් වටරවුමෙන් වසා දැමුණු ගාලූ මුවදොර පිවිසුම් මාර්ගයේ ජනාධිපති ලේකම් කාර්යාලය දෙසට ගමන් කිරීමට උත්සාහ කිරීමත් සමගයි.\n‘‘පාලකයිනි මර්දනය නවතනු, සයිටම් හොර උපාධි කඩය අහෝසි කරනු’’ සටන් පාඨය පෙරටු කරගනිමින් වෛද්‍ය සිසුන් සහ දෙමව්පියන් සිය විරෝධතා පා ගමන ආරම්භ කළේ කොළඹ - කොටුව දුම්රියපල ඉදිරිපිටින්.\nපා ගමන ලෝටස් මාර්ගයෙන් ඉදිරියට ගමන් කිරීමත් සමග පොලීසිය පැමිණ සාකච්ඡා මාර්ගයෙන් එම විරෝධතාව නැවැත්වීමට උත්සහ දරනු ලැබුවේ විරෝධතාවයේ නිරත පිරිසේ එක් නියෝජිතයෙකුට ජනාධිපති ලේකම් කාර්යාල නිලධාරියෙකු හමුවීමට අවස්ථාව ලබාදෙන බව පවසමින්.\nකෙසේ වෙතත් විරෝධතාකරුවන් එය ප්‍රතික්ෂේප කළ අතර අදාළ ලේකම්වරයාට එම ස්ථානයට පැමිණෙන ලෙසයි ඔවුන් එහිදී සඳහන් කරනු ලැබුවේ.\nඊට පොලීසියෙන් යහපත් ප්‍රතිචාරයක් නොලැබුණු අතර, පසුව විරෝධතාකරුවන් ලෝටස් වටරවුමෙන් ගාලූ මුවදොරට පිවිසෙන මාර්ගයේ පොලිස් මාර්ග බාධක බිඳ දැමීමට උත්සාහ කළා.\nඉන් අනතුරුවයි විරෝධතාකරුවන්ට  පොලීසිය ජල ප්‍රහාර සහ කඳුළු ගෑස් එල්ල කරනු ලැබුවේ.\nවිරෝධතාව අතරතුර එල්ල කළ කඳුළු ගෑස් සහ ජල ප්‍රහාර හමුවේ එම සිද්ධිය ආවරණයට පැමිණි පුවත්පත් ඡායාරූප ශිල්පියෙකු තුවාල ලබා ජාතික රෝහලේ හදිසි අනතුරු අංශය වෙත ඇතුළත් කළා.\nඔහුගේ තත්ත්වය බරපතල නොවන බවයි රෝහල් ප්‍රකාශිකාවක සඳහන් කළේ.",
       "URL": "https://www.hirunews.lk/162082/සයිටම්-විරෝධීන්ට-අදත්-කඳුළු-ගෑස්",
       "Category": "Local News",
       "Parent URL": "https://www.hirunews.lk/local-news.php?pageID=4500"
}