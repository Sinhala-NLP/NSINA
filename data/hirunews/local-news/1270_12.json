{
       "Source": "hirunews",
       "Timestamp": "Saturday, 26 March 2022 - 13:34",
       "Headline": "පස්වන බිම්ස්ටෙක් සමුළුව අනිද්දා ඇරඹේ",
       "News Content": "බහු ආංශික තාක්ෂණික හා ආර්ථික සහයෝගිතාව සඳහා බෙංගාල බොක්ක ආශ්‍රිත රටවල සංවිධානයේ සමුළුව හෙවත් බිම්ස්ටෙක් සමුළුව අනිද්දා (28) සිට ලබන 30 වනදා දක්වා දෙමුහුන් ආකාරයෙන් කොළඹදී පැවැත්වීමට නියමිතයි.\nබිම්ස්ටෙක් ජ්‍යෙෂ්ඨ නිලධාරින්ගේ රැස්වීම් හා අමාත්‍ය මණ්ඩල රැස්වීමට සහභාගි වීම සඳහා බංග්ලාදේශය, භූතානය, ඉන්දියාව, නේපාලය සහ තායිලන්තය යන රටවල ජ්‍යෙෂ්ඨ නිලධාරින් හා විදේශ අමාත්‍යවරුන් ශ්‍රී ලංකාවට පැමිණෙන බවයි විදේශ කටයුතු අමාත්‍යාංශය පැවසුවේ.\nබංග්ලාදේශය, භූතානය, ඉන්දියාව, නේපාලය සහ තායිලන්තය යන රටවල නායකයින්ගේ අතත්‍ය සහභාගිත්වයෙන් යුතුව ජනාධිපති ගෝඨාභය රාජපක්ෂ ලබන 30 වනදා පස්වන බිම්ස්ටෙක් සමුළුවේ මුලසුන හොබවනු ඇති.\nමෙම සමුළුවේදී බිම්ස්ටෙක් ප්‍රඥප්තිය සම්මත කර ගැනීම සහ නීතිමය ගිවිසුම් කිහිපයකට අත්සන් තැබීමට ද අපේක්ෂා කෙරෙන බවයි විදේශ කටයුතු අමාත්‍යාංශය නිවේදනය කළේ.",
       "URL": "https://www.hirunews.lk/300434/පස්වන-බිම්ස්ටෙක්-සමුළුව-අනිද්දා-ඇරඹේ",
       "Category": "Local News",
       "Parent URL": "https://www.hirunews.lk/local-news.php?pageID=1270"
}