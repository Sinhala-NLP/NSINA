{
       "Source": "hirunews",
       "Timestamp": "Tuesday, 15 March 2022 - 17:14",
       "Headline": "බූලි වලට සහ බැරල් වලට ඛනිජ තෙල් සැපයීම වහාම ක්‍රියාත්මක වන පරිදි අත්හිටුවයි",
       "News Content": "වහාම ක්‍රියාත්මක වන පරිදි බූලිවලට සහ බැරල් වලට ඛනිජ තෙල් සැපයුම අත්හිටුවන ලෙස ලංකා ඛනිජ තෙල් නීතිගත සංස්ථාව සියලුම බෙදුම් කරුවන් වෙත දන්වා තිබෙනවා.\nඛනිජ තෙල් නීතිගත සංස්ථාව සඳහන් කරන්නේ මෙම නියෝගයන්ට පටහැනිව කටයුතු කරන සියලුම බෙදුම් කරුවන් සම්බන්ධයෙන් නීතිමය ක්‍රියාමාර්ග ගැනීමට කටයුතු කරන බවයි.\nඑමෙන්ම රථවාහන වලට වාහන වලට අමතරව බූලිවලට සහ බැරල් වලට ඉන්ධන ලබා දෙන බෙදුම් කරුවන් සම්බන්ධයෙන් ක්‍රියාමාර්ග ගැනීමට ශ්‍රී ලංකා පොලිසිය ද දැනුවත් කර ඇති බවත් එම නිවේදනයේ වැඩිදුරටත් සඳහන්.\nමේ වන විට දිවයින පුරා ඇති අධික ඉන්ධන හිඟයට හේතුවෙන් රථ වාහන බොහෝමයක් ඉන්ධන පෝලිම් වල රැඳී සිටින අතර ඊට සමාන්තරව ප්ලාස්ටික් බූලි සහ විශාල කෑන් ගත් පිරිසක් ද ඉන්ධන හල් ඉදිරිපිට පෝලිම් ගැසී ඇති අයුරු දැකගන්නට පුළුවන්.\nමේ සම්බන්ධයෙන් අවස්ථා ගණනාවක්දී කළ විමසීම් වල දී අනාවරණය වූයේ මේ ආකාරයට ප්ලාස්ටික් බූලි වලට සහ බැරල් වලට ඉන්ධන ලබා ගන්නා පුද්ගලයින් ඉන්පසු ඒවා වැඩි මිලට අලෙවි කරන බවයි.\nකෙසේ වෙතත් මෙම කාරණය සම්බන්ධයෙන් අදහස් දැක්වූ කෘෂිකර්ම අමාත්‍යවරයා කියා සිටියේ කෘෂිකාර්මික වැඩ කටයුතු සඳහා යොදා ගන්නා යන්ත්‍ර සූත්‍ර ඉන්ධන හල් වෙත රැගෙන ඒමේ අපහසුතා තිබීම හේතුවෙන් කෘෂිකාර්මික කටයුතු වෙනුවෙන් බූලි වලට ඉන්ධන නිකුත් කළ යුතු බවයි.\nකෙසේ වෙතත් මෙම ඉන්ධන නිකුත් කිරීමේ සහ ලබාගැනීමේ ක්‍රමවේදයක් සකස් නො කිරීම හේතුවෙන් දිවයිනේ බොහෝ ඉන්ධන හල් ඉදිරිපිට උණුසුම් තත්ත්වයක් ඇති වූ අවස්ථාවන් ද වාර්තා වුණා.",
       "URL": "https://www.hirunews.lk/299565/බූලි-වලට-සහ-බැරල්-වලට-ඛනිජ-තෙල්-සැපයීම-වහාම-ක්‍රියාත්මක-වන-පරිදි-අත්හිටුවයි",
       "Category": "Local News",
       "Parent URL": "https://www.hirunews.lk/local-news.php?pageID=1291"
}