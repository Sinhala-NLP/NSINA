{
       "Source": "hirunews",
       "Timestamp": "Sunday, 05 February 2017 - 7:18",
       "Headline": "චීනය සමඟ නිදහස් වෙළඳ ගිවිසුම මේ වසරේදී",
       "News Content": "චීනය සහ ශ්‍රී ලංකාව අතර නිදහස් වෙළඳ ගිවිසුම මේ වසර තුළදී අත්සන් කිරීමට හැකිවනු ඇතැයි චීනයේ ශ්‍රී ලංකා තානාපති ආචාර්ය කරුණාසේන කොඩිතුවක්කු පවසනවා.\nඑමෙන්ම අග්‍රාමාත්‍ය රනිල් වික්‍රමසිංහ මේ වසරේ මැයි මාසයේදී චීනයේ සංචාරයක නිරතවන බවද ඔහු කියා සිටියා.\nබීජිං නුවර පැවැත්වෙන සමුළුවක් සඳහා අග්‍රාමාත්‍යවරයා සහභාගිවන අතර, ඊට රටවල් 20 ක පමණ නායකයන් සහභාගිවීමට නියමිත බව සඳහන්.\nචීනයේ ශ්‍රී ලංකා තානාපතිවරයා මේ බව හෙළිදරව් කළේ බීජිං නුවර ශ්‍රී ලංකා තානාපති කාර්යාලයේ ඊයේ පැවති නිදහස් දින උළෙලට සමගාමීව රොයිටර් පුවත් සේවයට අදහස් දක්වමින්.\nහම්බන්තොට - චීන ආයෝජන සම්බන්ධයෙන් මෙහිදී යොමුවූ ප්‍රශ්නයකට පිළිතුරු දෙමින් ආචාර්ය කරුණාසේන කොඩිතුවක්කු ප්‍රකාශ කර ඇත්තේ ඒ සඳහා පවතින විරෝධය සාපේක්ෂව නොසැළකිය හැකි තරම් බවයි.\nචීනය විසින් නිර්මාණය කරන නූතන යුගයේ සේද මාර්ගය  සඳහා ශ්‍රී ලංකාව අතිශය වැදගත් නැවතුම්පලක් බවයි චීන - ශ්‍රී ලංකා සබඳතා පිළිබඳව සඳහන් කරමින් රොයිටර් වාර්තාකරු කියා සිටියේ.\nචීන - ශ්‍රී ලංකා සබඳතාවලට 65 වසරක් සපිරෙන මේ වසරේදී නිදහස් වෙළඳ ගිවිසුම අත්සන් තැබීමට හැකිවනු ඇති බව ශ්‍රී ලංකා තානාපතිවරයා ප්‍රකාශ කර තිබෙනවා.\nචීනය සමඟ පමණක් නොව ඉන්දියාව සමඟද මේ වසර තුළදී පුළුල් නිදහස් වෙළඳ ගිවිසුමකට එළඹීමට හැකිවනු ඇති බවට ඔහු විශ්වාසය පළ කළා.",
       "URL": "https://www.hirunews.lk/153685/චීනය-සමඟ-නිදහස්-වෙළඳ-ගිවිසුම-මේ-වසරේදී",
       "Category": "Local News",
       "Parent URL": "https://www.hirunews.lk/local-news.php?pageID=4676"
}