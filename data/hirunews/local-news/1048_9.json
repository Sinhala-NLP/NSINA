{
       "Source": "hirunews",
       "Timestamp": "Monday, 04 July 2022 - 9:14",
       "Headline": "හෝමාගම දෙමහල් නිවසේ ගින්නෙන් තුවාල ලබා සිටි සය හැවිරිදි දැරියත් මරුට",
       "News Content": "හෝමාගම - මාගම්මන ප්‍රදේශයේ දෙමහල් නිවසක ඇතිවූ ගින්නෙන් පිළිස්සුම් තුවාල ලබා රෝහල් ගතකර සිටි 6 හැවිරිදි කුඩා දැරිය ද ජීවිතක්ෂයට පත්ව තිබෙනවා.\nපසුගිය මස 25 වනදා අදාළ නිවසේ හටගත් ගින්නෙන් මව, පියා මියගිය අතර, පසුව බරපතල තුවාල ලැබූ රෝහල් ගත කර සිටි 19 හැවිරිදි වැඩිමහල් දියණියද ජීවිිතක්ෂයට පත්වුණා.\nසය හැවිරිදි අනෙක් දැරිය බොරැල්ල රිජ්වේ ආර්යා ළමා රෝහලේ ප්‍රතිකාර ලබමින් සිටියදියි අද (04) අලුයම මියගොස් ඇත්තේ.\nඒ අනුව ගින්නට හසුව පිළිස්සුම් තුවාල ලැබූ පවුලේ සියලුදෙනාම ජීවිතක්ෂයට පත්ව ඇති බැවින් දැරියගේ දේහය ඥාති නැන්දණියක විසින් භාරගෙන ඇති බවයි කහතුඩුව පොලිසිය සඳහන් කළේ.\nමෙම නිවසේ ගින්නට හේතුවූයේ නිවසේ තිබූ පෙට්‍රල් අඩංගු කුඩා බඳුනක් බව පොලිස් විමර්ශනවලදී අනාවරණ වුණා.\nමේ අතර මහ පරිමාණයෙන් නීතිවිරෝධී ලෙස අලෙවි කිරීම සඳහා ඉන්ධන එක් රැස් කර අනාරක්ෂිත ලෙස නිවෙස්වල ගබඩා කර නොගන්නා ලෙස පොලිසිය ජනතාවට දැනුම් දෙනවා.\nමේ දක්වා එලෙස නීතිවිරෝධී ලෙස ළඟ තබාගත් ඩීසල් ලීටර 63,264, පෙට්‍රල් ලීටර 27,347ක් සහ භූමිතෙල් ලීටර 13,220 ක් පොලිසිය භාරයට ගෙන තිබෙනවා.\nඒ, දිවයින පුරා පොලිසිය සහ පොලිස් විශේෂ කාර්ය බලකාය එක්ව සිදුකළ වැටලීම් 961 කදියි.\nමෙම වැටලීම්වලදී සැකකරුවන් 892 කු අත්අඩංගුවට ගෙන ඇති බව ද සඳහන්.",
       "URL": "https://www.hirunews.lk/308978/හෝමාගම-දෙමහල්-නිවසේ-ගින්නෙන්-තුවාල-ලබා-සිටි-සය-හැවිරිදි-දැරියත්-මරුට",
       "Category": "Local News",
       "Parent URL": "https://www.hirunews.lk/local-news.php?pageID=1048"
}