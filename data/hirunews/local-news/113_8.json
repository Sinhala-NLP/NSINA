{
       "Source": "hirunews",
       "Timestamp": "Tuesday, 08 August 2023 - 21:16",
       "Headline": "පුහුණු සැසියේදී ජීවිතක්ෂයට පත් වූ නිලධාරීන්ගේ දේහයන් අද රාත්‍රියේදී නිවෙස් වෙත",
       "News Content": "ත්‍රිකුණාමලය චීන වරාය ගුවන් හමුදා විද්‍යා පීඨයේ පුහුණු සැසියක් අතරතුර ජීවිතක්ෂයට පත් වූ ගුවන් නියමු උපදේශකවරයාගේ සහ පුහුණු ගුවන් නිලධාරියාගේ දේහයන් අද (08) රාත්‍රියේ ඔවුන්ගේ නිවෙස් වෙත රැගෙන ඒමට නියමිතව තිබෙනවා.\nමේ අතර ඊයේ දිනයේ අනතුරට ලක්වූ PT 6 වර්ගයේ පුහුණු ගුවන් යානාය 2018 වසරේ මිලදී ගත් යානයක් බව ගුවන් හමුදා මාධ්‍ය ප්‍රකාශක ගෲප් කැප්ටන් දුෂාන් විජේසිංහ සඳහන් කර සිටියේ.\nශ්‍රී ලංකා ගුවන් හමුදාවට අයත් PT 6 වර්ගයේ පුහුණු ගුවන් යානයක් ත්‍රිකුණාමලය චීන වරාය ගුවන් හමුදා විද්‍යා පීඨයේදී ඊයේ පෙරවරුවේ අනතුරට ලක්වීමෙන් එහි ගමන්ගත් ගුවන් නියමු උපදේශකවරයෙකු සහ පුහුණු ගුවන් නිලධාරියෙකු ජීවිතක්ෂයට පත්වුණා.\nයානය ගුවන්ගත කර විනාඩි 02ක් වැනි කෙටි කාලයක් තුළ යානය ධාවන පථයෙන් පිටත තණතිල්ලට ඇද වැටී විනාශ වී තිබූ අතර ඔවුන් දෙදෙනාව රෝහල් ගතකිරීමට ගුවන් හමුදාව කටයුතු කළත් ඒ වනවිටත් ඔවුන් ජීවිතක්ෂයට පත්ව සිටියා.\nමෙම අනතුරින් ජීවිතක්ෂයට පත්වූ ගුවන් නියමු උපදේශක වින්ග් කමාන්ඩර් තරිඳු හේරත් කුරුණෑගල පදිංචිකරුවෙකු වූ අතර පුහුණු ගුවන් නිලධාරී පෙෂාන් වර්ණසූරිය අලව්ව ප්‍රදේශයේ පදිංචිව සිටි අයෙක්.\nඔහු 2012 වසරේදී පුහුණු මෙහෙයුමක් සඳහා ගුවන් හමුදාවට අයත් MIG 27 වර්ගයේ ප්‍රහාරක ජෙට් යානයක් පදවා තිබූ අතර එම යානය දුම්මලසූරිය ප්‍රදේශයට කඩා වැටීමෙන් සිදු වූ අනතුරින්ද දිවි බේරාගැනීමට සමත් වුණා.\nමේ අතර පුහුණු ගුවන් නිලධාරී පෙෂාන් වර්ණසූරිය 2017 වර්ෂයේදී කොතලාවල ආරක්ෂක විද්‍යාලයෙන් අධ්‍යාපනය හදාරා ගුවන් යානා ඉංජිනේරුවෙකු ලෙස ගුවන් හමුදාවට එක්ව තිබෙනවා.\nඔහු සහෝදරයන් තිදෙනෙකුගෙන් යුත් පවුලේ වැඩිමහල් සාමාජිකයායි.\nමෙම ගුවන් අනතුර සම්බන්ධයෙන් පාර්ලිමේන්තු මන්ත්‍රී දයාසිරි ජයසේකර පාර්ලිමේන්තුවේදී අදහස් පළ කිරිමක්ද සිදුකරනු ලැබුවා.\nඑම ගුවන් යානයට පියාසර පැය 4000ක කාලයක් සහතික කර තිබුණත් ගුවන් යානය ධාවනය කර ඇත්තේ පියාසර පැය 850ක් පමණක් බවයි ගුවන් හමුදා මාධ්‍ය ප්‍රකාශකවරයා වැඩිදුරටත් සඳහන් කර සිටියේ.",
       "URL": "https://www.hirunews.lk/344126/පුහුණු-සැසියේදී-ජීවිතක්ෂයට-පත්-වූ-නිලධාරීන්ගේ-දේහයන්-අද-රාත්‍රියේදී-නිවෙස්-වෙත",
       "Category": "Local News",
       "Parent URL": "https://www.hirunews.lk/local-news.php?pageID=113"
}