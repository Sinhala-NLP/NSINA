{
       "Source": "hirunews",
       "Timestamp": "Friday, 23 September 2022 - 17:35",
       "Headline": "මිලියන 46ක කේරළ ගංජා තොගයක් නාවික හමුදා භාරයට",
       "News Content": "කේරළ ගංජා කිලෝ 155කට අධික තොගයක් සමඟ සැකකරුවන් දෙදෙනෙකු, නාවික හමුදා භාරයට ගෙන තිබෙනවා.\nනොරොච්චෝලය, ඉලංතඩිය ප්‍රදේශයේ අද (23) දින අළුයම් කාලයේ සිදුකල විශේෂ සෝදිසි මෙහෙයුමකදීයි මෙම අත්අඩංගුවට ගැනීම සිදුකර ඇත්තේ.\nසැකකරුවන් සහ කේරළ ගංජා තොගය සමග මෝටර් රථ දෙකක් මෙන්ම යතුරු පැදි දෙකක් ද නාවික හමුදා භාරයට ගැනුණා.\nඅද අලුයම නොරොච්චෝලය, ඉලංතඩිය ප්‍රදේශයේ විශේෂ සෝදිසි මෙහෙයුමක් සිදුකරන ලද අතර, එහිදී නිවසක් අසළ නවතා තිබූ මෝටර් රථයක් නිරීක්‍ෂණය කර පරීක්‍ෂා කිරීමේදී ඒ තුළ ප්‍රවාහනය කිරීම සඳහා සූදානම් කර තිබූ, පාර්සල් 78ක අසුරන ලද කේරළ ගංජා කිලෝ 155 ග්‍රෑම් 450ක පමණ තොගයක් සමඟ සැකකරුවන් දෙදෙ‍නෙකු අත්අඩංගුවට ගෙන තිබෙනවා.\nඑම මෝටර් රථය සහ මෙම ජාවාරමට සම්බන්ධ යැයි සැකකෙරෙන තවත් මෝටර් රථයක් සහ යතුරු පැදි දෙකක් එම ස්ථානයේ තිබී නාවික හමුදා භාරයට ගනු ලැබුවා.\nඒ අනුව, නාවික හමුදා භාරයට ගත් කේරළ ගංජා තොගයේ දළ වීථි වටිනාකම රුපියල් මිලියන 46කට අධික බවටයි විශ්වාස කෙරෙන්නේ.\nතවද, කේරළ ගංජා සමඟ නාවික හමුදා භාරයට ගත් සැකකරුවන් දෙදෙනා අවුරුදු 35 සහ 40 යන වයසේ පසුවන රාගම ප්‍රදේශයේ පදිංචිකරුවන් බවට හඳුනාගෙන තිබෙනවා.\nකේරළ ගංජා තොගය, සැකකරුවන් දෙදෙනා, මෝටර් රථ දෙක සහ යතුරු පැදි දෙක ඉදිරි නීතිමය කටයුතු සඳහා නොරොච්චෝලය පොලිස් ස්ථානය වෙත භාරදීමට කටයුතු කළ බවයි නාවික හමුදාව කියාසිටියේ.",
       "URL": "https://www.hirunews.lk/316138/මිලියන-46ක-කේරළ-ගංජා-තොගයක්-නාවික-හමුදා-භාරයට",
       "Category": "Local News",
       "Parent URL": "https://www.hirunews.lk/local-news.php?pageID=849"
}