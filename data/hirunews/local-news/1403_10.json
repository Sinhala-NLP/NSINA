{
       "Source": "hirunews",
       "Timestamp": "Monday, 24 January 2022 - 11:43",
       "Headline": "වන රක්ෂිතයක සෙල්ලම් දැමූ පිරිසක් STF අත්අඩංගුවට",
       "News Content": "ගලේවෙල - බුල්නෑව ප්‍රදේශයේ අනවසරයෙන් පවත්වාගෙන ගිය නීතිවිරෝධී සහ මහා පරිමාණ ගල් වළක් වැටලීමට විශේෂ කාර්ය බලකා නාවුල කඳවුරේ නිලධාරින් සමත්ව තිබෙනවා.\nඊයේ (23) පස්වරුවේ සිදු කළ මෙම වැටලීමේ දී නීතිවිරෝධී අයුරින් ගල් කැඩීමට සහ පුපුරවා හැරීමේ කටයුත්තේ යෙදී සිටි පුද්ගලයින් පස්දෙනෙකු අත්අඩංගුවට ගැනුණු බවයි අප ප්‍රාදේශීය වාර්තාකරු පැවසුවේ.\nඑහිදී ගල් කැඩීමට සහ පුපුරවා හැරීමට භාවිත කරන යන්ත්‍රෝපකරණ තොගයක් ද සොයා ගැනුණු අතර, එම උපකරණවල මුළු වටිනාකම රුපියල් කෝටි 05කට අධික බවයි වාර්තා වන්නේ.\nමෙම සැකකරුවන් විසින් සිය නීතිවිරෝධී ගල් වැඩපොළ පවත්වාගෙන ගොස් ඇත්තේ, බුලනෑව වනසංරක්ෂණ දෙපාර්තමේන්තුවට අයත් ගොම්මොට්ටාව රක්ෂිතයේ මල්ගල ප්‍රදේශයේ යි.\nඅදාළ රක්ෂිතය වනසංරක්ෂණ දෙපාර්තමේන්තුව මගින් ගැසට් අංක 1589/2009 යටතේ හෙක්ටයාර 83කින් යුත් වනරක්ෂිතයක් ලෙසයි ප්‍රකාශයට පත් කර ඇත්තේ.\nමෙම රක්ෂිතය වනසතුන් බොහොමයකගේ නිජබිම වන අතර, එහි කොටසක ඉඩමක් වෙන්කරවා ගනිමින් පස් කන්දක් ද කපා ඉවත් කිරීමට ජාවාරම්කරුවන් කටයුතු කර තිබෙනවා.\nමෙලෙස අත්අඩංගුවට ගත් සැකකරුවන් තෙල්දෙණිය, බුලනෑව, බඹරගස්වැව,මාතලේ සහ උල්පතයාය ප්‍රදේශවල පදිංචිකරුවන් බවයි වාර්තා වන්නේ.\nඅත්අඩංගුවට ගත් සැකකරුවන් සහ පොලිස් භාරයට ගත් නඩු භාණ්ඩ දඹුල්ල මහේස්ත්‍රාත් අධිකරණයට ඉදි‍රිපත් කිරීමට නියමිතයි.",
       "URL": "https://www.hirunews.lk/294959/වන-රක්ෂිතයක-සෙල්ලම්-දැමූ-පිරිසක්-stf-අත්අඩංගුවට",
       "Category": "Local News",
       "Parent URL": "https://www.hirunews.lk/local-news.php?pageID=1403"
}