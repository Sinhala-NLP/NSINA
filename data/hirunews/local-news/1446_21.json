{
       "Source": "hirunews",
       "Timestamp": "Wednesday, 05 January 2022 - 17:46",
       "Headline": "පර්පෙචුවල් ට්‍රෙෂරීස් තවදුරටත් වසා දැමේ",
       "News Content": "ශ්‍රී ලංකා මහ බැංකුවේ මුදල් මණ්ඩලය, පර්පෙචුවල් ට්‍රෙෂරීස් (PTL) ආයතනයේ ව්‍යාපාර කටයුතු තවත් මාස හයකට අත්හිටුවීමට තීරණය කර තිබෙනවා.\nඒ අනුව අද (5) පස්වරු 4.30 සිට ක්‍රියාත්මක වන පරිදි තවත් මාස හයක කාලයක් සඳහා පර්පෙචුවල් ට්‍රෙෂරීස් (PTL) සමාගමට ප්‍රාථමික අලෙවිකරුවෙකු ලෙස කටයුතු කළ නොහැකියි.\nකුප්‍රකට මහ බැංකු බැඳුම්කර වංචාව සම්බන්ධයෙන් චෝදනා එල්ල වූ පර්පෙචුවල් ට්‍රෙෂරීස් (PTL) සමාගමේ ක්‍රියාකාරීත්වය ශ්‍රී ලංකා මහ බැංකුවේ මුදල් මණ්ඩලය විසින් අත් හිටවනු ලැබුවේ 2019 වසරේ මැද භාගයේදීයි.\nපර්පෙචුවල් ට්‍රෙෂරීස් සමාගම 2015-2016 වසරේ රටේ මෙතෙක් සිදු වූ විශාලතම සුරැකුම්පත් වංචාවට සම්බන්ධ බවට චෝදනා එල්ල වූ අතර මෙම සමාගම අයත් වන්නේ හිටපු මහ බැංකු අධිපතිවරයකු වන අර්ජුන මහේන්ද්‍රන්ගේ බෑනා වන අර්ජුන් ඇලෝසියස්ට යි.\nමෙම බරපතළ මූල්‍ය වංචාව සම්බන්ධයෙන් මේ වන විට හිටපු මහ බැංකු අධිපතිවරයකු වන අර්ජුන් මහේන්ද්‍රන්ට ඉන්ටර්පෝල් රතු නිවේදනයක් ද නිකුත් කර තිබෙනවා.",
       "URL": "https://www.hirunews.lk/293118/පර්පෙචුවල්-ට්‍රෙෂරීස්-තවදුරටත්-වසා-දැමේ",
       "Category": "Local News",
       "Parent URL": "https://www.hirunews.lk/local-news.php?pageID=1446"
}