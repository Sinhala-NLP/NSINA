{
       "Source": "hirunews",
       "Timestamp": "Friday, 04 November 2022 - 7:48",
       "Headline": "මෙරටින් පළමු වඳුරු උණ රෝගියා වාර්තා වෙයි (වීඩියෝ)",
       "News Content": "මෙරටින් පළමු වරට මන්කි පොක්ස් (වඳුරු උණ) වැළඳුණු පුද්ගලයෙකු හමු වී තිබෙනවා.\nමෙම පුද්ගලයා නොවැම්බර් මස 01 වැනි දින මෙරටට පැමිණ ඇත්තේ ඩුබායි රාජ්‍යයේ සිටයි.\n20 හැවිරිදි වියෙහි පසුවන මොහු පෙරේදා (02) දිනයේ දී උණ සහ සමේ බිබිලි සහිතව ජාතික ලිංගාශ්‍රිත රෝග සායනයට පැමිණ තිබෙනවා.\nඉන් අනතුරුව ශ්‍රී ලංකා වෛද්‍ය පර්‍යෙෂායතනය විසින් රෝගියාගේ සාම්පල පරීක්ෂාවට යොමුකර ඇති අතර, ඔහුට වඳුරු උණ ආසාදිත වී ඇති බවටයි එහිදී හඳුනාගෙන ඇත්තේ.\nපෙරේදා රෝහල් ගතකර ඇති ඔහු මේ වනවිට වෙන්කළ විශේෂිත ස්ථානයක ප්‍රතිකාර ලබන අතර, ඔහුගේ තත්වය බරපතළ නොවන බව සඳහන්.\nජාත්‍යන්තර වසංගත විද්‍යා වාර්තාවන්ට අනුව පසුගිය මස 25 වනදා වනවිට වදුරු උණ වසංගතය වැළඳුණු රෝගීන් සංඛ්‍යාව 20,675 දෙනෙකු ලොව රටවල් 51 කින් හඳුනාගෙන ඇති බව සඳහන්.\nරෝගීන් වැඩි වශයෙන් වාර්තා වී ඇති රටවල් පහක් ලෙස ස්පාඤ්ඤය, ප්‍රංශය, ජර්මනිය, නෙදර්ලන්තය සහ පෘතුගාලය හඳුනාගෙන තිබෙනවා.\nස්පාඤ්ඤයෙන් වාර්තා වී ඇති රෝගීන් සංඛ්‍යාව 7,317 ක් වන අතර, වඳුරු උණ හේතුවෙන් මේ දක්වා ලොව පුරා වාර්තා වී ඇත්තේ මරණ 3 ක් පමණක් බව සඳහන්.",
       "URL": "https://www.hirunews.lk/319567/මෙරටින්-පළමු-වඳුරු-උණ-රෝගියා-වාර්තා-වෙයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=758"
}