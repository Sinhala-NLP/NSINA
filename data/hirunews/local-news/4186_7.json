{
       "Source": "hirunews",
       "Timestamp": "Tuesday, 05 December 2017 - 16:32",
       "Headline": "හෙට මධ්‍යම රාත්‍රියේ සිට පැනවෙන විශේෂ තහනම",
       "News Content": "2017 සාමාන්‍ය පෙළ විභාගයට(නව/පැරණි නිර්දේශ)  අදාළව හෙට(06) මධ්‍යම රාත්‍රී 12 සිට විභාගය අවසන් වන දෙසැම්බර් 21 දින දක්වා සම්පුර්ණ කාලය තුළ එම විභාග අපේක්ෂකයන් සඳහා උපකාරක පංති සංවිධාන කිරීම, එම පංති මෙහෙයවීම, විෂයානුබද්ධ දේශන- සම්මන්ත්‍රණ- වැඩමුළු පැවැත්වීම, එම විභාග සඳහා අනුමාන ප්‍රශ්න පත්‍ර මුද්‍රණය කිරීම, ඒවා බෙදා හැරිම, විභාග ප්‍රශ්න පත්‍රවල ප්‍රශ්න ලබාදෙන බවට හෝ ඒ හා සමාන ප්‍රශ්න ලබාදෙන බවට පෝස්ටර් බැනර් අත්පත්‍රිකා, විද්‍යුත් හෝ මුද්‍රිත මාධ්‍ය මගින් ප්‍රසිද්ධ කිරීම හෝ එවැනි දෑ ළඟ තබා ගැනීම සපුරා තහනම් බව විභාග දෙපාර්තමේන්තුව දන්වා සිටිනවා.\nයම් අයෙක් හෝ ආයතනයක් හෝ වෙනත් පාර්ශවයක් මෙකි නියෝග නොසලකා ක්‍රියා කරනු ලැබුවහොත් ඒ තැනැත්තා, ආයතනය හෝ පාර්ශවය විභාග පනත යටතේ වරදකරුවන් බව ඔවුන් නිකුත් කළ නිවේදනයේ සඳහන්.\nකිසියම් තැනැත්තෙකු හෝ ආයතනයක් මෙම නියෝග යම් ආකාරයකින් කඩ කිරීමක් හෝ උල්ලංඝනය කිරීමක් සිදු කළහොත් ළඟම පවතින පොලිස් ස්ථානය විභාග දෙපාර්තමේන්තුව වෙත දැන්විය හැකියි.\nඊට අදාළ විභ දෙපාර්තමේන්තුවේ දුරකථන අංක වන්නේ 1911, 0112784208, 0112784537,0113188350, 0113140314 යන ඒවායි.\nපොලිස් මුලස්ථානය -011242111, 119",
       "URL": "https://www.hirunews.lk/177650/හෙට-මධ්‍යම-රාත්‍රියේ-සිට-පැනවෙන-විශේෂ-තහනම",
       "Category": "Local News",
       "Parent URL": "https://www.hirunews.lk/local-news.php?pageID=4186"
}