{
       "Source": "hirunews",
       "Timestamp": "Sunday, 30 July 2023 - 13:52",
       "Headline": "ගතවූ දිනයේ අනතුරුවලින් අටදෙනෙකු මියයයි",
       "News Content": "ඊයේ (29) සිට මේ දක්වා දිවයින පුරා සිදුවූ බවට වාර්තා වූ මාරක රිය අනතුරුවලින් පුද්ගලයින් 8 දෙනෙකු මියගොස් තිබෙනවා.\nඑම අනතුරුවලින් තුවාල ලැබූ සංඛ්‍යාව 23 ක්.\nමඩකලපුව - වාලච්චේන, රිදීතැන්න අලුත්ගම්මානය ප්‍රදේශයේදී බීමත් රියදුරෙකු පැදවූ බවුසර් රථයකට යටවීමෙන් 6 හැවිරිදි කුඩා දරුවෙකු ජීවිතක්ෂයට පත්වුණා.\nඊයේ රාත්‍රියේ සිදුවූ මෙම අනතුරෙන් පසු ප්‍රදේශවාසීන් අදාළ බවුසරයට ගිනි තබා තිබූ අතර, ජල බවුසරය අයත් ඉදිකිරීම් ආයතනයේ වාහන කිහිපයකටද ගිනි තබා ඇති බවයි පොලිසිය සඳහන් කළේ.\nතිස්සමහාරාම - කතරගම මාර්ගයේ කොහොඹගහපලැස්ස ප්‍රදේශයේදී වෑන් රථයක් සහ යතුරුපැදියක් මුහුණට මුහුණ ගැටීමෙන් මව සහ පියා මියගොස් 14 හැවිරිදි පුතු සහ වෑන් රථයේ ඉදිරිපස ගමන් කළ පුද්ගලයෙකු බරපතල තුවාල ලබා තිබුණා.\nඑමෙන්ම දිඹුලපතන මවුන්ට්වර්මන් වතුයායේ තේ දළු එක්රැස් කරන ට්‍රැක්ටරයක් පෙරළීයාමෙන් සිදුවූ අනතුරකින් එහි රියදුරු මියගොස් තවත් තුන් දෙනෙකු තුවාල ලබා ඇති බවයි පොලිසිය සඳහන් කළේ.\nඅද අලුයම යාපනය - මහනුවර මාර්ගයේ 189 කිලෝමීටර කණුව අසළදී ලොරි රථයක් ඉදිරියෙන් පැමිණි කැබ් රථයක සහ ට්‍රැක්ටරයක ගැටීමෙන් 28 හැවිරිදි කැබ් රථයේ රියදුරා මියගොස් ට්‍රැක්ටරයේ රියදුරු තුවාල ලබා තිබුණා.\nමේ අතර කළුතර දකුණ - කටුකුරුන්ද ප්‍රදේශයේදී ත්‍රිරෝද රථයක් මාර්ගයෙන් ගමන් කරමින් සිටි පුද්ගලයෙකුගේ සිරුරේ ගැටීමෙන් 75 හැවිරිදි පදිකයා මියගියා.\nඑමෙන්ම උඩුදුම්බර - හුන්නස්ගිරියේ සිට මීමුරේ බලා ධාවනය වූ මෝටර් රථයක් පුස්සේඇළ ප්‍රදේශයේදී මීටර විස්සක පමණ ප්‍රපාතයකට පෙරළී ගොස් 28 හැවිරිදි රුසියානු ජාතිකයෙකු සහ 52 හැවිරිදි කාන්තාවක් මියගොස් තිබෙනවා.\nඑම රථයේ ගමන් ගත් තවත් පිරිමි පුද්ගලයෙකු තුවාල ලබා තිබෙනවා.",
       "URL": "https://www.hirunews.lk/343027/ගතවූ-දිනයේ-අනතුරුවලින්-අටදෙනෙකු-මියයයි",
       "Category": "Local News",
       "Parent URL": "https://www.hirunews.lk/local-news.php?pageID=140"
}