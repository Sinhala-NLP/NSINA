{
       "Source": "hirunews",
       "Timestamp": "Wednesday, 25 April 2018 - 10:42",
       "Headline": "හොරණ කර්මාන්තශාලාවේ ජ්‍යෙෂ්ඨ රසායනාගාර පාලකවරිය සහ කළමනාකරු යළි රිමාන්ඩ්",
       "News Content": "පස් දෙනෙකුට මරු කැඳවමින් හොරණ - බැල්ලපිටිය ප්‍රදේශයේ රබර් සැකසුම් කර්මාන්තශාලාවේ සිදුවූ අනතුර සම්බන්ධයෙන් අත්අඩංගුවට ගත් එහි ජ්‍යෙෂ්ඨ රසායනාගාර පාලකවරිය සහ කළමනාකරු අනිද්දා (27) දක්වා යළි රක්ෂිත බන්ධනාගාර ගත කෙරුණා.\nඒ මොවුන් අද (25) පෙරවරුවේ හොරණ වැඩබලන මහේස්ත්‍රාත් චන්දන විජේසූරිය හමුවට ඉදිරිපත් කිරීමෙන් අනතුරුවයි.\nඑමෙන්ම මියගිය එක් අයෙකුගේ පවුලකට රුපියල් දෙලක්ෂ 50,000 ක වන්දි මුදලක් අදම ගෙවන ලෙසටයි වැඩබලන මහේස්ත්‍රාත්වරයා නියෝග කළේ.\nමෙම කර්මාන්තශාලාවේ අනතුර සම්බන්ධයෙන් කම්හලේ කළමනාකාරවරයා පසුගිය සිකුරාදා අත්අඩංගුවට ගනු ලැබූ අතර ජ්‍යෙෂ්ඨ රසායනාගාර පාලකවරිය අත්අඩංගුවට ගනු ලැබුවේ පසුගිය 21 වනදායි.\nකර්මාන්තශාලාවේ හිමිකරු මෙතෙක් පොලිසිය හමුවේ පෙනී සිට නොමැති අතර ඔහුට හොරණ පොලිසිය හමුවේ පෙනී සිටින ලෙස හොරණ වැඩබලන මහේස්ත්‍රාත්වරිය නියෝග නිකුත් කළේ පසුගිය ඉරිදා දිනයේයි.\nඑමෙන්ම මොහුට විදෙස් ගතවීම තහනම් කර තිබෙනවා.\nමෙම රබර් කර්මාන්තශාලාවේ හිමිකරු කොළඹ ප්‍රදේශයේ පදිංචිකරුවෙකු වන අතර, ඔහු මේ වනවිට ප්‍රදේශය අතහැර පලාගොස් ඇති බවටද වාර්තා වනවා.\nඅදාල රබර් කර්මාන්තශාලවේ විෂ වායුවක් ආඝ්‍රාණය වී පුද්ගලයන් 05 දෙනෙකු මියගොස් තවත් 35 දෙනෙකු රෝහල් ගත කෙරුණේ පසුගිය 19 වනදායි.\nසිද්ධියෙන් අනතුරුව ක්ෂේත්‍ර කිහිපයක් ඔස්සේ පරීක්ෂණ සිදුකෙරුණ අතර එහිදී අනාවරණ වූයේ එම කර්මාන්තශාලාව නිසි ආරක්ෂක විධිවිධාන වලට අනුව පවත්වාගෙන ගොස් නොමැති බවටයි.",
       "URL": "https://www.hirunews.lk/189209/හොරණ-කර්මාන්තශාලාවේ-ජ්‍යෙෂ්ඨ-රසායනාගාර-පාලකවරිය-සහ-කළමනාකරු-යළි-රිමාන්ඩ්",
       "Category": "Local News",
       "Parent URL": "https://www.hirunews.lk/local-news.php?pageID=3975"
}