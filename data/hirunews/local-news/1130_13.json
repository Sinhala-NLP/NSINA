{
       "Source": "hirunews",
       "Timestamp": "Tuesday, 31 May 2022 - 11:24",
       "Headline": "බදු පනත් කිහිපයක් සංශෝධනයට අනුමැතිය",
       "News Content": "බදු පනත් කිහිපයක් සංශෝධනය කිරීම සඳහා කැබිනට් අනුමැතිය හිමිව තිබෙනවා.\nඒ අනුව,\n2017 අංක 24 දරණ දේශීය ආදායම් බදු පනත\n2022 අංක 14 දරණ එකතු කළ අගය මත බදු පනත\n2011 අංක 21 දරණ විදුලි සංදේශ බදු පනත\n1988 අංක 40 දරණ ඔට්ටු හා සූදු බදු පනත\n2003 අංක දරණ මූල්‍ය කළමණාකර (වගකීම්) පනත\nයන පනත් කිහිපය සංශෝධනය වීමට නියමිතයි.\n2019 වසර අගභාගයේ දී ලිහිල් බදු ප්‍රතිපත්තියක් හඳුන්වා දෙමින් එකතු කළ අගය මත බද්ද, පුද්ගල ආදායම් බද්ද, සංස්ථාපිත ආදායම් බද්ද යන බදුවල අනුපාත අඩු කිරීමටත් එකතු කළ අගය මත බද්දෙහි සහ පුද්ගල ආදායම් බද්දෙහි බදු පදනම සංකෝචනය වීමට, රජය විසින් ගනු ලැබු තීරණ හේතුවෙන් රාජ්‍ය ආදායම සැලකිය යුතු ලෙස අඩුව ඇති බවයි කැබිනට් තීරණ දැනුම් දීමේ දීමේදී වාර්තා වන්නේ.\nඑසේම දළ දේශීය නිෂ්පාදිතයේ ප්‍රතිශතයක් වශයෙන් අයවැය හිඟය සහ රාජ්‍ය ණය ඉහළ යෑමට එකී තීරණය හේතුවී ඇතැයි ද අද (31) කැබිනට් තීරණ දැනුම්දීමේ අමාත්‍ය බන්දුල ගුණවර්ධන ප්‍රකාශ කළා.\nඅදාළ පනත් සංශෝධනය කිරීමට තීරණය කොට ඇත්තේ රාජ්‍ය ආදායම ඉහළ නැංවීමේ අරමුණින් බවයි වාර්තා වන්නේ.\nඅදාල යෝජනාව කැබිනට් අනුමැතිය සඳහා ඉදිරිපත් කර තිබුණේ අග්‍රාමාත්‍ය, මුදල්, ආර්ථික ස්ථායීකරණ සහ ජාතික ප්‍රතිපත්ති අමාත්‍ය රනිල් වික්‍රමසිංහයි.",
       "URL": "https://www.hirunews.lk/305778/බදු-පනත්-කිහිපයක්-සංශෝධනයට-අනුමැතිය",
       "Category": "Local News",
       "Parent URL": "https://www.hirunews.lk/local-news.php?pageID=1130"
}