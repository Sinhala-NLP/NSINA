{
       "Source": "hirunews",
       "Timestamp": "Wednesday, 04 October 2017 - 8:19",
       "Headline": "සීගිරියට නව කළමනාකාරවරයෙක් - වෘත්තීය සමිති විරෝධය",
       "News Content": "විධිමත් පරිපාලන ව්‍යුහයක් ගොඩනැගීමේ අරමුණින් සීගිරිය ව්‍යාපෘතිය සඳහා නව ව්‍යාපෘති කළමනාකාරවරයෙකු ලෙස විශ්‍රාමික යුද හමුදා මේජර්වරයෙකු පත් කළ බව මධ්‍යම සංස්කෘතික අරමුදල පවසනවා.\nඒ සම්බන්ධයෙන් විවිධ පාර්ශව සිදුකරන ලද ප්‍රකාශ සම්බන්ධයෙන් නිවේදනයක් නිකුත් කරමිනුයි එහි  අධ්‍යක්‍ෂ ජනරාල් මහාචාර්ය ප්‍රිශාන්ත ගුණවර්ධන මේ බව සඳහන් කළේ.\nඅදාළ පත් කිරීම නීත්‍යානුකූල ලෙස මාස 3 ක කාලයකට වැඩ ආවරණය කිරීම සඳහා සිදුකරන ලද්දක් බව එහි දැක්වෙනවා. සීගිරියට පැමිණෙන සංචාරකයින් වෙනුවෙන් ඉදිකර ඇති වැසිකිලිි සහ සනීපාරක්ෂක පහසුකම් සම්බන්ධයෙන් මෙන්ම ඒවා නඩත්තු කටයුතු සහ සීගිරිය ව්‍යාපෘතිය සම්බන්ධයෙන් පසුගිය කාලයේ මතුවූ පරිපාලන ගැටළු කිහිපයක් පිළිබඳව වහා පිළියම් යෙදීමේ අරමුණින් මෙම නව පත්කිරීම සිදුකළ බවද එහි දැක්වෙනවා.\nකෙසේ වෙතත් සීගිරිය ව්‍යාපෘති කළමනාකාරවරයා ලෙස විශ්‍රාමික යුද හමුදා මේජර්වරයෙකු පත් කිරීම සම්බන්ධයෙන් පුරාවිද්‍යා උපාධිධාරී සංගමය පසුගියදා විරෝධය පළ කළා.\nඑම සංගමයේ සභාපති ඞී.ජී.එන්.ඒ. ගමගේ හිරු ප්‍රවෘත්ති අංශයට කියා සිටියේ එම පත්කිරීම සම්බන්ධයෙන් මධ්‍යම සංස්කෘතික අරමුදලේ අධ්‍යක්‍ෂ ජනරාල්වරයා සමග සාකච්ඡා කර විසඳුමක් නොලැබුණහොත් වෘත්තිය ක්‍රියාමාර්ගයකට එළඹෙන බවයි.",
       "URL": "https://www.hirunews.lk/172522/සීගිරියට-නව-කළමනාකාරවරයෙක්-වෘත්තීය-සමිති-විරෝධය",
       "Category": "Local News",
       "Parent URL": "https://www.hirunews.lk/local-news.php?pageID=4289"
}