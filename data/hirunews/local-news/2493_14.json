{
       "Source": "hirunews",
       "Timestamp": "Friday, 28 August 2020 - 7:44",
       "Headline": "හය මාසයක් තුල මත්ද්‍රව්‍යවලට අත්අඩංගුවට පත් පිරිසෙන් වැඩි පිරිසක් අවුරුදු 30ට අඩු තරුණයින් (වීඩියෝ)",
       "News Content": "පසුගිය මාස 06 තුල මත්ද්‍රව්‍ය හේතුවෙන් අත්අඩංගුවට පත් පනස් දෙදහසක් පමණ වන පිරිසෙන් වැඩි පිරිසක් අවුරුදු 30ට අඩු තරුණ පිරිස බව අන්තරායකර ඖෂධ පාලන ජාතික මණ්ඩලයේ සභාපති විශේෂඥ වෛද්‍ය ලක්නාත් වෙළගෙද පවසනවා.\nඑයින් සියයට 20 - 25ක් ම පාසල් වියේ පසුවන දරුවන් බවයි ඔහු වැඩිදුරටත් සඳහන් කළේ.\nමහනුවර, පොල්ගොල්ල ජාතික සමූපකාර සංවර්ධන ආයතනයේ ඊයේ (27) පස්වරුවේ පැවැති වැඩමුළුවකට එක්වෙමින් සභාපතිවරයා මේ බව සඳහන් කළා.\nඑහිදී වැඩිදුරටත් අදහස් දැක්වූ අන්තරායකර ඖෂධ පාලන ජාතික මණ්ඩලයේ සභාපතිවරයා පැවසුවේ පසුගිය මාස 06 තුල මත්ද්‍රව්‍ය නිසා අත්අඩංගුවට පත් 52,000 තුල හෙරොයින් හේතුවෙන් අත්අඩංගුවට පත්වීම් 24,000ක්, ගංජා හේතුවෙන් අත්අඩංගුවට පත්වීම් 26,000ක් පමණ සිදුව ඇති බවයි.\nමධ්‍යම සහ ඌව පළාත්වල පාසල් දරුවන් මත් උවදුරෙන් මුදාගැනීම වෙනුවෙන් ගුරුවරුන් සහ ගුරු උපදේශකවරුන් දැනුවත් කිරීමේ වැඩමුළුවක් ඊයේ (27) පැවැත් වුණා.",
       "URL": "https://www.hirunews.lk/248808/හය-මාසයක්-තුල-මත්ද්‍රව්‍යවලට-අත්අඩංගුවට-පත්-පිරිසෙන්-වැඩි-පිරිසක්-අවුරුදු-30ට-අඩු-තරුණයින්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2493"
}