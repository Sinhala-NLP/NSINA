{
       "Source": "hirunews",
       "Timestamp": "Saturday, 09 January 2021 - 18:06",
       "Headline": "ETI හිටපු අධ්‍යක්ෂවරුන් ලබන 12 වනදා තෙක් රිමාන්ඩ් (වීඩියෝ)",
       "News Content": "ඊ.ටී.අයි ආයතනයේ සිදුවූ මුල්‍ය වංචා සම්බන්ධයෙන් එහි හිටපු අධ්‍යක්ෂ මණ්ඩල සාමාජිකයින් වන ජීවක එදිරිසිංහ, අසංක එදිරිසිංහ, දීපා එදිරිසිංහ සහ නාලක එදිරිසිංහ මේ මස 12 වනදා දක්වා රක්ෂිත බන්ධනාගාර ගත කිරීමට කොළඹ අතිරේක මහේස්ත්‍රාත් බණ්ඩාර නෙළුම්දෙණිය අද නියෝග කළා.\nඒ, ඔවුන්  කොළඹ මහේස්ත්‍රාත් අධිකරණයට ඉදිරිපත් කිරීමෙන් අනතුරුවයි.\nමොවුන් සිව්දෙනා අපරාධ පරීක්ෂණ දෙපාර්තමේන්තුවේ නිලධාරීන් විසින් අධිකරණයට රැගෙන එනු ලැබුවේ අද පස්වරු 1.30 ට පමණයි.\nපසුව දෙපාර්ශවය මේ සම්බන්ධයෙන් කරුණු දැක්වීමෙන් අනතුරුව අතිරේක මහේස්ත්‍රාත්වරයා විනාඩි 15 කට කාලයකට නඩු කටයුත්ත කල් දැමුණු අතර, පස්වරු 5.55 ට පමණයි එහි තීන්දුව ප්‍රකාශයට පත් කරනු ලැබුවේ.\nමේ අතර ඊ.ටී.අයි. තැන්පත්කරුවන් අද දින මහේස්ත්‍රාත් අධිකරණය ආසන්නයේ නිහඬ විරෝධතාවකද නිරතවුණා.\nඊ.ටී.අයි. සමාගමේ හිටපු අධ්‍යක්ෂ මණ්ඩලය වන ජීවක එදිරිසිංහ, අසංක එදිරිසිංහ, දීපා එදිරිසිංහ සහ නාලක එදිරිසිංහ නීතිපතිවරයාගේ උපදෙස් මත යළිත් ඊයේ අත්අඩංගුවට ගත්තේ බොරැල්ල ප්‍රදේශයේදියි.\nඒ, ඊ.ටී.අයි. ආයතනයේ සිදුවූ බව කියන රුපියල් බිලියන 6.4 කට අධික මූල්‍ය වංචාවකට අදාළවයි.\nශ්‍රී ලංකා මහ බැංකුවට අනාවරණ නොකළ ගිණුම් පවත්වාගෙන යමින් අදාළ ගිණුම්වල පැවති තැන්පතු මුදල් හිටපු අධ්‍යක්ෂ මණ්ඩලයේ පෞද්ගලික සුඛවිහරණය සඳහා සාවද්‍ය පරිහරණ කර ඇති බවටද විමර්ශනවලදී අනාවරණ වී තිබෙනවා.\nඑමෙන්ම ඊ.ටී.අයි. සහ ස්වර්ණමහල් ෆයිනෑන්ෂියල් ආයතනවල සිදුවූ බව කියන රුපියල් බිලියන 13.7 ක මූල්‍ය අක්‍රමිකතාවක් සම්බන්ධයෙන් පසුගිය පස්වනදා සහ හයවනදා හිටපු අධ්‍යක්ෂ මණ්ඩලයේ සිව්දෙනා අපරාධ පරීක්ෂණ දෙපාර්තමේන්තුව මගින් අත්අඩංගුවට ගනු ලැබුවා.\nපසුව කොටුව මහේස්ත්‍රාත් අධිකරණය වෙත ඉදිරිපත් කළ ඔවුන් එක් අයෙකුට රුපියල් මිලියනය බැගින් වූ ශරීර ඇප දෙකක් මත මුදාහරින ලෙසටයි මහේස්ත්‍රාත්වරයා නියෝග කළේ.",
       "URL": "https://www.hirunews.lk/259258/eti-හිටපු-අධ්‍යක්ෂවරුන්-ලබන-12-වනදා-තෙක්-රිමාන්ඩ්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2222"
}