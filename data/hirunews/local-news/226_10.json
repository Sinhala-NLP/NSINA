{
       "Source": "hirunews",
       "Timestamp": "Thursday, 29 June 2023 - 19:38",
       "Headline": "ශ්‍රී ලංකන් ගුවන් සමාගමට විදෙස් නියමුවන් බඳවා ගැනීමට අවසර",
       "News Content": "ශ්‍රි ලංකන් ඇතුළු මෙරට ගුවන් සමාගම් දෙකකට විදේශිය ගුවන් නියමුවන් බඳවා ගැනීමට අවසර ලබා දුන් බව සිවිල් ගුවන් සේවා අධිකාරිය පවසනවා.\nඑහි අධ්‍යක්ෂ ජනරාල් පී.ඒ. ජයකාන්ත කියා සිටියේ මෙරටින් නියමුවන් බඳවා ගැනීමට පුවත්පත් දැන්වීම් පළ කළ ද සුදුසුකම්ලත් පලපුරුදු නියමුවන් බදවා ගැනීමට නොහැකි වූ බවයි.\nමේ වනවිට ශ්‍රි ලංකන් ගුවන් සේවයේ නියමුවන් 70කට ආසන්න සංඛ්‍යාවක් සේවය අතහැර විදේශීය ගුවන් සමාගම් වෙත ගොස් ඇති බව ශ්‍රි ලංකා ගුවන් නියමුවන්ගේ සංගමය ප්‍රකාශ කළා.\nශ්‍රි ලංකන් ගුවන් සේවයේ නියමුවන් මේ වනවිට 250ක් පමණ සිටින අතර, එම ගුවන් සේවය දැනට පියාසර කරනු ලබන්නේ යානා 14ක් පමණක් බැවින් නියමුවන්ගේ විශාල හිඟයක් නොපවතින බවයි සිවිල් ගුවන් සේවා අධිකාරිය අධ්‍යක්ෂ ජනරාල් පී.ඒ. ජයකාන්ත, හිරු ප්‍රවෘත්ති අංශය කල විමසීමකදී කියා සිටියේ.\nයානා 24ක් ශ්‍රි ලංකන් ගුවන් සේවය සතුව පැවතිය ද ආර්ථික අර්බුදය හමුවේ මේ වනවිටත් ගුවන් යානා 7ක් පමණ අක්‍රියව පවතින බවත්, ඒවා පිලිසකර කිරීම මෙම අවස්ථාවේ දුෂ්කර වී ඇති බවයි ඔහු වැඩිදුරටත් කියා සිටියේ.\nශ්‍රි ලංකා ගුවන් නියමුවන්ගේ සංගමය පෙන්වා දෙන්නේ ගුවන් නියමුවන් විදේශීය ගුවන් සමාගමවල රැකියාවන්ට යොමුවීම හේතුවෙන් ශ්‍රි ලංකන් ගුවන් සේවය බරපතල අර්බුදයකට පත්ව ඇති බවයි.\nගුවන් ගමන් සදහා පූර්ණ ධාරිතාවයෙන් යුතුව ක්‍රියා කිරීමට නම් අවම වශයෙන් නියමුවන් 330ක් වත් අවශ්‍ය බව නිවේදනයක් නිකුත් කරමින් ඔවුන් සඳහන් කළා.\nපසුගිය 20 වැනිදා දකුණු කොරියාවේ රැකියා සඳහා පිටව යාමට සිටි ශ්‍රමිකයින් රැගත් ගුවන් යානයේ ප්‍රමාදයට හේතුව වුයේ ද සේවය සදහා සූදානම්ව සිටි නියමුවා හදිසියේ අසනීප වීම සහ ඒ වෙනුවට නියමුවෙකු යෙදවීමට නොසිටීම හේතුවෙන් බවටයි වාර්තා වුණේ.\nඑම සිද්ධියෙන් සතියකට පසු එනම් අද (29) අලු‍යම ජපානයේ නරිටා බලා ගමන් ගත් ශ්‍රි ලංකන් ගුවන් යානයක් කාර්මික දෝෂයක් හේතුවෙන් පැය 2යි විනාඩි 25ක පියාසර කාලයකින් පසු කටුනායක ජාත්‍යන්තර ගුවන්තොටුපල වෙත ගොඩබස්වනු ලැබුවා.\nඒ යානයේ රෝදවල හැකිලීම් නිසි ලෙස සිදුනොවීම හේතුවෙන්.",
       "URL": "https://www.hirunews.lk/339504/ශ්‍රී-ලංකන්-ගුවන්-සමාගමට-විදෙස්-නියමුවන්-බඳවා-ගැනීමට-අවසර",
       "Category": "Local News",
       "Parent URL": "https://www.hirunews.lk/local-news.php?pageID=226"
}