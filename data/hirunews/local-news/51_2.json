{
       "Source": "hirunews",
       "Timestamp": "Tuesday, 05 September 2023 - 12:46",
       "Headline": "රාත්‍රි කාලයේදී ජයටම කෙරෙන වාහන බැටරි සොරකම",
       "News Content": "හැටන් පොලිස් කොට්ඨාශයට අයත් පොලිස් ස්ථාන බල ප්‍රදේශ කිහිපයකම රාත්‍රි කාලයේ ගාල් කර තිබෙන වාහන වල බැටරි සොරකම් කිරිමේ ජාවාරමක් සිදු කරගෙන යන බව වාර්තා වෙනවා.\nහැටන්, බගවන්තලාව , නොර්වුඩ් , මස්කෙලිය , වටවල සහ ගිනිගත්හේන යන පොලිස් බල ප්‍රදේශවල රාත්‍රි කාලයේ නිවාස ඉදිරිපිට , ප්‍රධාන මාර්ග අභියස ගාල් කර තැබෙන පෞද්ගලික බස් රථ , වෑන් රථ , ත්‍රිරෝද රථ සහ ලොරි රථවලින් මෙසේ වාහනයේ බැටරි ගලවාගෙන ගොස් ඇති බවට එම පොලිස් ස්ථාන වෙත පැමිණිලි කිහිපයක්ද ලැබී ඇති බව සඳහන්.\nකිසියම් ජාවාරම්කරුවන් පිරිසක් වාහන වලින් පැමිණ ඉතා සුක්ෂම ලෙස එම වාහන වල සවි කර තිබෙන වොල්ට් 24 සහ වොල්ට් 12 බැටරි ගලවා සොරාගෙන යන බවත්, එසේ රැගෙන යන බැටරි වල මිල ඉතා අධික බවයි බැටරි සොරකම් කිරිම සම්බන්ධයෙන් පොලිස් ස්ථාන වෙත කර ඇති පැමිණිලි කර ඇති වාහන අයිතිකරුවන් පවසා සිටින්නේ.\nඋදෑසන තම වාහනය පණ ගැන්විමට යාමේදි වාහනයට විදුලිය නොලැබිම නිසා එය පිලිබදව සොයා බැලිමේදි වාහනයේ සවි කර තිබු බැටරි අස්ථාන ගත විම නිසා පවතින ආර්ථික තත්ත්වයත් සමග තමන් ගැටළු රැසකට මැදිහත් වි සිටින බවයි වාහන හිමියන් සඳහන් කරන්නේ.\nමෙම බැටරි සොරකම සම්බන්ධයෙන් අප හැටන් පොලිසියෙන් කළ විමසීමකදී පවසා සිටියේ වාහන බැටරි සොරකම් කිරිම සම්බන්ධයෙන් පොලිස් ස්ථාන කිහිපයකටම පැමිණිලි ලැබි ඇති බවත්, එම බැටරි සොරකම් කරන පිරිස නිතියේ රැහැනට කොටු කර ගැනිම සදහා මේ වන විට අවශ්‍ය පියවර ගෙන ඇති බවයි.",
       "URL": "https://www.hirunews.lk/347216/රාත්‍රි-කාලයේදී-ජයටම-කෙරෙන-වාහන-බැටරි-සොරකම",
       "Category": "Local News",
       "Parent URL": "https://www.hirunews.lk/local-news.php?pageID=51"
}