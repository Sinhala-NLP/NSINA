{
       "Source": "hirunews",
       "Timestamp": "Sunday, 07 November 2021 - 7:42",
       "Headline": "දරුවන්ගේ මනෝ භාවය රැකගන්න පාසල්යාම වැදගත්",
       "News Content": "දරුවන්ගේ මනෝභාවය ආරක්ෂා කර ගැනීමට සහ මානසික ව්‍යාකූලතාවයන්ට ලක්වීම අවම කර ගැනීම සඳහා පාසල් ආරම්භ කිරිම වැදගත් වන බව මනෝ විශේෂඥයින් පෙන්වා දෙනවා.\nකොරෝනා වසංගතය සමඟ පාසල් දිගු කාලයක් වසා තැබීම හේතුවෙන් මාර්ගගත අධ්‍යාපනය ලැබුවද, පාසලෙන් ලැබෙන සාමාජීය පරිසරය අහිමි වීම නිසා දරුවන් අතර මානසික ගැටළු 20% කින් වැඩි වී ඇති බව ළමා සහ යොවුන් මනස පිළිබඳ විශේෂඥ වෛද්‍ය මියුරු චන්ද්‍රදාස ප්‍රකාශ කළා.\nඔහු වැඩිදුරටත් සඳහන් කළේ විශාදය, කාන්සාව, විද්‍යුත් තිර වලට ඇබ්බැහි වීම වැනි ගැටළු සඳහා ප්‍රතිකාර වලට යොමු වන දරුවන් සංඛ්‍යාව ඉහළ ගොස් ඇති බවයි.\nදරුවන්ගේ පෞරුෂත්ව වර්ධනයට අවශ්‍ය මනෝ සාමාජීය පරිසරය අහිමිවීම නිසා දිගුකාලීන පෞරුෂත්ව ඌණතා මෙන්ම ආත්ම ශක්තිය අඩුවීම දැකිය හැකි අතර, සහකම්පනය සහ හැඟීම් තේරුම් ගැනීම වැනි ලක්ෂණ ඔවුන්ගෙන් අහිමි වී යා හැකියි.\nමේ අතර දිවයිනේ සියලු පාසල්වල සාමාන්‍ය පෙළ සහ උසස් පෙළ ශ්‍රේණි හෙට (08) ආරම්භ කෙරෙනවා.\nඊට සියලු කටයුතු සූදානම් කර ඇති බවයි අධ්‍යාපන අමාත්‍යාංශය ප්‍රකාශ කළේ.\nඅමාත්‍යාංශ ලේකම් මහාචාර්ය කපිල පෙරේරා හිරු ප්‍රවෘත්ති අංශයට කියා සිටියේ, 10, 11, 12 සහ 13 ශ්‍රේණි අධ්‍යයන කටයුතු මෙලෙස ආරම්භ කිරීම සඳහා කොවිඩ් මර්දන කමිටුවේ නිර්දේශ ලැබී ඇති බවයි.\nකොරෝනා වසංගතය හමුවේ වසර දෙකක පමණ කාලයක් දිවයිනේ පාසල් වරින් වර වසා දමා තිබූ අතර වසංගත තත්ත්වය පාලනය කිරීමත් සමග සියලු‍ පාසල්වල ප්‍රාථමික අංශ පසුගිය මස 25 වැනිදා ආරම්භ කෙරුණා.\n6 ශ්‍රේණියේ සිට 9 ශ්‍රේණිය දක්වා අධ්‍යයන කටයුතු ආරම්භ කිරීම පිළිබඳ මෙන්ම අතපසු වූ විෂය නිර්දේශ ආවරණය කිරීම සහ විභාග පැවැත්වීමට අදාළ කටයුතු පිළිබඳවද මේ වනවිටත් අවධානය යොමුව තිබෙනවා.\nමේ අතර, සාමාන්‍ය පෙළ සහ උසස් පෙළ උපකාරක පන්ති නව සෞඛ්‍ය මාර්ගෝපදේශවලට අනුකූලව සියයට 50ක උපරිම ධාරිතාවකින් යුතුව ලබන මස 16 වැනි දා සිට ආරම්භ කිරීමට නියමිතයි.",
       "URL": "https://www.hirunews.lk/287231/දරුවන්ගේ-මනෝ-භාවය-රැකගන්න-පාසල්යාම-වැදගත්",
       "Category": "Local News",
       "Parent URL": "https://www.hirunews.lk/local-news.php?pageID=1579"
}