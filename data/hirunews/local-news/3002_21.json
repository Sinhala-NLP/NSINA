{
       "Source": "hirunews",
       "Timestamp": "Saturday, 14 December 2019 - 12:32",
       "Headline": "පාස්කු ප්‍රහාරය ගැන සොයන ජනාධිපති කොමිසම අදත් රැස්වෙයි",
       "News Content": "පාස්කු ඉරිදා ත්‍රස්ත ප්‍රහාරය සම්බන්ධයෙන් විමර්ශනය කරන ජනාධිපති පරීක්ෂණ කොමිෂන් සභාව අද දිනයේදීත් පොලිස් නිලධාරීන් කිහිප දෙනෙකුගෙන් මේ වන විට සාක්ෂි විමසමින් පවතිනවා.\nකොළඹ නියෝජ්‍ය පොලිස්පති කාර්යාලයේ ස්ථානාධිපති පොලිස් පරීක්ෂක එල්.ඒ. විජේසිංහ, වෙරළබඩ පොලිස් ස්ථානයේ පොලිස් පරීක්ෂක එච්.එම්.කේ.බී. හේරත්, යාපනය ත්‍රස්ත විමර්ශන කොට්ඨාශයේ පොලිස් සැරයන් එම්. කුමාරවේල් සහ කොළඹ උතුර කොට්ඨාශයේ නීතිය බලගැන්වීම් ඒකකයේ පොලිස් කොස්තාපල්වරයෙකු, සැරයන්වරයෙකු මෙන්ම හැටන් පොලිස් ස්ථානයේ පොලිස් නිලධාරියෙකු ද අද දිනයේ සාක්ෂි ලබාදීමට නියමිත බවයි එම කොමිෂන් සභාව සඳහන් කළේ.\nඒ අනුව මෙම පොලිස් නිලධාරීන්ගෙන් සාක්ෂි ලබා ගැනීම අද පෙරවරු 10 ට ආරම්භ වුණා.\nඊයේ දිනයේදී මෙම කොමිසම හමුවේ පොලිස් නිලධාරීන් කිහිප දෙනෙකු සාක්ෂි ලබාදුන්නා.\nඑහිදී අනාවරණ වූයේ පාස්කු ප්‍රහාරය සම්බන්ධයෙන් පෙර දැනුවත් කිරීමේ ලිපි පොලිස් ස්ථාන වෙත නොලැබුණේ කොළඹ උතුර භාර ජ්‍යෙෂ්ඨ පොලිස් අධිකාරිවරයාගේ පෞද්ගලික සහකාර නිලධාරි පොලිස් අධිකාරි උපේන්ද්‍ර නමැත්තාගේ අතපසුවීමකින් බවටයි.",
       "URL": "https://www.hirunews.lk/230212/පාස්කු-ප්‍රහාරය-ගැන-සොයන-ජනාධිපති-කොමිසම-අදත්-රැස්වෙයි",
       "Category": "Local News",
       "Parent URL": "https://www.hirunews.lk/local-news.php?pageID=3002"
}