{
       "Source": "hirunews",
       "Timestamp": "Saturday, 19 June 2021 - 19:58",
       "Headline": "දකුණු ආසියානු රටවල ව්‍යාපෘති ගැන චීනයෙන් යළි සලකා බැලීමක්",
       "News Content": "දකුණු ආසියානු රටවල ක්‍රියාත්මක සිය ව්‍යාපෘතිවලින් සිදුවන පාරිසරික බලපෑම යළි සලකා බැලීමට චීනය තීරණය කර තිබෙනවා.\nබෙල්ට් ඇන්ඩ් රෝඩ් ඉනීටියේෂිව් හෙවත් එක් තීරයක් - එක් මාවතක් වැඩසටහන යටතේ චීනය මේ වන විට සිය ව්‍යාපෘති සිදුකරන රටවල් සංඛ්‍යාව 60කට අධිකයි.\nමේ අතර ඉරානය සහ ඇෆ්ගනිස්ථානය යන රටවල චීන සංවර්ධන ව්‍යාපෘති තරමක් දුරට සීමා කිරීමට අවධානය යොමුව ඇතැයි වාර්තා වනවා.\nමේ සම්බන්ධයෙන් චීන විශේෂඥයන් කළ අධ්‍යයනයකදී හෙලිවී ඇත්තේ මෙම රටවල පවතින පාරිසරික සාධක හේතුවෙන් එම රටවල ව්‍යාපෘති තුළින් එතරම් හිතකර ප්‍රතිලාභ අත්නොවනු ඇති බවයි.\nමේ හේතුවෙන් අදාළ රටවල ව්‍යාපෘති තරමක් දුරට සීමා කොට ඒ වෙනුවට දකුණු සහ ගිණිකොණදිග ආසියානු රටවල් කෙරෙහි වැඩි අවධානයක් යොමු කිරීමට චීනයේ අවධානය යොමුව ඇතැයි සඳහන්.\nමේ අතර පසුගියදා පැවති ජී හත සමුළුවේදී චීනයේ එක් තීරයක් එක් මාවතක් ව්‍යාපෘතිය සමඟ තරඟයට හරිත සහ තිරසාර සංවර්ධනය තේමා කරගත් ව්‍යාපෘතියක් හඳුන්වා දීමටද තීරණය කර තිබුණා.\nඉන්දියාව සහ ජී හත සමුළුවේදී චීනයේ සංවර්ධන ව්‍යාපෘති සම්බන්ධයෙන් විවේචන එල්ල වූ අතර ඔවුන් කියා සිටියේ සංවර්ධන කාර්යයන් ඉටු කිරීමේදී පාරිසරික අංශය ගැන ද අවධානය යොමු කළ යුතු බවයි.\nමේ අතර, ශ්‍රී ලංකාවේ සිට චීනය වෙත ධීවර නිෂ්පාදන අපනයනය කරන පුද්ගලයින් ලබන මස 1 වන දා සිට අලුත් කරන ලද චීන සෞඛ්‍ය සහතිකය ඔවුන්ගේ නිෂ්පාදන සමඟ චීන රේගුව වෙත ඉදිරිපත් කළ යුතු බව චීනයේ බීජිං නුවර පිහිටි ශ්‍රී ලංකා තානාපති කාර්යාලය ප්‍රකාශ කළා.\nසියළු සැකසූ ධීවර නිෂ්පාදන අපනයනකරුවන්ට පැරණි සහතිකය වෙනුවට මෙම යාවත්කාලීන කරන ලද නව සහතිකය භාවිතා කිරීම අවශ්‍ය වන බවයි තානාපති කාර්යාලය කියා සිටියේ.",
       "URL": "https://www.hirunews.lk/274760/දකුණු-ආසියානු-රටවල-ව්‍යාපෘති-ගැන-චීනයෙන්-යළි-සලකා-බැලීමක්",
       "Category": "Local News",
       "Parent URL": "https://www.hirunews.lk/local-news.php?pageID=1873"
}