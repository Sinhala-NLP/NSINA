{
       "Source": "hirunews",
       "Timestamp": "Thursday, 10 October 2019 - 13:49",
       "Headline": "වැලිකඩදී රැඳවියන් ඝාතන නඩුවේ සාක්ෂි විභාගය 14 වනදා ඇරඹේ",
       "News Content": "2012 වසරේ වැලිකඩ බන්ධනාගාරය තුළ සිදු වූ කලහයේදී රැඳවියන් 27 දෙනෙකු ඝාතනය වූ අතර ඉන් 08 දෙනෙකු ඝාතනය කිරීමේ සිද්ධියට අදාල නඩුවේ සාක්ෂි විභාගය මේ මස 14 වනදා ආරම්භ කිරීමට කොළඹ විශේෂ ත්‍රිපුද්ගල මහාධිකරණය අද නියෝග කළා.\nඒ, අධිචෝදනා 33 ක් යටතේ පොලිස් මත්ද්‍රව්‍ය කාර්යාංශයේ හිටපු පොලිස් පරීක්ෂක නියෝමාල් රංගජීව සහ හිටපු බන්ධනාගාර කොමසාරිස් එමිල් රංජන් ළමාහේවා ඇතුලු විත්තිකරුවන් තුන් දෙනෙකුට එරෙහිව ගොනුකර ඇති නඩුව කැඳවූ අවස්ථාවේදියි.\nඒ අනුව එම නඩුවේ සාක්ෂි විභාගය ලබන 14 වැනිදා සිට බදාදා සහ සිකුරාදා යන දිනවලදී විභාගයට ගැනෙනු ඇති.\nඑම නඩුවේ පැමිණිල්ලේ සාක්ෂිකරුවන් හතරදෙනෙකුට එදින අධිකරණය හමුවේ පෙනී සිටින ලෙසට සිතාසි යැවීමටද විනිසුරු මඩුල්ල නියෝග කළා.",
       "URL": "https://www.hirunews.lk/225971/වැලිකඩදී-රැඳවියන්-ඝාතන-නඩුවේ-සාක්ෂි-විභාගය-14-වනදා-ඇරඹේ",
       "Category": "Local News",
       "Parent URL": "https://www.hirunews.lk/local-news.php?pageID=3104"
}