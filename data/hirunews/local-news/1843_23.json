{
       "Source": "hirunews",
       "Timestamp": "Saturday, 03 July 2021 - 17:48",
       "Headline": "ඩෙල්ටා වෛරස් ප්‍රභේදය ආසාදිතයන් 18ක් ශ්‍රී ලංකාවේ (වීඩියෝ)",
       "News Content": "ඉන්දියාවේ සීඝ්‍රයෙන් පැතිර යන ඩෙල්ටා කොවිඩ් ප්‍රභේදයේ ආසාදිතයන් කොළඹ, ගාල්ල, මාතර සහ ත්‍රිකුණාමලය ප්‍රදේශවලින් හඳුනාගෙන තිබෙනවා.\nඒ අනුව මෙරටින් වාර්තාවන සමස්ත ඩෙල්ටා ප්‍රභේද ආසාදිතයන් සංඛ්‍යාව 18ක්.\nකෙසේවෙතත් කොවිඩ් 19 වසංගත තත්වය සම්බන්ධයෙන් අනුක්‍රමික ජානමය සාම්පල මගින් සිදු කෙරෙන සමීක්ෂණ දත්ත වාර්තා පමණක් පදනම් කරගෙන තොරතුරු පළකරන නෙක්ස්ට් ස්ට්‍රේන් වෙබ් අඩවිය පෙන්වා දෙන්නේ ඔවුන් සතුව ඇති තොරතුරු අනුව ශ්‍රී ලංකාවෙන් මේ දක්වා ඩෙල්ටා ප්‍රභේදය ආසාදනය වූ පුද්ගලයින් 109 දෙනෙකු හඳුනාගෙන ඇති බවයි.\nකෙසේවෙතත් මෙම අනුක්‍රමික ජානමය සාම්පල මගින් සිදු කෙරෙන දීර්ඝ පරීක්ෂණ වාර්තා පිළිබඳ සියලු තොරතුරු ඔවුන් සතුව නොමැති බවත් කෙසේවෙතත් ලැබී ඇති දත්ත හා තොරතුරු මත පදනම්ව ඔවුන් මෙම වාර්තා සකස් කරන බවත් සඳහන් කරනවා.\nමෙම වෙබ් අඩවියට අනුව ආසියානු කලාපයේ බංග්ලාදේශයෙන් ආසාදිතයන් 121ක් මියන්මාරයෙන් ආසාදිතයින් 12ක් නේපාලයෙන් ආසාදිතයින් 31ක් පකිස්ථානයෙන් ආසාදිතයන් 62ක් වශයෙන් රෝගීන් වාර්තාවන බවයි ඔවුන් පෙන්වා දෙන්නේ.\nඑමෙන්ම මෙම සංගණනයට ගැනෙන බොහෝ රටවල ඩෙල්ටා ප්‍රභේදය ආසාදනය වූවන් මීට වැඩි සංඛ්‍යාවක් සිටිය හැකි බවත් අනුක්‍රමික ජානමය සාම්පල හරහා සිදුකෙරෙන පරීක්ෂණ වාර්තා පමණක් මෙම තොරතුරුවලට පදනම් කරගන්නා බැවින් ඉහත කී සංඛ්‍යා අඩු අගයක් ගන්නා බවත් එම වෙබ් අඩවිය වැඩිදුරටත් පෙන්වා දෙනවා.\nමෙරට කොරෝනා වෛරස් ප්‍රභේද පැතිරයාම පිළිබඳ පරීක්ෂණ සිදුකරනු ලබන්නේ ශ්‍රී ජයවර්ධනපුර විශ්වවිද්‍යාලයේ මහාචාර්ය නීලිකා මලවිගේ ගේ ප්‍රධානත්වයෙන් යුත් පර්යේෂණ කණ්ඩායමක් විසින්.\nමේ වනවිට ශ්‍රී ලංකාව තුළ 95% කට වැඩි ව්‍යාප්තියක් ඇති බි්‍රතාන්‍ය - කෙන්ට් කොරෝනා ප්‍රභේදයද පසුගිය අප්‍රේල් මාසයේදී අනාවරණ කරනු ලැබුවේ එම පර්යේෂණ කණ්ඩායමයි.\nඊට පෙරද ශ්‍රී ලංකාවට ආවේණික කොරෝනා ප්‍රභේදය මෙන්ම දකුණු අප්‍රිකානු, නයිජීරියානු සහ තවත් කොරෝනා වෛරස් ප්‍රභේද කිහිපයක් ශ්‍රී ලංකාවේ පැතිර යන බවට එම පර්යේෂණ කණ්ඩායම තොරතුරු හෙලි කළා.\nශ්‍රී ජයවර්ධනපුර විශ්වවිද්‍යාලයේ ආසාත්මිකතා, ප්‍රතිශක්ති විද්‍යා සහ සෛල ජෛව විද්‍යා ආයතනය සෑම මසකට වරක් ප්‍රභේදයන් පැතිර යාම පිළිබඳ මෙම පර්යේෂණ වාර්තා එළිදක්වනු ලබනවා.\nඔවුන් එම ප්‍රභේදයන් පිළිබඳ සමස්ත විස්තර වාර්තාවක් ජනතාවගේ දැන ගැනීම පිණිස මාධ්‍ය හමු කැඳවමින් මීට පෙර ඉදිරිපත් කරනු දක්නට ලැබුණා.\nඅද පෙරවරුවේ නවතම ප්‍රභේද වාර්තාව ජයවර්ධනපුර සරසවියේ පර්යේෂණ කණ්ඩායම විසින් සෞඛ්‍ය අමාත්‍ය ලේකම්, මේජර් ජෙනරාල් සංජීව මුණසිංහ වෙත භාරදී තිබුණා.\nකෙසේ වෙතත්, එම සරසවියේ තොරතුරු මුලාශ්‍රවලින් අදාළ වාර්තාවේ සංඛ්‍යා දත්ත ලබාගැනීමට අප උත්සාහ කළද එය ව්‍යර්ථ වූයේ සෞඛ්‍ය ලේකම්වරයා අමාත්‍යාංශයේ විශ්ලේෂණයට පෙර එම තොරතුරු මුදානොහරින ලෙසට කළ දැනුම්දීමක් හේතුවෙන්.\nපසුව හිරු ප්‍රවෘත්ති අංශය සෞඛ්‍ය අමාත්‍යාංශ ලේකම්වරයා දුරකතනය ඔස්සේ සම්බන්ධ කර ගැනීමට පැය ගණනාවක් පුරා උත්සාහ කළා.\nඑහෙත් ඔහු සිය ජංගම දුරකතනයට ලැබෙන ඇමතුම් කාර්යාලීය දුරකතනය හා සම්බන්ධවීමට සලස්වා තිබීම හේතුවෙන් අපගේ උත්සාහය සාර්ථක වූයේ නැහැ.\nපසුව අප සෞඛ්‍ය සේවා අධ්‍යක්ෂ ජනරාල් වෛද්‍ය අසේල ගුණවර්ධන සම්බන්ධ කර ගැනීමටද උත්සාහ කළේ නෙක්ස්ට් ස්ට්‍රේන් වෙබ් අඩවිය මගින් අනාවරණ කර ඇති නවතම ප්‍රභේද විශ්ලේෂණය පිළිබඳව තොරතුරු තහවුරු කර ගැනීමේ අරමුණින්.\nකෙසේ වෙතත්, ඔහුද සිය ජංගම දුරකතනයට ප්‍රතිචාර දැක්වූයේ නැහැ. සෞඛ්‍ය ඇමතිනි පවිත්‍රා වන්නිආරච්චි හෝ නියෝජ්‍ය සෞඛ්‍ය සේවා අධ්‍යක්ෂ ජනරාල් විශේෂඥ වෛද්‍ය හේමන්ත හේරත් දුරකතනය ඔස්සේ සම්බන්ධ කර ගැනීමට නොහැකි වුණා.\nචීනයෙන් ආරම්භ වී ලොව පුරා ප්‍රබල ආර්ථිකයන්ට බලපෑම් එල්ල කරමින් කොරෝනා ව්‍යාප්තිය තවදුරටත් පැතිර යනු ලබන්නේ දරුණු විකෘති ප්‍රභේදයන් කිහිපයක්ම නිර්මාණය කරමින්.\nමේ වනවිට ලෝකය පුරා සීග්‍රයෙන්ම පැතිර යන ප්‍රබලම කොරෝනා ප්‍රභේදය ලෙස සැලකෙන්නේ මෙලෙස මෙරට දිස්ත්‍රික්ක 04 කින් රෝගීන් වාර්තා වී ඇති ඩෙල්ටා කොරෝනා ප්‍රභේදයයි.\nඅසල්වැසි ඉන්දියාව මෙම ඩෙල්ටා ප්‍රභේදයේ රෝගීන් මුලින්ම වාර්තා කළ රට වන අතර, එම හේතුව නිසා එය ඉන්දීය ඩෙල්ටා ප්‍රභේදය ලෙසද හඳුන්වනු ලැබුවා.\nඅසල්වැසි ඉන්දියාව දැඩි අපහසුතාවයකට පත් කළ මෙම ඩෙල්ටා කොරෝනා ප්‍රභේදය නිසා ගංගා නදියේ කොරෝනා මෘතදේහ තවමත් පාවෙමින් පවතිනවා.\nට්වීටර් පණිවුඩයක් නිකුත් කරමින් ශ්‍රී ජයවර්ධනපුර විශ්වවිද්‍යාලයේ ආසාත්මිකතා, ප්‍රතිශක්ති විද්‍යා සහ සෛල ජෛව විද්‍යා අංශයේ අධ්‍යක්ෂ, ආචාර්ය චන්දිම ජීවන්දර සඳහන් කර තිබුණේ සීග්‍ර ව්‍යාප්තියක් සහිත ඉන්දීය ඩෙල්ටා ප්‍රභේදයේ ආසාදිතයින් මෙරටින් වාර්තා වීමත් සමඟ කොරෝනා ව්‍යාප්තියේ තර්ජනය තීව්‍ර වී ඇති බවයි.\nඑන්නත් ලබා නොගත් සහ එක් මාත්‍රාවක් පමණක් ලබා ගත් අයට එහි අවදානම දැඩිව පවතින අතර, සැලකිය යුතු පිරිසකට එන්නත් ලබාදෙන තුරු වෛරස ව්‍යාප්තිය පාලනය කිරීමේ ක්‍රියාමාර්ග අඛණ්ඩව අනුගමනය කළ යුතු බව ද ඔහු ප්‍රකාශ කර තිබුණා.\nප්‍රතිශක්ති හා ජෛව විද්‍යා විශ්ලේෂකයින්ට අනුව ශ්‍රී ලංකාවද මේ වනවිට පසුවන්නේ දරුණු ඩෙල්ටා ප්‍රභේදයේ අඳුරු ආගාධයේ මුල් අදියරේ ලෙස හැඳින්වීම නිවැරදියි.\nකෙසේ වෙතත්, මෙවන් පසුබිමකදී වූවද ජාන විශ්ලේෂණ පර්යේෂණ සිදුකිරීම සඳහා මෙරට ඇත්තේ එක් ආයතනයක් පමණයි. ඒ, ශ්‍රී ජයවර්ධනපුර විශ්වවිද්‍යාලයේ ආසාත්මිකතා, ප්‍රතිශක්ති විද්‍යා සහ සෛල ජෛව විද්‍යා ආයතනයයි.\nදැනට ශ්‍රී ලංකාව පුරා පැතිර යන ඇල්ෆා ප්‍රභේදයට සාපේක්ෂව බැලීමේදී මෙම ඩෙල්ටා ප්‍රභේදයේ පැතිරීම 50% ක් වේගවත්.\nපසුගිය මස 17 වැනිදා ඉන්දීය ඩෙල්ටා ප්‍රභේදයේ ආසාදිතයින් පස් දෙනෙකු මුලින්ම දෙමටගොඩ ආරාමය පෙදෙසින් හමුවුණා.\nඉන් අනතුරුව මාදිවෙල, කහතුඩුව ප්‍රදේශවලින් මෙන්ම කොම්පඤ්ඤවීථියේ වැඩ බිමකින්ද ඩෙල්ටා ප්‍රභේදය වැළඳුණු බවට සැක සහිත පුද්ගලයින් කිහිප දෙනෙකු වාර්තා වුණා.\nශ්‍රී ජයවර්ධනපුර විශ්වවිද්‍යාලයේ ඩෙල්ටා ප්‍රභේදයේ පැතිරීම පිළිබඳව පර්යේෂණ මෙහෙයවන මහාචාර්ය නීලිකා මලවිගේ ජාතික ඖෂධ නියාමන අධිකාරියේ එන්නත් පිළිබඳ ස්වාධීන විශේෂඥ උපදේශක කමිටුවෙන් පසුගියදා ඉල්ලා අස්වූයේ එවන් පසුබිමකදීයි.\nකොරෝනා පළමු රැල්ලේදී වෛරස ව්‍යාප්තිය පාලනය අතින් ශ්‍රී ලංකාව ලොව දස වැනි ස්ථානයට පත්වීම අභිමානයක් වුණා.\nඑහිදී සිය වගකීම් නිසිලෙස ඉටුකළ හිටපු සෞඛ්‍ය සේවා අධ්‍යක්ෂ ජනරාල් විශේෂඥ වෛද්‍ය අනිල් ජාසිංහ, විශේෂඥ වෛද්‍ය පබා පලිහවඩන, වෛද්‍ය ජයරුවන් බණ්ඩාර, සෞඛ්‍ය අමාත්‍යාංශයේ කොවිඩ් ලෝක බැංකු ව්‍යාපෘතියේ අධ්‍යක්ෂ හිටපු සෞඛ්‍ය සේවා ජනරාල් ජයසුන්දර බණ්ඩාර, විශේෂඥ වෛද්‍ය අමල් හර්ෂ ද සිල්වා යන අයට සිය ධූර අහිමි වීම අදටත් නිසි පිළිතුරක් නොමැති ගැටළුවක්.\nමේ අතර, ඊයේ සිදුවූ කොරෝනා ආසාදිත පුද්ගල මරණ 34ක් සෞඛ්‍ය සේවා අධ්‍යක්ෂ ජනරාල්වරයා විසින් තහවුරු කර තිබෙනවා.\nරජයේ ප්‍රවෘත්ති දෙපාර්තමේන්තුව නිවේදනය කළේ කාන්තාවන් 13 දෙනෙකු සහ පිරිමි පුද්ගලයින් 21 දෙනෙකු එලෙස ජීවිතක්ෂයට පත්ව ඇති බවයි.\nඑම මරණ අතරින් අවුරුදු 30 ත්, 59 ත් අතර සිදුව ඇති මරණ සංඛ්‍යාව 06 ක්. එසේම, අවුරුදු 60 ඉක්මවූ පුද්ගල මරණ සංඛ්‍යාව 28ක් ලෙසයි දැක්වෙන්නේ. ඒ අනුව මෙරටින් වාර්තා වන සමස්ත කොරෝනා ආසාදිත පුද්ගල මරණ සංඛ්‍යාව 3,191 දක්වා ඉහළ යනවා.\nඅද දිනයේ තවත් කොරෝනා ආසාදිතයින් 1,853 දෙනෙකු සුවය ලබා රෝහල්වලින් පිටව ගොස් තිබෙනවා.\nඒ අනුව මේ දක්වා සුවය ලැබූ සමස්ත ආසාදිතයින් සංඛ්‍යාව දෙලක්ෂ 31,394 ක් දක්වා ඉහළ යන බවයි සෞඛ්‍ය අමාත්‍යාංශය සඳහන් කළේ.\nඑසේම අද දිනයේදී තවත් ආසාදිතයින් 1,010 දෙනෙකු මෙරටින් හඳුනා ගැනීමත් සමඟ මෙරට සමස්ත කොරෝනා ආසාදිතයින්ගේ සංඛ්‍යාව දෙලක්ෂ 63,805 දක්වා ඉහළ ගියා.",
       "URL": "https://www.hirunews.lk/275974/ඩෙල්ටා-වෛරස්-ප්‍රභේදය-ආසාදිතයන්-18ක්-ශ්‍රී-ලංකාවේ-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1843"
}