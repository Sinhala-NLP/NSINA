{
       "Source": "hirunews",
       "Timestamp": "Thursday, 24 November 2022 - 14:27",
       "Headline": "'ගොඩ යමු' තේමා ගීතය සහ ජාතික පණිවිඩය ජනගත වෙයි",
       "News Content": "රටේ සිදු විය යුතු අත්‍යවශ්‍ය ආර්ථික ප්‍රතිසංස්කරණ පිළිබඳ ජනතාව දැනුවත් කරන මෙන්ම ඒවා සිදු කිරීමට රජයට බලකරන ගොඩයමු සාමූහිකයේ තේමා ගීතය සහ ජාතික පණිවිඩය ඊයේ (23) දා මරදාන ට්‍රේස් සිටි ශ්‍රවණාගාරයේ දී එළිදැක්වුණා.\nමෙහි ආරාධිත අමුත්තා වශයෙන් සහභාගි වුණේ, මෙම ව්‍යාපෘතිය වෙනුවෙන් නොමිලේ ම තමන්ගේ දායකත්වය ලබා දුන් ජ්‍යේෂ්ඨ ක්‍රිකට් ක්‍රීඩක චමින්ද වාස්.\nමෙම එළිදැක්වීම සඳහා සියලු මාධ්‍යවලට ආරාධනා කර තිබුණු අතර, ගොඩයමු ව්‍යාපෘතිය පිළිබඳ ඕනෑ ම ප්‍රශ්නයක් ඇසීමට එහි දී අවකාශ සලසා තිබුණා.\nඑහි දී මෙම ව්‍යාපෘතිය ගැන ප්‍රශ්ණ ගණනාවක් පැමිණ තිබූ පිරිස විසින් ඉදිරිපත් කිරීම නිසා සභාව උණුසුම් මුහුණුවරක් ද ගනු ලැබුණා.\n'ගොඩයමු' සාමූහිකය පෙනී සිටින මූලික අවම ආර්ථික ප්‍රතිසංස්කරණ පහතින්\nසියල්ල රජයෙන් ලබා දිය යුතු යැයි සිතන සුබසාධනවාදී ජාතික මානසිකත්වයෙන් ගැලවීම.\nරාජ්‍ය සේවයේ බඳවාගැනීම් වහා නතර කිරීම සහ රාජ්‍ය අංශය කාර්යක්ෂම කිරීම.\nපාඩු ලබන රාජ්‍ය ආයතන ජනතාකරණය කිරීම.\nආයෝජනවලට හිතකර පරිසරයක් නිර්මාණය කිරීම සහ බාධාකාරී නීතිරීති ප්‍රතිසංස්කරණය.\nඵලදායී, කාර්යක්ෂම සමාජ ආරක්ෂණ ජාලයක් ඇති කිරීම.\nගොඩයමු සාමූහිකයේ ආර්ථික ප්‍රතිසංස්කරණ පාදක වී ඇත්තේ, සාධාරණ සමාජයක් සඳහා වූ ව්‍යාපාරය විසින් යෝජනා කරන ලදුව පාර්ලිමේන්තුවේ බොහෝ පක්ෂවල නියෝජිතයන් විසින් පිළිගත් අවම ආර්ථික වැඩපිලිවෙල මතයි.\nමෙය කිසිදු දේශපාලන පක්ෂයකට සම්බන්ධ නොවූ පුරවැසි ක්‍රියාකාරීත්වයක් බව ගොඩයමු සාමූහිකය පවසනවා.\nමෙම ව්‍යාපෘතිය වෙනුවෙන් හැකි උපරිම සහයෝගය ලබා දෙමින් තමන් සමඟ අත්වැල් බැඳගන්නා මෙන් ගොඩයමු සාමූහිකය මෙහි දී සියලු මාධ්‍යවලින් ඉල්ලීමක් ද කරනු ලැබුවා.\nමහාචාර්ය රොහාන් සමරජීව, ධනනාත් ෆර්නැන්ඩො, රන්දුලා ද සිල්වා සහ චින්තන ධර්මදාස යන අය මෙහි දී ‍ගොඩයමු සාමූහිකය වෙනුවෙන් අදහස් දැක්වුවා.",
       "URL": "https://www.hirunews.lk/321156/ගොඩ-යමු-තේමා-ගීතය-සහ-ජාතික-පණිවිඩය-ජනගත-වෙයි",
       "Category": "Local News",
       "Parent URL": "https://www.hirunews.lk/local-news.php?pageID=712"
}