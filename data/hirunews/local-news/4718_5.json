{
       "Source": "hirunews",
       "Timestamp": "Monday, 09 January 2017 - 7:26",
       "Headline": "උමා ඔය බහුකාර්ය ව්‍යාපෘතියේ බලපෑම තවත් පිරිසකට",
       "News Content": "උමා ඔය බහුකාර්ය ව්‍යාපෘතියේ බලපෑම හේතුවෙන් තම නිවෙස් අහිමි වීමේ අවදානමක් මතුව ඇති තවත් පිරිසක් පිළිබඳ අදත් තොරතුරු වාර්තා වුණා.\nඒ බණ්ඩාරවෙල උඩපේරුව සහ පල්ලේපේරුව ආදි ප්‍රදේශ කිහිපයකින්.\nබණ්ඩාරවෙල - උඩපේරුවල පල්ලේපේරුව සහ කොළතැන්න යන ප්‍රදේශවල ජනතාව මෙම අවදානමට මුහුණ දී සිටිනවා.\nඋමාඔය  ව්‍යාපෘතියේ බලපෑම හේතුවෙන් බණ්ඩාරවෙල නගරයේ බොහොමයක් ගම්මාන මෙලෙස ඉරිතැලීමට ලක්ව තිබෙන්නේ කාලයක සිටයි.\nඋඩපේරුව සහ පල්ලෙපේරුව ඇතුළු මෙම ප්‍රදේශවල ජනතාව මෙලෙස අවදානමට ලක්ව ඇත්තේ මීට සති කිහිපයකට ඉහතදීයි.\nමේ වනවිට ප්‍රදේශයේ පොළව ඇතැම් ස්ථානවල ඉරිතැලීමකට ලක්ව ඇති අතර නිවෙස් ද ගිලාබැසීමේ අවදානමකට ලක්ව තිබෙනවා.\nජනතාව පවසන්නේ එම තත්ත්වය දිනෙන් දින වර්ධනය වන බවයි.\nනිවෙස් ඉරිතැලීමට ලක්වූ මුල් අවස්ථාවේදී පමණක් බලධාරීන් පැමිණ නිවාස පරීක්ෂා කර ගිය ද ඉන් අනතුරුව තමන් පිළිබඳව කිසිදු අවධානයක් යොමු නොවුණු බවට ජනතාව චෝදනා කරනවා.",
       "URL": "https://www.hirunews.lk/151605/උමා-ඔය-බහුකාර්ය-ව්‍යාපෘතියේ-බලපෑම-තවත්-පිරිසකට",
       "Category": "Local News",
       "Parent URL": "https://www.hirunews.lk/local-news.php?pageID=4718"
}