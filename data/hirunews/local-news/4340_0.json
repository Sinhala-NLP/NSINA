{
       "Source": "hirunews",
       "Timestamp": "Sunday, 03 September 2017 - 18:12",
       "Headline": "අද රාත්‍රියේත් පළාත් කිහිපයකට තද වැසි,  කුකුලේගඟ වාන් දොරටු විවෘතයි - නායයෑම් අවදානම තවදුරටත්",
       "News Content": "බස්නාහිර, දකුණ, සබරගමුව, මධ්‍යම සහ වයඹ යන පළාත්වලට අද රාත්‍රී කාලයේදී ගිගුරුම් සහිත වැසි ඇතිවිය හැකි බව කාලගුණ විද්‍යා දෙපාර්තමේන්තුව පවසනවා.\nදැඩි නියඟයකින් පසු උතුර පළාතේ ප්‍රදේශ කිහිපයකට ඊයේ රාත්‍රියේ සිට වැසි ඇද හැලෙමින් පවතින බවයි අප වාර්තාකරුවන් සඳහන් කළේ.\nමේ හේතුවෙන් ඇතැම් ප්‍රදේශවල මාර්ග පවා ජලයෙන් යට වී තිබෙනවා.\nතද වැසි හේතුවෙන් කළු ගඟ සහ අත්තනගලු ඔයේ ජල මට්ටම්ද පිටාර මට්ටමට පැමිණ ඇති බව ආපදා කළමනාකරණ මධ්‍යස්ථානය සඳහන් කළා.\nඑමෙන්ම කුකුළේගඟ ජලාශයේ වාන් දොරටුවක්ද විවෘත කෙරුණේ පවතින අධික වර්ෂාපතනයත් සමගයි.\nමේ නිසා පහත්බිම්වල ජීවත්වන ජනතාවට ඒ පිළිබඳව සැළකිල්ලෙන් සිටින ලෙස ආපදා කළමනාකරණ මධ්‍යස්ථානය දැනුම් දෙනවා.\nඑමෙන්ම ලක්ෂපාන ජල විදුලි බලාගාර ජල පෝෂක ප්‍රදේශවලට ඇදහැලුනු වර්ෂාවත් සමඟ එම ජලාශයේ එක් වාන් දොරටුවක් අද උදෑසන විවෘත කළ අතර, එය මේ වනවිට වසා දමා තිබෙනවා.\nපවතින වැසි සහිත කාලගුණ තත්වයත් සමඟ ජාතික ගොඩනැගිලි පර්යේෂණ සංවිධානය කළුතර, කෑගල්ල සහ රත්නපුර දිස්ත්‍රික්කවලට නිකුත් කළ නායයෑම් අවදානම තවදුරටත් ක්‍රියාත්මකයි.\nඑමෙන්ම වර්ෂාව පවතින අවස්ථාවක දිය නාමින් සිටි අඹු සැමි යුවළකට අකුණුසැර වැදීමෙන් කාන්තාව මිය ගොස් පිරිමි පුද්ගලයා බරපතල තත්ත්වයෙන් රෝහල් ගත කර තිබෙනවා.\nපොලීසිය සඳහන් කළේ පුනරීන් - ඉරනයිමාදා නගර් ප්‍රදේශයේ පදිංචි මෙම අඹු - සැමි යුවළ ඊයේ සවස සිය නිවස අසළ ඇති ළිඳකින් දිය නාමින් සිටියදී මෙලෙස අකුණු සැර වැදී ඇති බවයි.\nසිද්ධියෙන් මියගිය කාන්තාව 40 හැවිරිදි වියේ පසුවන අතර, ඇය සයදරු මවක්.\nමේ අතර අද උදෑසන 8.30 න් අවසන් වූ පැය 24 තුළ වැඩිම වර්ෂාපතනය ලැබී ඇත්තේ මතුගම ප්‍රදේශයටයි.\nඑය මිලිමීටර 140.3 ක්.",
       "URL": "https://www.hirunews.lk/170068/අද-රාත්‍රියේත්-පළාත්-කිහිපයකට-තද-වැසි-කුකුලේගඟ-වාන්-දොරටු-විවෘතයි-නායයෑම්-අවදානම-තවදුරටත්",
       "Category": "Local News",
       "Parent URL": "https://www.hirunews.lk/local-news.php?pageID=4340"
}