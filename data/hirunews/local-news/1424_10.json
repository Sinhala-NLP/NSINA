{
       "Source": "hirunews",
       "Timestamp": "Friday, 14 January 2022 - 20:26",
       "Headline": "බූස්ටර් මාත්‍රාව ගැන ඇති අඩු උනන්දුව, අනාගත අවදානමකට අත වැනීමක් බවට හෙළිදරව්වක්",
       "News Content": "පසුගිය 11 වැනි දා සිට 17 වැනි දා දක්වා ෆයිසර් බූස්ටර් එන්නත දීප ව්‍යාප්ත ව සියලුම සෞඛ්‍ය වෛද්‍ය නිලධාරී කාර්යාලවල සහ සියලු ම රජයේ රෝහල්වල උදේ 08 සිට රාත්‍රී 08 දක්වා ලබා දුන්නත් ඊට ජනතාව යොමුවීමේ ඉතා අඩුවක් පෙනෙන්නට ඇති වාර්තා වෙනවා.\nමේ බව සඳහන් කරමින්, විශේෂඥ වෛද්‍ය දිලිප් ලියනගේ සඳහන් කළේ, පළමු වැනි හා දෙවැනි මාත්‍රා ලබාගැනීම සඳහා ජනතාව තුළ පැවති උනන්දුව බූස්ටර් මාත්‍රාව ලබාගැනීම සඳහා නො මැති බව යි.\nකොවිඩ් මර්දනය සඳහා සිදු කරන එන්නත්කරණය ඉතා සාර්ථක ප්‍රතිඵල ලබා දෙන බවට වෛද්‍ය විද්‍යාත්මක ව තහවුරු කර තිබියදීත් මෙසේ ජනතාව ඒ ගැන උනන්දු නො වීම තුළින් සමාජය යළි ව්‍යසනයක් කරා යා හැකි බව යි විශේෂඥ වෛද්‍යවරයා අවධාරණය කළේ.\nපළමු සහ දෙවැනි මාත්‍රාව ලබා ගැනීමේ ප්‍රතිඵලයක් ලෙස තුන් වැනි රැල්ලේ දී මරණ අනුපාතිකය සහ සංකූලතා ඇති වීම ඉතා අඩු මට්ටමක පැවති බව සඳහන් කරන වෛද්‍යවරයා, මාස හයක් පමණ ගතවීමෙන් පසු කෙමෙන් අඩුවෙන ප්‍රතිශක්තිකරණය හමුවේ, නැවත රැල්ලක් පැමිණිය හොත් තත්ත්වය අවදානම් බව ප්‍රකාශ කරනවා.",
       "URL": "https://www.hirunews.lk/294034/බූස්ටර්-මාත්‍රාව-ගැන-ඇති-අඩු-උනන්දුව-අනාගත-අවදානමකට-අත-වැනීමක්-බවට-හෙළිදරව්වක්",
       "Category": "Local News",
       "Parent URL": "https://www.hirunews.lk/local-news.php?pageID=1424"
}