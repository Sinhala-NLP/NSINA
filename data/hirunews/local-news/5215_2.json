{
       "Source": "hirunews",
       "Timestamp": "Sunday, 10 January 2016 - 16:48",
       "Headline": "කඩවත වෙඩි තැබීමෙන් තුවාල ලැබූ පුද්ගලයා ජාතික රෝහලට",
       "News Content": "කඩවත - ගෝනහේන ප්‍රදේශයේ අද උදෑසන සිදුවූ වෙඩි තැබීමෙන් තුවාල ලැබූ අනෙක් පුද්ගලයා වැඩිදුර ප්‍රතිකාර සදහා කොළඹ ජාතික රෝහලට ඇතුළත් කර තිබෙනවා.\nමෙම වෙඩි තැබීමෙන් එක් පුද්ගලයෙකු ජීවිතක්ෂයට පත්වූ අතර, සිද්ධියට සම්බන්ධ පුද්ගලයින් අත්අඩංගුවට ගැනීම සදහා පරීක්ෂණ කණ්ඩායම් කිහිපයක් යොදවා ඇති බවයි පොලිසිය සදහන් කළේ.\nගෝනහේන - ශ්‍රී වර්ධනාරාම විහාරස්ථානය ආසන්නයේ මාර්ගයේ රැඳී සිටියදී මෙම වෙඩි තැබීම සිදුකර තිබුණේ මෝටර් රථ දෙකකින් ආයුධ සන්නද්ධව පැමිණි පිරිසක් විසින්.\nඑම අවස්ථාවේ මියගිය පුද්ගලයාට වෙඩි තබා කපාකොටා සැකකරුවන් පලාගොස් තිබුණා.\nවෙඩි වැදීමෙන් ජීවිතක්ෂයට පත්වුණේ ගෝනහේන ප්‍රදේශයේ පදිංචි සමන් ප්‍රියලාල් නමැති පුද්ගලයෙක්.\nඑහි සිටි තුවාල ලැබූ අනෙක් පුද්ගලයාට ද පැමිණි පිරිස වෙඩි තබා තිබූ අතර ඔහු දිවගොස් දිවි බේරා ගෙන තිබෙනවා.\nඑහෙත්, ඔහුගේ පාදයට වෙඩි වැදී ඇති අතර, කොළඹ ජාතික රෝහලේදී අද පස්වරුවේ ඔහුට ශල්‍යකර්මයක් සිදුකර තිබෙනවා.\nදෙපිරිසක් අතර, පවතින ආරවුලක් හේතුවෙන් මෙම වෙඩි තැබීම සිදුකර ඇති බවට පොලිසිය සැක පළ කරනවා.\nමියගිය පුද්ගලයාගේ පුත්‍රයෙකු පසුගිය මාසයේදී මාවරමංඩිය නගරයේදී පිරිසක් සමග ගැටුමක් ඇති කර ගෙන තිබෙනවා.\nඅනතුරුව ඔවුන් එම තරුණයාගේ නිවසට පැමිණ ඔහුට සහ මියගිය පුද්ගලයාට පහරදී ඇති බව සදහන්.",
       "URL": "https://www.hirunews.lk/123746/කඩවත-වෙඩි-තැබීමෙන්-තුවාල-ලැබූ-පුද්ගලයා-ජාතික-රෝහලට",
       "Category": "Local News",
       "Parent URL": "https://www.hirunews.lk/local-news.php?pageID=5215"
}