{
       "Source": "hirunews",
       "Timestamp": "Sunday, 10 January 2021 - 19:01",
       "Headline": "හෙට විවෘත වන පාසල් අධීක්ෂණයට විශේෂ වැඩපිළිවෙලක් (වීඩියෝ)",
       "News Content": "බස්නාහිර පළාත හා හුදකලා කරන ලද ප්‍රදේශය හැර අනෙකුත් සියලු ප්‍රදේශවල පාසල් හෙට (11) සිට ආරම්භ කෙරෙනවා.\nඅධ්‍යාපන අමාත්‍යාංශය ප්‍රකාශ කළේ කොරෝනා වසංගත තත්ත්වය පාලනය කරමින් හා දරුවන් ද ආරක්ෂා කර ගනිමින් නව සාමාන්‍ය තත්ත්වය යටතේ පාසල් සෞඛ්‍යාරක්ෂිත උපදෙස් අනුව මෙලෙස ආරම්භ කිරීමට නියමිත බවයි.\nමේ යටතේ ලබන 25 වනදා සිට බස්නාහිර පළාතේ හුදකලා ප්‍රදේශ හැර සෙසු පාසල් වල 11 වන ශ්‍රේණිය ආරම්භ කිරීමට ද සැලසුම් කර තිබෙනවා.\nඑසේම නව වසර සඳහා පළමු ශ්‍රේණියට සිසුන් ඇතුළත් කර ගැනීම පෙබරවාරි දෙවන සතියේ සිදුකෙරෙනු ඇති.\nපාසල් ආරම්භ කිරීම සම්බන්ධයෙන් මහජන සෞඛ්‍ය පරීක්ෂකවරුන්ගේ සංගමයේ සභාපති උපුල් රෝහණ ද මෙලෙස අදහස් පළ කර තිබුණා.\nකෙසේ වෙතත්, අධ්‍යාපන අමාත්‍ය මහාචාර්ය ජී.එල්.පීරිස් ප්‍රකාශ කළේ හෙට දිනයේ පාසල් විවෘත කිරීම සිදුවන්නේ දූදරුවන්ගේ සෞඛ්‍යාරක්ෂිත බව වෙනුවෙන් සියලු පියවරයන්ට එළඹීමෙන් පසුව බවයි.\nහෙට(11) සිට ආරම්භ වන පාසල්වල අධ්‍යාපන ක්‍රියාවලිය පවත්වාගෙන යාමේදී අනුගමනය කළ යුතු සෞඛ්‍යාරක්ෂිත ක්‍රියා පටිපාටියක් හඳුන්වාදීමට ද අධ්‍යාපන අමාත්‍යාංශය කටයුතු කළා.\nමේ අතර, නැගෙනහිර පළාතේ හුදකලා කළ ප්‍රදේශවල පිහිටි පාසල් 32 ක් හැර සෙසු පාසල්ද හෙට (11) ආරම්භ කරන බව නැගෙනහිර පළාත් ආණ්ඩුකාර අනුරාධා යහම්පත් ප්‍රකාශ කළා.",
       "URL": "https://www.hirunews.lk/259349/හෙට-විවෘත-වන-පාසල්-අධීක්ෂණයට-විශේෂ-වැඩපිළිවෙලක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2220"
}