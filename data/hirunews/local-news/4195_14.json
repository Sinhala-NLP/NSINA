{
       "Source": "hirunews",
       "Timestamp": "Wednesday, 29 November 2017 - 15:52",
       "Headline": "ප්‍රදේශ රැසකට වැසි සහ සුළං (ඡායාරූප)",
       "News Content": "අද පස්වරුවේ දිවයින පුරා තද වැසි සහ විටින් විට හමන තද සුළං බලාපොරොත්තු විය හැකි බව කාලගුණ විද්‍යා දෙපාර්තමේන්තුව ප්‍රකාශ කරනවා.\nඑම දෙපාර්තමේන්තුව නිකුත් කළ නවතම නිවේදනයේ දැක්වෙන්නේ බස්නාහිර සහ දකුණු මුහුදු ප්‍රදේශ ඇතුලූ දිවයින වටා මුහුදේ සුළං වේගයද පැයට කිලෝමීටර 70 - 80 දක්වා වැඩිවිය හැකි බවයි.\nධීවර සහ නාවික ප්‍රජාව ඒ පිළිබඳව අවධානයෙන් පසුවිය යුතු බව ඔවුන් දැනුම් දෙනවා.\nදිවයින ආශ්‍රිතව පැවති අඩු පීඩන කලාපය පීඩන අවපාතයක් බවට වර්ධනය වී ඇති අතර, එය දකුණු දිග වෙරළ ප්‍රදේශයෙන් ඉවතට ගමන් කරනු ඇතැයි අපේක්ෂිතයි.\nපවතින අධික වර්ෂාව හේතුවෙන් ඉහළ කොත්මලේ ජලාශයේ වාන් දොරටුවක්ද අද විවෘත කෙරුණා.\nමේ අතර මාතලේ සහ මහනුවර දිස්ත්‍රික්ක සඳහා ජාතික ගොඩනැගිලි පර්යේෂණ සංවිධානය නිකුත් කර ඇති නාය යාම් අනතුරු ඇගවීම අද මධ්‍යහ්න 12 ට ඉදිරි පැය 12 ක කාලය සඳහාත් දීර්ඝ කළ බවයි ජාතික ආපදා කළමනාකරණ මධ්‍යස්ථානය ප්‍රකාශ කළේ.\nඡායාරූප - හැටන් රංජිත් රාජපක්ෂ",
       "URL": "https://www.hirunews.lk/177222/ප්‍රදේශ-රැසකට-වැසි-සහ-සුළං-ඡායාරූප",
       "Category": "Local News",
       "Parent URL": "https://www.hirunews.lk/local-news.php?pageID=4195"
}