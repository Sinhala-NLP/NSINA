{
       "Source": "hirunews",
       "Timestamp": "Thursday, 09 February 2023 - 6:44",
       "Headline": "තුර්කියේ ජනාධිපතිවරයා ගැන කණස්සල්ල වඩවමින් භූමිකම්පාවෙන් මිය ගිය ගණන 15,000 පන්නයි",
       "News Content": "දකුණු දිග තුර්කියේ සහ සිරියාවේ සිදු වූ අති බිහිසුණු භූමිකම්පාව හේතුවෙන් සිදු වූ මරණ සංඛ්‍යාව මේ වන විට 15,000 ඉක්මවා ගොස් තිබෙන බව විදෙස් මාධ්‍ය වාර්තා කරනවා.\nවිදෙස් මාධ්‍ය වාර්තා කළේ, භූ කම්පනයෙන් තවත් 40,000කට අධික සංඛ්‍යාවක් තුවාල ලබා ඇති බවයි.\nමේ අතර ඉකුත් සඳුදා සිදු වූ රික්ටර් පරිමාණයේ 7.8ක මෙම භූමිකම්පාව සම්බන්ධයෙන් තුර්කියේ රජය මුලින් දැක් වූ ප්‍රතිචාරයේ ගැටළු සහගත බව තුර්කියේ ජනාධිපති රිසෙෆ් තායිප් එඩුවාන් ඊයේ (08) පිළිගනු ලැබුවා.\nගලවා ගැනීම් මෙහෙයුම්වල මන්දගාමීභාවය හේතුවෙන් කෝපයට පත්ව සිටින තුර්කියේ වැසියන් අමතමින් ආපදා කලාපයේ සංචාරයේ නියැලුණු ජනාධිපති එඩුවාන් පැවසුවේ, මේ වන විට ගලවා ගැනීම් මෙහෙයුම් දැන් සාමාන්‍ය පරිදි ක්‍රියාත්මක වන බවත් ආපදාවලට ලක් වූ කිසිවෙක්ට නිවාස අහිමි නොවන බවයි.\nකෙසේ නමුත් විදෙස් මාධ්‍ය වාර්තා කරන්නේ මෙම ව්‍යසනයත් සමග එළඹෙන මැයි මාසයේ දී මැතිවරණයකට මුහුණ දීමට සිටින එඩුවාන් සම්බන්ධයෙන් තුර්කියේ වැසියන් තුළ කළකිරීමක් ගොඩ නැගෙමින් පවතින බවයි.\nමේ අතර විශේෂඥයින් අනතුරු අඟවන්නේ 2011 දී පුද්ගලයින් 20,000කට ආසන්න සංඛ්‍යාවකට මරු කැඳ වූ ජපාන භූමිකම්පාවට ආසන්න මරණ සංඛ්‍යාවක් මෙම භූමි කම්පාව හේතුවෙන් ඇති විය හැකි බවයි.",
       "URL": "https://www.hirunews.lk/327006/තුර්කියේ-ජනාධිපතිවරයා-ගැන-කණස්සල්ල-වඩවමින්-භූමිකම්පාවෙන්-මිය-ගිය-ගණන-15000-පන්නයි",
       "Category": "Local News",
       "Parent URL": "https://www.hirunews.lk/local-news.php?pageID=548"
}