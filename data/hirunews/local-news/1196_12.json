{
       "Source": "hirunews",
       "Timestamp": "Monday, 02 May 2022 - 13:26",
       "Headline": "අරලියගහ මැදුරේ පිරිත් විකාශය නවතියි (වීඩියෝ)",
       "News Content": "මෙරට ක්‍රියාත්මක ජනතා විරෝධතාවන්ට සහාය පළ කරමින් ඇමරිකාව ඇතුලු විදෙස් රටවල් කිහිපයක ද විරෝධතා පවත්වා තිබෙනවා.\nඇමරිකා එක්සත් ජනපදයේ සියලුම ප්‍රාන්තවල උසස් අධ්‍යාපනය හදාරණ සිසුන් ඇතුලු පිරිස් ඊයේ (01) දියත් කළ විරෝධතාවක් අතරතුර ගාලු මුවදොර අරගල භූමියේ විරෝධතාවයේ නිරත පිරිස් ද වීඩියෝ තාක්ෂණය ඔස්සේ සම්බන්ධ කරගැනීමටයි පියවර ගැනුනේ.\nලන්ඩන් නුවර සිට ඊයේ විරෝධතාවක් පැවැත්වුණේ මෙරට ක්‍රියාත්මක ජනතා විරෝධතාවලට සහාය පළ කරමින්.\nමේ අතර ඊයේ දින ජාතික වෘත්තිය සමිති මධ්‍යස්ථානය මගින් සංවිධාන කළ මැයි දින රැළිය ගාලු මුවදොර විරෝධතා භූමියේ දී පැවති ඊට එම සමිති මධ්‍යස්ථානයේ ජාතික සංවිධායක, හිටපු පළාත් සභා මන්ත්‍රී වසන්ත සමරසිංහ සහ පෙරටුගාමී සමාජවාදී පක්ෂයේ ප්‍රචාරක ලේකම් දුමින්ද නාගමුව ද එක්ව සිටියා.\nගාලු මුවදොර - විරෝධතාව 24 වන දිනට අද (04) ක්‍රියාත්මක වන අතර, අදත් උදෑසන සිටම විවිධ ක්‍ෂේත්‍ර නියෝජනය කරන පිරිස් එම භූමියට රැස්වෙමින් සිටින බවයි අප වාර්තාකරුවන් සඳහන් කළේ.\nමේ අතර සංචාරක මග පෙන්වන්නන් පිරිසක් මෙරට රැඳී සිටින විදේශීය සංචාරකයින් පිරිසක් ද සමඟ ගාලු මුවදොර අරගල භූමියට පැමිණෙමින් සිටින බව වාර්තාවනවා.\nඑසේම අග්‍රාමාත්‍යවරයාට ඉල්ලා අස්වන ලෙස බල කරමින් අරලියගහ මන්දිරය ඉදිරිපිට ආරම්භ කළ මයිනාගෝගම විරෝධතාව අද (02) හත්වන දිනටත් ක්‍රියාත්මකයි.\nවිරෝධතාව ආරම්භයේදී අරලියගහ මන්දිරය මගින් ශබ්ද විකාශන යන්ත්‍ර හරහා පිරිත් විකාශය කිරීමට ද කටයුතු කළ අතර, එය ඊයේ දිනයේ සිට නවතා දමා තිබෙනවා.",
       "URL": "https://www.hirunews.lk/303324/අරලියගහ-මැදුරේ-පිරිත්-විකාශය-නවතියි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1196"
}