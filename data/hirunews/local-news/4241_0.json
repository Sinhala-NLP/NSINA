{
       "Source": "hirunews",
       "Timestamp": "Wednesday, 01 November 2017 - 15:59",
       "Headline": "අවුකන පිළිම වහන්සේ ආරක්ෂා කිරීමට ඇමති අඛිලගෙන් පියවර",
       "News Content": "අවුකන පිළිමය ආවරණය කරමින් ඉදිකර ඇති යකඩ තහඩු සහිත වහලය හේතුවෙන් එම ස්ථානයට අකුණු පතිත වීමේ අවදානමක් පවතින බවට ලද තොරතුරු අනුව ඒ සම්බන්ධයෙන් වහා පියවර ගන්නා ලෙස අධ්‍යාපන අමාත්‍ය අකිල විරාජ් කාරියවසම් පුරා විද්‍යා දෙපාර්තමේන්තුවට සහ අදාළ අංශ වෙත උපදෙස් ලබා දී තිබෙනවා.\nඅකුණු සැර නිසා අවුකන බුදු පිළිම වහන්සේට අවදානමක් පවතින බවයි අද(01) පෙරවරුවේ හිරු වාර්තා කළේ.\nඅවුකන රජමහා විහාරාධිපති ශාස්ත්‍රවේල්ලියේ ධම්මකිත්ති නාහිමියෝ පවසන්නේ අවුකන බුදු පිළිම වහන්සේගේ ආවරණය සඳහා 2015 වසරේ ඉදිකර ඇති යකඩ තහඩු සහිත වහලය නිසා එම ස්ථානයට නිරන්තරයෙන් අකුණු සැර වදින බවයි.\nමේ දිනවල පවතින කාලගුණ තත්වය මත දිගින් දිගටම  විශාල වශයෙන් අකුණු සැර වදින බවත් මීට දින කිහිපයකට ඉහත දී මෙම වහලයට අකුණු පහර එල්ලවූ  බවත් උන් වහන්සේ කියා සිටියා.\nමිට අමතරව වහලය නිසියාකාරව සවි නොකිරීම නිසා වහලය මතින් වෑස්සෙන ජලය  බුදු පිළිම වහන්සේ පිහිටි මලුවට පතිත වන බව ද විහාරාධිපති නාහිමියන් පැවසුවා.\nජනාධිපතිවරයා ඇතුළු වගකිව යුතු බළධාරීන් මෙහි පවතින අවදානම පිළිබඳ  දැනුම්වත් කර ඇතත් මෙතෙක් කිසිදු  බලධරයෙකුගේ අවධානයක්  යොමු නොවූ බවයි ශාස්ත්‍රවේල්ලියේ ධම්මකිත්ති නාහිමියෝ ප්‍රකාශ කළේ.\nඅවුකන බුද්ධ ප්‍රතිමාවට අකුණක් මගින් යම්කිසි හෝ හානියක් සිදු වුවහොත් එහි වගකීම විෂය භාර අමාත්‍යවරයා විසින් දැරිය යුතු බවත් උන් වහන්සේ පවසනවා.\nමේ සම්බන්ධයෙන් නිවේදනයක් නිකුත් කරමින් අධ්‍යාපන අමාත්‍යංශය කියා සිටියේ,  මේ සම්බන්ධයෙන් කරුණු සොයාබැලීම සඳහා අදාළ විශේෂඥ කණ්ඩායමක් අනුරාධපුරයට පිටත් කර යැවීමට පුරා විද්‍යා අධ්‍යක්ෂ ජනරාල් මහාචාර්ය පී බී මණ්ඩාවල  පියවර ගෙන තිබෙන බවයි.\nමේ දිනවල පවත්නා දැඩි වර්ෂාව සහිත කාලගුණ තත්වයත් සමඟ අදාළ ප්‍රදේශයට වැඩි වශයෙන් අකුණු අනතුරු පැවතීමේ අවදානමක් පවතින බවට අවුකන රජමහා විහාරාධිපති හිමියන් ද ප්‍රකාශ කොට තිබු බව එම නිවේදනයේ සඳහන්.\nමෙවැනි ලෝක පූජිත බෞද්ධ උරුමයන් රැකගැනීම සම්බන්ධව සියලු දෙනා වගකීමෙන් යුතුව කටයුතු කිරීමේ වැදගත්කම අවධාරණය කර ඇති අධ්‍යාපන  අමාත්‍යවරයා, මේ සම්බන්ධයෙන් ගන්නා ඉදිරි ක්‍රියාමාර්ග පිළිබඳ කඩිනම් වාර්තාවක් තමා වෙත ලබාදෙන ලෙස ද පුරා විද්‍යා අධ්‍යක්ෂ ජනරාල් මහාචාර්ය පී බී මණ්ඩාවල ට  උපදෙස් ලබා දී තිබෙනවා.",
       "URL": "https://www.hirunews.lk/175008/අවුකන-පිළිම-වහන්සේ-ආරක්ෂා-කිරීමට-ඇමති-අඛිලගෙන්-පියවර",
       "Category": "Local News",
       "Parent URL": "https://www.hirunews.lk/local-news.php?pageID=4241"
}