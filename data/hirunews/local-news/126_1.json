{
       "Source": "hirunews",
       "Timestamp": "Friday, 04 August 2023 - 14:25",
       "Headline": "වකුගඩු සැත්කමින් මියගිය පුංචි ෆස්ලින්ගේ මරණ පරික්ෂණය සිදුකර ඇත්තේ තහනමට ලක්වූ වෛද්‍යවරයෙක්  (වීඩියෝ)",
       "News Content": "රිජ්වේ ආර්යා ළමා රෝහලේදී සිදුකළ වකුගඩු සැත්කමකින් පසු මියගිය හම්දි ෆස්ලින් නම් තුන් හැවිරිදි දරුවාගේ පශ්චාත් මරණ පරීක්ෂණය සිදුකර ඇත්තේ වැඩ තහනමට ලක්ව සිටින කොළඹ අධිකරණ වෛද්‍ය නිලධාරී රුහුල් හක් විසින් බව හෙළිවී තිබෙනවා.\nශ්‍රී ලංකා වෛද්‍ය සභාවේ සභාපති මහාචාර්ය වජිර දිසානායකගෙන් අප කළ විමසීමකදී ඔහු කියා සිටියේ අදාළ වැඩ තහනම පනවනු ලැබුවේ පසුගිය වසරේ දෙසැම්බර් මාසයේදී බවයි.\nවෛද්‍ය සභාව විසින් පැනවූ එම නියෝගය ක්‍රියාත්මක කිරීමේ බලය ඇත්තේ සෞඛ්‍ය අමාත්‍යාංශය ඇතුලු අදාළ ආයතනවලට බව ඔහු සඳහන් කළා.\nඅදාළ දරුවාගේ පශ්චාත් මරණ පරීක්ෂණය කොළඹ අධිකරණ වෛද්‍ය නිලධාරී රුහුල් හක් විසින් සිදුකර තිබූ අතර, මරණ පරීක්ෂණ වාර්තාවෙන් හම්දි ෆස්ලින් එක් වකුගඩුවක් සහිතව උපත ලබා ඇති බවට සඳහන් කර තිබුණා.\nකෙසේ වෙතත් පසුගියදා පැවති නඩු විභාගයේදී අගතියට පත් පාර්ශවය වෙනුවෙන් පෙනී සිටි නීතීඥවරයා කියා සිටියේ අදාළ පශ්චාත් මරණ පරීක්ෂණ වාර්තාව අසත්‍යය හා පදනම් විරහිත වාර්තාවක් බවයි.\nදරුවා රෝහලට ඇතුළත් කළ පසු හා ඊට පෙර සී ටී ස්කෑන් පරීක්ෂණ ඇතුලු පරීක්ෂණ 15 ක් සිදුකර ඇති බව සඳහන් කළ නීතීඥවරයා එම දරුවාට වම සහ දකුණ ලෙස වකුගඩු දෙකක් පිහිටා තිබූ බව සනාථ වී ඇති බව සඳහන් කර තිබෙනවා.\nඑහිදී කොළඹ අතිරේක මහේස්ත්‍රාත් රජීන්ද්‍රා ජයසූරිය නියෝග කළේ අධිකරණ වෛද්‍ය නිලධාරීවරයාගේ වාර්තාව මත පමණක් පදනම්ව මරණය සම්බන්ධයෙන් තීරණයක් ගත නොහැකි බවයි.\nඑබැවින් දරුවාගේ සියලු වෛද්‍ය වාර්තා කැඳවන ලෙස මහේස්ත්‍රාත්වරිය පොලිසියට නියෝග කළා.\nකෙසේ වෙතත් පශ්චාත් මරණ පරීක්ෂණය පැවැත්වූ වෛද්‍ය රුහුල් හක්ට වෛද්‍ය සභාව විසින් පනවා ඇති තහනම ක්‍රියාත්මක නොකිරීම සම්බන්ධයෙන් රජයේ ප්‍රවෘත්ති දෙපාර්තමේන්තුවේ අද පැවති මාධ්‍ය හමුවකට එක්ව සිටි සෞඛ්‍ය අමාත්‍යාංශයේ අතිරේක ලේකම් වෛද්‍ය සමන් රත්නායකගෙන් අප විමසීමක් කළා.",
       "URL": "https://www.hirunews.lk/343593/වකුගඩු-සැත්කමින්-මියගිය-පුංචි-ෆස්ලින්ගේ-මරණ-පරික්ෂණය-සිදුකර-ඇත්තේ-තහනමට-ලක්වූ-වෛද්‍යවරයෙක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=126"
}