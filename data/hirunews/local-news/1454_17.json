{
       "Source": "hirunews",
       "Timestamp": "Sunday, 02 January 2022 - 13:16",
       "Headline": "පාසල් ප්‍රවාහන ගාස්තු සියයට විස්සකින් ඉහළ නැංවීමට සැරසේ",
       "News Content": "ඉන්ධන මිල වැඩිවීමත් සමඟ පාසල් වෑන් රථ ගාස්තුද ඉහළ නැංවිය යුතු බව පාසල් ළමයින් ප්‍රවාහන සංගම් පවසනවා.\nකෙසේ වෙතත් ඇතැම් පාසල් ප්‍රවාහන සංගම් සඳහන් කළේ මේ මොහොතේ පාසල් වෑන් රථ ගාස්තු ඉහළ දැමීමක් සිදු නොකළ යුතු අතර, ඉදිරියේදී ඒ පිළිබඳ තීරණයක් ගත යුතු බවයි.\nරජය විසින් පසුගියදා ඉන්ධන මිල ගණන් ඉහළ දැමීම නිසා හෙට (03) ආරම්භ වන නව පාසල් වාරයේ සිට ප්‍රවාහන ගාස්තු වැඩිකළ යුතු බවයි අන්තර් පළාත් පොදු පාසල් ළමයින් ප්‍රවාහන සංගමය ප්‍රකාශ කළේ.\nඑහි සභාපති රුවන් ප්‍රසාද් හිරු ප්‍රවෘත්ති අංශයට කියා සිටියේ පාසල් ළමයින් ප්‍රවාහනය කිරීමේ ගාස්තුව සියයට 20 කින් වැඩි විය යුතුවයි.\nඑමෙන්ම සමස්ත ලංකා පාසල් ළමයින් ප්‍රවාහන සංගමයේ සභාපති මල්ශ්‍රී ද සිල්වා ප්‍රකාශ කළේ ඉන්ධන මිල ඉහළ යාම නිසා සාධාරණ මිල ගණන් යටතේ පාසල් ප්‍රවාහන ගාස්තුව වැඩි කිරීමට තම සංගමයේ සාමාජිකයින්ට දැනුම්දී ඇති බවයි.\nකෙසේ නමුත් සමස්ත ලංකා අන්තර් දිස්ත්‍රික් පාසල් ළමයින් ප්‍රවාහන සේවා සංගමය සඳහන් කළේ මේ මොහොතේ පාසල් ප්‍රවාහන ගාස්තු වැඩි නොකළ යුතු බවයි.\nදෙමාපියන් දැඩි අසීරුතා මධ්‍යයේ සිය දෛනික කටයුතු සිදුකරන බැවින් ඉදිරියේදී මිල වැඩිකිරීමක් සම්බන්ධයෙන් තීරණයක් ගන්නා බව ද එම සංගමයේ සභාපති එන්.එන්.කේ. හරිස්චන්ද්‍ර හිරු ප්‍රවෘත්ති අංශයට ප්‍රකාශ කළා.",
       "URL": "https://www.hirunews.lk/292815/පාසල්-ප්‍රවාහන-ගාස්තු-සියයට-විස්සකින්-ඉහළ-නැංවීමට-සැරසේ",
       "Category": "Local News",
       "Parent URL": "https://www.hirunews.lk/local-news.php?pageID=1454"
}