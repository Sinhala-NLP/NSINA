{
       "Source": "hirunews",
       "Timestamp": "Monday, 31 January 2022 - 15:04",
       "Headline": "මිරිස්ස වෙරළ තීරයේ පියැඹූ ඩ්‍රෝන යානාව ආවේ කොහෙන් ද ?",
       "News Content": "මිරිස්ස සංචාරක කලාප වෙරළ තීරයේ ඩ්‍රෝන යානාවක් මෙහෙයවමින් ඡායාරූප ගනිමින් සිටි, රුසියානු ජාතික සංචාරකයකු එම වෙරළ තීරයේ රාජකාරියේ නිරතව සිටි වෙරළාරක්ෂක බලකා නිලධාරීන් විසින් අත්අඩංගුවට ගෙන තිබෙනවා.\nපසුව අදාළ සංචාරකයා මිරිස්ස පොලිසිය වෙත භාර දුන් බවයි වාර්තා වන්නේ.\nමෙලෙස ඩ්‍රෝන යානාවක් හසුරුවමින් මිරිස්ස අවට කලාපයේ ඡායාරූප ගෙන ඇත්තේ රුසියානු ජාතික සංචාරක ඡායාරූප ශිල්පියකු බවයි වාර්තා වන්නේ.\nඔහු සිය නිවාඩුව ගත කිරීම සඳහා මෙරටට පැමිණ ඇති අතර මෙරට දර්ශනීය ස්ථාන රූගත කිරීම ද ඔහුගේ සංචාරයේ එක් අරමුණක්.\nඅදාළ සංචාරකයා අත්අඩංගුවට ගැනීම සම්බන්ධයෙන් අදහස් දැක්වූ මිරිස්ස ‍ප්‍රදේශයේ ප්‍රකට සංචාරක හෝටලයක අධිපතිවරයෙකු කියා සිටියේ මේ වන විට කොවිඩ් ව්‍යසනයෙන් ඇද වැටී තිබුණු සංචාරක ව්‍යාපාරය ක්‍රම ක්‍රමයෙන් හිස ඔසවද්දී මේ ආකාරයෙන් දුරදිග නොබලා සිදු කරන අත්අඩංගුවට ගැනීම් සහ පීඩාවට පත් කිරීම් මෙරට සංචාරක කර්මාන්තයට අයහපත් ලෙස බලපානු ඇති බවයි.\nඑමෙන්ම මෙම රුසියානු ජාතික ඡායාරූප ශිල්පියා වැනි සංචාරක ඡායාරූප ශිල්පීන් හරහා මෙරට සංචාරක ව්‍යාපාරයට ඉතා ඉහළ ජාත්‍යන්තර ප්‍රචාරණයක් ලැබෙන බවත් ඔහු සඳහන් කළා.\nශ්‍රී ලංකාව තුළ ඡායාරූපකරණයේ සහ වීඩියෝකරණයේ නිරත වන සංචාරකයින් සඳහා නිකුත් කරන අවසර පත්‍ර ක්‍රමවේදයක් හඳුන්වා දීම සංචාරක මණ්ඩලය විසින් සිදුකළ යුත්තක් බව‍යි ඔහු වැඩිදුරටත් පැවසුවේ.\nවිශේෂයෙන්ම මේ වන විට ලෝ පුරා සංචාරකයින්, සංචාරක බ්ලොග් සහ සංචාරක ව්ලොග්, කෙටි සංචාරක චිත්‍රපට නිපදවන්නන් අතිබහුතරයක් ඩ්‍රෝන කැමරා භාවිත කරන බවත් ඔවුන්ට මෙම කැමරා නිදහසේ භාවිතා කිරීමට අවශ්‍ය පරිසරය මෙරට අදාළ අංශ විසින් සකසා දිය යුතු බවත් ඔහු අවධාරණය කළා.",
       "URL": "https://www.hirunews.lk/295785/මිරිස්ස-වෙරළ-තීරයේ-පියැඹූ-ඩ්‍රෝන-යානාව-ආවේ-කොහෙන්-ද",
       "Category": "Local News",
       "Parent URL": "https://www.hirunews.lk/local-news.php?pageID=1384"
}