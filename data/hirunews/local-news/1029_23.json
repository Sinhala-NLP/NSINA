{
       "Source": "hirunews",
       "Timestamp": "Monday, 11 July 2022 - 9:42",
       "Headline": "ලිට්‍රෝ  ගෑස් මිල රුපියල් 50 කින් ඉහළට -  අද සහ හෙට කොළඹට බෙදයි (වීඩියෝ)",
       "News Content": "මෙරටට පැමිණි නෞකාවේ අඩංගු ගෑස් කොළඹ සහ තදාසන්න ප්‍රදේශවලට බෙදාහැරීමේ කටයුතු අද (11) සහ හෙට (12) සිදු කරන බව ලිට්රෝ සමාගම පවසනවා.\nඑමෙන්ම අනෙකුත් ප්‍රදේශ සඳහා අනිද්දා (13) සිට ගෑස් බෙදාහරින බවයි එම සමාගම නිකුත් කළ නිවේදනයක දැක්වෙන්නේ.\nමේ අතර ගෑස් සිලින්ඩර මිලදී ගැනීමට පැමිණිමේදී මැයි මස විදුලි බිල්පත ඉදිරිපත් කිරීම අනිවාර්ය කර ඇති අතර, අනවශ්‍ය ලෙස තොග රැස්කිරීම වළක්වාලීම සඳහා එම පියවර ගත් බව ලිට්රෝ සමාගම ප්‍රකාශ කළා.\nඑමෙන්ම ලිට්රෝ ගෑස් සමාගම සිය කිලෝග්‍රෑම් 12.5 ගෘහස්ථ ගෑස් සිලින්ඩරයක මිල අද සිට රුපියල් 50 කින් ඉහළ දමා තිබෙනවා.\nඒ අනුව රුපියල් 4,860 ක් ව පැවති එම ගෑස් සිලින්ඩරයක නව මිල 4,910 ක් දක්වා ඉහළ යන බවයි එම සමාගම සඳහන් කළේ.\nකෙසේ වෙතත් කිලෝග්‍රෑම් පහ සහ 2.5 ගෑස් සිලින්ඩරවල මිල ගණන්වල කිසිදු වෙනසක් සිදු කර නැහැ.\nමේ අතර ලබන 16 වනදාද මෙටි්‍රක් ටොන් 3,200 ක තවත් ගෑස් නෞකාවක් දිවයිනට පැමිණීමට නියමිත බවයි ලිට්රෝ සමාගමේ සභාපති මුදිත පීරිස් සඳහන් කළේ.\nගෑස් සැපයුම සහ බෙදාහැරීම සම්බන්ධයෙන් ඔහු අද මාධ්‍ය වෙත ප්‍රකාශයක් කරමින් කියා සිටියේ මේ මස 31 වනදා වනවිට ගෑස් හිඟය සියයට සියයකින් අවසන් කිරීමට හැකිවනු ඇති බවයි.\nමේ අතර තවදුරටත් ඉන්ධන ලබාගැනීම සඳහා දිවයින පුරා ජනතාව පිරවුම්හල් අසළ දිගු පෝලිම්වල රැඳී සිටිනවා.\nඩීසල් තොගයක් රැගත් බවුසරයක් අද උදෑසන 6.30 ට පමණ හපුතලේ - බණ්ඩාරවෙල ප්‍රධාන මාර්ගයේ හපුතලේ මුස්ලිම් විද්‍යාලය අසළ දී අනතුරට ලක්වුණා.\nවංගු සහිත මාර්ගයේ බවුසරය පෙරළී ගොස් අනතුරට ලක්ව ඇති අතර, බවුසරයෙන් කාන්දු වූ ඩීසල් මාර්ගය පුරා ගලාගිය අතර, ප්‍රදේශවාසීන් එම කාන්දුවූ ඉන්ධන එක්රැස් කරගැනීමට කටයුතු කළ බවයි අප වාර්තාකරු සඳහන් කළේ.\nමේ අතර මාර්ග අංක 138, හෝමාගම - පිටකොටුව බස් රථ අද ධාවනයෙන් ඉවත්වී වර්ජනයක නිරතවුණේ ඉන්ධන ලබාදෙන ලෙස ඉල්ලමින්.\nපෞද්ගලික බස් රථ සඳහා අද දිනයේ ලංගම ඩිපෝ හරහා ඉන්ධන ලබාදෙන බවට දැනුම්දී ඇති බව ලංකා පෞද්ගලික බස් හිමියන්ගේ සංගමය සඳහන් කළා.\nකෙසේ වෙතත් දින ගණනාවක සිට ඩීසල් නොමැතිව පෞද්ගලික බස් රථ දස දහසකට වැඩි ප්‍රමාණයක් මේ වනවිට ධාවනයෙන් ඉවත්ව සිටින බවයි එම සංගමයේ සභාපති ගැමුණු විජේරත්න කියා සිටියේ.\nඅද දිනයේ පෞද්ගලික බස් රථ සියයට 5 ක ප්‍රමාණයක් ධාවනයට එක් කර තිබූ අතර, ධාවනය වූ බස් රථවලද ප්‍රමාණය ඉක්මවා මගීන් ප්‍රවාහනය කළ අයුරු දක්නට ලැබුණා.",
       "URL": "https://www.hirunews.lk/309677/ලිට්‍රෝ-ගෑස්-මිල-රුපියල්-50-කින්-ඉහළට-අද-සහ-හෙට-කොළඹට-බෙදයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1029"
}