{
       "Source": "hirunews",
       "Timestamp": "Friday, 09 December 2022 - 21:35",
       "Headline": "හිරුට තුති පුදා කිරිබත් කැපූ සේවකයෝ (වීඩියෝ)",
       "News Content": "භූ විද්‍යා සමීක්ෂණ හා පතල් කාර්යාංශ සේවකයින් අද (09) එම කාර්යාලය ඉදිරිපිට රතිඤ්ඤා දල්වමින්, සිය සතුට පළ කළා.\nඒ, හිරු සී.අයි.ඒ.හරහා සිදුකළ හෙළිදරව්වෙන් පසු එහි අධ්‍යක්ෂ ජනරාල් හා සභාපතිවරයාව ඉවත් කිරීම සම්බන්ධවයි.\nභූ විද්‍යා හා පතල් කාර්යාංශයේ අධ්‍යක්ෂ ජනරාල් සජ්ජන ද සිල්වා විසින් මුතූර් සාෆි නගර් හි දුෂිත වැලි ගණුදෙනුවකට බලපත්‍ර නිකුත් කිරීම ඇතුළු වංචා දුෂණ හෙළි කිරීමත් සමග ඔහුව අනිවාර්ය නිවාඩු යැවීමටයි කටයුතු කෙරුණේ.\nඒ සමග සාෆි නගර් වැලි බලපත්‍රය ලබාගත් භූ විද්‍යා කාර්යාංශයේ සභාපතිවරයාව ද එම තනතුරින් ඉවත් කිරීමට පියවර ගැනුණා.\nඑම තීන්දුව ඊයේ රාත්‍රී හිරු ප්‍රවෘත්ති විකාශයෙන් දැනුවත්වීමත් සමග අද පෙරවරුවේ බත්තරමුල්ල භූ විද්‍යා සමීක්ෂණ හා පතල් කාර්යාංශය ඉදිරිපිට උත්සව සිරියක් ගත්තා.\nභූ විද්‍යා කාර්යාංශ සේවකයන් කාර්යාලය ඉදිරිපිට සිය සතුට සැමරීමට සුදානම් වෙද්දී ඊයේ සේවයෙන් ඉවත් කළ එහි සභාපති සෙනරත් හේවගේ ප්‍රසාද් මංජුල කාර්යාලයෙන් පිටතට ගිය අයුරු ද දක්නට ලැබුණා.\nසභාපතිවරයා කාර්යාංශයෙන් ඉවත් වනවිට රාජකාරී අවශ්‍යතා මත බව පවසමින් ඔහුට නිකුත් කර තිබු ඩබ්ලිව්.පී. පීජේ 6152 රථය ද වෙනත් පුද්ගලයෙකු විසින් කාර්යාංශ භූමියෙන් පිටතට රැගෙන යන අයුරු දැකගත හැකි වුණා.\nඊට අමතරව සභාපතිවරයා පිටවයාමට පෙර ඊයේ සිට බලපැවැත්වෙන පරිදි භූ විද්‍යා ප්‍රාදේශීය කාර්යාල කිහිපයක රෙජිස්ට්‍රාර්වරුන්ට ස්ථාන මාරු ලිපි ලබා දී ඇති බවට ද හිරු සී.අයි.ඒ.තොරතුරු අනාවරණය කර ගත්තා.\nඑම ස්ථාන මාරු අතර සභාපතිවරයාගේ දුෂිත සාෆි නගර් වැලි බලපත්‍රයේ අයදුම් පත භාරගත් රෙජිස්ට්‍රාර්වරිය ද සිටින බවටයි තොරතුරු හෙළි වුයේ.\nමේ අතර භූ විද්‍යා කාර්යාංශයේ අධ්‍යක්ෂ ජනරාල්වරයා අනිවාර්ය නිවාඩු යැවීම සම්බන්ධයෙන් කාර්යාංශයේ සේවක පිරිස කාර්යාලය ඉදිරිපිට කිරිබත් මේසයක් විවෘත කර ප්‍රදේශවාසීන්ට ද මෙලෙස සංග්‍රහ කර සිය සතුට පළ කළා.",
       "URL": "https://www.hirunews.lk/322322/හිරුට-තුති-පුදා-කිරිබත්-කැපූ-සේවකයෝ-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=677"
}