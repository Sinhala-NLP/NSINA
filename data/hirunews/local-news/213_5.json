{
       "Source": "hirunews",
       "Timestamp": "Tuesday, 04 July 2023 - 20:19",
       "Headline": "මුතු රාජා තායිලන්ත රජුගේ රැකවරණයට (වීඩියෝ)",
       "News Content": "මුතුරාජා හස්තියා සිය අනුග්‍රහය යටතට ගැනීමට තායිලන්තයේ මහ වජිරලොක්කෝන් රජු තීරණය කර තිබෙනවා.\nඒ අනුව හස්තියාගේ ප්‍රතිකාර කටයුතු සඳහා රාජකීය අරමුදලින් මුදල් වෙන්වනු ඇති බවයි තායිලන්ත මාධ්‍ය වාර්තා කළේ.\nපසුගිය ඉරිදා මෙරටින් රැගෙන ගොස් දැනට නිරෝධායනයේ පසුවන සක්සුරීන් හෙවත් මුතු රාජා හස්තියාගේ රෝග කිහිපයක් හදුනාගෙන ඇති බව ද එම මාධ්‍ය වාර්තාවල සඳහන්.\nමුතු රාජාගේ දකුණු ඇසේ සුද තිබීම, ඉදිරි වම් පාදය නැමිය නොහැකි වීම, උකුල ප්‍රදේශයේ ආසාදනයක් හටගැනීම සහ නියපොතු, යටිපතුල්වල ගැටලු මතුව තිබීම එම රෝග වනවා.\nකෙසේ වෙතත් ඊට ප්‍රතිකාර සැලැස්මක් සකස් කර ඇති බවත් මුතුරාජාගේ සමස්ත තත්ත්වය සාමාන්‍ය බවත් තායිලන්තයේ ලම්පෑන්ග් පළාතේ අලි සංරක්ෂණ මධ්‍යස්ථානයේ අධ්‍යක්ෂ සුරට්චායි ඉන්වයිට් ප්‍රකාශ කළා.\nඑමෙන්ම මුතුරාජා මේ වන විට හොදින් ආහාර ගන්නා බව ද තායිලන්ත මාධ්‍ය වැඩිදුරටත් සඳහන් කළා.\nමේ අතර තායි භාෂාවෙන් මුතුරාජා හස්තියා සමඟ ඇත්ගොව්වන් සුහදව අදහස් හුවමාරු කරගන්නා අතරවාරයේ වෙනත් බාහිර පුද්ගලයින්ට හස්තියා රැදී සිටින නිරෝධායන කලාපයට ඇතුළුවීම වළක්වමින් තහනම් පුවරුවක්ද ඉදිකර තිබෙනවා.\nමේ අතර මුතු රාජා හස්තියාගේ මුවාවෙන් පෙරහැර සංස්කෘතියට ගැරහීමට ඇතැම් සංවිධාන කටයුතු කරමින් සිටින බව අස්ගිරි පාර්ශවයේ නියෝජ්‍ය ලේඛකාධිකාරි පූජ්‍ය නාරම්පනාවේ ආනන්ද හිමි ප්‍රකාශ කළා.\nනිවේදනයක් නිකුත් කරමින් උන්වහන්සේ කියා සිටියේ එම සංවිධානවලට ඇතැම් භික්ෂුන් වහන්සේලා එක්ව සිටීම කණගාටුවට කරුණක් බවයි.",
       "URL": "https://www.hirunews.lk/340027/මුතු-රාජා-තායිලන්ත-රජුගේ-රැකවරණයට-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=213"
}