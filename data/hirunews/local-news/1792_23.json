{
       "Source": "hirunews",
       "Timestamp": "Tuesday, 27 July 2021 - 12:55",
       "Headline": "මෙන්ඩිස්, ගුණතිලක සහ දික්වැල්ලගෙන් විනය කමිටුවට ලිපියක්",
       "News Content": "එංගලන්ත ක්‍රිකට් සංචාරය අතරතුර කොරෝනා ජෛව බුබුළ උල්ලංඝනය කිරීමෙන් විනය කඩ කිරීමේ චෝදනා එල්ල වූ ශ්‍රී ලංකා ක්‍රීඩකයන් වන කුසල් මෙන්ඩිස්, ධනුෂ්ක ගුණතිලක සහ නිරෝෂන් දික්වැල්ල ක්‍රිකට් විනය කමිටුව වෙත ලිපියක් යොමුකර තිබෙනවා.\nඒ තමන්ට එල්ල වූ චෝදනාවලට පිළිතුරු සපයමින්.\nවිනය කඩ කිරීම හේතුවෙන් එම ක්‍රීඩකයන් තුන්දෙනා එංගලන්ත සංචාරය නිමවීමට පෙර දිවයිනට කැඳවනු ලැබූ අතර, ඔවුන්ට විමර්ශන නිමවනතුරු ක්‍රිකට් තහනමක් ද පනවනු ලැබුවා.\nශ්‍රී ලංකා ක්‍රිකට් ආයතනය ඔවුන් පිළිබඳව විමර්ශන සඳහා පංච පුද්ගල කමිටුවක් ද පත් කර තිබෙනවා.\nකුසල් මෙන්ඩිස්, නිරෝෂන් දික්වැල්ල, සහ ධනුෂ්ක ගුණතිලක  එංගලන්ත තරඟ සංචාරය අතර තුර එංගලන්තයේ ඩර්හැම් නුවර නවාතැන්ගෙන සිටින හෝටලයෙන් රාත්‍රී කාලයේ පිටතට පැමිණ සිටින ආකාරය දැක්වෙන වීඩියෝවක් පසුගියදා සමාජ මාධ්‍යයේ හුවමාරු වුණා.\nඔවුන් දැඩි කලබලකාරි ස්වරූපයකින් කටයුතු කරන ආකාරය එම වීඩියෝ පටයේ දිස්වන අතර උපනායක කුසල් මෙන්ඩිස්ගේ එක් අතක දුම්වැටියක් තිබෙන අයුරුද වීඩියෝවේ දිස් වුණා.",
       "URL": "https://www.hirunews.lk/278137/මෙන්ඩිස්-ගුණතිලක-සහ-දික්වැල්ලගෙන්-විනය-කමිටුවට-ලිපියක්",
       "Category": "Local News",
       "Parent URL": "https://www.hirunews.lk/local-news.php?pageID=1792"
}