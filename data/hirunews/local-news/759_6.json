{
       "Source": "hirunews",
       "Timestamp": "Thursday, 03 November 2022 - 18:55",
       "Headline": "කැළණිය සරසවියේ ජවිපෙ පෙරටුගාමීන් ගැටේ",
       "News Content": "කැළණිය විශ්ව විද්‍යාලයේ කන්නංගර නේවාසිකාගාරය තුළ දී ගැටුමක් ඇති වූ බව පවසමින් සිසුන් 05 දෙනෙකු රෝහල්ගත වී තිබෙනවා.\nජනතා විමුක්ති පෙරමුණ සහ පෙරටුගාමී යන පක්ෂ නියෝජනය කරන සිසුන් දෙපිරිසක් අතර ඇති වූ දේශපාලන මත ගැටුමක් දුරදිග යාමෙන් මෙම ගැටුම හට ගෙන ඇති බවයි එම විශ්වවිද්‍යාලයේ පාලනාධිකාරිය ප්‍රකාශ කළේ.\nපෙරේදා මෙම ගැටුම හට ගෙන ඇති අතර, එහිදී තවත් සිසුන් පිරිසක් විසින් සිසුන් 5 දෙනෙකු පමණ නේවාසිකාගාරය තුළ රඳවාගෙන තිබෙනවා.\nපසුව විශ්ව විද්‍යාල පාලනාධිකාරියේ මැදිහත් වීමෙන් ඔවුන් මුදවා ගෙන නිවෙස් වෙත පිටත් කර හැරීමටයි කටයුතු කර ඇත්තේ.\nඑහෙත් එම සිසුන් 05 දෙනා නිවෙස් වෙත නොගොස් ඊයේ හෝමාගම රෝහලට ඇතුළත් වී තිබෙනවා.\nඅප මේ පිළිබඳව එම රෝහලෙන් කළ විමසීමකදී එහි ප්‍රකාශකයෙකු කියා සිටියේ එලෙස ඇතුළත් වූ සිසුන් 05 දෙනෙකුගෙන් තිදෙනෙක් ප්‍රතිකාර ලබා රෝහලෙන් පිටව ගිය බවයි.",
       "URL": "https://www.hirunews.lk/319547/කැළණිය-සරසවියේ-ජවිපෙ-පෙරටුගාමීන්-ගැටේ",
       "Category": "Local News",
       "Parent URL": "https://www.hirunews.lk/local-news.php?pageID=759"
}