{
       "Source": "hirunews",
       "Timestamp": "Friday, 29 April 2022 - 18:50",
       "Headline": "අන්තර්වාර ආණ්ඩුවකට එකඟ නැහැ - විපක්ෂ නායක ජනමතය විමසයි - තර්ජනයක් ගැනත් හෙළිදරව්වක්(වීඩියෝ)",
       "News Content": "අන්තර්වාර රජයක් සමග එක්වීමට සමගි ජනබලවේගය විරුද්ධ බව විපක්ෂ නායක සජිත් ප්‍රේමදාස පවසනවා.\nඔහු මේ බව කියා සිටියේ නිදහසේ අරගලය තේමාවෙන් සමගි ජනබලවේගය මහනුවර සිට කොළඹට පැමිණෙන පාගමන අද සිව්වන දිනට දංඕවිට නගරයෙන් ආරම්භ කළ අවස්ථාවේදී අදහස් දක්වමින්.\nතමන්ට එල්ලවන තර්ජනයක් පිළිබඳව ද විපක්ෂ නායකවරයා මෙහිදී හෙළි කළා.\nඅන්තර්වාර පාලනයකට පැමිණෙන ලෙසට ඉල්ලමින් තමාට පැය 24 පුරා දුරකතන ඇමතුම් ලැබෙන බව ඔහු සඳහන් කළා.\nවිපක්ෂ නායක ධුරය නැති කිරීමට සැලසුම් ඇති බවට ද එමගින් තර්ජනය කරන බවයි සජිත් ප්‍රේමදාස කියාසිටියේ.\nවිපක්ෂ නායක ධුරය අත්හැරීමට තමා ඕනෑම වේලාවක සූදානම් බව ඔහු මෙහිදී අවධාරණය කළා.\nපස්යාල, සහ නිට්ටඹුව පසුකරමින් සමගි බල පාගමන අද පස්වරුවේ තිහාරිය නගරයට ළගා වුණා.\nපා ගමන නිසා කොළඹ - නුවර මාර්ගය අද පස්වරුවේ නිට්ටඹුව නගරයෙන් අවහිර වූ බවයි අප වාර්තාකරු පැවසුවේ.\nපා ගමන හෙට පෑලියගොඩ දක්වා පැමිණීමට නියමිත අතර, අවසන් දිනය වන මැයි පළමුවනදා එය, පෑලියගොඩ සිට කොළඹ - පුරහල වෙත පැමිණීමට සැළසුම් කර තිබෙනවා.",
       "URL": "https://www.hirunews.lk/303110/අන්තර්වාර-ආණ්ඩුවකට-එකඟ-නැහැ-විපක්ෂ-නායක-ජනමතය-විමසයි-තර්ජනයක්-ගැනත්-හෙළිදරව්වක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1202"
}