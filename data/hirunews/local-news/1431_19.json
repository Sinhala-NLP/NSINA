{
       "Source": "hirunews",
       "Timestamp": "Tuesday, 11 January 2022 - 19:52",
       "Headline": "නව පාර්ලිමේන්තු සැසියේදීත් විපක්ෂයේ විරෝධය",
       "News Content": "9 වන පාර්ලිමේන්තුවේ දෙවන සැසි වාරය ආරම්භ කරන ලබන 18 වන දා පාර්ලිමේන්තුවේදී විරෝධතාවක නිරතවන බව සමගි ජනබලවේගයේ පාර්ලිමේන්තු මන්ත්‍රී මනෝ ගනේෂන් ප්‍රකාශ කළා.\nඑදින ජනාධිපතිවරයා ඉදිරිපත් කරන රජයේ ප්‍රතිපත්ති ප්‍රකාශය සම්බන්ධයෙන් විපක්ෂය ඉල්ලා සිටි දින 3 ක විවාදය ආණ්ඩුව විසින් ලබා නොදීම, ඊට හේතුව බවයි ඔහු සඳහන් කළේ.\nපාර්ලිමේන්තු කටයුතු පිළිබඳ කාරක සභාව අද කථානායක මහින්ද යාපා අබේවර්ධනගේ ප්‍රධානත්වයෙන් පාර්ලිමේන්තු සංකීර්ණයේදී රැස්වූ අතර, එහිදී ලබන 19 සහ 20 යන දෙදින තුළ පමණක් කල් තැබීමේ විවාදය පැවැත්වීමට ආණ්ඩු පක්ෂය එකඟතාව පළ කළ බවයි පාර්ලිමේන්තු මන්ත්‍රී මනෝ ගනේෂන් සඳහන් කළේ.\nකෙසේ වෙතත් අද පැවති පක්ෂ නායක රැස්වීමෙන් අනතුරුව මාධ්‍යවේදීන් මේ පිළිබඳව ආණ්ඩු පක්ෂයේ ප්‍රධාන සංවිධායක අමාත්‍ය ජොන්ස්ටන් ප්‍රනාන්දුගෙන් විමසීමක් කළා.\nඔහු කියා සිටියේ ඊට අදාළව විවාදයක් යෝජනා කළේද ආණ්ඩු පක්ෂය බවයි.\nමේ අතර වත්කම් හා බැරකම් ප්‍රකාශ ඉදිරිපත් කළ පාර්ලිමේන්තු මන්ත්‍රීවරුන්ගේ නම් ලැයිස්තු මුදාහරින ලෙස තොරතුරු කොමිසම නිකුත් කළ නියෝගයකට එරෙහිව පාර්ලිමේන්තුව ඉදිරිපත් කළ අභියාචනය සළකා බැලීමෙන් අභියාචනාධිකරණ විනිසුරුවරුන් දෙදෙනෙකු අද ඉවත්වුණා.\nපාර්ලිමේන්තු මහ ලේකම් ධම්මික දසනායක සහ නියෝජ්‍ය මහ ලේකම් කේ.ඒ. රෝහණධීර ඉදිරිපත් කර තිබූ මෙම පෙත්සම් විභාගයෙන් ඉවත්වුණේ රුවන් ප්‍රනාන්දු සහ සම්පත් විජේරත්න යන අභියාචනාධිකරණ විනිසුරුවරුන්.\nමාධ්‍යවේදියෙකු ඇතුලු පිරිසක් ඉදිරිපත් කළ පැමිණිල්ලක් විභාග කළ තොරතුරු කොමිසම වත්කම් හා බැරකම් ප්‍රකාශ ලබාදුන් මන්ත්‍රීවරුන්ගේ නම් ලැයිස්තුවක් මුදාහරින ලෙස තමන් වෙත නියම කර ඇති බවත්, එය නීතියට පටහැනි බවත් පෙත්සම්කරුවන් සිය පෙත්සම් මගින් දක්වා තිබෙනවා.",
       "URL": "https://www.hirunews.lk/293720/නව-පාර්ලිමේන්තු-සැසියේදීත්-විපක්ෂයේ-විරෝධය",
       "Category": "Local News",
       "Parent URL": "https://www.hirunews.lk/local-news.php?pageID=1431"
}