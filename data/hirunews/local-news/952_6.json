{
       "Source": "hirunews",
       "Timestamp": "Wednesday, 10 August 2022 - 7:52",
       "Headline": "පස් හා බොරලු කැපීම ගැන නියෝගයක්",
       "News Content": "මාදම්පේ ප්‍රදේශයේ පස් සහ බොරලු කැපීමේදී නීතිවිරෝධී ක්‍රියා කිසිවක් සිදු වීමට ඉඩ නොතබන ලෙසට ශ්‍රේෂ්ඨාධිකරණය ඊයේ (09) පොලිස්පතිවරයාට සහ භූ විද්‍යා හා පතල් කැණීම් කාර්යාංශයේ නිලධාරීන්ට නියෝග කළා.\nඑමෙන්ම පස් හා බොරලු කැපීමට අදාළව මෙම ප්‍රදේශයේ නීතිවිරෝධී කටයුතු සිදුවන්නේ දැයි සොයා බලා කටයුතු කරන ලෙස ද එම නියෝගයේ වැඩිදුරටත් සඳහන්.\nමාදම්පේ ප්‍රදේශයේ සිදුවන මහා පරිමාණ බොරලු සහ පස් කැපීම් හේතුවෙන් විශාල පරිසර හානියක් සිදුවන බවට චෝදනා කරමින් පරිසර යුක්ති කේන්ද්‍රය විසිනුයි මෙම පෙත්සම ගොනුකර තිබුණේ.\nඑය ඊයේ කැඳවනු ලැබුවේ එල්.ටී.බී. දෙහිදෙණිය, එස්. තුරෙයිරාජා සහ යසන්ත කෝදාගොඩ යන ත්‍රිපුද්ගල ශ්‍රේෂ්ඨාධිකරණ විනිසුරු මඩුල්ල හමුවේයි.\nඅදාළ නියෝගය ලබාදීමෙන් අනතුරුව එමගින් ඉල්ලා ඇති සහන අධිකරණය විසින් ලබාදීම මත පෙත්සම ඉල්ලා අස්කරගන්නා බව පෙත්සම්කාර පාර්ශ්වය වෙනුවෙන් පෙනී සිටි නීතීඥවරයා අධිකරණයට දැනුම්දී තිබුණා.",
       "URL": "https://www.hirunews.lk/312366/පස්-හා-බොරලු-කැපීම-ගැන-නියෝගයක්",
       "Category": "Local News",
       "Parent URL": "https://www.hirunews.lk/local-news.php?pageID=952"
}