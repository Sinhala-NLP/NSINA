{
       "Source": "hirunews",
       "Timestamp": "Tuesday, 10 January 2017 - 15:53",
       "Headline": "විමල් වීරවංශ 24 දක්වා රිමාන්ඩ්",
       "News Content": "පොලිස් මූල්‍ය අපරාධ විමර්ශන කොට්ඨාශය මගින් අත්අඩංගුවට ගත් ජාතික නිදහස් පෙරමුණේ නායක, පාර්ලිමේන්තු මන්ත්‍රී විමල් වීරවංශ මේ මස 24 වනදා දක්වා රක්ෂිත බන්ධනාගාරගත කර තිබෙනවා.\nඒ, ඔහු කොළඹ - කොටුව ප්‍රධාන මහේස්ත්‍රාත් ලංකා ජයරත්න හමුවට ඉදිරිපත් කිරීමෙන් අනතුරුවයි.\nරජයේ මුදල් සාපරාධි සාවද්‍ය පරිහරණය, විශ්වාසය කඩ කිරීම සහ වංචා කිරීම හා ආධාර අනුබල ලබාදීම ඔහුට එල්ල කර ඇති චෝදනා වනවා.\nරජයේ වාහන අවභාවිත කිරීමේ සිද්ධියක් සම්බන්ධයෙන් එල්ල වී ඇති චෝදනාවලට අදාළව ප්‍රකාශයක් ලබාදීම සඳහා පොලිස් මූල්‍ය අපරාධ විමර්ශන කොට්ඨාශය හමුවේ මන්ත්‍රීවරයා අද පෙරවරුවේ පෙනී සිටියා.\nඒ වනවිටත් ඒකාබද්ධ විපක්ෂයේ නියෝජිතයන් ඇතුලූ ඔහුගේ ආධාරකරුවන් එම ස්ථානයට පැමිණ සිටියා.\nප්‍රකාශය ලබාගැනීමෙන් අනතුරුව විමල් වීරවංශ මන්ත්‍රීවරයා පොලිස් අත්අඩංගුවට පත් වූ අතර, අධිකරණය වෙත මන්ත්‍රීවරයා රැගෙන යන අවස්ථාවේදී එහි සිටි පක්ෂ සාමාජිකයින් කළබලකාරී අයුරින් හැසිරුණා.",
       "URL": "https://www.hirunews.lk/151749/විමල්-වීරවංශ-24-දක්වා-රිමාන්ඩ්",
       "Category": "Local News",
       "Parent URL": "https://www.hirunews.lk/local-news.php?pageID=4715"
}