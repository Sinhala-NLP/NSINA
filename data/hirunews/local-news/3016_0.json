{
       "Source": "hirunews",
       "Timestamp": "Friday, 06 December 2019 - 9:01",
       "Headline": "තෙලංගානාවේ පශු වෛද්‍යවරිය දූෂණය කර, ඝාතනය කළ සැකකරුවන්, පොලිස් වෙඩි පහරින් මරුට",
       "News Content": "ඉන්දියාවේ තෙලංගානා ප්‍රාන්තයේ පශු වෛද්‍යවරියක සමූහ දූෂණයට ලක් කර, ඝාතනය කර පිළිස්සූ සැකකරුවන් 4 දෙනා පොලිස් වෙඩි පහරින් මරුමුවට පත්වී තිබෙනවා.\nහයිද්‍රාබාද් නුවර ආසන්නයේදී පසුගිය 28 වන දා එම සිද්ධිය වාර්තා වූ අතර, සැකකරුවන් අද අලූයම් කාලයේ සිද්ධිය වූ ස්ථානයට රැගෙන ගොස් ඇත්තේ ඒ පිළිබද පුනරූපනයක් ආදර්ශනය කිරීමටයි.\nකෙසේ නමුත්, එහිදී පළා යාමට තැත් කළ ඔවුන් පොලීසිය වෙඩි තැබීමේදී ජීවිතක්ෂයට පත්වී ඇති බවයි ඉන්දීය මාධ්‍ය වාර්තා කළේ. පොලීසිය වැඩිදුරටත් සඳහන් කළේ සැකකරුවන් තම ආයුධ පැහැරගෙන වෙඩි තැබීමට ද උත්සාහ කළ බවයි.\nසිද්ධිය සම්බන්ධයෙන් අත්අඩංගුවට ගෙන තිබුණේ වයස අවුරුදු 20ත්, 26ත් අතර ලොරි රථ රියදුරන් සහ පිරිසිදු කරන්නන් 4 දෙනෙක්.\nඔවුන් එම පශු වෛද්‍යවරිය සිය යතුරුපැදිය නවතා සේවයට ගොස් යළි පැමිණීමේදී මෙලෙස පැහැරගෙන, දූෂණය කර ඝාතනය කර ඇති අතර, ඇගේ සිරුර පුළුස්සා ඇත්තේ සාක්ෂි සැඟවීමේ අදහසින්.\nඅද අලූයම සිදුවූ සිද්ධියේදී ඔවුන් සියළු දෙනාම පොලිස් වෙඩි පහරින් මිය ගිය බව තෙලංගානා පොලීසිය තහවුරු කළා.\nපශු වෛද්‍යවරිය දූෂණය කර ඝාතනය කිරීමේ සිද්ධිය ඉන්දියාවේ කාන්තා හිංසනට එරෙහි දැවැන්ත විරෝධතාවලට හේතු වූ අතර, අධිකරණය මේ පිළිබද නඩුව කඩිනමින් විභාග කර අවසන් කිරීමට ද තීරණය කර තිබුණා.",
       "URL": "https://www.hirunews.lk/229661/තෙලංගානාවේ-පශු-වෛද්‍යවරිය-දූෂණය-කර-ඝාතනය-කළ-සැකකරුවන්-පොලිස්-වෙඩි-පහරින්-මරුට",
       "Category": "Local News",
       "Parent URL": "https://www.hirunews.lk/local-news.php?pageID=3016"
}