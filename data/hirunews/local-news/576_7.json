{
       "Source": "hirunews",
       "Timestamp": "Friday, 27 January 2023 - 13:22",
       "Headline": "නිදහසට කරුණු දක්වමින් තෙල් සංස්ථාවෙන් මානව හිමිකම් කොමිසමට ලිපියක් (වීඩියෝ)",
       "News Content": "උසස් පෙළ සමයේ විදුලි කප්පාදුව සම්බන්ධයෙන් සාකච්ඡා කිරීම සඳහා මානව හිමිකම් කොමිසම කැඳවා තිබූ සාකච්ඡාවට සහභාගිවීමට නොහැකිවීම සම්බන්ධයෙන් කරුණු දක්වමින් ඛනිජ තෙල් නීතිගත සංස්ථාවේ කළමනාකාර අධ්‍යක්ෂවරයා මානව හිමිකම් කොමිෂන් සභාව වෙත ලිපියක් යොමුකර තිබෙනවා.\nපසුගිය 25 වනදා පැවති එම සාකච්ඡාවට සහභාගි වීමට නොහැකිවුණේ නිවාස සංවර්ධන මූල්‍ය සංස්ථා බැංකු අධ්‍යක්ෂ මණ්ඩල රැස්වීමට එදින සහභාගිවීම හේතුවෙන් බවයි ඔහු එමඟින් දක්වා ඇත්තේ.\nකෙසේ වෙතත් තමන් නියෝජනය කරමින් සහභාගිවූ ඛනිජ තෙල් නීතිගත සංස්ථා නිලධාරීන් අදාළ සාකච්ඡාවේදී මතු කළ කරුණු සම්බන්ධයෙන් නිසි අවධානයක් යොමු නොවූ බවද එමඟින් ඔහු දක්වා තිබෙනවා.\nහුදෙක් මානව හිමිකම් කොමිසන් සභාවේ ඒකපාර්ශවීය මතය වෙත ඛනිජ තෙල් සංස්ථා නිලධාරීන්ගේ අනුමැතිය ලබාගත් බවට අදාළ නිලධාරීන් තමන්ට වාර්තා කළ බවයි කළමනාකාර අධ්‍යක්ෂවරයා ලිපියෙන් පෙන්වා දෙන්නේ.\nඑබැවින් ලංකා ඛනිජ තෙල් නීතිගත සංස්ථාව වෙත අසාධාරණයක් සිදුව ඇති අතර, මානව හිමිකම් කොමිෂන් සභාවේ නිර්දේශය යළි සළකා බැලීමේ දැඩි අවශ්‍යතාවක් පවතින බව ඔහු එමඟින් අවධාරණය කර තිබෙනවා.\nලංකා විදුලිබල මණ්ඩලයට අඛන්ඩව දැවිතෙල් සහ නැප්තා ආනයනික ඉන්ධනවලට වඩා අඩු පිරිවැයක් යටතේ නිකුත් කළ හැකි වුවද ඒ සඳහා මුදල් නොලැබීම සහ ණය පදනම මත දැනට පවතින තොග නිකුත් කිරීමෙන් ඉදිරියේ දී පිරිපහදුව යළිත් වතාවක් අකර්මණ්‍ය වීමෙ අවදානමක් මතුව ඇති බවයි ඔහු පවසන්නේ.\nවිදුලිය සැපයීම ජාතික අවශ්‍යතාවක් සේ සළකා රුපියල් බිලියන 111ක වටිනාකමින් යුත් ඉන්ධන ලංකා විදුලිබල මණ්ඩලයට අද වනවිට ලබා දී ඇති බව ලංකා ඛනිජ තෙල් නීතිගත සංස්ථාව අදාළ ලිපියෙන් වැඩිදුරටත් පෙන්වා දෙනවා.\nකොළඹ ඊයේ පැවති වැඩසටහනක දී පාර්ලිමේන්තු මන්ත්‍රී පාඨලී චම්පික රණවක පෙන්වා දුන්නේ, ලංකා විදුලිබල මණ්ඩලය පසුගිය අගෝස්තු මාසයේ සිදු කළ ගාස්තු සංශෝධනයෙන් පසු ලාභ ලබන බව යි.",
       "URL": "https://www.hirunews.lk/326009/නිදහසට-කරුණු-දක්වමින්-තෙල්-සංස්ථාවෙන්-මානව-හිමිකම්-කොමිසමට-ලිපියක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=576"
}