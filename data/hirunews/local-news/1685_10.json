{
       "Source": "hirunews",
       "Timestamp": "Friday, 17 September 2021 - 19:08",
       "Headline": "ජාතික ඖෂධ නියාමන අධිකාරියේ දත්ත මැකී යාම පිටුපස ඹෟෂධ මාෆියාවක් - මහ මොළකරු සැඟවීමටත් සූදානම් ?",
       "News Content": "ජාතික ඖෂධ නියාමන අධිකාරියේ දත්ත පද්ධතිය මැකීම සම්බන්ධයෙන් වගකීම පටවන ඉංජිනේරුවා කවුරුන්දැයි හෙළිදරව් නොකරන්නේ දත්ත පද්ධතිය මකා දැමීම පිටුපස සිටින ඖෂධ ජාවාරම්කරුවන් හා මහ මොළකරු සැගවීමේ උවමනාව නිසාදැයි සමගි ජන බලවේගයේ මාධ්‍යය ප්‍රකාශක පාර්ලිමේන්තු මන්ත්‍රී මනුෂ නානායක්කාර ප්‍රශ්ණ කරනවා.\nඅද පැවති මාධ්‍ය හමුවකදී අදහස් දක්වමින් ඔහු වැඩිදුරටත් කියා සිටියේ මේ ගැන අධිකරණයට කරුණු ඉදිරිපත් කළ නීතිපති දෙපාර්තමේන්තුවේ නිලධාරියා පවා ඖෂධ නියාමන අධිකාරියේ දත්ත මැකී යාම ඖෂධ හා වෛද්‍ය උපකරණ මෙරටට නීති විරෝධි ආකාරයට ගෙන්වා මුදල් උපයන ඖෂධ මාෆියාවේ කුමන්ත්‍රණයක් විය හැකි බවට පවසා ඇති බවටයි.\nමේ දත්ත මැකී ගියේ එක ඉංජිනේරුවෙක්ගේ අතින් කියලා සමාගම කියනවා. ඒ ඉංජිනේරුවා කවුද කියලා තවම හෙලිදරව් කර නැහැ. එහෙනම් මේ ඉංජිනේරුවා ජාවාරකම්කරුවන්ගේ ගොදුරක් බවට පත්වුනාද, නැතිනම් ජවාරම්කරුවන් විසින් ඉංජිනේරුවා මෙහෙයවනු ලැබුවාද කියන එක ගැන සැකයක් මතුවෙනවා, මන්ත්‍රී මනුෂ නානායක්කාර වැඩිදුරටත් කියා සිටියා.\n\" දැන් මේ දත්ත වැරදීමකින් මැකී ගිය බවනේ කියන්නේ, වැරදීමකින් ඒ වගේ මකා දමන්න කියන බොත්තම එබුවොත් මේක කරන්න ඕනැද කියලා අහනවා, එහෙම  අත්වැරදීමකින් ලේසියෙන් මකා දමන්න බෑ. ඒ වගේම මේ දත්ත පද්ධතියේ මුර පදය හතර දෙනෙක්ගේ අතේ තිබිලා තියෙනවා, එතකොට එහෙම එක පුද්ගලයෙක්ට තනියම ඒ දත්ත මකා දමන්න පුලුවන්ද? එහෙම එක පුද්ගලයෙක් මකා දමනවානම් ඉහළ නියෝගයක් නැතිව එම දත්ත මකන්න පුලුවන්ද? මේ ඉංජිනේරුවා කවුද, කවුරු වෙනුවෙන් වැඩ කළ අයෙක්ද, යන කාරනා සොයා බැලිය යුතුයි. ඒ වගේම ජිනීවා මානව හිමිකම් කවුන්සිලයේදී ලංකාවට චෝදනා එල්ලවෙනවා සිරකරුවන්ට වද හිංසා පැමිණවීම, පාස්කු ප්‍රහාර පරීක්ෂන ගැන. එහෙම තියෙද්දී ඇමැතිවරු පිස්සු නටන්න පටන් අරගෙන තියෙනවා. පසුගිය ආණ්ඩුවල මේ වගේ දේවල් වුනාම ක්‍රියාත්මක වුනේ නෑ, ඒත් අපි ක්‍රියත්මක වෙනවා කියලා වියත්මගේ ඇමැතිවරයෙක් කියලා තිබුණා. හැබැයි එයාට අමතකයි ඒ අයගේ ආණ්ඩු තියෙද්දීම තමයි රූපවාහිනියට පැනලා පිස්සු නැටුවේ කියන එක. මෙහෙම කරපු ඇමැතිවරු එක අමාත්‍යාංශයකින් විතරක් ඉල්ලා අස්වෙනවා. අනික් අමාත්‍යාංශයෙන් ඉල්ලා අස්වෙන්න නම් මැණික් හා ස්වර්ණාභරණ එකේ මංකොල්ලයක් වෙන්න ඕනෙ කියලා තවත් ඇමැත්තෙක් කියනවා. ඒ කියන්නේ බන්ධනාගාරයේ වරදක් සිදුවෙලා තියෙනවා. මේ වගේ දේවල් කරන අයෙක් ඇමැතිවරයෙක් වීමට නුසුදුසුයි, මෙහෙම වැරදි වුනොත් පාරට බහිනවා කියපු අය දැන් කෝ? මේ වගේ වැරදි කරන ඇමැතිවරු කනෙන් ඇදලා එළියට දාන්න කොන්දක් මේ ආණ්ඩුවට නෑ. ඇමැතිවරයා නිර්දෝශී නම් මාධ්‍ය වල පළවූ වාර්තා බොරු වෙන්න ඕන. රැඳවියන් කියන කතා බොරු වෙන්න ඕන. අනුරාධපුරයට මහ රෑ ගියේ නැද්ද? ගිහින් සිර කුටිය ඇරියේ නැද්ද? මේකෙන් එල්.ටී.ටී.ඊ. සැකරුවන් එලියට ගත්තේ නැද්ද? බන්ධනාගාර නිලධාරීනුත් තමන්ගේ රස්සාව ආරක්ෂා කරගන්න අවශ්‍ය නිසා මොනවත් කියන්නේ නෑ. දැන් නාමල් රාජපක්ෂ ඇමැතිවරයා බන්ධනාගාරයට යනවා. ඔහු හරිනම් තමන්ගේ සහෝදර ඇමැතිවරයාට එරෙහිව නීතිය ක්‍රියාත්මක කරන්න උදව් කරන්න ඕන. කවුරුන් හෝ තුවක්කුවක් භාවිතා කළා කියලා පැමිණිල්ලක් ලැබුණ විට තුවක්කු ආඥා පනත යටතේ අත්අඩංගුවට ගත්තම ඇප දෙන්නේත් නෑ.\"\n\"ඒත් පොලීසිය භාර ඇමැතිවරයා හරියට පාස්කු ප්‍රහාරයේ මහ මොලකරු හොයාගත්තා වගේ ඇමැතිවරයාගේ තුවක්කුවට බලපත්‍රයක් තියෙනවා කියලා කියනවා. තුවක්කුව දකින්නේවත් නැතිව තමයි ඒකට ලයිසන් තියෙනවා කියලා කියන්නේ. ලයිසන් තුවක්කුවක් අරගෙන හිරේට ගිහින් මිනිහෙක්ගේ ඔලුවට තියපු එක හරිද? බීලා තියෙන්නේ ලයිසන් අක්කු නම්, ගිහින් තියෙන්නේ ලයිසන් තියෙන පොලීසියත් එක්ක නම් මේ වැඩෙත් ලයිසන් තියෙන වැඩක්ද? මේ කරපු වැඩේ එතකොට හරිද? වියත්මග ලයිසන් දීලා තියෙන්නේ මේකටද? දැන් තේ පොල් රබර්වලට කාබනික පොහොර ගෙන්වීමේ ප්‍රථිඵල අපිට දැකගැනීමට ලැබේවි. ක්‍රමානුකූලව කාබනික වගාවට ගියත් අත්‍යවශ්‍ය රසායනික පොහොර ගෙන්විය යුතුයි. වගාවට අවශ්‍ය රසායනකින ද‍්‍රව්‍ය ආනයනය කිරිමට සදහා කැබිනට් මණ්ඩලය මීට සති දෙකකට කලින් අනුමැතිය දීලා තිබුණා. ඒ ගැන ආණ්ඩුවට ස්තුතිවන්ත විය යුතුයි. හැබැයි එක සමාගමකට මේ ආනයනය සදහා අවසර දුන්න බව තමයි පැවසෙන්නේ. මේක නැවත වරක් ගජ මිතුරන්ට සැලකීමක් නොවී, ගොවියා ආරක්ෂා කිරීම වෙනුවෙන් කළ යුතු වෙනවා. ඒ වගේම උද්දච්චකම පැත්තක තියා තේ ගොවියා ගැන, වී ගොවියා ගැන, එළවළු ගොවියා ගැන කල්පනා කරලා යම් ප්‍රමාණයකට හෝ රසායනික පොහොර ගෙන්වීමට කටයුතු කිරීම ගැන ස්තුතිවන්ත වෙනවා.\"",
       "URL": "https://www.hirunews.lk/282495/ජාතික-ඖෂධ-නියාමන-අධිකාරියේ-දත්ත-මැකී-යාම-පිටුපස-ඹෟෂධ-මාෆියාවක්-මහ-මොළකරු-සැඟවීමටත්-සූදානම්",
       "Category": "Local News",
       "Parent URL": "https://www.hirunews.lk/local-news.php?pageID=1685"
}