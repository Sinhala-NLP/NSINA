{
       "Source": "hirunews",
       "Timestamp": "Sunday, 05 February 2023 - 12:30",
       "Headline": "හිටපු ජනපති ෆර්වේස් මුෂ්‍රාෆ් අභාවප්‍රාප්ත වෙයි",
       "News Content": "පාකිස්ථානයේ හිටපු ජනාධිපතිවරයෙකු වූ ජෙනරාල් පර්වේස් මුෂාරෆ් අභාවප්‍රාප්ත වී තිබෙනවා.\nදිගුකාලයක් අසනීප තත්වයෙන් පසුවූ ඔහු ඩුබායි හි රෝහලක ප්‍රතිකාර ලබමින් සිටියදියි අද (05) මියගොස් ඇත්තේ.\nවසර අටකට ආසන්න කාලයක් ඩුබායි හි ජීවත්වූ පර්වේස් මුෂාරෆ් දුර්ලභ රෝග තත්ත්වයකින් පීඩා විඳ ඇති බව විදෙස් මාධ්‍ය පවසනවා.\nඔහුට පාකිස්ථාන ත්‍රිපුද්ගල විශේෂ මහාධිකරණයක් මගින් 2019 වසරේ දෙසැම්බර් මස 17 වනදා මරණ දඬුවම නියම කරනු ලැබුවේ 2007 වසරේදී ආණ්ඩුක්‍රම ව්‍යවස්ථාව අත්හිටුවා රට තුළ හදිසි නීතිය ක්‍රියාත්මක කර රාජ්‍යද්‍රෝහි ක්‍රියාවක් සිදුකිරීමේ චෝදනාවට වරදකරු වීම හේතුවෙන්.\n2016 වසරේදී වෛද්‍ය ප්‍රතිකාර සඳහා ඔහුට විදේශ ගතවීමට අවසර හිමිවුණා.\nඒ අනුවයි මුෂාරෆ් මේ දක්වා ඩුබායි රාජ්‍යයේයි රැඳී සිට ඇත්තේ.\n1999 වසරේදී හමුදා කුමන්ත්‍රණයකින් පාකිස්ථානයේ බලය අල්ලා ගත් පර්වේස් මුෂාරෆ් 2001 වසරේ සිට 2008 දක්වා පාකිස්ථානයේ ජනාධිපතිවරයා ලෙස කටයුතු කරනු ලැබුවා.",
       "URL": "https://www.hirunews.lk/326708/හිටපු-ජනපති-ෆර්වේස්-මුෂ්‍රාෆ්-අභාවප්‍රාප්ත-වෙයි",
       "Category": "Local News",
       "Parent URL": "https://www.hirunews.lk/local-news.php?pageID=556"
}