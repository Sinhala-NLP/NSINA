{
       "Source": "hirunews",
       "Timestamp": "Friday, 24 February 2023 - 7:31",
       "Headline": "වාහන අමතර කොටස් මිල සියයට 300කින් ඉහළට",
       "News Content": "වෙළඳපෙළේ වාහන අමතර කොටස් මිළ සියයට 300 අධික ප්‍රමාණයකින් ඉහළ ගොස් ඇති බව වෙළඳපල ආරංචි මාර්ග පවසනවා.\nපංචිකාවත්ත අමතර කොටස් අලෙවිකරුවන් පවසන්නේ ප්‍රධාන වශයෙන් බැටරි, ආලෝක ලාම්පු, කණ්නාඩි, වාහන තහඩු සහ එන්ජින් ඇතුළු වාහන අමතර කොටස් වල මිල මෙලෙස ඉහළ ගොස් ඇති බවයි.\nඑමෙන්ම, වෙළඳපළේ වාහන අමතර කොටස් හිඟයක් පවතින බවට ද වාර්තා වනවා.\nඅමතර කොටස් ආනයනකරුවන්, චෝදනා කරන්නේ ආනයනය කිරීමේ දී ඇතැම් මුල්‍ය ආයතන ණයවර ලිපි නිකුත් නොකිරිම හේතුවෙන් අමතර කොටස් ගෙන්වීමට බාධා එල්ල වී ඇති බවයි.\nඑවන් පසුබිමක පසුගිය වසර 05 තුළ නීතිවිරෝධී ලෙස මෙරටට ගෙන්වූ වාහන සියයකට පමණ යෙදිය හැකි අමතර කොටස් තොගයක් ඔරුගොඩවත්ත රේගු බහාලුම් පර්යන්තයේදී පසුගිය දා විනාශ කෙරුණා.\nඒ සම්බන්ධයෙන් අදහස් දක්වමින් රේගු ආදායම් අධීක්ෂණ බලකායේ අධ්‍යක්ෂක ඩී.බී.එම් සමරතුංග කියා සිටියේ, එම අමතර කොටස් වෙළඳපළට නිකුත් වුවහොත් ප්‍රමිතියෙන් තොර වාහන එකලස් කිරීමේ අවධානමක් පවතින බැවින් ඒවා විනාශ කළ බවයි",
       "URL": "https://www.hirunews.lk/328161/වාහන-අමතර-කොටස්-මිල-සියයට-300කින්-ඉහළට",
       "Category": "Local News",
       "Parent URL": "https://www.hirunews.lk/local-news.php?pageID=517"
}