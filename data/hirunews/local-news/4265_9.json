{
       "Source": "hirunews",
       "Timestamp": "Wednesday, 18 October 2017 - 18:58",
       "Headline": "කොළොන්නාව තරුණියන් තිදෙනාගේ අතුරුදන්වීමේ සිද්ධියේ තවත් කරුණක් හෙළිවෙයි",
       "News Content": "අතුරුදන්ව සිටි කොළොන්නාව - සාලමුල්ල ප්‍රදේශයේ එක්දරු මව මෙන්ම 15 හැවිරිදි සහ 14 හැවිරිදි දැරියන් අද පොලිසියට බාර වුණා.\nපොලිසිය පැවසුවේ ඔවුන් මෙහෙකාර සේවයේ යෙදවීම සදහා රදවා සිටි බවට මෙතෙක් සිදු කළ පරික්ෂණවලදී හෙළිවී ඇති බවයි.\nඅතුරුදන්ව සිටි දැරිය මෙහෙකාර සේවයේ යෙදවීම සඳහා රැගෙනගිය පුද්ගලයාද පොලිසිය විසින් අත්අඩංගුවට ගෙන තිබෙනවා.\nඒ අනුව ඊට අනුබල දුන් කාන්තාවන් දෙදෙනෙකුද වැල්ලම්පිටිය පොලිසිය මගින් අත්අඩංගුවට ගත් අතර එලෙස පොලිස් භාරයට පත් වු  එක් කාන්තාවක් 84 වන වියේ පසු වන බව පොලීසිය සදහන් කළා.\nමෙම එක්දරු මව සහ දැරියන් අතුරුදන්ව සිටියේ පසුගිය සෙනසුරාදා සිටයි.\nඒ සම්බන්ධයෙන් වැල්ලම්පිටිය සහ ග්‍රෑන්ඩ්පාස් පොලිස් ස්ථාන වෙත ඥාතීන් පැමිණිලි කළ අතර  තොරතුරු ලබාදීම සදහා ඔවුන් දුරකථන අංකද ලබා දුන්නා.\nහෝකන්දර ප්‍රදේශයේදී එම තරුණියන් ආහාර ලබා ගැනීම සදහා වෙලදසැලකට යනු දුටු බවට ඊයේ දහවල් එම අංකයකට පුද්ගලයෙකු ඇමතුමක් ලබා දී තිබුණා.\nඒ අනුව ඥාතින් පොලිසියටද දැනුම්දි  එම ප්‍රදේශයට ගොස් තිබුනේ අතුරුදන්වූ තුන්දෙනා පිළිබදව සොයා බැලිමේ අරමුණින්.\nරාත්‍රිය වන තෙක් එම ස්ථානයට පොලිසිය නොපැමිණීම හේතුවෙන් තරුණියන්ගේ ඥාතීන් සහ ප්‍රදේශවාසින් අතර උණුසුම් තත්ත්වයක් ද ඇතිවූ බවයි අප වාර්තාකරුවන් ප්‍රකාශ කළේ.\nඒ අතරතුර අතුරුදන්ව සිටි පහලොස් හැවිරිදි දැරියගේ පෙම්වතා බව කියන 17 හැවිරිදි තරුණයෙකුගෙන් වැල්ලම්පිටිය පොලිසිය ඊයේ රාත්‍රියේ ප්‍රශ්ණ කර තිබෙනවා.\nකෙසේ  වෙතත් අතුරුදන්ව සිටි 19 හැවිරිදි එක්දරු මව සහ පහලොස් හැවිරිදි දැරිය අද පෙරවරුවේ වැල්ලම්පිටිය පොලිසියට පැමිණ භාර වී තිබෙනවා.\nඅනතුරුව එක්දරු මව සහ එම දැරියගේ පෙම්වතා පොලිසිය අත්අඩංගුවට ගත්තා.\nඑම අවස්ථාව වනවිට 14 හැවිරිදි අනෙක් දැරිය පිළිබඳ තොරතුරක් වාර්තාවී තිබුනේ නැහැ.\nපැය කිහිපයකට පසු ඇය කාන්තාවක් සමග පැමිණ භාරවී තිබුණේ ගම්පහ පොලීසියටයි.\nදැරිය රඳවාගැනීමේ චෝදනාව මත එම කාන්තාවද පොලීසිය අත්අඩංගුවට ගත්තා.\nපොලිස් භාරයට ගැනීමෙන් පසු ඔවුන් ප්‍රකාශ කර ඇත්තේ දෙමව්පියන්ගෙන් එල්ලවන හිරිහැර හේතුවෙන් තමන් ගම්පහ ප්‍රදේශයට පැමිණි බවයි.\nඑහිදී 14 හැවිරිදි දැරිය රඳවාගෙන සිටි කාන්තාව හමුවූ බවත්, අනතුරුව  ඇයගේ නිවසට ගිය බවත්, ඔවුන් සඳහන් කර තිබෙනවා.\nකෙසේ වෙතත් මාධ්‍ය මගින් මේ පිළිබඳ තොරතුරු අනාවරණ වීමෙන් පසු 19 හැවිරිදි එක්දරු මව සහ 15 හැවිරිදි දැරිය අදාළ කාන්තාව එම නිවසින් පිටත්කර යවා තිබුණා.\nඇය 14 හැවිරිදි දැරිය ගම්පහ අඹගහලන්ද ප්‍රදේශයේ නිවසක මෙහෙකාර සේවයට යවා තිබුණේ ඉන් අනතුරුවයි.\nපසුව වැල්ලම්පිටිය පොලිසියට භාර වු පහලොස් හැවිරිදි දැරිය සහ ගම්පහ පොලිසියට භාර වු 14 දැරිය අත්අඩංගුවට ගත් අනෙක් කාන්තාව සමග ඔවුන් මෙහෙකාර සේවයේ යොදවා තිබු බවට පැවසෙන 84 හැවිරිදි කාන්තාවගේ නිවසට රැගෙනවිත් තිබෙනවා.\nදැරියන් දෙදෙනාගේ මව්වරුන් ඔවුන් හමුවීමෙන් පසු හිරු ප්‍රවෘත්ති අංශයට සිය දරුවන් සොයාගැනීම සඳහා දායකවීම සම්බන්ධයෙන් ස්තූතිය පළ කළා.\nමෙම සිද්ධිය සම්බන්ධයෙන් වැල්ලම්පිටිය පොලීසිය තවදුරටත් විමර්ශණය කරන අතර 14 හැවිරිදි දැරිය මෙහෙකාර සේවය සදහා භාර දුන් පුද්ගලයා අත්අඩංගුවට ගැනීම සදහා පරික්ෂණ ක්‍රියාත්මකයි.",
       "URL": "https://www.hirunews.lk/173845/කොළොන්නාව-තරුණියන්-තිදෙනාගේ-අතුරුදන්වීමේ-සිද්ධියේ-තවත්-කරුණක්-හෙළිවෙයි",
       "Category": "Local News",
       "Parent URL": "https://www.hirunews.lk/local-news.php?pageID=4265"
}