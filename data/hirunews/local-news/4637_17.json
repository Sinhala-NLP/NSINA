{
       "Source": "hirunews",
       "Timestamp": "Wednesday, 01 March 2017 - 7:41",
       "Headline": "සමයං ඇතුලු පිරිස වෙඩි තබා පලාගිය වෑන් රථය මරදානෙන් පැහැරගත් බවට තොරතුරු",
       "News Content": "අරුණ දමිත් උදයංග හෙවත් සමයං ඇතුළු රැදවියන් රැගෙන ගිය බන්ධනාගාර බස් රථයට එල්ලවූ ප්‍රහාරය සඳහා යොදාගත් ඩොල්ෆින් වර්ගයේ සුදු පැහැති වෑන් රථය පසුගිය ජනවාරි මස 6 වන දින මරදාන ප්‍රදේශයෙන් පැහැරගත් එකක් බව පොලීසිය පවසනවා.\nමෙම වෙඩි තැබීම සඳහා පැමිණි පුද්ගලයින් පළා ගිය මෙම වෑන් රථය ඊයේ උදෑසන සොයාගත්තේ හොරණ - මොරගහහේන ප්‍රදේශයේ දමා ගොස් තිබියදියි.\nඑය ත්‍රිකුණාමය ප්‍රදේශයේ පදිංචි පුද්ගලයෙකුට අයත් බවටයි අනාවරණ වී ඇත්තේ.\nප්‍රහාරය සඳහා සැකකරුවන් පැමිණි කැබ් රථය අයත් අතුරුගිරිය ප්‍රදේශයේ පදිංචි කාන්තාවගෙන් ද පොලිසීය ප්‍රකාශ සටහන් කරගෙන තිබුණා.\nඇය අදාළ කැබ් රථය උකස් කරන ලද එම ප්‍රදේශයේම පදිංචි පුද්ගලයෙකුගෙන් ද පසුව පොලීසිය ප්‍රකාශ සටහන් කරගත් අතර, අවසන් වරට කැබ් රථය භාවිත කළ පුද්ගලයා ප්‍රදේශයෙන් අතුරුදන් වී ඇති බවයි පොලීසිය සදහන් කළේ.\nමේ අතර, සිද්ධියට සම්බන්ධ තොරතුරු අනාවරණ කර ගැනීම සදහා දක්ෂිණ අධිවේගී මාර්ගයේ දොඩම්ගොඩ පිවිසුමේ පිහිටි සී.සී. ටී.වී. කැමරා දර්ශන සහ කළුතර බන්ධනාගාරය අවට පිහිටි සී.සී. ටී.වී. කැමරා දර්ශන පරීක්ෂා කිරීමට ද නියමිතයි.\nඑමෙන්ම බන්ධනාගාර බස් රථයට වෙඩි තබන අවස්ථාවේ අරුණ දමිත් උදයංග හෙවත් සමයංට මාංචු දමා නොතිබූ බවට ද පොලිස් මාධ්‍ය ප්‍රකාශකවරයා සදහන් කළා.\nමෙම වෙඩි තැබීම අංගොඩ ලොක්කා සහ කඹුරුපිටියේ මධුෂ් නැමති නම්වලින් හඳුන්වන පාතාල නායකයන් දෙදෙනාගේ මෙහෙයවීම මත සිදුව ඇති බවට ද කරුණු රැසක් අනාවරණ වී ඇතැයි පොලීසිය පවසනවා.\nවිමර්ශන මෙහෙයවන ජ්‍යෙෂ්ඨ පොලිස් නිලධාරියෙකු සඳහන් කළේ අංගොඩ ලොක්කා කඩුවෙල ප්‍රදේශයේ පදිංචිව සිටින අතර, කඹුරුපිටියේ මධුෂ් දකුණේ සිදුවූ අපරාධ රැසකට සම්බන්ධ බවයි.",
       "URL": "https://www.hirunews.lk/155735/සමයං-ඇතුලු-පිරිස-වෙඩි-තබා-පලාගිය-වෑන්-රථය-මරදානෙන්-පැහැරගත්-බවට-තොරතුරු",
       "Category": "Local News",
       "Parent URL": "https://www.hirunews.lk/local-news.php?pageID=4637"
}