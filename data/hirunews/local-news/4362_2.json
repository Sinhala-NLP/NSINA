{
       "Source": "hirunews",
       "Timestamp": "Sunday, 20 August 2017 - 15:47",
       "Headline": "සංවිධානාත්මක ලෙස සොරකම් සිදුකළ කණ්ඩායමක් අත්අඩංගුවට (ඡායාරූප)",
       "News Content": "සංවිධානාත්මක ලෙස සොරකම් සිදුකරන කණ්ඩායමක සාමාජිකයින් 08 දෙනෙක් අත්අඩංගුවට ගැනීමට දඹුල්ල පොලිසිය සමත්ව තිබෙනවා.\nමොවුන් යතුරුපැදි සොරකම්කර ඒවායින් විවිධ ප්‍රදේශවලට ගොස් කාන්තාවන්ගේ ගෙළ බැඳි රන්මාල කඩා ගන්නා බවටයි තොරතුරු වාර්තා වන්නේ.\nපසුව මොවුන් විසින් සොරකම් කරන ලද යතුරුපැදි කොටස් කර අලෙවි කරන බව සදහන්.\nඅත්අඩංගුවට පත් සැකකරුවන් අතර කාන්තාවක් සහ 15 හැවිරිදි පාසල් සිසුවෙක්ද සිටින බවයි අප වාර්තාකරු සඳහන් කළේ.\nඅත්අඩංගුවට පත් කල්ලියේ ප්‍රධාන සැකකරු පොලිසිය හමුවේ පවසා ඇත්තේ මේ දිනවල පාසල් නිවාඩුව ලබා දී ඇති බැවින් 15 හැවිරිදි පාසල් සිසුවා සොරකම් සඳහා හවුල් කරගන්නා බවයි.\nකාන්තාව සහ ප්‍රධාන සැකකරු දිවයිනේ විවිධ පළාත්වලට ගොස් යතුරුපැදි සොරා ගන්නා අතර සොරා ගන්නා යතුරුපැදිය කුමන වර්ගයකට අයත් වුවත් රුපියල් 20000කට තවත් කණ්ඩායමකට විකිණීම සිදුකරන බවට පොලිසිය විසින් තොරතුරු අනාවරණය කරගෙන තිබෙනවා.\nඑම කණ්ඩායම ගලේවෙල, බුලනවැව, නෑගම්පහ සහ දේවහුව ප්‍රදේශවල දී ඒවා කොටස් කර එන්ජින් සහ චැසි අංක වෙනස් කර අලෙවි කිරීම සිදුකරන බව පොලිස් පරීක්ෂණ වලදී අනාවරණය කරගෙන ඇති බව සඳහන්.\nමොවුන් විසින් දඹුල්ල සහ කුරුණෑගල ප්‍රදේශවලදී සොරා ගන්නා ලද යතුරුපැදි 05ක් සහ කොටස් කර ඇති යතුරුපැදි කීපයක කොටස් මෙන්ම අංක වෙනස් කිරීමට යොදා ගන්නා සියුම් උපකරණ තොගයක් ස්ථාන කීපයක දී සොයා ගෙන ඇති බවයි වාර්තා වන්නේ.\nමීට අමතරව කඩා ගන්නා ලද රන්මාල උකස් කල රිසිට් පත් රැසක්ද හමුවී තිබෙනවා.\nඅත්අඩංගුවට ගෙන ඇති ප්‍රධාන සැකකරු 27 හැවිරිදි එක්දරු පියෙක් වන අතර අත්අඩංගුවට ගත් කාන්තාව ඔහුගේ බිරිඳ බවටයි වාර්තා වන්නේ.\nමොවුන් කලාවැව, විජිතපුර ප්‍රදේශයේ පදිංචි කරුවන් වන අතර 15 හැවිරිදි පාසල් සිසුවා තංගල්ල ප්‍රදේශයේ පදිංචිකරුවෙක් බව සඳහන්.\nඑම සිසුවා ප්‍රධාන සැකකරුගේ බිරිඳගේ ඥාතී දරුවෙකු වන අතර සෙසු සැකකරුවන් බුලනවැව, කුරුණෑගල, දේවහුව සහ නෑගම්පහ යන ප්‍රදේශවල පදිංචිකරුවන් බවයි වාර්තාවන්නේ.\nප්‍රධාන සැකකරු වන කාන්තාවගේ සැමියා මත්කුඩු වලට විශාල වශයෙන් ඇබ්බැහිවී සිටින අයකු බවත් දිනකට මත්කුඩු පානය සදහා රුපියල් 15000ක පමණ මුදලක් වියදම් කරන බව ඔහු පොලිසිය හමුවේ පාපොච්චාරණය කර තිබෙනවා.\nමේ සම්බන්ධයෙන් දඹුල්ල පොලිසිය වැඩිදුර විමර්ශන සිදුකරනවා.\nඡායාරූප - දඹුල්ල, කාංචන කුමාර",
       "URL": "https://www.hirunews.lk/168918/සංවිධානාත්මක-ලෙස-සොරකම්-සිදුකළ-කණ්ඩායමක්-අත්අඩංගුවට-ඡායාරූප",
       "Category": "Local News",
       "Parent URL": "https://www.hirunews.lk/local-news.php?pageID=4362"
}