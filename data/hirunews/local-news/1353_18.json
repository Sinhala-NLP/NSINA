{
       "Source": "hirunews",
       "Timestamp": "Wednesday, 16 February 2022 - 13:25",
       "Headline": "දෙහිවල සත්තු වත්තේ දුර්ලභ ගව උපතක්",
       "News Content": "ලොව වඳ වීමේ තර්ජනයට ලක්ව ඇති ඉතා දුර්ලභ ඇරබියන් ඔරික්ස් විශේෂයට අයත් ගව පැටවෙකු දෙහිවල සත්ත්ව උද්‍යානය තුල උපත ලබා තිබෙනවා.\nජාතික සත්වෝද්‍යාන දෙපාර්තමේන්තුව සඳහන් කළේ, නව ගව පැටවා යහපත් සෞඛ්‍ය තත්වයෙන් පසු වන බවයි.\nඒ අනුව නව ගව පැටවා නිදහස් සත්ව අරණ තුළ සිය මව සමග මහජන ප්‍රදර්ශනය සඳහා එක් කර ඇති බව එම දෙපාර්තමේන්තුව ප්‍රකාශ කළා.\nඇරබියන් ඔරික්ස් සත්ත්ව විශේෂයේ ජන්ම භූමිය අරාබි කාන්තාර වන අතර මේ වන විට එම කාන්තාර තුළ ජීවත් වන්නේ දහසක් පමණ වූ ඇරබියන් ඔරික්ස් සතුන් සංඛ්‍යාවක් පමණයි.\nලොව පුරා සත්ත්වෝද්‍යාන තුල ඇරබියන් ඔරික්ස් ගවයන් 7,000ක් පමණ ජීවත් වන බව ජාතික සත්වෝද්‍යාන දෙපාර්තමේන්තුව ප්‍රකාශ කළා.\nකෙසේ වෙතත් දැනට ශ්‍රී ලංකාවේ ජීවත් වන ඇරබියන් ඔරික්ස් ගවයන් සංඛ්‍යාව දස දෙනෙකුට ආසන්න සංඛ්‍යාවක් පමණක් වන අතර ඔවුන් මෙරට සත්වෝද්‍යාන සහ සෆාරිී උද්‍යාන තුල ජීවත් වනවා.\nමේ අතර පසුගිය දා තාවකාලිකව රාජකාරී වලින් ඉවත් වූ ජාතික සත්වෝද්‍යාන දෙපාර්තමේන්තුවේ අධ්‍යක්ෂ ජනරාල් ශර්මිලා රාජපක්ෂ යළි සේවයට වාර්තා කර තිබෙනවා.\nශර්මිලා රාජපක්ෂ පසුගිය දා රාජකාරී වලින් ඉවත් වුණේ, දෙහිවල සත්වෝද්‍යානයේ කඩා කප්පල්කාරී ක්‍රියා සහ වංචාවලට සම්බන්ධ පුද්ගලයන් පිළිබඳ විධිමත් විමර්ශනයක් සිදු කර පවතින අවදානම්කාරී තත්ත්වය ඉවත්කර දෙන ලෙස ඉල්ලමින්.",
       "URL": "https://www.hirunews.lk/297163/දෙහිවල-සත්තු-වත්තේ-දුර්ලභ-ගව-උපතක්",
       "Category": "Local News",
       "Parent URL": "https://www.hirunews.lk/local-news.php?pageID=1353"
}