{
       "Source": "hirunews",
       "Timestamp": "Friday, 11 August 2023 - 17:07",
       "Headline": "රිය අනතුරක් සිදු කොට සාක්කි වසන් කළ හිටපු මන්ත්‍රී ශ්‍රී රංගා නොවැම්බර් 6 දක්වා රිමාන්ඩ්",
       "News Content": "රිය අනතුරක් සිදු කොට සාවද්‍ය මනුෂ්‍ය ඝාතනයක් සිදු කිරීම හා එම නඩු විභාගයේ සාක්ෂිකරුවන් වෙත බලපෑම් කිරීම යන චෝදනා මත දැනට රිමාන්ඩ් බාරයේ සිටින හිටපු පාර්ලිමේන්තු මන්ත්‍රී ජේ. ශ්‍රී රංගා ලබන නොවැම්බර් 6 වැනිදා දක්වා තවදුරටත් රක්ෂිත බන්ධනාගාරගත කරන ලෙස වවුනියාව මහාධිකරණ විනිසුරු මානික්කවාසගර් ඉලන්චෙලියන් විනිසුරුවරයා නියෝග කළා.\nහිටපු පාර්ලිමේන්තු මන්ත්‍රී හා මාධ්‍යවේදී ශ්‍රී රංගා විසින් සිදු කළ රිය අනතුරක සාක්කි වසං කළේ යැයි චෝදනා ලබා සිටි එවකට සෙට්ටිකුලම පොලීසියේ ස්ථානාධිපතිවරයා ලෙස කටයුතු කළ ප්‍රධාන පොලිස් පරීක්ෂක සුගත් රොෂාන් සංජීව නමැත්තාට ද වවුනියාව මහාධිකරණ විනිසුරු විසින් මාස හයක සිරදඬුවමක් නියම කොට එය වසර හතක කාලයකට අත්හිටුවන ලෙස ද පෙරේද (09) නියම කළා.\nඑමෙන්ම, සාවද්‍ය ලෙස රිය අනතුරක් සිදු කොට පොලිස් සැරයන්වරයකු මරා දමා ඇති නිසා ඔහුගේ බිරියට වන්දි වශයෙන් රුපියල් ලක්ෂ පහක මුදල් ගෙවීමට ද විනිසුරුවරයා නියෝග කර තිබෙනවා.\n2011 වසරේ මාර්තු 30 වැනි දින සැකකාර මන්ත්‍රීවරයා මැදවච්චිය සිට සෙට්ටිකුලම ප්‍රදේශයට ලියාපදිංචි නොකළ ජිප් රථයකින් ගමන් කරමින් සිටින අවස්ථාවක සෙට්ටිකුලම රෝහල ඉදිරිපිට රිය අනතුර සිදුව ඇති අතර එහිදී අලව්ව, නවතල්වත්ත ප්‍රදේශයේ පදිංචි තිදරු පියකු වූ සැරයන් (36759) ජී.උදය ජයමිණි පුෂ්පකුමාර නිලධාරියා මිය ගොස් සිටි අතර සාවද්‍ය තොරතුරු වාර්තා කරමින් සැරයන්වරයා\nරිය පදවා ජීවිතක්ෂයට පත් වූ බවට පවසා එවකට රාජකාරී කළ පොලිස් නිලධාරීන් හා එක්ව විමර්ශන අවසන් කොට ඇති බවට අධිකරණයේදී ප්‍රකාශ වුණා.\nඑම අනතුර සම්බන්ධයෙන් මියගිය සැරයන්වරයාගේ බිරිය සිදු කළ පැමිණිල්ලකට අනුව පොලිස් විශේෂ විමර්ශන ඒකකයේ නිලධාරීන් පැවැත් වූ විමර්ශනයකදී එවකට පාර්ලිමේන්තු මන්ත්‍රී ජේ.ශ්‍රී රංගා විසින් රිය පදවා අනතුර සිදු කොට ඇති බවට අනාවරණය වූ අතර අධිචෝදනා 11ක් යටතේ නීතිපතිවරයා විසින් වවුනියාව මහාධිකරණයේ නඩු පවරා තිබුණා.\nඅදාළා නඩු විභාගයේදී සාක්ෂි දුන් දෙදෙනකුට දුරකථනයෙන් බලපෑම් කරමින් අනතුරව එම සාක්ෂිකරුවන් වෑන් රථයක නංවාගෙන වෙනත් ස්ථානයකට ගොස් සාක්ෂි ලබා නොදෙන ලෙසට බලපෑම් කිරීම සම්බන්ධයෙන් විත්තිකාර හිටපු මන්ත්‍රීවරයාට එරෙහිව වින්දිතයින් ආරක්ෂා කිරීමේ පනත යටතේ ද පසුගිය මාර්තු 28 වන දා නඩු පවරනු ලැබුවා.\nතොරතුරු වසන් කිරීම ඇතුළු චෝදනා ලබා සිටි එවකට හිටපු සෙට්ටිකුලම පොලිස් ස්ථානාධිපති ප්‍රධාන පොලිස් පරීක්ෂක සුගත් රොෂාන් සංජීව අධිකරණයේ පෙනී සිටිමින් සියලු චෝදනාවන්ට තමන් වරද පිළිගන්නා බව අධිකරණයට ප්‍රකාශ කළ අතර ඉදිරිපත් වූ කරුණු සලකා බලමින් විනිසුරුවරයා සෙට්ටිකුලම පොලිසියේ ස්ථානාධිපතිවරයා ලෙස කටයුතු කළ ප්‍රධාන පොලිස් පරීක්ෂක සුගත් රොෂාන් සංජීව නමැත්තාට අත්හිටවූ සිරදඩුවම් හා දඩ නියම කළා.\nහිටපු වවුනියාව කොට්ඨාස භාර පොලිස් අධිකාරී අමරසිරි සේනාරත්න (විශ්‍රාමික නියෝජ්‍ය පොලිස්පති), වවුනියාව හිටපු සහකාර පොලිස් අධිකාරී හරිස්චන්ද්‍ර බණ්ඩාර (විශ්‍රාමික ජ්‍යෙෂ්ඨ පොලිස් අධිකාරී), සෙට්ටිකුලම පොලිස් ස්ථානයේ සේවය කළ පොලිස් සැරයන් ප්‍රියදර්ශන හේරත්, පොලිස් කොස්තාපල් ඩබ්ලිව්.ජි.පද්මපාල යන නිලධාරීන් මෙම නඩු විභාගයේ අධිචෝදනා ලැබූ අනෙක් නිලධාරීන්.\nපැමිණිල්ල වෙනුවෙන් රජයේ අධිනීතිඥ ධම්මික උඩවත්ත සහ පොලිස් විශේෂ විමර්ශන අංශයේ නිලධාරීන් ඉදිරිපත්ව සිටියා.\nනඩු විභාගය ලබන නොවැම්බර් 11 වන දා නැවත කැඳවීමට නියමිතයි.",
       "URL": "https://www.hirunews.lk/344461/රිය-අනතුරක්-සිදු-කොට-සාක්කි-වසන්-කළ-හිටපු-මන්ත්‍රී-ශ්‍රී-රංගා-නොවැම්බර්-6-දක්වා-රිමාන්ඩ්",
       "Category": "Local News",
       "Parent URL": "https://www.hirunews.lk/local-news.php?pageID=106"
}