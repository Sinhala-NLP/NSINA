{
       "Source": "hirunews",
       "Timestamp": "Monday, 24 October 2022 - 13:28",
       "Headline": "ද්විත්ව පුරවැසි මන්ත්‍රීවරුන් ගැන කතානායකගෙන් ප්‍රකාශයක් - පිල් මාරුවක් ගැන හකීම් කියයි",
       "News Content": "ද්විත්ව පුරවැසියන් තවදුරටත් මන්ත්‍රී ධුර දරනු ලබන්නේ නම් ඔවුන්ව ඉවත්කළ හැක්කේ නීතිමය ක්‍රියාමාර්ග හරහා පමණක් බව කථානායක මහින්ද යාපා අබේවර්ධන පවසනවා.\nපාර්ලිමේන්තු මන්ත්‍රී මහාචාර්ය චන්න ජයසුමන ඊයේ (23) මාධ්‍ය හමුවක දී කළ ප්‍රකාශය සම්බන්ධයෙන් හිරු ප්‍රවෘත්ති කළ විමසීමකට පිළිතුරු ලෙසයි කථානායකවරයා මේ බව කියා සිටියේ.\nද්විත්ව පුරවැසිභාවය පිළිබඳ මේ වන විට කතා බහක් මතුව ඇත්තේ පසුගියදා සම්මත වූ 21 වන ව්‍යවස්ථා සශෝධන පනත් කෙටුම්පතෙන් ද්විත්ව පුරවැසින්ට පාර්ලිමේන්තු මන්ත්‍රීවරයෙකු ලෙස කටයුතු කිරීම අහෝසි කිරීමත් සමඟයි.\nකෙසේ වෙතත් ද්විත්ව පුරවැසිභාවය හිමි මන්ත්‍රීවරුන් දස දෙනෙකු පමණ තවදුරටත් මන්ත්‍රී ධුරවල කටයුතු කරන බව පාර්ලිමේන්තු මන්ත්‍රී මහාචාර්ය චන්න ජයසුමන කියා සිටියා.\nමේ අතර අධිකරණ තීන්දුවකින් හැර වෙනත් ක්‍රමවේදයක් ඔස්සේ ද්විත්ව පුරවැසිභාවය හිමි මන්ත්‍රීවරයෙකු ධුරයෙන් ඉවත් කළ නොහැකි බව මැතිවරණ කොමිසමද ප්‍රකාශ කළා.\nඑහි සභාපති නීතිඥ නිමල් පුංචිහේවාගෙන් අප කළ විමසීමකදී ඔහු කියා සිටියේ නාම යෝජනා ලබා දීමේදී ද තමන් ද්විත්ව පුරවැසියෙකු බවට දැනට මන්ත්‍රීධුර දරන කිසිවෙකු ප්‍රකාශ කර නොමැති බවයි.\n2017 වසරේදි පාර්ලිමේන්තු මන්ත්‍රී ගීතා කුමාරසිංහට මන්ත්‍රී ධුරයක් දැරීමට හැකියාවක් නොමැති බව අභියාචනාධිකරණය විසින් තීරණය කළ අතර එය පංච පුද්ගල ශ්‍රේෂ්ඨාධිකරණය විසින් ද තහවුරු කළේ ඇය ස්විට්සර්ලන්තයේ මෙන්ම ශ්‍රී ලංකාවේ ද පුරවැසිභාවය ලබාගෙන ඇති බවට ගාල්ලේ ඡන්ද දායකයින් පිරිසක් ගොනුකළ පෙත්මක් සළකා බැලීමෙන් අනතුරුවයි.\n19 වන ව්‍යවස්ථා සංශෝධනය ක්‍රියාත්මක වන කාල සීමාවේදී මන්ත්‍රී ධුරය මෙලෙස අහිමි වූ අතර ඇය යළි පාර්ලිමේන්තුවට තරඟ කරනු ලැබුවේ ස්විට්සර්ලන්තයේ පුරවැසිභාවය ඉවත් කර ගැනීමෙන් පසුවයි.",
       "URL": "https://www.hirunews.lk/318695/ද්විත්ව-පුරවැසි-මන්ත්‍රීවරුන්-ගැන-කතානායකගෙන්-ප්‍රකාශයක්-පිල්-මාරුවක්-ගැන-හකීම්-කියයි",
       "Category": "Local News",
       "Parent URL": "https://www.hirunews.lk/local-news.php?pageID=782"
}