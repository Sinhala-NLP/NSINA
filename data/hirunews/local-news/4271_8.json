{
       "Source": "hirunews",
       "Timestamp": "Sunday, 15 October 2017 - 11:50",
       "Headline": "ඉන්දීය අගමැති පැමිණෙද්දී සිදුවූ හෙලිකොප්ටර් අනතුරෙන් හානි වූ ජනතාවට තවමත් වන්දි ලැබී නැහැ",
       "News Content": "ඉන්දීය අගමැති නරේන්ද්‍ර‍ සිං මෝධි පසුගිය මැයි මාසයේ 12වන දින දික්ඔය මූලික රෝහල ජන සතු කිරිමේ උත්සවයට පැමිණි අවස්ථාවේ ඔහු පැමිණි  ගුවන්යානය ඩන්බාර් ක්‍රීඩාපිටියට ගොඩබැස්වීමේදී එම ආරක්ෂිත පැති බැම්ම කඩා වැටීම හේතුවෙන් හානි වු නිවාස සඳහා වන්දි ගෙවීම මෙතෙක් සිදු වී නොමැති බවට අගතියට පත් ජනතාව චෝදනා කරනවා.\nමේ දිනවල ප්‍රදේශයට පවතින දැඩි වර්ෂාවත් සමග තවත් පීඩාවට පත්ව ඇති බවයි ඔවුන් පවසන්නේ.\nමධ්‍යම කඳුකරයේ බටහිර බෑවුම් ප්‍රදේශයට මේ දිනවල අඛන්ඩව වර්ෂාව ඇද හැලෙනවා.\nඒ හේතුවෙන් එම නිවාසවල වහලයේ අතුරා ඇති ඉටිරෙදි අතරින් වැසි ජලය ගෙතුළට පැමිණෙන බවයි ඔවුන් ප්‍රකාශ කරන්නේ.\nගුවන්යානාව ගොඩබැස්වීමේදී හානි සිදුවූ අවස්ථාවේ ආයතන කිහිපයක් පැමිණ විස්තර සටහන් කරගත්තද නිවාස අළුත්වැඩියා කර ගැනීමට ප්‍ර‍මාණවත් මුදල් ආධාරයක් මෙතෙක් ඔවුන්ට ලැබී නැහැ.\nඑම ජනතාව මේ පිළිබඳව දුරකථනයෙන් අගමැතිවරයා සහ ජනාධිපතිවරයා දැනුවත් කර තිබෙනවා.\nගුවන් යානය අනතුරට පත්වී මාසයකට පසු ජනාධිපතිවරයා හැටන්  ප්‍රදේශයේ උත්සවයකට පැමිණීමට නියමිතව තිබූ හෙයින් අඹගමුව ප්‍රාදේශීය ලේකම් කාර්යාලයෙන් රු 21000ක චෙක්පතක් දුන් නමුත් එය කිසිසේත්ම හානිය පියවා ගැනීමට ප්‍රමාණවත් නොවන බවයි ඔවුන් පවසන්නේ.\nහානි වු එක් නිවසක හිමිකාරියක් පවසන්නේ ඇයට රු 5000ක් පමණක් ලැබුණු බවයි.\nඑම අනතුර හේතුවෙන් ඔවුන්ගේ නිවාසවලට හා ගෘහ උපකරණවලට සිදුවූ හානිය ලක්ෂ 2කට වැඩි බව ඔවුන් පවසනවා.\nආරක්ෂිත බැම්ම කඩා වැටීමෙන් තුවාල ලබා රෝහල් ගතවී සුවය ලබා සිටින තිදරු මවක් සඳහන් කළේ ඇය රෝහලෙන් පැමිණි පසු නුවරඑළිය දිස්ත්‍රික්කයේ ඇමතිවරයෙකුට දුරකථනයෙන් අමතා සිදුවීම පිළිබඳව පැවසූවිට ඔහු ප්‍රකාශ කළේ වන්දි මුදල් ගෙවීමට අනුමැතිය හිමිව ඇත්තේ වෙනත් කාන්තාවකට බවයි.\nනමුත් සිද්ධියෙන් තුවාල ලැබුවේ තමන් පමණක් බව ඇය ප්‍රකාශ කළා.\nඩන්බාර් ක්‍රීඩාපිටියට ගුවන්යානා 3ක් ගොඩබැස්වීමේදි ඇතිවු වායු පීඩනය හේතුවෙන් ආරක්ෂිත පැති බැම්ම කඩා වැටීම සහ ඇතිවු සුළං තත්වය හේතුවෙන් නිවාස 10 ට පමණ හානි සිදුවුණා.\nහැටන් - චන්දන ජයවීර",
       "URL": "https://www.hirunews.lk/173533/ඉන්දීය-අගමැති-පැමිණෙද්දී-සිදුවූ-හෙලිකොප්ටර්-අනතුරෙන්-හානි-වූ-ජනතාවට-තවමත්-වන්දි-ලැබී-නැහැ",
       "Category": "Local News",
       "Parent URL": "https://www.hirunews.lk/local-news.php?pageID=4271"
}