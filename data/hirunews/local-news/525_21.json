{
       "Source": "hirunews",
       "Timestamp": "Sunday, 19 February 2023 - 15:08",
       "Headline": "නව මැතිවරණ ක්‍රමයක් සැකසීමට ජනපතිගේ අවධානය",
       "News Content": "මැතිවරණයක දී අපේක්ෂකයෙකුට වැඩි මුදලක් වැයකිරීමට සිදුනොවන නව මැතිවරණ ක්‍රමයක් සැකසීම පිළිබඳව සොයාබැලීමට කමිටුවක් පත්කරන බව ජනාධිපති රනිල් වික්‍රමසිංහ පවසනවා.\nරජයේ ප්‍රතිපත්ති ප්‍රකාශය සහ ඉදිරි සැලසුම පිළිබඳව ජනාධිපති කාර්යාලයේදී තරුණ කණ්ඩායමක් සමඟ පසුගියදා පැවති හමුවකට එක්වෙමිනුයි ජනාධිපතිවරයා මේ බව සඳහන් කළේ.\nනව බදු පැනවීම් විශාල ගැටලුවක් බව එම සාකච්ඡාවට එක්වූ තරුණ පිරිස ජනාධිපතිවරයාට පෙන්වා දී තිබුණා.\nඒ සම්බන්ධයෙන් ප්‍රතිචාර දක්වමින් ජනාධිපතිවරයා කියා සිටියේ අයවැය තුළ සියල්ල ක්‍රමානුකූලව වෙන්කර ඇති බැවින් විනිවිදභාවයක් ඇති බවයි.\nඕනෑම අයවැයක් තුළ මුදල් ක්‍රමානුකූලව වියදම් කිරීම සහතික කරන්නේ පාර්ලිමේන්තුව බැවින් මෙම අවස්ථාවේ පාර්ලිමේන්තුව බලතල ක්‍රියාත්මක කළ යුතු බවයි ජනාධිපතිවරයා සඳහන් කළේ.\nමේ අතර ජාතික ශිෂ්‍ය බට බලකාය වෙත ජනාධිපති වර්ණ සහ බලකා වර්ණ ප්‍රදානය වෙනුවෙන් රන්ටැඹේ ජාතික ශිෂ්‍ය බට පුහුණු මධ්‍යස්ථානයේ අද පැවති උත්සවයකටද ජනාධිපති රනිල් වික්‍රමසිංහ සහභාගිවුණා.\nඑහි දී ජනාධිපතිවරයා කියා සිටියේ රටක අනාගතය භාරගැනීමට නම් විනයක් සහ කැපවීමක් අවශ්‍ය බවයි.",
       "URL": "https://www.hirunews.lk/327791/නව-මැතිවරණ-ක්‍රමයක්-සැකසීමට-ජනපතිගේ-අවධානය",
       "Category": "Local News",
       "Parent URL": "https://www.hirunews.lk/local-news.php?pageID=525"
}