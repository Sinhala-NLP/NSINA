{
       "Source": "hirunews",
       "Timestamp": "Tuesday, 12 December 2017 - 7:25",
       "Headline": "පළාත් සභා ඡන්දයත් එයි; මෙන්න දින",
       "News Content": "ලබන වසරේ මාර්තු මාසය අවසන් වීමෙන් පසු පළාත් සභා මැතිවරණය පැවැත්වීමට හැකියාව ඇති බව අතිරේක සොලිසිටර් ජනරාල් ජනාධිපති නීතිඥ ඉන්දිකා දේමුණි ද සිල්වා ශ්‍රේෂ්ඨාධිකරණයට දැනුම් දී තිබෙනවා.\nඒ, පළාත් සභා මැතිවරණයට අදාළව ඒකාබද්ධ විපක්ෂයේ මන්ත්‍රීවරුන් පිරිසක් ඉදිරිපත් කර තිබූ පෙත්සමක් ඊයේ සලකා බැලීමෙන් අනතුරුවයි.\nසීමානිර්ණ කමිටු වාර්තාව පාර්ලිමේන්තුවෙන් සම්මත වූ වහාම මැතිවරණය කැඳවීමට මැතිවරණ කොමිසමට බලය ඇති බවයි ඇය අධිකරණයට දැනුම් දුන්නේ.\nඑමෙන්ම පළාත් සභාවල කාලය අවසන් වීමක් මිස පෙත්සම්කරුවන් පවසන පරිදි පළාත් සභා මැතිවරණය කල් දැමීමක් සිදුවී නොමැති බව ද අතිරේක සොලිසිටර් ජනරාල් ඉන්දිකා දේමුණි සඳහන් කළා.\nනඩුව වැඩිදුර විභාගය ලබන මස 17 වන දා දක්වා කල් තබනු ලැබුවා.",
       "URL": "https://www.hirunews.lk/178159/පළාත්-සභා-ඡන්දයත්-එයි-මෙන්න-දින",
       "Category": "Local News",
       "Parent URL": "https://www.hirunews.lk/local-news.php?pageID=4176"
}