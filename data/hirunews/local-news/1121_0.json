{
       "Source": "hirunews",
       "Timestamp": "Friday, 03 June 2022 - 18:30",
       "Headline": "ජලය සොයා ජීවිතයට පරදුවට තැබූ කාන්තාව",
       "News Content": "ඉන්දියාවේ මධ්‍ය ප්‍රදේශ් ප්‍රාන්තයේ ප්‍රදේශ කිහිපයක ජනතාව මේවන විට උග්‍ර ජල හිඟයකට මුහුණපා සිටිනවා.\nඑම දුෂ්කරතා වඩාත් ඉස්මතු වී ඇත්තේ කාන්තාවක් ජලය ලබා ගැනීම සඳහා කඹයක් හෝ කිසිදු ආධාරකයක් නොමැතිව ළිඳකට බසින ආකාරයයි.\nළිං සහ පොකුණු සිඳී යාමෙන් පසු මධ්‍ය ප්‍රදේශ් ප්‍රාන්තයේ ගුෂියා ගම්මානයේ ජනතාවට මෙවැනි අනතුරුදායක පියවර ගැනීමට සිදුවී ඇති බව විදෙස් මාධ්‍ය වාර්තා කරනවා.\nඉන්දියාව පුරා තවත් ප්‍රදේශ කිහිපයකම ජනතාව මෙවැනි ජල අර්බුදවලට මුහුණ පා සිටිනවා.\nඉන්දියානුවන් ජලය ලබා ගැනීම සඳහා තම ජීවිතය පරදුවට තබන බව පෙන්වන වීඩියෝ නිරන්තරයෙන් සමාජ මාධ්‍ය ඔස්සේ හුවමාරු වන අතර ඒ සම්බන්ධයෙන් කතා බහට ද ලක්වනවා.\nපසුගිය අප්‍රේල් මාසයේදී, ද මහාරාෂ්ට්‍ර ප්‍රාන්තයේ කාන්තාවක් ජලය ලබාගැනීම සඳහා ළිඳකට බසින ආකාරය දැක්වෙන එවැනිම වීඩියෝවක් හුවමාරු වුණා.\n2019 වසරේ නිකුත් කෙරුණු වාර්තාවක් මගින් ජල හිඟය අතිශයින්ම ඉහලින් පවතින රටවල් 17ක් අතරට ඉන්දියාව ද නම් කර තිබුණා.\nමධ්‍ය ප්‍රදේශ්, පන්ජාබ්, රාජස්ථාන්, උත්තර් ප්‍රදේශ්, ගුජරාට්, උත්තරාකාන්ද් සහ හර්යානා යන ප්‍රාන්ත ජාල අර්බුදයෙන් දරුණු ලෙස පීඩාවට පත් වූ ප්‍රාන්ත අතර වන බවයි එම වාර්තාව පවසන්නේ.\nමධ්‍ය ප්‍රදේශ්හි ජල හිඟය සෑම ගිම්හාන ඍතුවකම මතුවන ගැටලුවක්.\n2024 වන විට සෑම ගමකටම නළ ජලය සැපයීමට ප්‍රාන්ත රජය පොරොන්දු වී ඇතත් මිලියන ගණනකට පානීය ජලය තවමත් ලබා ගැනීමට හැකිවී නැහැ.\n\"අපිට වතුර එකතු කරන්න ළිඳට බහින්න වෙනවා. මෙතන ළිං තුනක් තියෙනවා, ඔක්කොම හිඳලා. එක් කාන්තාවක් විදෙස් මාධ්‍ය වෙත ප්‍රකාශ කර තිබෙනවා.\n\"රජයේ සේවකයින් සහ දේශපාලන නායකයින් මෙහි එන්නේ මැතිවරණ කාලයට පමණයි. මෙවර අපි තීරණය කළා නිසි පරිදි ජලය ලැබෙන තුරු ඡන්දය නොදෙන්න,\" යනුවෙන් ඇය සඳහන් කළා.\nමෙවර සමාජ මාධ්‍යවල හුවමාරු වන වීඩියෝව සම්බන්ධයෙන් ඉන්දියානුවන් විශාල පිරිසක් සංවේදී වී ඇති අතර මෙම ගමට කඩිනමින් උදව් කරන ලෙසටයි ඔවුන් නිලධාරීන්ගෙන් ඉල්ලා ඇත්තේ.\nඉන්දියාවේ දිස්ත්‍රික්කවලින් තුනෙන් දෙකක් පමණ භූගත ජල මට්ටම පහත වැටීමෙන් තර්ජනයට ලක්ව ඇති බව ලෝක බැංකුව පවසනවා.\n2050 වන විට ඉන්දියාව උග්‍ර ජල පීඩනයකට මුහුණ දෙනු ඇතැයි පුරෝකථනය කර ඇති අතර නගර 30ක් අධි අවදානම් කලාපවලට වැටෙනු ඇති බවටයි පැවසෙන්නේ.",
       "URL": "https://www.hirunews.lk/306144/ජලය-සොයා-ජීවිතයට-පරදුවට-තැබූ-කාන්තාව",
       "Category": "Local News",
       "Parent URL": "https://www.hirunews.lk/local-news.php?pageID=1121"
}