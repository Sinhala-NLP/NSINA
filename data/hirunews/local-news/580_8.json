{
       "Source": "hirunews",
       "Timestamp": "Wednesday, 25 January 2023 - 13:08",
       "Headline": "බණ්ඩි පොහොරවල මිල අඩු කිරීමට තීරණයක් (වීඩියෝ)",
       "News Content": "බණ්ඩි පොහොර මිටියක මිල සැලකිය යුතු ප්‍රමාණයකින් පහත දැමීමට කෘෂිකර්ම අමාත්‍යාංශය තීරණය කර තිබෙනවා.\nවිෂය භාර අමාත්‍ය මහින්ද අමරවීර සඳහන් කළේ දැනටමත් ඊට අදාළව පත්‍රිකාවක් අමාත්‍ය මණ්ඩලයට ඉදිරිපත් කර ඇති බවයි.\nමහ කන්නයේ වී වගාව ආශ්‍රිතව ඇතැම් ප්‍රදේශවලින් වාර්තා වන ගොයම් කහපැහැ ගැන්වීමේ තත්ත්වයට පෝෂණ ඌණතා ද හේතුවී ඇති බව හෙළි වී තිබෙනවා.\nඑම තත්ත්වය සලකා අදාළ කැබිනට් පත්‍රිකාව ඉදිරිපත් කර ඇති අතර එය ලබන සතියේ සාකච්ඡා කිරීමට නියමිත බවයි අමාත්‍ය මහින්ද අමරවීර සඳහන් කළේ.\nදැනට වෙළඳපොලේ බණ්ඩි පොහොර කිලෝග්‍රෑම් 50ක මිටියක් රුපියල් 18,000කට පමණ අලෙවි වනවා.\nඑමෙන්ම, ගොයම් කහපැහැ ගැන්වීමේ තත්ත්වය සම්බන්ධයෙන් වාර්තාවක් කෘෂිකර්ම දෙපාර්තමේන්තුව ඊයේ (24) අමාත්‍යවරයාට භාර දෙනු ලැබුවා.\nඒ, දිස්ත්‍රික් 14ක නිලධාරින් යොදවා සිදුකළ විමර්ශනයකින් අනතුරුවයි.\nඑමගින් කහපැහැ වීමට හේතු කිහිපයක් දක්වා තිබෙනවා.\nපොස්පරස්, පොටෑසියම් ඌණතාවය මෙන්ම පොටෑසියම් හා පොස්පරස් එකවර ඌණවීම ද ඊට හේතුවක්.\nඑසේම, නෙමටෝඩා හෙවත් වට පණුවන් ගොයම් ගස්වල මූල පද්ධතියට හානි කිරීම, පැල මැක්කාගේ හානිය, දුඹුරු පැළ කීඩෑ උවදුර, කුඹුරුවල ලවණතාවය, යකඩ විෂ වීම ද ගොයම් කහපැහැ ගැන්වීමට හේතුවී ඇති බවයි අදාළ වාර්තාවේ දක්වා ඇත්තේ.\nමහ කන්නයේ වගා කර ඇති කුඹුරු හෙක්ටයාර 780,000න් 10%ක පමණ ප්‍රමාණයක ගොයම් කහපැහැ ගැන්වීමේ රෝගී තත්ත්වය වාර්තා වන බව එහි දැක්වෙනවා.\nඊට අමතරව 2%ක පමණ කුඹුරු ඉඩම්වල නෙමටෝඩා නමැති රෝගී තත්ත්වය වාර්තා වන බවයි කෘෂිකර්ම දෙපාර්තමේන්තුව අමාත්‍යවරයාට ලබාදුන් වාර්තාවේ වැඩිදුරටත් දැක්වෙන්නේ.\nමේ 2020 - 2021 වසරවල දී දිස්ත්‍රික් ලේකම්වරුන් මිල දී ගත් වී තොග වලින් නිෂ්පාදිත, රුපියල් බිලියනයකට අධික වටිනාකමකින් යුත් සහල් මෙටි්‍රක් ටොන් ලක්ෂ 58ක් පමණ අතුරුදන්වීමේ සිද්ධිය සම්බන්ධයෙන් එක්සත් සහල් නිෂ්පාදකයින්ගේ සංගමය අද (25) අපරාධ පරීක්ෂණ දෙපාර්තමේන්තුව පැමිණිල්ලක් ගොනුකරනු ලැබුවා.",
       "URL": "https://www.hirunews.lk/325845/බණ්ඩි-පොහොරවල-මිල-අඩු-කිරීමට-තීරණයක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=580"
}