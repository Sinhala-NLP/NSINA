{
       "Source": "hirunews",
       "Timestamp": "Sunday, 26 December 2021 - 11:46",
       "Headline": "එක රටක් එක නීතියක්” සඳහා වූ ජනපති කාර්ය සාධක බලකාය මධ්‍යම පළාතේ අදහස් විමසීම අරඹයි",
       "News Content": "“එක රටක් එක නීතියක්” සඳහා වූ ජනාධිපති කාර්ය සාධක බලකාය මධ්‍යම පළාතේ ජනතාවගෙන් අදහස් විමසීම ආරම්භ කර තිබෙනවා.\nඊයේ (25) පෙරවරුවේ මාතලේ දිස්ත්‍රික් ලේකම් කාර්යාලයට හා පස්වරුවේ  මහනුවර දිස්ත්‍රික් ලේකම් කාර්යාලයට පැමිණි පළාතේ ආගමික නායකයන්,  ස්වෙච්ඡා සංවිධාන, වෘත්තීයවේදීන් මෙන්ම සාමාන්‍ය ජනතාව  කමිටුව හමුවේ අදහස් පළ කළ බවයි ජනාධිපති මාධ්‍ය අංශය කියාසිටියේ.\nපැමිණි පිරිසට ස්තූතිය පළ කරමින් කමිටුවේ සභාපති පූජ්‍ය ගලගොඩඅත්තේ ඥානසාර හිමියන් මෙම කාර්යය පිළිබඳ ජනාධිපතිවරයාගේ ඇති උනන්දුව තේරුම් ගෙන ඇති බැවින් නියමිත කාලසීමාවට පෙර කමිටු වාර්තාව භාරදීමට අපේක්ෂා කරන බව ප්‍රකාශ කර තිබෙනවා.\nයම් කාලයක් ගත වුවද සියලු ජන කොටස් වලට සාධාරණය ඉටු වන සහ සියලු දෙනාට එකඟ විය හැකි යෝජනා මාලාවක් ඉදිරිපත් කිරීමට කැප වන බවටයි උන්වහන්සේ අවධාරණය කර ඇත්තේ.\nශ්‍රී ලංකාව තුළ “එක රටක් එක නීතියක්” යන සංකල්පය ක්‍රියාත්මක කිරීම සම්බන්ධයෙන් විවිධ පාර්ශ්වයන් දරන අදහස් හා මතවාද අධ්‍යයනය කිරීමෙන් පසු ඒ සඳහා යෝජනා ඉදිරිපත් කිරීම ගලගොඩඅත්තේ ඥානසාර ස්වාමින් වහන්සේගේ සභාපතීත්වයෙන් යුත් ජනාධිපති කාර්ය සාධක බලකායට පැවරී ඇති වගකීමයි.\nමීට පෙර උතුරු පළාතේ සහ නැගෙනහිර පළාතේ සංචාරය කොට එම එම පළාතේ ජීවත්වන ජනතාවගේ සහ බණ්ඩාරනායක සම්මන්ත්‍රණ ශාලාව තුළ පිහිටා ඇති කාර්යාලයේ දී දිවයිනම නියෝජනය වන අයුරින් පැමිණි සංවිධාන සහ පුද්ගලයන්ගේ අදහස්  ලබා ගනු ලැබුවා.\nඅද (26) සහ හෙට (27) දෙදින  තුළ ද මධ්‍යම පළාතේ ජනතාවගෙන් අදහස් ලබා ගැනීම තවදුරටත් සිදු කෙරෙනවා.\nකමිටුව හමුවේ අදහස් පළ කිරීමට කැමති අයෙකුට 011 2691775 අංකයට ඇමතුමක් ලබා දීමෙන් ඒ සඳහා දිනයක් හා වේලාවක් වෙන්කර ගැනීමට හැකියාව පවතිනවා.\nඑමෙන්ම කාමර අංක 3G-19, බණ්ඩාරනායක අනුස්මරණ ජාත්‍යන්තර සම්මන්ත්‍රණ ශාලාව, බෞද්ධාලෝක මාවත,කොළඹ 7. යන ලිපිනයට තැපැල් මඟින් හා\n[email protected]\nයන ඊමේල් ලිපිනයෙන් විද්‍යුත් පණිවුඩ මඟින් ද අදහස් පළ කිරීමට හැකි බව කමිටුවේ ලේකම්, ජනාධිපති ජ්‍යෙෂ්ඨ සහකාර ලේකම් ජීවන්ති සේනානායක මෙනවිය සඳහන් කළා.",
       "URL": "https://www.hirunews.lk/292162/එක-රටක්-එක-නීතියක්-සඳහා-වූ-ජනපති-කාර්ය-සාධක-බලකාය-මධ්‍යම-පළාතේ-අදහස්-විමසීම-අරඹයි",
       "Category": "Local News",
       "Parent URL": "https://www.hirunews.lk/local-news.php?pageID=1469"
}