{
       "Source": "hirunews",
       "Timestamp": "Tuesday, 04 October 2022 - 13:17",
       "Headline": "දංඕවිට දී වෙඩි වැදී මියගිය තරුණියගේ ඥාතීන් පොලීසියෙන් වන්දි ඉල්ලයි",
       "News Content": "පොලීසිය සහ කොල්ලකරුවන් අතර ඇති වූ වෙඩි හුවමාරුවක දී මගී බස් රථයක ගමන් කරමින් සිටි සිය දියණිය ජිවිතක්ෂයට පත්වීම සම්බන්ධයෙන් පොලීසියට එරෙහි නීතිමය ක්‍රියාමාර්ගය ගැනීමට ඇගේ දෙමව්පියන් ඇතුළු ඥාතීන් සූදානම් වනවා.\nමේ අතර මියගිය තරුණියගේ දේහය ඊයේ (03) රාත්‍රියේ බෙන්තොට - හබුරුගල - වන්නිගෙවත්ත ප්‍රදේශයේ පිහිටි ඇගේ නිවසට රැගෙන ආ බවයි හිරු වාර්තාකරු සඳහන් කළේ.\nවරකාපොල - දංඕවිට නගරයේ පිහිටි මත්පැන් අලෙවිසැලක් ඉබි යතුරු කඩා දේපල සොරකම් කිරීමට පැමිණි දෙදෙනෙකු සහ පොලීසිය අතර වෙඩි හුවමාරුවක් සිදු වූයේ පසුගිය දෙවනදා යි.\nඑම අවස්ථාවේදී දෙපාර්ශවය අතර ඇති වූ වෙඩි ප්‍රහාරයකින් මගී බස් රථයක ගමන් කරමින් සිටි ඉරේෂා ශ්‍යාමලී නමැති 29 හැවිරිදි තරුණිය ජිවිතක්ෂයට පත්වුණා.\nපසුව ඇයගේ දේහය පිළිබඳව පශ්චාත් මරණ පරීක්ෂණය පැවැත්වීමෙන් අනතුරුවයි දේහය ඊයේ නිවසට රැගෙන එනු ලැබුවේ.\nකෙසේ වෙතත් ඇගේ දෙමාපියන් ඇතුළු ඥාතීන් චෝදනා කරන්නේ ඉදිරියේ දී තම දියණියගේ මරණය සම්බන්ධයෙන් පොලීසියට එරෙහිව නීතිමය පියවර ගැනීමට කටයුතු කරන බවයි.\nසිද්ධියට අදාළව සැකකරුවන් අත්අඩංගුවට ගැනීම සඳහා එදින එම ස්ථානයට පැමිණ තිබුණේ දංඕවිට පොලීසියේ නිලධාරින් කිහිපදෙනෙක්.\nකෙසේ වෙතත්, සිද්ධියට අදාළව තවදුරටත් විමර්ශන ක්‍රියාත්මක බවයි එම පොලිස් ස්ථානයේ ජ්‍යෙෂ්ඨ ප්‍රකාශකයෙකු සඳහන් කළේ.",
       "URL": "https://www.hirunews.lk/317013/දංඕවිට-දී-වෙඩි-වැදී-මියගිය-තරුණියගේ-ඥාතීන්-පොලීසියෙන්-වන්දි-ඉල්ලයි",
       "Category": "Local News",
       "Parent URL": "https://www.hirunews.lk/local-news.php?pageID=825"
}