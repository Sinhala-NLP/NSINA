{
       "Source": "hirunews",
       "Timestamp": "Sunday, 24 April 2016 - 13:34",
       "Headline": "මෙගවොට් 55 ක අමතර විදුලිය මිලදී ගැනීම උපයෝගිතා කොමිසම නවතයි",
       "News Content": "හදිසි විදුලි මිලදී ගැනීමක් ලෙස පෞද්ගලි අංශයෙන් මෙගවොට් 55 ක විදුලි ධාරිතාවක් ලබා ගැනීම සදහා ලංකා විදුලිබල මණ්ඩලය ඉදිරිපත් කර තිබූ ඉල්ලීම මහජන උපයෝගිතා කොමිසම මගින් ප්‍රතික්ෂේප කර තිබෙනවා.\nඑමගින් පෙන්වා දෙන්නේ මෙම විදුලිය මිලදී ගැනීම් තුළින් විදුලිබල මණ්ඩල පනත මෙන්ම, විදුලිය සැපයුම් සඳහා ලංකා විදුලිබල මණ්ඩලයට ලබාදී ඇති බලපත්‍රයේ කොන්දේසි ද උල්ලංඝනය වන බවයි.\nඅදාළ විදුලිය මිලදී ගැනීම සදහා මණ්ඩලය මගින් කැබිනට් මණ්ඩලය වෙත ඉදිරිපත් කර තිබූ කැබිනට් පත්‍රිකාවේ අඩංගු කරුණු සහ මහජන උපයෝගිතා කොමිසම වෙත ගොනුකළ කරුණු අතර, වෙනසක් පවතින බවයි එම කොමිසම පෙන්වා දෙන්නේ.\nඒ සදහා කැබිනට් අනුමැතිය ලැබුණ ද කැබිනට් මණ්ඩලය නොමග යවා එම අනුමැතිය ලබාගෙන ඇති බවටයි උපයෝගිතා කොමිසම චෝදනා කළේ.\nමීට පෙර ඇඹිලිපිටිය ඒස් විදුලි බලාගාරයෙන් විදුලිය ලබා ගැනීම සදහා කළ ඉල්ලීම ද මහජන උපයෝගිතා කොමිසම ප්‍රතික්ෂේප කළා.\nඑහිදී තම කොමිසමේ අනුමැතියකින් තොරව එම බලාගාරයේ විදුලි සැපයුම් ජාතික පද්ධතියට එක් කිරීම පිලිබඳව ද උපයෝගිතා කොමිසම විරෝධය දක්වා තිබෙනවා.\nවිදුලිබල මණ්ඩලයේ හදිසි විදුලි මිලදී ගැනීම සදහා අඩු වියදම් සහිත දිගු කාලීන විදුලි ජනන පුළුල් කිරීමේ වැඩසටහනට අයත් බලාගාරවලින් විදුලිය මිලදී ගත යුතුයි.\nඑමෙන්ම, අමාත්‍ය මණ්ඩලය වෙත අමතර විදුලිය මිලදී ගැනීම සදහා කැබිනට් පත්‍රිකාවක් ඉදිරිපත් කිරීමට පෙර ඊට පෙර මහජන උපයෝගිතා කොමිසමේ අනුමැතිය ලබා ගත යුතුයි.\nවිදුලිබල මණ්ඩලය අදාළ කොන්දේසි කඩ කරමින් කටයුතු කර ඇති බවට මහජන උපයෝගිතා කොමිසමේ සභාපති සාලිය මැතිව් විසින් විදුලිබල මණ්ඩලයේ සාමාන්‍යාධිකාරිවරයා වෙත යවා ඇති ලිපියේ සදහන්.\nමේ පිළිබදව අප කළ විමසීමකදී විදුලිබල අමාත්‍යාංශයේ ලේකම් සුරේන් බටගොඩ ප්‍රකාශ කළේ මහජන උපයෝගිතා කොමිසමේ නිර්දේශ සැලකිල්ලට ගෙන අදාල විදුලිය මිලදී ගැනීම තමා විසින් අත්හිටවූ බවයි.\nවෙසක් සහ පොසොන් සමයේ විදුලිය සදහා ඇතිවිය හැකි ඉහළ ඉල්ලූම සැලකිල්ලට ගෙන මෙම විදුලිය මිලදී ගැනීම සැලසුම් කර තිබූ බවයි ඔහු හිරු ප්‍රවෘත්ති අංශයට කියා සිටියේ.",
       "URL": "https://www.hirunews.lk/131613/මෙගවොට්-55-ක-අමතර-විදුලිය-මිලදී-ගැනීම-උපයෝගිතා-කොමිසම-නවතයි",
       "Category": "Local News",
       "Parent URL": "https://www.hirunews.lk/local-news.php?pageID=5075"
}