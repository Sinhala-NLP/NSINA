{
       "Source": "hirunews",
       "Timestamp": "Saturday, 26 December 2020 - 13:41",
       "Headline": "මාවනැල්ලේ කළුගල් කොරියක පුපුරණ ද්‍රව්‍ය අතුරුදන්වීම ගැන සැකකරුවෙකු අත්අඩංගුවට",
       "News Content": "මාවනැල්ල - මොල්ලිගොඩ ප්‍රදේශයේ කළුගල් කොරියක තිබූ පුපුරණ ද්‍රව්‍ය තොගයක් අතුරුදන්වීම සම්බන්ධයෙන් පුද්ගලයෙකු සැකපිට අත්අඩංගුවට ගෙන තිබෙනවා.\nපේරාදෙණිය ප්‍රදේශයේ පදිංචි අදාළ පුද්ගලයා මෙම කළුගල් කොරියේ මීට පෙර සේවය කළ අයෙක් බවයි පොලීසිය සඳහන් කළේ.\nපසුගිය 20 වනදා කළුගල් ව්‍යාපාරිකයෙකු පොලීසියට පැමිණිලි කර තිබුණේ තම ගල් කොරියේ තිබූ ඇමෝනියම් නයිටේ්‍රට් කිලෝ 15ක්, වෝටර්ජෙල් ග්‍රෑම් 750ක්, ඩෙටනේටර් 20ක්, වෙඩි බෙහෙත් නූල් මීටර් 35ක් සහ ගල් සිදුරු කරන උපකරණ කිහිපයක්ද මෙලෙස අතුරුදන් වී ඇති බවයි.\nපසුව මාවනැල්ල පොලිීසියේ අපරාධ විමර්ශන අංශය මේ සම්බන්ධයෙන් විමර්ශන ආරම්භ කළ අතර, ඒ අනුවයි සැකකරු අත්අඩංගුවට ගෙන ඇත්තේ.\nඔහුගෙන් සිද්ධිය සම්බන්ධයෙන් ප්‍රශ්න කිරීම් තවදුරටත් සිදුකරන බව  මාවනැල්ල පොලීසිය සදහන් කළා.",
       "URL": "https://www.hirunews.lk/258006/මාවනැල්ලේ-කළුගල්-කොරියක-පුපුරණ-ද්‍රව්‍ය-අතුරුදන්වීම-ගැන-සැකකරුවෙකු-අත්අඩංගුවට",
       "Category": "Local News",
       "Parent URL": "https://www.hirunews.lk/local-news.php?pageID=2252"
}