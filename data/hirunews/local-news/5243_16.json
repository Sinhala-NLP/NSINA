{
       "Source": "hirunews",
       "Timestamp": "Saturday, 19 December 2015 - 7:53",
       "Headline": "Update: 2016  අයවැය  වැඩි ඡන්ද 109 කින් සම්මතයි",
       "News Content": "2016 අයවැය අද පාර්ලිමේන්තුවේදී වැඩි ඡන්ද 109 කින් සම්මත වුනා. ඊට පක්ෂව ඡන්ද 160 ක් හිමිවු අතර විපක්ෂව ලැබී තිබුනේ ඡන්ද 51 ක් පමණයි.\nඅයවැය ඡන්ද විමසීම පැවැත්වෙන අවස්ථාවේ මන්ත්‍රීවරුන් 13 දෙනෙකු සභාවට පැමිණ සිටියේ නැහැ.\nඑම් කේ ඩී එස් ගුණවර්ධන,\nසෙල්වම් අඩෙයික්කලනාදන්,\nගීතා කුමාරසිංහ,\nසිරිපාල ගම්ලත් ,\nප්‍රේමලාල් ජයසේකර,\nජනක බණ්ඩාර තෙන්නකෝන්,\nමනුෂ නානායක්කාර,\nමහින්ද රාජපක්ෂ,\nපවිත්‍රා වන්නිආරච්චි,\nතේනුක විදානගමගේ, වි\nමල් වීරවංශ ,\nශිවශක්ති ආනන්දන් සහ\nඅලි සහීර් මවුලානා යන මැති ඇමතිවරුන් අද ඡන්දය විමසන අවස්ථාවේ සභාවට නොපැමිණි පිරිස අතර වනවා.\nමුදල් අමාත්‍ය රවී කරුණානායක ලබන වසර සඳහා වූ අයවැය පාර්ලිමේන්තුවට ඉදිරිපත් කළේ නොවැම්බර් 20 වනදායි.\nඅයවැය දෙවන වර කියවීමේ ඡන්ද විමසීම පසුගිය 2 වනදා පැවති අතර, එහිදී එය වැඩි ඡන්ද 107 කින් සම්මත වුණා. ඊට පක්ෂව ඡන්ද 159ක් ලැබුණු අතර, විපක්ෂව ලැබුණු ඡන්ද සංඛ්‍යාව 52 ක්.\nදෙවන වර කියවීමේ ඡන්ද විමසීමේදී පාර්ලිමේන්තුවට නොපැමිණි එක්සත් ජාතික පක්ෂයේ බුද්ධික පතිරණ මන්ත්‍රීවරයා සහ හෙළ උරුමයේ රතන හිමියන් අද පාර්ලිමේන්තුවට පැමිණ තිබීම විශේෂත්වයක්.\nඡන්දය ප්‍රකාශ කළ මන්ත්‍රීවරුන් අතරින් එක්සත් ජාතික පක්ෂ මන්ත්‍රීවරුන් සමඟ එක්ව ශ්‍රී ලංකා නිදහස් පක්ෂයෙන් ජාතික ආණ්ඩුවට සහය දුන් මන්ත්‍රීවරු සහ දෙමළ ජාතික සන්ධානය අයවැයට පක්ෂව ඡන්දය භාවිත කළා.\nජනතා විමුක්ති පෙරමුණ මෙන්ම ඒකාබද්ධ විපක්ෂය නියෝජනය කරන නිදහස් පක්ෂ මන්ත්‍රීවරුන් අයවැයට විරුද්ධව ඡන්දය භාවිත කරනු ලැබුවා.\nඅයවැය පිළිතුරු කතාව සිදුකරමින් මුදල් අමාත්‍ය රවී කරුණානායක ප්‍රකාශ කළේ අයවැයට එක් කළ නව සංශෝධන නිසා රුපියල් මිලියන 35,500කින් රජයේ වියදම ඉහළ ගිය බවයි.\nවිවිධ ක්ෂේත්‍රයන්ගේ වියදම අඩු කර එය පියවා ගන්නා බව ඔහු සදහන් කළා.\nමෙවර අයවැයෙන් රජයේ සම්පත් සමබරව වෙන් කර ආයෝජන ප්‍රවර්ධනයට අවශ්‍ය යෝජනා ඉදිරිපත් කළ බවයි මුදල් අමාත්‍යවරයා සදහන් කළේ. මීට පෙර ප්‍රකාශයට පත්වූ සංශෝධන පිළිබදව ද ඔහු වැඩිදුර කරුණු දැක්වීමක් මෙහිදී සිදුකළා.\nරජයේ සේවකයන්ගේ වැටුප් වැඩිකිරීම යටතේ වැඩි කරන ලද රුපියල් දස දහසේ දීමනාවෙන් 2500ක් ජනවාරි මාසයේදී මූලික වැටුපට එක් කරන බවයි මුදල් අමාත්‍ය රවී කරුණානායක තවදුරටත් සදහන් කළේ.\nඅනතුරුව නැගී සිටි පාර්ලිමේන්තු මන්ත්‍රී දිනේෂ් ගුණවර්ධන ආණ්ඩුවෙන් විමසා සිටියේ ජනවාරියේ මෙම සංශෝධන ඇතුළත් අයවැය ලේඛනයක් ඉදිරිපත් කරන්නේ ද යන්නයි. සවිස්තර තොරතුරු ඇතුළත් කර ඊට අදාළ වාර්තාවක් ලබාදෙන බව අග්‍රාමාත්‍ය රනිල් වික්‍රමසිංහ එහිදී ප්‍රකාශ කළා.\n2016 අය වැය සම්බන්ධයෙන් ඉදිරිපත් කෙරුණු සංශෝධන අද පාර්ලිමේන්තුවට ඉදිරිපත් කරනු ලැබුවේ මුදල් අමාත්‍ය රවී කරුණානායක මහතායි.\n-----------------\n18:11 -ගිනි තබා ගැනීමට ඉන්ධන රැගෙන පාර්ලිමේන්තුවට පැමිණි මන්ත්‍රී වඩිවේල් සුරේෂ් පක්ෂව ඡන්දය ප්‍රකාශ කරයි\n18:00 - ඇතැම් මන්ත්‍රීවරු විරෝධය ප්‍රකාශ කරන්නේ හේතු ද සහිතයි. කතානායකවරයා දැනුම් දෙන්නේ අලුත් සම්ප්‍රදායක් ඇති නොකරන ලෙසයි.\n17:55 - අයවැය ඡන්ද විමසීම ඇරඹෙයි.\nUpdate: Saturday, 19 December 2015 - 17:55\n--------------------------------------------------- --------\nඅයවැය අවසන් ඡන්ද විමසීම අද\nලබන වසර සදහා වන අයවැය තුන්වන වර කියවීමේ ඡන්ද විමසීම අද (19) පස්වරුවේ පාර්ලිමේන්තුවේදී පැවැත්වෙනවා. ඒ කාරක සභා අවස්ථා විවාදයේ කටයුතු අවසන් වීමෙන් අනතුරුවයි.\n2016 විසර්ජන පනත් කෙටුම්පත දෙවනවර කියවීම පාර්ලිමේන්තුවේදී වැඩි ඡන්දයෙන්  පසුගිය 02දා සම්මත වූයේ   ඡන්ද 159ක් ලබා ගනිමින්.  විපක්ෂව ඡන්ද 52යි.\nඅයවැය දෙවන වර කියවීම වැඩි ඡන්ද 107\nපක්ෂව ඡන්ද 159\nවිපක්ෂව ඡන්ද  52\nමන්ත්‍රීවරුන් 13 දෙනෙකු ඡන්දය විමසන අවස්ථාවේදී සභා ගර්භයට පැමිණ සිටියේ නැහැ.\nඅයවැය කතාව මුදල් අමාත්‍ය රවී කරුණානායක පසුගිය නොවැම්බර් 20 වන දා පාර්ලිමේන්තුවට ඉදිරිපත් කළ අතර දෙවන වර කියවීමේ විවාදය 21 වන දා සිට දින 9ක් පෙරවරු 9.30 සිට පස්වරු 6.30 දක්වා පැවැත්වුණා.\nමේ අතර, වැවිලි කර්මාන්ත, විදුලි සංදේශ සහ ඩිජිටල් යටිතල පහසුකම් සහ ස්වදේශ කටයුතු ඇතුළු අමාත්‍යාංශ 08 ක වැය ශිර්ෂයන් ඊයේ විවාදයට ගැණුනා.\nමෙවර අයවැය ජනතාව පිළිබඳ අවබෝධයෙන් තොරව  ඉදිරිපත් කර ඇති බවයි විපක්ෂයේ බොහෝ පිරිස් පවසන්නේ.",
       "URL": "https://www.hirunews.lk/122380/update-2016-අයවැය-වැඩි-ඡන්ද-109-කින්-සම්මතයි",
       "Category": "Local News",
       "Parent URL": "https://www.hirunews.lk/local-news.php?pageID=5243"
}