{
       "Source": "hirunews",
       "Timestamp": "Tuesday, 02 November 2021 - 11:20",
       "Headline": "ඉස්සන් ගොවිපළ වගාව තීව්‍ර කිරීමට සහනදායී ණය යෝජනා ක්‍රමයක්",
       "News Content": "2020 වර්ෂයේදී මෙට්‍රික් ටොන් 8000ක් පමණ වූ මෙරට ඉස්සන් නිෂ්පාදනය 2025 වර්ෂය වන විට මෙට්‍රික් ටොන් 50,000ක් දක්වා ඉහළ නැංවීමට තීරණය කර තිබෙනවා.\nශ්‍රී ලංකා ජාතික ජලජීවී වගා සංවර්ධන අධිකාරිය විසින් මෙම සැලසුම් සකස් කර ඇති බවයි වාර්තා වන්නේ.\n2019 සහ 2020 වර්ෂවලදී ඉස්සන් නිෂ්පාදනය ඉහළ නැංවීම අරමුණු කරගෙන වැනමි ඉස්සන් වගාව හඳුන්වා දී තිබෙනවා.\nඑම ඉස්සන් වැඩි වර්ධන වේගයක් සහිත වීම, රෝග සෑදීමේ ප්‍රවණතාව අවම වීම, පොකුණු තුළ වගා කිරීමේදී ඉතා ඉහළ තැනප්තු ඝනත්වයක් යටතේ වගා කළ හැකි වීම යන හේතූන් නිසා ඉහළ අස්වැන්නක් ලබා ගැනීමට හැකියාව පවතින බවයි කැබිනට් යෝජනාවෙහි දැක්වෙන්නේ.\nඑමෙන්ම ඉස්සන් වර්ගය වසරකට වගා කන්න තුනක් යටතේ වගා කිරීමට ද එතුළින් හැකියාව ලැබෙනවා.\nඑහෙත්, ඉහළ ඝනත්වයක් යටතේ මෙම වගාව සිදු කිරීම පිණිස සහ එම හේතුව මත ඉතා ඉහළ ප්‍රමාණයකින් පොකුණට එකතු වන කාබනික අපද්‍රව්‍ය ඉවත් කිරීම පහසු කරලීම පිණිස වගාව සඳහා යොදා ගනු ලබන සම්ප්‍රදායික මඩ පොකුණු ඉහළ ඝනත්වයෙන් යුත් පොලිඑතිලීන් මගින් ආස්තරණය කර, නවීකරණය කිරීම ද අවශ්‍ය වනු ඇති.\nඑමෙන්ම මෙයට සමගාමීව ඉහළ යන ඉස්සන් අස්වැන්න අපනයනය සඳහා ගබඩා කිරීමටත් එතුළින් අගය එකතු කරන ලද නිෂ්පාදන සැකසීමට ඉස්සන් සැකසුම් මධ්‍යස්ථානයෙහි ධාරිතාව ඉහළ නැංවීම මෙන්ම ඒවා නවීන තාක්ෂණය යොදා නවීකරණය කිරීම ද අවශ්‍ය වනවා.\nඒ අනුව වැනමි ඉස්සන් වගාව සඳහා ඉස්සන් වගාකරුවන් උනන්දු කිරීමේ අරමුණින් අවශ්‍ය ප්‍රාග්ධනය සලසා දීම සඳහා රාජ්‍ය බැංකු මගින් සහනදායී ණය යෝජනා ක්‍රමයක් ක්‍රියාත්මක කිරීමට, ධීවර අමාත්‍යවරයා විසින් ඉදිරිපත් කළ නව යෝජනාවට අමාත්‍ය මණ්ඩල අනුමැතිය හිමි වුණා.",
       "URL": "https://www.hirunews.lk/286772/ඉස්සන්-ගොවිපළ-වගාව-තීව්‍ර-කිරීමට-සහනදායී-ණය-යෝජනා-ක්‍රමයක්",
       "Category": "Local News",
       "Parent URL": "https://www.hirunews.lk/local-news.php?pageID=1589"
}