{
       "Source": "hirunews",
       "Timestamp": "Thursday, 05 March 2020 - 8:40",
       "Headline": "දකුණු මුහුදේදී ඇල්ලූ හෙරොයින් සහ අයිස් තොගය අද දික්ඕවිට වරායට",
       "News Content": "මුහුදේදී හෝ ගොඩබිමේදී අල්ලා ගනු ලැබූ විශාලම මත්ද්‍රව්‍ය තොගය වන දකුණු මුහුදු තීරයේදී පසුගියදා සොයාගත් මත්ද්‍රව්‍ය තොගය සහ එහිදී අත්අඩංගුවට ගත් සැකකරුවන් අද පෙරවරුවේ දික් ඕවිට ධීවර වරාය වෙත රැගෙන ආවා.\nපොලිස් මත්ද්‍රව්‍ය නාශක කාර්යාංශයට ලද බුද්ධිමය තොරතුරක් මත ශ්‍රී ලංකා නාවික හමුදාව විසින් මෙම මත්ද්‍රව්‍ය සහ සැකකරුවන් අත්අඩංගුවට ගෙන තිබුණේ ගැඹුරු මුහුදු ආවේක්ෂණ නෞකා දෙකක් යොදවා පසුගිය සෙනසුරාදා සිදුකළ විශේෂ මෙහෙයුමකදීයි.\nඑම මෙහෙයුමට සමුදුර සහ සිදුරල යන නෞකා එක්වූ බවයි නාවික හමුදාව සදහන් කළේ.\nමසකට ආසන්න දීර්ඝ මෙහෙයුමකදී අදියර දෙකක් ලෙස මෙම මත්ද්‍රව්‍ය තොගය සොයා ගෙන තිබුණා. එම සමස්ත මෙහෙයුමේදි පැකට් 397 ක් තුළ අසුරා තිබූ හෙරෝයින් මත්ද්‍රව්‍ය කිලෝග්‍රෑම් 400 ක ප්‍රමාණයක් සහ පැකට් 100 ක් තුළ අසුරා තිබූ අයිස් මත්ද්‍රව්‍ය කිලෝග්‍රෑම් 100 ක ප්‍රමාණයක් තම භාරයට ගැනීමට නාවික හමුදාව සමත් වුණා.\nඑම මත්ද්‍රව්‍යවල වටිනාකම රුපියල් කෝටි 600 කට ආසන්නයි.\nමෙහිදී එම මත්ද්‍රව්‍ය ප්‍රවාහනය කළ සහ මිලදී ගැනීමට පැමිණීමේදී අත්අඩංගුවට ගත් සැකකරුවන්ගේ සංඛ්‍යාව 15 ක්.\nඅත්අඩංගුවට ගත් මෙම මත්ද්‍රව්‍ය තොගය සහ සැකකරුවන්, මූලික වාර්තා සකස් කිරීමෙන් අනතුරුව කොටුව මහේස්ත්‍රාත් අධිකරණයට ඉදිරිපත් කිරීමට නියමිතයි.\nනාවික හමුදාව පසුගිය වසරේදී හෙරොයින් කිලෝ 762 ක්, කේරළ ගංජා කිලෝ 3653 ක් සහ අයිස් මත්ද්‍රව්‍ය කිලෝ 3 ක් සිය භාරයට ගෙන තිබෙනවා.",
       "URL": "https://www.hirunews.lk/235825/දකුණු-මුහුදේදී-ඇල්ලූ-හෙරොයින්-සහ-අයිස්-තොගය-අද-දික්ඕවිට-වරායට",
       "Category": "Local News",
       "Parent URL": "https://www.hirunews.lk/local-news.php?pageID=2869"
}