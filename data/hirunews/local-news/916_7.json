{
       "Source": "hirunews",
       "Timestamp": "Thursday, 25 August 2022 - 7:52",
       "Headline": "දකුණේ තවත් වෙඩි තැබීමක් - ගෙවුණු දිනයේ දී දෙදෙනෙකු මරුට",
       "News Content": "ගෙවුණු දිනයේ දිවයිනේ ප්‍රදේශ 03ක සිදු වූ වෙඩි තැබීම්වලින් දෙදෙනෙකු ජීවිතක්ෂයට පත් වී තවත් අයෙකු තුවාල ලබා රෝහල්ගත කර තිබෙනවා.\nඇල්පිටිය - ඌරගස්මංහන්දිය - ඉහල මාලවල ප්‍රදේශයේ දී ඊයේ (24) පස්වරුවේ සිදු වූ වෙඩි තැබීමකින් එක් පුද්ගලයෙකු ජීවිතක්ෂයට පත්වූ අතර, යතුරුපැදියකින් පැමිණි දෙදෙනෙකු විසින් මෙම වෙඩි තැබීම සිදුකර පලා ගොස් තිබුණා.\nමියගිය පුද්ගලයා කොණ්ඩා කපන ආයතනයක් පවත්වාගෙන යන 30 හැවිරිදි පුද්ගලයෙකු බවයි පොලීසිය සඳහන් කළේ.\nයතුරුපැදියකින් පැමිණි එම පුද්ගලයන් දෙදෙනා මියගිය පුද්ගලයා පවත්වාගෙන ගිය කොණ්ඩා කපන ආයතනයට ඇතුළු වී මෙම වෙඩි තැබීම සිදු කර තිබෙනවා.\nවෙඩි තැබීමෙන් මියගිය පුද්ගලයාගේ හිසට බරපතළ හානි සිදුව ඇති අතර, එම ස්ථානයේ තිබී හිස් උණ්ඩ කොපු 09ක්ද පොලීසිය සොයාගෙන ඇති බවයි වාර්තා වන්නේ.\nඑමෙන්ම, වෙඩි තැබීමෙන් මියගිය තැනැත්තා මීට පෙර රක්ෂිත බන්ධනාගාරගත වී ඇප ලබා සිටි අයෙක්ද වන බවයි පොලීසිය සඳහන් කළේ.\nඑමෙන්ම, ගාල්ල - අහුංගල්ල - ඌරගහ මාර්ගයේදීද ඊයේ සිදුවූ වෙඩි තැබීමකින් පුද්ගලයෙකු තුවාල ලබා රෝහල් ගත කරනු ලැබුවා.\nයතුරුපැදියකින් පැමිණි පුද්ගලයින් දෙදෙනෙකු මෙම වෙඩි තැබීම සිදුකර පළාගොස් තිබුණා.\nවෙඩි වැදුණු පුද්ගලයා කොස්ගොඩ ප්‍රදේශයේ පදිංචි 42 හැවිරිදි අයෙක්.\nඊයේ සිදුවූ මෙම වෙඩි තැබීම් දෙකම වාර්තා වූයේ දකුණු පළාතෙන් වීමද විශේෂත්වයක්.\nපසුගිය දින කිහිපය තුළදීම දකුණු පළාතෙන් වෙඩි තැබීම් වාර්තා වී තිබුණා.\nමේ අතර, ගම්පහ, බටපොත, කුරුස හන්දිය ප්‍රදේශයේ ඊයේ සිදුවූ වෙඩි තැබීමකින්ද ඉදිකිරීම් උපකරණ අලෙවිසැලක හිමිකරුවෙකු ජීවිතක්ෂයට පත්වුණා.\nඩුබායි හි සැඟව සිටින කෙහෙල්බද්දර පද්මේ නමැති පාතාල කල්ලි නායකයා විසින් මෙම ඝාතනය මෙහෙයවා ඇති බවට පොලීසිය සැක පළ කරනවා.",
       "URL": "https://www.hirunews.lk/313654/දකුණේ-තවත්-වෙඩි-තැබීමක්-ගෙවුණු-දිනයේ-දී-දෙදෙනෙකු-මරුට",
       "Category": "Local News",
       "Parent URL": "https://www.hirunews.lk/local-news.php?pageID=916"
}