{
       "Source": "hirunews",
       "Timestamp": "Wednesday, 24 March 2021 - 18:12",
       "Headline": "ප්‍රාදේශීය සංවර්ධන ව්‍යපෘති පිළිබඳ වගකීම ආණ්ඩුකාරවරුන්ට සහ දිස්ත්‍රික් ලේකම්වරුන්ට (වීඩියෝ)",
       "News Content": "ප්‍රතිපාදන වෙන්කර ඇතත් මෙතෙක් ආරම්භ නොකළ සහ අතරමග නතර කර ඇති සියලු ව්‍යාපෘති කඩිනමින් ආරම්භ කරන්නැයි ජනාධිපති ගෝඨාභය රාජපක්ෂ  දිස්ත්‍රික් ලේකම්වරුන්ට සහ ආණ්ඩුකාරවරුන්ට උපදෙස් ලබාදී තිබෙනවා.\nඒ, ඔවුන් සමග අද ජනාධිපති ලේකම් කාර්යාලයේ පැවති හමුවකදී.\nආණ්ඩුකාරවරුන් සහ දිස්ත්‍රික් ලේකම්වරුන් සමග අද පැවති හමුවේදී ජනාධිපති ගෝඨාභය රාජපක්ෂ අවධාරණය කර ඇත්තේ ප්‍රාදේශීය සංවර්ධන වැඩසටහනේදී ආණ්ඩුකාරවරු සහ දිස්ත්‍රික් ලේකම්වරු පෙරමුණ ගෙන ක්‍රියාකළ යුතු බවයි.\nජනතා අවශ්‍යතා ඉටුකිරීමේදී චක්‍රලේඛවලට සීමා නොවී රාජ්‍ය ප්‍රතිපත්තිය අනුව ක්‍රියාකිරීමේ වැදගත්කමද ජනාධිපතිවරයා මෙහිදී අවධාරණය කර තිබෙනවා.\nපුද්ගලයෙකුගේ හෝ කිහිපදෙනෙකුගේ වැරදි හේතුවෙන් සමස්ත ජනතාවම පීඩාවට පත්වන අයුරින් නීති සකස් නොකළ යුතුබව පෙන්වා දුන් ජනාධිපතිවරයා ඒ සඳහා නිලධාරීන් ගමට ගොස් සැබෑ ලෙස ජනතාවගේ ප්‍රශ්න හඳුනාගත යුතු බව සඳහන් කළා.\nජනතා ප්‍රශ්න පරම්පරාවෙන් පරම්පරාවට යාමට ඉඩ නොදිය යුතු බවයි ජනාධිපතිවරයා මෙහිදී අවධාරණය කර ඇත්තේ.\nප්‍රජා වන වගා ව්‍යාපෘති පුළුල් කිරීමෙන් පාරිසරික ගැටලු රැසකට විසඳුම් ලබාදිය හැකි බව පෙන්වාදුන් ජනාධිපතිවරයා නිලධාරීන් දැනුම්දුන්නේ ඒ සඳහා යොමුවන ලෙසයි.\nඇතැම් පිරිස් සහ මාධ්‍ය හුවාදක්වන අන්දමේ පරිසර විනාශයක් දිස්ත්‍රික්ක මට්ටමින් සිදු නොවන බව දිස්ත්‍රික් ලේකම්වරු පවසා තිබෙනවා.\nග්‍රාමීය සංවර්ධන ව්‍යාපෘතිවල ප්‍රගතිය හා ඒවායේ ගැටලු සාකච්ඡා කිරීමට සෑම මසකම ආණ්ඩුකාරවරුන් සහ දිස්ත්‍රික් ලේකම්වරු හමුවීමට අපේක්ෂා කරන බවදජනාධිපතිවරයා මෙහිදී සඳහන් කළා.",
       "URL": "https://www.hirunews.lk/266417/ප්‍රාදේශීය-සංවර්ධන-ව්‍යපෘති-පිළිබඳ-වගකීම-ආණ්ඩුකාරවරුන්ට-සහ-දිස්ත්‍රික්-ලේකම්වරුන්ට-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2066"
}