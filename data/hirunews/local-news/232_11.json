{
       "Source": "hirunews",
       "Timestamp": "Tuesday, 27 June 2023 - 15:43",
       "Headline": "බතලේගල කදු මුදුනේ ඉදිරිකෙරෙන දාගැබ ගැන සංවාදාත්මක තත්ත්වයක්",
       "News Content": "අරණායක-බතලේගල කදු මුදුන එළිපෙහෙලි කර දාගැබක් ඉදිකිරීම සම්බන්ධයෙන් මේ වනවිට සංවාදයක් ඇතිව තිබෙනවා.\nපරිසරවේදීන් ඇතුළු විවිධ පුද්ගලයින් මීට අදාළව සමාජ මාධ්‍යයේ ඡායාරූප සහ ප්‍රකාශ සටහන් කර ඇති අයුරු දැකගත හැකියි.\nමව්පිය වෙහෙර වහන්සේ නමින් අදාළ දාගැබ නම් කර ඇති අතර, ප්‍රදේශයේ තරුණ කණ්ඩායම් ඇතුළු සංවිධාන කිහිපයක් ඒ සඳහා ශ්‍රමදාන ද සංවිධානය කර ඇති බවයි වාර්තා වන්නේ.\nකෙසේ වෙතත්, බතලේගල කදු මුදුනෙහි ඉදිකිරීමට නියමිත මෙම දාගැබ සම්බන්ධයෙන් පරිසර සංවිධාන ඇතුළු සිවිල් පුද්ගලයින් ඊට ප්‍රදේශයේ තරුණ සංවිධාන වෙත චෝදනා එල්ල කරනවා.\nකෙසේ වෙතත් මේ සම්බන්ධයෙන් සොයාබැලීම සඳහා පරිසර යුක්ති කේන්ද්‍රයේ කණ්ඩායමක් අදාළ ස්ථානයට යොමුකළ බව එහි විධායක අධ්‍යක්ෂ හේමන්ත විතානගේ සඳහන් කළා.\nඉදිකිරීමට නියමිත මෙම දාගැබ පිළිබඳව හිරු ප්‍රවෘත්ති අංශය අරණායක ප්‍රාදේශීය ලේකම් කාර්යාලයෙන් විමසීමක් කළ අතර එහි ප්‍රකාශකයෙකු සදහන් කළේ බතලේගල කදු මුදුනෙහි විහාර භූමියක් සදහා ඔප්පුවක් මගින් ඉඩකඩ වෙන් කර ඇති බවයි.\nමීට පෙර සිට එහි විහාර භූමියක් ද පවත්වාගෙන ගොස් තිබෙනවා. එමෙන්ම, එම භූමියෙහි දාගැබක් ඉදිකිරීම සදහා මුල්ගල් තැබීමක්ද මීට පෙර සිදුකර ඇති බවටයි වාර්තා වන්නේ.",
       "URL": "https://www.hirunews.lk/339263/බතලේගල-කදු-මුදුනේ-ඉදිරිකෙරෙන-දාගැබ-ගැන-සංවාදාත්මක-තත්ත්වයක්",
       "Category": "Local News",
       "Parent URL": "https://www.hirunews.lk/local-news.php?pageID=232"
}