{
       "Source": "hirunews",
       "Timestamp": "Friday, 13 May 2022 - 20:15",
       "Headline": "සාගතයක් ඇති වීමට ඉඩ තබන්නේ නැහැ - අගමැති විදෙස් මාධ්‍යයට කියයි (වීඩියෝ)",
       "News Content": "රටේ ආර්ථික අර්බුදය, යහපත්වීමට පෙර නරක අතට හැරෙන බව අග්‍රාමාත්‍ය රනිල් වික්‍රමසිංහ ප්‍රකාශ කර තිබෙනවා.\nකෙසේ වෙතත්, ජනතාවට දිනකට ආහාර වේල් තුනම ලබාගත හැකි ආර්ථිකයක් සැකසීමට තමන් වගබලා ගන්නා බවයි අද වැඩ භාර ගැනීමෙන් පසු බී.බී.සී පුවත් සේවය සමග සම්මුඛ සාකච්ඡාවට එක්වෙමින් අග්‍රාමාත්‍යවරයා කියා සිටියේ.\nරට ආර්ථික අර්බුදයෙන් ගොඩ ගැනීමට වැඩිදුර මූල්‍ය ආධාර ලබාදෙන ලෙස මෙහිදී අග්‍රාමාත්‍යවරයා ජාත්‍යන්තරයෙන් ඉල්ලා සිටියා.\nකඩිනම් ආධාර ලබාගැනීම සඳහා තමා ඉන්දියාව සහ ජපානය වැනි රටවල් සමඟ සාකච්ඡා ආරම්භ කරන බවයි ඔහු සඳහන් කළේ. ‍සාගතයක් ඇති වීමට ඉඩ ලබා නොදෙන බව පැවසූ අග්‍රාමාත්‍යවරයා මෙරටට අවශ්‍ය ආහාර සොයා ගන්නා බවද ප්‍රකාශ කළා.\nවෛද්‍යවරයෙකු රෝගියෙකු පරීක්‍ෂා කරනවාක් මෙන්, ශ්‍රී ලංකාවේ ගිණුම් පරීක්ෂා කිරීමටද කාලය අවශ්‍ය බවයි ඔහු බී.බී.සී. පුවත් සේවය සමඟ පැවති සාකච්ඡාවේදී සඳහන් කළේ.\nජනාධිපති ගෝඨාභය රාජපක්ෂට ඉල්ලා අස්වන ලෙස බල කරන විරෝධතාකරුවන්ගේ හැඟීම් සමඟ තමා එකඟ වන බවද ඔහු එහිදී පවසා ඇති අතර, එය සිදුනොවන්නක් බවද අග්‍රාමාත්‍යවරයා පෙන්වා දී තිබෙනවා.\nඑහෙත් තමන් \"රාජපක්‍ෂ රජයේ සියලු ප්‍රතිපත්ති වෙනස් කිරීමට යන බව ඔහු වැඩිදුරටත් ප්‍රකාශ කර තිබෙනවා.\nනව අග්‍රාමාත්‍යවරයා ලෙස රනිල් වික්‍රමසිංහ දිවුරුම් දීමත් සමග ඔහුට සුභාසිංශන එක් කිරීමට රාජ්‍ය තාන්ත්‍රිකයින් පිරිසක් අග්‍රාමාත්‍ය කාර්යාලයට පැමිණ සිටියා.\nඑහිදී ශ්‍රී ලංකාවේ ජපාන තානාපතිවරයා, ඉන්දීය මහ කොමසාරිස්වරයා මෙන්ම චීන තානාපතිවරයා සහ ශ්‍රී ලංකාවේ ඇමරිකානු තානාපතිවරියද අග්‍රාමාත්‍ය රනිල් වික්‍රමසිංහ මුණ ගැසී සාකච්ඡාවල නිරත වුණා.\nමෙහිදී ඉන්දීය මහ කොමසාරිස් ගෝපාල් බාග්ලේ සමඟ පැවති සාකච්ඡාවේදී ආර්ථිකය ප්‍රකෘතිමත් වීම සඳහා ගෙන ඇති ක්‍රියාමාර්ග පිළිබඳව අවධානය යොමු වී ඇති අතර, මෙරටට අඛණ්ඩව සහය ලබාදීමට මහ කොමසාරිස්වරයා පොරොන්දු වී තිබෙනවා.\nජපාන තානාපති මිෂුකොෂි හිඩේකි, අග්‍රාමාත්‍යවරයාට සඳහන් කර ඇත්තේ ශ්‍රී ලංකාවේ ආර්ථිකය ස්ථාවර කිරීම සඳහා ජපානය අඛණ්ඩව සහය ලබාදෙන බවයි. මේ පිළිබඳව සාකච්ඡා කිරීම සඳහා හෙට දිනයේදී තමන් ටෝකියෝ නුවර බලා පිටත්ව යන බවද ඔහු සඳහන් කළා.\nමෙරට අමෙරිකානු තානාපතිනි ජූලි චන්ග් සමඟ පැවති සාකච්ඡාවේදී 19 වැනි සංශෝධනය සහ පාර්ලිමේන්තුවේ අධීක්ෂණ කාරක සභා ශක්තිමත් කිරීම පිළිබඳව සාකච්ඡාවට බඳුන් වී තිබෙනවා.\nශ්‍රී ලංකාවට අඛණ්ඩව සහය දැක්වීමට කැමැත්ත ප්‍රකාශ කළ මෙරට චීන තානාපති චී ෂෙන්හොං මෙරටට ලබාදී ඇති ආධාර සමාලෝචනය කිරීමටද ප්‍රතිඥා දී තිබෙනවා.\nමේ අතර, බලශක්ති අර්බුදය පිළිබඳව අග්‍රාමාත්‍යවරයා බලශක්ති අමාත්‍යාංශයේ සහ ඛනිජ තෙල් සම්පත් අමාත්‍යාංශයේ ජ්‍යෙෂ්ඨ නිලධාරීන්ගේ සහභාගීත්වයෙන් අද සාකච්ඡාවක් පවත්වනු ලැබුවා. ඊට හිටපු බලශක්ති අමාත්‍යවරුන් වන සුසිල් ප්‍රේමජයන්ත, සාගල රත්නායක මෙන්ම කංචන විජේසේකරද එක්වූ බවයි අග්‍රාමාත්‍ය කාර්යාලය සඳහන් කළේ.\nමේ අතර ලබන 17 වන අඟහරුවාදා පාර්ලිමේන්තුව යළි රැස්වීමට නියමිත අතර ඊට පෙර නව අමාත්‍ය මණ්ඩලය පත් කෙරෙනු ඇති බව දේශපාලන ආරංචි මාර්ග ප්‍රකාශ කළා.",
       "URL": "https://www.hirunews.lk/304270/සාගතයක්-ඇති-වීමට-ඉඩ-තබන්නේ-නැහැ-අගමැති-විදෙස්-මාධ්‍යයට-කියයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1171"
}