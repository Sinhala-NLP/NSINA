{
       "Source": "hirunews",
       "Timestamp": "Wednesday, 29 July 2020 - 13:05",
       "Headline": "ප්‍රහාරයක සැලසුම හෙළි කළේ මාස 6 කට පෙරයි - හිටපු රාජ්‍ය බුද්ධි ප්‍රධානියා ජනපති කොමිසමේදී කියයි (වීඩියෝ)",
       "News Content": "සහරාන් හෂිම් මෙරට තුළ ප්‍රහාරයක් එල්ල කිරීමට සිය අනුගාමිකයන් අභිප්‍රේරණය කරමින් සිටින බව තමන් පාස්කු ප්‍රහාරයට මාස 6කට පෙර හිටපු ජාතික බුද්ධි ප්‍රධාන සිසිර මෙන්ඩිස් දැනුවත් කළ බව රාජ්‍ය බුද්ධි සේවයේ හිටපු අධ්‍යක්ෂ ජ්‍යෙෂ්ඨ නියෝජ්‍ය පොලිස්පති නිලන්ත ජයවර්ධන ජනාධිපති කොමිසමේදි අනාවරණය කළා.\nඒ ඊයේ දෙවන දිනටත් පාස්කු ප්‍රහාරය පිළිබඳ විමර්ශනය කෙරෙන ජනාධිපති කොමිසම හමුවේ සාක්ෂි ලබාදුන් අවස්ථාවේදීයි.\nඔහු සඳහන් කළේ, 2016 වර්ෂයේ දෙසැම්බර් 31 වන දිනට පෙර අවස්ථාවකදී එවක ජනාධිපති මෛත්‍රීපාල සිරිසේන මුලසුන ගත් මෙන්ම එවක අග්‍රාමාත්‍ය රනිල් වික්‍රමසිංහද සහභාගි වූ ජාතික ආරක්ෂක කවුන්සල කිහිපයකදිම කුරාසන් යනුවෙන් අයි. එස්. ත්‍රස්තයන් හඳුන්වන ඉස්ලාම් රාජ්‍යයේ කොටසක් ලෙස ශ්‍රී ලංකාව සිතියම් ගත කර ඇති බව දැනුම් දුන් බවයි.\nඅයි. එස්. ත්‍රස්තයින්ගේ එම හැඳින්වීම අනුව සහරාන් හෂීම්ව හදුන්වා ඇත්තේ ශ්‍රී ලංකාවේ ක්‍රියාකාරීයා ලෙස “අමීර්“ යන නමින් වූවද එම ක්‍රියාකාරී සංවිධානයේ නිර්මාතෘවරයා සහරාන් නොව නවුෆර් මවුලවි නම් තැනැත්තා බවද සාක්ෂිකරු පැවසුවා.\nනිලන්ත ජයවර්ධන වැඩිදුරටත් පැවසුවේ ශ්‍රී ලංකාවේ සිට අයි.එස්. සංවිධානයට සම්බන්ධවීම සඳහා සිරියාවට ගිය පුද්ගලයින් සම්බන්ධයෙන් මෙන්ම ඔවුන්ගේ සම්බන්ධතා ජාලය පිළිබඳවද ජාතික ආරක්ෂක කවුන්සලයට ඉතා සවිස්තරාත්මක ඉදිරිපත් කිරීමක් ද සිදුකළ බවයි.\nමෙහිදී කොමිසම විමසුවේ අයි.එස්. ත්‍රස්තවාදය මෙරට තුළට පැමිණිමේ අවධානම පිළිබද ජාතික ආරක්ෂක කවුන්සලය දැනුවත් කළ විට ඔවුන්ගෙන් ලැබුණු ප්‍රතිචාරය කුමක්ද යන්නයි.\nඑම ප්‍රශ්නයට පිළිතුරු දෙමින් නිලන්ත ජයවර්ධන සඳහන් කළේ මාධ්‍යවේදින් නොමැතිව නීතිපති දෙපාර්තමේන්තුවේ නිලධාරින් සහ ජනාධිපති කොමිසමේ සමාජිකයින් පමණක් සිටින අවස්ථාවක එම ප්‍රශ්නයට පිළිතුරු දිය හැකි බවයි.\n''මේ කොමිසම හමුවේ මේ වෙද්දිත් කරුණු ගොඩාක් අනාවරණය වෙලා තියෙනවා. අපි ප්‍රශ්න කරන්නේ ඒවා මතයි. ඔබට පෙර මේ කොමිසම හමුවේ සාක්ෂිකරුවන් 255 දෙනෙකු සාක්ෂි දී තිබෙනවා. ඔබ 256 වෙනියා. ඒ නිසා කියන්න තියෙන දේවල් කියන්න. යනුවෙන් එහිදී කොමිසම සාක්ෂිකරුගෙන් ඉල්ලා සිටියා.“වෙන අය කිව්වට මට කියන්න බැහැ. මම රාජ්‍ය බුද්ධි සේවයේ හිටපු අධ්‍යක්ෂවරයා. ඒ කරුණු විවෘතව කීමෙන් දේශපාලනික සහ පෞද්ගලික ප්‍රශ්න ඇතිවෙන්න පුළුවන්.”‍\nයනුවෙන් නිලන්ත ජයවර්ධන ඊට ප්‍රතිචාර දක්වා සිටියා.",
       "URL": "https://www.hirunews.lk/246668/ප්‍රහාරයක-සැලසුම-හෙළි-කළේ-මාස-6-කට-පෙරයි-හිටපු-රාජ්‍ය-බුද්ධි-ප්‍රධානියා-ජනපති-කොමිසමේදී-කියයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2552"
}