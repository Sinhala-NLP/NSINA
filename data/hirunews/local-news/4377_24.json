{
       "Source": "hirunews",
       "Timestamp": "Thursday, 10 August 2017 - 15:03",
       "Headline": "වන්නිල ඇත්තන්ගේ ඉල්ලීමට ඇමති මනෝ ගනේෂන් දුන් පිළිතුර",
       "News Content": "ආදිවාසීන්ගේ අවශ්‍යතා සොයා බැලීමට සිය අමාත්‍යාංශය බැදී සිටින බව ජාතික සහජිවනය, සංවාද හා රාජ්‍ය භාෂා අමාත්‍ය මනෝ ගනේෂන් පවසනවා.\nඔහු මේ බව කියා සිටියේ ඊයේ (09) ආදිවාසී නායක ඌරුවරිගේ වන්නිල ඇත්තන් සිදුකළ ප්‍රකාශයකට පිළිතුරු දෙමින්.\nමෙරට ආදිවාසීන්ගේ වගකීම අමාත්‍යාංශයකට භාරදීමට ආණ්ඩුව කටයුතු කළ යුතු බවට ආදිවාසී නායක ඌරුවරිගේ වන්නිල ඇත්තන් ඊයේ මහියංගනය - මොරබැද්දේ පැවති උත්සවයට එක්වෙමින් ප්‍රකාශ කළා.\nඑහිදී ඔහු කියා සිටියේ ජාතික භාෂා අමාත්‍යාංශයට ආදිවාසී භාෂාව ආරක්ෂා කිරීමට වගකීමක් තිබෙන බවයි.\nමේ සම්බන්ධයෙන් හිරු ප්‍රවෘත්ති අංශය අමාත්‍ය මනෝ ගනේෂන්ගෙන් විමසූ අතර, එහිදී ඔහු කියා සිටියේ ඉදිරියේදී නිර්මාණය කිරීමට නියමිත ජනවාර්ගික සභාවේ ප්‍රධාන තනතුර ද ආදිවාසී නායකයාට ලබාදීමට කටයුතු කරන බවයි.",
       "URL": "https://www.hirunews.lk/168098/වන්නිල-ඇත්තන්ගේ-ඉල්ලීමට-ඇමති-මනෝ-ගනේෂන්-දුන්-පිළිතුර",
       "Category": "Local News",
       "Parent URL": "https://www.hirunews.lk/local-news.php?pageID=4377"
}