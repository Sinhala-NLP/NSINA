{
       "Source": "hirunews",
       "Timestamp": "Friday, 12 August 2022 - 8:15",
       "Headline": "බාල වයස්කාර දැරියක් පැහැරගෙන ගිය ඇයගේ පෙම්වතා සහ තවත් පුද්ගලයෙකු අත්අඩංගුවට",
       "News Content": "ලුණුගල පොලිස් වසමේ උඩකිරුව රක්ෂිතයේ, උඩකිරුව ප්‍රදේශයේ දී ඊයේ (11) පොලිසිය හා පොලිස් විශේෂ කාර්‍ය බලකාය ඒකාබද්ධ ව කළ මෙහෙයුමකින් බාල වයස්කාර දැරියක් පැහැරගෙන යෑම සම්බන්ධයෙන් ඇයගේ පෙම්වතා සහ තවත් පුද්ගලයෙකු අත්අඩංගුවට ගෙන තිබෙනවා.\nලුණුගල පොලිස් වසමේ ලුණුගල ප්‍රදේශයේ පදිංචි වයස අවු 14ක දැරියක මෙසේ පැහැර ගෙන ගොස් තිබුණා.\nසැකකරුවන් දෙදෙනා ලුණුගල සහ බේරුවල ප්‍රදේශවල පදිංචි වයස අවුරුදු 18 හා 53 යන වයසේ පසු වන පුද්ගලයන් දෙදෙනෙක්.\nමොවුන් දෙදෙනා අදාළ දැරිය ව පැහැරගෙන ගොස් උඩකිරුව රක්ෂිත ප්‍රදේශයේ දින අටක් තිස්සේ සඟවාගෙන සිටිය දී යි පොලිසිය විසින් සොයාගෙන ඇත්තේ.\nපුද්ගලයන් දෙදෙනා සහ දැරිය අත්අඩංගුවට ගෙන වැඩිදුර විමර්ශන කටයුතු සඳහා ලුණුගල පොලිස් ස්ථානය වෙත භාර දීමෙන් අනතුරු ව එම දැරිය අධිකරණ වෛද්‍ය පරික්ෂණ කටයුතු සදහා ලුණුගල⁣ රෝහලේ අධිකරණ වෛද්‍යවරුන් වෙත ඉදිරිපත් කරනු ඇති.\nමේ අතර, කාත්තන්කුඩි ප්‍රදේශයේ පාසලක පහ ශ්‍රේණියේ ඉගෙනුම ලබන සිසුවෙකුට පහරදුන් එම විද්‍යාලයේ ගුරුවරියක් අත්අඩංගුවට ගෙන තිබෙනවා.\nකෙසේ වෙතත් ඊට සම්බන්ධ එම විදුහලේ විදුහල්පතිවරයා අතුරුදන්ව ඇති බවයි කාත්තන්කුඩි පොලිසිය සඳහන් කළේ.\nපාසලේ ඉහළ මාලයකට රැගෙන ගොස් මෙම සිසුවාට පහර දී ඇති බව සඳහන්.\nපහරකෑමට ලක්වූ ඔහු කාත්තන්කුඩි මූලික රෝහලට ඇතුළත් කිරීමෙන් පසු වැඩිදුර ප්‍රතිකාර සඳහා මඩකලපුව ශික්ෂණ රෝහලට ඇතුළත් කර තිබෙනවා.",
       "URL": "https://www.hirunews.lk/312522/බාල-වයස්කාර-දැරියක්-පැහැරගෙන-ගිය-ඇයගේ-පෙම්වතා-සහ-තවත්-පුද්ගලයෙකු-අත්අඩංගුවට",
       "Category": "Local News",
       "Parent URL": "https://www.hirunews.lk/local-news.php?pageID=947"
}