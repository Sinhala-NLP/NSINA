{
       "Source": "hirunews",
       "Timestamp": "Sunday, 02 May 2021 - 16:17",
       "Headline": "සැඟව සිටි තවත් ඉන්දියාවේ සිට පැමිණි කාන්තාවක් අත්අඩංගුවට",
       "News Content": "කොරෝනා වසංගතය ඉන්දියාව ගිල ගනිද්දී එහි සිට ඇතැම් පිරිස් මුහුදු මාර්ගයෙන් මෙරටට පැමිණ ඇති බවට වාර්තා පල වීමත් සමඟ අවධානයෙන් කටයුතු කරන ලෙස ධීවර අමාත්‍යාංශය බලධාරීන්ට උපදෙස් ලබාදී තිබෙනවා.\nධීවර රාජ්‍ය අමාත්‍ය කාංචන විජේසේකර මිරිස්ස ධීවර වරායේ නිරීක්ෂණ චාරිකාවකට අද එක්වෙමින් කියා සිටියේ ධීවරයින් ජාත්‍යන්තර මුහුදේදී භාණ්ඩ හුවමාරු කරගැනීමේදී සැළකිලිමත් විය යුතු බවයි.\nමේ අතර, දකුණු ඉන්දියාවේ තූත්තුකුඩි වරායේ සිට ධීවර යාත්‍රාවකින්  මෙරටට පැමිණි ශ්‍රී ලාංකික කාන්තාව මීගමුව - කොච්චිකඩේ ප්‍රදේශයේ සැඟව සිටියදී අත්අඩංගුවට ගෙන තිබෙනවා.\nඇය, ඊයේ පුත්තලම - වෙප්පමඩුව ප්‍රදේශයේ නිවසක සැගව සිටියදී පොලිස් භාරයට  ගත් ඉන්දියාවේ සිට පැමිණි අනෙක් කාන්තාව සහ දරුවන් දෙදෙනා සමඟ මෙරටට පැමිණ ඇති බවටයි හෙළි වුණේ.\nඇයව ත්‍රිරෝද රථයකින් විවිධ ස්ථානවලට රැගෙන ගොස් තොරතුරු වසන් කළ කාන්තාවක් සහ තවත් 26 දෙනෙකු මේ වන විට නිරෝධායනයට යොමු කර තිබෙනවා.\nකෙසේ වෙතත්, ඊයේ පුත්තලම ප්‍රදේශයේදී හඳුනා ගැනුණු කාන්තාව හිරු ප්‍රවෘත්ති අංශයට කියා සිටියේ තමන් ධීවර යාත්‍රා හිමියෙකුට මුදල් ලබාදී ශ්‍රී ලංකාවට පැමිණි බවයි.\nඑමෙන්ම, තිස්සමහාරාම ප්‍රදේශයේ නිරෝධායන මධ්‍යස්ථානයකින් ද කොරෝනා ආසාදිත ඉන්දීය ජාතිකයින් දෙදෙනෙකු හමුවී ඇති බව හම්බන්තොට දිස්ත්‍රික් සෞඛ්‍ය වෛද්‍ය අධිකාරී කාර්යාලය සඳහන් කළා.\nරාජ්‍ය අමාත්‍ය කාංචන විජේසේකර සඳහන් කළේ ඉන්දියාවෙන් මෙරටට පුද්ගලයින් පැමිණීම වැළැක්වීම සඳහා අවශ්‍ය ක්‍රියාමාර්ග ගන්නා ලෙස ධීවර දෙපාර්තමේන්තුව, නාවික හමුදාව සහ වෙරළාරක්ෂක බලකාය දැනුවත් කර ඇති බවයි.\nපවතින තත්ත්වය සලකා වයඹදිග සහ උතුර මුහුදු ප්‍රදේශවල මුර යාත්‍රා වැඩි වශයෙන් මේ වන විට යොදවා ඇති බවයි නාවික හමුදාව ප්‍රකාශ කළේ.",
       "URL": "https://www.hirunews.lk/270206/සැඟව-සිටි-තවත්-ඉන්දියාවේ-සිට-පැමිණි-කාන්තාවක්-අත්අඩංගුවට",
       "Category": "Local News",
       "Parent URL": "https://www.hirunews.lk/local-news.php?pageID=1980"
}