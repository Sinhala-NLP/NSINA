{
       "Source": "hirunews",
       "Timestamp": "Saturday, 07 May 2022 - 13:18",
       "Headline": "දින 14 න් ඉබේ අයින් වෙන 'හදිසි නීතිය' (වීඩියෝ)",
       "News Content": "හදිසි නීතිය පැනවීමට රජය කටයුතු කළත්, එහි හදිසි අවස්ථා නියෝග සඳහන් වී නොමැති බව\nශ්‍රී ලංකා මානව හිමිකම් කොමිසම් සභාවේ හිටපු කොමසාරිස් ආචාර්ය නීතිඥ ප්‍රතිභා මහානාමහේවා සඳහන් කරනවා.\nඔහු මේ බව සඳහන් කළේ රට තුළ උද්ගත වී ඇති තත්ත්වය මත හදිසි නීතිය පැනවීම බලපාන ආකාරය සම්බන්ධයෙන් හිරු ප්‍රවෘත්ති අංශය කළ විමසීමකදියි.\nමේ අතර රජයේ ප්‍රවෘත්ති දෙපාර්තමේන්තුව නිවේදනයක් නිකුත් කරමින් සඳහන් කළේ වත්මන් ආර්ථික සමාජ අර්බුද ජයගැනීම සඳහා අත්‍යවශ්‍ය සාධකයක් වන දේශපාලන ස්ථාවරත්වය තහවුරු කිරීම සඳහා සාමාන්‍ය ජන ජීවිතය බාධා විරහිතව පවත්වාගෙන යාම සඳහා මෙලෙස හදිසි නීතිය පැනවීමට රජය කටයුතු කර ඇති බවයි.\nඑමෙන්ම මහජන ආරක්ෂාව, ජන ජීවිතය සුරක්ෂිත කිරීම, අත්‍යව්‍ය සැපයුම් සහ සේවා අඛණ්ඩව පවත්වාගෙන යාම මෙන්ම පොදු ජනතාවට නිදහසේ ගමන් බිමන් යාම සහතික කිරීම යන අරමුණු සපුරාගැනීම පිණිස ජනාධිපතිවරයාට පැවරී ඇති බලතල අනුව හදිසි නීතිය යළි බලාත්මක කර ඇති බව ද එහි දැක්වුණා.\nහදිසි නීතිය පැනවූයේ අර්බුද සමනය කිරීමේ කෙටි කාලීන පියවරක් වශයෙන් පමණක් බවත් රට, යථා තත්වයට පත් කිරීමෙන් පසු වහාම එය ඉවත් කිරීමට කටයුතු කරන බවත් රජයේ ප්‍රවෘත්ති දෙපාර්තමේන්තුව නිකුත් කළ නිවේදනයේ වැඩිදුරටත් සඳහන්.\nඑසේම ආර්ථික පීඩනයේ උපරිම තලයට ළං වෙමින් සිටින සාමාන්‍ය ජනතාවට අපහසුතාවක් ඇති නොවන සේ විරෝධතාවන් සංවිධාන කිරීම සහ එයට මුහුණදීම උද්ඝෝෂකයින්ගේ මෙන්ම ආණ්ඩුවේ අත්හැරිය නොහැකි වගකීමක් බවට හිටපු ජනමාධ්‍ය අමාත්‍ය ඩලස් අලහප්පෙරුම හදිසි නීතිය පැනවීම සම්බන්ධයෙන් ට්විටර් පණිවුඩයක් නිකුත් කරමින් සඳහන් කර තිබෙනවා.",
       "URL": "https://www.hirunews.lk/303730/දින-14-න්-ඉබේ-අයින්-වෙන-හදිසි-නීතිය-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1186"
}