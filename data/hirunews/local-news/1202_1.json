{
       "Source": "hirunews",
       "Timestamp": "Friday, 29 April 2022 - 18:58",
       "Headline": "වෛද්‍ය සිසුන් පෙළපාලියකින් ගාලුමුවදොරට (වීඩියෝ)",
       "News Content": "අරලියගහ මන්දිරය ඉදිරිපිට පැවති විරෝධතාවයේදී පහරදීමක් සිදුවූ බවට සිදුකරන චෝදනා පොලීසිය ප්‍රතික්ෂේප කරනවා.\nවිරෝධතාකරුවන්ට රැදී සිටීම සඳහා සකසා තිබූ ආවරණ හා එම ස්ථානයේ දින කිහිපයක් තිස්සේ නවත්වා ඇති බස් රථවල ප්‍රදර්ශනය කළ සටන් පාඨ ඇතුළත් පුවරු පොලීසිය විසින් ඉවත් කිරීමට උත්සාහ ගැනීමේදීයි මෙම උණුසුම් තත්ත්වය හට ගෙන තිබුණේ.\nඑම අවස්ථාවේ තුවාල ලැබූ අයෙකු රෝහල් ගත කිරීමට ද කටයුතු කෙරුණා.\nකෙසේ වෙතත්, මේ සම්බන්ධයෙන් අප කළ විමසීමකදී කොල්ලුපිටිය පොලීසියේ උසස් නිලධාරියෙකු සඳහන් කළේ පොලීසිය විරෝධතාකරුවන්ට පහරදුන් බවට එල්ල වන චෝදනා ප්‍රතික්ෂේප කරන බවයි.\nඅරලියගහ මන්දිරය අසල උපවාසකරුවන්ගේ අට්ටාලය කඩා දැමීම ඇතුළු කරුණු 3ක් සම්බන්ධයෙන් පැමිණිලි කිරීමට නීතිඥවරුන් පිරිසක් කොල්ලුපිටිය පොලීසියට පැමිණියා.\nමේ අතර රට තුළ පවතින තත්වයට විරෝධය පළ කරමින් පසුගිය 9 වනදා ගාලු මුවදොරදී ඇරඹි විරෝධතාව අද 21 වන දිනටත් ක්‍රියාත්මක වනවා.\nඅරගලයට සහය පළ කරමින් විවිධ ප්‍රදේශවල ඊයේ රාත්‍රියේ මෙන්ම අදත් විරෝධතා සංවිධාන කර තිබූ බව අප වාර්තාකරුවන් සඳහන් කළා.\nඑසේම, ගාලුමුවදොර පිහිටි දිවංගත අග්‍රාමාත්‍ය එස්.ඩබ්ලිව්.ආර්.ඩී බණ්ඩාරනායකගේ පිළිරුවේ දෑස් කළු රෙදිකඩකින් වසා දැමූ සිද්ධියක් ද අද වාර්තා වුණා.\nමේ අතර, වෛද්‍ය පීඨ ශිෂ්‍ය ක්‍රියාකාරි කමිටුව කොළඹ විහාර මහාදේවි උද්‍යානය අසලින් අද පස්වරුවේ විරෝධතා පාගමනක් ආරම්භ කර පසුව ගාලුමුවදොර විරෝධතා භූමිය දක්වා පැමිණියා.\nඑසේම, වවුනියාව නගරයේ පැවති විරෝධතාවට රාජ්‍ය සේවකයින් ඇතුලු විශාල පිරිසක් එක්ව සිටි අතර, පසුව විරෝධතාකරුවන් රාජ්‍ය අමාත්‍ය කාදර් මස්තාන්ගේ නිවස ඉදිරිපිටට ගොස් විරෝධය පළ කර තිබුණා.\nමේ අතර, රටේ පවතින තත්ත්වයට විරෝධය පළ කරමින් මෙන්ම ගොවි ගැටලු ද කඩිනමින් විසඳන ලෙස බලකරමින් ප්‍රදේශ කිහිපයක ගොවි ජනතාව ද විරෝධතා සංවිධාන කර තිබුණා.\nමහවැලි රාජ්‍ය අමාත්‍ය සිරිපාල ගම්ලත්ගේ නිවස ඉදිරිපිට ගොවීන් ආරම්භ කළ සත්‍යග්‍රහය අද සිව් වන දිනටත් ක්‍රියාත්මකයි.\nසත්‍යග්‍රහයේ නිරත පිරිසට කෘෂිකර්ම අමාත්‍යවරයා සමග අද සාකච්ඡාවක් ලබාදී තිබූ අතර ඒ සඳහා එම නියෝජිතයින් කොළඹ පිහිටි අමාත්‍යාංශ පරිශ්‍රය වෙත පැමිණියා.\nඑම සාකච්ඡාවට රාජ්‍ය අමාත්‍ය සිරිපාල ගම්ලත් ද එක්ව සිටීම විශේෂත්වයක්.",
       "URL": "https://www.hirunews.lk/303111/වෛද්‍ය-සිසුන්-පෙළපාලියකින්-ගාලුමුවදොරට-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1202"
}