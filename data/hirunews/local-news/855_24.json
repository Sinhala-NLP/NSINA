{
       "Source": "hirunews",
       "Timestamp": "Tuesday, 20 September 2022 - 11:15",
       "Headline": "ආගමික ස්ථානවලට අඩු මුදලට විදුලිය උත්පාදනය කරන බලාගාර නෑ! - බලශක්ති ඇමති (වීඩියෝ)",
       "News Content": "ආගමික සිද්ධස්ථාන වෙනුවෙන් පමණක් අඩු මුදලට විදුලිය උත්පාදනය කරන බලාගාර නොමැති බව විදුලිබල හා බලශක්ති අමාත්‍ය කංචන විජේසේකර ප්‍රකාශ කරනවා.\nඔහු ඒ බව ප්‍රකාශ කළේ, ආගමික ස්ථානවල විදුලි බිල වැඩි වීම සම්බන්ධයෙන් සමගි ජන බලවේගයේ පාර්ලිමේන්තු මන්ත්‍රී අජිත් මාන්නප්පෙරුම විසින් විදුලි බල හා බල ශක්ති අමාත්‍යවරයාට අද(20) පාර්ලිමේන්තුවේ දී යොමු කළ ප්‍රශ්නයකට පිළිතුරු වශයෙන්.\nඑහි දී විදුලි බල හා බලශක්ති අමාත්‍යවරයා වැඩිදුරටත් කියා සිටියේ, පසුගිය කාලවකවානුවේ දී ආගමික ස්ථාන සඳහා විදුලි සහන ලබා දීමට කටයුතු කළේ, වෙනත් විදුලි ඛාණ්ඩ යටතේ ඒ වියදම පියවා ගැනීම තුළින් බවත්, මෙවර මහජන උපයෝගිතා කොමිෂන් සභාව විසින් විදුලි ගාස්තු සංශෝධනය කිරීමේ දී එම ක්‍රමවේදයෙන් බැහැර වූ බවත් අමාත්‍යවරයා පවසා සිටියා.\nඒ අනුව, පැවති ක්‍රමවේදය අනුව ආගමික ස්ථාන සඳහා ඒකක 30ට වැඩි විදුලි බිලක් සඳහා රුපියල් 1.90ක් ද, ඒකක 180 ඉක්ම වූ විදුලි බිලක් සඳහා ඒකකයකට රුපියල් 9.40ක මුදලක් ද වශයෙන් උඅපරිම ඉලක් ගෙවන්නට වූ බවත්, නව විදුලි ගාස්තු සංශෝධනය යටතේ එම ක්‍රමවේදයෙන් බැහැර වූ බවත් අමාත්‍යවරයා පැවසුවා.\nමේ අතර ලංකා විදුලි බල මණ්ඩලයේ දත්තයන්ට අනුව ආගමික ස්ථානවලට අයත් විදුලි සම්බන්ධතා 48,682ක් පවතින බවත්, එයින් ඒකක 30ක් දක්වා වූ විදුලි පරිභෝජනයක් සහිත ආගමික ස්ථාන 15195ක් පවතින බවත් එම ආගමික ස්ථානවලට ගෙවන්නට සිදුවන උපරිම විදුලි බිල සඳහන් වන්නේ රුපියල් 330ක් දක්වා බවත් අමාත්‍යවරයා ප්‍රකාශ කළා.\nමීට අමතරව තවත් ආගමික ස්ථාන 15,195ක් සඳහා මීට පෙර ගෙවන්නට සිදු වූ විදුලි බිල ලෙස සටහන් වූ රුපියල් 285ක් වර්තමානය වන විට රුපියල් 1,260ක් දක්වා වර්ධනව වූ බවත්, මින් පෙර දී විදුලි බිල රුපියල් 285ක්ව පැවති ආගමික ස්ථාන 11,151ක වර්තමාන විදුලි බිල රුපියල් 1,260ක් දක්වා ඉහළ ගොස් ඇති බවත්, රුපියල් 607ක උපරිම විදුලි බිලක් මින් පෙර ගෙවූ ආගමික ස්ථාන 3852ක වර්තමාන විදුලි බිල රුපියල් 1860ක් දක්වා ද, විදුලි ඒකක 121 - 180 දක්වා භාවිත කළ ආගමික ස්ථාන 5,897ක් සදහා රුපියල් 1,057 සිට රුපියල් 3,990ක් දක්වා විදුලි බිල වර්ධනය වී ඇති බව අමාත්‍යවරයා ප්‍රකාශ කළා.\nමේ අතර මේ දිනවල වැඩි වශයෙන් කතා බහට ලක්වන ආගමික ස්ථානවල විදුලි බිල සම්බන්ධයෙන් අදහස් දැක් වූ අමාත්‍යවරයා කියා සිටියේ, මෙම ගැටලුව සඳහා පිළියමක් ලෙස සෝලා පැනල සවි කිරීම සම්බන්ධයෙන් අමාත්‍යංශයේ අවධානය යොමු වී ඇති බවත්, ඒවා මෙරටට ආනයනය කර ගැනීම සඳහා විදේශ විනිමය ගැටලුවක් පවතින බැවින් ඉන්දියාව සහ චීනය සමග සාකච්ඡා කොට ණය මාර්ගයක් ආශ්‍රයෙන් සෝලා පැනල මෙරට එම ව්‍යාපෘතිය දියත් කිරීමට බලාපොරොත්තු වන බව ද අමාත්‍යවරයා වැඩිදුරටත් කියා සිටියා.",
       "URL": "https://www.hirunews.lk/315866/ආගමික-ස්ථානවලට-අඩු-මුදලට-විදුලිය-උත්පාදනය-කරන-බලාගාර-නෑ-බලශක්ති-ඇමති-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=855"
}