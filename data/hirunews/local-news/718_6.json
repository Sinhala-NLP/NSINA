{
       "Source": "hirunews",
       "Timestamp": "Tuesday, 22 November 2022 - 8:05",
       "Headline": "අයවැය දෙවැනි වර කියවීම ඇරඹෙයි - ඡන්දයත් අද (සජීවී විකාශය)",
       "News Content": "ලබන වසර සඳහා ඉදිරිපත් කෙරුණු අයවැය දෙවැනි වර කියවීමේ විවාදයේ ඡන්ද විමසීම අද (22) පස්වරුවේ පැවැත්වෙනවා.\nමුදල් අමාත්‍යවරයා ලෙස ජනාධිපති රනිල් වික්‍රමසිංහ අයවැය පාර්ලිමේන්තුවට ඉදිරිපත් කරනු ලැබුවේ, පසුගිය 14 වන දායි.\nඒ අනුව දින 7ක් දෙවන වර කියවීමේ විවාදය පැවැත්වීමෙන් අනතුරුව යි අද පස්වරුවේ ඡන්ද විමසීම සිදු කරනු ලබන්නේ.\nඅනතුරුව අයවැය තුන්වන වර කියවීමේ විවාදය හෙවත් කාරක සභා අවස්ථාවේ විවාදය හෙට සිට දෙසැම්බර් මස 8 වනදා දක්වා පැවැත්වෙන අතර එදින පස්වරුවේ ඡන්ද විමසීම සිදු කෙරෙනු ඇති.\nමේ අතර අද පැවැත්වෙන ඡන්ද විමසීමේ දී අයවැයට විරුද්ධය ඡන්දය ප්‍රකාශ කිරීමට සමගි ජන බලවේගය ප්‍රමුඛ සමගි ජන සන්ධානය තීරණය කර තිබෙනවා.\nඒ එම සන්ධානයේ පාර්ලිමේන්තු මන්ත්‍රී කණ්ඩායම ඊයේ රැස්වූ අවස්ථාවේ දී යි.\nඑමෙන්ම ශ්‍රී ලංකා නිදහස් පක්ෂය ද තීරණය කර ඇත්තේ අයවැයට විරුද්ධව ඡන්දය ලබා දීමට යි.\nඅද පැවැත්වෙන් ඡන්ද විමසීමේදී ජාතික ජන බලවේගය ද ඊට විරුද්ධව ඡන්දය භාවිත කරන බවයි එම පක්ෂයේ පාර්ලිමේන්තු මන්ත්‍රී විජිත හේරත් කියා සිටියා.\nඑමෙන්ම පාර්ලිමේන්තු මන්ත්‍රී ඩලස් අලහප්පෙරුමගේ නායකත්වයෙන් යුත් පාර්ලිමේන්තු මන්ත්‍රී කණ්ඩායම නියෝජනය කරන නිදහස ජනතා සභාවද අද පැවැත්වෙන ඡන්ද විමසීමේ දී ඊට විරුද්ධව ඡන්දය ප්‍රකාශ කිරීමට තීරණය කර තිබෙනවා.\nදෙමළ ජාතික සන්ධානය අද පෙරවරුවේ රැස්වී ඒ පිළිබඳ තීන්දුවක් ගැනීමට නියමිතයි.\nකෙසේ වෙතත් ශ්‍රී ලංකා පොදුජන පෙරමුණ අයැවයට කොන්දේසි විරහිත ව සහය පළකරන බවයි ආණ්ඩු පක්ෂයේ ප්‍රධාන සංවිධායක අමාත්‍ය ප්‍රසන්න රණතුංග ප්‍රකාශ කළේ.",
       "URL": "https://www.hirunews.lk/320964/අයවැය-දෙවැනි-වර-කියවීම-ඇරඹෙයි-ඡන්දයත්-අද-සජීවී-විකාශය",
       "Category": "Local News",
       "Parent URL": "https://www.hirunews.lk/local-news.php?pageID=718"
}