{
       "Source": "hirunews",
       "Timestamp": "Thursday, 21 November 2019 - 19:28",
       "Headline": "සිරිකොතේ හමුව, වොක්ෂෝල් වීථියට",
       "News Content": "ජනාධිපතිවරණ පරාජයෙන් අනතුරුව පාර්ලිමේන්තු මන්ත්‍රී සජිත් ප්‍රේමදාස, අද කොළඹ - වොක්ෂෝල් වීදියේ පිහිටි ඔහුගේ මැතිවරණ මෙහෙයුම් කාර්යාලයේදී එක්සත් ජාතික පක්ෂ ප්‍රාදේශීය සභා, පළාත් සභා මන්ත්‍රීවරුන් සහ ආසන සංවිධායකවරුන් හමුවුණා.\nකෙසේ වෙතත්, මෙම හමුව එක්සත් ජාතික පක්ෂ මූලස්ථානය වන සිරිකොතදී පැවැත්වීමට කලින් සැලසුම් කර තිබුණත් එය එහි පැවැත්වීමට හැකියාවක් ලැබුණේ නැහැ.\nජනාධිපතිවරණයේදී පාර්ලිමේන්තු මන්ත්‍රී සජිත් ප්‍රේමදාසට ලබාදුන් සහයෝගය පිළිබඳව ස්තූතිය පළ කිරීම සඳහා මෙය සංවිධාන කර තිබූ අතර, එක්සත් ජාතික පක්ෂයේ මාධ්‍ය ඒකකය ඊයේ රාත්‍රියේ නිවේදනයක් නිකුත් කරමින් සඳහන් කර තිබුණේ පක්ෂ මූලස්ථානයේ පැවැත්වීමට තිබූ මෙම උත්සවය අද නොපැවැත්වෙන බවයි.\nවෙනත් දිනයක එය පවත්වන බව ද එහි දක්වා තිබුණා.\nකෙසේ වෙතත්, පාර්ලිමේන්තු මන්ත්‍රී හරීන් ප්‍රනාන්දු පසුව සිය ෆේස්බුක් පිටුවේ සටහනක් තබමින් මෙම හමුව අවලංගු කිරීමට තීරණය කර නොමැති බව ප්‍රකාශ කළා.\nතමා ද අද දිනයේ පක්ෂ මූලස්ථානයට පැමිණෙන බව ඔහු සඳහන් කර තිබුණා.\nඑහෙත්, පාර්ලිමේන්තු මන්ත්‍රී නලින් බණ්ඩාර අද උදෑසන කියා සිටියේ මෙම හමුව වොක්ෂෝල් වීදියේ පිහිටි මෙහෙයුම් කාර්යාලයේදී පැවැත්වීමට නියමිත බවයි.\nපෙර කළ දැනුම්දීමට අනුව අද උදෑසන එක්සත් ජාතික පාක්ෂිකයින් පිරිසක්, සිරිකොත පක්ෂ මූලස්ථානය අසලට පැමිණ සිටියා.\nඒ වනවිට පාර්ලිමේන්තු මන්ත්‍රීවරුන් වන තලතා අතුකෝරාල, චන්ද්‍රානි බණ්ඩාර සහ ආචාර්ය හර්ෂ ද සිල්වා ද, සිරිකොත එක්සත් ජාතික පක්ෂ මූලස්ථානය ඉදිරිපිටට පැමිණ තිබූ අතර, රැස්ව සිටි පිරිස සහ මන්ත්‍රීවරුන් අතර සංවාදයක්ද ඇතිවුණා.\nකෙසේ වෙතත්, වොක්ෂෝල් වීදියේ පිහිටි ජනාධිපතිවරණ මෙහෙයුම් කාර්යාලයේදී පාර්ලිමේන්තු මන්ත්‍රී සජිත් ප්‍රේමදාස, ප්‍රාදේශීය සභා, පළාත් සභා මන්ත්‍රීවරුන් මෙන්ම, ආසන සංවිධායකවරුන් අද දහවල් හමුවුණා.\nමෙම අවස්ථාවට එක්සත් ජාතික පක්ෂයේ පාර්ලිමේන්තු මන්ත්‍රීවරුන් කිහිපදෙනෙකු මෙන්ම, ඔහුගේ බිරිඳ වන ජලනි ප්‍රේමදාස ද එක්ව සිටියා.\nමේ අතර, එක්සත් ජාතික පක්ෂ මහ ලේකම් අකිල විරාජ් කාරියවසම් නිවේදනයක් නිකුත් කරමින් සඳහන් කළේ මෙම සාකච්ඡාව සඳහා සිරිකොත පක්ෂ මූලස්ථානයේ ගේට්ටු වසා කිසිවෙකුට ඇතුළුවීමට ඉඩ නොදුන් බව පැවසෙන අසත්‍ය ප්‍රවෘත්තියක් කිසියම් පිරිසක් ප්‍රචාරය කරමින් සිටින බවයි.\nසිරිකොත පක්ෂ මූලස්ථානයේදී අද පැවැත්වීමට සූදානමින් සිටි උත්සවය කල් දැමීම වඩාත් සුදුසු බවට ඊයේ දිනයේදී පැවති එක්සත් ජාතික පක්ෂ හමුවේදී පොදු තීරණයකට පැමිණි බව එහි දැක්වුණා.\nඑමෙන්ම, ඊයේ රාත්‍රියේ සජිත් ප්‍රේමදාස මන්ත්‍රීවරයා සමඟ පැවති දුරකතන සංවාදයේදී ද, ඇතැම් කණ්ඩායම් වෙත පණිවුඩය යැවීමට නොහැකිවීම හේතුවෙන් පැමිණෙන නියෝජිතයින් වොක්ෂෝල් වීථියේ පිහිටි කාර්යාලයේදී හමුවීමට කටයුතු කරන බව ඔහු ප්‍රකාශ කළේ යැයි එක්සත් ජාතික පක්ෂ මහලේකම්වරයා සඳහන් කරනවා.",
       "URL": "https://www.hirunews.lk/228704/සිරිකොතේ-හමුව-වොක්ෂෝල්-වීථියට",
       "Category": "Local News",
       "Parent URL": "https://www.hirunews.lk/local-news.php?pageID=3037"
}