{
       "Source": "hirunews",
       "Timestamp": "Sunday, 10 January 2021 - 8:14",
       "Headline": "ETI සිද්ධිය ගැන බුද්ධි අංශ ලබාදුන් රහස්‍ය ලේඛන දෙකක් අධිකරණයට",
       "News Content": "ඊ.ටී.අයි. සමාගමේ සිදුව ඇති මූල්‍ය වංචාවන්ට අදාළව බුද්ධි අංශ විසින් ලබාදී ඇති රහස්‍ය ලේඛන දෙකක් ඊයේ අධිකරණයට ඉදිරිපත් කෙරුණා.\nමේ අතර, අනිද්දා දක්වා රක්ෂිත බන්ධනාගාරගත කෙරුණු ඊ.ටී.අයි. සමාගමේ හිටපු අධ්‍යක්ෂවරුන් වන ජීවක එදිරිසිංහ, නාලක එදිරිසිංහ, අසංක එදිරිසිංහ සහ දීපා එදිරිසිංහ යන අය ඊයේ පස්වරුවේ වැලිකඩ බන්ධනාගාරය වෙත රැගෙන එනු ලැබුවා.\nඊ.ටී.අයි. සමාගමේ හිටපු අධ්‍යක්ෂවරුන් වන ජීවක එදිරිසිංහ, නාලක එදිරිසිංහ, අසංක එදිරිසිංහ සහ දීපා එදිරිසිංහ නීතිපති උපදෙස් මත අපරාධ පරීක්ෂණ දෙපාර්තමෙන්තුව මගින් පෙරේදා දෙවන වරටත් අත්අඩංගුවට ගැනුණා.\nඒ, ඊ.ටී.අයි. ආයතනයේ සිදු වූ බව කියන රුපියල් බිලියන 6.4 කට අධික මූල්‍ය වංචාවකට අදාළවයි.\nශ්‍රී ලංකා මහ බැංකුවට අනාවරණ නොකළ ගිණුම් පවත්වාගෙන යමින් අදාළ ගිණුම්වල පැවැති තැන්පතු මුදල් හිටපු අධ්‍යක්ෂ මණ්ඩලයේ පෞද්ගලික සුඛ විහරණය සඳහා සාවද්‍ය පරිහරණය කර ඇති බවට ද විමර්ශනවලදී අනාවරණ වී තිබෙනවා.\nඒ අනුව නීතිපතිවරයා නිගමනය කර ඇත්තේ මුදල් වංචා කිරීම, සාපරාධී විශ්වාසය කඩ කිරීම සහ සාපරාධී සාවද්‍ය පරිහරණය යන චෝදනාවලට අදාළව ETI  හිටපු අධ්‍යක්ෂ මණ්ඩල සාමාජිකයින් දණ්ඩ නීති සංග්‍රහයේ 386, 389 සහ 403 වගන්ති යටතේ දඬුවම් ලැබිය හැකි වරදවල් සිදු කර ඇති බවටයි.\nඔවුන් අත්අඩංගුවට ගැනීම සඳහා අපරාධ පරීක්ෂණ දෙපාර්තමේන්තුවට නියෝග කර ඇත්තේ ඒ අනුවයි.\nඒ අනුව අත්අඩංගුවට ගත් ඊ.ටී.අයි. හිටපු අධ්‍යක්ෂවරුන් ඊයේ පස්වරුවේ කොළඹ මහේස්ත්‍රාත් අධිකරණය වෙත ඉදිරිපත් කරනු ලැබුවා.\nසැකකරුවන් අධිකරණය වෙත ඉදිරිපත් කරන අවස්ථාවේ ඊ.ටී.අයි. තැන්පත්කරුවන් අධිකරණය ඉදිරිපිට නිහඬ විරෝධතාවකද නිරත වුණා.\nපසුව තැන්පත්කරුවන් සිව්දෙනෙකුට අධිකරණය තුළට යාමට අවස්ථාව හිමිවුණා.\nමෙහිදී අධිකරණය හමුවේ කරුණු දක්වමින් රජයේ ජ්‍යෙෂ්ඨ නියෝජ්‍ය සොලිසිටර් ජනරාල් හරිප්‍රියා ජයසුන්දර කියා සිටියේ මෙහි විමර්ශන කටයුතු තවමත් සිදුකෙරෙන බැවින් ඇප ලබාදීම අදාළ විමර්ශනවලට බාධාවක් විය හැකි බවයි.\nඒ අනුව කරුණු සලකා බැලූ කොළඹ අතිරේක මහේස්ත්‍රාත් බණ්ඩාර නෙළුම්දෙණිය සැකකරුවන් සිව් දෙනා ලබන 12  වැනිදා දක්වා රක්ෂිත බන්ධනාගත කරන ලෙස නියෝග කළා.\nස්වර්ණමහල් ජුවලර්ස් ආයතනයේ සිදු වූ බව කියන මූල්‍ය අක්‍රමිකතාවක් සම්බන්ධයෙන් පසුගිය 05 වැනිදාද මෙම සිව් දෙනා අපරාධ පරීක්ෂණ දෙපාර්තමේන්තුව මගින් අත්අඩංගුවට ගෙන අධිකරණයට ඉදිරිපත් කිරීමෙන් පසු ඇප මත මුදා හැරුණා.",
       "URL": "https://www.hirunews.lk/259281/eti-සිද්ධිය-ගැන-බුද්ධි-අංශ-ලබාදුන්-රහස්‍ය-ලේඛන-දෙකක්-අධිකරණයට",
       "Category": "Local News",
       "Parent URL": "https://www.hirunews.lk/local-news.php?pageID=2222"
}