{
       "Source": "hirunews",
       "Timestamp": "Monday, 10 August 2020 - 7:27",
       "Headline": "කුරුණෑගල නගරාධිපති අල්ලන්න පොලිස් කණ්ඩායම් 4ක්",
       "News Content": "පුරාවිද්‍යා වටිනාකමක් සහිත කුරුණෑගල බුවනෙක හෝටලය කඩා බිඳ දැමීමේ චෝදනාව සම්බන්ධයෙන් වරෙන්තු ලැබූ කුරුණෑගල නගරාධිපති තුෂාර සංජීව විතාරණ ඇතුළු පිරිස අත්අඩංගුවට ගැනීම සඳහා කණ්ඩායම් 4ක් යොදවා ඇති බව පොලීසිය පවසනවා.\nමෙම සැකකරුවන් අධිකරණයෙන් වරෙන්තුවක් ලබාගෙන අත්අඩංගුවට ගන්නා ලෙස නීතිපතිවරයා පසුගියදා වැඩබලන පොලිස්පතිවරයාට කර තිබූ නියෝගයකට අනුව කුරුණෑගල මහේස්ත්‍රාත් අධිකරණය මගින් ඊට අදාළ වරෙන්තුව නිකුත් කර තිබුණා.\nඒ අනුව අත්අඩංගුවට ගැනීම සඳහා මොවුන් සිටින බවට සැක කෙරෙන ස්ථානවලට ගොස් තිබුණද ඔවුන් එහි නොසිටි බවයි පොලීසිය සඳහන් කළේ.\nකෙසේ වෙතත්, කුරුණෑගල නගරාධිපති තුෂාර සංජීව විතාරණ, නාගරික කොමසාරිස්වරයා, විදුලි ඉංජිනේරුවරයා, බැකෝ යන්ත්‍ර රියදුරා සහ කුරුණෑගල මහනගර සභාවේ වැඩ පාලකවරයා අත්අඩංගුවට ගන්නා ලෙස ලබාදුන් වරෙන්තුව අනුව ඔවුන් අද දිනයේ කුරුණෑගල මහේස්ත්‍රාත් අධිකරණය වෙත ඉදිරිපත් කළ යුතුව තිබෙනවා.\nපුරාවිද්‍යා වටිනාකමකින් යුත් මෙම ගොඩනැගිල්ල කුරුණෑගල මහ නගර සභාව විසින් පසුගිය මස 15 වනදා රාත්‍රියේ ඩෝසර කර තිබූ අතර, එම සිද්ධිය සම්බන්ධයෙන් සොයා බැලීමට අග්‍රාමාත්‍ය මහින්ද රාජපක්ෂගේ උපදෙස් මත පුරාවිද්‍යා අධ්‍යක්ෂ ජනරාල්වරයාගේ සභාපතිත්වයෙන් යුත් පරීක්ෂණ කමිටුවක් ද පත් කෙරුණා.",
       "URL": "https://www.hirunews.lk/247469/කුරුණෑගල-නගරාධිපති-අල්ලන්න-පොලිස්-කණ්ඩායම්-4ක්",
       "Category": "Local News",
       "Parent URL": "https://www.hirunews.lk/local-news.php?pageID=2529"
}