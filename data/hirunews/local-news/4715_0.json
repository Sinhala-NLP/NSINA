{
       "Source": "hirunews",
       "Timestamp": "Wednesday, 11 January 2017 - 12:12",
       "Headline": "විමල්ව අත්අඩංගුවට ගත්තේ සම්මේලනය කඩා කප්පල් කිරීමටලු",
       "News Content": "රක්ෂිත බන්ධනාගාර ගත කර සිටින ජාතික නිදහස් පෙරමුණේ නායක පාර්ලිමේන්තු මන්ත්‍රී විමල් වීරවංශගේ සුවදුක් බැලීමට අදත් ඒකාබද්ධ විපක්ෂය නියෝජනය කරන පාර්ලිමේන්තු මන්ත්‍රීවරුන් ඇතුළු මහජන නියෝජිතයන් කිහිපදෙනෙකු බන්ධනාගාරය වෙත පැමිණියා.\nපාර්ලිමේන්තු මන්ත්‍රීවරුන් වන උදය ගම්මන්පිල, බන්දුල ගුණවර්ධන, සී.බී.රත්නායක ඇතුළු හිටපු පළාත් පාලන ආයතන නියෝජිතයන් කිහිපදෙනෙකු මෙලෙස විමල් වීරවංශ මන්ත්‍රීවරයාගේ සුවදුක් විමසීමට කොළඹ මැගසින් බන්ධනාගාරය වෙත පැමිණි බවයි එහි සිටින අප වාර්තාකරු කියා සිටියේ.\nජාතික නිදහස් පෙරමුණේ නායක පාර්ලිමේන්තු මන්ත්‍රී විමල් වීරවංශ පොලිස් මූල්‍ය අපරාධ විමර්ශන කොට්ඨාහය මගින් ඊයේ (10) අත්අඩංගුවට ගනු ලැබුවේ රජයේ වාහන අවභාවිත කිරීමේ සිද්ධියක් සම්බන්ධයෙන්.\nඅනතුරුව ඔහු කොළඹ කොටුව ප්‍රධාන මහේස්ත්‍රාත් ලංකා ජයරත්න හමුවට ඉදිරිපත් කළ අතර එහිදී මන්ත්‍රීවරයාව ලබන 24 වනදා දක්වා රක්ෂිත බන්ධනාගාර ගත කිරීමට නියෝග කෙරුණා.\nමේ අතර, ජාතික නිදහස් පෙරමුණ කොළඹ අද කැඳවා තිබූ මාධ්‍ය හමුවකට එක්වෙමින් එම එම පක්ෂයේ නියෝජ්‍ය සභාපති පාර්ලිමේන්තු මන්ත්‍රී ජයන්ත සමරවීර සඳහන් කළේ ලබන 22 වනදා පැවැත්වීමට නියමිත සිය පක්ෂ සම්මේලනය කඩා කප්පල් කිරීමේ අරමුණින් ආණ්ඩුව සිය පක්ෂ නායකයා අත්අඩංගුවට ගෙන ඇති බවයි.",
       "URL": "https://www.hirunews.lk/151805/විමල්ව-අත්අඩංගුවට-ගත්තේ-සම්මේලනය-කඩා-කප්පල්-කිරීමටලු",
       "Category": "Local News",
       "Parent URL": "https://www.hirunews.lk/local-news.php?pageID=4715"
}