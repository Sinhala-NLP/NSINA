{
       "Source": "hirunews",
       "Timestamp": "Tuesday, 20 July 2021 - 19:36",
       "Headline": "ගසකින් වැටුණු වියලි කොළ අතු නිසා පුද්ගලයෙකුට දිවි අහිමි වෙයි",
       "News Content": "පිහිඹියා ගසකින් වියලී වැටෙන කොළ අතු මුල්කරගනිමින් ඇතිවූ ආරවුලක් දුරදිගයාමෙන් පුද්ගලයෙකු ඝාතනය කිරීමේ පුවතක් බේරුවල - බණ්ඩාරවත්ත ප්‍රදේශයෙන් වාර්තාවුණා.\nඅද අලුයම මෙලෙස මියගොස් ඇත්තේ 59 හැවිරිදි දෙදරු පියෙකු වන අතර, යාබද ගෙවත්තේ පිහිටි අදාළ පිහිඹියා ගසින් මාස කිහිපයක සිට මෙම පුද්ගලයාගේ ගෙවත්තට මෙලෙස කොළ අතු වැටී තිබෙනවා.\nඒ සම්බන්ධයෙන් දෙපාර්ශවය අතර මාස කිහිපයක සිට ආරවුල් හටගෙන ඇති අතර, ඊයේ අදාළ ගස පිහිටි නිවෙස් හිමියා සහ මියගිය පුද්ගලයා අතර බහින්බස්වීමක් සිදුව ඇති බවයි පොලිසිය සඳහන් කළේ.\nඑහිදී සැකකරු විසින් මොහුව තල්ලු කර ඇති අතර, එම අවස්ථාවේ තාප්පයක ගැටීමෙන් මෙම දෙදරු පියා ජීවිතක්ෂයට පත්වුණා.\nබෝට්ටු මුරකරුවෙකු වන සැකකරු, මේ වනවිට ප්‍රදේශයෙන් පලාගොස් ඇති අතර, ඔහු අත්අඩංගුවට ගැනීම සඳහා විමර්ශනයක් ආරම්භ කර ඇති බවයි බේරුවල පොලීසිය සඳහන් කළේ.",
       "URL": "https://www.hirunews.lk/277528/ගසකින්-වැටුණු-වියලි-කොළ-අතු-නිසා-පුද්ගලයෙකුට-දිවි-අහිමි-වෙයි",
       "Category": "Local News",
       "Parent URL": "https://www.hirunews.lk/local-news.php?pageID=1807"
}