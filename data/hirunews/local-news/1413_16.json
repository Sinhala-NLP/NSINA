{
       "Source": "hirunews",
       "Timestamp": "Thursday, 20 January 2022 - 7:18",
       "Headline": "වෙන්නප්පුවෙන් හමු වූ සොහොන් බිම, වසර 300ක් පැරණි බවට අනුමාන",
       "News Content": "වෙන්නප්පුව - බෝලවත්ත - පරලෝක රාජේෂ්වරියගේ දේවස්ථාන භූමියෙන් හමු වූ ඉපැරණි සොහොන් බිම වසර 300 ක් පමණ පැරණි බවට අනුමාන කරන බව පුරාවිද්‍යා දෙපාර්තමේන්තුව පවසනවා.\nඑහි උසස් නිලධාරියෙකු සඳහන් කළේ අදාළ සොහොන් බිමේ පරීක්ෂණ කටයුතු සඳහා කණ්ඩායමක් මේ වනවිටත් යොමු කර ඇති බවයි.\nපෙරේදා දේවස්ථානයේ යෝජිත ඉදිකිරීමක් සඳහා කැණීම් කරමින් සිටින අවස්ථාවේ මෙම සොහොන් බිම හමුවුණා.\nපිහිටි පොළවට අඩි 03 ක් පමණ ගැඹුරින් කිසියම් අයෙකුගේ සිරුරක් මිහිදන් කර ඇති කොන්ක්‍රීට්වලින් සකස් කරන ලද පෙට්ටියක් මෙහිදී සොයාගෙන ඇති අතර මීසම භාර පියතුමන් කළ දැනුම්දීමකට අනුව මෙම භූමියට පොලිස් ආරක්ෂාව ලබා දුන්නා.\nදේවස්ථානයේ සේවය කරමින් සිටින පූජකවරයෙකු ස්වර්ගස්ථ වූ විට එම සිරුර දේවස්ථානයට ආසන්නයේ මිහිදන් කිරීම කතෝලික ප්‍රජාව විසින් සිදු කරනු ලබනවා.\nඑහෙත් ප්‍රදේශවාසීන් සඳහන් කළේ බෝලවත්ත දේවස්ථානය තුළ එවැනි මිහිදන් කිරීමක් මෑත කාලයේ සිදුකර නොමැති නිසා මෙම සොහොන් බිම ඉපැරණි එකක් වීමට ඉඩ ඇති බවටයි.",
       "URL": "https://www.hirunews.lk/294518/වෙන්නප්පුවෙන්-හමු-වූ-සොහොන්-බිම-වසර-300ක්-පැරණි-බවට-අනුමාන",
       "Category": "Local News",
       "Parent URL": "https://www.hirunews.lk/local-news.php?pageID=1413"
}