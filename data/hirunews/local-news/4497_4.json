{
       "Source": "hirunews",
       "Timestamp": "Friday, 26 May 2017 - 20:58",
       "Headline": "කැළණි ගඟ පිටාර ගැලීමෙන් ප්‍රදේශ රැසක් ජලයෙන් යටවෙයි",
       "News Content": "කැළණි ගග පිටාර ගැලීම හේතුවෙන් ඒ අවට පහත් බිම් රැසක් ජලයෙන් යටවී තිබෙනවා.\nවාරිමාර්ග දෙපාර්තමේන්තුව සඳහන් කළේ අවිස්සාවේල්ල, හංවැල්ල, දොම්පේ, කොළොන්නාව, කඩුවෙල සහ කැළණිය අවට පහත් බිම් මෙලෙස ජලයෙන් යටවී ඇති බවයි.\nමේ අතර අද රාත්‍රියේදීත් වර්ෂාව ඇතිවුවහොත් කැළණි ගග ආශ්‍රිතව කොළඹ හා තදාසන්න ප්‍රදේශවල පසුගිය වසරේ ඇතිවුවාට වඩා වැඩි ගංවතුර තත්වයක් ඇතිවිය හැකි බවට රජය නිවේදනය කරනවා.\nරජය ඉල්ලා සිටින්නේ කැළණි ගග / ගිං ගග / නිල්වලා සහ කලු ගංගා ආසන්නයේ පදිංචිකරුවන්ට ආරක්ෂිත ස්ථාන කරා යන ලෙසටයි.\nඇතිවිය හැකි අනතුරුදායක තත්වයන් පිළිබඳ විමසිල්ලෙන් සිටින ලෙසට ද රජය දැනුම් දෙනවා.\nආපදා කළමණාකරන මධ්‍යස්ථානය ප්‍රකාශ කලේ ආපදා හේතුවෙන් මේවන විට 91 දෙනෙකු මියගොස් 110 දෙනෙකු අතුරුදන්ව ඇති බවයි.\nඅවතැන්වු සංඛ්‍යාව 53000 ඉක්මවා තිබෙනවා.\nවිපතට පත්වුවන්ගේ ජීවිත බේරා ගැනීම සහ ඔවුන් ආරක්ෂිත ස්ථාන කරා යොමුකර වීමට ත්‍රිවිධ හමුදාව / පොලිසිය ඇතුලු රජයේ සියලු නිලධාරීන් යොමුකර ඇති බවයි නිවේදනයක් නිකුත් කරමින් රජයේ ප්‍රවෘත්ති දෙපාර්තමේන්තුව සඳහන් කළේ.\nජාතික ගොඩනැගිලි පර්යේෂණ සංවිධානය පවසන්නේ රත්නපුර / ගාල්ල / මාතර / කෑගල්ල / කලුතර / හම්බන්තොට / නුවර සහ නුවරඑළිය දිස්ත්‍රික්කවල නායයාම් අවදානම් සහිත ස්ථානවලින් ජනතාව හැකි ඉක්මනින් ඉවත්විය යුතු බවයි.\nරාත්‍රී කාලයේදී තවදුරටත් වර්ෂාව ඇතිවිය හැකි බවට කාලගුණ විද්‍යා දෙපාර්තමේන්තුව ප්‍රකාශකර තිබෙනවා.\nඉදිරි පැය 48 තුල තවදුරටත් තද වැසි ඇතිවුවහොත් පැය කිහිපයක් ඇතුලත ආපදා තත්වය දරුණු වීමට ඉඩකඩ පවතින බවයි රජය පෙන්වා දෙන්නේ.\nවිපතට පත්වුවන් බේරා ගැනීම / ආහාර /  ඖෂධ ඇතුලු අත්‍යවශ්‍ය සේවා ප්‍රාදේශීය ලේකම් කාර්යාල මගින් සිදු කෙරෙනවා.\nමේ අතර විපතට පත්වුවන්ට ආධාර ලබාදෙන්නේ නම් අදාළ ප්‍රදේශවල ප්‍රාදේශීය ලේකම් කාර්යාල හා ආපදා කළමණාකරණ ප්‍රාදේශීය මධ්‍යස්ථාන සම්බන්ධීකරණයෙන් එය සිදු  කිරීම වඩාත් සුදුදසු වනවා.\nඑමගින් ආධාර ලැබිය යුතු නිශ්චිත ස්ථාන වෙත අදාළ ආධාර යොමු කිරීමට හැකි බවයි රජය නිවේදනය කළේ.\nඑමෙන්ම ගංවතුර සහ නායගිය ප්‍රදේශ නැරඹීමට පැමිණීමෙන් වළකින ලෙසට ද රජය ජනතාවගෙන් ඉල්ලා සිටිනවා.",
       "URL": "https://www.hirunews.lk/162244/කැළණි-ගඟ-පිටාර-ගැලීමෙන්-ප්‍රදේශ-රැසක්-ජලයෙන්-යටවෙයි",
       "Category": "Local News",
       "Parent URL": "https://www.hirunews.lk/local-news.php?pageID=4497"
}