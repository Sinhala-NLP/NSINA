{
       "Source": "hirunews",
       "Timestamp": "Sunday, 09 February 2020 - 19:54",
       "Headline": "අයථා ලෙස මුදල් ලබාගෙන රජයට සිදුකරන මුදල් වංචාවක් පිළිබඳව හිරු CIA කළ අනාවරණය",
       "News Content": "හබරණ හුරුළු පරිසර උද්‍යානය නැරඹීම පැමිණෙන සංචාරකයන්ට නියමිත පරිදි ප්‍රවේශ පත්‍රය ලබා නොදී අයථා ලෙස මුදල් ලබාගෙන රජයට සිදුකරන විශාල මුදල් වංචාවක් පිළිබඳව හිරු සී.අයි.ඒ.පසුගියදා හෙලි කළා.\nඑම අනාවරණයත් සමඟ එම උද්‍යානයේ පරිපාලනය ආශ්‍රිතව සිදුවන අක්‍රමිකතා රැසක තොරතුරු ඇතුළත් ජනාධිපති ගෝඨාභය රාජපක්ෂ මහතාට යැවු ලිපියක පිටපතක් ප්‍රදේශවාසීන් විසින් හිරු සී.අයි.ඒ.වෙත ද යොමු කර තිබුණා.\nඑහි සඳහන් කර ඇත්තේ, හබරණ හුරුළු පරිසර උද්‍යානය තුළට සෆාරි ජීප් රථ ඇතුළත් කිරීමේදී සේවා ගාස්තු ලෙස පුද්ගලික සංවිධානයක් විශාල මුදලක් අයකරන බවයි.\nපසුගිය වසරේ පමණක් එම සංවිධානය රුපියල් ලක්ෂ 90 ක පමණ මුදලක් උපයා ගෙන ඇති බව අදාළ ලිපියේ සඳහන්.\nමේ පිළිබඳව අප හබරණ අඩවි වන නිලධාරීවරයාගෙන් ප්‍රශ්න කර සිටි අතර ඔහු ප්‍රකාශ කළේ අදාළ සංවිධානය මගින් උපයන මුදල් රජයේ කිසිඳු විගණනයකට ලක් නොවන බවයි.\nසෆාරි ජීප් රථ හරහා උද්‍යානය නැරඹීමට දෙස් විදෙස් ජනතාව අවස්ථාව සලසා දී වන සංරක්ෂණ දෙපාර්තමේන්තුව මුදල් උපයන එකම ස්ථානය වන්නේ හබරණ හුරුළු පරිසර උද්‍යානයයි.\nතත්ත්වය එසේ තිබියදී රජයට සෘජුව ලැබිය යුතු රුපියල් කෝටි ගණනක මුදලක් එක් සංවිධානයකට එක් රැස්කර ගැනීමට ඉඩ දී ඇත්තේ කාගේ අවශ්‍යතාව මත ද ?\nතවද මේ පිළිබදව හෙළිකර ඇති ලිපියේ උද්‍යානය තුළ තිබු නිදන් මෑත කාලයේදී අත්පත් කර ගෙන ඇති බවත්, ගව හිමියන්ගෙන් මාසිකව මුදල් අය කර උද්‍යානය තුළට තණකොළ කෑමට ගවයන් ඇතුළු කරන බව ද දක්වා තිබුණා.\nහිරු සී.අයි.ඒ. මේ සිදුවීම් පිළිබඳව ද ගවේෂණය කළ අතර උද්‍යානයේ විශාල ගල් කුළු කිහිපයක් පුපුරණ ද්‍රව්‍ය යොදා විනාශ කර තිබු අයුරු මෙලෙස හෙළි වුණා.\nමේ  අලි බැලීමට පැමිණෙන සංචාරකයන්ට මී ගවයන් රැගෙන යනතෙක් බලා සිටීමට සිදුවන අයුරුයි.\nමෙම අනාවරණයෙන් පසුව මෙරට නීතිය ක්‍රියාත්මක කරන බලධාරීන්ගේ දෑස් හුරුළු පරිසර උද්‍යානයේ සිදුවන මෙම අකටයුතුකම් කෙරෙහි යොමුවේ ද ?\nහිරු සී.අයි.ඒ.ඉදිරියේදීත් අවධානයෙන්.",
       "URL": "https://www.hirunews.lk/234066/අයථා-ලෙස-මුදල්-ලබාගෙන-රජයට-සිදුකරන-මුදල්-වංචාවක්-පිළිබඳව-හිරු-cia-කළ-අනාවරණය",
       "Category": "Local News",
       "Parent URL": "https://www.hirunews.lk/local-news.php?pageID=2910"
}