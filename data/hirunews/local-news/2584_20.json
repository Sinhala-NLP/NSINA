{
       "Source": "hirunews",
       "Timestamp": "Wednesday, 15 July 2020 - 12:45",
       "Headline": "දිස්ත්‍රික් 16ක කොරෝනා ආසාදිතයින් - මහජන සෞඛ්‍ය පරීක්ෂකවරුන්ගේ සංගමය කියයි  (වීඩියෝ)",
       "News Content": "කන්දකාඩු පුනරුත්ථාපන මධ්‍යස්ථාන ආශ්‍රිතව වාර්තා වූ ආසාදිතයින් සමඟ මේ වනවිට දිස්ත්‍රික්ක 16කින් කොරෝනා ආසාදිතයන් හමු වී ඇති බව මහජන සෞඛ්‍ය පරීක්ෂකවරුන්ගේ සංගමය ප්‍රකාශ කළා.\nකොළඹ, ගම්පහ, කළුතර, අනුරාධපුර, පොලොන්නරුව, ගාල්ල, මාතර, හම්බන්තොට, රත්නපුර, මහනුවර, මාතලේ, කෑගල්ල, පුත්තලම, යාපනය, කුරුණෑගල සහ මොණරාගල යන දිස්ත්‍රික්කවල ගම්මාන 116 කින් මෙලෙස ආසාදිතයින් වාර්තා වන බවයි එහි ලේකම් මහේන්ද්‍ර බාලසූරිය සඳහන් කළේ.\nකන්දකාඩු පුනරුත්ථාපන මධ්‍යස්ථානය ආශ්‍රිතව පීසීආර් පරීක්ෂණ 3000ක් පමණ සිදු කිරීමට කටයුතු කර ඇති බව සෞඛ්‍ය සේවා අධ්‍යක්ෂ ජනරාල් විශේෂඥ වෛද්‍ය අනිල් ජාසිංහ සඳහන් කළා.\nරාජංගනය ප්‍රදේශයේ සිටින ආසාදිතයන් සොයා තවදුරටත් පරීක්ෂණ සිදුකරන බවයි හිරු ප්‍රවෘත්ති අංශයට අදහස් දක්වමින් ඔහු කියා සිටියේ.\nඅනුරාධපුර, රාජංගනය ප්‍රදේශයේ යාය 01, 03, 05 සහ 06 යන ප්‍රදේශ සඳහා තවදුරටත් සංචරණය සීමා කර ඇති අතර, ඒ හේතුවෙන් එහි සිටින ජනතාවට අවශ්‍ය ආහාරපාන ඇතුළු පහසුකම් සැපයීම සිදු කරන බවයි දිස්ත්‍රික් වසංගත රෝග විද්‍යා අංශයේ විශේෂඥ වෛද්‍ය තේජාන් සෝමතිලක සඳහන් කළේ.\nයුධ හමුදාපති ලුතිනන් ජෙනරාල් ශවේන්ද්‍ර සිල්වා සඳහන් කළේ කන්දකාඩු පුනරුත්ථාපන මධ්‍යස්ථානය ආශ්‍රිතව මේ වනවිට පුද්ගලයින් 532ක් කොරෝනා ආසාදිතයන් ලෙස හදුනාගෙන ඇති බවයි.\nමහනුවර ශ්‍රී දළදා මාළිඟාවේ වාර්ෂිත ඇසල මංගල්‍යට සමගාමීව යුධ හමුදාව සිදු කරන කොප්පරා පූජාවට අද උදෑසන එක්වීමෙන් අනතුරුව මාධ්‍ය වෙත අදහස් දක්වමිනුයි යුධ හමුදාපතිවරයා මේ බව කියා සිටියේ.\nදැනට මෙරටින් කොරෝනා ආසාදිතයින් 2665ක් වාර්තා වනවා. ඊයේ දිනයේදීත් තවත් කොරෝනා ආසාදිතයින් 19 දෙනෙකු හදුනා ගැණුනු අතර තවදුරටත් රෝහල් ගතව ප්‍රතිකාර ලබන සංඛ්‍යාව 666ක්.\nඑමෙන්ම පුද්ගලයින් 1988ක් පූර්ණ සුවය ලබා නිවෙස් වෙත ගොස් තිබෙනවා.\nමේ අතර අද දිනයේත් එක් නාවික හමුදා සාමාජිකයෙකු සුවය ලැබීමත් සමඟ සුවය ලැබූ සමස්ත නාවික හමුදා සාමාජිකයන් සංඛ්‍යාව 899ක් දක්වා ඉහල ගියා.\nතවදුරටත් 07 දෙනෙකු රෝහල් ගතව ප්‍රතිකාර ලබන බවයි නාවික හමුදා මාධ්‍ය ප්‍රකාශකවරයා සඳහන් කළේ.\nමේ අතර කොරෝනා වෛරසය යලි හිස එසවීමේ අවධානමක් පැවතීම නිසා මුඛ ආවරණ පැලදීම, සමාජ දුරස්ථභාවය ආරක්ෂා කර ගැනීම වැනි සෞඛ්‍ය මාර්ගෝපදේශ අනුගමනය කිරීමට මහජනතාව දැනුම්වත් කිරීම සඳහා පොලිසිය විශේෂ වැඩසටහනක් ආරම්භ කර තිබෙනවා.",
       "URL": "https://www.hirunews.lk/245558/දිස්ත්‍රික්-16ක-කොරෝනා-ආසාදිතයින්-මහජන-සෞඛ්‍ය-පරීක්ෂකවරුන්ගේ-සංගමය-කියයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2584"
}