{
       "Source": "hirunews",
       "Timestamp": "Sunday, 11 June 2023 - 14:51",
       "Headline": "සොහොන් බිමක වාසය කරනා කුරුණෑගල අසරණ පවුලක් සරණක් ඉල්ලයි (වීඩියෝ)",
       "News Content": "තම එදිනෙදා ආහාර වේල පවා නිසි ලෙස සොයාගත නොහැකිව ඉතාමත් අසරණව දිවි ගෙවන පවුලක් පිළිබඳව පුවතක් අපට කුරුණෑගල ප්‍රදේශයෙන් වාර්තා වෙනවා.\nනිසි පරිදි නිවෙසක් සාදා ගැනීමට ඉඩමක් පවා නොමැති නිසා ඔවුන් තාවකාලිකව තම නිවස සාදා ගෙන තිබෙන්නේ එම ප්‍රදේශයේ සුසාන භූමියට අයත් ඉඩමකයි.\nකුරුණෑගල වැල්ල පුබ්බෝව ප්‍රදේශයේ දිවි ගෙවන මේ පවුලේ සිටින්නේ මව, පියා සහ දියණියන් තිදෙනෙක්.\nමේ පවුලේ බර දරන පියා ආදායමක් උපයාගන්නේ පොල් කැඩීමේ රැකියාවෙන්.\nස්ථිර වාසස්ථානයක් නොමැති මේ පවුල ප්‍රදේශයේ පිහිටි සොහොන් බිමකට අයිති ඉඩමක තාවකාලිකව රැඳී සිටිනවා.\nදරුවන්ගේ මවටද රැකියාවක් නොමැති අතර පවුලේ වැඩිමහල් දැරිය මෙම බාධක මධ්‍යයේ සාමාන්‍ය පෙළ විභාගයටද පෙනී සිටි බවයි වාර්තා වන්නේ.\nවැඩිමහල් දියණියගේ අධ්‍යාපන කටයුතු සලකා උපකාරයක් ලෙස සොහොන් භූමියේ ඇති තවත් ඉඩමක තාවකාලිකව පදිංචි වීමට එහි හිමිකරු අවසර දී ඇති බවයි වැඩිදුරටත් වාර්තා වන්නේ.\nසනීපාරක්ෂක කටයූතු සඳහා අවශ්‍ය ජලය සොයා කිලෝමීටරයකට ආසන්න දුරක් යාමට සිදුව ඇති අතර මෙම නිවසට විදුලිය පවා නොමැති බව සඳහන්.\nතම දරුවන් සමඟ ආරක්ෂිතව ජීවත් වීමට හැකි වන අයුරින් නිවසක් සාදා ගැනීමට උපකාර කරන ලෙසයි මෙම පවුල ඉල්ලා සිටින්නේ.",
       "URL": "https://www.hirunews.lk/337617/සොහොන්-බිමක-වාසය-කරනා-කුරුණෑගල-අසරණ-පවුලක්-සරණක්-ඉල්ලයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=278"
}