{
       "Source": "hirunews",
       "Timestamp": "Sunday, 01 January 2017 - 8:18",
       "Headline": "නව ආණ්ඩුක්‍රම ව්‍යවස්ථාව රට බෙදන ලියවිල්ලක් නොවේ - ජනපතිගෙන් සහතිකයක්",
       "News Content": "කිසිදු අවස්ථාවක ත්‍රෛනිකායික මහා සංඝ රත්නයේ ආශිර්වාදයෙන් තොරව නව ආණ්ඩුක්‍රම ව්‍යවස්ථාවක් නොව එහි කෙටුම්පතක්වත් සැකසීමට සූදානම් නොමැති බව ජනාධිපති මෛත්‍රිපාල සිරිසේන ප්‍රකාශ කළා.\nඊයේ පස්වරුවේ අස්ගිරි මහා නායක අතිපූජ්‍ය වරකාගොඩ ඥාණරතන හිමිපාණන් බැහැදුටු ජනාධිපතිවරයා වැඩිදුරටත් කියා සිටියේ නව ආණ්ඩුක්‍රම ව්‍යවස්ථාව රට බෙදන ලියවිල්ලක් නොවන බවයි.\nඑය තනි මතයට නොව මහජන නියෝජිතයන්, විද්වතුන් මෙන්ම ජනතාවගේද අදහස් සහ යෝජනා සැළකිල්ලට ගෙන සකස් කරන්නක් බවද ජනාධිපතිවරයා සඳහන් කළා.\nයෝජිත නව ආණ්ඩුක්‍රම ව්‍යවස්ථාවට එරෙහිව ඇතමුන් කුමන මත පළ කළද එමඟින් රටේ ඒකීය භාවයට හෝ සම්බුද්ධ ශාසනයට හානියක් සිදු වීමට ඉඩ නොතබන බවයි ජනාධිපති මෛත්‍රිපාල සිරිසේන මහ නාහිමියන් හමුවේ අවධාරණය කර ඇත්තේ.\nනව ආණ්ඩුක්‍රම ව්‍යවස්ථාව සැකසීමේදී මහජන අදහස් විමසීමට රජය ගත් පියවර පිළිබඳ ජනතාව නිසි පරිදි දැනුවත් වී නොමැති බව එහිදී අස්ගිරි මහ නාහිමියන් ජනාධිපතිවරයා වෙත පෙන්වා දී තිබෙනවා.\nඒ අනුව ජනාධිපති මෛත්‍රීපාල සිරිසේන පෙන්වා දී ඇත්තේ ඊට අදහස් සහ යෝජනා ඉදිරිපත් කිරීමට යළි අවස්ථාව ලබාදෙන බවයි.\nපසුව දළදා සමිඳුන් වැඳපුදා ගත් ජනාධිපතිවරයා මල්වතු මහ නායක අතිපූජ්‍ය තිබ්බටුවාවේ සුමංගල නාහිමියන්ද බැහැදුටුවා.\nඉදිරියේදී ඇතිවිය හැකි බලශක්ති අර්බුදය පිළිබඳව මෙහිදී උන්වහන්සේ ජනාධීපතිවරයාගේ අවධානය යොමු කළ අතර, ඊට විසඳුම් සෙවීමට සූදානමින් සිටින බවයි ජනාධිපති මෛත්‍රිපාල සිරිසේන ප්‍රකාශ කළේ.\nරටේ නිදහස සහ ප්‍රජාතන්ත්‍රවාදය වෙනුවෙන් කළ කැපකිරීම පිළිබඳව ජනතාව නිසි පරිදි දැනුවත් නොවීම නිසා ගැටළු මතුවන බවද මහ නාහිමියන් මෙහිදී පෙන්වා දුන්නා.\nමහ නාහිමිවරුන් බැහැදැකීමෙන් පසු මාධ්‍යවේදීන් ඇමතූ ජනාධිපති මෛත්‍රිපාල සිරිසේන රට හමුවේ ඇති අභියෝග ජයගත හැකි බවයි සඳහන් කළේ.",
       "URL": "https://www.hirunews.lk/151017/නව-ආණ්ඩුක්‍රම-ව්‍යවස්ථාව-රට-බෙදන-ලියවිල්ලක්-නොවේ-ජනපතිගෙන්-සහතිකයක්",
       "Category": "Local News",
       "Parent URL": "https://www.hirunews.lk/local-news.php?pageID=4729"
}