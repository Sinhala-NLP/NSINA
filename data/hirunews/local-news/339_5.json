{
       "Source": "hirunews",
       "Timestamp": "Tuesday, 16 May 2023 - 16:18",
       "Headline": "වෛද්‍ය ෂාෆි ෂිහාබ්දීන්ගේ මූලික අයිතිවාසිකම් පෙත්සම නිෂ්ප්‍රභ කෙරේ",
       "News Content": "තමන් අත්අඩංගුවට ගෙන රඳවාගැනීම නීතිවිරෝධී යැයි තීන්දු කරන ලෙස ඉල්ලා කුරුණෑගල රෝහලේ වෛද්‍ය ෂාෆි ෂිහාබ්දීන් ඉදිරිපත් කළ මූලික අයිතිවාසිකම් පෙත්සම විභාගයට නොගෙන නිෂ්ප්‍රභ කිරීමට ශ්‍රේෂ්ඨාධිකරණය නියම කර තිබෙනවා.\nවිජිත් මළල්ගොඩ, යසන්ත කෝදාගොඩ සහ අර්ජුන ඔබේසේකර යන ත්‍රිපුද්ගල විනිසුරු මඩුල්ල විසින් මෙම තීන්දුව අද ලබාදෙනු ලැබුවේ ඊට අදාළ කරුණු දීර්ඝ ලෙස සළකා බැලීමෙන් අනතුරුවයි.\nකුරුණෑගල පොලිසියේ නිලධාරීන් විසින් තමන්ව ත්‍රස්තවාදය වැළැක්වීමේ පනත සහ මුදල් විශුද්ධිකරණය යටතේ තමන් අත්අඩංගුවට ගෙන රඳවා ගැනීම නීතිවිරෝධී බව පවසමින් වෛද්‍ය ෂාෆි ෂිහාබ්දීන් මෙම මූලික අයිතිවාසිකම් පෙත්සම ගොනුකර තිබුණා.\nසැකකරුගේ බැංකු ගිණුම් පරීක්ෂා කිරීමේදී පාස්කු ඉරුදින ත්‍රස්ත ප්‍රහාරය එල්ල වී සති දෙකකින් පසුව විශාල මුදල් හුවමාරුවීම් සිදුවී ඇති බව පෙනී ගොස් ඇති බවත් විමර්ශකයන් තුළ ඇති වූ සාධාරණ සැකයක් මත මෙම අත්අඩංගුවට ගැනීම සිදු කර ඇති බවත් ත්‍රිපුද්ගල විනිසුරු මඩුල්ලේ සභාපති විනිසුරු විජිත් මළල්ගොඩ මෙහිදී සඳහන් කළා.",
       "URL": "https://www.hirunews.lk/335369/වෛද්‍ය-ෂාෆි-ෂිහාබ්දීන්ගේ-මූලික-අයිතිවාසිකම්-පෙත්සම-නිෂ්ප්‍රභ-කෙරේ",
       "Category": "Local News",
       "Parent URL": "https://www.hirunews.lk/local-news.php?pageID=339"
}