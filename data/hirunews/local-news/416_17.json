{
       "Source": "hirunews",
       "Timestamp": "Thursday, 13 April 2023 - 13:01",
       "Headline": "අලුත් අවුරුද්දේ මහා සංඝරත්නයෙන් ඉල්ලීමක් (වීඩියෝ)",
       "News Content": "සිංහල - දෙමළ අලුත් අවුරුද්ද උදාවීමට ඇත්තේ තවත් කෙටි කාලයක් පමණයි.\nඑළඹෙන අලුත් අවුරුද්ද සාමකාමී ලෙස සමරන ලෙසයි මහා සංඝරත්නය ඉල්ලා සිටින්නේ.\nඅලුත් අවුරුදු උදාව හෙට අපරභාග 2.59ට සිදුවනවා.\nඑදින පූර්ව භාග 8.35 සිට අපරභාග 9.23 දක්වා පුණ්‍ය කාලය යෙදී ඇති අතර, ආහාර පිසීමේ නැකත උදා වන්නේ අපරභාග 3.29ටයි.\nවැඩ ඇල්ලීම, ගණුදෙනු කිරීම සහ ආහාර අනුභවය අපරභාග 5.05ට යෙදී තිබෙනවා.\nහිසතෙල් ගෑමේ චාරිත්‍රය අප්‍රේල් 16 වන ඉරිදා පූර්ව භාග 9.41 ටද, රැකී රක්ෂා සඳහා පිටත්ව යෑම අප්‍රේල් 17 වන සඳුදා පූර්ව භාග 6.28ට ද සිදුකළ යුතු බවයි නැකැත් චාරිත්‍රවල දැක්වෙන්නේ.\nමේ අතර, අද (13) දිනයේත් භාණ්ඩ මිල දී ගැනීම සඳහා නගරවලට ජනතාව වැඩි වශයෙන් ඇදී එන ආකාරයක් දක්නට ලැබෙන බව හිරු ප්‍රවෘත්ති අංශය කළ සොයා බැලීමකදී හෙළි වුණා.\nතවදුරටත් පිටකොටුවේ වෙළඳසැල්වලට ද භාණ්ඩ මිලදී ගැනීම සඳහා ජනතාව පැමිණෙමින් සිටිනවා.\nමේ අතර, පදික වේදිකාවේ වෙළඳාම් කිරීම සඳහා ලබාදී ඇති කාලය ලබන 18 වනදායින් පසු අවසන් වන බව මාර්ග සංවර්ධන අධිකාරිය පවසනවා.\nඅනතුරුව, වෙළඳාම් සිදුකරන පුද්ගලයින් ඉවත් කිරීමට දැනටමත් නිලධාරින්ට උපදෙස් ලබාදී ඇති බවයි හිරු ප්‍රවෘත්ති අංශයට අදහස් දක්වමින් එහි අධ්‍යක්ෂ ජනරාල් එස්.වීරකෝන් කියා සිටියේ.",
       "URL": "https://www.hirunews.lk/332461/අලුත්-අවුරුද්දේ-මහා-සංඝරත්නයෙන්-ඉල්ලීමක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=416"
}