{
       "Source": "hirunews",
       "Timestamp": "Friday, 15 April 2016 - 19:19",
       "Headline": "සිංගප්පූරුවේදී  ශ්‍රී ලංකන් ගුවන් යානයක් හදිසියේ ගොඩ බස්සවයි",
       "News Content": "සිංගප්පූරුවේ - චැංගි ජාත්‍යන්තර ගුවන් තොටුපලෙන් ගුවන් ගතවූ ශ්‍රී ලංකන් ගුවන් සේවයට අයත් යූ.එල්. 309 දරණ යානය සුළු මොහොතකට පසු යළිත් චැංගි ගුවන් තොටුපල වෙත ගොඩබස්වා තිබෙනවා.\nඅද අලූයම ශ්‍රී ලංකාව බලා ගමන් ආරම්භ කළ මෙම යානය ආරක්ෂක හේතුන් මත හදිසියේ ගොඩබැස්සවූ බවයි ශ්‍රී ලංකන් ගුවන් සේවය පවසන්නේ.\nගොඩබැස්සවීමෙන් අනතුරුව ගුවන් යානයේ තිබූ ගමන් මළු ස්කෑන් පරීක්ෂාවකට ලක් කර ඇති අතර, සිංගප්පූරු පොලීසිය විසින් ගුවන් මගීන්ගෙන් ප්‍රශ්ණ කිරීම්ද සිදුකර තිබෙනවා.\nපැය තුනකට පසුව ගුවන් යානය යළිත් ශ්‍රී ලංකාව බලා පිටත්ව ඇති අතර, යානයේ සිටි මගීන් පස්දෙනෙකු වැඩිදුර ප්‍රශ්ණ කිරීම සඳහා සිංගප්පූරුවේ රඳවාගෙන ඇති බවයි ඔවුන් ප්‍රකාශ කළේ.\nමේ අතර සිද්ධිය සම්බන්ධයෙන් ශ්‍රී ලංකන් ගුවන් සේවය චැංගි ජාත්‍යන්තර ගුවන් තොටුපලේ බලධාරීන්ගෙන් වාර්තාවක් ද කැඳවා ඇති බව සඳහන්.",
       "URL": "https://www.hirunews.lk/130934/සිංගප්පූරුවේදී-ශ්‍රී-ලංකන්-ගුවන්-යානයක්-හදිසියේ-ගොඩ-බස්සවයි",
       "Category": "Local News",
       "Parent URL": "https://www.hirunews.lk/local-news.php?pageID=5087"
}