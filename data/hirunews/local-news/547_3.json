{
       "Source": "hirunews",
       "Timestamp": "Thursday, 09 February 2023 - 15:13",
       "Headline": "විනිසුරුවරුන්ගේ වැටුපෙන් උපයනවිට ගෙවීමේ බද්දට තිබූ තහනම් නියෝගය දීර්ඝ කෙරේ",
       "News Content": "විනිසුරුවරුන්ගේ වැටුපෙන් උපයන විට ගෙවීමේ බද්ද අඩු කිරීම වළක්වාලමින් පැනවූ තහනම් නියෝගය අභියාචනාධිකරණය තවදුරටත් දීර්ඝ කර තිබෙනවා.\nඑම වැටුප්වලින් අදාළ බද්ද අඩුකිරීම නීතිවිරෝධි යැයි සඳහන් කරමින් ගොනුකළ පෙත්සම් දෙකක් අද (09) කැඳවූ අවස්ථාවේයි මෙම නියෝගය ලබා දී ඇත්තේ.\nඅදාළ පෙත්සම් විභාගයට සළකා බලන තෙක් එම තහනම දීර්ඝ කර තිබෙනවා.\nශ්‍රී ලංකා අධිකරණ නිලධාරින්ගේ සංගමය සහ ශ්‍රී ලංකා මහාධිකරණ විනිසුරුවරුන්ගේ සංගමය විසින් ගොනුකර ඇති මෙම පෙත්සම් දෙකෙහි වගඋත්තරකරුවන් ලෙස නම්කර ඇත්තේ අධිකරණ අමාත්‍යංශයේ ප්‍රධාන ගණකාධිකාරිවරයා සහ එම අමාත්‍යංශ ලේකම්වරයායි.\nමාසික ආදායම රුපියල් ලක්ෂය ඉක්මවා ලබාගන්නා සේවකයන්ගේ උපයන විට බදු අයකරන ආකාරය සංශෝධනය කිරීමට ඊයේ රජය විසින් කටයුතු කරනු ලැබුවා.\nඒ අනුව මීට පෙර චක්‍රලේඛවලට අනුව සේවා යෝජකයින් විසින් ලබාදුන් නිවාස දීමනා, නිල නිවාස, ප්‍රවාහන පහසුකම්, දුරකථන දීමනා ඇතුළු තවත් කාණ්ඩ කිහිපයක් සඳහා අය කළ බදු සංශෝධනය කිරීමටයි තීරණය කර ඇත්තේ.\nකෙසේ වෙතත් උපයනවිට බදු අය කිරීමේ ප්‍රතිපත්තියට රජය විසින් යෝජනා කළ ඇතැම් සංශෝධන පිලිනොගන්නා බව වෘත්තීය සංගම් පවසනවා.\nඑමෙන්ම තමන් ද මෙම සංශෝධන සම්බන්ධයෙන් සෑහීමකට පත් නොවන බවයි කොළඹ අද පැවති මාධ්‍ය හමුවකදී රජයේ වෛද්‍ය නිලධාරින්ගේ සංගමයේ මාධ්‍ය ප්‍රකාශක වෛද්‍ය චමිල් විජේසිංහ ප්‍රකාශ කළේ.\nමේ අතර දිවයිනේ සියලු තැපැල් කාර්යාලවල අද සිට දින තුනක් කළු තැපැල් විරෝධයක් ආරම්භ කළේ රජයේ බදු ප්‍රතිපත්තියට එරෙහිවයි. ඒ අනුව කෑම පැයේ විරෝධය දැක්වීම සහ සෑම ප්‍රාදේශීය කාර්යාලයක් ඉදිරිපිට කළු කොඩි දැමීම සිදුකෙරුණා.\nමීට අමතරව ඊයේ දිනයේදී මෙන්ම අදත් ඇතැම් ස්ථානවල රජයේ නව බදු ප්‍රතිපත්තියට එරෙහිව විරෝධතා පැවැත්වුණා.\nඑහිදී වෘත්තීය සමිති හා බහුජන සංවිධාන එකමුතුව බත්තරමුල්ල - සෙත්සිරිපාය ඉදිරිපිට දී සහ කළුබෝවිල රෝහල ඉදිරිපිටදී විරෝධතාවයේ නිරතවූ බවයි හිරු වාර්තාකරුවන් සඳහන් කළේ.",
       "URL": "https://www.hirunews.lk/327043/විනිසුරුවරුන්ගේ-වැටුපෙන්-උපයනවිට-ගෙවීමේ-බද්දට-තිබූ-තහනම්-නියෝගය-දීර්ඝ-කෙරේ",
       "Category": "Local News",
       "Parent URL": "https://www.hirunews.lk/local-news.php?pageID=547"
}