{
       "Source": "hirunews",
       "Timestamp": "Monday, 29 March 2021 - 13:07",
       "Headline": "බ්‍රිතාන්‍ය, කැනඩාව පදනම් කරගත් දෙමළ සංවිධාන රැසක් තහනම් කෙරේ - පුද්ගලයින් 388කුත් තහනම් ලැයිස්තුවට",
       "News Content": "බ්‍රිතාන්‍ය, කැනඩාව ඇතුලු රටවල් කිහිපයක් පදනම් කරගනිමින් ක්‍රියාත්මක දෙමළ ඩයස් පෝරා සංවිධාන හතක් සහ පුද්ගලයින් 388 දෙනෙකු තහනම් කිරීමට රජය පියවර ගෙන තිබෙනවා.\nපෙබරවාරි 25 වනදා සිට ක්‍රියාත්මක වන පරිදි එම තහනම පැනවීමටයි ආරක්ෂක අමාත්‍යාංශය පියවර ගෙන ඇත්තේ.\nඒ අනුව බ්‍රිතාන්‍ය දෙමළ සංසදය, කැනේඩියානු දෙමළ කොංග්‍රසය, ඕස්ට්‍ර්ලියානු දෙමළ කොංග්‍රසය, ගෝලීය දෙමළ සංසදය, කැනේඩියානු ද්‍රවිඩ ජාතික කවුන්සිලය, ද්‍රවිඩ තරුණ සංවිධානය සහ ලෝක ද්‍රවිඩ සම්බන්ධීකරණ කමිටුව එලෙස තහනම් කළ සංවිධාන වනවා.\n2014 වසරේදී දෙමළ සංවිධාන 16 ක් සහ පුද්ගලයින් 424 දෙනෙකු තහනම් සංවිධාන හා පුද්ගලයින් ලෙස නම් කරමින් ගැසට් නිවේදනයක් නිකුත් කළ අතර, එහි සඳහන්ව තිබූ සංවිධාන අටක් සහ පුද්ගලයින් 269 දෙනෙකුගේ නම් ඉවත් කරමින් පසුගිය රජය 2016 වසරේදී යළි ගැසට් නිවේදනයක් නිකුත් කළා.\nකෙසේ වෙතත් පෙබරවාරි 25 වනදා ආරක්ෂක ලේකම් ජෙනරාල් කමල් ගුණරත්නගේ අත්සනින් යුතුව නිකුත් කළ ගැසට් නිවේදනයට ගෝලීය දෙමළ සංසදයේ ප්‍රකාශක සුරේන් සුරේන්ද්‍රන් ඇතුලු පුද්ගලයින් 388 දෙනෙකු ද ඇතුළත් කර තිබෙනවා.\nඒ අතර බ්‍රිතාන්‍ය, තායිලන්තය, නවසීලන්තය, බෙල්ජියම, ස්විට්සර්ලන්තය, බෙල්ජියම, කැනඩාව, ඩෙන්මාර්කය, පින්ලන්තය සහ ප්‍රංශය ඇතුලු රටවල් රැසක වෙසෙන පුද්ගලයින්ද රජය විසින් මෙම තහනම් ලැයිස්තුවට ඇතුළත් කර තිබීම විශේෂත්වයක්.",
       "URL": "https://www.hirunews.lk/266882/බ්‍රිතාන්‍ය-කැනඩාව-පදනම්-කරගත්-දෙමළ-සංවිධාන-රැසක්-තහනම්-කෙරේ-පුද්ගලයින්-388කුත්-තහනම්-ලැයිස්තුවට",
       "Category": "Local News",
       "Parent URL": "https://www.hirunews.lk/local-news.php?pageID=2055"
}