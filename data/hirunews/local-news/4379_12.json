{
       "Source": "hirunews",
       "Timestamp": "Wednesday, 09 August 2017 - 16:00",
       "Headline": "රාජ්‍ය ඇමති රංගේ බණ්ඩාරට එරෙහි නඩුව කල් යයි",
       "News Content": "සිය සුඛෝපභෝගි ජීප් රථයේ බලපත්‍රය පවරා දෙන බවට පවසමින් පුද්ගලයෙකුගෙන් රුපියල් ලක්ෂ 54 ක් ලබාගැනීමේ චෝදනාව යටතේ රාජ්‍ය අමාත්‍ය පාලිත රංගේ බණ්ඩාරට එරෙහිව පවරා තිබූ නඩුව නොවැම්බර් මස 07 වනදා දක්වා කල් තැබුණා.\nඒ, නඩුව කොළඹ මහාධිකරණ විනිසුරු ඒ. ඒ. ආර්. හෙයියන්තුඩුව හමුවේ අද (09) කැදවූ අවස්ථාවේදීයි.\nතවදුරටත් මෙම නඩුව පවත්වාගෙන යාමට නීතිමය හැකියාවක් නොමැති බවයි රාජ්‍ය අමාත්‍යවරයා වෙනුවෙන් පෙනී සිටි නීතිඥවරයා කියා සිටියේ.\nමෙම විරෝධතා සම්බන්ධයෙන් අධ්‍යයනය කර කරුණු දැක්වීම සඳහා දිනයක් ලබාදෙන ලෙස නීතිපතිවරයා වෙනුවෙන් පෙනී සිටි අතිරේක සොයිසිටර් ජනරාල්වරයා අධිකරණයෙන් ඉල්ලීමක් කළා. ඒ අනුවයි මෙම නඩුව කල් දමා ඇත්තේ.",
       "URL": "https://www.hirunews.lk/168015/රාජ්‍ය-ඇමති-රංගේ-බණ්ඩාරට-එරෙහි-නඩුව-කල්-යයි",
       "Category": "Local News",
       "Parent URL": "https://www.hirunews.lk/local-news.php?pageID=4379"
}