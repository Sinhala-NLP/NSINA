{
       "Source": "hirunews",
       "Timestamp": "Tuesday, 06 September 2016 - 16:09",
       "Headline": "මැලේසියාවේ ශ්‍රී ලංකා මහ කොමසාරිස්ට පහරදුන් සැකකරුවන් රිමාන්ඩ්",
       "News Content": "මැලේසියාවේ ශ්‍රී ලංකා මහ කොමසාරිස්වරයාට පහරදීමේ සිද්ධිය හෙළා දකින අතරම ඒ පිළිබඳ දැඩි අප්‍රසාදයද  පළ කළ බව අග්‍රාමාත්‍ය රනිල් වික්‍රමසිංහ අද පාර්ලිමේන්තුවේදී කියා සිටියා.\nදිනේෂ් ගුණවර්ධන මන්ත්‍රිවරයා විමසූ පැනයකට අදාළව විශේෂ ප්‍රකාශයක් කරමින් අග්‍රාමාත්‍යවරයා මේ බව ප්‍රකාශ කළා.\nඑහිදී ඔහු වැඩිදුරටත් සඳහන් කළේ හිටපු ජනාධිපති මහින්ද රාජපක්ෂටද විදෙස් සංචාරවලදී උපරිම පහසුකම් සැළසීමට රජය කටයුතු කර ඇති බවයි.\nදකුණු  ඉන්දියාවේ ක්‍රියාත්මක නාම් තමිලර් පක්ෂයේ මැලේසියානු ශාඛාවේ ක්‍රියාකාරීන් පිරිසක් මෙම ප්‍රහාරය එල්ල කර ඇති බවට මේ වනවිට අනාවරණ වී ඇතැයි අග්‍රාමාත්‍යවරයා අද පාර්ලිමේන්තුවේදී ප්‍රකාශ කළා.\nමේ අතර සිද්ධිය  සම්බන්ධයෙන් අත්අඩංගුවට ගත් සැකකරුවන් පස්දෙනා හෙට දිනය දක්වා බන්ධනාගාර ගතකර ඇති බව මැලේසියානු මාධ්‍ය සඳහන්  කරනවා.",
       "URL": "https://www.hirunews.lk/142384/මැලේසියාවේ-ශ්‍රී-ලංකා-මහ-කොමසාරිස්ට-පහරදුන්-සැකකරුවන්-රිමාන්ඩ්",
       "Category": "Local News",
       "Parent URL": "https://www.hirunews.lk/local-news.php?pageID=4890"
}