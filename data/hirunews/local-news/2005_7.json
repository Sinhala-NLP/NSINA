{
       "Source": "hirunews",
       "Timestamp": "Wednesday, 21 April 2021 - 19:07",
       "Headline": "පාස්කු ප්‍රහාරයට යුක්තිය ඉල්ලා ප්‍රදේශ කිහිපයක විරෝධතා (වීඩියෝ)",
       "News Content": "පාස්කු ප්‍රහාරයෙන් දිවි අහිමිවූ පිරිස් සිහිපත් කරමින් දිවයින පුරා දේවස්ථානවල සැමරුම් සිදුකෙරෙද්දී යුක්තිය ඉටු කරන ලෙස ඉල්ලමින් ඇතැම් ප්‍රදේශවල විරෝධතා ද පැවැත්වුණා. ඒ සඳහා සර්වාගමික නායකයින් එක්ව සිටීම විශේෂත්වයක්.\nමේ අතර, අග්‍රාමාත්‍ය මහින්ද රාජපක්ෂ අරලියගහ මන්දිරයේදී පහනක් දල්වා පාස්කු ඉරුදින ප්‍රහාර මාලාවෙන් දිවි අහිමිවූවන් සිහිපත් කළා.\nඑමෙන්ම, පාස්කු බෝම්බ ප්‍රහාරය එල්ල වූ කොළඹ සිනමන් ග්‍රෑන්ඩ් හෝටලය ඇතුළු තවත් ස්ථාන කිහිපයක ද අනුස්මරණ උත්සව පවත්වා තිබෙනවා.\nමීගමුව, වෙන්නප්පුව, මාතලේ ඇතුළු ප්‍රදේශ කිහිපයක විරෝධතා පැවැත්වුණේ පාස්කු ප්‍රහාරයේ වින්දිතයන්ට යුක්තිය ඉටු කරන ලෙස ඉල්ලමින්. මීගමුව, මාරිස්ටෙලා විද්‍යාලය අසල සිට කටුවාපිටිය දේවස්ථානය දක්වා පැවති නිහඬ විරෝධතාවයක් ද අද පස්වරුවේ පැවැත්වුණා.\nඒ සඳහා දිවයිනේ සියලුම රදගුරුවරුන් මෙන්ම පූජකවරුන් සහ ස්වාමින් වහන්සේ ඇතුළු ආගමික නායකයින් එක්ව සිටි බවයි හිරු වාර්තාකරු සඳහන් කළේ.\nඑමෙන්ම, කටුවාපිටිය දේවස්ථානය ආසන්නයේ බාල්දි හන්දියේ ශාන්ත අන්තෝනි ප්‍රතිමාව අසලද අද විරෝධතාවක් පැවැත්වුණා.\nමීගමුව පුරවැසි එකමුතුව විසින් මෙය සංවිධානය කර තිබූ අතර, ඊට පියතුමන් ඇතුළු පිරිසක් එක්ව සිටියා.\nමේ අතර පාස්කු ප්‍රහාරයේ වින්දිතයන්ට සහන සැලසීම සඳහා විදෙස් රටවලින් සහ විවිධ සංවිධානවලින් ලැබුණු රුපියල් බිලියනයක මුදල එම වින්දිතයන්ට ලබාදී නොමැති බව පවසමින් පරීක්ෂණයක් ඉල්ලා ජාතික විද්වත් සංඝ සභාව අද අපරාධ පරීක්ෂණ දෙපාර්තමේන්තුවට පැමිණිල්ලක් ගොනුකළා.\nඑමෙන්ම පාස්කු ප්‍රහාරයේ වින්දිතයන්ට යුක්තිය ඉටු කර දෙන ලෙස ඉල්ලමින් ජනතා විමුක්ති පෙරමුණ විසින් කොළඹ නගරයේ ප්‍රදර්ශනය කළ පෝස්ටර් ඊයේ රාත්‍රියේ කිසියම් පිරිසක් විසින් ගලවා ඉවත් කර ඇති බවට පවසමින් අද පොලිස් මූලස්ථානයට පැමිණිල්ලක් ගොනුකර තිබෙනවා.",
       "URL": "https://www.hirunews.lk/269109/පාස්කු-ප්‍රහාරයට-යුක්තිය-ඉල්ලා-ප්‍රදේශ-කිහිපයක-විරෝධතා-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2005"
}