{
       "Source": "hirunews",
       "Timestamp": "Monday, 04 October 2021 - 7:35",
       "Headline": "අද සිට දින පහක් පාර්ලිමේන්තුව රැස් වෙයි",
       "News Content": "අද සිට අඛණ්ඩ ව දින 05ක් පාර්ලිමේන්තුව රැස්වනවා.\nඅද විශේෂ පාර්ලිමේන්තු දිනයක් වන අතර, කොරෝනා වසංගත තත්ත්වය හේතුවෙන් පසුගිය කාලයේ පාර්ලිමේන්තු නියමිත ලෙස රැස්වීමට නො හැකි වුණා.\nඒ හේතුවෙන් ආණ්ඩුව වෙනුවෙන් පිළිතුරු දීමට නො හැකි වූ ප්‍රශ්න සඳහා අද අවස්ථාව ලබාදීමටයි පාර්ලිමේන්තු කටයුතු පිළිබඳ කාරක සභාව තීරණය කර ඇත්තේ.\nඑමෙන්ම හෙට දින මුදල් හා බදු සම්බන්ධ නියෝග හා රෙගුලාසි කිහිපයක් පාර්ලිමේන්තුවට ඉදිරිපත් කිරීමට නියමිතයි.\nඛනිජ තෙල් සම්පත් පනත් කෙටුම්පත පිළිබඳ දෙවන වර කියවීමේ විවාදය අනිද්දා පැවැත්වෙනවා.\nබලශක්ති අමාත්‍ය නීතීඥ උදය ගම්මන්පිල ඉදිරිපත් කර ඇති මෙම පනත් කෙටුම්පත මඟින් මෙරට දේශීය තෙල් හා වායු ගවේෂණය සහ නිෂ්පාදන කර්මාන්තය කාර්යක්ෂම ලෙස කළමනාකරණය කිරීම, අර්ථ නිරූපණය කිරීම නියමිත පරිදි සිදු වනු ඇති.\nමේ අතර, ලබන වසර සඳහා ඉදිරිපත් කෙරෙන අයවැය යෝජනාව නොවැම්බර් මස 12 වන දා පාර්ලිමේන්තුවට ඉදිරිපත් කිරීමට සැලසුම් කර තිබෙනවා.\nඊට අදාළ විසර්ජන පනත් කෙටුම්පත ද අද ආරම්භ කෙරෙන පාර්ලිමේන්තු සතියේ දී මුදල් අමාත්‍යවරයා විසින් පාර්ලිමේන්තුවට ඉදිරිපත් කෙරෙනු ඇති.\nඑමෙන්ම ශ්‍රී ලංකන් ගුවන් සේවය ලබන හත් වැනි දා පාර්ලිමේන්තුවේ පොදු ව්‍යාපාර පිළිබඳ කාරක සභාව හෙවත් කෝප් කමිටුවට කැඳවා තිබෙනවා.\nමීට පෙර ද ශ්‍රී ලංකන් ගුවන් සේවා සමාගම පසුගිය ජූලි 7 වැනි දා කෝප් කමිටුව හමුවේ පෙනී සිටි අතර, එම විමර්ශනවලට අදාළ ව තවදුරටත් කරුණු සාකච්ඡා කිරීම සඳහායි ඔවුන් යළි කැඳවා ඇත්තේ.\nඊට අමතර ව අනිද්දා ශ්‍රී ලංකා ගමනාගමන මණ්ඩලය ද කෝප් කමිටුව හමුවට කැඳවා තිබෙනවා.",
       "URL": "https://www.hirunews.lk/283990/අද-සිට-දින-පහක්-පාර්ලිමේන්තුව-රැස්-වෙයි",
       "Category": "Local News",
       "Parent URL": "https://www.hirunews.lk/local-news.php?pageID=1651"
}