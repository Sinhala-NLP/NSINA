{
       "Source": "hirunews",
       "Timestamp": "Saturday, 15 October 2022 - 17:33",
       "Headline": "මාංචු නැතිව ප්‍රියමාලිව WTC ගෙනාවෙ ඇයි?",
       "News Content": "බන්ධනාගාර ගත සිටින කුප්‍රකට ව්‍යාපාරිකා තිලිණි ප්‍රියමාලි නැමැත්තිය, ඉකුත් 12වැනි දා මාංචු රහිතව කොළඹ, ලෝක වෙළෙඳ මධ්‍යස්ථාන ගොඩනැගිල්ල වෙත ගෙන ඒම සම්බන්ධයෙන් හේතු දක්වමින් බන්ධනාගාර කොමසාරිස් චන්දන ඒකනායක විසින් නිවේදනයක් නිකුත් කර තිබෙනවා.\nඅදාල දිනයේ දී සැකකාරිය අධිකරණ නියෝග මත ස්ථානීය පරීක්ෂාවක් සඳහා ලෝක වෙළෙඳ මධ්‍යස්ථානය වෙත රැගෙන ඒමේ දී බන්ධනාගාර ආඥා පනතේ 89-1 වගන්තිය සහ නිත්‍ය නියෝග 61-1 ප්‍රකාරව කටයුතු කළ බවත්, එම වගන්ති හා නියෝග මත කාන්තා රැඳවියන් ආරක්ෂණය කිරීම සඳහා මාංචු යොදා රැගෙන යන ලෙස නියෝග ලබා දී නොමැති බවයි බන්ධනාගාර කොමසාරිස්වරයා එම නිවේදනය මගින් වැඩිදුරටත් පවසන්නේ.\nඅදාල සිද්ධිය සම්බන්ධයෙන් ඉකුත් 12 වැනි දා විවිධ මාධ්‍ය තුළින්, සැකකාරිය මාංචු නොමැතිව ස්ථානීය පරීක්ෂාවට ගෙන ආ බවට පළ වූ වාර්තාවලට පිළිතුරු වශයෙනුයි බන්ධනාගාර කොමසාරිස්වරයා මෙම නිවේදනය නිකුත් කර තිබෙන්නේ.\nමේ අතර එම නිවේදනය තුළ බන්ධනාගාර කොමසාරිස්වරයා වැඩිදුරටත් සඳහන් කරන්නේ, පොලිස් නිලධාරීන් කාන්තාවන් අත්අඩංගුවට ගැනීමේ දී මාංචු යෙදීම සිදු කරන අතර, බන්ධනාගාර දෙපාර්තමේන්තුව කාන්තා රැඳවියන් ආරක්ෂණය කිරීමේ දී මාංචු යෙදීමක් සිදු කරනු නො ලබන බවයි.\n(බන්ධනාගාර කොමසාරිස්වරයා විසින් නිකුත් කළ නිවේදනය පහතින්)",
       "URL": "https://www.hirunews.lk/317968/මාංචු-නැතිව-ප්‍රියමාලිව-wtc-ගෙනාවෙ-ඇයි",
       "Category": "Local News",
       "Parent URL": "https://www.hirunews.lk/local-news.php?pageID=800"
}