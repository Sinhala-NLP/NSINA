{
       "Source": "hirunews",
       "Timestamp": "Sunday, 01 January 2023 - 19:21",
       "Headline": "විදුලි බිල ඉහළ දැමීමට කැබිනට්ටුවෙන් එන යෝජනා පිළිගන්නේ නැහැ උපයෝගිතා කොමිසම කියයි (වීඩියෝ)",
       "News Content": "විදුලි ගාස්තු ඉහල දැමීමට කැබිනට් මණ්ඩලයෙන් එන කිසිදු යෝජනාවක් මහජන උපයෝගිතා කොමිසම සැළකිල්ලට නොගන්නා බව එහි සභාපති ජනක රත්නායක ප්‍රකාශ කළා.\nකොළඹදී අද විශේෂ මාධ්‍ය හමුවක් පවත්වමින් ඔහු චෝදනා කළේ පනත වැරදි ලෙස අර්ථකථනය කර විදුලි ගාස්තු ඉහළ දැමීම සාමාන්‍ය ප්‍රතිපත්ති සැලැස්මක් යටතට ගෙන කැබිනට් මණ්ඩලයට ඉදිරිපත් කිරීමට සූදානම් වන බවටයි.\nගාස්තු ඉහළ දැමීමේ ක්‍රමවේදය විදුලිබල පනතේ වෙනම දක්වා ඇති බව සඳහන් කළ උපයෝගිත කොමිසමේ සභාපතිවරයා ගාස්තු ඉහළ දැමීමේ යෝජනාව විදුලිබල මණ්ඩලයෙනන් ලැබුණහොත් පමණක් ඒ සම්බන්ධයෙන් කටයුතු කරන බවයි වැඩිදුරටත් කියා සිටියේ.\nමේ අතර යළිත් විදුලිබිල වැඩිකළහොත් වතු කම්කරුවන්ට එම බිල්පත් ගෙවීමට නොහැකි වීම නිසා වතු කම්කරුවන් වෙත ලබාදී ඇති විදුලි සම්බන්ධතාව විසන්ධි කරන ලෙස කදුරට ජනතා පෙරමුණේ නායක පාර්ලිමේන්තු මන්ත්‍රී වී. රාධාක්‍රිෂ්ණන් පවසනවා.\nහැටන් ප්‍රදේශයේ අද පැවති උත්සවයකට එක්වෙමිනුයි ඔහු මේ බව කියා සිටියේ.",
       "URL": "https://www.hirunews.lk/324039/විදුලි-බිල-ඉහළ-දැමීමට-කැබිනට්ටුවෙන්-එන-යෝජනා-පිළිගන්නේ-නැහැ-උපයෝගිතා-කොමිසම-කියයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=630"
}