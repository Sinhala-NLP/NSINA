{
       "Source": "hirunews",
       "Timestamp": "Sunday, 02 May 2021 - 7:10",
       "Headline": "බස් රථවල මගීන් රැගෙන යා හැක්කේ ආසන ගණනට පමණක් බවට පොලිසියෙන් යළි දැනුම්දීමක්",
       "News Content": "පවතින කොවිඩ් 19 ව්‍යාප්තිය හමුවේ බස් රථවල මගීන් රැගෙන යා හැක්කේ ආසන ගණනට පමණක් බවට පොලිසිය නැවත දැනුම් දෙනවා.\nඑම සීමාව ඉක්මවා මගීන් ප්‍රවාහනය කළ හොත් ඔවුන්ට එරෙහිව නිරෝධායන නීති යටතේ කටයුතු කරන බවයි පොලිස් මාධ්‍ය ප්‍රකාශක නියෝජ්‍ය පොලිස්පති අජිත් රෝහණ කියාසිටියේ.\nමේ සම්බන්ධයෙන් විශේෂයෙන් රියදුරන් කොන්දොස්තරවරුන් මෙන්ම බස් රථ හිමිකරුවන් අවදානය යොමු කළ යුතු බව ද ඔහු අවධාරණය කළා.\nමේ අතර ඊයේ දිනයේ බස්නාහිර පළාතෙන් පිටවන සහ ඇතුලුවන ස්ථාන 12ක් ආවරණය වන පරිදි යුද හමුදාව සහ පොලිසිය එක්ව මෙහෙයුමක් සිදුකර තිබෙනවා.\nමෙහිදී එම ස්ථානවලින් ඇතුලුවන සහ පිටවන වාහන 526ක් පරීක්ෂාවට ලක්කර ඇති අතර ඒවායෙහි ගමන් කළ පුද්ගලයන් 1102ක් පරීක්ෂාවට ලක්කර තිබෙනවා.\nඑහිදී හෙළිවී ඇත්තේ අදාළ වාහනවල ගමන්කළ 250 දෙනෙකු පමණ නිරෝධායන නීතිවලට අනුගතව කටයුතු නොකළ බවටයි.\nවිවිධ ප්‍රදේශවල පදිංචිකරුවන් එකම වාහනයක ගමන් කරන්නේ නම් ඔවුන් මුහුණු ආවරණ පැළඳීමේ අවශ්‍යතාව ද පොලිස් මාධ්‍ය ප්‍රකාශකවරයා පෙන්වා දුන්නා.\nඒ ඔවුන් එකම පවුලක එකම ජෛව බුබුලක සාමාජිකයන් නොවීම හේතුවෙන්.\nමේ සම්බන්ධයෙන් අදාළ වාහනවල ගමන් කළ පුද්ගලයන් දැනුවත් කළ බවයි නියෝජ්‍ය පොලිස්පති අජිත් රෝහණ මහතා කියාසිටියේ.",
       "URL": "https://www.hirunews.lk/270151/බස්-රථවල-මගීන්-රැගෙන-යා-හැක්කේ-ආසන-ගණනට-පමණක්-බවට-පොලිසියෙන්-යළි-දැනුම්දීමක්",
       "Category": "Local News",
       "Parent URL": "https://www.hirunews.lk/local-news.php?pageID=1982"
}