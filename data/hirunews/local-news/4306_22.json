{
       "Source": "hirunews",
       "Timestamp": "Saturday, 23 September 2017 - 21:38",
       "Headline": "ආදර්ශමත් ජාතියක් ලෙස නැගී සිටීමට සියලූ සහය දෙන බව ජගත් මහ ලේකම්, ජනපතිට කියයි",
       "News Content": "සංහිදියාව ශක්තිමත් වූ සමෘද්ධිමත් ජාතිකයක් ලෙස ගොඩනැගීමට දරණ ප්‍රයත්නයේදී ශ්‍රී ලංකාවට සෑම සහයෝගයක්ම ලබාදීමට සූදානම් බව එක්සත් ජාතීන්ගේ මහලේකම් අන්තෝනියෝ ගුතේරස් පවසනවා.\nඑක්සත් ජාතීන්ගේ සංවිධානයේ 72 වන සැසිවාරය සදහා සහභාගි වීමට ඇමරිකාවට ගිය ජනාධිපති මෛත්‍රීපාල සිරිසේන සහ ජගත් සංවිධාන මහලේකම්වරයා අතර ඊයේ නිව්යෝක් නුවරදී පැවති හමුව අතරතුරදී ඔහු මේ බව ප්‍රකාශ කර තිබෙනවා.\nශ්‍රී ලංකාව සහ එහි ජනතාව සමග වඩා සමීපව කටයුතු කරමින් සියලූ ශ්‍රී ලාංකිකයින්ට සමෘද්ධිය සහ සහජීවනය පිරි ලෝකයේ ආදර්ශමත් ජාතියක් ලෙස නැගී සිටීමට එක්සත් ජාතීන්ගේ සංවිධානයේ උපරිම සහය ලබාදෙන බව ද මහලේකම්වරයා ප්‍රකාශ කළ බවයි ජනාධිපති මාධ්‍ය අංශය කියා සිටියේ.\nපැරිස් සමුළුවේදී ඇති කර ගත් එකගතාවයන් ක්‍රියාත්මක කිරීමට ජනාධිපතිවරයා පෞද්ගලිකව සිදුකරන මැදිහත්වීම එහිදී අගය කළ ජගත් සංවිධාන මහලේකම්වරයා තිරසර සංවර්ධන ඉලක්ක සංවර්ධන ක්‍රියාදාමයට එක් කර ගැනීමට ජනාධිපතිවරයා දක්වන උනන්දුව පිළිබදව ද සිය ප්‍රසාදය පළ කර තිබෙනවා.\nසංවර්ධනය සහ සංහිඳියාව වෙනුවෙන් ගෙන යන ක්‍රියාමාර්ග සදහා අද ශ්‍රී ලංකා රජය කැපවී සිටින බවයි මෙහිදී ජනාධිපතිවරයා ප්‍රකාශ කර ඇත්තේ.\nඒ සදහා ලෝකයේ සෑම රාජ්‍යයකම සහයෝගය සහ මිත්‍රත්වය අවශ්‍ය බව ද ජනාධිපතිවරයා පෙන්වා දී තිබෙනවා.\nසංවර්ධන ඉලක්ක ද ජය ගනිමින් සංහිදියා පිළිවෙතක් කරා ගමන් කරන මෙරට වත්මන් ප්‍රගතිය දැක බලා ගැනීමට පුද්ගලිකවම සංචාරයක නිරත වන ලෙස ද ජනාධිපතිවරයා මෙහිදී ජගත් සංවිධාන මහලේකම්වරයා වෙත ආරාධනාවක් ද සිදුකර ඇති බවයි ජනාධිපති මාධ්‍ය අංශය සදහන් කළේ.\nමේ අතර ශ්‍රී ලංකාවේ සංහිදියාග ක්‍රියාවලිය සම්බන්ධයෙන් තමන් සතුටට පත්වන බව එක්සත් ජාතීන්ගේ මානව හිමිකම් පිළිබඳ මහ කොමසාරිස්වරයා ඇමරිකාවේ නිව්යෝර්ක් නුවරදී ජනාධිපති මෛත්‍රීපාල සිරිසේන මහතා හමු වූ අවස්ථාවේදී ප්‍රකාශ කළා.\nඑක්සත් ජාතීන්ගේ සංවිධානයේ 72 වන මහා මණ්ඩල සැසිවාරයට සහභාගිවීම සඳහා ඇමරිකාවේ නිව්යෝර්ක් නුවරට ගොස් සිටින ජනාධිපති මෛත්‍රීපාල සිරිසේන මහතා ඊයේ පස්වරුවේ එක්සත් ජාතීන්ගේ මානව හිමිකම් පිළිබඳ මහ කොමසාරිස් සෙයිද් බින් රාද් අල් හුසේන් කුමරු හමු වුණා.\nජනාධිපති මාධ්‍ය අංශය සඳහන් කළේ එක්සත් ජාතීන්ගේ ප්‍රඥප්තීන්ට අනුකූලව මානව හිමිකම් සහ සංහිඳියාව තහවුරු කිරීම වෙනුවෙන් ශ්‍රී ලංකා රජය ගෙන ඇති පියවර ජනාධිපතිවරයා මෙහිදි මානව හිමිකම් කොමසාරිස්වරයාට පැහැදිලි කළ බවයි.\nමානව හිමිකම් සම්බන්ධයෙන් දැනට ලබාගෙන ඇති ප්‍රගතිය දැක ගැනීම සඳහා ලබන වසරේදී මෙරටට පැමිණෙන්නැයි හුසේන් කුමරු වෙත ජනාධිපතිවරයා ආරාධනා කළ බවත් ජනාධිපති මාධ්‍ය අංශය නිකුත් කළ නිවේදනයේ සඳහන්.\nඉහත කරුණු සම්බන්ධයෙන් ශ්‍රී ලංකාව ලබාගෙන ඇති ප්‍රගතිය මෙහිදි මහ කොමසාරිස්වරයාගේ ඇගයීමට ලක්ව ඇති අතර තවදුරටත් එම ගමන වේගවත් වන්නේ නම් තමන් සතුටුවන බවද සෙයිස් අල් හුසේන් කුමරු සදහන් කළ බව ජනාධිපති මාධ්‍ය අංශය සඳහන් කළා.\nමෙම කටයුතු සඳහා එක්සත් ජාතීන්ගේ මානව හිමිකම් කවුන්සිලය උපරිම සහය ලබා දෙන බවද මහ කොමසාරිස්වරයා මෙහිදීජනාධිපතිවරයාට පවසා තිබෙනවා.",
       "URL": "https://www.hirunews.lk/171693/ආදර්ශමත්-ජාතියක්-ලෙස-නැගී-සිටීමට-සියලූ-සහය-දෙන-බව-ජගත්-මහ-ලේකම්-ජනපතිට-කියයි",
       "Category": "Local News",
       "Parent URL": "https://www.hirunews.lk/local-news.php?pageID=4306"
}