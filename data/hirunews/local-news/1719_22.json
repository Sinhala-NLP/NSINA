{
       "Source": "hirunews",
       "Timestamp": "Tuesday, 31 August 2021 - 16:17",
       "Headline": "පින්නවල අලි අනාථාගාරයේ නිවුන් අලි උපතක් (වීඩියෝ)",
       "News Content": "මෙරට ඉතිහාසයේ පළමු වතාවට පින්නවල අලි අනාථාගාරයේදී නිවුන් අලි උපතක් සිදුව තිබෙනවා.\nසුරංගි නම් කෙනෙර මෙලෙස බිහිකර ඇත්තේ පිරිමි පැටවුන් දෙදෙනෙක්.\nපළමු උපත අළුයම 4ට පමණත් දෙවන උපත දහවල් 12ට පමණත් සිදුව ඇති බවයි වාර්තා වන්නේ.\nමෙය ශ්‍රී ලංකා ඉතිහාසයේ ප්‍රථම අර්ධ ගෘහස්ථ නිවුන් අලි උපත ලෙසයි සැලකෙන්නේ.\nඅවුරුදු 24ක් වයසැති මෙම කෙනෙර මීට පෙර ද පැටවුන් බිහි කර ඇති බවයි පින්නවල අලි අනාථාගාරයේ ප්‍රකාශකයෙකු හිරු ප්‍රවෘත්ති අංශය කළ විමසීමකදී සඳහන් කළේ.\nකෙනෙර සහ අලුත උපන් පැටවුන් දෙදෙනා යහපත් සෞඛ්‍ය තත්ත්වයෙන් පසුවන බවයි එම ප්‍රකාශකයා තවදුරටත් කියා සිටියේ.\nමීට පෙර වනගතව සිටින ආසියානු අලීන්ගේ පළමු නිවුන් උපත මින්නේරිය වනෝද්‍යානයෙන් වාර්තා වූ අතර කෙසේ වෙතත් මෙම එක් පැටවෙකු මියගොස් ඇති බවට සැක කෙරෙන බවයි වනජීවි දෙපාර්තමේන්තුවේ හිටපු අධ්‍යක්ෂ ජනරාල්වරයෙකු වන ආචාර්ය සුමිත් පිලපිටිය කියා සිටියේ.\nමෙම නිවුන් අලි පැටවුන් ගැන මුල් වරට තොරතුරු වාර්තා වූයේ 2020 වසරේ ජූලි මස 06 වනදායි.",
       "URL": "https://www.hirunews.lk/281029/පින්නවල-අලි-අනාථාගාරයේ-නිවුන්-අලි-උපතක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1719"
}