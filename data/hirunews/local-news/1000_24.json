{
       "Source": "hirunews",
       "Timestamp": "Friday, 22 July 2022 - 20:17",
       "Headline": "ජනාධිපති කාර්යාලයේ මෙහෙයුම ගැන සර්ව පාක්ෂික හඬෙන් විරෝධයක් (වීඩියෝ)",
       "News Content": "ප්‍රචන්ඩත්වයකින් තොර සාමකාමී විරෝධතා පොලීසිය සහ හමුදාව යොදවා මර්දනය කිරීම වහාම නවතන ලෙස අගරදගුරු අති උතුම් මැල්කම් කාදිනල් රංජිත් හිමිපාණන් ඉල්ලීමක් කරනවා.\nඋන්වහන්සේ මේ බව ඉල්ලා සිටියේ කොළඹ අද පැවති මාධ්‍ය හමුවකට එක්වෙමින්.\nමේ අතර, පූජ්‍ය ආචාර්ය ඕමල්පේ සෝභිත හිමියන් අද මාධ්‍ය හමුවකට එක්වෙමින් සඳහන් කළේ අවිබලයෙන් මහජන අරගල මැඩපැවැත්වීමට ඉඩ නොතබන ලෙස ජාත්‍යන්තරයෙන් රජයට දැනුම්දී තිබියදී ගාලුමුවදොර අරගලකරුවන්ට පහරදීම තරයේ හෙලා දකින බවයි.\nමේ අතර, ශ්‍රි ලංකා නිදහස් පක්ෂයේ සභාපති මෛත්‍රීපාල සිරිසේන නිවේදනයක් නිකුත් කරමින් සඳහන් කළේ මුළු රටම ආහාර හිඟයෙන් තෙල්, ගෑස්, පොහොර හිඟයෙන් දැඩි පීඩනයකට පත්ව ඇති අවස්ථාවක, රට සන්සුන් කිරීම අත්‍යාවශ්‍ය බවයි.\nසාකච්ඡා මාර්ගයෙන් එකඟතාවයට පැමිණ මෙම ගැටලුව විසඳා ගන්නේ නම් වඩාත් යෝග්‍ය බව හිටපු ජනාධිපති මෛත්‍රීපාල සිරිසේන පෙන්වා දෙනවා.\nමේ අතර, විපක්ෂ නායක සජිත් ප්‍රේමදාස මෙන්ම, පාර්ලිමේන්තු ඡන්ද විමසීමේදී ජනාධිපති අපේක්ෂකත්වය සඳහා තරග කළ පාර්ලිමේන්තු මන්ත්‍රී ඩලස් අලහප්පෙරුම, ඇතුළු පක්ෂ නායකයින් හා පාර්ලිමේන්තුවේ ස්වාධීනවූ මන්ත්‍රීවරුන් කිහිපදෙනෙකු සර්ව පාක්ෂික එකමුතුව නමින් අද මාධ්‍ය හමුවක් පවත්වනු ලැබුවා.\nඊට විපක්ෂ නායක සජිත් ප්‍රේමදාස, ශ්‍රි ලංකා මුස්ලිම් කොංග්‍රසයේ නායක රවුෆ් හකීම් සහ පාර්ලිමේන්තු මන්ත්‍රී සරත් ෆොන්සේකා ඇතුළු පිරිසක් ද එක්ව සිටියා.\nමේ අතර, සමගි ජනබලවේගයේ පාර්ලිමේන්තු මන්ත්‍රීවරුන් පිරිසක් කොළඹ - බෞද්ධාලෝක මාවතේ පිහිටි එක්සත් ජාතීන්ගේ කාර්යාලයට විශේෂ සංදේශයක් භාරදුන්නා.\nජනතා විමුක්ති පෙරමුණද මෙම සිද්ධිය හෙළා දකිමින් අද පැවති මාධ්‍ය හමුවක එම පක්ෂයේ ප්‍රධාන ලේකම් ටිල්වින් සිල්වා අදහස් පළ කර තිබුණා.\nමේ අතර සිද්ධියට විරෝධය පළ කරමින් විරෝධතා පා ගමනක් අද ආරම්භ කෙරුණේ කොටුව දුම්රිය ස්ථානය ඉදිරිපිටින්. සිවිල් සංවිධාන හා වෘත්තිය සමිති නියෝජිතයින්ගේ සහභාගිත්වයෙන් පැවති එම විරෝධතා පා ගමන ලෝටස් වටරවුම දක්වා පැමිණියා.\nමේ අතර, ගාලු මුවදොර විරෝධතාකරුවන් විසුරුවා හැරීමට බලය භාවිත කිරීම සම්බන්ධයෙන් ජගත් සංවිධානය දැඩි අවධානයෙන් පසුවන බව එම සංවිධානයේ මෙරට නේවාසික සම්බන්ධීකාරක හැනා සිංගර් ට්විටර් සටහනක් තබමින් ප්‍රකාශ කළා.\nඑමෙන්ම, ගාලුමුවදොර අරගලකරුවන්ට එරෙහිව ඊයේ මධ්‍යම රාත්‍රියේ ගත් ක්‍රියාමාර්ගය පිළිබඳ දැඩි අවධානයෙන් පසුවන බව ට්විටර් සටහනක් තබමින් මෙරට ඇමෙරිකානු තානාපතිනි ජූලි චන්ග් පවසනවා.\nමේ අතර, මෙරට බ්‍රිතාන්‍ය මහකොමසාරිස් සාරා හල්ටන් ද ට්විටර් සටහනක් තබමින් කියා සිටියේ මෙම සිද්ධිය සම්බන්ධයෙන් දැඩි කනස්සල්ලට පත්වන බවයි.\nජාත්‍යන්තර රාජ්‍ය නොවන මානව හිමිකම් සංවිධානයක් වන ඇම්නෙස්ටි ඉන්ටනැෂනල් හෙවත් ජාත්‍යන්තර ක්ෂමා ආයතනය ද නිවේදනයක් නිකුත් කරමින් කියා සිටියේ විරෝධතා සිදුකිරීමේ අයිතිය ආරක්ෂා කළ යුතු බවයි.\nමේ අතර ගාලු මුවදොර ඇති වූ සිද්ධිය සම්බන්ධයෙන් ස්වාධීන විමර්ශනයක් සිදු කරන බව මානව හිමිකම් කොමිෂන් සභාවේ සභාපතිනි විශ්‍රාමික විනිසුරු රෝහිණී මාරසිංහ ප්‍රකාශ කළා.",
       "URL": "https://www.hirunews.lk/310685/ජනාධිපති-කාර්යාලයේ-මෙහෙයුම-ගැන-සර්ව-පාක්ෂික-හඬෙන්-විරෝධයක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1000"
}