{
       "Source": "hirunews",
       "Timestamp": "Tuesday, 23 November 2021 - 8:35",
       "Headline": "ග්ලයිෆොසෙට් තහනම ඉවත් කළ පලිබෝධනාශක රෙජිස්ට්‍රාර්වරයා ධුරයෙන් නෙරපයි",
       "News Content": "ග්ලයිෆොසෙට් ඇතුළු පළිබෝධනාශක වර්ග 5ක තහනම ඉවත් කරමින් ගැසට් නිවේදනයක් නිකුත් කළ පළිබෝධනාශක රෙජිස්ට්‍රාර් ආචාර්ය ජේ.ඒ. සුමිත් වහාම ක්‍රියාත්මක වන පරිදි එම තනතුරෙන් ඉවත් කර තිබෙනවා.\nකෘෂිකර්ම අමාත්‍ය මහින්දානන්ද අලුත්ගමගේ සදහන් කළේ, අදාළ ගැසට් නිවේදනය අහෝසි කරන අතර පළිබෝධනාශක රෙජිස්ට්‍රාර්වරයාට එරෙහිව විනයානුකූල පරීක්ෂණයක් පවත්වන බවයි.\nඅනුරාධපුර, පොළොන්නරුව, කුරුණෑගල, මොණරාගල යන දිස්ත්‍රික්ක තුළ හා බදුල්ල දිස්ත්‍රික්කයේ මහියංගණය, රිදීමාලියැද්ද සහ කන්දෙකැටිය ප්‍රාදේශීය ලේකම් කොට්ඨාස තුළ ග්ලයිෆොසෙට් ඇතුළු පළිබෝධනාශක වර්ග 5ක් භාවිතය හෝ විකිණීම තහනම් කරමින් ගැසට් නිවේදනයක් නිකුත් කර තිබුණේ, 2014 වසරේ දෙසැම්බර් 22 වන දායි.\nකෙසේ වෙතත්, ඊයේ නිකුත් කළ නව ගැසට් නිවේදනය මගින් එම නියෝගය අවලංගු කෙරුණා.\nග්ලයිෆොසෙට් වල් නාශකයට අමතරව ප්‍රොපනිල් වල්නාශකය, සඳහා පැනවූ තහනම මෙලෙස ඉවත් කෙරුණු  අතර, කාබරිල්, ක්ලෝෆයිරිපොස් සහ කාබොෆියුරාන් යන කෘමිනාශක සඳහා පැනවූ තහනම ද පලිබෝධනාශක රෙජිස්ට්‍රාර්වරයා අදාළ ගැසට් නිවේදනයෙන් ඉවත් කර තිබුණා.\nමේ සම්බන්ධයෙන් අද පාර්ලිමේන්තුවේදී අදහස් දක්වමින් කෘෂිකර්ම අමාත්‍ය මහින්දානන්ද අලුත්ගමගේ කියා සිටියේ, මෙය රජයේ ප්‍රතිපත්තියට පටහැනි ක්‍රියාවක් බැවින් ඔහුව ධුරයෙන් ඉවත් කිරිමට කටයුතු කළ බවයි.\nඅප මේ සම්බන්ධයෙන් පළිබෝධනාශක රෙජිස්ට්‍රාර් ආචාර්ය ජේ.ඒ. සුමිත්ගෙන් ද විමසීමක් කළ අතර, ඔහු සඳහන් කළේ නීති කෙටුම්පත් දෙපාර්තමේන්තුවේ අනුමැතිය ලැබීමෙන් අනතුරුව එම ගැසට් නිවේදනය නිකුත් කිරීමට කටයුතු කළ බවයි.\nග්ලයිෆොසෙට් ඇතුළු පළිබෝධනාශක කිහිපයක් සම්බන්ධයෙන් පනවා තිබූ තහනම ඉවත් කිරීමට මීට වසර කිහිපයකට පෙර අමාත්‍ය මණ්ඩලයේ අනුමැතිය ද ලැබී ඇති බව ඔහු සදහන් කළා.\nඑම අමාත්‍ය මණ්ඩල තීරණයකට අනුව නීති කෙටුම්පත් දෙපාර්තමේන්තුව අදාළ තහනම ඉවත් කිරීමට අනුමැතිය ලබා දී ඇති බවයි පළිබෝධනාශක රෙජිස්ට්‍රාර්වරයා කියා සිටියේ.\nතමා තනතුරෙන් ඉවත් කළ බවට මෙතෙක් දැනුවත් වී නොමැති බව පැවසූ පළිබෝධනාශක රෙජිස්ට්‍රාර්වරයා, අද පස්වරුවේ කෘෂිකර්ම අමාත්‍යවරයා සමග සාකච්ඡා කිරීමට සූදානම් බව ද සදහන් කළා.",
       "URL": "https://www.hirunews.lk/288883/ග්ලයිෆොසෙට්-තහනම-ඉවත්-කළ-පලිබෝධනාශක-රෙජිස්ට්‍රාර්වරයා-ධුරයෙන්-නෙරපයි",
       "Category": "Local News",
       "Parent URL": "https://www.hirunews.lk/local-news.php?pageID=1543"
}