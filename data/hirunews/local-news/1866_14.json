{
       "Source": "hirunews",
       "Timestamp": "Wednesday, 23 June 2021 - 8:06",
       "Headline": "රනිල් අද පාර්ලිමේන්තු එයි - කෝටි විසිදාහේ පරිපූරකයත් විවාදයට",
       "News Content": "එක්සත් ජාතික පක්ෂයට හිමි වූ ජාතික ලැයිස්තු මන්ත්‍රී ධුරය සඳහා නම් කළ පක්ෂ නායක රනිල් වික්‍රමසිංහ අද පාර්ලිමේන්තුවේදී දිවුරුම් දීමට නියමිතයි.\nඑක්සත් ජාතික පක්ෂයට හිමිවූ මන්ත්‍රී ධුරය සඳහා ඔහු දිවුරුම් දෙන්නේ පසුගිය වසරේ අගෝස්තු 20 වන දින 9 වන පාර්ලිමේන්තුවේ සභා වාරය ආරම්භ කර මාස 09කට පසුව වීම විශේෂත්වයක්.\nඒ අනුව හිටපු අග්‍රාමාත්‍ය රනිල් වික්‍රමසිංහට, පාර්ලිමේන්තු සභා ගර්භයේ විපක්ෂයේ ඉදිරි පෙළ අසුනක් හිමිවීමට නියමිත බවයි වාර්තා වන්නේ.\nපාර්ලිමේන්තුව අද පෙරවරු 10 ට රැස්වීමට නියමිත අතර, කථානායක මහින්ද යාපා අබේවර්ධන පාර්ලිමේන්තුවට පැමිණීමෙන් පසු හිටපු අග්‍රාමාත්‍ය රනිල් වික්‍රමසිංහ පාර්ලිමේන්තු මන්ත්‍රීවරයෙකු ලෙස දිවුරුම් දීමට නියමිතයි.\nමේ අතර, රජයේ අත්‍යවශ්‍ය වියදම් දැරීමට සහ කොරෝනා වසංගතය පාලනය කිරීම සඳහා ඊයේ පාර්ලිමේන්තුවට ඉදිරිපත් කළ රුපියල් කෝටි 20,000 ක් වටිනා පරිපූරක ඇස්තමේන්තුව අද විවාදයට ගැනීමට නියමිතයි.\nආණ්ඩු පක්ෂයේ ප්‍රධාන සංවිධායක අමාත්‍ය ජොන්ස්ටන් ප්‍රනාන්දු ඊයේ ඉදිරිපත් කළ  එම පරිපූරක ඇස්මේන්තුව රජයේ මුදල් පිළිබඳ පාර්ලිමේන්තු කාරක සභාව ද අනුමත කර තිබුණා.",
       "URL": "https://www.hirunews.lk/275085/රනිල්-අද-පාර්ලිමේන්තු-එයි-කෝටි-විසිදාහේ-පරිපූරකයත්-විවාදයට",
       "Category": "Local News",
       "Parent URL": "https://www.hirunews.lk/local-news.php?pageID=1866"
}