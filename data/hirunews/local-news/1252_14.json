{
       "Source": "hirunews",
       "Timestamp": "Sunday, 03 April 2022 - 17:00",
       "Headline": "නිදහස් පක්ෂය ආණ්ඩුවෙන් ඉවත් වීමේ තීරණයක - ජනපතිටත් විශේෂ ලිපියක්",
       "News Content": "උද්ගත වී ඇති ආර්ථික අර්බුදයෙන් රට ගලවා ගැනීම සඳහා ස්ථිරසාර වැඩපිළිවෙලක් සහිත භාරකාර ආණ්ඩුවක් යටතේ රට පාලනයට වැඩපිළිවෙලක් සකස් නොකරන්නේ නම් ශ්‍රී ලංකා නිදහස් පක්ෂය රජයෙන් ඉවත්වීමට තීරණය කර තිබෙනවා.\nඉදිරි සතිය තුල එම වැඩපිළිවෙල ඉටු නොවන්නේ නම් ශ්‍රී ලංකා නිදහස් පක්ෂයේ මන්ත්‍රීවරුන් 14 දෙනා විසින් දරනු ලබන ආණ්ඩුවේ සියලු තනතුරුවලින් ඉවත් වී ඉදිරි දින කිහිපය තුල පාර්ලිමේන්තුවේ ස්වාධීන කණ්ඩායමක් ලෙසට කටයුතු කිරීමටයි එම පක්ෂයේ මධ්‍යම කාරක සභාව තීරණය කර ඇත්තේ.\nඉදිරි දින කිහිපය තුල පාර්ලිමේන්තුව නියෝජනය කරනු ලබන සියලු දේශපාලන පක්ෂ සමග සාකච්ඡා කර රටේ අභිවෘද්ධිය සඳහා මෙම උද්ගතවී ඇති ආර්ථික අර්බුදයෙන් රට ගලවා ගැනීම සඳහා ස්ථිරසාර වැඩපිළිවෙලක් සහිත භාරකාර ආණ්ඩුවක් යටතේ ඉදිරියේදී රට පාලනය සඳහා අවශ්‍ය කටයුතු කළ යුතු බව ශ්‍රී ලංකා නිදහස් පක්ෂයේ මධ්‍යම කාරක සභාවේ අදහස වී තිබෙනවා.\nඑම පක්ෂයේ මහලේකම් දයාසිරි ජයසේකර ජනාධිපතිවරයා වෙත විශේෂ ලිපියක් යොමුකරමිනුයි මෙම අදහස් පළකර ඇත්තේ.",
       "URL": "https://www.hirunews.lk/301107/නිදහස්-පක්ෂය-ආණ්ඩුවෙන්-ඉවත්-වීමේ-තීරණයක-ජනපතිටත්-විශේෂ-ලිපියක්",
       "Category": "Local News",
       "Parent URL": "https://www.hirunews.lk/local-news.php?pageID=1252"
}