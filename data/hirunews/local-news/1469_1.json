{
       "Source": "hirunews",
       "Timestamp": "Sunday, 26 December 2021 - 14:03",
       "Headline": "ගෑස් අර්බුදයට විසඳුමක් (වීඩියෝ)",
       "News Content": "ගෑස් හිඟය මෙන්ම ගෑස් සිලින්ඩර ආශ්‍රිත අනතුරු පිළිබඳවත් මේ දිනවල දැඩිව කතාබහට ලක්වනවා.\nනමුත් ඒ පිළිබඳ සාකච්ඡාවක් මතු වීමටත් පෙර සිටම අප එදිනෙදා භාවිත කරන LP ගෑස් වෙනුවට ජීව වායුව භාවිත කරමින් ඉවුම් පිහුම් කටයුතු සිදුකරන පවුලක් පිළිබඳ බිබිල - මැදගම ප්‍රදේශයෙන් අපට වාර්තාවුණා.\nඅප වර්තමානයේ ගෑස් අර්බුදය ගැන දැඩිව කතා බහට ලක් කරමින් ඒ සඳහා විවිධ විසඳුම් සොයමින් හිටියත් බිබිල - මැදගම ප්‍රදේශයේ පදිංචි ආනන්ද රත්නායක යුවල ඒ සඳහා විසඳුමක් හොයන්න පටන් ගත්තේ මීට වසර 10කට පෙර සිටයි.\nඒ අනුවයි මෙම ජීව වායු සංකල්පය ඔවුන්ට ඇතිවෙන්නේ.\nනිවසේ ඉවතලන කැලි කසළ පොළොවට දිරාපත්වන්නට නොදී ඉන් වැඩක් ගන්න ඔවුන්ට හැකියාව ලැබෙනවා.\nජීව වායුව ඉතා අඩු පහසුකම් යටතේ වුවත්, ඉතා සුළු මුදලක් වැය කරමින් නිපදවීමට හැකිවීමත් විශේෂත්වයක්.\nවසර 10ක් තිස්සේ ගෑස් වෙනුවෙන් කිසිදු මුදලක් වැය නොකර ඉවුම් පිහුම් කටයුතු සිදුකරගන්නත් ඔවුන්ට හැකියාව ලැබී තිබෙනවා.\nඒ විතරක්ම නොවෙයි ජීව වායුව නිපදවීමේ අතුරු ඵලයක් ලෙස කොම්පෝස්ට් පොහොර නිදපවා ගන්නටත් ඒ තුළින් ගෙවත්තේ වගාව සරු කරගන්නටත් මේ යුවල කටයුතු කළා.\nරටේ පවතින ගෑස් අර්බුදය හමුවේ මෙවැනි ව්‍යාපෘති සඳහා ජනතාව දැනුවත් කිරීමට සහ ජනතාව යොමු කිරීමට හැකිනම්,  එය ඉතා වටිනා කාර්යයක් බවයි රත්නායක යුවල සිහිපත් කරන්නේ.",
       "URL": "https://www.hirunews.lk/292178/ගෑස්-අර්බුදයට-විසඳුමක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1469"
}