{
       "Source": "hirunews",
       "Timestamp": "Sunday, 20 November 2022 - 14:14",
       "Headline": "අලුත්වැව ගොවීන්ට එරෙන කිරිත් නවතියි (වීඩියෝ)",
       "News Content": "පශු සම්පත් අමාත්‍යාංශය විසින් තම කිරි ගවයින්ට තණකොළ සපයා ගැනීමට ලබාදුන් පහසුකම් නැවතී යාම හේතුවෙන් පොළොන්නරුව, තමන්කඩුව ප්‍රාදේශීය ලේකම් කොට්ඨාසයට අයත් අලුත්වැව කිරි ගොවීන් අපහසුතාවට පත්ව සිටිනවා.\nඔවුන් පවසන්නේ, තම ජීවිකාව කරගෙන යාමට දැඩි ගැටලුවක් මතුව ඇති බවයි.\nපශු සම්පත් අමාත්‍යංශයට අයත් පොළොන්නරුව, ගල්ලෑල්ලේ පිහිටි රජයේ සත්ත්ව ගොවිපොළ භූමියෙන් අක්කර 49ක භූමිභාගයක් මීට වසර 2කට ප්‍රථම පොළොන්නරුව ජීවනෝපාය කමිටුව මගින්, ප්‍රදේශයේ ගොවීන්ට ලබා දී තිබුණේ සිය ගවයින්ට අවශ්‍ය තණකොළ සපයා ගැනීම වෙනුවෙන්.\nඅලුත්වැව ප්‍රදේශයේ පමණක් කිරිගොවීන් 50 දෙනෙකුට අධික පිරිසකට මේ හරහා සිය කිරි ගවයින්ට තණකොළ සපයා ගැනීමට අවස්ථාව හිමි වුණා.\nකෙසේ වෙතත්, ගත වූ වසර 2ක කාලය පුරාම ඔවුන්ට එම කටයුතු කර ගැනීමට අවස්ථාව නොලැබුණේ මිණුම් කටයුතු ප්‍රමාද වීම ඇතුළු ගැටලු කිහිපයක් හේතුවෙන්.\nකිරි ගොවීන්ට වෙන්කෙරුණු භූමිභාගයද ඇතුළත්ව අක්කර 200ක භූමියක් සිවිල් ආරක්ෂක ආරක්ෂක දෙපාර්තමේන්තුව වෙත ලබා දී ඇත්තේ ඒ අතරතුරයි.\nපොළොන්නරුව ජීවනෝපාය කමිටුව මෙම ගෙන තිබුණේ බඩඉරිඟු වගා කිරීම වෙනුවෙන්.\nපවතින තත්ත්වය හමුවේ මේ ප්‍රදේශයෙන් නිෂ්පදනය කෙරෙන දියර කිරි ප්‍රමාණය ද බෙහෙවින් පහළ ගොස් තිබෙනවා.\nප්‍රදේශයේ කිරි ගොවින් පෙන්වා දෙන්නේ, නිසි සැලසුමකින් තොරව යම් යම් ක්‍රියාමාර්ග ගැනීම හේතුවෙන් තමන් මේ වනවිට දැඩි අපහසුතාවකට පත්ව සිටින බවයි.",
       "URL": "https://www.hirunews.lk/320857/අලුත්වැව-ගොවීන්ට-එරෙන-කිරිත්-නවතියි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=721"
}