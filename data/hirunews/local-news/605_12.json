{
       "Source": "hirunews",
       "Timestamp": "Friday, 13 January 2023 - 12:40",
       "Headline": "ලොකු කොල්ලන් පරදා දිනූ දෙක වසරේ රුෂ්ඩි",
       "News Content": "පාසැල් නිවාසාන්තර මලල ක්‍රීඩා උළෙලේ වයස අවුරුදු 13න් ඉහළ මැරතන් තරගය ඉසව්වට ස්වෙච්ඡාවෙන් ඉදිරිපත් වී එහි තරගකරුවන් 13 දෙනෙකු අභිබවා යමින් විනාඩි 27ක් තුළ කිලෝමීටර් 05ක දුරක් ගෙවා එම තරගය නිමා කළ 02 ශ්‍රෙණියේ සිසුවකු පිළිබඳ පුවතක් කැකිරාව අධ්‍යාපන කලාපයෙන් වාර්තා වෙනවා.\nඊයේ(12) කැකිරාව - බලලුවැව මුස්ලිම් මහ විද්‍යාලයේ නිවාසාන්තර මලල ක්‍රීඩා උලෙලේ පැවති අදාල තරග ඉසව්වෙන් මෙම දස්කම දක්වා ඇත්තේ එම විද්‍යාලයේ 2 වැනි ශ්‍රේණීයේ ඉගෙනුම ලබන එෆ්.එම්.රුෂ්ඩි නමැති සිසුවෙක්.\nපාසැලේ 2 වැනි ශ්‍රේණීයේ ඉගෙනුම ලබන රුෂ්ඩි එම තරගය නිම කර ඇත්තේ තරගයට එක්වූ අවුරුදු 13න් ඉහළ තරගකරුවන් 30 දෙනෙකු අතරින් 13 දෙනෙකු ම අභිබවා යමින් තරගයේ 17වන ස්ථානය හිමිකර ගනිමින් බවයි අප වාර්තාකරු සඳහන් කළේ.\nරුෂ්ඩි සිසුවාගේ පියා වන මොහොමදු ෆසාහිර් තම පුදුගේ ජයග්‍රහණය සම්බන්ධයෙන් පවසන්නේ,\n\"මට දරුවෝ දෙන්නෙක් ඉන්නවා දුවයි පුතයි. දුවට අවුරුදු තුනයි පුතාට අවුරුදු 07යි.\"\n\"පාසැලේ මේ මැරතන් තරගයට ඉදිරිපත් වෙන්න ඕන කියලා‍ 02 ශේණියේ ඉගෙන ගන්න මගේ පුතා ගුරුවරුන්ට පෙරැත්ත කරලා තිබුණා. ඒත් ඒ වෙලාවෙ විදුහල්පති තුමා ඇතුළු ආචාර්ය මණ්ඩලය පුතාට අවස්ථාවක් දෙන්න ටිකක් බය වෙලා තියෙනවා. මෙයාගේ පොඩි වයසත් එක්ක ඒ දුර ප්‍රමාණය පුතාට ඔරොත්තු නොදෙයි කියලා. ඒත් පුතා තරගයට ඉන්න ඕනෙමයි කියලා ආයේ ආයෙත් ගුරුවරැන්ට කරදර කරලා තියෙනවා. පස්සේ මම විදුහල්පති තුමාට කියලා මම වගකීම ගන්නම් දරුවගේ කැමැත්තට ඉඩ දෙන්න කියලා කිව්වා එහෙම කියලා තමයි පුතාව මැරතන් තරගයට දැම්මේ. එතැනදී පුතාට අංකයක් ලැබුනේ නැහැ. මොකද පුතා අදාළ වයස් කාණ්ඩයේ නොවන නිසා. ඒත් පුතා එතැනදීත් අංකයක් ඔනෙමයි කියලා මට බලකළා. පුතාගේ හිත හදන්න ඕනේ නිසා මම කොලයක අංක 100 ලියලා පුතාගේ පැලැන්දුවා. ඒ වෙලාවේ පුතා මට කිව්වා තාත්තේ මම දිනවා කියලා මමත් ඒ වෙලාවේ පුතාට සුබ පැතුවා. තරගය සදහා වයස අවුරුදු 13න් ඉහළ තරගකරුවන් 30ක් ඉදිරිපත්වෙලා හිටියා. පුතත් එක්ක ඔක්කොම 31යි. දුර කිලෝමීටර් 05ක්. මගේ පුතා විනාඩි 27ක් තුල ඒ කිලෝමීටර් 05 දුවලා තරගය නිමා කලා. විදුහල්පතිතුමාටත් ගුරුවරුන්ටත් වගේම එතැන හිටපු හැමෝටම පුදුමයි. ඒ මොකද පුතා ඒ තරගය නිමා කරලා තිබුනේ වයස අවුරුදු 13න් පහළ තරගකරැවන්30 දෙනා අතරින් තරගකරුවන් 13 දෙනෙක්ම පසුකරලා තරගයේ 17වන ජයග්‍රහකයා විදියට. එහි සිටි සියලු දෙනාම පුතාට ඒ වෙලාවේ සුබ පැතුවා.\"\nයනුවෙන්.\nතම දරුවාගේ ජයග්‍රහණය පිළිබඳ වැඩිදුරටත් අදහස් දැක් වූ රුෂ්ඩිගේ පියා පවසන්නේ,\n\"ඇත්තටම මට සතුටුයි 02 ශ්‍රේනියේ ඉගෙන ගන්න වයස අවුරුදු 07ක මගේ පුංචි පුතා ඒ වගේ තරගයකට ඉදිරිපත්වීම වගේම ඉන් ජයග්‍රහණයක් ලබපු එක. ඉතින් විද්‍යාලයේ විදුහල්පති තුමා ආචාරය මණ්ඩලය එහෙමත් හරිම සතුටු වුණා පුතාගේ හැංගිලා තිබුණ දක්ෂතාවයක් අද එළියට ආවා කියලා. පුතා සාමාන්‍යෙයන් ගෙදර ඉන්න වෙලාවට සෙල්ලම් කරනවා. දුවනවා ඒවා කරනවා. පොත්පත්වල වැඩටිකත් උනන්දුවෙන් කරනවා. ඉගෙනුමටත් දක්ෂයි. ඒ වගේම එයා ක්‍රිකට්වලටත් දක්ෂයි. මොකද මමත් ක්‍රිකට් සෙල්ලම් කරනවා. එයාගේ මනසේ තියෙන්නේ දිනන්න ඕන කියන හැගීමමයි මොකද මම කොහොහරි ක්‍රිකට් තරගයකට ගිහින් එනකොටත් අහන්නේ තාත්තේ අද කප් එක කොහෙද කියලා. පුතා කියන්නෙත් මම වගේ කුසලාන, සම්මාන, පදක්කම් ගොඩක් එකතු කරනවා කියල තමයි. පුතා ක්‍රිකට්වලට ආස නිසා මම එයාව කැකිරාවේ තියෙන ක්‍රිකට් පුහුණුවකටත් යවනවා. දෙකෙ පංතියේ හිටියට පුතා ලෙදර් බෝලෙන් තමා ක්‍රිකට් සෙල්ලම් කරන්නෙත්. පුතාට හොද අධ්‍යාපනයක් වගේම ක්‍රීඩාව අතිනුත් ඉහලට යවන්න තමයි මගේ බලා පොරොත්තුව. මට ලොකු විශ්වාසයක් තියෙනවා මගේ පුංචි පුතාත් ඉදිරි දවසකට සුසන්තිකා ජයසිංහ දමයන්ති දර්ශා වගේ ලෝකේ ඉහළ තැනකට ගෙනියාවි කියලා. තාත්තා කෙනෙක් හැටියට මම ඒ දවස එනතුරු ආඩම්බරයෙන් බලාගෙන ඉන්නවා.\"\nයනුවෙන්.",
       "URL": "https://www.hirunews.lk/324931/ලොකු-කොල්ලන්-පරදා-දිනූ-දෙක-වසරේ-රුෂ්ඩි",
       "Category": "Local News",
       "Parent URL": "https://www.hirunews.lk/local-news.php?pageID=605"
}