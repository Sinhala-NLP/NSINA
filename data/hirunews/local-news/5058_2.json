{
       "Source": "hirunews",
       "Timestamp": "Friday, 06 May 2016 - 12:16",
       "Headline": "පරිපූරක ඇස්තමේන්තුව ගැන සොයන්න සිව් පුද්ගල කමිටුවක් - උණුසුමත් සමග පාර්ලිමේන්තුව අදත් කල් තබයි",
       "News Content": "රුපියල් මිලියන 55 ක රජයේ වියදම් ඇස්තමේන්තු ඊයේ සම්මත කර ගත් ආකාරය පිළිබදව අද උදෑසන පාර්ලිමේන්තුව රැස්වූ අවස්ථාවේදී පක්ෂ, විපක්ෂ මන්ත්‍රීවරුන් අතර උණුසුම් අදහස් හුවමාරු වුණා.\nවිපක්ෂයේ ප්‍රධාන සංවිධායක අනුර කුමාර දිසානායක මෙන්ම ලක්ෂ්මන් කිරිඇල්ල, ලක්ෂ්මන් යාපා අබේවර්ධන, දයාසිරි ජයසේකර, විජේදාස රාජපක්ෂ යන අමාත්‍යවරුන් සහ දිනේෂ් ගුණවර්ධන, බන්දුල ගුණවර්ධන, විමල් වීරවංශ සහ කෙහෙලිය රඹුක්වැල්ල යන මන්ත්‍රීවරුන් එහිදී අදහස් පළ කළා.\nපසුව කථානායකවරයා ප්‍රකාශ කළේ ඒ පිළිබදව සොයා බැලීම සදහා විපක්ෂ නායක ආර්.සම්බන්ධන්ගේ මූලිකත්වයෙන් සිව් පුද්ගල කමිටුවක් පත් කරන බවයි.\nකෙසේ නමුත්, මන්ත්‍රීවරුන් අතර වාග් හුවමාරුව අඛන්ඩව සිදුවීමත් සමග විශේෂ පක්ෂ නායක රැස්වීමක් සදහා පාර්ලිමේන්තුව කල් තැබීමට කථානායකවරයා පියවර ගත්තා.\nඅනතුරුව කථානායකවරයා කියා සිටියේ පරිපූරක ඇස්තමේන්තුව සම්මත කර ගැනීම සම්බන්ධයෙන් සොයා බැලීමට පත් කළ කමිටුවේ වාර්තාව මීළග පාර්ලිමේන්තු සැසිවාරයට පෙර ලබා ගැනීමට කටයුතු කරන බවයි.",
       "URL": "https://www.hirunews.lk/132554/පරිපූරක-ඇස්තමේන්තුව-ගැන-සොයන්න-සිව්-පුද්ගල-කමිටුවක්-උණුසුමත්-සමග-පාර්ලිමේන්තුව-අදත්-කල්-තබයි",
       "Category": "Local News",
       "Parent URL": "https://www.hirunews.lk/local-news.php?pageID=5058"
}