{
       "Source": "hirunews",
       "Timestamp": "Monday, 23 January 2023 - 16:58",
       "Headline": "උසස් පෙළ විභාගය මැදත් හෙට කැපෙන විදුලිය",
       "News Content": "යාවත්කාලීන කිරීම 2023-01-23 පස්වරු 07.55\nඋසස් පෙළ විභාගය අවසන් වන තුරු විදුලි විසන්ධි කිරීම් වළක්වාලීමට පියවර ගන්නා ලෙස මානව හිමිකම් කොමිසම බලධාරින්ට දැනුම් දී තිබෙනවා.\nඑහි සභාපතිනි විශ්‍රාමික විනිසුරු රෝහිණි මාරසිංහ විදුලිබල හා බලශක්ති අමාත්‍යංශයේ ලේකම්වරයාට සහ මහජන උපයෝගිතා කොමිසමේ සභාපතිවරයාට මෙම දැනුම් දීම සිදු කර ඇත්තේ ලිපියක් යොමු කරමින්.\nමේ අතර මහජන උපයෝගිතා කොමිසම අද (23) පස්වරුවේ නිවේදනය කළේ, මේ දක්වා පැය 02යි විනාඩි 20ක කාලයක් සිදු කළ දෛනික විදුලි කප්පාදුව හෙට දිනයේ දී විනාඩි 20කින් අඩු කිරීමට විදුලිබල මණ්ඩලයට අවසර ලබාදුන් බව යි.\nඋසස් පෙළ විභාගය අද ආරම්භ වූ අතර එය ලබන මස 14 දක්වා ක්‍රියාත්මක යි.\nකෙසේ වෙතත් මෙම කාලය තුළ විදුලිය විසන්ධි කිරීමෙන් විභාගයට පෙනී සිටින සිසුන් පීඩාවට පත්වන බව එම දරුවන්ගේ දෙමාපියන් ප්‍රකාශ කළා.\nමානව හිමිකම් කොමිසමේ සභාපතිනිය විදුලිබල අමාත්‍යංශයට සහ මහජන උපයෝගිතා කොමිසමට යැවූ ලිපියේද දැක්වෙන්නේ දැනට සිදුකෙරෙන විදුලි කප්පාදුව දරුවන්ගේ අධ්‍යාපන කටයුතු පවත්වාගෙන යාමට බාධාකාරි තත්ත්වයක් ඇතිකර ඇති බවයි.\nමෙමගින් ආණ්ඩුක්‍රම ව්‍යවස්ථාව මඟින් සලසා ඇති සමානාත්මතාව පිළිබඳ මූලධර්මය දරුවන්ට අහිමි කර ඇති බව එහි දැක්වුණා.\nකෙසේ වෙතත් විභාග කොමසාරිස් ජනරාල් අමිත් ජයසුන්දර අද මාධ්‍ය වෙත අදහස් දක්වමින් කියා සිටියේ රාත්‍රි කාලයේ දරුවන්ට අධ්‍යයනය කටයුතු කිරීමේ පහසුව සඳහා අවස්ථාවක් ලබාදීමට යම් එකඟතාවක් පළ කර ඇති බව යි.\nකෙසේ වෙතත් හෙට දිනයේ දී දෛනික විදුලි කප්පාදුව විනාඩි 20කින් අඩුකිරීමට මහජන උපයෝගිතා කොමිසම, විදුලිබල මණ්ඩලයට අවසර ලබාදී ඇති අතර ඒ අනුව හෙට රාත්‍රි කාලයේදී පැයයි විනාඩි 20ක් සහ දහවල් විනාඩි 40ක් විදුලි කප්පාදුව සිදු කෙරුණු ඇති.\nමේ අතර අඛණ්ඩ විදුලි සැපයුමක් සඳහා රුපියල් බිලියන 06ක පිරිවැයක් දැරීමට සිදුවන බවට විදුලිබල හා බලශක්ති අමාත්‍ය කංචන විජේසේකර පසුගියදා ප්‍රකාශ කළා.\nගල් අඟුරු ආනයනය කර තිබියදී එවැනි පිරිවැයක් දැරීමට සිදුව ඇත්තේ නැප්තා මිල ඉහළ දැමීම හේතුවෙන් වන අතර එමඟින් විභාග කාලසීමාවේ අඛණ්ඩ ව විදුලිය සැපයීමට බාධා එල්ලවී ඇති බවයි ලංකා විදුලි ඉංජිනේරු සංගමය පවසන්නේ.\n---------------------------------------------------------\nහෙට (24) පැය දෙකක විදුලි කප්පාදුවක් සඳහා මහජන උපයෝගිතා කොමිෂන් සභාව විදුලි බල මණ්ඩලයට උපදෙස් ලබා දී තිබෙනවා.\nඒ අනුව මෙම විදුලි කප්පාදුව, ABCDEFGHIJKLPQRSTUVW කාණ්ඩ සඳහා දිවා කාලයේ මිනිත්තු 40ක් හා රාත්‍රී කාලයේ පැය යි විනාඩි 20ක් වශයෙන් ක්‍රියාත්මක වනු ඇති.\nමීට පෙර කැබිනට් ප්‍රකාශක බන්දුල ගුණවර්ධන විසින් කැබිනට් මාධ්‍ය හමුවක දී උසස් පෙළ සමයේ විදුලි කප්පාදුව පිළිබඳ අදහස් පළ කළ අතර, ඔහු පැවසුවේ උසස් පෙළ විභාගය පැවැත්වෙන සමයේ අඛණ්ඩ ව විදුලිය ලබා දීමට විශාල මුදලක් අවශ්‍ය වන බව යි.\nකෙසේ වෙතත් අද (23) උසස් පෙළ විභාගය ඇරඹුණු අතර, සිසුන්ට සිදු වී ඇත්තේ, විදුලි කප්පාදුව මැද අධ්‍යයන කටයුතුවල නිරත වීමට යි.\nඑම සම්පූර්ණ නිවේදනය පහතින්",
       "URL": "https://www.hirunews.lk/325722/උසස්-පෙළ-විභාගය-මැදත්-හෙට-කැපෙන-විදුලිය",
       "Category": "Local News",
       "Parent URL": "https://www.hirunews.lk/local-news.php?pageID=583"
}