{
       "Source": "hirunews",
       "Timestamp": "Sunday, 26 June 2022 - 6:54",
       "Headline": "තෙදින නිල සංචාරයක් සඳහා අමරිකානු දූත පිරිස මෙරටට පැමිණේ (වීඩියෝ)",
       "News Content": "මේ වනවිට ශ්‍රී ලංකාව මුහුණ දී සිටින අර්බුද විසඳීමට අවශ්‍ය සහාය ලබාදීම සඳහා අමෙරිකා එක්සත් ජනපද රජයේ ඉහළ මට්ටමේ දූත\nපිරිසක් තෙදින නිල සංචාරයක් සඳහා මෙරටට පැමිණ තිබෙනවා.\nඒ අද (26) පෙරවරුවේ අමරිකාවට අයත් විශේෂ ගුවන් යානයකින්.\nඅමෙරිකා එක්සත් ජනපද භාණ්ඩාගාර දෙපාර්තමේන්තුව සහ එම රාජ්‍ය දෙපාර්තමේන්තුව නියෝජනය කරන මෙම දූත පිරිස මේමස 29 වැනිදා තෙක් මෙරට රැඳි සිටිනු ඇති.\nඑම දූත පිරිස අතරට, ආසියාව සඳහා වන නියෝජ්‍ය සහකාර රාජ්‍ය ලේකම් රොබර්ට් කැප්‍රොත් මහතා සහ දකුණු හා මධ්‍යම ආසියාව සඳහා වන නියෝජ්‍ය සහකාර රාජ්‍ය ලේකම් කෙලී කීඩර්ලීන් තානාපතිවරිය ද ඇතුළත්.\nඅමෙරිකානු දූත පිරිස සිය සංචාරය අතරතුර දී මෙරට දේශපාලන නියෝජිතයින්, ආර්ථික විද්වතුන් මෙන්ම ජාත්‍යන්තර සංවිධාන හමුවීමට කටයුතු කරනු ඇතැයි මෙරට අමෙරිකා එක්සත් ජනපද තානාපති කාර්යාලය නිවේදනය කළා.\nඑමෙන්ම ශ්‍රී ලංකාවට අමෙරිකාවේ සහාය ලබාදිය හැකි වඩාත්ම ඵලදායි ක්‍රම පිළිබඳ ගවේෂණය කිරීමට ද ඔවුන් සැලසුම් කර තිබෙනවා.\nමෙරට අමෙරිකානු තානාපතිනි ජුලී චංග් පවසන්නේ, ශ්‍රී ලංකේය ජනතාවගේ සුරක්ෂාව සහ සෞභාග්‍ය සම්බන්ධයෙන් සිය අඛණ්ඩ කැපවීම මෙම\nසංචාරය මගින් අපේක්ෂා කරන බවයි.\nඑමෙන්ම , අමෙරිකාව් ශ්‍රී ලංකා තානාපති මහින්ද සමරසිංහ ද මෙම දූත පිරිස හමුවීමට නියමිතයි.\nගත වූ දෙසතියේදී සුළු හා මධ්‍ය පරිමාණ ව්‍යාපාරවලට නව මූල්‍යකරණය වශයෙන් අමෙරිකානු ඩොලර් මිලියන 120ක්, කිරි කර්මාන්තය වෙනුවෙන් අමෙරිකානු ඩොලර් මිලියන 27ක් සහ මානුෂීය ආධාර වශයෙන් අමෙරිකානු ඩොලර් මිලියන 5.75ක් ලබා දී ඇති බව ද එක්සත් ජනපදය නිවේදනය කර තිබුණා.",
       "URL": "https://www.hirunews.lk/308185/තෙදින-නිල-සංචාරයක්-සඳහා-අමරිකානු-දූත-පිරිස-මෙරටට-පැමිණේ-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1068"
}