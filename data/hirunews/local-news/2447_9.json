{
       "Source": "hirunews",
       "Timestamp": "Friday, 18 September 2020 - 8:07",
       "Headline": "අමු කහ මෙට්‍රික් ටොන් 22,500ක් ඉදිරියේදී වෙළඳපොලට",
       "News Content": "යල කන්නයේ වගා කළ ‘අමු කහ’ පරිභෝජනයට සුදුසු පරිදි සකස් කර ගැනීම සඳහා අවශ්‍ය තාක්ෂණික දැනුම දිස්ත්‍රික්ක මට්ටමින් ලබාදීමට අපේක්ෂා කරන බව අපනයන කෘෂිකර්ම දෙපාර්තමේන්තුවේ අධ්‍යක්ෂ ජනරාල්, ආචාර්ය ඒ.පී.හීන්කෙන්ද ප්‍රකාශ කළා.\nඔහු කියා සිටියේ පසුගිය මාර්තු මාසයේ සිට ජුලි මාසය දක්වා හෙක්ටයාර 1500ක වගා කර ඇති ‘අමු කහ’ වගාවෙන් මෙට්රික් ටොන් 22,500ක අස්වැන්නක් ලබාගැනීමට හැකිවනු ඇති බවයි.\nමේ අතර මුහුදු මාර්ගය ඔස්සේ මෙරටට රැගෙන ආ තවත් කහ කිලෝග්‍රෑම් දහසකට ආසන්න ප්‍රමාණයක් හලාවත මෝයකට ප්‍රදේශයේ ඩිංගි බෝට්ටුවක තිබී වෙරළාරක්ෂක නිලධාරීන්ගේ භාරයට ගෙන තිබෙනවා.\nලද බුද්ධි තොරතුරක් මත අද අලුයම එම කහ තොගය සොයාගෙන ඇති බවයි පොලීසිය සඳහන් කළේ.\nවෙරළාරක්ෂක නිලධාරීන් අදාළ ඩිංගි බෝට්ටුව වෙත යන අවස්ථාවේ එහි සිටි සැකකරුවන් පලාගොස් ඇති අතර, මොවුන් අත්අඩංගුවට ගැනීම සඳහා විමර්ශන ක්‍රියාත්මකයි.\nබ්ලූමැන්ඩල් ගබඩා සංකීර්ණයකදී නීති විරෝධී ලෙස මෙරටට ආනයනය කල කහ කිලෝ 33000 සහ උදු කිලෝ 3000 සමග කන්ටේනර් රථ 03 ක් සමග සැකකරුවන් 10 ක් අත්අඩංගුවට ගෙන තිබෙනවා.\nපොලීසියට ලද තොරතුරක් මත කොළඹ වරායේ බ්ලූමැන්ඩල් වාහන අංගනයේදී අදාළ කහ තොගය සමඟ සැකකරුවන් ඊයේ අත්අඩංගුවට ගත් බවයි පොලීසිය සඳහන් කළේ.\nවීදුරු ගෙන්වන මුවාවෙන් අදාළ කහ තොගය නීතිවිරෝධී ලෙස ඩුබායි සිට මෙරටට ගෙන්වා ඇති බව පොලීසිය සිදුකළ විමර්ශනවලදී අනාවරණ වී ඇති අතර, ඒවා මෙරටට ගෙන්වා බෙදාහැරීම සිදුකළ ප්‍රධාන සැකකරුද අත්අඩංගුවට ගත් පිරිස අතර වනවා.",
       "URL": "https://www.hirunews.lk/250489/අමු-කහ-මෙට්‍රික්-ටොන්-22500ක්-ඉදිරියේදී-වෙළඳපොලට",
       "Category": "Local News",
       "Parent URL": "https://www.hirunews.lk/local-news.php?pageID=2447"
}