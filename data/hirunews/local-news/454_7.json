{
       "Source": "hirunews",
       "Timestamp": "Sunday, 26 March 2023 - 7:44",
       "Headline": "ජගත් මානව හිමිකම් කමිටුව සහ ශ්‍රී ලංකාවේ නියෝජිතයන් අතර සාකච්ඡාවක්",
       "News Content": "ශ්‍රී ලංකාවේ නියෝජිතයන් සමග ඵලදායි සාකච්ඡාවක නිරත වූ බව එක්සත් ජාතීන්ගේ මානව හිමිකම් කමිටුව නිවේදනය කර තිබෙනවා.\nඑක්සත් ජාතීන්ගේ මානව හිමිකම් කමිටුව මේ බව සඳහන් කර ඇත්තේ, ශ්‍රී ලංකාව, ඊජිප්තුව, පැනමාව, පේරු, ටර්ක්මේනිස්තානය සහ සැම්බියාව සම්බන්ධ වන මානව හිමිකම් වාර්තා සළකා බලා එහි 137 වන වාරයට අදාළ අවසන් නිරීක්ෂණ ඉදිරිපත් කරමින්.\nඑම කමිටුව වැඩිදුරටත් සදහන් කර ඇත්තේ, ශ්‍රී ලංකාව සමග මානව හිමිකම් ක්ෂේත්‍රයේ ධනාත්මක සංවර්ධනයන් සහ හදුනාගත් කරුණු සම්බන්ධයෙන් සාකච්ඡා කළ බවයි.\nඑමෙන්ම, ඇතැම් නිර්දේශ ඉදිරිපත් කිරීම ද එහිදී සිදුකළ බව එක්සත් ජාතීන්ගේ මානව හිමිකම් කමිටුව සඳහන් කර තිබෙනවා.\nඑසේම, මානව හිමිකම් කමිටුව විසින් එහි 135, 136 සහ 137 වන සැසිවාරයන්ට අදාළ වාර්ෂික වාර්තාවද නිකුත් කර ඇති බව සඳහන්.\nමෙම සැසිවාර තුනේ දී කමිටුව වෙත පැමිණිලි 183 ක් පමණ ලැබී ඇති අතර ඉන් 93 ක් සම්බන්ධයෙන් එම කමිටුව සිය අදහස් ඉදිරිපත් කර තිබෙනවා.\nඑහිදී පැමිණිලි 17ක් සම්බන්ධ කටයුතු අවසන් කර ඇති බව සඳහන්. තවත් පැමිණිලි 63ක් ඉදිරියට රැගෙන නොයාමට තීරණය කර තිබෙනවා.\nමේ අතර, මානව හිමිකම් කමිටුව වැඩිදුරටත් සදහන් කර ඇත්තේ රටවල් රැසක් තමන්ට අවශ්‍ය තොරතුරු ලබා නොදීම හරහා සහයෝගයෙන් කටයුතු නොකිරීම කනගාටුවට කරුණක් බවයි.",
       "URL": "https://www.hirunews.lk/330926/ජගත්-මානව-හිමිකම්-කමිටුව-සහ-ශ්‍රී-ලංකාවේ-නියෝජිතයන්-අතර-සාකච්ඡාවක්",
       "Category": "Local News",
       "Parent URL": "https://www.hirunews.lk/local-news.php?pageID=454"
}