{
       "Source": "hirunews",
       "Timestamp": "Saturday, 04 March 2017 - 15:42",
       "Headline": "හිස නැති මළ සිරුරේ බවට සැකකෙරෙන හිසක් හමුවේ",
       "News Content": "පුත්තලම - මදිරිගම ප්‍රදේශයේ ඇළකින් හමුවූ හිස නොමැති මළ සිරුර ආසන්නයේ තිබී එම සිරුරේ බවට සැකකෙරෙන මිනිස්  හිසක්  සොයාගෙන තිබෙනවා.\nප්‍රදේශවාසීන්ගෙන් ලද තොරතුරක් මත මෙම මළ සිරුර සොයා ගනු ලැබුවේ ඊයේ (03) පස්වරුවේයි.\nපසුව මේ පිළිබදව පරීක්ෂණ සිදුකිරීම සදහා පොලිස් කණ්ඩායම් කිහිපයක් සහ පොලිස් නිල සුනඛ අංශයේ සහාය ලබා ගනු ලැබුවා.\nඒ අනුව හිස නොමැති මළ සිරුර සොයා ගත් ස්ථානයේ සිට මීටර් 15 ක් පමණ දුරින් මෙම මිනිස් හිස හමුවූ බවයි පුත්තලම පොලිසියේ ජ්‍යෙෂ්ඨ ප්‍රකාශකයෙකු හිරු ප්‍රවෘත්ති අංශයට කියා සිටියේ.\nකෙසේ වෙතත්, හමුවූ හිස් කොටස මළ සිරුරේම දැයි සෙවීම සදහා ඩී.එන්.ඒ පරීක්ෂාවක් සිදුකිරීමට බලාපොරොත්තු වන බව ද ඔහු කියා සිටියා.\nඒ එම හිස් කොටස හා සිරුර හදුනාගත නොහැකි ආකාරයට නරක් වී තිබීම හේතුවෙන්.\nඑසේම, මෙම ශරීර කොටස් හමුවූ ස්ථානයේ තවදුරටත් සිදුකළ විමර්ශනවලදී ප්‍රදේශයේ දමාගොස් තිබූ උල් ආයුධයක් ද සොයා ගෙන ඇති බවයි පොලිසිය සදහන් කළේ.",
       "URL": "https://www.hirunews.lk/156054/හිස-නැති-මළ-සිරුරේ-බවට-සැකකෙරෙන-හිසක්-හමුවේ",
       "Category": "Local News",
       "Parent URL": "https://www.hirunews.lk/local-news.php?pageID=4631"
}