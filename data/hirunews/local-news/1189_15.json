{
       "Source": "hirunews",
       "Timestamp": "Friday, 06 May 2022 - 8:34",
       "Headline": "නියෝජ්‍ය කථානායක ඡන්දය ගැන සියඹලාපිටියගෙන් පසුවදනක් (වීඩියෝ)",
       "News Content": "ජනතා ගැටලු වෙනුවෙන් පාර්ලිමේන්තුවේ විශ්වාසභංග යෝජනාවක් ජයග්‍රහණය කිරීමට තිබූ අවස්ථාව සමගි ජන බලවේගය විසින් අහිමි කරගත් බව නියෝජ්‍ය කතානායකවරයා ලෙස යළි තේරී පත් වූ රංජිත් සියඹලාපිටිය පවසනවා.\nහිරු ප්‍රවෘත්ති අංශය සමඟ සංවාදයකට එක්වෙමිනුයි ඔහු මේ බව කියා සිටියේ.\nපාර්ලිමේන්තු මන්ත්‍රී රංජිත් සියඹලාපිටිය ඉල්ලා අස්වීමෙන් පුරප්පාඩු වූ නියෝජ්‍ය කතානායක ධුරයට යළිත් වරක් ඔහුම තේරී පත්වුණා.\nඒ, නියෝජ්‍ය කතානායක ධුරය සඳහා පාර්ලිමේන්තුවේ ඊයේ (05) පැවති රහස් ඡන්ද විමසීමෙන් අනතුරුවයි.\nමේ සඳහා ඡන්ද විමසීමක් පැවැත්වුණේ නිදහස් පක්ෂයෙන් නියෝජ්‍ය කතානායක ධුරය සඳහා හිටපු නියෝජ්‍ය කතානායක රංජිත් සියඹලාපිටියගේ නම සහ සමගි ජන බලවේගයෙන් පාර්ලිමේන්තු මන්ත්‍රී ඉමිතියාස් බාකිර් මාකර්ගේ නම යෝජනා කිරීමත් සමඟයි.\nරංජිත් සියඹලාපිටියට ආණ්ඩු පක්ෂයේ සහාය හිමිවන බව අමාත්‍ය මහාචාර්ය ජී.එල්.පීරිස් ප්‍රකාශ කළා.\nඅනතුරුව පැවති ඡන්ද විමසීමේ ප්‍රතිඵල කතානායකවරයා විසින් සභාවට දැනුම් දෙනු ලැබුවා.\nඑහිදී රංජිත් සියඹලාපිටිය මන්ත්‍රීවරයාට ඡන්ද 148 ක් හිමිවූ අතර ඉමිතියාස් බාකිර් මාකර් මන්ත්‍රීවරයාට හිමිවූයේ ඡන්ද 65 ක් පමණයි.\nඒ අනුව වැඩි ඡන්ද 83 කින් රංජිත් සියඹලාපිටිය මන්ත්‍රීවරයා නියෝජ්‍ය කතානායක ධුරයට යළි තේරී පත් වුණා.\nකතානායක මහින්ද යාපා අබේවර්ධන ඡන්ද විමසීමේ ප්‍රතිඵල පාර්ලිමේන්තුවට දැනුම් දෙමින් කියා සිටියේ ඡන්ද 3 ක් ප්‍රතික්ෂේප වී ඇති බවයි.",
       "URL": "https://www.hirunews.lk/303614/නියෝජ්‍ය-කථානායක-ඡන්දය-ගැන-සියඹලාපිටියගෙන්-පසුවදනක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1189"
}