{
       "Source": "hirunews",
       "Timestamp": "Wednesday, 27 January 2021 - 7:58",
       "Headline": "කොරෝනා හාස්‍යයට නොගන්නැයි සෞඛ්‍ය අංශ ඉල්ලයි",
       "News Content": "නව කොරෝනා ආසාදිතයින් 755 දෙනෙකු ඊයේ හඳුනා ගැනීමත් සමඟ මෙරට සමස්ත කොරෝනා ආසාදිතයින් සංඛ්‍යාව 59,922 දක්වා ඉහළ ගියා.\nඒ අනුව, මිනුවන්ගොඩ බ්‍රැන්ඩික්ස්, පෑලියගොඩ මත්ස්‍ය වෙළඳසැල සහ බන්ධනාගාර ආශ්‍රිත කොරෝනා පොකුර 56,036 ක් වන බවයි රජයේ ප්‍රවෘත්ති දෙපාර්තමේන්තුව සඳහන් කළේ.\nදිවයිනේ රෝහල් කිහිපයක ආසාදිතයින් 8,588 දෙනෙකු තවදුරටත් ප්‍රතිකාර ලබනවා. ඊයේ දිනයේදී තවත් ආසාදිතයින් 709 දෙනෙකු සුවය ලබා රෝහල්වලින් පිටත්ව යෑමත් සමඟ මෙරට සුවය ලැබූ සමස්ත කොරෝනා ආසාදිතයින්ගේ සංඛ්‍යාව 51,046 ක් දක්වා ඉහළ ගියා.\nතවත් කොරෝනා මරණයක් වාර්තාවීමත් සමඟ මෙරට සමස්ත කොරෝනා මරණ සංඛ්‍යාව දැන් සටහන් වන්නේ 288 ක් ලෙසයි. රාගම ප්‍රදේශයේ පදිංචි අවුරුදු 71 ක කාන්තාවක් අංගොඩ ජාතික බෝවන රෝග විද්‍යායතනයේ ප්‍රතිකාර ලබමින් සිටියදී මියගොස් ඇති අතර, ඒ, ලේ විෂවීමේ කම්පනය සහ කොවිඩ් නියුමෝනියා තත්ත්වය හේතුවෙන්.\nමේ අතර, කොරෝනා වෛරසය හාස්‍යයට කරුණක් කර නොගන්නා ලෙස ප්‍රාථමික, සෞඛ්‍ය සේවා, වසංගත රෝග හා කොවිඩ් පාලන කටයුතු රාජ්‍ය අමාත්‍යාංශ ලේකම් විශේෂඥ වෛද්‍ය අමල් හර්ෂ ද සිල්වා ජනතාවගෙන් ඉල්ලීමක් කරනවා. ඔහු මේ බව කියා සිටියේ කොළඹ ඊයේ පැවති මාධ්‍ය හමුවකට එක්වෙමින්.\nප්‍රාථමික, සෞඛ්‍ය සේවා, වසංගත රෝග හා කොවිඩ් පාලන කටයුතු රාජ්‍ය ඇමතිනි සුදර්ශනී ප්‍රනාන්දුපුල්ලේද මාධ්‍ය හමුවට එක්ව සිටි අතර, ඇය කියා සිටියේ ඉන්දියාවෙන් ලැබෙන කොරෝනා එන්නත ලද දිනට පසුදින සිට එන්නත්කරණ කටයුතු ආරම්භ කිරීමට දැනටමත් සියලු කටයුතු සූදානම් බවයි. එන්නත් ගබඩා කිරීමට අවශ්‍ය පහසුකම් ප්‍රමාණවත් බවද ඇය සඳහන් කළා.\nමේ අතර, අද උදෑසන පහේ සිට බණ්ඩාරගම සහ ඇහැලියගොඩ ප්‍රාදේශීය ලේකම් කොට්ඨාශවල තවත් ප්‍රදේශ කිහිපයක් හුදෙකලා බවින් නිදහස් කෙරුණා.\nඒ අනුව බණ්ඩාරගම ප්‍රාදේශීය ලේකම් කොට්ඨාශයට අයත් අටලුගම ප්‍රදේශයේ බෝගහවත්ත, බමුණුමුල්ල, කොලමැදිරිය, කොරවෙල, අටලුගම නැගෙනහිර සහ බටහිර මෙන්ම එපිටමුල්ල සහ ගල්ගෙමන්ඩිය යන ග්‍රාම සේවා වසම් මෙලෙස හුදෙකලා බවින් නිදහස් කර තිබෙනවා.\nමීට අමතරව ඇහැලියගොඩ ප්‍රාදේශීය ලේකම් කොට්ඨාශයේ මොරගල ග්‍රාම නිලධාරී වසමද අද උදෑසන පහේ සිට හුදෙකලාබවින් නිදහස් කෙරුණු බවයි යුද හමුදාපති ජෙනරාල් ශවේන්ද්‍ර සිල්වා උපුටා දක්වමින් රජයේ ප්‍රවෘත්ති දෙපාර්තමේන්තුව නිවේදනය කළේ.",
       "URL": "https://www.hirunews.lk/260844/කොරෝනා-හාස්‍යයට-නොගන්නැයි-සෞඛ්‍ය-අංශ-ඉල්ලයි",
       "Category": "Local News",
       "Parent URL": "https://www.hirunews.lk/local-news.php?pageID=2186"
}