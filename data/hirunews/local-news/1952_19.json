{
       "Source": "hirunews",
       "Timestamp": "Saturday, 15 May 2021 - 8:10",
       "Headline": "වැස්ස අද සිට අඩු වන ලකුණු - නාය යාමේ අනතුරු ඇඟවීම් තවදුරටත් දීර්ඝ කෙරේ (වීඩියෝ)",
       "News Content": "දිවයිනට බලපා ඇති වැසි සහිත කාලගුණ තත්ත්වයේ අඩුවීමක් අද (15) සිට බලාපොරොත්තු වන බව කාලගුණ විද්‍යා දෙපාර්තමේන්තුව ප්‍රකාශ කළා.\nපසුගිය දින කිහිපයේ මිලිමීටර් 200 ඉක්ම වූ වැසි තත්ත්වයක් දිවයිනේ ඇතැම් ප්‍රදේශවලින් වාර්තා වූ නමුත් අද (15) දිනයේ මිලිමීටර් 75ක් පමණ වූ වැසි අපේක්ෂා කරන බවයි එම දෙපාර්තමේන්තුව සදහන් කළේ.\nමේ අතර, දිස්ත්‍රික්ක 06කට පනවා තිබූ නාය යාමේ අනතුරු ඇගවීමේ නිවේදන අද රාත්‍රී 7 දක්වා  දීර්ඝ කිරීමට ජාතික ගොඩනැගිලි පර්යේෂණ සංවිධානය තීරණය කර තිබෙනවා.\nඒ අනුව කොළඹ, කළුතර, ගාල්ල, මාතර, කෑගල්ල සහ රත්නපුර දිස්ත්‍රික්ක සඳහා මෙම නායයාම් අනතුරු නිවේදනය බලපැවැත්වෙනු ඇති.\nමේ අතර, අයහපත් කාලගුණ තත්ත්වය හේතුවෙන් පුද්ගලයන් 04 දෙනෙකු මියගොස් පවුල් 2750කට අයත් පුද්ගලයින් 11,542ක් බලපෑමට ලක්ව තිබෙනවා.\nආපදා කළමණාකරණ මධ්‍යස්ථානය සඳහන් කළේ අර්ධ නිවාස හානි 205ක් වාර්තා වන අතර, පවුල් 42කට අයත් පුද්ගලයින් 175 දෙනෙකු ආරක්ෂිත ස්ථානවල රදවා ඇති බවයි.\nමේ අතර, පසුගිය දින කිහිපයේ ඇති වූ වර්ෂාවත් සමඟ ජල මට්ටම් ඉහළ ගිය කැළණි, කළු, නිල්වලා සහ අත්තනගලුඔයේ ජල මට්ටම් පහත බසිමින් පවතින බව වාරිමාර්ග දෙපාර්තමේන්තුව සඳහන් කළා.\nකෙසේ වෙතත්, පහළ ජල පෝෂක කලාපවල ගං වතුර තත්ත්වයක් පවතින බවයි එම දෙපාර්තමේන්තුව තවදුරටත් කියා සිටියේ.",
       "URL": "https://www.hirunews.lk/271413/වැස්ස-අද-සිට-අඩු-වන-ලකුණු-නාය-යාමේ-අනතුරු-ඇඟවීම්-තවදුරටත්-දීර්ඝ-කෙරේ-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1952"
}