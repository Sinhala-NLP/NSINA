{
       "Source": "hirunews",
       "Timestamp": "Wednesday, 29 September 2021 - 16:43",
       "Headline": "සී.අයි.ඩී භාරයෙන් නිදහස් කෙරුනු අලි ලියාපදිංචිය අභියාචනාධිකරණ නියෝගයකින් නවතී (වීඩියෝ)",
       "News Content": "නීති විරෝධී හා ලියාපදිංචිය සම්බන්ධයෙන් පිළිගත හැකි ලිපි ලේඛණ ඉදිරිපත් කිරීමට නොහැකි වීම හේතුවෙන් අපරාධ පරීක්ෂණ දෙපාර්තමේන්තුව භාරයට ගෙන සිටි හීලෑ අලි ඇතුන් 15 දෙනා අදාල හිමිකරුවන් වෙත ලියාපදිංචිය වහාම අත්හිටුවන ලෙස අභියාචනාධිකරණය අද නියෝග කළා.\nඅපරාධ පරීක්ෂණ දෙපාර්තමේන්තුව භාරයේ සිටි මෙම අලි ඇතුන් ලියාපදිංචියට ඉඩකඩ සැලසෙන සේ වනජීවී රාජ්‍ය අමාත්‍යවරයා විසින් 2021 අංක 1 දරණ ගැසට් නිවේදනය මගින් අලි ඇතුන් ලියාපදිංචිය විධිමත් කිරීම සඳහා අවශ්‍ය වන නව නීති රෙගුලාසි ගණනාවක්ම පනවා තිබුණා.\nමතභේදයට තුඩු දුන් මෙම අලි ඇතුන් 15 දෙනා කොළඹ සහ මාතලේ මහේස්ත්‍රාත් අධිකරණ හරහා නැවත ඔවුන්ගේ මුල් අයිතිකරුවන් බව පැවසෙන අයවලුන් වෙත නිදහස් කෙරෙන නියෝග නිකුත් කෙරුනේ වන ජීවී රාජ්‍ය අමාත්‍යවරයා විසින් නිකුත් කරන ලද 2021 අංක 1 දරන ගැසට් නිවේදනයේ රෙගුලාසිවලට අනුකූලව යි.\nමෙම නියෝගයන්ට එදිරිව පරිසර යුක්ති කේන්ද්‍රය හා තවත් සිවිල් සංවිධාන කිහිපයක් කොළඹ අභියාචනාධිකරණය ඉදිරියේ නඩු අංකය: සීඒ/ඩබ්ලිව්ආර්ටී/423/21 යටතේ 20.09. 2021 දින නඩුවක් ගොනු කලා.\nඑමෙන්ම අපරාධ පරීක්ෂණ දෙපාර්තමේන්තුව භාරේ පින්නවල සහ උඩවලව අලි අනාථාගාර වල සිටි මෙම අලි ඇතුන් අතරින් සුජීවා අලි පැටවා සහ අලි මව ආපසු භාර නොදෙන ලෙසත් අධිකරණය තවදුරටත් නියෝග කළා.\nකෙසේ වෙතත් අභියාචනාධිකරණය ඉදිරියේ ගොනු කෙරුණු මෙම නඩු කටයුත්තට මෙම අලින්ගේ භාරකාරීත්වය ඉල්ලා සිටි පාර්ශව වලට ද මැදිහත් වීමට ඉල්ලා සිටි  අතර මෙම මැදිහත්වීම් වලට විරෝධතා ඇත්නම් ලබන නඩු දිනයේදී (ඔක්තෝබර් 13) ඒවා ලිඛිත දේශන ලෙස ඉදිරිපත් කරන ලෙසත් විනිසුරුවරු නියෝග කළා.\nපරිසර යුක්ති කේන්ද්‍රය වෙනුවෙන් ජ්‍යෙෂ්ඨ නීතිඥ රවීන්ද්‍රනාත් දාබාරේ පෙනී සිටි අතර දිලේනා පත්‍රගොඩ, හේමන්ත විතානගේ, පංචාලි පනාපිටිය, මහේෂි නානායක්කාර සහ විශාඛා තිලකරත්න යන නීතිඥයින්  සිවිල් සංවිධාන වෙනුවෙන් පෙනී සිටියා.",
       "URL": "https://www.hirunews.lk/283577/සී-අයි-ඩී-භාරයෙන්-නිදහස්-කෙරුනු-අලි-ලියාපදිංචිය-අභියාචනාධිකරණ-නියෝගයකින්-නවතී-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1661"
}