{
       "Source": "hirunews",
       "Timestamp": "Monday, 09 January 2023 - 12:55",
       "Headline": "ශ්‍රී ලංකාව ගොඩගන්න ගත් ණය කපා හැරීම අත්‍යවශ්‍යයි - ජාත්‍යන්තරයෙන් කියයි",
       "News Content": "දැඩි ආර්ථික අර්බුදයකින් පීඩා විදින ශ්‍රී ලංකාවට ඉන් මිදීම සදහා මහා පරිමාණ ණය කපා හැරීමක් අත්‍යවශ්‍ය බව ලෝකයේ ඉහළ පෙළේ ආර්ථික සහ සංවර්ධන විශේෂඥයන් පිරිසක් අවධාරණය කර තිබෙනවා.\nලොව පිලිගත් ආර්ථික සහ සංවර්ධන විශේෂඥයන් 182 දෙනෙකු නිවේදනයක් නිකුත් කරමින් සඳහන් කළේ ලංකාවේ ණය අර්බුදයට පෞද්ගලික ණය දෙන්නන් මෙන්ම ඔවුන්ගේ එකමුතුවක් වන හෙජ් අරමුදලද වගකිව යුතු බවයි.\nඑබැවින් ශ්‍රී ලංකාවට ණය කපා හැරීමක් අත්‍යවශ්‍ය බවත් එය වත්මන් ලෝක ණය අර්බුදයෙන් මිදීම සදහා අන්තර්ජාතික ප්‍රජාවේ ඇති සූදානම පිළිබද පූර්වාදර්ශයක් වනු ඇති බවත් එම විශේෂඥයන් අවධාරණය කරනවා.\nශ්‍රී ලංකාවේ ණය ප්‍රතිව්‍යුහගතකරණය පිළිබද සාකච්ඡා දරුණු මට්ටමකට පැමිණ ඇති බව ඔවුන්ගේ අදහස වී තිබෙනවා.\nඑම පසුබිම තුළ ලංකාවේ ද්විපාර්ශවික, බහුපාර්ශවික සහ පෞද්ගලික ණය දෙන්නන් සියලු‍දෙනාම ණය ප්‍රතිව්‍යුහගතකරණය කිරීමට අදාළව මෙන්ම ඉදිරි කාලසීමාවේදී අතිරේක මූල්‍ය පහසුකම් සැලසීම සම්බන්ධයෙන් ද වගකීම් හුවමාරු කරගත යුතු බවයි එම විශේෂඥයන් සඳහන් කළේ.\nපෞද්ගලික ආයෝජකයන් සහ පෞද්ගලික ආයෝජක සමූහයක් වන හෙජ් අරමුදල විසින් මීට අදාළ සාකච්ඡාවලින් වැළකී සිටින බවයි ඔවුන් පෙන්වා දෙන්නේ.\nමේ වන විට ශ්‍රී ලංකාවේ ණය ප්‍රමාණය ඩොලර් බිලියන 51 ක් පමණ වන අතර ඉන් සියයට 40 ක් පමණ පෞද්ගලික ණය දෙන්නන් විසින් ලබාදුන් ඒවායි.\nඉන් වැඩි ප්‍රමාණයක් වැඩි පොලියට ලබාගත් අන්තර්ජාතික ස්වෛරීත්ව බැදුම්කර වන අතර මේ හේතුවෙන් එම ණය ප්‍රමාණය සමස්ත ණයෙන් සියයට පනහක් පමණ වන බවද සදහන්.",
       "URL": "https://www.hirunews.lk/324618/ශ්‍රී-ලංකාව-ගොඩගන්න-ගත්-ණය-කපා-හැරීම-අත්‍යවශ්‍යයි-ජාත්‍යන්තරයෙන්-කියයි",
       "Category": "Local News",
       "Parent URL": "https://www.hirunews.lk/local-news.php?pageID=614"
}