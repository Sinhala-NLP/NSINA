{
       "Source": "hirunews",
       "Timestamp": "Saturday, 13 January 2018 - 12:47",
       "Headline": "නුසුදුස්සන් වූ 80 දෙනා",
       "News Content": "පළාත් පාලන මැතිවරණය සඳහා තේරී පත්වී ඇති අපේක්ෂකයින් අතරින් 80 දෙනෙකු නුසුදුසු පුද්ගලයින් බව මැතිවරණ කොමිසම පවසනවා.\nවිවිධ අපරාධ ක්‍රියාවලට වැරදිකරුවන් වී ඇති පුද්ගලයින්, රජයේ විධි විධාන සහ ඉල්ලා අස්වීමේ ක්‍රියා පටිපාටිය අනුගමනය නොකළ පුද්ගලයින් සහ වයස අවුරුදු 18ට අඩු පුද්ගලයින් ඒ අතර සිටින බවයි එම කොමිසම වැඩිදුරටත් සඳහන් කළේ.\nඑම පුද්ගලයින් මැතිවරණයෙන් ජයග්‍රහණය කළ ද, ඔවුන්ට මන්ත්‍රී ධුර ලබාදීමට කටයුතු නොකරන ලෙසට මැතිවරණ කොමිසම පක්ෂ ලේකම්වරුන්ගෙන් ඉල්ලීමක් කර තිබෙනවා.\nමේ අතර, තැපැල් ඡන්ද පත්‍රිකා නිකුත් නොකරනු ලැබූ දිස්ත්‍රික්ක සඳහා අද (13) තැපැල් ඡන්ද පත්‍රිකා තැපෑලට භාරදීම සිදුකෙරුණා.\nඊයේ (12) දිනයේදී දිස්ත්‍රික්ක 8 ක් සඳහා තැපැල් ඡන්ද පත්‍රිකා තැපෑලට භාරදීම සිදුකෙරුණු අතර මේ වන විට දිවයිනේ සියලුම දිස්ත්‍රික්ක ආවරණය වන පරිදි තැපැල් ඡන්ද පත්‍රිකා තැපෑලට ලබාදී අවසන්.\nමෙවර තැපෑලෙන් ඡන්දය ප්‍රකාශ කිරීම සඳහා සුදුසුකම් ලබා ඇති රාජ්‍ය සේවකයින් සංඛ්‍යාව පන්ලක්ෂ 60,536ක්.\nමැතිවරණ කාර්යාල, දිස්ත්‍රික් ලේකම් කාර්යාල සහ පොලිස් ස්ථාන වල තැපැල් ඡන්ද සලකුණු කිරීම මේ මස 22 වනදා සිදු කරන අතර අනෙකුත් රජයේ නිලධාරීන්ට තැපෑලෙන් ඡන්දය සලකුණු කිරීමට මේ මස 25 සහ 26 දින ලබාදී තිබෙනවා.",
       "URL": "https://www.hirunews.lk/180958/නුසුදුස්සන්-වූ-80-දෙනා",
       "Category": "Local News",
       "Parent URL": "https://www.hirunews.lk/local-news.php?pageID=4127"
}