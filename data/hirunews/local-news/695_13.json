{
       "Source": "hirunews",
       "Timestamp": "Thursday, 01 December 2022 - 14:58",
       "Headline": "ලෝක ඒඩ්ස් දිනය අදයි (වීඩියෝ)",
       "News Content": "සමානාත්මතාවය සුරකිමු යන්න මෙවර ලෝක ඒඩ්ස් දිනයේ තේමාව යි.\nවසරේ ගතවූ මාස 9ක් තුළ මෙරටින් ඒඩ්ස් රෝගීන් 429 දෙනෙකු වාර්තා වී ඇති අතර ඔවුන්ගෙන් 35%ක ප්‍රමාණය වයස අවුරුදු 15ත් 30ත් අතර වයසේ පසුවන්නන් වීම විශේෂත්වයක්.\n1980 දශකයේ එච් අයි වී ආසාදිතයින් වාර්තා වීම සහ ඒඩ්ස් රෝගය පිළිබද ලෝකය සොයා ගැනීමෙන් පසු 1988 වසරේ දී ලෝක සෞඛ්‍ය සංවිධානය මැදිහත්\nවීමෙන් ලෝක ඒඩ්ස් දිනය ලෙස සෑම වසරකම දෙසැම්බර් පළමු වෙනි දා නම්කරනු ලැබුවා.\nසෑම වසරක ම ලෝක ඒඩ්ස් දිනය යම් තේමාවක් මුල්කරගනිමින් සමරනු ලබන අතර මෙවර එහි තේමාව සමානාත්මතාවය සුරකිමු යන්න යි.\nඑනම් එච්.අයි.වී.ආසාදිතයින්, ඒ ආශ්‍රිත අනෙකුත් අධි අවදානම් ඕනෑම කණ්ඩායමකට සමානව සළකමු, සමානාත්මතාව සුරකිමු රටේ යම් පුද්ගලයෙකු රජයෙන් යම් ප්‍රතිලාභයක් ලබන්නේ නම් ඒ සියලු ප්‍රතිලාභ සහ සියලු අවශ්‍යතා එලෙසම HIV ආසාදිතයින්ටත් හිමිවිය යුතුය යන්නයි.\nඑච්.අයි.වී. නැතහොත් මානව ප්‍රතිශක්ති ඌණතා වෛරසය යනු මිනිසාගේ ප්‍රතිශක්තිකරණ පද්ධතියට දැඩි ලෙස සෘජු බලපෑම් එල්ල කරනු ලබන වෛරසයක්.\nමෙම වෛරසය ශරීරගතවූ විට නිසි ප්‍රතිකාර සිදු නොකළහොත් නතුකරගත් ප්‍රතිශක්තීකරණ ඌණතා රෝගය, එනම් ඒඩ්ස් රෝගී තත්ත්වයට පත්වීම සිදු වනු\nලබනවා.\nඅනාරක්ෂිතව සිදුවන ලිංගික එක්වීම හරහා එච්.අයි.වී වෛරසය ආසාදනය වීම වැඩි වශයෙන් මෙරට සිදුවන අතර ආසාදිත මවකගෙන් දරුවෙකුටත්, අසාදිතයෙකුගේ රුධිරය තවත් අයෙකුගේ ශරීරයට ඇතුළුවීමෙන්ද වෛරසය ශරීරගත වීම සිදු වන බවයි සෞඛ්‍ය අංශ පවසන්නේ.\nවෙනත් කිසිදු ආකාරයකට එච්.අයි.වී වෛරසය ආසාදනය වීමේ හැකියාවක් නොමැති බවයි ඔවුන් පෙන්වා දෙන්නේ.\nකෙසේ වුවත් දැනට දිවයින පුරා ඒඩ්ස් ප්‍රතිකාර මධ්‍යස්ථාන 30ක් පමණ පවතින බවත් ඉන් නොමිලේ ප්‍රතිකාර ලබා ගැනීමේ සියලු පහසුකම් සළසා තිබීම හේතුවෙන් කිසිදු අනියත බියක් ඇති කරගත යුතු නොවන බවයි ජාතික ඒඩ්ස් මර්දන වැඩසටහන පවසන්නේ.",
       "URL": "https://www.hirunews.lk/321729/ලෝක-ඒඩ්ස්-දිනය-අදයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=695"
}