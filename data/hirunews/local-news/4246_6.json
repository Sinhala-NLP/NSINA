{
       "Source": "hirunews",
       "Timestamp": "Monday, 30 October 2017 - 7:37",
       "Headline": "දෙදෙනෙක් මියගොස් 13 දෙනෙක් රෝහල් යැවූ මීටියාගොඩ දරුණු අනතුර",
       "News Content": "මීටියාගොඩදී වෑන් රථයක් දුම්රියක ගැටේ, දෙදෙනෙකු මරුට - 13 කට තුවාල (ඡායාරූප)\nමීටියාගොඩ - දළුවතුමුල්ල අනාරක්ෂිත දුම්රිය හරස් මාර්ගයේදී වෑන් රථයක් දුම්රිය එන්ජිමක ගැටී සිදුවූ අනතුරකින් කාන්තාවන් දෙදෙනෙකු මියගොස් තවත් 13 දෙනෙකු තුවාල ලබා බලපිටිය රෝහලට ඇතුළත් කර තිබෙනවා.\nඊයේ පස්වරුවේ සිදුවූ මෙම අනතුරින් මියගොස් ඇත්තේ මීටියාගොඩ සහ තෙල්වත්ත ප්‍රදේශවල පදිංචි අවුරුදු 37 ක් සහ 49 ක් වන කාන්තාවන් දෙදෙනෙක්.\nවෑන් රථය එම දුම්රිය හරස් මාර්ගයේ ගේට්ටු මුරකරුගේ උපදෙස් නොතකා ධාවනය කිරීම හේතුවෙන් ගාල්ල සිට කොළඹ බලා ධාවනය වූ විශේෂ දුම්රිය එන්ජිමේ ගැටී තිබෙනවා.\nඅනතුරින් වෑන් රථයේ ගමන් ගත් හිමිනමක් සහ කාන්තාවන් 14 දෙනෙකු තුවාල ලබා බලපිටිය රෝහලට ඇතුළත් කිරීමෙන් පසුවයි බරපතල තත්වයේ පසුවූ කාන්තාවන් දෙදෙනෙකු මියගොස් ඇත්තේ.\nසිද්ධිය සම්බන්ධයෙන් වෑන් රථයේ රියදුරු අත්අඩංගුවට ගෙන තිබෙනවා.\nඡායාරූප - අම්බලන්ගොඩ, අනුරාධ ප්‍රියදර්ශන",
       "URL": "https://www.hirunews.lk/174753/දෙදෙනෙක්-මියගොස්-13-දෙනෙක්-රෝහල්-යැවූ-මීටියාගොඩ-දරුණු-අනතුර",
       "Category": "Local News",
       "Parent URL": "https://www.hirunews.lk/local-news.php?pageID=4246"
}