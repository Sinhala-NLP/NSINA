{
       "Source": "hirunews",
       "Timestamp": "Tuesday, 15 February 2022 - 15:24",
       "Headline": "ඔස්ට්‍රෙලියාවට ලකුණු 122ක ඉලක්කයක්",
       "News Content": "සංචාරක ශ්‍රී ලංකා කණ්ඩායම සහ ඕස්ට්‍රේලියානු කණ්ඩායම අතර ස්ට්‍රේලියාවේ කැන්බරාහි පැවැත්වෙන තුන්වන පන්දුවාර 20 තරගයේ පළමුව පන්දුවට පහර දෙන ශ්‍රී ලංකා කණ්ඩායමේ ඉදිරිපෙළ නැවතත් බිඳ වැටුණා.\nපසුගිය තරග දෙකේදී ම ආරම්භක පිතිකරු පැතුම් නිශ්ශංක හුදකලා කරමින් ශ්‍රී ලංකා කණ්ඩායමේ ඉදිරිපෙළ පිතිකරුවන් අසාර්ථක වූ ආකාරයට ම මේ තරගයේදීත් ඉදිරිපෙළ බිඳ වැටේ වැටුණේ අවාසනාවන්ත ලෙසින්.\nඑංගලන්තයේ සංචාරය තුළ දී විනය විරෝධීි හැසිරීමක් හේතුවෙන් තරග තහනමකට ලක්ව සිට නැවත කණ්ඩායමට එක්වූ කුසල් මෙන්ඩිස් අද තරගයේදී රැස් කර ගත්තේ ලකුණු හතරක් පමණයි.\nඑමෙන්ම මෙම තරගාවලිය පුරාවට ආරම්භක පිතිකරුවෙකු ලෙස අසාර්ථක වූ ධනුෂ්ක ගුණතිලක ලකුණු 9ක් ලබා සිටිය දී දැවී ගියා.\nතවමත් ඔස්ට්‍රේලියානු තණතීරු තුළ සිය පිතිකරුණ රිද්මය සොයමින් සිටින චරිත් අසලංක මේ තරගයේ දී ද දැවී ගියේ ලකුණු 6කට යි.\nඑමෙන්ම පළමු සහ දෙවැනි තරග දෙකේදීම ආරම්භක පිතිකරුවෙකු ලෙස සිය වගකීම් කොටස මනාව ඉටු කළ පැතුම් නිශ්ශංක අද තරගයේදී ලකුණු 16ට දැවී ගියේ ඉතාමත් අවාසනාවන්ත අයුරින්.\nඔහු ඩැනියෙල් සෑම්ස් ගේ පන්දුවක් හමුවේ දැවී ගියේ ග්ලෙන් මැක්ස්වෙල් පිටියේ හතරේ සීමාව ආසන්නයේදී රැකගත් අතිවිශිෂ්ට උඩපන්දුවක් හේතුවෙන්.\nඒ වනවිට ශ්‍රී ලංකා කණ්ඩායමේ මුළු ලකුණු සංඛ්‍යාව දැක්වුණේ ලකුණු 40 කට කඩුලූ 4ක් වශයෙන්.\nදිනේෂ් චන්දිමාල් ලකුණු 25කට දැවී ගියේ ශ්‍රී ලංකා කණ්ඩායමේ මුළු ලකුණු සංඛ්‍යාව 87ක්ව තිබියදී.\nඉන්පසු ශ්‍රී ලංකා කණ්ඩායමේ 6 වැනි කඩුල්ල ලෙස චාමික කරුණාරත්න ලකුණු 8 කට දැවී ගියා.\nඒ වනවිට ශ්‍රී ලංකා කණ්ඩායම මුළු ලකුණු සංඛ්‍යාව දැක්වුණේ එකසිය පහළොවක් වශයෙන්.\nනියමිත පන්දුවාර 20 තුළදී ශ්‍රී ලංකා කණ්ඩායම කඩුලු 6ක් බිඳවැටී රැස්කර ගත්තේ ලකුණු 121 පමනයි.\nනායක දසුන් ශානක නොදැවී ලකුණු තිස් නවයක් රැස්කර ගත්තා.\nපන්දු යැවීමේදී කේන් රිචර්ඩ්සන් ලකුණු 21 ට කඩුලු 3ක් දවාගත් අතර ජොෂ් හේසවෝඩ්, අස්ටන් ආගර් සහ ග්ලෙන් මැක්ස්වෙල් අතරේ එක කඩුල්ල බැගින් බෙදී ගියා.",
       "URL": "https://www.hirunews.lk/297096/ඔස්ට්‍රෙලියාවට-ලකුණු-122ක-ඉලක්කයක්",
       "Category": "Local News",
       "Parent URL": "https://www.hirunews.lk/local-news.php?pageID=1355"
}