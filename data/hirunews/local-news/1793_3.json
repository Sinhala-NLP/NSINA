{
       "Source": "hirunews",
       "Timestamp": "Tuesday, 27 July 2021 - 11:35",
       "Headline": "දෙවන විස්සයි විස්ස තරඟයේදී ශ්‍රී ලංකා කණ්ඩායමේ වෙනස්කම් කිහිපයක්",
       "News Content": "ඉන්දීය කණ්ඩායම සමඟ අද පැවැත්වෙන දෙවන පන්දු වාර විස්ස තරඟය සඳහා ශ්‍රී ලංකා කණ්ඩායමේ වෙනස්කම් කිහිපයක් සිදුවිය හැකි බව කණ්ඩායම් ආරංචි මාර්ග සඳහන් කරනවා.\nපළමු තරඟයේදී පාදයේ අබාධයකට ලක්වූ  චරිත් අසලංකගේ යෝග්‍යතා පරීක්ෂණයක් අද (27) සවස සිදුකිරීමට නියමිත අතර ඉන් පසුව ඔහු පිළිබඳව අවසන් තීරණයක් ගැනීමට නියමිතයි.\nඑමෙන්ම පළමු විස්සයි විස්ස තරඟයට ක්‍රීඩා කළ අශේන් බණ්ඩාරගේ ස්ථානයට ක්‍රීඩකයින් දෙදෙනෙක් සලකා බැලෙන අතර ඒ අනුව අද තරඟයේදී සධීර සමරවික්‍රමට හෝ පැතුම් නිස්සංකට කණ්ඩායමේ ස්ථානය හිමිවීමට බොහෝදුරට ඉඩ ඇති බවයි එම ආරංචි මාර්ග වැඩිදුරටත් සඳහන් කළේ.\nකෙසේ වෙතත් යම් හෙයකින් චරිත් අසලංක යෝග්‍යතා පරීක්ෂණය අසමත් වුවගොත් ඉහත කී ක්‍රීඩකයින් දෙදෙනාටම අද තරඟයට ක්‍රීඩා කිරීමේ අවස්ථාව හිමිවනු ඇති බවට අප සමඟ අදහස් දැක්වූ ශ්‍රී ලංකා ක්‍රිකට් නිලධාරියෙකු විශ්වාසය පල කළා.\nඑමෙන්ම ආබාධයකට ලක්ව සිටින ප්‍රහාරාත්මක පිතිකරු භානුක රාජපක්ෂට ඉන්දියාව සමඟ පැවැත්වෙන විස්සයි විස්ස තරඟාවලිය අහිමිවී යන බවයි වාර්තා වන්නේ.\nමේ අතර අද තරඟය සඳහා ඩිල්ෂාන් මුණවීර සහ අසේල ගුණරත්න යන ප්‍රහාරාත්මක පිතිකරු යුගලය කණ්ඩායමට කැඳවන බවට පැතිර යන ආරංචි සම්බන්ධයෙන් අදහස් දැක්වූ ඔහු කියා සිටියේ ඒවා සත්‍යයෙන් තොර බවයි.\nමෙම තරඟ සංචාරයත් සමඟ ක්‍රියාත්මක වන ජෛව බුබුළ හේතුවෙන් අදාල ක්‍රීඩකයින් දෙදෙනා කණ්ඩායමට කැඳවීමට අවශ්‍යතාව තිබුනද එය සිදුකළ නොහැකි බවයි ඔහු වැඩිදුරටත් කියා සිටියේ.\nඉන්දිය කණ්ඩායම සමඟ පැවති එක්දින තරඟාවලිය තරඟ දෙකට එකක් ලෙසින් පරාජය වූ ශ්‍රී ලංකා කණ්ඩායම දෙරට අතර පැවැත්වෙන තරඟ තුනකින් සමන්විත පන්දුවාර 20 තරඟාවලියේ පළමු තරඟයත් පරාජය වුණා.\nශ්‍රී ලංකා කණ්ඩායමට පන්දුවාර 20  තරඟාවලිය තුල තව දුරටත් රැඳී සිටීමට අද තරඟය ජය ගැනීම අත්‍යවශ්‍ය කරුණක් වනවා.\nකෙසේ වෙතත් තරඟය ජයග්‍රහණය කිරීම සඳහා ශ්‍රී ලංකා කණ්ඩායමේ මැද පෙළ පිතිකරණය ශක්තිමත් කිරීම අත්‍යවශ්‍ය බවයි විචාරකයින් පවසන්නේ.",
       "URL": "https://www.hirunews.lk/278127/දෙවන-විස්සයි-විස්ස-තරඟයේදී-ශ්‍රී-ලංකා-කණ්ඩායමේ-වෙනස්කම්-කිහිපයක්",
       "Category": "Local News",
       "Parent URL": "https://www.hirunews.lk/local-news.php?pageID=1793"
}