{
       "Source": "hirunews",
       "Timestamp": "Friday, 19 July 2019 - 19:53",
       "Headline": "හිස්බුල්ලාට තහනම් සංවිධානයකින් කෝටි 1757ක්",
       "News Content": "බැටික්ලෝ කැම්පස් ප්‍රයිවට් ලිමිටඩ් හෙවත් මඩකලපුව පෞද්ගලික විශ්වවිද්‍යාලය සඳහා සෞදි අරාබියේ තහනම් සංවිධානයකින් රුපියල් කෝටි 1757 කට අධික මුදලක් එවා ඇතැයි කියන සිද්ධියට අදාළව පරීක්ෂණයක් ආරම්භ කර ඇති බව පොලිස් මූල්‍ය අපරාධ විමර්ශන කොට්ඨාසය කොළඹ ප්‍රධාන මහේස්ත්‍රාත් අධිකරණයට දැනුම් දුන්නා.\nඒ, එම ආයතනය සම්බන්ධයෙන් සිදුකෙරෙන විමර්ශනයට අදාළව අධිකරණයට කරුණු දක්වමින්.\nපොලිස් මූල්‍ය අපරාධ විමර්ශන කොට්ඨාසය මෙම පරීක්ෂණය ආරම්භ කර ඇත්තේ බැටික්ලෝ කැම්පස් ප්‍රයිවට් ලිමිටඩ් නම් පෞද්ගලික විශ්වවිද්‍යාලය සම්බන්ධයෙන් පාර්ලිමේන්තු මන්ත්‍රී පූජ්‍ය අතුරලියේ රතන හිමියන් සිදුකර ඇති පැමිණිල්ලකට අදාළවයි.\nඊට අදාළ නඩුව කොළඹ ප්‍රධාන මහේස්ත්‍රාත් ලංකා ජයරත්න මෙනවිය හමුවේ කැඳවූ අවස්ථාවේදී මූල්‍ය අපරාධ විමර්ශන කොට්ඨාෂය අධිකරණයට දැනුම් දුන්නේ මඩකලපුව, පූනානි ප්‍රදේශයේ අදාළ විශ්වවිද්‍යාලය ඉදිකෙරෙන අක්කර 35ක ඉඩම මහවැලි අධිකරිය විසින 2013 වසරේදී ශ්‍රී ලංකා හීරා පදනම වෙත ග්‍රාමීය පුහුණු මධස්ථානයක් පවත්වාගෙන යාම සඳහා ලබා දී ඇතිබව මෙතෙක් සිදුකළ විමර්ශනවලදී අනාවරණය වී ඇති බවයි.\nමූල්‍ය අපරාධ කොට්ඨාසය මෙහිදී වැඩිදුරටත් සඳහන් කර සිටියේ අංක 10/18 ලේක්ඩ්‍රයිව්, කොළඹ 8 ලිපිනයේ පවත්වාගෙන යන ශ්‍රී ලංකා හීරා පදනම සහ බැටික්ලෝ කැම්පස් කොලේජ් ප්‍රයිවට් ලිමිටඩ් යන සමාගම් වෙත සෞදි රාජ්‍යයේ තහනම් සංවිධානයක් විසින් රුපියල් කෝටි 1757 කට අධික මුදලක් ලබා දී ඇති බවට කරුණු ඉදිරිපත්ව ඇති බවයි.\nඑම මුදල්වල නීත්‍යනුකූලභාවය සහ අදාළ මුදල් ත්‍රස්තවාදී ක්‍රියාවන් සඳහා යොදවා ඇද්ද යන්න සම්බන්ධයෙන් මේ වන විට විමර්ශනයක් සිදුකරන බව, මූල්‍ය අපරාධ කොට්ඨාසය එහිදී දැනුම් දුන්නා.\nකෙසේ වෙතත් මූල්‍ය අපරාධ විමර්ශන කොට්ඨාෂය මෙහිදී වැඩිදුරටත් කරුණු දක්වා සිටියේ 2016 වර්ෂයේ මාර්තු මස 4 වැනිදා සිට 2017 වර්ෂයේ ජූනි 7 වැනිදා තෙක් බැටික්ලෝ කැම්පස් ප්‍රයිවට් ලිමිටඩ් නමින් කොල්ලු පිටියේ පිහිටි\nරාජ්‍ය බැංකුවක ගිණුමකට රුපියල් මිලියන 3640 ක මුදලක් ලැබී ඇති බවට විමර්ශනවලින් අනාවරණය වී ඇති බවයි.\nමේ හේතුවෙන් අදාළ ආයතනයේ අධ්‍යක්ෂකවරුන්වන මොහොමඩ් හිස්බුල්ලා අහමඩ් සහ මොහොමඩ් අහමඩ් ශිරාස් හිස්බුල්ලා ඇතුළු අධ්‍යක්ෂ මණ්ඩලයේ සාමාජිකයින්ගේ බැංකු ගිණුම් වාර්තා ලබාදෙන ලෙස අදාළ බැංකු නිලධාරීන්ට නියෝගයක් ලබාදෙන ලෙස මූල්‍ය අපරාධ විමර්ශන කොට්ඨාසය මෙහිදී අධිකරණය හමුවේ ඉල්ලා සිටියා.\nඊට අදාළ නියෝගය ලබාදුන් මහේස්ත්‍රාත්වරිය වැඩිදුර විමර්ශන සිදුකර කරුණු වාර්තා කරන ලෙසද මූල්‍ය අපරාධ විමර්ශන කොට්ඨාසයට නියෝග කළා.",
       "URL": "https://www.hirunews.lk/220641/හිස්බුල්ලාට-තහනම්-සංවිධානයකින්-කෝටි-1757ක්",
       "Category": "Local News",
       "Parent URL": "https://www.hirunews.lk/local-news.php?pageID=3239"
}