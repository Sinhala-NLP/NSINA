{
       "Source": "hirunews",
       "Timestamp": "Sunday, 18 July 2021 - 13:22",
       "Headline": "කොරෝනා ආසාදනය වූ ගර්භනී මව්වරුන් 2250ක් - අවුරුදු 12ට වැඩි ළමයින්ට එන්නත් දෙන්න අවධානය (වීඩියෝ)",
       "News Content": "වයස අවුරුදු 12ට වැඩි පාසල් ළමුන් සඳහාද කොරෝනා මර්දන එන්නත් ලබාදීම සම්බන්ධයෙන් මේ වනවිට සලකා බලමින් පවතින බව රාජ්‍ය ආමාත්‍ය මහාචාර්ය චන්න ජයසුමන පවසනවා.\nඑසේම, මේ දක්වා ගත වූ කාලය තුළ මෙරටින් කොරෝනා ආසාදිත ගර්භනී මව්වරුන් 2250 දෙනෙකු හඳුනාගෙන ඇති බව සෞඛ්‍ය අමාත්‍යාංශය ප්‍රකාශ කළා.\nබස්නාහිර පළාතෙන් වාර්තාවන කොරෝනා ආසාදිතයින් සංඛ්‍යාව යළිත් ඉහළ ගොස් තිබෙනවා.\nඒ අනුව ඊයේ දිනයේ බස්නාහිර පළාතෙන් වාර්තා වූ ආසාදිතයින් සංඛ්‍යාව 700ක්.\nඊයේ දිනයේ මෙරටින් වාර්තා වූ කොරෝනා ආසාදිතයින් 1,452 දෙනා අතරින් 322 ක් වූ වැඩිම සංඛ්‍යාව වාර්තා වූ තිබුණේ කොළඹ දිස්ත්‍රික්කයෙන්.\nඊට අමතරව ගම්පහ දිස්ත්‍රික්කයෙන් ආසාදිතයින් 203 දෙනෙකු සහ කළුතර දිස්ත්‍රික්කයෙන් ආසාදිතයින් 175 දෙනෙකු ඊයේ හඳුනාගෙන තිබුණා.\nයාපනය දිස්ත්‍රික්කයෙන්ද ගෙවුණු දිනයේ කොරෝනා ආසාදිතයින් 101 දෙනෙකු වාර්තා වුණා.\nමේ අතර, මේ දක්වා ගතවූ කාලයේදී ගර්භනී මවුවරුන් 2250කට පමණ කොරෝනා ආසාදනය වී ඇති බව සෞඛ්‍ය අමාත්‍යංශය පවසනවා.\nඑහි නවතම වාර්තාවලට අනුව කොරෝනා ආසාදනය වීම හේතුවෙන් ජීවිතක්ෂයට පත්ව ඇති ගර්භනී මවුවරුන් සංඛ්‍යාව 13 ක්.\nකොරෝනා ආසාදිතව මේ වනවිට ගර්භනී සහ පසු ප්‍රසූත මවුවරුන් 170 දෙනෙකු පමණ රෝහල්ගතව ප්‍රතිකාර ලබන බවයි සෞඛ්‍ය අමාත්‍යංශය වැඩිදුරටත් සඳහන් කළේ.\nයටියන්තොට සෞඛ්‍ය වෛද්‍ය නිලධාරි කොට්ඨාසයට අයත් ලැවන්ට් හා හල්ගොල්ල වතුයායන්ගේ සිදුකළ අහඹු කොරෝනා පරීක්ෂණ 100 කින් ආසාදිතයන් තිස් දෙදෙනෙකු වාර්තා වුණා.\nකොරෝනා මර්දන එන්නත්කරණ  වැඩසටහන යටතේ ගෙවුණු දිනයේදී ලබාදී ඇති එන්නත් මාත්‍රා සංඛ්‍යාව 167,462 ක්.\nමේ යටතේ පුද්ගලයින් 154,962 දෙනෙකුට සයිනොෆාම් එන්නතේ පළමු මාත්‍රාව ලබාදී තිබෙනවා.\nඑහි දෙවන මාත්‍රාව ලබාදුන් පුද්ගලයින් සංඛ්‍යාව 11,540ක්.\nඑසේම, ඊයේ දිනයේදී ෆයිසර් එන්නතේ පළමු මාත්‍රාවද පුද්ගලයින් 960 දෙනෙකුට ලබාදී තිබෙනවා.\nමේ අතර, මොඩර්නා එන්නත් ලබාදීමේ කටයුතු අද මහනුවර දිස්ත්‍රික්කයෙන් ආරම්භ වුණා.",
       "URL": "https://www.hirunews.lk/277311/කොරෝනා-ආසාදනය-වූ-ගර්භනී-මව්වරුන්-2250ක්-අවුරුදු-12ට-වැඩි-ළමයින්ට-එන්නත්-දෙන්න-අවධානය-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1813"
}