{
       "Source": "hirunews",
       "Timestamp": "Friday, 28 August 2020 - 13:36",
       "Headline": "එජාප නායකත්ව ගැටළුව විසඳන්න හිටපු පාර්ලිමේන්තු මන්ත්‍රීවරුන්ගේ සංගමය රැස්වෙයි",
       "News Content": "එක්සත් ජාතික පක්ෂයේ නායකත්ව ගැටළුව සාකච්ඡා කිරීම සඳහා එම පක්ෂයේ හිටපු පාර්ලිමේන්තු මන්ත්‍රීවරුන්ගේ සංගමයේ කමිටු රැස්වීමක් බත්තරමුල්ල - පැලවත්ත ප්‍රදේශයේදී ඊයේ (27) පවත්වා තිබෙනවා.\nමෙම සාකච්ඡාවේදී පක්ෂ නායකත්වයේ දැනට කටයුතු කරන රනිල් වික්‍රමසිංහ එම තනතුරෙන් ඉවත්විය යුතු බවට යෝජනාවක් ඉදිරිපත් වූ බවයි එම සංගමයේ ලේකම් හිටපු පාර්ලිමේන්තු මන්ත්‍රී උපාලි අමරසිරි සඳහන් කළේ.\nඑමෙන්ම හිටපු කථානායක කරූ ජයසූරිය, පක්ෂ නායකත්වය භාරගෙන පක්ෂය හැරගිය පිරිස් යළි පක්ෂයට එක් කරගැනීමටද එහිදී යෝජනාවක් ඉදිරිපත්වී තිබෙනවා.\nඒ සම්බන්ධයෙන් විශේෂ නිවේදනයක් නිකුත් කරමින් එක්සත් ජාතික පක්ෂයේ හිටපු පාර්ලිමේන්තු මන්ත්‍රීවරුන්ගේ සංගමය සඳහන් කළේ මහ බැංකු වංචාව එක්සත් ජාතික පක්ෂයේ පරාජයේ අඩිතාලම බවයි.\nඑක්සත් ජාතික පක්ෂයට යළි නැගී සිටීමට අවශ්‍ය නම් නායකත්වය මේ මොහොතේ වහා වෙනස්විය යුතු බව ඔවුන් අවධාරණය කර සිටිනවා.\nදැනට පක්ෂයේ විවිධ තනතුරු බෙදාගැනීමට කුළල් කන කිසිදු පුද්ගලයෙකු නායකත්වයට හෝ කිසිදු වගකිමක් දැරීමට හෝ සුදුසු නොවන බව තම අදහස බවයි එක්සත් ජාතික පක්ෂයේ හිටපු පාර්ලිමේන්තු මන්ත්‍රිවරුන්ගේ සංගමය පෙන්වා දෙන්නේ.\nහිටපු පාර්ලිමේන්තු මන්ත්‍රීවරුන් වන ජෝෂෆ් මයිකල් පෙරේරා, රාජා සමරනායක, උපාලි පියසෝම ඇතුලු පිරිසක් මෙම සංගමය නියෝජනය කරනවා.",
       "URL": "https://www.hirunews.lk/248842/එජාප-නායකත්ව-ගැටළුව-විසඳන්න-හිටපු-පාර්ලිමේන්තු-මන්ත්‍රීවරුන්ගේ-සංගමය-රැස්වෙයි",
       "Category": "Local News",
       "Parent URL": "https://www.hirunews.lk/local-news.php?pageID=2492"
}