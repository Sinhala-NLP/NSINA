{
       "Source": "hirunews",
       "Timestamp": "Tuesday, 15 June 2021 - 10:51",
       "Headline": "ඉන්දීය ඩෙල්ටා කොවිඩ් ප්‍රභේදය ධීවරයින් අතර පැතිර යාමේ අවදානමක් - විශේෂඥ වෛද්‍ය පද්මා ගුණරත්න අනතුරු අඟවයි (වීඩියෝ)",
       "News Content": "සංචරණ සීමා නීතිය ක්‍රියාත්මක වෙද්දීත් ජනතාව හැසිරෙන ආකාරය අනුව එයින් සාර්ථක ප්‍රතිඵල නෙළාගත හැකි වේද යන සැකය මතු වන බව ශ්‍රී ලංකා වෛද්‍ය සංගමයේ සභාපති විශේෂඥ වෛද්‍ය පද්මා ගුණරත්න පවසනවා.\nඇය කියා සිටින්නේ මැතිවරණයකදී වයෝවෘද්ධ පුද්ගලයන්,රෝගීන් ඇදන් පුටුවල තියාගෙන ඔසවාගෙන ඡන්ද මධ්‍යස්ථාන කරා ගෙනියනවා මෙන් එන්නත ලබා ගැනීමට ද උනන්දු වන ලෙසයි.\nමෙම වසංගතය පාලනය කිරීම සෞඛ්‍ය අංශයට පමණක් තනිව කළ හැකි දෙයක් නොවන බවත්  ජනතා සහයෝගය ද ඉතාමත් අවශ්‍ය බවත් විශේෂඥ වෛද්‍ය පද්මා ගුණරත්න පවසනවා.\nඇය සඳහන් කරන්නේ තවමත් මෙහි භයානකත්වය පහව ගොස් නැති අතර සංචරණ නීති ක්‍රියාත්මක කාලය තුළ රෝගීන්ගේ සහ මරණ සංඛ්‍යාවේ අඩුවීමක් දැකගත හැකි වන්නේ ඉදිරියේදී බවයි.\nඉන්දියාවේ,ඇමෙරිකාවේ සහ එංගලන්තයේ පැතිර යන ඩෙල්ටා ප්‍රභේදය භයානක ප්‍රභේදයක් බැවින් එය අප රට තුළ පැතිර යාම වළක්වා ගැනීමට ගුවන්තොටුපොල වරාය වැනි ස්ථාන වඩාත් සුපරික්ෂාකාරීව කටයුතු කල යුතු බවටයි වෛද්‍ය පද්මා ගුණරත්න පෙන්වා දෙන්නේ.\nඑමෙන්ම ධීවර කර්මාන්තයේ නිරත වන්නන් විශේෂයෙන්ම ඉන්දීය ධීවරයින් සමග සම්බන්ධ නොවී සිටීම තුළින් ද මෙම වෛරසය රට තුළට ඇතුළුවීම වළක්වා ගත හැකි බවට ඇය සඳහන් කළා.",
       "URL": "https://www.hirunews.lk/274344/ඉන්දීය-ඩෙල්ටා-කොවිඩ්-ප්‍රභේදය-ධීවරයින්-අතර-පැතිර-යාමේ-අවදානමක්-විශේෂඥ-වෛද්‍ය-පද්මා-ගුණරත්න-අනතුරු-අඟවයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1884"
}