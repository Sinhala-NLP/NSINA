{
       "Source": "hirunews",
       "Timestamp": "Monday, 26 June 2023 - 7:18",
       "Headline": "නිවසක් සෝදිසියට ගිය පොලිසියට ගුටි බැට ප්‍රහාරයක්",
       "News Content": "මන්නාරම, පුදුකුඩුඉරිප්පු ප්‍රදේශයේ පිහිටි නිවසක් සෝදිසි කිරීමට ගිය උයිලන්කුලම පොලිසියේ නිලධාරීන් කණ්ඩායමකට පියෙකු සහ පුතෙකු ඇතුළු කණ්ඩායමක් පොලු මුගුරුවලින් පහර දීම නිසා එම පොලිස් කණ්ඩායමේ සිටි නිලධාරීන් පස් දෙනකු තුවාල ලබා මන්නාරම දිසා රෝහලට ඇතුළත් කර ඇතැයි පොලිසිය පවසනවා.\nපුදුකුඩුඉරිප්පු ප්‍රදේශයේ නිවසක පුද්ගලයෙකු රඳවා තබා ගෙන ඔහුට පහරදෙන බවට ලැබුණු තොරතුරක් මත උයිලන්කුලම පොලිස් ස්ථානාධිපති පොලිස් පරීක්ෂක ජගත් කුමාර ඇතුළු පොලිස් කණ්ඩායමක් එම නිවස වටලා තිබෙනවා.\nඑම අවස්ථාවේ නිවසේ සිටි පියෙකු සහ පුතෙකු ඇතුළු කණ්ඩායමක් වැටලීම සිදු කළ පොලිස් නිලධාරීන්ට පොලු මුගුරුවලින් දිගට හරහට පහර දීම නිසා පොලිස් සැරයන්වරුන් දෙදෙනකු සහ පොලිස් කොස්තාපල්වරුන් තිදෙනකු තුවාල ලබා තිබෙනවා.\nපොලිස් නිලධාරීන් පස් දෙනකුට පහර දී තුවාල සිදු කර පළාගිය පිය පුතු දෙදෙනා ඇතුළු කණ්ඩායම අත්අඩංගුවට ගැනීමට පොලිස් විමර්ශන ක්‍රියාත්මකයි.",
       "URL": "https://www.hirunews.lk/339078/නිවසක්-සෝදිසියට-ගිය-පොලිසියට-ගුටි-බැට-ප්‍රහාරයක්",
       "Category": "Local News",
       "Parent URL": "https://www.hirunews.lk/local-news.php?pageID=237"
}