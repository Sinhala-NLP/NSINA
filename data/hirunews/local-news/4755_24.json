{
       "Source": "hirunews",
       "Timestamp": "Tuesday, 13 December 2016 - 13:18",
       "Headline": "ශ්‍රී පාදය වන්දනාවට අති විශාල බැතිමතුන් පිරිසක්",
       "News Content": "ශ්‍රී පාදය වන්දනා කිරීම සඳහා බැතිමතුන් විශාල පිරිසක් පැමිණෙමින් සිටින බව හිරු වාර්තාකරුවන් ප්‍රකාශ කළා.\n2016 - 2017 ශ්‍රී පාද වන්දනා සමය අද අයම ආරම්භ වුණේ පෙරහරින් වැඩම කළ සධාතුක කරඬුව, සමන් දේවා ප්‍රතිමාව සහ දේවාභරණ ශ්‍රී පාද මළුවේ තැන්පත් කිරීමෙන් අනතුරුවයි.\nදිවයිනේ විවිධ ප්‍රදේශවල සිට බැතිමතුන් විශාල පිරිසක් සිල් සමාදන්වීම සඳහා ශ්‍රීපාද මළුව වෙත පැමිණ සිටියා.\nමෙවර ශ්‍රී පාද වන්දනා සමයේදී පොලිතින් භාවිතය සම්පූර්ණයෙන්ම තහනම් කිරීමට පියවර ගෙන තිබෙනවා.\nඒ සඳහා බැතිමතුන් හට දිරා පත් වන විශේෂ බෑගයක් ලබාදීමටයි  සංවිධායක කමිටුව සැලසුම් කර ඇත්තේ.\nඑමෙන්ම නල්ලතන්නියේ සිට ශ්‍රී පාද මළුව දක්වා වන්දනාකරුවන් පිරිසක් රැගෙන එනු ලැබූ පොලිතින් සහ ප්ලාස්ටික් ජල බෝතල් ඉදිකටුපාන ප්‍රදේශයේදී මහජන සෞඛ්‍ය පරීක්ෂකවරුන් භාරයට ගෙන තිබෙනවා.\nශ්‍රී පාදස්ථානාධිපති ඌවවෙල්ලස්ස විශ්ව විද්‍යාලයේ කුලපති පූජ්‍ය බෙන්ගමුවේ ධම්මදින්න හිමියන් හිරු ප්‍රවෘත්ති අංශයට අදහස් දක්වමින්, බැතිමතුන්ගෙන් ඉල්ලා සිටියේ පරිසරය ආරක්ෂා කරමින් ශ්‍රී පාද වන්දනාවේ යෙදෙන ලෙසයි.",
       "URL": "https://www.hirunews.lk/149599/ශ්‍රී-පාදය-වන්දනාවට-අති-විශාල-බැතිමතුන්-පිරිසක්",
       "Category": "Local News",
       "Parent URL": "https://www.hirunews.lk/local-news.php?pageID=4755"
}