{
       "Source": "hirunews",
       "Timestamp": "Wednesday, 01 July 2020 - 16:51",
       "Headline": "භාණ්ඩ ප්‍රවාහන දුම්රියක් පීලි පනී - බදුල්ල රාත්‍රී තැපැල් දුම්රිය නානුඔය සිට කොළඹට (වීඩියෝ)",
       "News Content": "මහනුවර සිට බදුල්ල දක්වා ධාවනය වෙමින් තිබූ භාණ්ඩ ප්‍රවාහන දුම්රියක් අඹේවෙල සහ පට්ටිපොල අතරදී පීලි පැනීමට ලක්ව තිබෙනවා.\nමේ හේතුවෙන් එම මාර්ගයේ දුම්රිය ගමනාගමනයට ද බාධා මතුවී ඇති  බවයි අප වාර්තාකරුවන් සඳහන් කළේ.\nමෙම දුම්රියේ ඩීසල් ගැලුම් 5800ක් ප්‍රවාහනය කරමින් තිබූ ටැංකියක් මෙලෙස පීලි පැනීමට ලක්වී ඇති අතර ඒ හේතුවෙන් දුම්රිය මාර්ගයට මෙන්ම ටැංකියට ද දැඩි අලාභ හානි සිදුවී තිබෙනවා.\nඅනතුර හේතුවෙන් බදුල්ල සිට කොළඹ දක්වා ධාවනය වන දුම්රියන් සහ කොළඹ කොටුව සිට බදුල්ල දක්වා ධාවනය වන දුම්රියන් පීලි පැන ඇති දුම්රිය ඇති ස්ථානයට ගමන් කර අනතුරුව මගීන් දුම්රිය අතර මාරු කරවා ගමනාන්තයන්ට යැවීමට පියවර ගෙන තිබෙනවා.\nපීලි පැනීමට ලක්වූ ඉන්ධන ටැංකියේ ඇති ඩීසල් වෙනත් ටැංකියකට මාරු කර දුම්රිය පීලිගත කිරීමට නියමිතයි.\nඑමෙන්ම අද රාත්‍රී බදුල්ලේ සිට කොළඹ දක්වා ධාවනය වන තැපැල් දුම්රිය නානුඔය දුම්රිය ස්ථානයේ සිට ගමන් ආරම්භ කරන බව මධ්‍යම පළාත් දුම්රිය ප්‍රවාහන අධිකාරී නන්ද කරුණාරත්න සඳහන් කර තිබෙනවා.",
       "URL": "https://www.hirunews.lk/244422/භාණ්ඩ-ප්‍රවාහන-දුම්රියක්-පීලි-පනී-බදුල්ල-රාත්‍රී-තැපැල්-දුම්රිය-නානුඔය-සිට-කොළඹට-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2618"
}