{
       "Source": "hirunews",
       "Timestamp": "Monday, 13 February 2023 - 12:53",
       "Headline": "පාලමක් වෙනුවෙන් හීන දකින වැලිකන්දේ ගම්වැසියෝ (වීඩියෝ)",
       "News Content": "මෙරට සංවර්ධන ව්‍යාපෘති කඩිනමින් ආරම්භ කළ ද එහි අවසානයක් දැකීම සඳහා ජනතාවට වසර ගණන් බලා සිටීමට සිදුවන්නේ බොහෝ විට බලධාරීන්ගේ නිද්‍රාශීලී පිළිවෙත හේතුවෙන්.\nමේ, එලෙස වසර ගණනක් තිස්සේ පාලමක් වෙනුවෙන් තම ගම්මානයද දෙකඩ කරගනිමින් බලා සිටින ගම්වාසීන් පිරිසක් පිළිබඳ තොරතුරුයි.\nවැලිකන්ද, කාලිංගවිල ගම්මානයේ ඉදිකර තිබූ මෙම පාලම අලුත්වැඩියා කටයුතු සඳහා කඩා දමා ඇත්තේ මීට වසර 5කට පමණ ඉහතදීයි.\nමහවැලි අධිකාරිය මගින් පෞද්ගලික සමාගමක් වෙත අදාළ කොන්ත්‍රාත්තුව ලබා දී ඇති අතර මේ වනවිටත් පාලමෙහි වැඩකටයුතු අවසන් වී නොමැති වීමෙන් ගම්වාසීන් දැඩි අපහසුතාවට පත්ව තිබෙනවා.\nමෙම තත්ත්වය හමුවේ ගම්මානයේ වෙසෙන පවුල් 800 දෙකඩ වී අති බවටයි එම ගම්වැසියන් පෙන්වා දෙන්නේ.\nපාලම නිසි ලෙස සකසා නොදීම මෙන්ම ඒ හරහා කෘෂිකර්මාන්තයට අවශ්‍ය ජලය සපයාගත නොහැකි වීම හේතුවෙන් ප්‍රදේශයේ ජනතාව පත්ව ඇත්තේ දැඩි අර්බුදයකටයි.\nකඩිනමින් මේ පිළිබඳව අවධානය යොමුකර මෙම ගැටළුවට විසඳුම් ලබාදෙන ලෙස ගම්වාසීන් බලධාරීන්ගෙන් ඉල්ලා සිටිනවා.",
       "URL": "https://www.hirunews.lk/327303/පාලමක්-වෙනුවෙන්-හීන-දකින-වැලිකන්දේ-ගම්වැසියෝ-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=539"
}