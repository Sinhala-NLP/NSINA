{
       "Source": "hirunews",
       "Timestamp": "Saturday, 13 June 2020 - 12:55",
       "Headline": "නිදහස් චතුරශ්‍රයේදි වෙඩි තබාගෙන, මිය ගිය පුද්ගලයා ගැන සොයන්න විමර්ශන කණ්ඩායම් තුනක් (වීඩියෝ)",
       "News Content": "කොළඹ - නිදහස් චතුරස‍්‍රය ආසන්න භූමියේ තිබී මියගොස් සිටි පුද්ගලයා වෙඩි තබාගැනීම සඳහා උපයෝගී කරගත් පිස්තෝලය ඔහුට හිමිවූ ආකාරය පිළිබඳව විශේෂ පොලිස් කණ්ඩායම් තුනක් ඔස්සේ පරීක්ෂණ ක්‍රියාත්මක වනවා.\nපොලීසිය පැවසුවේ පොයින්ට් ටූ ටූ ඇරෙස්ටා වර්ගයේ කළු පැහැති අදාළ පිස්තෝලයේ අනුක්‍රමික අංකය ඔස්සේ අදාළ පරීක්ෂණ ක්‍රියාත්මක බවයි.\nමෙම පුද්ගලයා මියයාමට පෙර සිය සොහොයුරාට ලියා ඇති ලිපියේ සඳහන් වන්නේ එම පිස්තෝලය තමන් මිලදී ගත් බවයි.\nකෙසේ වෙතත් එය කවුරුන්ගෙන් මිලදී ගත්තේද? යන්න හෝ එය ඔහුට ලැබුණු ආකාරය සම්බන්ධයෙන් මෙහිදී විමර්ශන සිදුකරන බවයි පොලීසිය වැඩිදුරටත් සඳහන් කළේ.\nමේ අතර, හංවැල්ල - එලමලවල ප්‍රදේශයේදී ත්‍රිරෝද රථ රියදුරෙකුට වෙඩි තබා පලා යාමේ සිද්ධිය සම්බන්ධයෙන් හංවැල්ල පොලිසිය පරීක්ෂණ ආරම්භ කර තිබෙනවා.\nඊයේ (12) පස්වරුවේ යතුරුපැදිකරුවෙකු විසින් අදාළ වෙඩි තැබීම සිදුකර තිබූ අතර, ඊට හේතුව හෝ සැකකරු පිළිබඳ තොරතුරු මෙතෙක් අනාවරණ වී නැහැ.\nපොලීසිය පැවසුවේ තුවාල ලැබූ 34 හැවිරිදි අදාළ පුද්ගලයා අවිස්සාවේල්ල රෝහලේ ප්‍රතිකාර ලබන බවයි.",
       "URL": "https://www.hirunews.lk/242953/නිදහස්-චතුරශ්‍රයේදි-වෙඩි-තබාගෙන-මිය-ගිය-පුද්ගලයා-ගැන-සොයන්න-විමර්ශන-කණ්ඩායම්-තුනක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2662"
}