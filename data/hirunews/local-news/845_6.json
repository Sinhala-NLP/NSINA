{
       "Source": "hirunews",
       "Timestamp": "Sunday, 25 September 2022 - 16:12",
       "Headline": "බන්ධනාගාරයට ඔරොත්තු නොදෙන ලෙස රැඳවියන් ඉහළ ගොස් ඇතැයි අධිකරණ ඇමති කියයි",
       "News Content": "අධිකරණ පද්ධතිය තුළ විශාල නඩු සංඛ්‍යාවක් ගොඩ ගැසී ඇති ආකාරයටම බන්ධනාගාර දෙපාර්තමේන්තුවට ද ඔරොත්තු නොදෙන ලෙස රැඳවියන්ගෙන් පිරී ගොස් ඇතැයි අධිකරණ, අමාත්‍ය විජයදාස රාජපක්ෂ පවසනවා.\nමැගසින් බන්ධනාගාරය තුළ සිටින රැඳවියන්ගෙන් 87%ක් මත්ද්‍රව්‍ය සම්බන්ධ චෝදනා ලැබු අය බවයි අධිකරණ ඇමතිවරයා පෙන්වා දෙන්නේ.\nබන්ධනාගාර නියාමක පුහුණු පාඨමාලාව හදාරන ලද, නිලධාරීන් විසිරයාමේ උත්සවයකට අඟුණකොලපැලැස්ස බන්ධනාගාර ක්‍රිඩාංගණයේදී එක්වෙමින් ඔහු ම අදහස් පළ කළා.\nපුහුණු පාඨමාලාව සාර්ථකව හදාරන ලද නිලධාරීන් 195 දෙනෙකු විසිර යාම සිදු වු අතර, පිරිමි නිලධාරීන් 175 දෙනෙකු හා කාන්තා නිලධාරිණියන් 20 දෙනෙකු ඒ් අතර වනවා.\nමෙහිදී අදහස් පළ කළ අධිකරණ අමාත්‍යවරයා කියාසිටියේ අධිකරණ පද්ධතිය තුළ විශාල නඩු සංඛ්‍යාවක් ගොඩ ගැසී ඇති ආකාරයටම බන්ධනාගාර දෙපාර්තමේන්තුවට ද ඔරොත්තු නොදෙන ලෙස රැඳවියන්ගෙන් පිරී ගොස් ඇති බවයි.\nකොළඹ මැගසින් බන්ධනාගාරයේ සිටින රැදවියන් අතරින් 87%ක් මත්ද්‍රව්‍ය සම්බන්ධ චෝදනා ලැබුවන් වන අතර, එහි සිටින රැදවියන්ගෙන් 8%ක් සොරකම් කිරීම හේතුවෙන් චුදිතයින් වූ පුද්ගලයින් බව ඔහු පෙන්වා දෙනවා.\nඑසේ සොරකම් කිරීම හේතුවෙන් චෝදනා ලැබුවන්ගෙන් වැඩි පිරිසක් මත්ද්‍රව්‍ය සදහා ඇබ්බැහිවුවන් බවත්, මත්ද්‍රව්‍ය උවදුර සමස්ත රටටම විනාශ කර ඇති බව ද අධිකරණ අමාත්‍යවරයා ප්‍රකාශ කළා.\nමේ වන විට මෙරට බන්ධනාගාර තුළ රැදවියන් විසි හතර දහස ඉක්ම වූ රැඳවියන් සංඛ්‍යාවක් සිටින අතර ඉන් දහසය දහසක් චෝදනා ලැබුවන් හා අට දහසක් වැරදිකරුවන් වන බව ද විජයදාස රාජපක්ෂ කියාසිටියා.\nසිරකරුවෝද මනුෂ්‍යයෝය යනුවෙන් වැලිකඩ බන්ධනාගාර පුවරුවෙහි සදහන් කිරීම ප්‍රමාණවත් නොවන බැවින් එහි අර්ථය තේරුම්ගෙන කටයුතු කිරීම වැදගත් වන අතර, කිසියම් පුද්ගලයෙකු බන්ධනාගාර වු පසු ඔවුන් ආරක්ෂා කිරීම අවශ්‍ය පහසුකම් සැපයීම බන්ධනාගාර දෙපාර්තමේන්තුවේ වගකීමක් බව අමාත්‍යවරයා පෙන්වා දෙනවා.\nඒ සඳහා වු විධිමත් වැඩ පිළිවෙළක් බන්ධනාගාර දෙපාර්තමේන්තුව සතුව පවතින බවයි ඔහු කියාසිටියේ.\nආණ්ඩුක්‍රම ව්‍යවස්ථාවෙන් බලාපොරොත්තු වන අපේක්ෂාවන් ඉටු කිරීමට නීතිය හා සාමය ආරක්ෂා කිරීම සදහා බලය පැවරී ඇති ආයතන අව්‍යශ වන අතර, බන්ධනාගාර දෙපාර්තමේන්තුව, පොලිස් දෙපාර්තමේන්තුව වැනි ආයතන රටට ආදර්ශයක් වන ආකාරයට කටයුතු කළ යුතු බව ද අමාත්‍යවරයා සඳහන් කළා.\nනවක නිලධාරීන් ලෙස බන්ධනාගාර දෙපාර්තමේන්තුව සමග එක්වනු ලබන ආධුනික නිලධාරීන් සියලු දෙනා රාජ්‍ය සේවයේ වගකීම් නිසි පරිදි අවබෝධ කර ගනිමින් ගෞරවණිය සේවාවක් ලබා දෙනු ඇතැයි විශ්වාස කරන බවයි, අධිකරණ ඇමතිවරයා වැඩිදුරටත් සදහන් කළේ.",
       "URL": "https://www.hirunews.lk/316288/බන්ධනාගාරයට-ඔරොත්තු-නොදෙන-ලෙස-රැඳවියන්-ඉහළ-ගොස්-ඇතැයි-අධිකරණ-ඇමති-කියයි",
       "Category": "Local News",
       "Parent URL": "https://www.hirunews.lk/local-news.php?pageID=845"
}