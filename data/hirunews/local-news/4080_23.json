{
       "Source": "hirunews",
       "Timestamp": "Wednesday, 14 February 2018 - 7:46",
       "Headline": "දිනූ අපේක්ෂකයන් ලබන සතියේ ගැසට් කෙරේ",
       "News Content": "පළාත්පාලන මැතිවරණයෙන් ජයග්‍රහණය කළ අපේක්ෂකයන්ගේ නාමලේඛනය ලබන සතියේදී ගැසට් මගින් ප්‍රකාශයට පත් කිරීමට කටයුතු සිදුකරන බව මැතිවරණ කොමිසම පවසනවා.\nඑහි ජ්‍යෙෂ්ඨ ප්‍රකාශකයෙකු සඳහන් කළේ අදාළ නාමලේඛන සකස් කිරීමේ කටයුතු ඉදිරි දිනවලදී ආරම්භ කරන බවයි.\nමේ අතර සමානුපාතික ක්‍රමයට ලැබුණු  ආසනවලට සුදුසු මන්ත්‍රීවරුන් පත් කරගත යුතු බව පැෆ්රල් සංවිධානයේ  විධායක අධ්‍යක්ෂ රෝහණ හෙට්ටිආරච්චි කියා සිටියා.\nමේ අතර, මෙවර තේරී පත්වූ මන්ත්‍රීවරුන්ට සාපේක්ෂව පළාත්පාලන ආයතනවල පවතින ඉඩකඩ නිර්මාණය කරගැනීම සඳහා ඊට අදාළ උපදෙස් පළාත් සභාවලට ලබාදී ඇති බව පළාත් සභා සහ පළාත්පාලන අමාත්‍යාංශයේ ලේකම් කමල් පද්මසිරි ප්‍රකාශ කළා.\nඔහු සඳහන් කළේ මේ වනවිටත් ඊට සුදුසු ස්ථාන පළාත් සභා විසින් නිර්මාණය කර ඇති බවයි.\nතේරී පත්වූ මන්ත්‍රීවරුන් අනුව රැස්වීම් පැවැත්වීම සඳහා පවතින ඉඩකඩ ප්‍රමාණවත් නොවන බවට නිරීක්ෂකයින් පසුගියදා ප්‍රකාශ කළා.",
       "URL": "https://www.hirunews.lk/183602/දිනූ-අපේක්ෂකයන්-ලබන-සතියේ-ගැසට්-කෙරේ",
       "Category": "Local News",
       "Parent URL": "https://www.hirunews.lk/local-news.php?pageID=4080"
}