{
       "Source": "hirunews",
       "Timestamp": "Thursday, 20 October 2022 - 17:46",
       "Headline": "නිසි අධ්‍යාපනයක්, රැකියාවක් හෝ කිසිදු පුහුණුවක් නොමැති තරුණ පිරිස ලක්ෂ 8ක් බව අනාවරණය වෙයි",
       "News Content": "මෙරට ව්‍යවසායකත්වය සදහා පවතින බාධක ඉවත්කොට නව ප්‍රතිපත්තිමය රාමුවක් කඩිනමින් සැකසීම සදහා සියලු අදාළ ආයතන සම්බන්ධීකරණයෙන් සති දෙකක් තුළ මූලික සාකච්ඡාවක් සංවිධානය කරන ලෙස ප්‍රතිපත්ති සම්පාදනය කිරීමේදී ප්‍රමුඛතා හඳුනා ගැනීම පිළිබඳ ජාතික සභා අනු කමිටුවේ සභාපති පාර්ලිමේන්තු මන්ත්‍රී නාමල් රාජපක්ෂ ඊයේ (19) මිනිස් බල හා රැකී රක්ෂා දෙපාර්තමේන්තුවේ අධ්‍යක්ෂ ජනරාල් අනූෂා ගෝකුල මහත්මියට උපදෙස් ලබා දී තිබෙනවා.\nව්‍යවසායක් මෙරට ආරම්භ කිරීම මේවන සංකීර්ණ ක්‍රියාවලියක් වී ඇති බැවින් දියුණු රටවල මෙන් එය ඉතා සරල සහ පහසු කාර්යක් ලෙස සකස් වීමට ප්‍රතිපත්තිමය රාමුවක් සකස් විය යුතු බවයි අනුකමිටුවේදී අවධාරණය කෙරුණේ.\nප්‍රාදේශීය ලේකම් සහ දිස්ත්‍රික් ලේකම් කාර්යාල සහ අදාළ ආයතන සම්බන්ධීකරණයෙන් මෙම ක්‍රියාවලිය වඩාත් පහසුවෙන් කාර්යක්ෂමව සිදු කිරීමට අවශ්‍ය නෛතික සහ ප්‍රතිපත්තිමය වෙනස්කම් මීළග කමිටු රැස්වීමේදී සාකච්ඡාකොට තීරණය කිරීමට ද අනුකමිටුවේ එකඟත්වය පළවී තිබෙනවා.\nව්‍යවසායකත්වය හා ආයෝජන දිරිමත් කිරීම සම්බන්ධ ජාතික ප්‍රතිපත්ති සම්පාදනය කිරීම පිළිබද සාකච්ඡා කිරීම සදහා මිනිස් බල හා රැකී රක්ෂා දෙපාර්තමේන්තුව හා නීතිපති දෙපාර්තමේන්තුවේ නිලධාරීන් කෙටි,මධ්‍යම හා දිගුකාලීන ප්‍රතිපත්ති සම්පාදනය කිරීමේදී ප්‍රමුඛතා හඳුනා ගැනීම පිළිබඳ ජාතික සභා අනු කමිටුවට ඊයේ (19) කැදවා තිබූ අවස්ථාවේදී මෙම නිර්දේශ ලබා දෙනු ලැබුවා.\nව්‍යවසායකත්වය ඇතුළු වෘත්තිය මාර්ගෝපදේශනය මෙරට සිසු දරු දැරියන්ට හිමිවිය යුතු අයිතියක් බැවින් මෙරට පාසැල් අධ්‍යාපන පද්ධතියට එය ඇතුළත් වන ලෙස අධ්‍යාපන ප්‍රතිපත්තීන් වෙනස් විය යුතු බවයි මිනිස් බල හා රැකී රක්ෂා දෙපාර්තමේන්තුවේ අධ්‍යක්ෂ ජනරාල් අනූෂා ගෝකුල මහත්මිය මෙහිදී පෙන්වා දුන්නේ.\nමෑතකදී කරන ලද සමීක්ෂණයකට අනුව මෙරට අධ්‍යාපනය, රැකියාවක් හෝ කිසිදු පුහුණුවක් නොමැති තරුණ පිරිස ( Not in Employment, Education, Training / NEET) ලක්ෂ 8කට ආසන්න බවත් වෘත්තීය අරමුණක්ද නොමැති ඔවුන්ට ව්‍යවසායකත්වය ඇතුලු වෘත්තීය මගපෙන්වීමක් අත්‍යවශ්‍ය බවත් ඇය සඳහන් කළා.\nවිශේෂයෙන්ම දියුණුවට පත්වූ ව්‍යවසායකයන් පිළිබද චරිතාපදාන ආදියද මෙරට අධ්‍යාපන විෂය නිර්දේශයන්ට ඇතුළත් විය යුතු බවත් පාසැල් අවධියේ සිටම සාම්ප්‍රදායික රැකියාවන්ගෙන් ඔබ්බට ගිය නව වෘත්තීය අවස්ථා සහ ව්‍යවසායකත්වය පිළිබද දරුවන් දැනුවත් කළ යුතු බවටත් කමිටුවේදී සාකච්ඡා වී තිබෙනවා.\nමේ අනුව 9 ශ්‍රේණියේ සිට හෝ තමන්ගේ හැකියාව සහ කැමැත්ත මත අදාළ වෘත්තිය ක්ෂේත්‍රයක් තෝරා ගැනීම පිණිස නිසි මගපෙන්වීම සදහා අධ්‍යාපන ප්‍රතිපත්තීන් සකස් විය යුතු අතර ඊට අදාළ යෝජනා අධ්‍යාපන අමාත්‍යාංශය ඉදිරිපත් කර ප්‍රතිපත්ති සකස් කරන ලෙසටයි කමිටුව විසින් උපදෙස් ලබා දී ඇත්තේ.\nඅමාත්‍ය නසීර් අහමඩ්, පාර්ලිමේන්තු මන්ත්‍රීවරුන් වන පවිත්‍රා වන්නිආරච්චි, සාගර කාරියවසම්, වජිර අබේවර්ධන, අලි සබ්‍රි රහීම් ද මෙම අවස්ථාවට එක්ව සිටියා.\nමේ අතර විදුලිබල සහ බලශක්ති ක්ෂේත්‍රයට අදාළව නව ප්‍රතිපත්ති සම්පාදනය කිරීම පිළිබදව ද සාකච්ඡාවක් අද පැවැත්වුණා.\nමෙම සාකච්ඡාවට විදුලිබල සහ බලශක්ති අමාත්‍ය කංචන විජේසේකර, රාජ්‍ය අමාත්‍ය ඩි.වී චානක, පාර්ලිමේන්තු මන්ත්‍රීවරුන් වන ජොන්ස්ටන් ප්‍රනාන්දු, පවිත්‍රා වන්නිආරච්චි, සාගර කාරියවසම්, විදුලිබල අමාත්‍යාංශ ලේකම් මාපා පතිරණ ඇතුළු පිරිසක් එක්ව සිටියා.\nප්‍රසම්පාදන ක්‍රියාවලිය කඩිනම් කිරීමේ අවශ්‍යතාව ඇතුළු විදුලිබල සහ බලශක්ති ක්ෂේත්‍රයේ අදාළ ආයතනවල කාර්යක්ෂමතාව වැඩිදියුණු කිරීමට අදාළව සිදුවිය යුතු ප්‍රතිපත්තිමය වෙනස්කම් පිළිබඳව මූලික කරුණු මෙහිදී සාකච්ඡාවට ලක්වුණා.",
       "URL": "https://www.hirunews.lk/318403/නිසි-අධ්‍යාපනයක්-රැකියාවක්-හෝ-කිසිදු-පුහුණුවක්-නොමැති-තරුණ-පිරිස-ලක්ෂ-8ක්-බව-අනාවරණය-වෙයි",
       "Category": "Local News",
       "Parent URL": "https://www.hirunews.lk/local-news.php?pageID=789"
}