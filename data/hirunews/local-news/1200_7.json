{
       "Source": "hirunews",
       "Timestamp": "Saturday, 30 April 2022 - 15:14",
       "Headline": "අස්ගිරි මහ නාහිමියන්ගේ අත්සන ගැන නිවේදනයක්",
       "News Content": "ත්‍රෛනිකායික මහ නාහිමිවරුන් විසින් පසුගිය 20 වනදා ජනාධිපති ගෝඨාභය රාජපක්ෂ වෙත යොමු කළ ලිපියට අස්ගිරි මහ නාහිමියන් විසින් තම අත්සන තබා ඇත්තේ කැමැත්තෙන් ම බවට අස්ගිරි මහා විහාරය අවධාරණය කරනවා.\nඅස්ගිරි පාර්ශවයේ අතිපූජ්‍ය මහ නාහිමියන්ගේ අත්සන සම්බන්ධයෙන් සමාජයේ පැන නැගී ඇති මතවාදයක් පිළිබඳ මහනාහිමියන්ගේ පෞද්ගලික ලේකම් වන ආචාර්ය මුරුද්දෙණියේ ධම්මරතන හිමියන් විසින් පැහැදිළි කිරීමක් සිදුකරමිනුයි මේබව සඳහන් කර ඇත්තේ.\nඑමෙන්ම ඒ සම්බන්ධයෙන් යම් පුද්ගලයෙකු විසින් රාජ්‍ය බුද්ධි සේවාවට පැමිණිල්ලක් කර ඇතැයිද අස්ගිරි මහා විහාරය සදහන් කළා.\nමාධ්‍ය තුල සාකච්ඡාවන මෙම කරුණ සම්බන්ධයෙන් කිසිවෙක් අතිපූජ්‍ය මහ නාහිමියන්ගේ කාර්යාලයෙන් කිසිදු විමසීමක් කර නැතැයිද අදාල නිවේදනයේ සදහන්.\nසත්‍ය අසත්‍යාවය නිසි පරිදි විමසීමකින් තොරව එවැනි කරුණු සමාජගත කිරීම බරපතල වරදක් බවයි අස්ගිරි මහ විහාරය පෙන්වා දෙන්නේ.\nවර්තමානයේ රටේ පැණනැගි ඇති සමාජ, ආර්ථීක හා දේශපාලන අර්බුදය වහා සහනය කිරීම සදහා අවශ්‍ය උපදේශ ලබාදෙමිනුයි පසුගියදා අදාළ ලිපිය ත්‍රෛනිකායික මහා නා හිමිවරුන්ගේ අත්සන් සහිතව ජනාධිපතිවරයා වෙත යොමුකර තිබුණේ.",
       "URL": "https://www.hirunews.lk/303185/අස්ගිරි-මහ-නාහිමියන්ගේ-අත්සන-ගැන-නිවේදනයක්",
       "Category": "Local News",
       "Parent URL": "https://www.hirunews.lk/local-news.php?pageID=1200"
}