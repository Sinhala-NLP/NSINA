{
       "Source": "hirunews",
       "Timestamp": "Thursday, 04 August 2022 - 19:55",
       "Headline": "ජනපති මන්දිරයට ඇතුලු වූ දෙදෙනාට ඇප - කොස්වත්තේ මහනාම හිමි හෙට දක්වා රිමාන්ඩ්",
       "News Content": "පසුගිය 9 වැනිදා කොටුව ජනාධිපති මන්දිරයට ඇතුළු වීමේ චෝදනා මත අත්අඩංගුවට ගත් ලංකා බැංකු සේවක සංගමයේ ලේකම්වරයා සහ හිටපු සභාපතිවරයා ඇප මත නිදහස් කර තිබෙනවා.\nකොළඹ කොටුව මහේස්ත්‍රාත් හමුවට ඉදිරිපත් කිරීමෙන් අනතුරුවයි මෙම නියෝගය ලබාදුන්නේ.\nමෙම සැකකරුවන් අත්අඩංගුවට ගැනුනේ රද්දොළුගම සහ කඩවත ප්‍රදේශවලදීයි.\nකොළඹ මධ්‍යම කොට්ඨාස අපරාධ විමර්ශන ඒකකය විසන් මෙම සැකකරුවන් දෙදෙනා අධිකරණයට ඉදිරිපත් කර තිබුණා.\nමේ අතර කිරුළපන පොලිසිය විසින් අත්අඩංගුවට ගත් ගාලු මුවදොර අරගලයේ සාමාජිකයෙකු වූ පූජ්‍ය කොස්වත්තේ මහනාම හිමියන් කොටුව මහේස්ත්‍රාත්වරයා වෙත ඉදිරිපත් කිරීමෙන් පසු හෙට (05) දක්වා රක්ෂිත බන්ධනාගාර ගතකර තිබෙනවා.\nමේ අතර ලංකා ගුරු සංගමයේ ප්‍රධාන ලේකම් ජෝශප් ස්ටාලින් ලබන 12 වනදා දක්වා රක්ෂිත බන්ධනාගාර ගතකර තිබෙනවා.\nඔහු කොළඹ කොටුව මහේස්ත්‍රාත් හමුවට ඉදිරිපත් කිරීමෙන් අනතුරුවයි මෙම නියෝගය ලබාදී ඇත්තේ.\nඊයේ (03) මොහු අත්අඩංගුවට ගෙන ඇත්තේ, පසුගිය මැයි 28 වන දා ලංකා බැංකු මාවතේ පැවති විරෝධතාවක් අතරතුර අධිකරණ නියෝග කඩ කිරීම සම්බන්ධයෙන්.\nමේ අතර අත්අඩංගුවට ගෙන රක්ෂිත බන්ධනාගාර ගත කර සිටි සමාජ ක්‍රියාකාරිකයෙකු වන පැතුම් කර්නර් ඇපමත මුදාහරින ලෙස කොළඹ අතිරේක මහේස්ත්‍රාත් හර්ෂණ කැකුණවල අද නියෝග කළා.\nඒ අනුව සැකකරු රුපියල් ලක්ෂ 10 බැගින් වූ ශරීර ඇප දෙකක් මත මුදා හැරීමටයි අතිරේක මහෙස්ත්‍රාත්වරයා නියෝග කළේ. එමෙන්ම, සැකකරුට විදෙස් ගමන් තහනමක් පැනවීමටද කටයුතු කර තිබෙනවා.\nඔහු අද හඳුනාගැනීමේ පෙරෙට්ටුවක් සඳහා ඉදිරිපත් කළ අතර එහිදී සාක්ෂිකාර හමුදා සෙබලෙකු විසින් සැකකරු හඳුනාගත් බව ද කොළඹ අපරාධ කොට්ඨාශය අධිකරණයට වාර්තා කළා.\nඉකුත් 13 වනදා පාර්ලිමේන්තුවට පිවිසෙන පොල්දූව මංසන්ධියේ ඇතිවූ කලහකාරී සිද්ධිය සම්බන්ධයෙන් පැතුම් කර්නර් පසුගිය 28 වනදා අත්අඩංගුවට ගත්තා.\nමෙම සැකකරුට එල්ල වී තිබෙන චෝදනා සියල්ල ඇප දිය හැකි වැරදි හෙයින් ඔහු ඇප මත මුදා හරින ලෙස සැකකරු වෙනුවෙන් පෙනී සිටි ජනාධිපති නීතිඥ රියන්සි අර්සකුලරත්න අධිකරණයෙන් ඉල්ලා සිටියා. එහෙත් ඊට කොළඹ අපරාධ කොට්ඨාසයේ නිලධාරීන් දැඩි විරෝධය පළ කළා.\nකොළඹ අපරාධ කොට්ඨාසය අධිකරණයට දැනුම් දුන්නේ සිද්ධිය වූ දා යුධ හමුදා භටයකු සතුව තිබූ අදාළ ගිනි අවිය මෙම සැකකරු විසින් පැහැර ගත් බවට එම යුද හමුදා භටයා විසින් හඳුනාගෙන ඇති බවයි.\nදින 10 කින් පමණ පසුව ආරක්ෂක අංශ විසින් එම ගිනි අවිය සොයාගෙන ඇතැයි කී පොලිසිය තුවක්කු සංශෝධන පනත යටතේ ආරක්ෂක අංශ විසින් එය සොයාගන්නා තුරු අදාළ ගිනි අවියේ ස්වාමිත්වය මෙම සැකකරු වෙත පැවරෙන බවත් පෙන්වා දුන්නා. කරුණු සලකා බැලු මහේස්ත්‍රාවරයා වැඩිදුර නඩු විභාගය මේ මස 23 වනදා දක්වා කල් තැබුවා.\nමේ අතර, ගාලුමුවදොර අරගල භූමියේ සිටි පිරිස් තාවකාලිකව ඉදිකර තිබූ කූඩාරම් කිහිපයක් ඉවත් කරගෙන ඇති බවට ද වාර්තා වනවා.\nඒ හෙට පස්වරු 5 ට පෙර අරගල භූමියෙන් ඉවත් වන ලෙසට පොලීසිය ඊයේ කළ දැනුම්දීමකට අනුවයි.\nකෙසේ වෙතත්, එම ඉල්ලීම බල රහිත කරන්නැයි ඉල්ලා පෙත්සම් 04 ක් අභියාචනාධිකරණයට ඉදිරිපත් කර තිබෙනවා. අද පෙරවරුවේ මෙම පෙත්සම් ඉදිරිපත් කරනු ලැබුවේ එම සිද්ධියෙන් අගතියට පත් පුද්ගලයන් 4 දෙනෙකු විසින්.\nමේ අතර, අරලියගහ මන්දිරයට අරගලකරුවන් ඇතුළුවීමෙන් සිදුවූ හානි පිළිබඳව සහ හානි වූ භාණ්ඩවල වටිනාකමට අදාළ තක්සේරු වාර්තාවක් 08 වැනිදා කොල්ලුපිටිය පොලිසිය වෙත ඉදිරිපත් කරන ලෙසට අධිකරණය අරලියගහ මන්දිරයේ පාලක ලේකම්වරයාට නියෝග කළා.\nමේ අතර, රක්ෂිත බන්ධනාගාරගත කර සිටි ධනීෂ් අලී නැමති සැකකරු නව මැගසින් බන්ධනාගාරයේ රඳවා සිටියදී භාවිත කළ ජංගම දුරකතනයක් සොයාගෙන තිබෙනවා.\nඒ අනුව සැකකරු අද බන්ධනාගාර විනිශ්චය මණ්ඩලය වෙත ඉදිරිපත් කර ඇති අතර, සැකකරු එම චෝදනාවට කොළඹ අති‍‍රේක දිසා විනිසුරුවරයා ඉදිරියේ වරද පිලිගැනීමෙන් අනතුරුව දින 14 ක සිරදඬුවමක් නියම කෙරුණා. පසුව ඔහු වැලිකඩ බන්ධනාගාරයට මාරු කළ බවයි බන්ධනාගාර මාධ්‍ය ප්‍රකාශක, චන්දන ඒකනායක කියා සිටියේ.",
       "URL": "https://www.hirunews.lk/311909/ජනපති-මන්දිරයට-ඇතුලු-වූ-දෙදෙනාට-ඇප-කොස්වත්තේ-මහනාම-හිමි-හෙට-දක්වා-රිමාන්ඩ්",
       "Category": "Local News",
       "Parent URL": "https://www.hirunews.lk/local-news.php?pageID=965"
}