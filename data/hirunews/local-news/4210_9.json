{
       "Source": "hirunews",
       "Timestamp": "Monday, 20 November 2017 - 7:12",
       "Headline": "ගිංතොට කලාප තුනකට වෙන් කෙරේ - ආරක්ෂාව තවදුරටත්",
       "News Content": "ගාල්ල - ගිංතොට ප්‍රදේශය කලාප 3 කට වෙන් කොට සහකාර පොලිස් අධිකාරිවරුන් තුන් දෙනෙකු යටතේ ආරක්ෂාව ලබාදීමට තීරණය කර ඇති බව පොලිස් මාධ්‍ය ප්‍රකාශක පොලිස් අධිකාරි රුවන් ගුණසේකර සදහන් කළා.\nහිරු ප්‍රවෘත්ති අංශය කළ විමසීමකදී ඔහු කියා සිටියේ තවත් ජ්‍යෙෂ්ඨ පොලිස් නිලධාරීන් කිහිපදෙනෙකු එහි අධීක්ෂණ කටයුතු සදහා පත් කර ඇති බවයි.\nමේ වන විට ගිංතොට ප්‍රදේශයේ තත්ත්වය සාමකාමී වුව ද තවදුරටත් එහි ආරක්ෂාව සඳහා පොලිස් විශේෂ කාර්ය බලකාය, ත්‍රිවිධ හමුදාව සහ පොලීසිය යොදවා තිබෙනවා.\nමේ අතර, ගිංතොට ප්‍රදේශයේ තත්ත්වය නිරීක්ෂණය කිරීම සඳහා අග්‍රාමාත්‍ය රනිල් වික්‍රමසිංහ ඇතුළු අමාත්‍යවරුන් කිහිපදෙනෙකු ඊයේ එහි ගොස් තිබුණා.\nඑහිදී අග්‍රාමාත්‍යවරයා සඳහන් කළේ ප්‍රචණ්ඩත්වය සහ කලහකාරී සිද්ධීන් ඇති කරන ඕනෑම පුද්ගලයෙකුට එරෙහිව තරාතිරම නොබලා නීතිය ක්‍රියාත්මක කරන බවයි.\nඇති වූ නොසන්සුන්කාරී තත්ත්වය සම්බන්ධයෙන් නිවසටම පැමිණ පැමිණිලි සටහන් කර ගැනීමේ ක්‍රමවේදයක් සකස් කර ඇති බවයි අග්‍රාමාත්‍යවරයා එහිදී ජනතාව වෙත දැනුම් දුන්නේ.\nගිංතොට ප්‍රදේශයේ ඇතිවූ නොසන්සුන්කාරී තත්ත්වයෙන් පසු පුද්ගලයන් 22 දෙනෙකු අත්අඩංගුවට ගෙන ඇති අතර ඉන් 3 දෙනෙකු අද දක්වාත් තවත් 19 දෙනෙකු මේ මස 30 වන දා දක්වාත් රක්ෂිත බන්ධනාගාරගතවයි පසුවන්නේ.\nමීට අමතරව ඇතිවූ ගැටුම් හේතුවෙන් පුද්ගලයින් 7 දෙනෙකු තුවාල ලබා රෝහල් ගතකර කෙරුණා.",
       "URL": "https://www.hirunews.lk/176431/ගිංතොට-කලාප-තුනකට-වෙන්-කෙරේ-ආරක්ෂාව-තවදුරටත්",
       "Category": "Local News",
       "Parent URL": "https://www.hirunews.lk/local-news.php?pageID=4210"
}