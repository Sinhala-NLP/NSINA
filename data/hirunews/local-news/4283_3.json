{
       "Source": "hirunews",
       "Timestamp": "Sunday, 08 October 2017 - 13:18",
       "Headline": "සේවක වැටුප් නොගෙවූ බහරේන් නෞකාවක් කොළඹ වරායේ රඳවාගනී",
       "News Content": "සේවක වැටුප් නොගෙවූ බහරේන් සමාගමකට අයත් නෞකාවක් මේ වනවිට කොළඹ වරායේ රඳවා තිබෙනවා.\nඒ, එම නෞකාවේ සේවය කරන සේවකයන්ට වැටුප් නොගෙවීම සම්බන්ධයෙන් එම සේවකයන් විසින් මෙරට අධිකරණයේ පැවරූ නඩුවක් හේතුවෙන්.\nමෙම නෞකාව පසුගිය ජූනි මාසයේදී මෙරටට පැමිණි අතර, පසුව එය කාර්මික දෝෂයකට ලක්වුණා. එම හේතුව නිසා නැව යළි යාත්‍රා කිරීම ප්‍රමාද වූ අතර එම කාලසීමාව තුළ නැවෙහි සේවය කළ ඉන්දියානු සහ මියන්මාර සේවකයන් 14 දෙනෙකු තමන්ට වැටුප් නොගෙවූ බව පවසමින් මෙරට මහාධිකරණයේ නඩු පවරා තිබෙනවා.\nජාත්‍යන්තර නීතියට අනුව කිසියම් නෞකාවක සේවකයන්ට යම් ගැටළුවකදී නැව නැංගුරම් ලා ඇති රටෙහි අධිකරණයේ ආවරණය ලබාගැනීමට හැකියාව පවතිනවා.\nඑම නඩුව විභාග වෙමින් පැවතීම හේතුවෙන් නෞකාව තවමත් නිදහස් කර නොමැති බවයි කොළඹ වරායේ ජ්‍යෙෂ්ඨ නිලධාරියෙකු කියා සිටියේ.\nසනාඞ් නැමති මෙම නෞකාව බහරේන් සමාගමකට අයත් එකක් වන අතර, මේ වනතුරුත් නැවේ හිමිකාර සමාගම සේවක වැටුප් ගෙවීමට කටයුතු කර නොමැති බවයි වාර්තාවන්නේ.",
       "URL": "https://www.hirunews.lk/172906/සේවක-වැටුප්-නොගෙවූ-බහරේන්-නෞකාවක්-කොළඹ-වරායේ-රඳවාගනී",
       "Category": "Local News",
       "Parent URL": "https://www.hirunews.lk/local-news.php?pageID=4283"
}