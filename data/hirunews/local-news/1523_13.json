{
       "Source": "hirunews",
       "Timestamp": "Thursday, 02 December 2021 - 8:37",
       "Headline": "දිමුත් කරුණාරත්න ටෙස්ට් පිතිකරණ ලැයිස්තුවේ හත් වැනි තැනට පැමිණෙයි",
       "News Content": "ශ්‍රී ලංකාව හා බටහිර ඉන්දීය කොදෙව් කණ්ඩායම අතර ගාලු ක්‍රීඩාංගණයේ පැවැත්වෙන ටෙස්ට් තරගාවලියේ දෙවැනි තරගය මේ වෙනවිට පැවැත්වෙනවා.\nඑහි පළමු තරගය ශ්‍රී ලංකාව ජයග්‍රහණය කළේ ගෞරවාන්විත ලෙසින්.\nපළමු තරගයේ පළමු ඉනිමේ සිට ම විශිෂ්ට දක්ෂතා දැක්වීමට ශ්‍රී ලංකා ටෙස්ට් ක්‍රිකට් නායක දිමුත් කරුණාරත්න සමත් වුණා.\nඑහි දී දිමුත් කරුණාරත්න පළමු තරගයේ පළමු ඉනිමේ දී සිය ටෙස්ට් ක්‍රිකට් දිවියේ 13 වැනි ශතකය වාර්තා කළේ, ශ්‍රී ලංකා ඉනිමට ප්‍රබල සවියක් වෙමින්.\nදෙවැනි ඉනිමේ ද අර්ධ ශතකයක් ලබා ගත් දිමුත් කරුණාරත්න තරගයේ වීරයා සම්මානය ද සමඟින් ශ්‍රී ලංකා පිල ජයග්‍රහණය කරා මෙහෙය වූවා.\nදෙවැනි තරගයේ පළමු ඉනිමේ දී අර්ධ ශතකය පෙනි පෙනී ඔහු දැවී ගියේ, පිට පිට ඉනිම් අටක දී අර්ධ ශතක වාර්තා කළ ලොව අට වැනි පිතිකරුවා වීමේ වාර්තාව අහිමි කරගනිමින්.\nකෙසේ වෙතත් ඊයේ (01) අන්තර්ජාතික ටෙස්ට් පිතිකරණ ලැයිස්තුව යාවත්කාලීන කර තිබුණු අතර, 11 වැනි ස්ථානයේ සිටි දිමුත් කරුණාරත්න, 7 වැනි ස්ථානය දක්වා ඉදිරියට පැමිණ තිබුණා.\nඒ ශ්‍රේණිගත ලකුණු 772ක් ලබා ගනිමින්.\nශ්‍රේණිගත කිරීම්වල පිළිවෙළින් ජෝ රූට්, ස්ටීව් ස්මිත් හා කේන් විලියම්සන් පළමු, දෙවැනි හා තෙවැනි ස්ථාන හිමිකරගෙන තිබෙනවා.\nලැයිස්තුවේ හය වැනි ස්ථානයේ පසු වෙන ඉන්දීය නායක විරාට් කෝලි හා දිමුත් අතර පවතින්නේ, ප්‍රසාද ලකුණු 3ක වෙනසක්.\nඉදිරි තරගවලදීත් විශිෂ්ට දක්ෂතා දක්වා, පිතිකරණ ලැයිස්තුවේ ඉහළට ම පැමිණීමට දිමුත්ට හැකි වෙතැ යි ශ්‍රී ලංකා ක්‍රිකට් ලෝලින් නොතිත් ආශාවකින් බලා සිටිනවා.",
       "URL": "https://www.hirunews.lk/289784/දිමුත්-කරුණාරත්න-ටෙස්ට්-පිතිකරණ-ලැයිස්තුවේ-හත්-වැනි-තැනට-පැමිණෙයි",
       "Category": "Local News",
       "Parent URL": "https://www.hirunews.lk/local-news.php?pageID=1523"
}