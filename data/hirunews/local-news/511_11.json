{
       "Source": "hirunews",
       "Timestamp": "Sunday, 26 February 2023 - 15:26",
       "Headline": "කිවියන් සමග එක්දින හා T20 සටනට චමීර - කුසල්ටත් වරම්",
       "News Content": "නවසීලන්තය සමඟ පැවැත්වෙන තරග 3කින් සමන්විත එක්දින සහ පන්දුවාර 20 ක්‍රිකට් තරගාවලියට සහභාගි වන ශ්‍රී ලංකා එක්දින සහ පන්දුවාර 20 සංචිතයන් මේ වන විට (26) නම් කර තිබෙනවා.\nක්‍රිකට් අභ්‍යන්තර ආරංචි මාර්ග මඟින් වාර්තා වන්නේ 21 දෙනෙකුගෙන් සමන්විත මෙම සංචිතය සඳහා ආබාධයන්ට ගොදුරුව ක්‍රිකට් පිටියෙන් ඉවත්ව මේ වනවිට පූර්ණ සුවය ලබා සිටින දුෂ්මන්ත චමීර එක්දින සහ පන්දුවාර 20 සංචිතයටත් සහ කුසල් ජනිත් පෙරේරා පන්දුවාර 20 සංචිතයටත් පමණක් ඇතුළත් කර ඇති බවටයි.\nමීට අමතරව ඇන්ජලෝ මැතිව්ස් ද යළි ශ්‍රී ලංකා එක්දින සංචිතයට කැඳවා තිබීම කැපී පෙනෙනවා.\nඒ අනුව නවසීලන්ත එක්දින සහ පන්දුවාර 20 තරගාවලියට එක්විය හැකි ශ්‍රී ලංකා සංචිතය වන්නේ පැතුම් නිස්සංක, කුසල් මෙන්ඩිස්, ධනංජය ද සිල්වා, චරිත් අසලංක, දසුන් ශානක, නුවනිඳු ප්‍රනාන්දු, සධීර සමරවික්‍රම,වනිඳු හසරංග,දුනිත් වෙල්ලාලගේ,මහීෂ් තීක්ෂණ,කසුන් රාජිත,ලහිරු කුමාර,ඩිල්ශාන් මධුශංක, චාමික කරුණාරත්න සහ දුෂ්මන්ත චමීරයි.\nමීට අමතරව ඇන්ජලෝ මැතිව්ස්,සහන් ආරච්චිගේසහ ප්‍රමෝද් මදුෂාන් එක්දින සංචිතයටත් , කුසල් ජනිත් පෙරේරා,ලසිත් කෘස්පුල්ලේ සහ මතිෂ පතිරණ පන්දුවාර 20 සංචිතයට පමණක් ඇතුළත් කර තිබෙනවා.\nකෙසේ වෙතත් ශ්‍රී ලංකා එක්දින සහ පන්දුවාර 20 සංචිතයන් මෙතෙක් නිල වශයෙන් ශ්‍රී ලංකා ක්‍රිකට් ආයතනය විසින් ප්‍රකාශ කර නැහැ.\nමේ අතර තරග 2කින් සමන්විත ටෙස්ට් ක්‍රිකට් තරගාවලිය සඳහා සහභාගිවන ශ්‍රී ලංකා ටෙස්ට් කණ්ඩායම අද රාත්‍රියේ නවසීලන්තය බලා පිටත්ව යන්නට ද සැලසුම් කර තිබෙනවා.",
       "URL": "https://www.hirunews.lk/328388/කිවියන්-සමග-එක්දින-හා-t20-සටනට-චමීර-කුසල්ටත්-වරම්",
       "Category": "Local News",
       "Parent URL": "https://www.hirunews.lk/local-news.php?pageID=511"
}