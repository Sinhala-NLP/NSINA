{
       "Source": "hirunews",
       "Timestamp": "Wednesday, 28 October 2020 - 19:22",
       "Headline": "ඇමරිකානු රාජ්‍ය ලේකම්වරයාගේ චීනයට එරෙහි විලෝපික කතාවට, චීන තානාපති කාර්යාලයෙන් පිළිතුරු (වීඩියෝ)",
       "News Content": "චීනය මෙන් නොව අමෙරිකා එක්සත් ජනපදය ශ්‍රී ලංකාවට පැමිණෙන්නේ මිතුරෙකු සහ පාර්ශවකරුවෙකු ලෙස බව අමෙරිකානු රාජ්‍ය ලේකම් මයික් පොම්පියෝ ප්‍රකාශ කළා.\nඒ, කොළඹ අද (28) පැවති ඒකාබද්ධ මාධ්‍ය හමුවේදී අදහස් දක්වමින්.\nඑහිදී යුද හමුදාපති ලුතිනන් ජෙනරාල් ශවේන්ද්‍ර සිල්වාට එරෙහිව ඇමරිකා එක්සත් ජනපදය පනවා ඇති සංචාර තහනම යලි ඇගයීමකට ලක් කරන බව ද ඇමරිකානු රාජ්‍ය ලේකම්වරයා ප්‍රකාශ කළා.\nශ්‍රී ලංකාවේ සංචාරයක් සඳහා පැමිණි ඇමරිකානු රාජ්‍ය ලේකම්වරයා, අද උදෑසන ජනාධිපති ගෝඨාභය රාජපක්ෂ හමුවූයේ ජනාධිපති කාර්යාලයේදීයි.\nදෙපාර්ශවය අතර පැවති සාකච්ඡාවේදී ද්විපාර්ශවික සහ කලාපීය වැදගත්කමක් සහිත ක්ෂේත්‍ර ගණනාවක් ගැන අදහස් හුවමාරු වී තිබෙනවා.\nමෙහිදී ජනාධිපතිවරයා පවසා ඇත්තේ ණය ගැනීම නොව විදේශ ආයෝජන ආකර්ශනය කර ගැනීම හරහා ඉහළ ආර්ථික වර්ධනයක් අත්කර ගැනීම රජයේ අරමුණ බවයි.\nඑසේම, යුද්ධය අවසන් කිරීමෙන් අනතුරුව රටේ යටිතල පහසුකම් සංවර්ධනයට චීනය උපකාර කළ බව සඳහන් කළ ජනාධිපතිවරයා එහි ප්‍රතිඵලයක් ලෙස ශ්‍රී ලංකාව ණය උගුලක සිර වූයේ නැතැයි අවධාරණය කළා.\nශ්‍රී ලංකාව සහ අමෙරිකාව අතර දිගු කලක සිට පවත්වා ආරක්ෂක සහයෝගීතාව තවදුරටත් ශක්තිමත් කර ගැනීමට දෙපාර්ශවයේ එකඟත්වය පළ වූ බවයි ජනාධිපති මාධ්‍ය අංශය නිවේදනය කළේ.\nඉන්දීය සාගරය සාම කලාපයක් ලෙස පවතිනු දැකීම අමෙරිකාවේ අපේක්ෂාව බව ප්‍රකාශ කළ අමෙරිකානු රාජ්‍ය ලේකම් මයික් පොම්පියෝ ශ්‍රී ලංකාව සහ ඉන්දියාව අතර ගොඩනැගී ඇති මිත්‍රශීලි සබඳතා ගැන ඔහුගේ සතුට පළ කළා.\nආර්ථික සංවර්ධන ඉලක්ක සපුරා ගැනීම සඳහා ශ්‍රී ලංකාව සමඟ අඛණ්ඩ සහයෝගයෙන් ක්‍රියා කිරීමට සූදානම් බවට මෙහිදී අමෙරිකානු රාජ්‍ය ලේකම්වරයා ප්‍රතිඥා ලබාදුන් බවද ජනාධිපති මාධ්‍ය අංශය නිකුත් කළ නිවේදනයේ සඳහන්.\nමේ අතර, විදේශ කටයුතු අමාත්‍ය දිනේෂ් ගුණවර්ධන සමඟද අමෙරිකානු රාජ්‍ය ලේකම් මයික් පොම්පියෝ විදේශ කටයුතු අමාත්‍යාංශයේදී අද සාකච්ඡාවක නිරත වුණා.\nඅනතුරුව පැවති ඒකාබද්ධ මාධ්‍ය හමුවේදී අදහස් දැක්වූ විදේශ කටයුතු අමාත්‍ය දිනේෂ් ගුණවර්ධන කියා සිටියේ ශ්‍රී ලංකාව සහ ඇමෙරිකාව අතර මීළඟ ඉහළපෙලේ සාකච්ඡාව ලබන වසරේ මුල් භාගයේදී පවත්වන බවයි.\nමේ අතර, ඒකාබද්ධ මාධ්‍ය හමුවේදී ඇමරිකානු රාජ්‍ය ලේකම්වරයා විසින් චීනය විලෝපිකයෙක් ලෙස හැඳින්වීම සම්බන්ධයෙන් මෙරට පිහිටි චීන තානාපති කාර්යාලය සිය නිල ට්වීටර් ගිණුමේ සටහනක් තබා තිබුණා.\nඑහි දැක්වුණේ \"කණගාටුයි, රාජ්‍ය ලේකම්තුමනි, අපි ශ්‍රී ලංකාව සමඟ මිත්‍ර සබඳතා ගොඩනගා ගෙන ඇත්තේ ඔබ පවසන ආකාරයට පිටසක්වල ජීවින් සහ විලෝපිකයින් ලෙස නොවන බවයි\".\nඑමෙන්ම, අමෙරිකාවට එම චරිත දෙක සෑමවිටම එකවර රඟ පෑ හැකි බවත්, එම ට්වීටර් පණිවුඩයේ සඳහන්. ඒ සඳහා ආදායම් වාර්තා බිඳ හෙලූ හොලිවුඩ් ක්‍රියාදාම චිත්‍රපටියක් වන ඒලියන්ස් වර්සස් ප්‍රිඬේටර් චිත්‍රපටයේ ප්‍රචාරක දැන්වීමක් යොදා ගැනීමට ද, ඔවුන් අමතක කර තිබුණේ නැහැ.\nඒකාබද්ධ මාධ්‍ය හමුවෙන් අනතුරුව අනතුරුව අමෙරිකානු රාජ්‍ය ලේකම් මයික් පොම්පෙයෝ පැමිණියේ පාස්කු ඉරිදා ත්‍රස්ත ප්‍රහාරයේ එක් ඉලක්කයක් වූ කොච්චිකඬේ ශාන්ත අන්තෝනි දේවස්ථානය වෙතයි.\nපාස්කු ප්‍රහාරය ස්මරණය සහ වින්දිතයින් හා ඔවුන්ගේ පවුල්වල සාමාජිකයින් වෙත සහයෝගය පළ කිරීම දේවස්ථානය වෙත පැමිණීමේ අරමුණ බව අමෙරිකානු තානාපති කාර්යාලය සඳහන් කළා.\nශාන්ත අන්තෝනි දේවස්ථානයට පැමිණීම සම්බන්ධයෙන් ට්වීටර් සටහනක් තබමින් රාජ්‍ය ලේකම්වරයා අවධාරණය කළේ ත්‍රස්තවාදයට එරෙහි සටනේදී අමෙරිකාව ශ්‍රී ලංකාව සමඟ අත්වැල් බැඳ ගන්නා බවයි.\nමෙහිදී මයික් පොම්පියෝ පාස්කු ප්‍රහාරයේ වින්දිතයින් සිහිකරමින් එම ස්මාරකයට පුෂ්පෝපහාර දක්වනු ලැබුවා.\nඇමරිකානු රාජ්‍ය ලේකම් මයික් පොම්පියෝ ඇතුළු දූත පිරිස නිල සංචාරය නිමා කරමින් අද (28) දහවල් කටුනායක ගුවන්තොටුපලෙන් නික්මුණා.\nගුවන්තොටුපල හිරු වාර්තාකරු සඳහන් කළේ දහවල් 1.06 ට එම විශේෂ ගුවන් යානය මාලදිවයින බලා පිටත්ව ගිය බවයි.",
       "URL": "https://www.hirunews.lk/253523/ඇමරිකානු-රාජ්‍ය-ලේකම්වරයාගේ-චීනයට-එරෙහි-විලෝපික-කතාවට-චීන-තානාපති-කාර්යාලයෙන්-පිළිතුරු-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2364"
}