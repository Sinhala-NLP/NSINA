{
       "Source": "hirunews",
       "Timestamp": "Saturday, 22 July 2023 - 13:30",
       "Headline": "ලාදුරු සුව කළ හැකිද ? (වීඩියෝ)",
       "News Content": "ලාදුරු රෝගය යනු සම සහ ස්නායුවල ඇතිවන බැක්ටීරියා ආසාදනයක් හේතුවෙන් ඇතිවන කල් පවත්නා රෝගයක් බවයි වෛද්‍යවරු පවසන්නේ\nනමුත් ලාදුරු රෝගය පිළිබඳ බියෙන් සිටි පුද්ගලයින්ට දැන් යම් අස්වැසිල්ලක් ලැබී තිබෙන්නේ නිසි ලෙස ප්‍රතිකාර ගතහොත් ලාදුරු සුව කළ හැකි බවට වෛද්‍යවරුන් ප්‍රකාශ කිරීමත් සමගයි.\nමයිකෝබැක්ටීරියම් ලෙප්‍රේ නමැති දණ්ඩාකාර බැක්ටීරියාවකින් ලාදුරු රෝගය බෝ වනවා.\nලාදුරු රොගයේ ප්‍රභේද දෙකක් පවතින අතර බෝ නොවන වර්ගය පෝසි බැසිලරි හෙවත් PB යනුවෙනුත් බෝ වන වර්ගය මල්ටි බැසිලරි හෙවත් MB ලෙසත් හඳුන්වනවා\nමෙම වසරේ ගත වූ මුල් මාස කිහිපය තුළ මෙරටින් වාර්තා වූ ලාදුරු රෝගීන්ගේ සංඛ්‍යාව පෙර වසරට සාපේක්ෂව ඉහළ අගයක පවතින බව අනාවරණ වී තිබෙන අතර වෛද්‍යවරුන් පවසන්නේ නිසි ලෙස ප්‍රතිකාර ගතහොත් ලාදුරු සුව කළ හැකි බවයි.\nප්‍රතිකාර නොගන්නා බෝ වන වර්ගයේ ලාදුරු රෝගියකු කහින විට හෝ කිවිසුම් පිටකරන විට පරිසරයට එක්වන කෙළ බිඳිති මඟින් වෙනත් පුද්ගලයෙකුට රෝගය බෝ විය හැකියි\nලාදුරු රෝගය වැළඳෙන පුද්ගලයින් අතරින් 50%ක්ම වයස අවුරුදු 20ත් 45ත් අතර වයස් සීමාවේ පසුවන්නන්.\nඊට අමතරව රෝගීන්ගෙන් 10% ක් පමණ වයස අවුරුදු 14 හෝ ඊට අඩු දරුවන් බවයි වාර්තා වන්නේ.\nහැඳල ලාදුරු රෝහල මෙම රෝගීන් වෙනුවෙන් සිදු කරන්නේ කදිම මෙහෙවරක්.\nවත්තල හැඳල රෝහලේ ලාදුරු කාර්ය භාර වෛද්‍ය නිලධාරී සුජිත් පුළුක්කුට්ටිආරච්චි පැවසුවේ රෝගීන් 26 ක් අවුරුදු 50 ක් පමණ රෝහලේම ගත කරපු පිරිසක් ඉන්න බවත් අවුරුදු 70 ක් පමණ දිවි ගෙවන පුද්ගලයින් සිටින බවයි\nඑහි සිටින රෝගීන් පවසන්නේ ඔවුන් බැලීමට කිසිවෙකු නොඑන බවත් ජීවිත කාලයම හෝ වසර ගණනක් මෙම රෝහලේ සිටින අතර ඉතා සතුටින් දිවි ගෙවන බවයි\nමේ අතර එහි සිටිනා හෙදියක් පැවසූවේ රෝහලේ සිටිනා සියලු රෝගීන් සිරගත වූ අපේම මිනිසුන් ලෙස දකිනා අතර ඔවුන් සතුටින් බලා ගැනීම වගකීමක් වන බවයි",
       "URL": "https://www.hirunews.lk/342115/ලාදුරු-සුව-කළ-හැකිද-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=161"
}