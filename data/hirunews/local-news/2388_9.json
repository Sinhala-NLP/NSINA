{
       "Source": "hirunews",
       "Timestamp": "Thursday, 15 October 2020 - 14:49",
       "Headline": "කොළඹ මහ නගර සභා සේවිකාවකටත් කොරෝනා - නගරාධිපතිනියටත් පී.සී.ආර්. පරීක්ෂණයක් (වීඩියෝ)",
       "News Content": "බ්‍රැන්ඩික්ස් කොරෝනා පොකුරේ ආසාදිතයින් සංඛ්‍යාව මේ වනවිට 1,770 දක්වා ඉහළ ගොස් තිබෙනවා.\nඒ, තවත් පුද්ගලයින් 49 දෙනෙකු ආසාදිතයින් බවට අද දිනයේ තහවුරු වීමත් සමඟයි.\nඉන් 13 දෙනෙකු නිරෝධායනයට ලක්වෙමින් සිටින පුද්ගලයින් වන අතර, අනෙක් 36 දෙනා ඇඟළුම් කර්මාන්ත ශාලා සේවක සේවිකාවන්ගේ ආශ්‍රිතයින් බව යුද හමුදාපති ලුතිනන් ජෙනරාල් ශවේන්ද්‍ර සිල්වා ප්‍රකාශ කළා.\nකොරෝනා වෛරසය ආසාදනය වී සිටි තවත් 23 දෙනෙකු අද(15) සුවය ලබා රෝහල්වලින් පිටව ගොස් තිබෙනවා.\nඒ අනුව සුවය ලැබූවන්ගේ මුළු සංඛ්‍යාව 3,380 දක්වා ඉහළ ගොස් ඇති අතර, මේ වනවිට රෝහල්වල ප්‍රතිකාර ලබන සංඛ්‍යාව 1,777ක්.\nමිනුවන්ගොඩ බ්‍රැන්ඩික්ස් කොරෝනා පොකුර වාර්තා විමත් සමග සෞඛ්‍ය ධාරිතාව දරා ගැනිමට ඇති හැකියාව ඉක්මවා යාමේ දැඩි අවධානමක් උද්ගත වි ඇති බව රජයේ වෛද්‍ය නිළධාරින්ගේ සංගමය ප්‍රකාශ කළා.\nනව කොරෝනා පොකුරේ ව්‍යාප්තිය මර්දනය කිරිම සඳහා ඊයේ සෞඛ්‍ය අමාත්‍ය පවිත්‍රා වන්නිආරච්චි හමුවී යෝජනා 10 ක් ඉදිරිපත් කළ බවයි එම සංගමය නිකුත් කළ නිවේදනයක දැක්වුණේ.\nකොළඹ මහා නගර සභාවේ මහජන ආධාර දෙපාර්තමේන්තුවේ ජේ්‍යෂ්ඨ කළමනාකරණ සහකාරවරියකට කොරෝනා ආසාදනය වී ඇති බව තහවුරු වුණා.\nඒ, අහඹු ලෙස සිදුකළ පී.සී.ආර්. පරීක්ෂණයකදීයි.\nඒ අනුව එම දෙපාර්තමේන්තුව පිහිටි ගොඩනැගිල්ලෙහි මහජන සෞඛ්‍ය දෙපාර්තමේන්තුවේ ප්‍රධාන සෞඛ්‍ය වෛද්‍ය නිලධාරී කාර්යාලය සහ මාතෘ හා ළමා අංශය හැර සෙසු සියළු අංශ වසා දමා තිබෙනවා.\nකොළඹ මහ නගර සභාවට ජනතාවට පැමිණීම සීමා කර ඇති අතර, හෙට(160 දිනයේදී නගරාධිපතිනිය ඇතුළු සියලු මන්ත්‍රීවරුන්ද පී.සි.ආර්. පරීක්ෂණයකට ලක් කිරීමට නියමිත බවයි කොළඹ මහා නගර සභාවේ ප්‍රධාන සෞඛ්‍ය වෛද්‍ය නිලධාරී රුවන් විජේමුණි කියා සිටියේ.\nමේ අතර, මුදල් අමාත්‍යංශය යටතේ පවතින රක්ෂණ භාරකාර අරමුදලේ කටයුතු තාවකාලිකව නවතා දැමීමට කටයුතු කර ඇත්තේ එහි සේවකයෙකුට කොරෝනා වෛරසය ආසාදනය වී ඇති බවට වාර්තාවීමත් සමඟයි.\nඑමෙන්ම, කොළඹ ටී.බී. ජයා මාවතේ පිහිටි පෞද්ගලික බැංකුවක ප්‍රධාන කාර්යාලයේ සේවකයෙකුටද කෙරෝනා ආසාදනය වී ඇති බව වාර්තා වනවා.\nඑසේම, විභාග දෙපාර්තමේන්තුවේ විමර්ශන ශාඛාවේ නිලධාරිනියකට කොරෝනා වෛසරය ආසාදනය වී ඇති බවට පළ වන වාර්තා අසත්‍ය බවයි එම දෙපාර්තමේන්තුව නිවේදනය කළේ.\nකොළඹ මැනිං වෙළඳපොළේ සේවකයෙකුගේ බිරිඳකට කොරෝනා අසාදනයවීමෙන් එහි වෙළඳසැල් 23 ක් වසා දමා එහි සේවකයින්ගේ පී.සී.ආර්. පරීක්ෂණ අද පස්වරුවේ සිදු කෙරුණා.\nවැලිගම තරු පහේ හෝටලයක් වසා දැමීමට කටයුතු කර ඇත්තේ, කොරෝනා වැළඳුණු බ්‍රැන්ඩික්ස් ආයතනයේ කළමනාකරුවෙකු ඔක්තෝම්බර් 03 සහ 04 යන දිනවල එහි නවාතැන් ගැනීම සඳහා පැමිණ තිබීම හේතුවෙන්.\nමේ වනවිට කටුනායක ආයෝජන ප්‍රවර්ධන කලාපයෙන් ආසාදිතයින් 117 ක් වාර්තා වී ඇති අතර, වෙළඳ කලාප සේවකයින්ගේ ජාතික මධ්‍යස්ථානය අද කැඳවා තිබූ මාධ්‍ය හමුවකට එක්වෙමින් එහි කැඳවුම්කරු ගාමිණි රත්නායක කියා සිටියේ ආයෝජන ප්‍රවර්ධන කලාපයේ සේවකයින්ගේ සෞඛ්‍ය ආරක්ෂාව තහවුරු කිරීමට බලධාරීන් අපොහොසත් වී ඇති බවයි.\nමේ අතර, මගීන් අඩුවීම නිසා උසස් පෙළ විභාගයෙන් පසු පෞද්ගලික බස් ධාවනයෙන් ඉවත් වීමට තීරණය කර ඇති බව ලංකා පෞද්ගලික බස් රථ හිමියන්ගේ සංගමයේ සභාපති ගැමුණු විජේරත්න ප්‍රකාශ කළා.\nමේ අතර, මුඛ ආවරණ පැළඳ නොසිටි දඹුල්ල ආර්ථික මධ්‍යස්ථානයේ රැඳී සිටි පුද්ගලයින් 50 දෙනෙකු අද දඹුල්ල පොලිසිය විසින් සිය භාරයට ගත් අතර, පසුව අවවාද කර මුදා හැර තිබෙනවා.\nජාතික චිත්‍රපටි සංස්ථාවේ සභාපති ජයන්ත ධර්මදාස සඳහන් කළේ කොරෝනා වසංගත හේතුවෙන් ලබන 31 වනදා දක්වා දිවයිනේ සියලුම සිනමා ශාලා වසා තැබීමට පියවර ගත් බවයි.\nපවතින තත්ත්වයත් සමඟ ආරක්ෂක අමාත්‍යංශයටද සේවා ලබා ගැනීමට පැමිණෙන ජනතාව සීමා කර තිබෙනවා.\nඑබැවින් ලබන වර්ෂය සඳහා ගිනි අවි බලපත්‍ර අලුත් කිරිමේ කටයුතු තවකාලිකව කල් දමා ඇති බව එම අමාත්‍යාංශය නිවේදනය කළා.\nකොරෝනා වසංගත තත්ත්වය හේතුවෙන් රැඳවියන්ට සිය ඥාතීන් හමුවීම අත්හිටුවා තිබීම හේතුවෙන් හෙට(16) සිට රැඳවියන්ට බන්ධනාගාරවල සවිකර ඇති පොදු දුරකතන මාර්ග ඔස්සේ සිය නිවෙස්වලට නොමිලේ ඇමතීමට බන්ධනාගාර ප්‍රතිසංස්කරණ හා සිරකරුවන් පුනරුත්ථාපන රාජ්‍ය අමාත්‍යාංශය අවස්ථාව ලබාදී තිබෙනවා.",
       "URL": "https://www.hirunews.lk/252611/කොළඹ-මහ-නගර-සභා-සේවිකාවකටත්-කොරෝනා-නගරාධිපතිනියටත්-පී-සී-ආර්-පරීක්ෂණයක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2388"
}