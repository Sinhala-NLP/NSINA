{
       "Source": "hirunews",
       "Timestamp": "Tuesday, 08 August 2017 - 9:49",
       "Headline": "රියදුරු අසුනේ සිටි \"තමරා\" පියා සමඟ අවසන් ගමන් යයි",
       "News Content": "හලාවත ප්‍රදේශයේ පැවති මංගල සාදයකට සහභාගී වී නැවත පැමිණෙමින් සිටි පිරිසක් ගමන් ගත් රථය අනතුරට ලක්වීමෙන් එහි ගමන් ගත් කාන්තාවක් සහ පුද්ගලයෙක් ජීවිතක්ෂයට පත්ව තිබෙනවා.\nමොවුන් ඉබ්බාගමුව, මත්තල ප්‍රදේශයේ පිහිටි නිවසට පැමිණෙමින් සිටින අතරතුර වැලි ප්‍රවාහනය කරමින් තිබූ ටිපර් රථයක ගැටී මෙම අනතුර සිදුව ඇති බවයි අප වාර්තාකරු පැවසුවේ.\nඅනතුරෙන් ජිවිතක්ෂයට පත්ව ඇත්තේ මෝටර් රථය පදවාගෙන පැමිණි 49 හැවිරිදි, තමරා ප්‍රියන්ති නමැති කාන්තාවක් සහ ඇයගේ 96 වියැති පියා බවටයි වාර්තා වන්නේ.\nතුවාල ලැබූ මියගිය කාන්තාවගේ ස්වාමියා සහ දරුවන් දෙදෙනා කුරුණෑගල රෝහලට ඇතුලත්කර තිබෙනවා.\nතුවාල ලබා රෝහල් ගතකල දරුවන් දෙදෙනාගෙන් එක් දරුවෙකු මේ වනවිට රෝහලේ දැඩි සත්කාර ඒකකයේ ප්‍රතිකාර ලබන බවයි අප වාර්තාකරු වැඩිදුරටත් සඳහන් කළේ.\nතම සැමියා රියදුරු අසුන ඉල්ලා සිටියද එය ප්‍රතික්ෂේප කර බිරිඳ විසින් රථය පදවාගෙන පැමිණ ඇති බවටයි තොරතුරු වාර්තා වන්නේ.\nටිපර් රථයේ රියදුරු අත්අඩංගුවට ගෙන කුරුණෑගල මහේස්ත්‍රාත් අධිකරණයට ඉදිරිපත් කිරීමෙන් අනතුරුව රුපියල් විසිදහසක මුදල් ඇපයක් සහ  රුපියල් ලක්ෂ 02ක ශරීර ඇප මත මුදාහැර තිබෙනවා.",
       "URL": "https://www.hirunews.lk/167889/රියදුරු-අසුනේ-සිටි-තමරා-පියා-සමඟ-අවසන්-ගමන්-යයි",
       "Category": "Local News",
       "Parent URL": "https://www.hirunews.lk/local-news.php?pageID=4381"
}