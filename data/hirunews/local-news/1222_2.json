{
       "Source": "hirunews",
       "Timestamp": "Tuesday, 19 April 2022 - 18:32",
       "Headline": "රඹුක්කන විරෝධතාකරුවන් පිරිසකට පොලිසියෙන් වෙඩි - අයෙක් මරුට (වීඩියෝ)",
       "News Content": "ඉන්ධන මිල ඉහළ නැංවීමට විරෝධය පල කරමින් අද මහනුවර කොළඹ දුම්රිය මාර්ගය රඹුක්කන ප්‍රදේශයෙන් අවහිර කරමින් විරෝධතාවක නිරත වූ පිරිසක් විසිරුවා හැරීමට රඹුක්කන පොලිසිය විසින් කදුළු ගෑස් ප්‍රහාරයක් එල්ලකර තිබෙනවා.\nඉන් අනතුරුව ජිව උණ්ඩ භාවිත කරමින් සිදුකළ වෙඩි තැබීමක් හේතුවෙන් මේ වන විට එක් පුද්ගලයෙකු මියගොස් ඇති බවයි කෑගල්ල රෝහල් ආරංචිමාර්ග සදහන් කරන්නේ.\nමේ වන විට තුවාල ලැබූ පුද්ගලයින් 12 දෙනෙකු කෑගල්ල රෝහලට ඇතුළත් කර ඇති අතර, ඉන් සිවු දෙනෙකුගේ තත්ත්වය තරමක් බරපතල බවයි වාර්තා වන්නේ.\nසිද්ධිය හේතුවෙන් තුවාල ලැබූ තවත් පුද්ගලයෙක් කෑගල්ල රෝහලේ දැඩිසත්කාර ඒකකයට ඇතුළත් කර ඇති බවත් අප වාර්තාකරු සදහන් කළා.\nගැටුමෙන් පොලිස් නිලධාරින් 10 දෙනෙකු ද තුවාල ලබා තිබෙනවා.\nමේ අතර රඹුක්කන නගරයේ රැදි සිටින විරෝධතාකරුවන් සහ පොලිසිය අතර මේ වන විටත් දැඩි උණුසුම් තත්ත්වයක් මතුවී ඇති බව එහි සිටින අප වාර්තාකරු සදහන් කළා.\nඔහු වැඩිදුරටත් කියා සිටියේ අඛණ්ඩව වෙඩි හඩ ඇසෙන බවයි.\nසිදුවු ගැටුම්කාරී තත්ත්වයත් සමග පවතින තත්ත්වය පාලනය කිරීම සඳහා ප්‍රදේශයට යුද හමුදාව ද කැඳවා තිබෙනවා.\nමෙම විරෝධතාව හේතුවෙන් අද උදැසන සිට කොළඹ මහනුවර දුම්රිය මාර්ගයේ ගමනාගමනයට බාධා පැමිණ ඇති අතර තවමත් එය යථා තත්ත්වයට පත් වී නැහැ.\nවිරෝධතාකරුවන් විසින් තෙල් බවුසරයකට ගිනි තැබීමට තැත් කිරීම , ත්‍රීරෝද රථයකට ගිනි තැබීම සහ පොලිසියට ගල් මුල් ප්‍රහාර එල්ල කිරීම හේතුවෙන් සිද්ධිය පාලනය සදහා මෙම ක්‍රියාමාර්ගය ගත් බවයි සිද්ධිය සම්බන්ධයෙන් විශේෂ ප්‍රකාශයක් කරමින් පොලිස් මාධ්‍ය ප්‍රකාශක නිහාල් තල්දූව මහතා පවසන්නේ.",
       "URL": "https://www.hirunews.lk/302311/රඹුක්කන-විරෝධතාකරුවන්-පිරිසකට-පොලිසියෙන්-වෙඩි-අයෙක්-මරුට-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1222"
}