{
       "Source": "hirunews",
       "Timestamp": "Friday, 10 February 2017 - 12:13",
       "Headline": "වරාය නගරයෙන් ධීවර කටයුතුවලට බලපෑමක් නැහැ - නාරා පරීක්ෂණයකින් හෙළිවේ",
       "News Content": "ඉදිකරමින් පවතින කොළඹ වරාය නගරයෙන් ධීවර කටයුතුවලට බලපෑම් එල්ල වන බවට කරන චෝදනා අසත්‍ය බව ධීවර අමාත්‍යාංශය පවසනවා.\nඑම අමාත්‍යාංශය ප්‍රකාශ කළේ වරාය නගර ව්‍යාපෘතිය හේතුවෙන් බස්නාහිර හා දකුණු පළාත්වල ධීවර කර්මාන්තයට බලපෑම් එල්ල වන බවට ලැබුණු පැමිණිලි පිළිබඳව විශේෂ අවධානයක් යොමුකළ බවයි.\nඒ අනුව නාරා ආයතනය සෝනාර් යන්ත්‍ර උපයෝගී කරගනිමින් ඒ පිළිබඳ පුළුල් පර්යේෂණයක් සිදුකර තිබෙනවා.\nඑම පර්යේෂණයේ වාර්තාව ධීවර අමාත්‍යාංශය වෙත භාර දී ඇති අතර, එමඟින් තහවුරු කර ඇත්තේ වරාය නගර ව්‍යාපෘතියෙන් ධීවර කටයුතුවලට හානියක් සිදුවීමට පදනමක් නොමැති බවයි.\nමෙම ව්‍යාපෘතිය සඳහා වැලි ලබාගැනීම මුහුදේ කිලෝමීටර් 10 ක් පමණ දුරින් පිහිටි ප්‍රදේශයකින් සිදුකරන අතර, එමඟින් ජලජ ජීවින්ට හෝ වෙනත් මුහුදු සම්පත්වලට හානි සිදුවීමේ සම්භාවිතාවය ඉතා අවම වන බවයි නාරා ආයතනයේ නිරීක්ෂණය වී ඇත්තේ.",
       "URL": "https://www.hirunews.lk/154133/වරාය-නගරයෙන්-ධීවර-කටයුතුවලට-බලපෑමක්-නැහැ-නාරා-පරීක්ෂණයකින්-හෙළිවේ",
       "Category": "Local News",
       "Parent URL": "https://www.hirunews.lk/local-news.php?pageID=4668"
}