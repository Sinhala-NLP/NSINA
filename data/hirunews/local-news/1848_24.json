{
       "Source": "hirunews",
       "Timestamp": "Thursday, 01 July 2021 - 13:08",
       "Headline": "නව කොරෝනා ප්‍රභේදය නිසා ඉදිරි කාලය අවදානම් - සෞඛ්‍ය මහජන පරීක්ෂකවරුන් අනතුරු අඟවයි (වීඩියෝ)",
       "News Content": "ඉන්දීය ඩෙල්ටා ප්‍රභේදයේ පැතිරීම සහ තවත් කරුණු කිහිපයක් මුල් කරගනිමින් කොරෝනා ව්‍යාප්තිය සැලකිල්ලට ගැනීමේදී ඉදිරි කාල සීමාව ඉතා අවදානම් විය හැකි බවට ශ්‍රී ලංකා මහජන සෞඛ්‍ය පරීක්ෂකවරුන්ගේ සංගමය අනතුරු අඟවනවා.\nමෙරට කොරෝනා මර්දන එන්නත්කරණ වැඩසටහන යටතේ දිනකදී ලබා දුන් වැඩිම එන්නත් ප්‍රමාණය ඊයේ දිනය තුළ ලබා දී තිබෙනවා.\nඒ අනුව ගෙවුණු දිනයේදී පළමු සහ දෙවැනි මාත්‍රා වශයෙන් ලබා දුන්එන්නත් මාත්‍රා ප්‍රමාණය 173,520 ක්.\nඊයේ දිනයේදී මෙරටින් කොරෝනා ආසාදිතයන් 1,864 දෙනෙකු හඳුනාගනු ලැබුවා.\nඉන් 78 දෙනෙකු විදෙස් රටවල  සිට මෙරටට පැමිණි පුද්ගලයන් වන අතර සෙසු 1,786 දෙනා අලු‍ත් අවුරුදු පොකුරේ ආසාදිතයන්.\nඊයේ හඳුනාගත් ආසාදිතයින් අතරින් වැඩිම සංඛ්‍යාවක් කොළඹ දිස්ත්‍රික්කයෙන් හඳුනාගෙන තිබූ අතර, එම සංඛ්‍යාව 365 ක්.\nමේ අතර, කොරෝනා ව්‍යාප්තිය සැලකිල්ලට ගෙන දිස්ත්‍රික්ක තුනක ප්‍රදේශ කිහිපයක් හුදෙකලා කෙරුණා.\nඒ අනුව මහනුවර දිස්ත්‍රික්කයේ මහනුවර පොලිස් බල ප්‍රදේශයේ සුදුහුම්පල බටහිර ග්‍රාම නිලධාරි වසමේ වෙළමැද පාරගම කොටස, නුවරඑළිය දිස්ත්‍රික්කයේ කොත්මලේ පොලිස් බල ප්‍රදේශයේ ඩන්සිනන් ග්‍රාම නිලධාරී වසමේ මැද කොටස, යාපනය දිස්ත්‍රික්කයේ කයිට්ස් පොලිස් බල ප්‍රදේශයේ කරෙයිනගර් ග්‍රාම නිලධාරී වසමේ කල්ලිත්තේරු සහ කලවන්තාලව් කොටස් යන ප්‍රදේශ මෙලෙස හුදෙකලා කෙරුණා.\nකෙසේ වෙතත්, පළාත් අතර සංචරණ සීමා නිසි ලෙස ක්‍රියාත්මක නොවන බවට ශ්‍රී ලංකා මහජන සෞඛ්‍ය පරීක්ෂකවරුන්ගේ සංගමය චෝදනා නගනවා.",
       "URL": "https://www.hirunews.lk/275770/නව-කොරෝනා-ප්‍රභේදය-නිසා-ඉදිරි-කාලය-අවදානම්-සෞඛ්‍ය-මහජන-පරීක්ෂකවරුන්-අනතුරු-අඟවයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1848"
}