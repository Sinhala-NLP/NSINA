{
       "Source": "hirunews",
       "Timestamp": "Monday, 30 May 2022 - 15:37",
       "Headline": "ආහාර සුරක්ෂිතතාව වෙනුවෙන් වහාම ක්‍රියාත්මක වන්නැ යි ජනපතිගෙන් උපදෙස්",
       "News Content": "ආහාර සුරක්ෂිතතාව වෙනුවෙන් රාජ්‍ය සහ පෞද්ගලික අංශ ඒකාබද්ධ පුළුල් වැඩසටහනක් වහා ම ක්‍රියාත්මක කරන ලෙස ජනාධිපති ගෝඨාභය රාජපක්ෂ නිලධාරීන්ට උපදෙස් ලබා දී තිබෙනවා.\nපොහොර අවශ්‍යතාව සපුරා ගැනීම සඳහා රටවල් කිහිපයක් සමඟ කර ඇති සාකච්ඡා සාර්ථක වී තිබෙන අවදියක යි මෙම තීරණය ගෙන ඇත්තේ.\nඑම නිසා පොහොර හිඟය හෝ වෙනයම් හේතුවක් පාදක කරගනිමින් යල කන්නයේ වගාව අත් නො හරින ලෙස ජනාධිපතිවරයා සියලු ම ගොවීන්ගෙන් ඉල්ලා සිටිනවා.\nයල කන්නයේ වගා කටයුතු සහ ඉදිරියේ දී ඇති විය හැකි ආහාර හිඟය අවම කරගැනීම පිළිබඳ අද (30) කොළඹ කොටුව ජනාධිපති මන්දිරයේ පැවති සාකච්ඡාවේ දී යි ජනාධිපතිවරයා මේ බව සඳහන් කර ඇත්තේ.\nපොහොර ගෙන්වීම, බෙදාහැරීම, නිසි කළමනාකරණය, දැනුම්වත් කිරීම, ගොවීන් සහ නිලධාරීන් අතර සම්බන්ධීකරණය සඳහා ජාතික පොහොර ප්‍රතිපත්තියක් කඩිනමින් සකස් වීම ආදිය පිළිබඳ ජනාධිපතිවරයා මෙහි දී අවධාරණය කර තිබෙනවා.\nමේ අතර, ගොවියාගේ කැමැත්ත පරිදි රසායනික හෝ කාබනික පොහොර යොදාගනිමින් වගා කටයුතු සිදු කිරීමට කෘෂිකර්ම අමාත්‍යාංශයේ පූර්ණ මැදිහත්වීම ලබාදිය යුතු බවත් ජනාධිපතිවරයා සාකච්ඡා කළ කරුණුවලට ඇතුළත්.\nතව ද මෙම කාර්‍යය සාර්ථක කරගැනීම සඳහා ඇමතිවරුන්, පාර්ලිමේන්තු මන්ත්‍රීවරුන් ඇතුළු දේශපාලන නායකයින්ගේ සිට සියලු ම රාජ්‍ය සේවකයන් දායක වී පූර්වාදර්ශයක් සැපයිය යුතු බව අමාත්‍ය මහින්ද අමරවීර සඳහන් කර තිබෙනවා.",
       "URL": "https://www.hirunews.lk/305715/ආහාර-සුරක්ෂිතතාව-වෙනුවෙන්-වහාම-ක්‍රියාත්මක-වන්නැ-යි-ජනපතිගෙන්-උපදෙස්",
       "Category": "Local News",
       "Parent URL": "https://www.hirunews.lk/local-news.php?pageID=1132"
}