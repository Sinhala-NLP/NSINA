{
       "Source": "hirunews",
       "Timestamp": "Monday, 13 June 2022 - 13:11",
       "Headline": "චීනයෙන් ශ්‍රී ලංකාවට සහල් - පළමු තොගය නැව්ගත කරයි",
       "News Content": "මානුෂීය ආධාර යටතේ චීනය, ශ්‍රී ලංකාවට ලබාදෙන සහල් තොගයේ පළමු කොටස නැව්ගත කර ඇති චීන විදේශ කටයුතු අමාත්‍යාංශයේ ප්‍රකාශක ෂාඕ ලිජියැන් සිය ට්විටර් ගිණුමේ සටහනක් තබමින් සඳහන් කළා.\nචීනය ලබාදෙන යුආන් මිලියන 500 ක මානුෂිය ආධාර යටතේ ශ්‍රී ලංකාවට පරිත්‍යාග කළ ඖෂධ තොගයේ පළමු කොටස ද පසුගියදා හොංකොං සිට ශ්‍රී ලංකාවට ගෙන එනු ලැබූ බවයි එහි දැක්වෙන්නේ.\nමේ අතර සහල් මෝල් හිමියන් වී තොග සහල් වශයෙන් වෙළඳපොලට නිකුත් කිරීම පිළිබඳ අධීක්ෂණය කරන්නැයි කෘෂිකර්ම අමාත්‍ය මහින්ද අමරවීර වී අලෙවි මණ්ඩලයට උපදෙස් ලබා දී තිබෙනවා.\nවී අලෙවි මණ්ඩලය සතුව ඇති වී තොග උපයෝගී කරගනිමින් ඊයේ සිට වෙළඳපොළ අවශ්‍යතා පරිදි අවශ්‍ය සහල් තොග නිකුත් කිරීම ආරම්භ කෙරුණු බවයි කෘෂිකර්ම අමාත්‍යාංශය පෙන්වා දෙන්නේ.\nජූනි මාසයේ ඉදිරි දින කිහිපය වෙනුවෙන් සහල් මෙටි්‍රක් ටොන් 2400 ක් සැපයීමට කෘෂිකර්ම අමත්‍යාංශය ඊයේ කටයුතු කළ අතර, ඉන් සහල් මෙටි්‍රක් ටොන් 500 ක් සතොස වෙත ලබා දී තිබෙනවා.\nරටට අවශ්‍ය තරම් සහල් නිපදවීමට අවශ්‍ය වී තොග රජය සහ පෞද්ගලික අංශය සතු බැවින් සහල් හිඟයක් පිළිබඳ අනියත බියක් ඇති කර නොගන්නා ලෙස කෘෂිකර්ම අමාත්‍යාංශය පෙන්වා දෙනවා.",
       "URL": "https://www.hirunews.lk/307011/චීනයෙන්-ශ්‍රී-ලංකාවට-සහල්-පළමු-තොගය-නැව්ගත-කරයි",
       "Category": "Local News",
       "Parent URL": "https://www.hirunews.lk/local-news.php?pageID=1098"
}