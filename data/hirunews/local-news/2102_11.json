{
       "Source": "hirunews",
       "Timestamp": "Monday, 08 March 2021 - 14:13",
       "Headline": "ගතින් දුබල වුනත් සිතින් ශක්තිමත් මහේෂිකාගේ කතාව (වීඩියෝ)",
       "News Content": "මේ ඉන්නේ ආර්.එම්.කාවින්දි මහේෂිකා.\nකාන්තාවගේ හිත කෙතරම් ශක්තිමත්ද යන්න පිළිබඳ කාවින්දි අපිට දෙන්නේ අපූරු ආදර්ශයක්.\nවිශේෂ අවශ්‍යතා සහිත තරුණියක් වන කාවින්දි මේ වනවිට සේරුවාවිල සහන සෙවණේ ආරක්ෂාව ලබමින් ජීවිතය දිනන්න ඉගෙන ගනිමින් ඉන්නේ.\nඉන් කාවින්දිට විතරක් නෙවෙයි රටේ සංවර්ධන ක්‍රියාවලියටත් අත්වන්නේ සුළුපටු මෙහෙයක් නෙවෙයි.\nකාවින්දි වගේම විවිධ කුසලතාවන් වැඩි දියුණු කරගත් තරුණියන් 17 දෙනෙකුට සහන සෙවණින් නව ජීවයක් ගෙන දෙන්නට අද වනවිට සමත් වෙලා තිබෙන්නේ ආබාධ සහිත වුවත් සමාජයට බරක් නොවී ජීවත් වන්නට ඔවුන්ට මාර්ගය සලසා දෙමින්.\nජීවිතයේ කප්පරක් බලාපොරොත්තු නැතත් කිසිවෙකුට අතනොපා තමන්ගේ දිරියෙන් හෙට දවස ගැන සිහින දකින මේ තරුණියන්ගේ දෑතින් නිමවෙන අපූරු නිර්මාණයන් ගොන්නයි මේ.\nආබාධයක් කියන්නේ ශක්තිමත් හිතක් ළඟ කිසිදු වටිනාකමක් නැති වචනයක් පමණයි කියන දේ සහන සෙවණේ මේ පිරිසෙන් අපට ලැබෙන ලොකුම ආදර්ශයයි.\nරටක් - දැයක් - ලොවක් සනහාලන්නට ඇයගෙන් ඉටුවන්නේ අපරිමිත මෙහෙයක් යන්න මෙවර කාන්තා දිනයේදී අප සිහිපත් කරන්නේ හද පිරි ආඩම්බරයෙන්..",
       "URL": "https://www.hirunews.lk/264702/ගතින්-දුබල-වුනත්-සිතින්-ශක්තිමත්-මහේෂිකාගේ-කතාව-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2102"
}