{
       "Source": "hirunews",
       "Timestamp": "Monday, 01 April 2019 - 15:08",
       "Headline": "කුඩා පරිමාණ ජල විදුලි බලාගාර සකස් කිරීමට අයදුම්පත් 3500ක්",
       "News Content": "දිවයින පුරා කුඩා පරිමාණ ජල විදුලිබලාගාර සකස් කිරීම සඳහා අයදුම්පත් 3500ක් පමණ ලැබී ඇති බව ශ්‍රී ලංකා සුනිත්‍ය බලශක්ති අධිකාරිය පවසනවා.\nකෙසේ වෙතත්, දැනට පවතින ජල මූලාශ්‍ර සමඟ අලුතින් ඉදිකළ හැක්කේ කුඩා පරිමාණ ජල විදුලි බලාගාර 75ක් පමණක් බවයි එම අධිකාරිය සඳහන් කළේ.\nදැනට රත්නපුර, කෑගල්ල, නුවරඑළිය ඇතුළු ප්‍රදේශවල කුඩා පරිමාණ පෞද්ගලික ජල විදුලි බලාගාර 199ක් ක්‍රියාත්මකව පවතිනවා.\nඑමගින් ජාතික විදුලිබල පද්ධතියට මෙගාවොට් 406ක විදුලි නිෂ්පාදනයක් එක්වන බවයි ශ්‍රී ලංකා සුනිත්‍ය බලශක්ති අධිකාරිය සඳහන් කළේ.\nකෙසේ වෙතත්, 2015 වසරෙන් පසු කිසිදු කුඩා පරිමාණ ජල විදුලි බලාගාරයක් සකස් කිරීම සඳහා අවසර ලබාදී නැහැ.\nඑමෙන්ම, වර්තමානයේ පවතින විදුලි අර්බුදයට විසඳුමක් ලෙස මෙගාවොට් 100ක විදුලි ධාරිතාවක් හදිසි මිලදී ගැනීමක් ලෙස පෞද්ගලික අංශයෙන් ලබා ගැනීමට ලංකා විදුලිබල මණ්ඩලය තීරණය කර තිබෙනවා.\nවිදුලිබල මණ්ඩලය කරනු ලැබූ ඉල්ලීමකට අනුව ශ්‍රී ලංකා මහජන උපයෝගීතා කොමිසම මෙම අනුමැතිය ලබාදුන් බවයි එහි ආයතන සහ සන්නිවේදන අංශයේ අධ්‍යක්‍ෂ ජයනාත් හේරත් කියා සිටියේ.\nමේ අතර,  විදුලි කප්පාදුව හේතුවෙන් පීඩාවට පත් වන පාරිභෝගිකයින්ට ලංකා විදුලිබල මණ්ඩලය වන්දි ගෙවිය යුතු බව ප්‍රජාතන්ත්‍රවාදී වාමාශික පෙරමුණ පවසනවා.\nඑහි ලේකම්, පාර්ලිමේන්තු මන්ත්‍රී වාසුදේව නානායක්කාර, අද මහජන උපයෝගීතා කොමිෂන් සභාවේ සභාපති නීතිඥ සාලිය මැතිව් හමුවී මේ පිළිබදව දැනුවත් කළා.",
       "URL": "https://www.hirunews.lk/213605/කුඩා-පරිමාණ-ජල-විදුලි-බලාගාර-සකස්-කිරීමට-අයදුම්පත්-3500ක්",
       "Category": "Local News",
       "Parent URL": "https://www.hirunews.lk/local-news.php?pageID=3425"
}