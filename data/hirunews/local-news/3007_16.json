{
       "Source": "hirunews",
       "Timestamp": "Wednesday, 11 December 2019 - 7:50",
       "Headline": "හිරු ධර්ම ප්‍රදීපය අද පාමංකඩ ශ්‍රී මහා විහාරස්ථානයේ",
       "News Content": "අදට යෙදෙන උඳුවප් පසලොස්වක පොහෝ දිනය නිමිත්තෙන් පාමංකඩ ශ්‍රී මහා විහාරස්ථානය කේන්ද්‍ර කර ගනිමින් හිරු ධර්ම ප්‍රදීපය වැඩසටහන මේ වනවිට ක්‍රියාත්මක වනවා.\nඋදෑසන 06.00 ට උවැසි උවැසියන් අෂ්ඨාංග ශීලයේ සමාදන් කරමින් හිරු ධර්මප්‍රදීපය ආරම්භ වුණා. එම කටයුතු සහ ධර්මානුශාසනාව සිදු කෙරුණේ විහාරාධිපති, ඇමරිකාවේ ප්‍රධාන සංඝනායක අග්ගමහා පණ්ඩිත ආචාර්ය පූජ්‍ය වල්පොල පියනන්ද හිමියන්ගේ ප්‍රධානත්වයෙන්.\nඋදෑසන 07.30ට නන්ද තෙරුන්ගේ කථා පුවත විවරණය කෙරෙන සජීවි විශේෂ ධර්ම දේශනය සිදුකරන්නේ පූජ්‍ය පිටිගල ධම්මවිනීත හිමියන්.\nඑමෙන්ම, සතිය පිළිබඳ විග්‍රහ කෙරෙන විශේෂ ධර්ම සාකච්ඡාවක්ද පෙරවරු 08.30 සිට 10.00 දක්වා පැවැත්වෙනවා. පූජ්‍ය සියඹලාගොඩ ධම්මින්ද හිමියන්, පේරාදෙණිය විශ්වවිද්‍යාලයේ පාලි හා බෞද්ධ අංශයේ ජ්‍යෙෂ්ඨ කථිකාචාර්ය ආචාර්ය මහින්ද හේරත් සහ වෛද්‍ය ආසිරි නිලංග ඊට එක්වනවා.\nමීට අමතරව සේරිවානිජ ජාතකය විවරණය කෙරෙන කාව්‍යමය ධර්ම දේශනය පෙරවරු 10 සිට 11 දක්වා පැවැත්වීමට නියමිතයි. එය මෙහෙය වන්නේ කාව්‍ය විශාරද පූජ්‍ය දීගල පියදස්සී හිමියන් විසින්.\nදහවල් 12 සිට පස්වරු 1 දක්වා විශේෂ ධර්ම සාකච්ඡාවක් ද පැවැත්වෙන අතර, ඊට පූජ්‍ය මැදිරිගිරියේ සිද්ධාර්ථ හිමියන්, පේරාදෙණිය විශ්වවිද්‍යාලයේ කථිකාචාර්ය සේනාරත්න කාරියවසම් සහ ජෝති්‍යර්වේදී නිශාන්ත පෙරේරා එක්වනවා.",
       "URL": "https://www.hirunews.lk/229999/හිරු-ධර්ම-ප්‍රදීපය-අද-පාමංකඩ-ශ්‍රී-මහා-විහාරස්ථානයේ",
       "Category": "Local News",
       "Parent URL": "https://www.hirunews.lk/local-news.php?pageID=3007"
}