{
       "Source": "hirunews",
       "Timestamp": "Thursday, 20 May 2021 - 14:30",
       "Headline": "හෙට රාත්‍රී 11 සිට යළිත් සංචරණ සීමා (වීඩියෝ)",
       "News Content": "හෙට රාත්‍රී 11 සිට 25 වන අඟහරුවාදා අලුයම හතර දක්වා දිවයින පුරා සංචරණ සීමා ක්‍රියාත්මකයි.\nකෙසේ වෙතත් 25 වන දා අලුයම 4ට පැය 19ක කාලයක් සඳහා සංචරණ සීමා ඉවත් කෙරෙන අතර, යළි එදිනම රාත්‍රී 11ට දිවයිනටම බලපාන අයුරින් සංචරණ සීමා පැනවෙනවා.\nඑය ඉවත් කෙරෙන්නේ 28 වන සිකුරාදා අලුයම 4 යි.\nආසාදිතයන් 24 දෙනෙකු හමුවීමත් සමඟ කොළඹ ග්‍රෑන්ඩ්පාස් මහවත්ත පාරේ 233 වත්ත අද පෙරවරුවේ සිට හුදෙකලා කෙරුණා.\nප්‍රදේශය භාර මහජන සෞඛ්‍ය පරීක්ෂකවරයා සඳහන් කළේ මීට පෙරද අදාළ ප්‍රදේශයෙන් ආසාදිතයන් 13 දෙනෙකු හමුවූ බවයි.\nඒ අනුව සිදුකරන ලද කොරෝනා පරීක්ෂණවලින් අනතුරුවයි අද පෙරවරුවේ එම ප්‍රදේශය හුදෙකලා කිරීමට පියවර ගැනුනේ.\nහුදෙකලා කෙරුණු 233 වත්ත ප්‍රදේශයේ පුද්ගලයින් 360 දෙනෙකු පමණ ජීවත්වන අතර, තවත් පුද්ගලයින් 100 කගේ පමණ කොරෝනා පරීක්ෂණ සිදුකිරීමට නියමිත බව ප්‍රදේශය භාර මහජන සෞඛ්‍ය පරීක්ෂකවරයා වැඩිදුරටත් කියා සිටියා.\nඑසේම මඩකලපුව දිස්ත්‍රික්කයේ පොලිස් බල ප්‍රදේශ දෙකක ග්‍රාම නිලධාරී වසම් 5ක් ද අද පෙරවරුවේ සිට හුදෙකලා කෙරුණා.\nයුද හමුදාපති ජෙනරාල් ශවේන්ද්‍ර සිල්වා සදහන් කළේ මඩකලපුව පොලිස් බල ප්‍රදේශයේ සින්නෝරානි සහ පලමීන්මඩු ග්‍රාම නිලධාරී වසම් සහ කාන්තන්කුඩි පොලිස් බල ප්‍රදේශයේ තිරුචෙන්දූර්, කල්ලඩිවෙල්ලූර් සහ  නොචිමුනායි යන ග්‍රාම නිලධාරී වසමේ පුනෝචිමුනායි ග්‍රාමය හැර අනෙකුත් ගම් හුදෙකලා කෙරුණු බවයි.",
       "URL": "https://www.hirunews.lk/271938/හෙට-රාත්‍රී-11-සිට-යළිත්-සංචරණ-සීමා-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1940"
}