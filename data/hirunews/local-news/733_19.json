{
       "Source": "hirunews",
       "Timestamp": "Tuesday, 15 November 2022 - 10:08",
       "Headline": "කොළඹ ගෙදර විදුලිය කැපීම නිසා දුම්රිය එන්ජින් රියදුරන් වර්ජනයක",
       "News Content": "දුම්රිය එන්ජින් රියදුරන් ඊයේ මධ්‍යම රාත්‍රියේ සිට ආරම්භ කර ඇති වර්ජනයක් හේතුවෙන් දුම්රිය වාර කිහිපයක් ඇනහිට තිබෙනවා.\nදුම්රිය රියදුරන් නවාතැන් ගන්නා කොළඹ කොටුවේ පිහිටි කොළඹ ගෙදර කාමර පරිශ්‍රයේ විදුලිය කපා හැරීමට විරෝධය පළ කරමිනුයි ඔවුන් මෙම වර්ජනය ආරම්භ කර ඇත්තේ.\nමේ හේතුවෙන් කොළඹ කොටුවේ සිට හලාවත, කුරුණෑගල, පානදුර සහ වේයන්ගොඩ දක්වා ධාවනය කෙරෙන දුම්රියන් මේ වන විට ධාවනයෙන් ඉවත්වී තිබෙනවා.\nගැටලුවට කඩිනමින් විසදුමක් ලබා නොදුනහොත් අද පස්වරුවේ ධාවනය වීමට නියමිත කාර්යාල දුම්රිය ධාවනයෙන් ද ඉවත්වීමට පියවර ගන්නා බවයි දුම්රිය නගා සිටුවීම සඳහා වූ වෘත්තීය සමිති සන්ධානයේ කැඳවුම්කරු ඉන්දික දොඩම්ගොඩ කියා සිටියේ.\nමේ සම්බන්ධයෙන් දුම්රිය සාමාන්‍යාධිකාරිවරයා සමග අද පෙරවරුවේ සාකච්ඡාවක් ද පැවැත්වූ අතර, එය අසාර්ථක වීම හේතුවෙන් වර්ජනය තවදුරටත් ක්‍රියාත්මක බවයි දුම්රිය වෘත්තීය සමිති ප්‍රකාශ කළේ.\nමේ අතර, ලබන 20 වනදා සියලුම අධිවේගී මාර්ගවල බස් රථ ධාවනයෙන් ඉවත් වන බව ඒකාබද්ධ ප්‍රවාහන වෘත්තීය සමිති සන්ධානය ප්‍රකාශ කළා.\nජාතික ගමනාගමන කොමිෂන් සභාව බස්රථවලින් අසාධාරණ ලෙස ටෙන්ඩර්පත් ගාස්තු අයකිරීම ඊට හේතුව බවයි එහි සභාපති සම්පත් රණසිංහ සඳහන් කළේ.",
       "URL": "https://www.hirunews.lk/320416/කොළඹ-ගෙදර-විදුලිය-කැපීම-නිසා-දුම්රිය-එන්ජින්-රියදුරන්-වර්ජනයක",
       "Category": "Local News",
       "Parent URL": "https://www.hirunews.lk/local-news.php?pageID=733"
}