{
       "Source": "hirunews",
       "Timestamp": "Sunday, 16 October 2022 - 19:48",
       "Headline": "බංග්ලාදේශයෙන් සිහිකැඳවීමක්",
       "News Content": "ශ්‍රී ලංකාවට ලබාදුන් ඇමෙරිකානු ඩොලර් මිලියන 200 ක ණය මුදල ලබන වසරේ මුල් කාර්තුවේදී ශ්‍රී ලංකාව ගෙවීම ආරම්භ කරනු ඇතැයි බංග්ලාදේශය පවසනවා.\nඒ සම්බන්ධයෙන් මෙරට මහබැංකු අධිපතිවරයා සමග ජාත්‍යන්තර මූල්‍ය අරමුදලේ සහ ලෝක බැංකුවේ වාර්ෂික රැස්වීම්වලට සමගාමීව බංග්ලාදේශ මහබැංකු අධිපතිවරයා සාකච්ඡා පවත්වා ඇති බවයි විදෙස් වාර්තා සඳහන් කළේ.\nඑම සාකච්ඡාවලදී ද ශ්‍රී ලංකා මහබැංකු අධිපතිවරයා ඒ සම්බන්ධයෙන් ධනාත්මක ප්‍රතිචාර දැක්වූ බව බංග්ලාදේශ මහබැංකු අධිපති අබ්දුල් රවුෆ් ප්‍රකාශ කර තිබෙනවා.\nවිදේශ හුවමාරු ගිවිසුමක් යටතේ බංග්ලාදේශය ශ්‍රී ලංකාවට ඇමෙරිකානු ඩොලර් මිලියන 200 ක ණය මුදලක් ලබාදුන් අතර නියමිත වේලාවට එය ගෙවීමට නොහැකි වුණේ මෙරට ඇති වූ ආර්ථික අර්බුදය හමුවේයි.\nශ්‍රී ලංකා රජය කළ ඉල්ලීම් අනුව ණය ගෙවීමේ කාලසීමාව දෙවරක්ම දීර්ඝ කිරීමට බංග්ලාදේශ රජය කටයුතු කළ අතර ලබන වසරේ පෙබරවාරි සහ මාර්තු මාසවලදී අදාළ ණය මුදල ගෙවීමටයි ශ්‍රී ලංකා රජය එකඟ වී ඇත්තේ.\nඑම එකඟතාව අනුව නිසි කාලසීමාවේදී අදාළ මුදල් ලැබෙනු ඇතැයි බංග්ලාදේශ මහබැංකු අධිපතිවරයා විශ්වාසය පළ කර තිබෙනවා.",
       "URL": "https://www.hirunews.lk/318052/බංග්ලාදේශයෙන්-සිහිකැඳවීමක්",
       "Category": "Local News",
       "Parent URL": "https://www.hirunews.lk/local-news.php?pageID=798"
}