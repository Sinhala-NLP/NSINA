{
       "Source": "hirunews",
       "Timestamp": "Monday, 19 December 2022 - 8:07",
       "Headline": "ස්ථාවර මිලකට බිත්තර දෙන්නැයි නිෂ්පාදකයන්ගෙන් වෙළඳුන් ඉල්ලයි",
       "News Content": "ස්ථාවර මිලක් යටතේ බිත්තර නිෂ්පාදකයින් බිත්තර ලබා දෙන්නේ නම් රුපියල් 53ක මිලට වෙළඳසැල් වෙත බිත්තර අලෙවියට ලබාදිය හැකි බව සමස්ත ලංකා බිත්තර වෙළඳ සංගමයේ ලේකම් අනුරසිරි මාරසිංහ පවසනවා.\nඔහු කියා සිටියේ මේ වන විට නිෂ්පාදකයින් විවිධ මිල ගණන් යටතේ වෙළඳුන්ට බිත්තර ලබා දෙන බවයි.\nනිෂ්පාදන පිරිවැය සහ ලාභය තබාගෙන නිෂ්පාදකයින්ට සුදු බිත්තරයක් රුපියල් 49කට සහ රතු බිත්තරයක් රුපියල් 50කට වෙළඳුන්ට ලබා දීමට නිෂ්පාදකයන් පියවර ගන්නේ නම් පාරිභෝගික ජනතාවට යම් සහනයක් සැළසෙන බවයි සමස්ත ලංකා බිත්තර වෙළඳ සංගමයේ ලේකම් අනුරසිරි මාරසිංහ පෙන්වා දෙන්නේ.\nඋත්සව සමය හේතුවෙන් මේ වනවිට බිත්තර සඳහා ඉහළ ඉල්ලුමක් පැවතිය ද මේ වනවිට වෙළඳපොලේ බිත්තර හිඟයක් නිර්මාණය වී ඇති අතර පවතින බිත්තර ද අලෙවි වන්නේ රුපියල් 60ත් 70ත් අතර මිලකටයි.\nපාරිභෝගික කටයුතු පිළිබඳ අධිකාරිය මගින් බිත්තර සඳහා රුපියල් 43ත් 45ත් අතර උපරිම සිල්ලර මිලක් පනවා තිබුණා.\nකෙසේ වෙතත් පසුගිය සතියේ අභියාචනාධිකරණය නිකුත් කළ අතුරු තහනම් නියෝගයත් සමඟ එම සිල්ලර මිල සඳහන් ගැසට්ටුව අත්හිටවනු ලැබුවා.\nමේ හේතුවෙන් වැඩි මිලට බිත්තර අලෙවි කරන්නන් සම්බන්ධයෙන් නීතිය ක්‍රියාත්මක කිරීමට පාරිභෝගික කටයුතු පිළිබඳ අධිකාරියට පැවති බලතල ද අහිමි වුණා.",
       "URL": "https://www.hirunews.lk/323014/ස්ථාවර-මිලකට-බිත්තර-දෙන්නැයි-නිෂ්පාදකයන්ගෙන්-වෙළඳුන්-ඉල්ලයි",
       "Category": "Local News",
       "Parent URL": "https://www.hirunews.lk/local-news.php?pageID=657"
}