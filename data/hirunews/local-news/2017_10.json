{
       "Source": "hirunews",
       "Timestamp": "Friday, 16 April 2021 - 7:47",
       "Headline": "චීන ණයවලින් රුපියල ශක්තිමත් නොවන බව ආර්ථික විශ්ලේෂකයින් කියයි",
       "News Content": "චීන සංවර්ධන බැංකුවෙන් ඇමෙරිකානු ඩොලර් මිලියන 500 ක ණය මුදලක් ලැබුනද රුපියල අවප්‍රමාණය වීම වළක්වා ගැනීමට එය ප්‍රබල හේතු සාධකයක් නොවන බව ආර්ථික විශ්ලේෂකයන් පවසනවා.\nචීන සංවර්ධන බැංකුවෙන් රජය ඉල්ලා සිටි ඇමෙරිකානු ඩොලර් මිලියන 500 ක ණය මුදල ඊයේ මෙරටට ලැබුනේ පසුගිය වසරේ මාර්තු මස 18 වනදින අත්සන් කරන ලද 2020 විදේශ විනිමය කාලීන මූල්‍ය පහසුකමේ කොටසක් ලෙසයි.\nඇමරිකානු ඩොලරයට සාපේක්ෂව රුපියලේ අගය ඊයේ නැවතත් ඉතිහාසයේ අවම අගය සළකුණු කළ අතර, ඩොලරයක විකිණුම් මිල සටහන් වූයේ රුපියල් 204 යි ශත 62 ක් ලෙසයි.\nඒ අනුව මේ වසරේදී මේ දක්වා රුපියලේ අගය ඩොලරයට සාපේක්ෂව සියයට අටකට වැඩි ප්‍රමාණකින් අවප්‍රමාණ වී තිබෙනවා.\nකොළඹ විශ්වවිද්‍යාලයේ ආර්ථික විද්‍යා අංශයේ ජ්‍යෙෂ්ඨ කථිකාචාර්ය ආචාර්ය ප්‍රියංග දුනුසිංහ මේ සම්බන්ධයෙන් අදහස් දක්වමින් කියා සිටියේ චීනයෙන් ලබාගත් ණය මුදල කෙටිකාලීනව රුපියල අවප්‍රමාණය යම්තාක් දුරකට වළක්වා ගැනීමට පමණක් උපකාරී වනු ඇති බවයි.\nකෙසේ වෙතත්, මුදල් හා ප්‍රාග්ධන වෙළඳපල සහ රාජ්‍ය ව්‍යවසාය ප්‍රතිසංස්කරණ රාජ්‍ය අමාත්‍ය අජිත් නිවාඩ් කබ්රාල් සඳහන් කළේ මේ තුළින් සංචිත සහ රුපියල ශක්තිමත්වීමට ඉවහල් වනු ඇති බවයි.",
       "URL": "https://www.hirunews.lk/268564/චීන-ණයවලින්-රුපියල-ශක්තිමත්-නොවන-බව-ආර්ථික-විශ්ලේෂකයින්-කියයි",
       "Category": "Local News",
       "Parent URL": "https://www.hirunews.lk/local-news.php?pageID=2017"
}