{
       "Source": "hirunews",
       "Timestamp": "Tuesday, 29 June 2021 - 13:23",
       "Headline": "එන්නත් කමිටුවෙන් තවත් විශේෂඥයෙකු ඉල්ලා අස්වෙයි (වීඩියෝ)",
       "News Content": "ජාතික ඖෂධ නියාමන අධිකාරියේ එන්නත් පිළිබඳ ස්වාධීන විශේෂඥ උපදේශක කමිටුවෙන් ශ්‍රී ජයවර්ධනපුර විශ්වවිද්‍යාලයේ වෛද්‍ය පීඨයේ ප්‍රතිජීව විද්‍යා හා අණුක විද්‍යා අධ්‍යයන අංශයේ ප්‍රධානී මහාචාර්ය නීලිකා මලවිගේ ඉල්ලා අස් වී තිබෙනවා.\nඑම කමිටුව සඳහා චීනයේ නිෂ්පාදනය කෙරෙන සිනොවැක් කොරෝනා එන්නත සම්බන්ධයෙන් නිර්දේශ ඉදිරිපත් කිරීම මේ වනවිට පැවරී ඇති කාර්යයක්.\nඑවැනි පසුබිමක එම කමිටුවේ සාමාජිකයෙකු වූ මහාචාර්ය ඒ.පත්මේෂ්වරන්ද මීට දෙසතියකට පමණ පෙර ඉල්ලා අස් වී ඇති බවයි වාර්තා වුණේ.\nචීනයේ නිෂ්පාදිත සිනොවැක් එන්නත සම්බන්ධයෙන්ද පත්කළ එන්නත් කමිටුවට මීට පෙර පැවති එන්නත් කමිටුවේ සාමාජිකයින් 08 දෙනාගෙන් 07 දෙනෙකු පත් කිරීමට ජාතික ඖෂධ නියාමන අධිකාරියේ සභාපතිවරයා පසුගියදා කටයුතු කර තිබුණා.\nඊට අමතරව එන්නත් කමිටුවට අලුතින් සාමාජිකයින් තුන් දෙනෙකුද නම් කිරීමටයි ඔහු පියවර ගෙන ඇත්තේ.\nකෙසේ වෙතත්, නව කමිටුවටද නම් කර සිටි පැරණි එන්නත් කමිටුවේ සිටි මහාචාර්ය නීලිකා මලවිගේ සහ මහාචාර්ය ඒ.පත්මේෂ්වරන් ඉල්ලා අස් වී ඇති බවයි මේ වනවිට වාර්තා වන්නේ.\nමේ අතර, මෙරටින් ඊයේ වාර්තා කොරෝනා ආසාදිතයින් 1,890 දෙනා අතරින් 1,850 දෙනෙකු අලුත් අවුරුදු කොරෝනා පොකුරේ ආසාදිතයින්.\nඑම ආසාදිතයින් අතරින් වැඩිම සංඛ්‍යාව වූ 337 දෙනෙකු ගම්පහ දිස්ත්‍රික්කයෙන් හඳුනාගෙන තිබුණා.\nකළුතර දිස්ත්‍රික්කයෙන් අසාදිතයින් 268ක් වාර්තා වූ අතර ඉන් අඩකටත් වැඩි සංඛ්‍යාවක් මතුගම ප්‍රදේශයෙන් වාර්තා වීම විශේෂත්වයක්.\nඒ අනුව එම ප්‍රදේශයෙන් ආසාදිතයින් 143 හඳුනාගෙන තිබුණා.\nරත්නපුර දිස්ත්‍රික්කයෙන් හඳුනාගත් ආසාදිතයින් සංඛ්‍යාව 198 ක්.\nකොළඹ දිස්ත්‍රික්කයෙන් ආසාදිතයින් ඊයේ 194 දෙනෙකු පමණක් වාර්තා වීමද විශේෂත්වයක්.\nමේ අතර, කහතුඩුව ප්‍රදේශයෙන් හමුවූ ඩෙල්ටා ප්‍රභේදය ආසාදිත බවට සැකසහිත කොරෝනා රෝගියා මීට පෙර හඳුනාගත් අදාළ වෛරස් ප්‍රභේදය ආසාදනය වී තිබූ රෝගීන් සමඟ එක් සේවා ස්ථානයක කටයුතු කළ පුද්ගයෙක් බවට හදුනා ගෙන තිබෙනවා.\nනියෝජ්‍ය සෞඛ්‍ය සේවා අධක්ෂ ජනරාල් විශේෂඥ වෛද්‍ය හේමන්ත හේරත් මේ බව තහවුරු කළා.\nමේ අතර, විදේශයන්හි සිට දිවයිනට පැමිණ නිරෝධායනයට ලක්වෙමින් සිටින පුද්ගලයින් 40 දෙනෙකුද ඊයේ ආසාදිතයින් ලෙස හඳුනාගෙන තිබුණා.\nඑසේම, පසුගිය දින 14 ක කාලය තුළදී සෞදි අරාබිය ඇතුළු රටවල් 06 ක සංචාරය කර ඇති මගීන්ට ශ්‍රී ලංකාවට ඇතුළුවීමට අවසර ලබා නොදීමට තීරණය කර තිබෙනවා.\nසිවිල් ගුවන් සේවා අධිකාරිය නිවේදනය කළේ සෞදි අරාබියට අමතරව එක්සත් අරාබි එමීර් රාජ්‍යය, කටාර්, කුවේට්, ඕමාන් සහ බහරේන් යන රටවල පසුගිය දින 14 ක කාලය තුළ සංචාරය කළ පුද්ගලයින්ට ජූලි 01 වැනිදා සිට 14 වැනිදා දක්වා බලපැවැත්වෙන පරිදි මෙම තහනම ක්‍රියාත්මක බවයි.\nකොරෝනා ප්‍රතිශක්තිකරණ වැඩසටහනට අදාළව ඊයේ දිනයේදී පුද්ගලයින් 69,919 දෙනෙකුට එන්නත් ලබාදී තිබෙනවා.\nඒ අනුව සයිනොෆාම් එන්නතේ පළමු මාත්‍රාව පුද්ගලයින් 30,966 දෙනෙකුට ලබාදී ඇති බවයි වසංගත රෝග විද්‍යා අංශය නිවේදනය කළේ.\nඑහි දෙවන මාත්‍රාව පුද්ගලයින් 37,812 දෙනෙකුට ලබාදී තිබෙනවා.\nඑසේම, කොවිෂීල්ඩ් එන්නතේ දෙවන මාත්‍රාව ඊයේ පුද්ගලයින් 1141 දෙනෙකුට ලබාදීමටයි කටයුතු කර ඇත්තේ.\nමේ වනවිට සයිනොෆාම් එන්නතේ පළමු මාත්‍රාව ලබාගෙන ඇති සමස්ත පුද්ගලයින් සංඛ්‍යාව 159,6487 ක් වන අතර, එහි දෙවන මාත්‍රාව ලබාගත් පුද්ගලයින් සංඛ්‍යාව 551,007 ක්.\nඑසේම, කොවිෂීල්ඩ් පළමු මාත්‍රාව පුද්ගලයින් 925,242 ක් ලබාගෙන ඇති අතර, එහි දෙවන මාත්‍රාව පුද්ගලයින් 374,040 කට ලබාදී තිබෙනවා.\nස්පුට්නික් එන්නතේ පළමු මාත්‍රාව ලබාගත් පුද්ගලයින් සංඛ්‍යාව 114,795ක්.\nඑහි දෙවන මාත්‍රාව ලබාගත් පුද්ගලයින් සංඛ්‍යාව 14,425 ක් වනවා.\nමේ අතර, කොළඹ මහනගරසභා සීමාවේ වෙසෙන කොවිෂිල්ඩ් එන්තතේ පළමු මාත්‍රාව ලබා ගත් වයස අවුරුදු 60ට වැඩි පුද්ගලයින් සඳහා එම එන්නතේ දෙවැනි මාත්‍රා ලබාදීම අදත් සිදුවනවා.\nබස්නාහිර පළාතේම වයස අවුරුදු 60 ට වැඩි පිරිස් සඳහා සයිනොෆාම් එන්නතේ පළමු මාත්‍රාව ලබාදීම අද සිට ආරම්භ වුණා.\nමේ අතර, ඇස්ට්‍රාසෙනෙකා එන්නතේ පළමු මාත්‍රාව ලබාගත් පුද්ගලයින්ට දෙවන මාත්‍රාව ලෙස මෝඩර්නා සහ ෆයිසර් කොරෝනා එන්නත් ලබාදීමට අදාළ උපදෙස් මාලාවක් ඉදිරියේදී නිකුත් කිරීමට අපේක්ෂා කරන බව සෞඛ්‍ය අමාත්‍යාංශය පවසනවා.\nමේ අතර, කොරෝනා තත්ත්වය නිසා බලපෑමට ලක් වූ සංචාරක ක්ෂේත්‍රයේ ආයතනවලට දැනට ලබාදී ඇති සහන ලබන දෙසැම්බර් මාසය අවසන් වනතුරු ක්‍රියාත්මක කිරීමට අමාත්‍ය මණ්ඩලයේ අනුමැතිය හිමිව තිබෙනවා.\nඑසේම, කොළඹ දිස්ත්‍රික්කයේ වැල්ලම්පිටිය පොලිස් වසමේ සිංහපුර ග්‍රාම නිලධාරී වසමේ සංහිඳ සෙවන නිවාස සංකීර්ණය හැර සෙසු කොටස් අද උදෑසන හයේ සිට හුදෙකලා කෙරුණා.\nගම්පහ දිස්ත්‍රික්කයේ කැලණිය පොලිස් බල ප්‍රදේශයේ ගල්බොරැල්ල - සීයවත්ත ග්‍රාම නිලධාරී වසමද හුදෙකලා කිරීමට පියවර ගත් බවයි යුද හමුදාපති ජෙනරාල් ශවේන්ද්‍ර සිල්වා කියා සිටියේ.\nමේ අතර, නුවරඑලිය, ගම්පහ, ගාල්ල, අම්පාර සහ මඩකලපුව දිස්ත්‍රික්කවල හුදෙකලා කර තිබූ ප්‍රදේශ කිහිපයක හුදෙකලාභාවය ඉවත් කිරීමටද පියවර ගැනුණා.",
       "URL": "https://www.hirunews.lk/275615/එන්නත්-කමිටුවෙන්-තවත්-විශේෂඥයෙකු-ඉල්ලා-අස්වෙයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1853"
}