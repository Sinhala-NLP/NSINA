{
       "Source": "hirunews",
       "Timestamp": "Thursday, 14 April 2016 - 18:56",
       "Headline": "දුම්රිය ගේට්ටුකරුවන්ට රජයෙන් රුපියල් පන්දහසක්",
       "News Content": "සිය දෛනික වැටුප වන රුපියල් 250 ක මුදල ප්‍රමාණවත් නොවන බව පවසමින් අනාරක්ෂිත දුම්රිය ගේට්ටුකරුවන්ගේ සංගමය විසින් ආරම්භ කළ වැඩවර්ජනයට අදට දින දෙකක් ගත වනවා.\nඑම සංගමයේ ප්‍රධාන ලේකම් නිමල් චන්ද්‍රසිරි ප්‍රකාශ කළේ සිය වර්ජනය අනිද්දා (16) දිනය දක්වා ක්‍රියාත්මක කිරීමට බලාපොරොත්තු වන බවයි.\nකෙසේ වෙතත්, මේ හේතුවෙන් දුම්රිය ධාවනයට කිසිදු බාධාවක් ඇති නොවන බවයි දුම්රිය ගමනාගමන අධිකාරී විජය සමරසිංහ ප්‍රකාශ කළේ.\nගැටලූව සම්බන්ධයෙන් හිරු ප්‍රවෘත්ති අංශය ප්‍රවාහන නියෝජ්‍ය අමාත්‍ය අශෝක් අබේසිංහගෙන් විමසීමක් කළා.\nඔහු සඳහන් කළේ අදාළ ගැටලූව විසඳීම සඳහා දුම්රිය ගේට්ටුකරුවන්ගේ මාසික වැටුපට රුපියල් 5000 ක මුදලක් එකතු කිරීමට අවශ්‍ය පියවර මේ වනවිටත් ගෙන ඇති බවයි.\nකෙසේ වෙතත්, රජයේ ක්‍රියාමාර්ගය පිළිබඳව තමන්ට විශ්වාසයක් නොමැති බවයි අනාරක්ෂිත දුම්රිය ගේට්ටුකරුවන්ගේ සංගමයේ ප්‍රධාන ලේකම් නිමල් චන්ද්‍රසිරි කියා සිටියේ.",
       "URL": "https://www.hirunews.lk/130861/දුම්රිය-ගේට්ටුකරුවන්ට-රජයෙන්-රුපියල්-පන්දහසක්",
       "Category": "Local News",
       "Parent URL": "https://www.hirunews.lk/local-news.php?pageID=5089"
}