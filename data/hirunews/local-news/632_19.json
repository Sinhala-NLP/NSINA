{
       "Source": "hirunews",
       "Timestamp": "Saturday, 31 December 2022 - 13:27",
       "Headline": "උත්සව සමයෙත් රඟන බිත්තරේ (වීඩියෝ)",
       "News Content": "බිත්තර මිල සැලකිය යුතු ලෙස පහළ නොදැමුවහොත් පාන් හැර සෙසු සියලු බේකරි නිෂ්පාදනවල මිල යළි ඉහළ දැමීමට සිදුවන බව සමස්ත\nලංකා බේකරි හිමියන්ගේ සංගමයේ සභාපති, එන්.කේ. ජයවර්ධන පවසනවා.\nඔහු සඳහන් කළේ, රුපියල් 55ට බිත්තර අලෙවි කරන බවට බිත්තර නිෂ්පාදකයින් විසින් සිදුකරනු ලැබුවේ නාට්‍ය රඟදැක්වීමක් බවයි.\nකෙසේ වෙතත්, උත්සව සමයේ ඉල්ලුම ඉහළ යාම මත අවශ්‍ය තරම් බිත්තර සැපයීමට නොහැකි වූ බව සමස්ත ලංකා කුකුළු ව්‍යාපාරිකයින්ගේ\nසංගමය ද පෙන්වා දෙනවා.\nවෙළෙඳ පොළේ බිත්තර මිල ශීඝ්‍රයෙන් ඉහළ යාමත් සමඟ බිත්තර නිෂ්පාදකයින්ගේ සංගම් තීරණය කළේ අතරමැදියන්ගෙන් තොරව බිත්තර අලෙවි කිරිම සඳහා සංගම් ලෙස ඉදිරිපත් වීමටයි.\nඒ අනුව ඔවුන් රුපියල් 55 බැගින් බිත්තර අලෙවි කිරීම සඳහා ප්‍රධාන නගර කිහිපයකට ලොරි රථවලින් පැමිණ බිත්තර අලෙවි කළා.\nකෙසේ වෙතත් එය සාර්ථක වී තිබුණේ නැහැ.\nමේ අතර, පාරිභෝගිකයින් විසින් එළවළු මිලදී ගැනීම සීමා කිරීම හමුවේ නුවරඑළිය දිස්ත්‍රික්කයේ එළවළු මිල ගණන් පහළ ගොස් තිබෙනවා.\nඒ අනුව බෝංචි, වම්බටු සහ මාළුමිරිස් හැර සෙසු බොහෝ එළවළු වර්ගවල මිල පහළ ගොස් ඇති බවයි වෙළෙඳුන් පැවසුවේ.\nඑළවළු තොග මිල ගණන් අඩුවී තිබුණ ද වෙළෙඳ පොළේ එළවළු කිලෝග්‍රෑමයක සිල්ලර මිල ඉහළ ගොස් තිබෙනු දැකිය හැකියි.\nකෙසේ වෙතත්, බීජ අර්තාපල් මිල ඉහළ යාම හමුවේ ලබන වසරේදී නුවරඑළියේ අර්තාපල් මිල දැඩි ලෙස ඉහළ යනු ඇති බවට ව්‍යාපාරිකයින් අනතුරු අඟවනවා.",
       "URL": "https://www.hirunews.lk/323954/උත්සව-සමයෙත්-රඟන-බිත්තරේ-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=632"
}