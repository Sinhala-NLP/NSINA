{
       "Source": "hirunews",
       "Timestamp": "Saturday, 14 January 2023 - 19:46",
       "Headline": "සේතු සමුද්‍රම් නිසා මෝදිගේ පක්ෂය මතගැටුමක",
       "News Content": "සේතු සමුද්‍රම් ව්‍යාපෘතිය කඩිනම් කිරීමට තමිල්නාඩු ප්‍රාන්ත රජය ඒකමතිකව සම්මත කර ඇති නව යෝජනාවට ඉන්දීය පාලක භාරතීය ජනතා පක්ෂයේ තමිල්නාඩු ප්‍රාන්ත නායකයා විරෝධය පළකර තිබෙනවා.\nමාධ්‍ය හමුවක් පවත්වමින් භාරතීය ජනතා පක්ෂයේ තමිල්නාඩු ප්‍රධානී අන්නාමලෙයි සදහන් කර ඇත්තේ එම ව්‍යාපෘතියෙන් වාසියක් අත්වන්නේ පාලක ඩී.එම්.කේ නායකයන්ට අයත් නැව් සමාගම් කිහිපයකට පමණක් බවයි.\nසේතු සමුද්‍රම් ව්‍යාපෘතිය ක්‍රියාවට නැංවීම හරහා හින්දු ඉතිහාසයේ සඳහන් රාමසේතු පාලමට හානි සිදුවිය හැකි බව භාරතීය ජනතා පක්ෂ නියෝජිතයන් මෙන්ම හින්දු ආගමික මතවාදීන්ගේද අදහස වුණා .\nපෝක් සමුද්‍ර සන්ධිය හරහා ඇල මාර්ගයක් තනා නැව් ගමනාගමනයට මඟ පෑදීම සදහා වන යෝජනාවක් වූ මෙම සේතු සමුද්‍රම් ව්‍යාපෘතිය ක්‍රියාත්මක නොකිරීමටයි පසුව ඉන්දියාව තීරණය කළේ.\nඒ ඉන් සිදුවන පරිසර හානිය ඇතුළු කරුණු ගණනාවක් සළකා බැලීමෙන් අනතුරුවයි.\nකෙසේ වෙතත්, ඊයේ තමිල්නාඩු ප්‍රධාන අමාත්‍ය එම් කේ ස්ටාලින් එම ව්‍යාපෘතිය ක්‍රියාත්මක කළ යුතු බවට ප්‍රාන්ත සභාවේ යෝජනාවක් සම්මත කර ගත්තා.\nඑමගින් විශාල පිරිසකට රැකියා ලබා ගත හැකි බවත්, විශාල ආර්ථික දියුණුවක් ලබාගත හැකි මෙම ව්‍යාපෘතියට එම් කේ කරැණානිධි, ජයලලිතා වැනි තමිල්නාඩු නායකයන් සහය පළ කර බවත් භාරතීය ජනතා පක්ෂ අග්‍රාමාත්‍යවරයෙකු වූ අතල් බිහාරි වජ්පායි ඒ සදහා මුදල් පවා වෙන් කර ඇති බවත් එම්.කේ. ස්ටාලින් සදහන් කළා.\nඑහෙත්, වර්තමානයේ දී තමිල්නාඩු ප්‍රාන්ත භාරතීය ජනතා පක්ෂ නායකයන් දේශපාලන හේතු මත ඊට විරුද්ධ වන බවටයි ඔහු චෝදනා කර සිටියේ.\nකෙසේ වෙතත්, ප්‍රාන්තයේ භාරතීය ජනතා පක්ෂ,නායකයන්ගේ මතය වී ඇත්තේ මෙය පරිසරයට හානිකර මෙන්ම සුනාමි වැනි අනතුරු වලින් සිදුවන හානි වැඩිකිරීමට ද හේතුවන බවට විශේෂඥයන් අනතුරු අගවා ඇති බවයි.",
       "URL": "https://www.hirunews.lk/325046/සේතු-සමුද්‍රම්-නිසා-මෝදිගේ-පක්ෂය-මතගැටුමක",
       "Category": "Local News",
       "Parent URL": "https://www.hirunews.lk/local-news.php?pageID=602"
}