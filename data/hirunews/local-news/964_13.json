{
       "Source": "hirunews",
       "Timestamp": "Friday, 05 August 2022 - 7:41",
       "Headline": "ජෝෂප් ස්ටාලින් 12 වැනි දා දක්වා රිමාන්ඩ්",
       "News Content": "ගාලුමුවදොර අරගලයේ සාමාජිකයන් ලෙස කටයුතු කළ ලංකා ගුරු සංගමයේ ප්‍රධාන ලේකම් ජෝෂප් ස්ටාලින් අගෝස්තු 12 දක්වා රක්ෂිත බන්ධනාගාරගත කෙරුණා.\nඒ, කොටුව මහේස්ත්‍රාත් තිලිණ ගමගේ හමුවට ඉදිරිපත් කිරීමෙන් අනතුරුව යි.\nඑසේම, අත්අඩංගුවට ගැනුණු ජාතික භික්ෂු පෙරමුණේ සාමාජික පූජ්‍ය කොස්වත්තේ මහානාම හිමියන් අද (05) දිනය දක්වා රක්ෂිත බන්ධනාගාරගත කිරීමට යි නියෝග කෙරුණේ.\nපසුගිය 28 වැනි දා කොටුව ලංකා බැංකු මාවතේ පැවති විරෝධතාවයක් අතරතුර අධිකරණ නියෝග කඩ කිරීම සම්බන්ධයෙනු යි ඊයේ ඔවුන් අත්අඩංගුවට ගනු ලැබුවේ.\nඑසේම, අත්අඩංගුවට ගැනුණු ලංකා බැංකු සේවක සංගමයේ ලේකම්වරයා සහ හිටපු සභාපතිවරයා ඇපමත මුදා හැරුණු අතර, පොලිසිය ඔවුන් අත්අඩංගුවට ගත්තේ පසුගිය මස 9 වැනි දා ජනාධිපති මන්දිරයට ඇතුළු වීමේ චෝදනාව මත යි.\nමේ අතර, ගාලුමුවදොර අරගල භූමියේ සිටි පිරිස් තාවකාලික ව ඉදිකර තිබූ කූඩාරම් කිහිපයක් ඉවත් කරගෙන ඇති බව ද ඊයේ වාර්තා වුණා.\nඒ, අද පස්වරු 5ට පෙර අරගල භූමියෙන් ඉවත් වන ලෙසට පොලිසිය කළ දැනුම්දීමකට අනුව යි.\nකෙසේ වෙතත්, එම ඉල්ලීම බල රහිත කරන්නැ යි ඉල්ලා පෙත්සම් 04ක් ද අභියාචනාධිකරණයට ඉදිරිපත් කර තිබුණා.",
       "URL": "https://www.hirunews.lk/311928/ජෝෂප්-ස්ටාලින්-12-වැනි-දා-දක්වා-රිමාන්ඩ්",
       "Category": "Local News",
       "Parent URL": "https://www.hirunews.lk/local-news.php?pageID=964"
}