{
       "Source": "hirunews",
       "Timestamp": "Wednesday, 02 February 2022 - 17:22",
       "Headline": "රියදුරු බලපත්‍රයට මෙඩිකල් ගන්න පසුගියදා පැමිණි පිරිසක් ගැන විශේෂ හෙළිදරව්වක් (වීඩියෝ)",
       "News Content": "අලුතින් රියදුරු බලපත්‍ර ලබාගැනීම වෙනුවෙන් සහ රියදුරු බලපත්‍ර අලුත් කර ගැනීම සඳහා අදාළ වෛද්‍ය සහතික ලබාගැනීමට එක් දිනකදී පැමිණි 1213 දෙනෙකුගෙන් 145 දෙනෙක් මත්ද්‍රව්‍ය ලබාගන්නා පුද්ගලයන් බවට අනාවරණ වී ඇතැයි පොලිසිය පවසනවා.\nවෛද්‍ය සහතිකය ලබාදීම වෙනුවෙන් ලබාගන්නා රුධිර සාම්පල්වලිනුයි මෙම කරුණු හෙළිවී ඇත්තේ.\nපසුගිය 24 වනදා දිනයේ පමණක් ජාතික ප්‍රවාහන වෛද්‍යායතනය වෙතින් ලබාගත් තොරතුරු අනුව මෙම කරුණු අනාවරණ වී ඇතැයි පොලිස් මාධ්‍ය ප්‍රකාශක ජ්‍යෙෂ්ඨ නියෝජ්‍ය පොලිස්පති අජිත් රෝහණ සඳහන් කළා.\nරථ වාහන ක්ෂේත්‍රයට සම්බන්ධ සියලු පාර්ශවකරුවන්ගේ සාකච්ඡාවකදීයි මෙම තොරතුරු හෙළිකර තිබෙනවා.\nපසුගිය සතියේ පැවති මෙම සාකච්ඡාවට මෝටර් රථ ප්‍රවාහන කොමසාරිස් දෙපාර්තමේන්තුව, ප්‍රවාහන අමාත්‍යංශය, බස් රථ නියාමනය පිළිබඳ බලධාරීන්, පෞද්ගලික බස් සංගම් නියෝජිතයන්, ජාතික ප්‍රවාහන වෛද්‍ය ආයතන නිලධාරීන්, පොලිසියේ රථ වාහන අංශ භාර නිලධාරීන්, මාර්ගස්ථ මගී ප්‍රවාහන අධිකාරිය, ජාතික ගමනාගමන කොමිෂන් සභාව ද එක්ව තිබෙනවා.\nමෙහිදී මාර්ග ආරක්ෂාව තහවුරු කිරීම සම්බන්ධයෙන් තීරණ රැසක් ද ගනු ලැබූ බවයි පොලිස් මාධ්‍ය ප්‍රකාශකවරයා කියාසිටියේ.\nහෙළි වූ මෙම කරුණු ඉතාම භයානක තත්වයක් වන අතර මෙය ගංජා හෙරොයින් සහ අයිස් ඇතුලු මත්ද්‍රව්‍ය 4ක් පිළිබඳ විශ්ෂයෙන් මෙහිදී අවධානය යොමුකර තිබෙනවා.\n1213 දෙනෙකුගෙන් 145 දෙනෙකු මත්ද්‍රව්‍ය ලබාගන්නා පිරිසක් බවට පත් වන්නේ නම් එය සමස්ත රියදුරන්ගෙන් සියයට 10ක පමණ ප්‍රමාණයක් වන බවයි පොලිස් මාධ්‍ය ප්‍රකාශකවරයා පෙන්වා දෙන්නේ.\nමෙම පිරිසෙන් වැඩි පිරිසක් ලොරි රථ ධාවනය කරන අය වන අතර 21 දෙනෙකු බස් රථ රියදුරන් බවට අනාවරණ වී තිබෙනවා.\nමෙරට රියදුරන්ගෙන් යම් පිරිසක් මත්ද්‍රව්‍ය භාවිත කර හෝ මත්ද්‍රව්‍ය භාවිතයට ඇබ්බැහිවූවන් බවට මෙම කරුණුවලින් හෙළිවන අතර මෙය මාර්ග ආරක්ෂාවට බරපතල තර්ජනයක් බව ඔහු අවධාරණය කරනවා.\nඅජිත් රෝහණ මහතා පෙන්වා දෙන්නේ මත්පැන් පානය කර රිය ධාවනය කරන රියදුරන් සොයා මෙහෙයුම් ක්‍රියාත්මක වුව ද වෙනත් මත්ද්‍රව්‍ය වර්ග භාවිත කර රිය ධාවනය කරන පුද්ගලයන් සොයා සිදුකරන මෙහෙයුම් නිරන්තරයෙන් සිදු නොවන බවයි.\nඒ අනුව මෙම සතියේ සිට එම මෙහෙයුම් යළිත් ආරම්භ කිරීමට පොලිසිය පියවර ගෙන තිබෙනවා.\nඒ අනුව අද දිනයේ සිට දිවයින පුරා දැවැන්ත මෙහෙයුමක් සිදු කිරීමටයි පොලිසිය තීරණය කර ඇත්තේ.\nවාහන පැදවීමේ දී යම් පුද්ගලයෙක් මත්ද්‍රව්‍ය භාවිත කර රිය ධාවනය කර වැරදිකරුවෙකු වුවහොත් රියදුරු බලපත්‍රය අහෝසි වන අතර නඩුව අවසන් වන තෙක් රියදුරු බලපත්‍රය තාවකාලිකව අත්හිටුවනවා.\nවැරදිකරුවෙක් බවට පත්වුවහොත් රුපියල් විසිපන් දහසක දඩයකට සහ සිර දඩුවමකට යටත් වීමට ද සිදුවනවා.\nමේ සම්බන්ධයෙන් අඛණ්ඩ මෙහෙයුම් සිදුකරන අතර මාර්ග ආරක්ෂාව  තහවුරු කිරීම වෙනුවෙන් ඉදිරියේදී දැඩි නීති සම්පාදනය කිරීමට ද අදාළ අංශ සමග එක්ව කටයුතු කරන බවයි පොලිස් මාධ්‍ය ප්‍රකාශක ජ්‍යෙෂ්ඨ නියෝජ්‍ය පොලිස්පති අජිත් රෝහණ කියාසිටියේ.",
       "URL": "https://www.hirunews.lk/295984/රියදුරු-බලපත්‍රයට-මෙඩිකල්-ගන්න-පසුගියදා-පැමිණි-පිරිසක්-ගැන-විශේෂ-හෙළිදරව්වක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1380"
}