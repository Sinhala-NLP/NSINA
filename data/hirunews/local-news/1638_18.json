{
       "Source": "hirunews",
       "Timestamp": "Saturday, 09 October 2021 - 21:36",
       "Headline": "පහරකෑමට ලක්වූ හිරු මාධ්‍යවේදියාගේ කැමරාවේ සහ දුරකතනයේ දත්ත ගබඩා තවමත් නැහැ (වීඩියෝ)",
       "News Content": "කුරුණෑගල හිරියාල සමුපකාරයේ වැඩි මිලට සීනි අලෙවි කිරීමේ ජාවාරමක් අනාවරණය කිරීමට ගිය හිරු ප්‍රාදේශීය මාධ්‍යවේදියාට පහරදී හානි සිදුකරන ලද ඔහුගේ කැමරාවේ සහ ජංගම දුරකථනයේ දත්ත ගබඩා මෙතෙක් සොයාගැනීමට පොලිසියට හැකිව නැහැ.\nපොලිස් පරීක්ෂණවලදී හෙළිව ඇත්තේ මෙම පහරදීම සිදුවන අවස්ථාවේ අදාළ ස්ථානයේ සී.සී.ටී.වී. කැමරා අක්‍රීයව තිබී ඇති බවයි.\nහිරු ප්‍රාදේශීය මාධ්‍යවේදී බිමල් රුහුණගේ මහතා මෙම මැර ප්‍රහාරයට ලක්වන්නේ කුරුණෑගල - හිරියාල සමූපකාර තොග ගබඩාවේ සිදුවන සීනි වැඩි මිලට විකිණීමේ ජාවාරමක් අනාවරණය කිරීමට ගිය අවස්ථාවේදියි.\nඑහිදී සීනි කිලෝග්‍රෑමක තොග මිල රුපියල් 122 බැගින් ගණනය කරමින් කිලෝග්‍රෑම් 50ක සීනි මිටියක් සඳහා රුපියල් 6100ක් අයකර තිබුණා.\nඊට අදාළ බිල්පතක් ඉල්ලා සිටි අවස්ථාවේ එය ලබා නොදී එම සමූපකාරයේ සභාපති ඔහුගේ මැර පිරිසක් සමඟ පැමිණ මාධ්‍යවේදියාට පහර දී කැමරාවට හානි සිදුකර තිබුණා.\nඊට අමතරව පහරදීම අතරතුර සමූපකාරයේ සභාපති අනුර බන්නැහැක නම් මෙම පුද්ගලයා හිරු මාධ්‍යවේදියාගේ ජංගම දුරකථනයේ හා කැමරාවේ දත්ත ගබඩා කොල්ල කෑමටයි කටයුතු කර තිබුණේ.\nපැය 2ක පමණ කාලයක් මාධ්‍යවේදියා අයථා ලෙස රඳවා ගෙන විවිධ හිංසා සිදුකිරීම සම්බන්ධයෙන් සභාපතිවරයා පමණක් අත්අඩංගුවට ගෙන තිබූ ගොඩකරැල්ල පොලිසිය සැණෙකින් ඔහු අධිකරණයට ඉදිරිපත් කර තිබුණා.\nපොලිසිය සිදුකළ කරුණු දැක්වීම අනුව එහිදී ඔහු ඇපමත මුදා හැර තිබෙනවා.\nකෙසේවෙතත්, මේ දක්වා ජංගම දුරකථනයේ හා කැමරාවේ දත්ත සොයා ගැනීමට ගොකරැල්ල පොලිසියට හැකිවී  නැහැ.\nපසුගිය දිනවල කුරුණෑගල අවට සිදුකළ ගවේෂණාත්මක පුවත් ගණනාවක වීඩියෝ දර්ශන එම දත්ත ගබඩාවල අන්තර්ගත වනවා.\nඑම දත්ත ගබඩා කොල්ලය හරහා සමූපකාර සභාපතිවරයා කටයුතු කරන්නේ එම මහා පරිමාණ දූෂණ වංචා සැඟවීමට ද?\nසමූපකාර සභාපති අනුර බන්නැහැක මෙම ප්‍රවෘත්තිවලට අදාළ දර්ශන කොල්ලකන්නේ කාගේ අවශ්‍යතාවකටද?\nපොලිසිය පවසන්නේ මෙම සිදුවීම වන අවස්ථාවේ සමූපකාර ගබඩාවේ CCTV පද්ධතිය ද ක්‍රියා විරහිතව පැවති බව සිදුකළ පරීක්ෂණවලදී හෙළිවූ බවයි.\nඒ අනුව හිරු මාධ්‍යවේදියාගේ දත්ත ගබඩා කොල්ලය සැලසුම් සහගතව සිදුකරන ලද්දක් බව පැහැදිලිව පෙනී යන කරුණක්.\nමේ පිළිබඳ නීතිය ක්‍රියාත්මක කරන බලධාරීන් ඉදිරියේදී ක්‍රියාත්මක වන ආකාරය හෙළි කිරීමටත් හිරු CIA සූදානම්.",
       "URL": "https://www.hirunews.lk/284558/පහරකෑමට-ලක්වූ-හිරු-මාධ්‍යවේදියාගේ-කැමරාවේ-සහ-දුරකතනයේ-දත්ත-ගබඩා-තවමත්-නැහැ-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1638"
}