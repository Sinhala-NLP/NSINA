{
       "Source": "hirunews",
       "Timestamp": "Friday, 20 May 2022 - 10:54",
       "Headline": "රටේ ප්‍රශ්න විසඳීමට හිතවතුන් පත් කිරීමට පරිපාලන සේවාවෙන් විරෝධය",
       "News Content": "රටේ උද්ගතව ඇති අර්බුදකාරී තත්ත්වය යටතේ අත්‍යවශ්‍යය සේවා පවත්වාගෙන යාම සඳහා මහජන නියෝජිතයන් නොවන දේශපාලන ක්‍රියාකාරිකයන් පත් කිරීම සම්බන්ධයෙන් ශ්‍රී ලංකා පරිපාලන සේවා සංගමය සිය විරෝධය පල කර තිබෙනවා.\nඒ අග්‍රාමාත්‍ය ලේකම්වරයාට ලිපියක් යොමු කරමින්.\nඔවුන් එම ලිපියෙන් වැඩි දුරටත් සඳහන් කරන්නේ රාජ්‍ය යාන්ත්‍රණයේ සිවිල් පරිපාලන කටයුතුවලට මැදිහත් වීමට ඇති සියලු ඉඩ අහුරමින් දේශපාලන පක්ෂ ප්‍රවර්ධනය සඳහා රාජ්‍ය දේපල අවභාවිතා කිරීමට තමන් විරෝධය පල කරන බවත්, ඉදිරියේදී මෙවැනි පත් කිරීම් සිදු කිරීමට සූදානමක් ඇත්නම් ඒවා වහා නතර කිරීමට කටයුතු කරන ලෙසත් ඉල්ලමින්.\nතව ද ස්ථාවර රජයක් පිහිටුවන තුරු පරිපාලන සේවා සංගමය මහජන නියෝජිත‍යන් සහභාගි වන කිසිදු රැස්වීමට සහභාගි නොවීමේ වෘත්තීය ක්‍රියාමාර්ගයක නිරත වෙමින් සිටින බව ශ්‍රී ලංකා පරිපාලන සේවා සංගමය සඳහන් කරනවා.",
       "URL": "https://www.hirunews.lk/304805/රටේ-ප්‍රශ්න-විසඳීමට-හිතවතුන්-පත්-කිරීමට-පරිපාලන-සේවාවෙන්-විරෝධය",
       "Category": "Local News",
       "Parent URL": "https://www.hirunews.lk/local-news.php?pageID=1156"
}