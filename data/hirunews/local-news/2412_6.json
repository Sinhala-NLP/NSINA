{
       "Source": "hirunews",
       "Timestamp": "Sunday, 04 October 2020 - 13:55",
       "Headline": "මිනුවන්ගොඩ සහ දිවුලපිටිය ප්‍රදේශවල ආරක්ෂක හමුදා සාමාජිකයන්ට දැනුම්දීමක්",
       "News Content": "මිනුවන්ගොඩ සහ දිවුලපිටිය ප්‍රදේශවල සිටින යුද, ගුවන්, නාවික සහ සිවිල් ආරක්ෂක බලකායන්හි රාජකාරි කරන සියලුම නිලධාරීන්ට දැනුම්දෙන තුරු රාජකාරි ස්ථානවලට වාර්තා නොකරන ලෙස ශ්‍රී ලංකා යුද හමුදාව ප්‍රකාශ කළා.\nගම්පහ සහ මිනුවන්ගොඩ ප්‍රදේශ හැර ගම්පහ දිස්ත්‍රික්කය තුල සිටින අනෙක් ආරක්ෂක අංශ සාමාජිකයන් හෙට 2020-10-05 දින පමණක් රාජකාරීවලට රපෝර්තු නොකරන ලෙසට දන්වා තිබෙනවා.\nඑමෙන්ම මෙම ප්‍රදේශවල කඳවුරු තුල සිටින නිලධාරීන් කඳවුරු තුලම රඳවා ගන්නා ලෙසටයි වැඩිදුරටත් උපදෙස් ලබාදී ඇත්තේ.\nමේ අතර රජයේ ප්‍රවෘත්ති දෙපාර්තමේන්තුව නිවේදනයක් නිකුත් කරමින් සඳහන් කළේ කොවිඩ් 19 වසංගතය සමාජගතවීම වැළැක්වීම සඳහා සෞඛ්‍ය අංශ ලබාදී ඇති මාර්ගෝපදේශ දැඩිව අනුගමනය කිරීම තවදුරටත් සිදුකළ යුතු බවයි.\nමේ අතර, කැළණිය විශ්වවිද්‍යාලය, නයිවල උසස් තාක්ෂණ ආයතනය සහ ගම්පහ වික්‍රමාරච්චි ආයුර්වේද ආයතනයද තාවකාලිකව වසා දැමීමට කටයුතු කර තිබෙනවා.\nඑමෙන්ම මහර සහ මීගමුව බන්ධනාගාරවලට රැඳවියන් බැලීමට පැමිණීමද තාවකාලිකව අත්හිටුවීමටයි බන්ධනාගාර දෙපාර්තමේන්තුව පියවර ගත්තේ.\nඑමෙන්ම ගුවන් තොටුපල තුළ පිහිටි පැමිණීමේ සහ පිටවීමේ පර්යන්තයේ ඇති ආලින්දවලටද ගුවන් මගීන් සමඟ පැමිණෙන අමුත්තන්ට පිවිසීම තාවකාලිකව නතර කර තිබෙනවා.\nඒ හා සමගාමීව ගුවන් තොටුපල මහජන ක්‍ෂේත්‍ර මණ්ඩපයද තාවකාලිකව වසා දමා ඇති බවයි ගුවන් තොටුපල කාර්යභාර නිලධාරිවරයා සඳහන් කළේ.",
       "URL": "https://www.hirunews.lk/251774/මිනුවන්ගොඩ-සහ-දිවුලපිටිය-ප්‍රදේශවල-ආරක්ෂක-හමුදා-සාමාජිකයන්ට-දැනුම්දීමක්",
       "Category": "Local News",
       "Parent URL": "https://www.hirunews.lk/local-news.php?pageID=2412"
}