{
       "Source": "hirunews",
       "Timestamp": "Saturday, 29 June 2019 - 19:13",
       "Headline": "තේරීම්කාරක සභාවට එන්න දයාසිරිගෙන් කොන්දේසියක්",
       "News Content": "යළි කැදවීමක් සිදුකළ ද තේරිම්කාරක සභාව සම්බන්ධයෙන් නීතිපතිවරයා කළ දැනුම්දීම සභාගත කර කතානායකවරයා ඊට අදාළ පියවර ගන්නාතුරු පාස්කු ඉරිදා ප්‍රහාරය ගැන සොයන පාර්ලිමේන්තු තේරීම්කාරක සභාව හමුවේ පෙනී නොසිටින බව ශ්‍රී ලංකා නිදහස් පක්ෂ මහලේකම් පාර්ලිමේන්තු මන්ත්‍රී දයාසිරි ජයසේකර ප්‍රකාශ කළා.\nඔහු කියා සිටියේ ප්‍රහාර සම්බන්ධයෙන් ගොනුකර ඇති නඩු 5 කට තේරීම්කාරක සභාවේ කටයුතුවලින් අගතියක් සිදුවිය හැකි බව ජුනි 4 වනදා නීතිපතිවරයා, ජනාධිපති ලේකම්වරයාට දන්වා ඇති බවයි.\nඒ පිළිබදව කතානායකවරයා දැනුවත් වී ඇති බවට විශ්වාස කරමින් ඒ පිළිබද ඉදිරි ක්‍රියාමාර්ගයක් ගන්නා ලෙස තමන් ඉල්ලා සිටින බවයි මන්ත්‍රීවරයා හිරු ප්‍රවෘත්ති අංශය කළ විමසීමකදී සදහන් කළේ.\nඔහු ඊයේ දිනයේ තේරිම්කාරක සභාව හමුවට කැදවා තිබුණත් ඊට සහභාගි වුණේ නැහැ.\nමීළගට තේරීම්කාරක සභාව රැස්වන දිනයේදී ද දයාසිරි ජයසේකර මන්ත්‍රීවරයා එහි කැදවන එහිදී ප්‍රකාශයට පත්වුණා.\nමේ අතර, පාස්කු ඉරිදා ප්‍රහාරය ගැන සොයන පාර්ලිමේන්තු තේරීම්කාරක සභාව හමුවේ අමාත්‍ය අබ්දුල් හලීම්ගේ සොහොයුරා වන ෆායිම් එම්. හෂීම් ඊයේ සාක්ෂි ලබා දුන්නා.\nමීට පෙර තේරීම්කාරක සභාව හමුවේ සාක්ෂි ලබාදෙමින් බස්නාහිර පළාත් හිටපු ආණ්ඩුකාර අසාද් සාලි එල්ල කළ චෝදනා සම්බන්ධයෙන් කරුණු විමසීමටයි ඔහුව කාරක සභාව හමුවට කැදවා තිබුණේ.\nමේ අතර, පසුගිය 13 වනදා තේරීම්කාරක සභාව හමුවේ සාක්ෂි ලබාදෙමින් නැගෙනහිර පළාත් හිටපු ආණ්ඩුකාර එම්.එල්.ඒ.එම් හිස්බුල්ලාගේ ප්‍රකාශවලට අනුව බැටිකලෝ කැම්පස් ආයතනය සදහා ණය මුදල් ලැබුණු ආකාරය සම්බන්ධයෙන් ප්‍රශ්න කිරීමට අදාළ ආයතනවල නිලධාරින් ද ඊයේ කැදවා තිබුණා.",
       "URL": "https://www.hirunews.lk/219347/තේරීම්කාරක-සභාවට-එන්න-දයාසිරිගෙන්-කොන්දේසියක්",
       "Category": "Local News",
       "Parent URL": "https://www.hirunews.lk/local-news.php?pageID=3275"
}