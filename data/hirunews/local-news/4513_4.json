{
       "Source": "hirunews",
       "Timestamp": "Wednesday, 17 May 2017 - 16:10",
       "Headline": "අසාත්මිකතාවක් නිසා පාසල් සිසුන් 31ක් රෝහලේ",
       "News Content": "මීරිගම- බණ්ඩාරනායක මහා විද්‍යාලයේ සිසුන් 31 දෙනෙකු කැසිම හා පලූ දැමීමට ලක්වීම නිසා රෝහල්ගත කළ බව වාර්තා වනවා.\nපස්වැනි පන්තියේ ඉගෙනුම ලබන මෙම සිසු පිරිසක් අද (17) උදෑසන පන්ති කාමරයේදී හදිසි යේම අසාත්මිකතාවයකට ලක් වු අතර ඔවුන් පෙරවරු අටට පමණ උදෑසන ආහාරය ගෙන තිබෙනවා.\nඅනතුරුව පැයකට පමණ පසුව මෙම දරුවන්ගෙන් පිරිසක් කැසිල්ල හා පලූ දැමීමට ලක්වීම නිසා රෝහල් ගත කළ අතර දස දෙනෙකු හදිසි ප්‍රතිකාර ඒකකයට ඇතුළත් කර තිබුණා.\nසිසුන් උදේ ආහාරය සදහා විවිධ ආහාර ගෙන ඇති අතර අසාත්මිතාවයට ඒවා හේතුවී ඇති බවට අනාවරණය වී නැහැ.\nඑහෙත් අසාත්මිකතාවයට ලක්වූ සියලු සිසුන් භෝජනාගාරයෙන් අත් සෝදා ගෙන ඇති බව හෙළි වී තිබෙනවා.හේතුව ජලයේ කිසියම් වරදක්දැයි සැකයක් මතුව ඇතත් ජලය භාවිතා කළ සෙසු සිසුන් කිසිවෙකුට හානියක් වීී නැති බවයි වාර්තා වන්නේ.\nමෙම සිදුවීමට හේතුව සුළගින් ආ කිසියම් දෙයක් තැවරීම විය හැකියැයිද සැකයක් ඇති බවට සෞඛ්‍ය නිලධාරීන් පැවසූ බව ද වාර්තාකරු පැවසුවා.\nමෙම අසාත්මිකතාවයට හේතුව හෙළි කර ගැනීම සදහා මීරිගම සෞඛ්‍ය වෛද්‍ය නිලදාරිවරයාගේ මෙහෙයවීම මත මීරිගම මහජන සෞඛ්‍ය පරීක්ෂකවරයා  මෙන්ම පොලිසිය ද පරීක්ෂණ පවත්වනවා.",
       "URL": "https://www.hirunews.lk/161541/අසාත්මිකතාවක්-නිසා-පාසල්-සිසුන්-31ක්-රෝහලේ",
       "Category": "Local News",
       "Parent URL": "https://www.hirunews.lk/local-news.php?pageID=4513"
}