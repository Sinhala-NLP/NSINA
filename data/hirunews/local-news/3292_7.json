{
       "Source": "hirunews",
       "Timestamp": "Wednesday, 19 June 2019 - 15:42",
       "Headline": "වෛද්‍ය සාෆිට එරෙහි පැමිණිලි ගැන පරීක්ෂණ කාසල් සහ සොයිසා රෝහල්වල",
       "News Content": "කුරුණෑගල රෝහලේ වෛද්‍ය සේගු සියාබ්දීන් මොහොමඞ් සාෆිට එරෙහි මව්වරුන්ගේ පැමිණිලි පිළිබඳ පරීක්ෂණ කොළඹ කාසල් වීථියේ කාන්තා රෝහලේ සහ ද සොයිසා කාන්තා රෝහලේ සිදු කිරීමට අපරාධ පරීක්ෂණ දෙපාර්තමේන්තුව තීරණය කර තිබෙනවා.\nකොළඹ අද පැවති මාධ්‍ය හමුවකදී පොලිස් මාධ්‍ය ප්‍රකාශක පොලිස් අධිකාරී රුවන් ගුණසේකර කියා සිටියේ එම පරීක්ෂණ සඳහා සියලු පහසුකම් ලබාදෙන ලෙස සෞඛ්‍ය අමාත්‍යාංශ ලේකම්වරියට කුරුණෑගල අධිකරණයෙන් නියෝගයක් ලබාදී ඇති බවයි.\nත්‍රිපුද්ගල පරීක්ෂණ මණ්ඩලයක් යටතේ අදාළ විමර්ශන සිදු කෙරෙනු ඇති.\nමේ අතර වෛද්‍ය සාෆිට එරෙහිව කාන්තාවන් 601 දෙනෙකු ඇතුලූ 758 දෙනෙකුගේ ප්‍රකාශ අපරාධ පරීක්ෂණ දෙපාර්තමේන්තුව මගින් සටහන් කරගෙන තිබෙනවා.\nසිසේරියන් සැත්කම් සිදුකළ අවස්ථාවේ එහි සිටි හෙද නිලධාරීන් 70 ක්, ප්‍රධාන හෙද නිලධාරිනියක්, සැත්කමට සහයවන උපස්ථායකයින් 18 දෙනෙකුගේ ප්‍රකාශද ඊට ඇතුළත්.",
       "URL": "https://www.hirunews.lk/218710/වෛද්‍ය-සාෆිට-එරෙහි-පැමිණිලි-ගැන-පරීක්ෂණ-කාසල්-සහ-සොයිසා-රෝහල්වල",
       "Category": "Local News",
       "Parent URL": "https://www.hirunews.lk/local-news.php?pageID=3292"
}