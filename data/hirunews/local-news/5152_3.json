{
       "Source": "hirunews",
       "Timestamp": "Friday, 26 February 2016 - 14:35",
       "Headline": "ප්‍රසිද්ධියේ නොමනා ක්‍රියාවල නිරත විදුහල්පති ඉවත් කරන්නැයි යක්කල විරෝධතා",
       "News Content": "යක්කල අනුර මධ්‍ය මහා විද්‍යාලයේ විදුහල්පතිවරයා ඉවත් කරන්නැයි එම විද්‍යාලයේ ආදිශිෂ්‍ය හා දෙමව්පිය සංසදය බලධාරීන්ගෙන් ඉල්ලීමක් කරනවා.\nඔවුන් චෝදනා කරන්නේ විදුහල්පතිවරයාගේ ක්‍රියාකලාපය හේතුවෙන් පාසැලේ සිසුන්ගේ විනය පිරිහීමට ලක්ව ඇති බවයි.\nසිසුන්ගේ විනය විරෝධී ක්‍රියා පාලනයට විදුහල්පතිවරයා කිසිදු පියවරක් නොගන්නා බවට ද දෙමව්පියන් සහ ආදි සිසුන් චෝදනා කරනවා.\nදක්ෂතා ඇති සිසු දරු දැරියන්ට එම දක්ෂතා ඔප් නංවා ගැනීමට ද මෙම විදුහල්පතිවරයා අවස්ථා ලබා නොදෙන බවයි ඔවුන් පෙන්වා දෙන්නේ.\nසිසුන් පිරිසක් අතර ඇතිවු ගැටුමක් හේතුවෙන් පාසැලේ බටහිර තුර්ය වාදක කණ්ඩායම විසුරුවා හැරීමට ද විදුහල්පතිවරයා කටයුතු කර ඇතැයි සඳහන්.\nඑමෙන්ම පාසැලේ ක්‍රිකට් සහ පාපන්දු තරග ද නතර කර තිබෙනවා.\nආදි සිසුන් සහ දෙමව්පියන් පෙන්වා දෙන්නේ විදුහල්පතිවරයා පාසැල් කාලය තුල තවත් ගුරුවරයකු සමග ගුටිබැට හුවමාරුවක් ද සිදුකරගෙන ඇති බවයි.\nඑමෙන්ම උදෑසන රැස්වීමේදී ප්‍රසිද්ධියේම මෙම විදුහල්පතිවරයා නොහොබිනා ආකාරයෙන් විවිද පුද්ගලයන්ට අසභ්‍ය වචනවලින් බැන වදින බවටයි චෝදනා එල්ලවී ඇත්තේ.\nමෙම විදුහල්පතිවරයාගේ ක්‍රියා කලාපය සම්බන්ධයෙන් බලධාරීන් දැනුවත් කල ද ඊට මෙතෙක් කිසිදු පියවරක් ගෙන නැතැයි යක්කල අනුර විද්‍යාලයේ ආදි සිසුන් සහ දෙමව්පියන් චෝදනා කරනවා.\nමේ පිළිබඳ බලධාරීන්ගේ අවධානය යොමුකරවන ලෙසටයි ඔවුන් වැඩිදුරටත් ඉල්ලා සිටින්නේ.",
       "URL": "https://www.hirunews.lk/127209/ප්‍රසිද්ධියේ-නොමනා-ක්‍රියාවල-නිරත-විදුහල්පති-ඉවත්-කරන්නැයි-යක්කල-විරෝධතා",
       "Category": "Local News",
       "Parent URL": "https://www.hirunews.lk/local-news.php?pageID=5152"
}