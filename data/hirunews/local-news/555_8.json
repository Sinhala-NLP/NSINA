{
       "Source": "hirunews",
       "Timestamp": "Monday, 06 February 2023 - 8:35",
       "Headline": "පැලවත්තේදී ව්‍යාපාරිකයා ඝාතනයට ඇල්ලූ සැකකරුවන් අද අධිකරණයට (වීඩියෝ)",
       "News Content": "පැලවත්ත නිවසක නාන තටාකයේ තිබී සොයාගත් නිමි ඇදුම් ව්‍යාපාරිකයාගේ මරණය සිදු වූ ආකාරය සම්බන්ධයෙන් මේ වනවිට (06) වැදගත් තොරතුරු රැසක් අනාවරණ කරගෙන තිබෙනවා.\nමෙම සිද්ධියේ 27 හැවිරිදි ප්‍රධාන සැකකරු සහ 23 හැවිරිදි බිරිඳ ඊයේ අත්අඩංගුවට ගත් අතර ප්‍රශ්න කිරීම්වලදී අනාවරණ වී ඇත්තේ මෙම ඝාතනය ඔහු විසින් සිදු කර ඇති බවටයි.\nසමාජ මාධ්‍ය මිතුරු ජාලයක් හරහා තමන් අදාළ ව්‍යාපාරිකයා හඳුනාගත් බවත්, පළමුවරට එම ව්‍යාපාරිකයා හමුවුයේ පසුගිය 30 වනදා බවත් සැකකරු පොලිසියට සඳහන් කර තිබෙනවා.\nපළමුව වෙනත් ස්ථානයකදී ව්‍යාපාරිකයා හමුවීමට කතිකා කර ගත්ත ද පසුව පැලවත්ත ප්‍රදේශයේ නිවස වෙත පැමිණීමටයි තීරණය කර ඇත්තේ.\nඒ අනුව ව්‍යාපාරිකයාගේ මෝටර් රථයෙන් ඔහු එම නිවසට ගොස් ඇති අතර එහිදී සැකකරු ව්‍යාපාරිකයාගෙන් රුපියල් ලක්ෂයක මුදලක් ඉල්ලා ඇති බව ද පොලිස් පරීක්ෂණවල දී අනාවරණය වී තිබෙනවා.\nව්‍යාපාරිකයා එහිදී සඳහන් කර ඇත්තේ, තමන් සතුව එතරම් මුදලක් මෙම අවස්ථාවේ නොමැති බවයි.\nමුදල් ලබා නොදීම හමුවේ යම් මතභේදාත්මක තත්ත්වයක් හටගෙන ඇති බව ද පොලිස් පරීක්ෂණවල දී අනාවරණය වී තිබෙනවා.\nකෙසේවෙතත් එහිදී ඇති වූ බහින් බස්වීමක් දුරදිග යාමෙන් සැකකරු ව්‍යාපාරිකයාට මුගුරකින් පහර දී ඇති බවයි පොලිසිය සඳහන් කළේ.\nව්‍යාපාරිකයා මියයාමෙන් අනතුරුව සැකකරු ඔහුගේ බැංකු කාඩ්පත් සහ මුදල් පසුම්බිය රැගෙන ව්‍යාපාරිකයාගේ මෝටර් රථයෙන්ම නිවසෙන් පිටව ගොස් තිබෙනවා.\nඑලෙස පිටව ගොස් ව්‍යාපාරිකයාගේ බැංකු කාඩ්පත භාවිත කර ඉන්දුනිසියාව වෙත යාමට ගුවන් ටිකට් පත් දෙකක් මිල දී ගෙන ඇති අතර ගුවන් තොටුපළට ගොස් ආපසු පැමිණ ඇත්තේ එම අවස්ථාවේදීම වීසා ලබා ගැනීමට නොහැකි වීම හේතුවෙන්.\nකෙසේ වෙතත් ආපසු පැමිණ මොවුන් නිවසක් ලබා ගැනීමට ව්‍යාපාරිකයාගේ බැංකු කාඩ් පතින් රුපියල් ලක්ෂ එකහමාරක මුදලක් ද ඇතුළු තවත් රුපියල් ලක්ෂ 8ක පමණ මුදලක් ලබාගෙන ඇති බව කොළඹ අපරාධ කොට්ඨාස සිදු කළ විමර්ශනවල දී හෙළිව තිබෙනවා.\nබත්තරමුල්ල, පැලවත්ත ප්‍රදේශයේ ඉදිකෙරෙමින් පවතින නිවසක පිහිනුම් තටාකයේ තිබී එහි හිමිකරු වන අදාළ නිමි ඇදුම් ව්‍යාපාරිකයාගේ මළ සිරුර සොයාගනු ලැබුවේ පසුගිය 02 වනදායි.\n49 හැවිරිදි මෙම ව්‍යාපාරිකයා වැල්ලම්පිටිය ප්‍රදේශයේ පදිංචිකරුවෙක්.\nඅත්අඩංගුවට ගත් සැකකරු සහ ඔහුගේ බිරිඳ අද අලුත්කඩේ මහේස්ත්‍රාත් අධිකරණයට ඉදිරිපත් කිරීමට නියමිතයි.",
       "URL": "https://www.hirunews.lk/326767/පැලවත්තේදී-ව්‍යාපාරිකයා-ඝාතනයට-ඇල්ලූ-සැකකරුවන්-අද-අධිකරණයට-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=555"
}