{
       "Source": "hirunews",
       "Timestamp": "Friday, 02 September 2022 - 14:47",
       "Headline": "චීන අසූචි පොහොර නැවට ගෙවූ මුදල් නැවත ලැබෙයි ද?",
       "News Content": "මතභේදයට තුඩු දී ඇති චීන පොහොර නැවට ගෙවූ මුදල යළි අයකරගැනීම සම්බන්ධයෙන් නීතිපතිවරයාගෙන් අවශ්‍ය උපදෙස් ලැබී ඇති බැවින් ඒ අනුව කටයුතු කරමින් සිටින බව කෘෂිකර්ම අමාත්‍ය මහින්ද අමරවීර පාර්ලිමේන්තුවට දැනුම් දුන්නා.\nඅමාත්‍යංශ ලේකම්වරයාගේ ප්‍රධානත්වයෙන් ඒ සඳහා වෙන ම කමිටුවක් ද පත්කර ඇතැයි අමාත්‍යවරයා එහි දී සඳහන් කළා.\nඔහු මේ බව පැවසුවේ සමගි ජන බලවේගයේ පාර්ලිමේන්තු මන්ත්‍රී චමින්ද විජේසිරි යොමුකළ ප්‍රශ්නයකට පිළිතුරු දෙමින්.\nʺඅර පොහොර නැවක ප්‍රශ්නය පිළිබඳ ඔබතුමත් අතරමං වෙලා ඉන්නේ. ඉතිහාසය ගත්තොත් ඉරාන තෙල් නැවකට ඩොලර් මිලියන 35ක් මුහුද මැද දී ගෙවපු ඉතිහාසයක් තියෙනවා. හැබැයි ඒක (නැව) නැති වුණා. ඒ වගේ දැන් සල්ලි ගෙවලා තියෙනවා පොහොර නැවට. ඔබතුමා කියනවා ගෙව්වේ කොහොම ද ? ආයේ ලැබෙයි ද නැද්ද අවිනිශ්චිතතාව තියෙනවා. හැබැයි ඒක බැහැර කරන්න බැහැ. ඒ සම්බන්ධයෙන් කටයුතු කරපු පුද්ගලයෝ ඉන්නවා. වැරදි නිවැරදි වෙන්න ඕන. ඒ වැරැද්ද නිවැරදි කිරීම සඳහා ඔබතුමා මේ විෂය පිළිබඳ අලුත් දකින නිසා මේ පොහොර නැවට ගෙවලා ඒ සල්ලි අයකර ගැනීම සඳහා යම් වැඩපිලිවෙලක් රටේ ජනතාව වෙනුවෙන් නිර්මාණය කරලා තියෙනව ද ගරු ඇමතිතුමා? ʺ\nයනුවෙන් චමින්ද විජේසිරි මන්ත්‍රීවරයා ප්‍රශ්න කළා.\nමෙහි දී පිළිතුරු දීමට නැඟී සිටි කෘෂිකර්ම අමාත්‍ය මහින්ද අමරවීර පැවසුවේ චීන පොහොර නැව පිලිබඳ කටයුතු කිරීමට අමාත්‍යාංශ ලේකම්වරයාගේ ප්‍රධානත්වයෙන් කමිටුවක් ස්ථාපිත කර ඇති බවයි.\nඑම කමිටුව අවශ්‍ය සාකච්ඡා සිදුකරගෙන යන බව ද අමාත්‍යවරයා සඳහන් කළා.\nʺඒ නැව වෙනුවෙන් මගෙත් පළවෙනි උත්සාහය මම කිව්වේ පුළුවන් නම් ඒ මුදල අපිට නැවත ලබා ගන්න කියන එක. ඩොලර් මිලියන 6.9ක මුදලක් තියෙනවා. බැරි වුණොත් අපි උත්සාහ දැරුවා ඒ වෙනුවට රසායනික පොහොර ගන්න. දෙක ම අසාර්ථක වෙලා තියෙනවා. දැනට ඒ සම්බන්ධයෙන් ගත යුතු ක්‍රියාමාර්ගය පිළිබඳ නීතිපතිවරයාගෙත් යම් උපදෙස් ලැබිලා තියෙනවා. නුදුරේදී ම ක්‍රියාමාර්ගයක් ගන්නවා. අපි ඒ සම්බන්ධයෙන් විශේෂඥ කමිටුවක් පත් කරලා තියෙනවා අමාත්‍යාංශ ලේකම්වරයාගේ ප්‍රධානත්වයෙන්ʺ\nඅමාත්‍ය මහින්ද අමරවීර වැඩිදුරටත් සඳහන් කළා.\nචීන පොහොර නැවේ කථාව කරළියට එන්නේ පසුගිය වසරේ මැයි මාසයේ ශ්‍රී ලංකා රජය විසින් ගත් ආන්දෝලනාත්මක ප්‍රතිපත්ති තීන්දුවක් සමගයි.\nඒ අනුව, ශ්‍රී ලංකාවේ ගොවිතැනට අවශ්‍ය රසායනික පොහොර ආනයනය මුළුමනින් ම නවතා දැමු රජය, මෙරටට අවශ්‍ය කාබනික පොහොර රට තුළ දී ම නිපදවා හිඟයකින් තොරව ගොවීන්ට ලබාදෙන බවට වහසිබස් දෙඩුවා.\nකෙසේ වෙතත් සැළසුම් කළ පරිදි මෙරට තුළ කාබනික පොහොර නිෂ්පාදනය සිදු නොවුණේ ගොවීන් ඇතුළු විවිධ පාර්ශවයන්ට ඒ සදහා ප්‍රාමාණික දැනුමක් නො තිබීම හේතුවෙන්.\nගොවිබිමෙන් මහපාරට ආ ගොවි ජනතාවගෙන් එල්ල වූ දැඩි බලපෑම් හමුවේ මහ කන්නයේ වී වගාව සඳහා කාබනික පොහොර ආනයනය කිරීමට රජය තීරණය කළේ සිය දැඩි තීරණය අඩියක් පිටුපසට ගනිමින්.\nඅගෝස්තු මස 5 දා නිකුත් වූ අමාත්‍ය මණ්ඩල සංදේශයකට අනුව, මුහුදු පැළෑටිවලින් නිපදවන කාබනික පොහොර 'චින්දාවෝ සීවින් බයෝටෙක් සමාගම' නම් චීන සමාගමකින් ගෙන්වීමට තීරණය වුණේ ඒ අනුවයි.\nඒ සඳහා රජය විසින් අනුමත කළ මුදල ඇමරිකානු ඩොලර් මිලියන 63.6ක්.\nචීන පොහොර නැවේ අර්බුදය දිග හැරෙන්නට පටන් ගන්නේ ඉන් අනතුරුවයි.\nඅගෝස්තු මස 31 දා මෙම කාබනික පොහොර තොගයේ සාම්පල දෙකක් ජාතික පොහොර ලේකම් කාර්යාලයය හරහා ජාතික ශාක නිරෝධායන සේවයට ලැබීමෙන් පසු සිදුකෙරුනු පර්යේෂණවලින් එක් සාම්පලයක \"අර්වීනියා\" සහ \"බැසිලස්\" යන ගණයන්ගේ ක්ෂුද්‍රජීවීන් බහුලව සිටිනබවට අනාවරණය වීම හේතුවෙන් ශ්‍රී ලංකා රජය පොහොර තොගය ප්‍රතික්ෂේප කළා.\nඒ වන විටත් පොහොර නැව සඳහා ඇමෙරිකානු ඩොලර් මිලියන 6.9ක් ගෙවා තිබුණා.\nනමුත් මේ වන තුරුත් ගෙවූ මුදලට සරිලන අයුරින් කිසිදු පොහොර තොගයක් මෙරටට නො ලැබුණු අතර ගිවිසුම් කොන්දේසි කඩ කළ බව සහ තමන්ට අපකීර්තියක් සිදු වූ බව පවසමින් චීන සමාගම ශ්‍රී ලංකාවෙන් තවත් ඩොලර් මිලියන 1.5ක් ඉල්ලා සිටියා.\nඒ ප්‍රතික්ෂේපිත චීන කාබනික පොහොර නැව වෙනුවට අලුත් පොහොර නැවක් ලබා දීමට නො හැකි බව ද දැනුම් දෙමින්.\nඑහි දී චින්දාවෝ සීවින් බයෝටෙක් සමාගම, 2022 පෙබරවාරි මාසයේ දී ඇතිකරගත් සමථ ගිවිසුමක් ශ්‍රී ලංකා බලධාරීන්ට මතක් කර දෙපාර්ශ්වය අතර ඇති කරගත් ගිවිසුමට ගරු කරන ලෙස ශ්‍රී ලංකාව ඉල්ලා තිබුණා.\nʺදෙපාර්ශවය ම කාබනික පොහොර ව්‍යාපෘතිය දිගට ම කරගෙන යනු ඇත.”\nචින්දාවෝ සීවින් බයෝටෙක් සමාගමේ සමූහ අධ්‍යක්ෂ සොන්ග් හයි මෙයි (Song Hai Mei) නිවේදනයක් නිකුත් කරමින් සඳහන් කළා.\nʺඅපේ සමාගම චීන උසාවියේ තීන්දුවට අනුව කාර්ය සාධන බැඳුම්කරය ආපසු ලබා ගත් බව වාර්තා වනවා, එය මුලුමනින් ම අසත්‍යයක්. ශ්‍රී ලංකාවේ අදාළ පාර්ශ්වයන් ණයවර ලිපි අලුත් කිරීමට අපොහොසත් වීමෙන් ණයවර ලිපි කල් ඉකුත් වීම නිසා කාර්ය සාධන බැඳුම්කරය කල් ඉකුත්වීමෙන් පසු ස්වයංක්‍රීයව අවලංගු වී තිබෙනවා”\nසොන්ග් හයි මෙයි (Song Hai Mei) වැඩිදුරටත් පැවසුවා.\n2022 පෙබරවාරි මාසයේ දී ඇති කරගත් සමථ ගිවිසුමට අනුව හැකි ඉක්මනින් ව්‍යාපෘතිය ක්‍රියාත්මක කිරීමට අවශ්‍ය කටයුතු කරන ලෙස ශ්‍රී ලංකාවේ අදාල පාර්ශ්වයන්ගෙන් නිරන්තරව ඉල්ලා සිටිය ද අවාසනාවකට ශ්‍රී ලංකාවෙන් කිසිදු ධනාත්මක ප්‍රතිචාරයක් නො ලැබුණු බව සමාගම කියා සිටියා.\nʺශ්‍රී ලංකාවේ අදාළ පාර්ශ්ව විසින් ඉදිරිපත් කරන ලද කාබනික පොහොර වෙනුවට රසායනික පොහොර ලබාදීමේ යෝජනාව අප සමාගම ප්‍රතික්ෂේප කර තිබෙනවා. ලංසු තැබීමේ ව්‍යාපෘතිය සහ කොන්ත්‍රාත්තුවේ එකඟ වූ විෂය රසායනික පොහොර වෙනුවට කාබනික පොහොර බැවින් අප සමාගම එම යෝජනාව ප්‍රතික්‍ෂේප කර ඇති බවත් රසායනික පොහොර ලබාදීමට අප බැඳී නැති බවත් අපි මෙයින් නැවත අවධාරණය කර පැහැදිලි කරන්නෙමු. අපගේ සමාගම කාබනික පොහොර සහ මුහුදු පැලෑටි පොහොර නිෂ්පාදනය කරන වෘත්තීය නිෂ්පාදකයෙක් මිස රසායනික පොහොර නිෂ්පාදකයෙකු නොවේ.ʺ\nචීනයේ දැනට පවතින අපනයන ප්‍රතිපත්තියට අනුව රසායනික පොහොර අපනයනය කළ නො හැකි බව සමාගම වැඩිදුරටත් පවසනවා.",
       "URL": "https://www.hirunews.lk/314370/චීන-අසූචි-පොහොර-නැවට-ගෙවූ-මුදල්-නැවත-ලැබෙයි-ද",
       "Category": "Local News",
       "Parent URL": "https://www.hirunews.lk/local-news.php?pageID=896"
}