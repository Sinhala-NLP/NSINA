{
       "Source": "hirunews",
       "Timestamp": "Saturday, 10 October 2020 - 12:31",
       "Headline": "කටුනායක ආයෝජන කලාපය වසා දැමීමේ තීරණයක් නැහැ (වීඩියෝ)",
       "News Content": "පවතින කොරෝනා තත්ත්වය  හමුවේ කටුනායක ආයෝජන කලාපය සම්පූර්ණයෙන් වසා දැමීමට මෙතෙක් තීරණයක් ගෙන නොමැති බව ගුවන් සේවා හා අපනයන කලාප සංවර්ධන රාජ්‍ය අමාත්‍ය ඩී.වී. චානක ප්‍රකාශ කළා.\nහිරු ප්‍රවෘත්ති අංශයට අදහස් දක්වමින් ඔහු සදහන් කළේ කටුනායක ආයෝජන කලාපයේ ඇඟලුම් කර්මාන්තශාලා 3කින් කොරෝනා ආසාදිතයන් හඳුනා ගැනීමත් සමඟ අදාළ ආයතන 3ක් පමණක් විෂබීජහරණය සඳහා වසා දැමීමට කටයුතු කර ඇති බවයි.\nමිනුවන්ගොඩ බ්‍රැන්ඩික්ස් ඇඟලුම් කර්මාන්තශාලාවෙන් වාර්තා වූ කොරෝනා පොකුරේ ව්‍යාප්තියත් සමඟ කටුනායක ආයෝජන කලාපයේ පිහිටි කර්මාන්තශාලා 3ක සේවක සේවිකාවන් තුන් දෙනෙකුට කොරෝනා වෛරසය ආසාදනය වී ඇති බව ඊයේ තහවුරු වුණා.\nඅද දිනයේ අදාළ ආසාදිතයන් වාර්තා වූ ඇඟලුම් කර්මාන්තශාලාවක තවත් සේවිකාවකට කොරෝනා ආසාදිත බව තහවුරු වී තිබෙනවා.\nඊ.සී.ජී. පරීක්ෂණයක් සඳහා රෝහලකට ගිය අවස්ථාවේ සිදුකළ පී.සී.ආර්. පරීක්ෂාවකදී ඇයට කොරෝනා ආසාදනය වී ඇති බවට තහවුරු වී ඇති අතර, ඇය මේ වන විට අයි.ඩී.එච්. රෝහල වෙත ඇතුළත් කර ඇති බවයි ශ්‍රී ලංකා ආයෝජන මණ්ඩලයේ ප්‍රකාශකයෙකු සඳහන් කළේ.\nකටුනායක ආයෝජන කලාපයේ ආසාදිතයන් වාර්තා වූ කර්මාන්තශාලා තුනෙහි සේවක සේවිකාවන් 3000කට වැඩි ප්‍රමාණයක් සේවය කරන අතර, ඔවුන් පී.සී.ආර්. පරීක්ෂණ වලට ලක් කිරීම ඊයේ ආරම්භ කෙරුණා.\nපසුගිය 7 වන දා උණ රෝගී තත්ත්වයක් හේතුවෙන් මීගමුව දිස්ත්‍රික් මහරෝහලට ඇතුළත් කෙරුණු එක් ඇඟළුම් කර්මාන්තශාලාවක සේවිකාවකට සිදුකළ පී.සී.ආර්. පරීක්ෂණයකදී ඇයට කොරෝනා ආසාදිත බව තහවුරු වී තිබුණා.\nවැඩිදුර පරීක්ෂණ සඳහා ඇය මාරවිල මූලික රෝහලට ඇතුළත් කෙරුණු අතර, එහිදී ද ඇයට කොරෝනා ආසාදිත බව තවදුරටත් තහවුරු වී ඇති බවයි වාර්තා වන්නේ.\nඑසේම,  කටුනායක ආයෝජන කලාපයේ තවත් ඇඟලුම් කර්මාන්තශාලාවක ආරක්ෂක නිලධාරියෙකුට කොරෝනා ආසාදිත බව ඊයේ තහවුරු වූ අතර, ඔහුගේ බිරිඳ මිනුවන්ගොඩ බ්‍රැන්ඩික්ස් ආයතනයේ සේවිකාවක බව අනාවරණ වී තිබෙනවා.\nමිනුවන්ගොඩ බ්‍රැන්ඩික්ස් ආයතනයේ සේවය කළ තවත් කාන්තාවක් කටුනායක ආයෝජන කලාපයේ වෙනත් ඇඟලුම් කර්මාන්තශාලාවක සේවයට පැමිණ ඇති අතර ඊයේ එම කාන්තාවට ද කොරෝනා ආසාදිත බවට හඳුනා ගැනුණා.\nමේ අතර, මෙරට දිනකදී සිදුකළ වැඩිම පී.සී.ආර්. පරීක්ෂණ සංඛ්‍යාව එනම් පරීක්ෂණ 7196ක් ඊයේ සිදුකළ බව කොවිඞ් නයින්ටීන් වැළැක්වීමේ ජාතික මධ්‍යස්ථානය සදහන් කළා.\nඑසේම කොළඹ මහ නගර සභාවේ සේවිකාවකගේ මවකට කොරෝනා ආසාදනය වීමත් සමඟ එම නගර සභාවේ කාර්ය මණ්ඩලයේ 411 දෙනෙකු පී.සී.ආර්. පරීක්ෂණවලට ලක් කර තිබෙනවා.\nඉන් 303 දෙනෙකුට වෛරසය ආසාදනය වී නොමැති බව තහවුරු වී අවසන්. අදාළ සේවිකාවගේ මව බ්‍රැන්ඩික්ස් පොකුරේ කොරෝනා ආසාදිත කාන්තාවක්.\nමිනුවන්ගොඩ බ්‍රැන්ඩික්ස් පොකුරෙන් වාර්තා වන ආසාදිතයන් සංඛ්‍යාව මේ වන විට 1083ක්.\nඑසේම මෙරටින් වාර්තා වන සමස්ත කොරෝනා ආසාදිතයින් සංඛ්‍යාව 4523ක් වනවා. පවතින තත්ත්වය හමුවේ බස්නාහිර පළාතේ පොලිස් නිලධාරීන් 130කට වැඩි පිරිසක් මේ වන විට නිරෝධායනයට ලක් කර ඇති බවයි බස්නාහිර පළාත භාර ජ්‍යෙෂ්ඨ නියෝජ්‍ය පොලිස්පති කාර්යාලය සඳහන් කළේ.\nමේ අතර, බ්‍රැන්ඩික්ස් කොරෝනා පොකුර මේ වන විට සම්පූර්ණයෙන් හඳුනාගෙන ඇති බව නියෝජ්‍ය සෞඛ්‍ය සේවා අධ්‍යක්ෂ විශේෂඥ වෛද්‍ය ලාල් පනාපිටිය ප්‍රකාශ කළා.",
       "URL": "https://www.hirunews.lk/252214/කටුනායක-ආයෝජන-කලාපය-වසා-දැමීමේ-තීරණයක්-නැහැ-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2398"
}