{
       "Source": "hirunews",
       "Timestamp": "Thursday, 24 November 2022 - 19:52",
       "Headline": "තමන් උපන් රටට එරෙහිව ගෝලයක් වාර්තා කළ එම්බෝලෝ",
       "News Content": "මෙවර ලෝක කුසලාන පාපන්දු තරගාවලියේ තවත් සුවිශේෂී සිදුවීමක් අද දැක ගන්නට ලැබුණා.\nමෙම සිදුවීම දැක ගන්නට ලැබුණේ ස්විස්ටර්ලන්ත කණ්ඩායම සහ කැමරූන් කණ්ඩායම අතර තරගයේ දී.\nකටාර් රාජ්‍යයේ වකාරාහි, අල් ජනොබ් ක්‍රීඩාංගණයේ දී පැවැති මේ තරගයේ පළමු අර්ධය නිමා වන විට කණ්ඩායම් දෙකම ගෝල ලබා තිබුනේ නැහැ.\nතරගයේ පළමු අර්ධයේ දී කණ්ඩායම් දෙකටම ගෝල රැස් කිරීමේ අවස්ථාවන් කිහිපයක් ම ලැබුණද ඒවා සාර්ථක කර ගැනීමට ස්විස්ටර්ලන්තයට හෝ කැමරූන් කණ්ඩායමට හැකියාවක් ලැබුණේ නැහැ.\nකෙසේ වෙතත් තරගයේ 48 වැනි මිනිත්තුවේදී ස්විස්ටර්ලන්තය නියෝජනය කළ බ්‍රීල් එම්බෝලෝ එම කණ්ඩායම වෙනුවෙන් වාර්තා වූ පළමු හා එකම ගෝලය රැස්කර ගත්තා.\nකෙසේ වෙතත් සාමාන්‍යයෙන් පාපන්දු තරගයක දී ගෝලයක් ලබා ගැනීමෙන් පසු එම ක්‍රීඩකයින් ඒ අවස්ථාව උන්මාදනීය ආකාරයට විඳින අයුරු අප බොහෝ අවස්ථාවල දැක තිබෙනවා.\nනමුත් මෙම ගෝලය ලබාගැනීමෙන් අනතුරුව එම්බෝලෝ ගේ හැසිරීමෙන් ඊට ඉඳුරාම වෙනස් වුනා.\nඔහුගෙන් ප්‍රකට වූයේ පාපන්දු තරගයක දී අත්වැරදීමක් හේතුවෙන් තම කණ්ඩායමට එරෙහිව ගෝලයක් වාර්තා කළ පසු ක්‍රීඩකයෙක් හැසිරෙන ආකාරයයි.\nසැබැවින්ම ඔහුගේ හැසිරීමෙන් ප්‍රකට වූයේ අනේ මට සමාවෙන්න කියන්නාක් මෙන් වූ හැසිරීමක්.\nඔහුගේ මෙම පසුතැවිලි සහගත හැසිරීම පසුපස දිග පසුබිම් කතන්දරයක් තිබෙනවා.\nඒ විසිපස් හැවිරිදි මේ ක්‍රීඩකයා කැමරුන් හි උපත ලද කැමරුන් ජාතික ක්‍රීඩකයෙක් වීම හේතුවෙන්.\nඑම්බෝලෝ සහ ඔහුගේ පවුලේ සාමාජිකයන් ස්විස්ටර්ලන්තයට පැමිණෙන්නේ එම්බෝලෝගේ පාපන්දු දක්ෂතා හේතුවෙන්.\nඔහුගේ ක්‍රීඩා විලාශය හේතුවෙන් එම්බෝලෝ ස්විස්ටර්ලන්ත පාපන්දු ක්‍රීඩා සමාජයකට එක්වන අතර පසුව ඔහුගේ පවුලේ සාමාජිකයින් ස්විස්ටර්ලන්ත පුරවැසිභාවය ලබා ගන්නවා.\nඑලෙස ස්විස්ටර්ලන්ත පුරවැසිභාවය ලබා ගන්නා එම්බෝලෝ හට එරට ජාතික කණ්ඩායම නියෝජනය කිරීමේ අවස්ථාව ද හිමි කර ගන්නවා.\nඒ අනුවයි 2022 ලෝක කුසලාන පාපන්දු තරගාවලිය සඳහා ස්විස්ටර්ලන්ත කණ්ඩායම සමඟ කටාර් රාජ්‍ය වෙත පැමිණෙන්නේ.\nඑලෙස පැමිණෙන එම්බෝලෝ හට තමන් උපත ලද රටේ කණ්ඩායමට එරෙහිව ගෝලයක් වාර්තා කිරීමට සිදුවීම කෙතරම් දෛවෝපගත ද?",
       "URL": "https://www.hirunews.lk/321188/තමන්-උපන්-රටට-එරෙහිව-ගෝලයක්-වාර්තා-කළ-එම්බෝලෝ",
       "Category": "Local News",
       "Parent URL": "https://www.hirunews.lk/local-news.php?pageID=711"
}