{
       "Source": "hirunews",
       "Timestamp": "Tuesday, 12 September 2017 - 8:18",
       "Headline": "කණ්ඩුලගේ මරණය ගැන සොයන්න කමිටුවක්",
       "News Content": "සිතුල්පව්ව පූජා භූමියට පැමිණෙන තිස්සමහාරාම - යෝධ කණ්ඩිය හරහා වන මාර්ගයේ සැරිසරන ‘‘කපිල’’ නමැති ඇතා ඉවත් කිරීමට පියවර ගන්නැයි සිතුල්පව්ව රජමහා විහාරාධිපති පූජ්‍ය මැටරඹ හේමරතන හිමියන් ඉල්ලීමක් කරනවා.\nමේ පිළිබදව වනජීවි අමාත්‍යාංශ නිලධාරීන් ද දැනුවත් කළ බවයි උන්වහන්සේ සඳහන් කළේ.\nමේ සම්බන්ධයෙන් හිරු ප්‍රවෘත්ති අංශය තිරසර සංවර්ධන හා වනජීවි අමාත්‍යාංශ ලේකම් ආර්.එම්.ඩී.බී. මීගස්මුල්ලගෙන් විමසීමක් කළා.\nඑහිදී ඔහු කියා සිටියේ රක්ෂිතයක සැරිසරන ඇතෙකු ඉවත් කිරීමට නීතිමය ප්‍රතිපාදන නොමැති නමුත්, එම සත්ත්වයා මාර්ගයට පැමිණීම  වැළැක්වීම සඳහා විශේෂ ක්‍රියාමාර්ග ගෙන ඇති බවයි.\nඑමෙන්ම සමස්ත ලංකා ගොවිජන සම්මේලනය තඹුත්තේගම දිස්ත්‍රික් ලේකම් කාර්යාලය ඉදිරිපිට ඊයේ උද්ඝෝෂණයක නිරත වූයේ වන අලි තර්ජනය හේතුවෙන් තම කුඹුරු හා ගොවිබිම් විනාශ වී ඇති බව පවසමින්.\nමේ අතර, ප්‍රතිකාර ලබාදීම සඳහා පින්නවල අලි අනාථාගාරය වෙත ලොරි රථයකින් රැගෙන එමින් සිටියදී අනතුරට ලක්ව පසුව ප්‍රතිකාර ලබමින් සිටියදී \"කණ්ඩුල\" අලියා මිය යාමේ සිද්ධිය සම්බන්ධයෙන් සොයා බැලීමට විශ්‍රාමික ශ්‍රේෂ්ඨාධිකරණ විනිසුරුවරයෙකුගේ ප්‍රධානත්වයෙන් යුත් විශේෂ කමිටුවක් ද පත් කර තිබෙනවා.\nහබරණ සෆාරි සඳහා යොදවා තිබූ 56 හැවිරිදි කණ්ඩුල අලියා ප්‍රතිකාර සඳහා පින්නවල වෙත රැගෙන එමින් සිටියදී රියදුරුගේ අපරීක්ෂාකාරී රිය ධාවනය හේතුවෙන් අනතුරට ලක්වුණේ පසුගිය 09 දින පස්වරුවේදියි.",
       "URL": "https://www.hirunews.lk/170682/කණ්ඩුලගේ-මරණය-ගැන-සොයන්න-කමිටුවක්",
       "Category": "Local News",
       "Parent URL": "https://www.hirunews.lk/local-news.php?pageID=4327"
}