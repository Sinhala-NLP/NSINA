{
       "Source": "hirunews",
       "Timestamp": "Friday, 29 July 2022 - 16:26",
       "Headline": "අගෝස්තු 01 සිට නව පාසල් බස් රථ සේවාවක්",
       "News Content": "ඉන්ධන අර්බුදය නිසා ප්‍රවාහන දුෂ්කරතා වලට මුහුණදෙන පාසල් සිසුන් සහ ගුරුවරුන් වෙනුවෙන් නව පාසල් බස්‍ රථ සේවාවක් ආරම්භ කරන බව ජාතික ගමනානමන කොමිෂන් සභාවේ අධ්‍යක්ෂ ආචාර්ය නිලාන් මිරැන්ඩා පවසනවා.\nඅධ්‍යක්ෂවරයා මේ බව සඳහන් කළේ පාසල් ළමයින් සඳහා නව බස් රථ සේවාවක් මැයෙන් රජයේ ප්‍රවෘත්ති දෙපාර්තමේන්තු ශ්‍රවණාගාරයේ අද (29) පැවැති මාධ්‍ය සාකච්ඡාවට එක් වෙමින්.\nනව සේවාව සඳහා බස් රථ 40 ක් පමණ 2022 අගෝස්තු මස 01 වැනිදා සිට යෙදවීමට සැළසුම් කර තිබෙනවා.\nපාසල් දරුවන්ගෙන් අයකරනුයේ සාමාන්‍ය බස් ගාස්තුව පමණයි.\nකොළඹ පිහිටි ප්‍රධාන පාසල් සහ ගම්පහ, කලුතර, හොරණ, මහරගම ප්‍රදේශවල පිහිටි ප්‍රධාන පාසල්වල දරුවන්ගේ ගමන් පහසුව සඳහා මෙම ව්‍යාපෘතිය ක්‍රියාත්මක වනවා.\nබස් රථ උදෑසන 7.30 පෙර පාසල වෙත ළඟා වන අතර ප.ව 1.30 සිට පාසල් අසලින් පිටත් වීමටයි සැලසුම් කර ඇත්තේ.\nමෙම සේවයට අනුබද්ධ බස් රථ සඳහා ඉන්ධන සැපයීමේ ක්‍රමවත් වැඩ පිළිවලක් ක්‍රියාත්මක කෙරෙන අතර මුල් අදියර බස්නාහිර පළාතට සීමා කර තිබෙනවා.\nවැඩසටහනට ලැබෙන ප්‍රතිචාර හා ඉල්ලීම් අනුව බස් රථ සංඛ්‍යාව වැඩි කිරීමට සහ සේවාව දීප ව්‍යාප්තව ක්‍රියාත්මක කිරීමට බලාපොරොත්තු වන අතර මීට අමතරව සිසු සැරිය සේවාව ද ක්‍රියාත්මකයි.\nපැය 24 පුරාම ක්‍රියාත්මක 1955 ක්ෂණික දුරකථන අංකයෙන් සහ ජාතික ගමනාගමන කොමිෂන් සභාවේ වෙබ් අඩවියට පිවිසීමෙන් සේවාව පිළිබඳ තොරතුරු ලබාගත හැකියි.",
       "URL": "https://www.hirunews.lk/311313/අගෝස්තු-01-සිට-නව-පාසල්-බස්-රථ-සේවාවක්",
       "Category": "Local News",
       "Parent URL": "https://www.hirunews.lk/local-news.php?pageID=982"
}