{
       "Source": "hirunews",
       "Timestamp": "Friday, 27 September 2019 - 19:15",
       "Headline": "එජාපයේ නායකයින් විශේෂ සාකච්ඡාවක",
       "News Content": "එක්සත් ජාතික පෙරමුණේ පක්ෂ නායකයින්ගේ සාකච්ඡාවක් අද අරලියගහ මන්දිරයේදී පැවැත්වුණා.\nපැය දෙකකට ආසන්න කාලයක් පැවති එම සාකච්ඡාව සඳහා අග්‍රාමාත්‍ය රනිල් වික්‍රමසිංහ, අමාත්‍ය සජිත් ප්‍රේමදාස, අමාත්‍යවරුන් වන අකිල විරාජ් කාරියවසම්, රවී කරුණානායක එක්සත් ජාතික පක්ෂය නියෝජනය කරමින් එක්ව තිබෙනවා.\nජාතික හෙළ උරුමයේ මහ ලේකම්, අමාත්‍ය පාඨලී චම්පික රණවක, ශ්‍රී ලංකා මුස්ලිම් කොංග්‍රසයේ නායක, අමාත්‍ය රාවුෆ් හකීම්, සමස්ත ලංකා මහජන කොංග්‍රසයේ නායක, අමාත්‍ය රිෂාඩ් බදියුදීන්, දෙමළ ප්‍රගතිශිලි සන්ධානයේ නායක, අමාත්‍ය මනෝ ගනේෂන්, ජාතික කම්කරු පෙරමුණේ නායක, අමාත්‍ය පලනි දිගම්බරන් මෙන්ම අමාත්‍ය රාජිත සේනාරත්නද එම සාකච්ඡාවට එක්ව ඇති බවයි වාර්තා වන්නේ.\nඑහිදී ජනාධිපතිවරණ ඡන්ද මෙහෙයුම් කටයුතු සහ ප්‍රතිපත්ති සම්බන්ධයෙන් සාකච්ඡා වී ඇති අතර, හංසයා ලකුණෙන් තරඟ කිරීමට එහිදී පක්ෂ නායකයින් එකඟත්වයකට පැමිණ තිබෙනවා.\nමේ අතර අද කැඳවා තිබූ ප්‍රවෘත්ති සාකච්ඡාවකදී කැබිනට් නොවන අමාත්‍ය අජිත් පී. පෙරේරා මහතා සඳහන් කළේ ශ්‍රී ලංකා පොදුජන පෙරමුණේ මන්ත්‍රීවරුන් පිරිසක් ඉදිරියේදී සජිත් ප්‍රේමදාස මහතාට සහය පළ කිරීමට එක්වන බවයි.\nමේ අතර ඊයේ නම් කෙරුණු එක්සත් ජාතික පෙරමුණේ ජනාධිපති අපේක්ෂකයා සම්බන්ධයෙන් එම පෙරමුණේ නියෝජිතයින් අද අදහස් පළ කළා.",
       "URL": "https://www.hirunews.lk/225131/එජාපයේ-නායකයින්-විශේෂ-සාකච්ඡාවක",
       "Category": "Local News",
       "Parent URL": "https://www.hirunews.lk/local-news.php?pageID=3126"
}