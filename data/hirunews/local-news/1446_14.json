{
       "Source": "hirunews",
       "Timestamp": "Wednesday, 05 January 2022 - 19:50",
       "Headline": "විදුලි කප්පාදුවක් ගැන වෘත්තීය සමිති අනතුරු අඟවයි (වීඩියෝ)",
       "News Content": "ඉන්ධන අර්බුදය මැද යළිත් වරක් මෙරට තුළ විදුලි කප්පාදුවක් සිදුවිය හැකි බව විදුලි බල මණ්ඩල වෘත්තිය සමිති අනතුරු අඟවනවා.\nඔවුන් පෙන්වා දෙන්නේ, ඩීසල් නොලැබීම හේතුවෙන් සපුගස්කන්ද තාප විදුලි බලාගාරය ද මේ වනවිට වසා දමා ඇති බවයි.\nසපුගස්කන්ද තෙල් පිරිපහදු සංකීර්ණය ඊයේ (04) දෙවැනි වරටත් වසා දැමුණු අතර, පිරිපහදු කළ ඉන්ධන මේ වනවිට භාවිතයට ගැනෙනවා.\nකෙසේ වෙතත්, එලෙස පිරිපහදු කරන ලද ඉන්ධන රැගෙන ආ නෞකාවලින් ඉන්ධන ගොඩබෑම සඳහා ණයවර ලිපි නිකුත් කිරීමේ අවහිරතාවක් මේ වනවිට මතුව ඇත්තේ පවතින ඩොලර් අර්බුදයත් සමඟයි.\nකෙසේ වෙතත්, පසුගිය 03 වැනිදා කොළඹ වරායට ළඟාවූ නෞකාවකින් ඉන්ධන ගොඩබෑමේ කටයුතු මුතුරාජවෙලදී මේ වනවිට ආරම්භ කර ඇති බව අප කළ විමසීමක දී කොළඹ වරායේ හාබර් මාස්ටර් කපිතාන් නිර්මාල් සිල්වා පැවසුවා.\nමේ අතර, ලංකා විදුලි බල මණ්ඩලයේ තාප බලාගාරවල ඉන්ධන අර්බුදයක් මතුව ඇතැයි හිරු ප්‍රවෘත්ති වෙත වාර්තා වුණා. අප කළ සොයාබැලීමකදී හෙළිවුණේ, එම බලාගාරවල පවතින ඉන්ධන ප්‍රමාණවත් වන්නේ දින කිහිපයක් සඳහා පමණක් බවයි.\nලංකා විදුලිබල මණ්ඩල ඒකාබද්ධ වෘත්තීය සමිති සන්ධානයේ කැඳවුම්කරු රන්ජන් ජයලාල් කියා සිටියේ මතුව ඇති ඉන්ධන අර්බුදයත් සමඟ ඉදිරියේදී විදුලි කප්පාදුවක් සිදුවිය හැකි බවයි.\nමෙම අනතුරු ඇඟවීම සම්බන්ධයෙන් අප කළ විමසීමකදී ලංකා විදුලි බල මණ්ඩලයේ ජ්‍යෙෂ්ඨ ප්‍රකාශකයෙකු පැවසුවේ කාර්යබහුල වේලාවලදී විදුලි ඉල්ලු‍ම ඉහළ ගියහොත් පවතින තත්ත්වය මත විදුලි පද්ධතියේ බිඳ වැටීමක් සිදුවිය හැකි බවයි.\nමේ අතර, ලිට්රෝ සහ ලාෆ්ස් සමාගම්වලට අයත් නෞකා දෙකකින් ගෑස් ගොඩබෑමේ කටයුතු මේ වනවිට ආරම්භ කර තිබෙනවා.\nකෙසේ වෙතත්, අද (05) දිනයේදීත් දිවයිනේ ප්‍රදේශ රැසක ගෑස් ලබා ගැනීමට පැමිණි ජනතාව පෝලිම්වල සිටින ආකාරය දක්නට ලැබුණා.\nමේ අතර, සමගි ජන බලවේගයේ මන්ත්‍රීවරුන් පිරිසක් අද අපරාධ පරීක්ෂණ දෙපාර්තමේන්තුවට පැමිණියේ ගෑස් සම්බන්ධ සිදුවීම් සම්බන්ධයෙන් විමර්ශනයක් සිදුකරන ලෙස ඉල්ලා මීට පෙර සිදුකළ පැමිණිල්ලට අදාළ විමර්ශනවල ප්‍රගතිය සම්බන්ධයෙන් සොයා බැලීම සඳහා යි.",
       "URL": "https://www.hirunews.lk/293131/විදුලි-කප්පාදුවක්-ගැන-වෘත්තීය-සමිති-අනතුරු-අඟවයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1446"
}