{
       "Source": "hirunews",
       "Timestamp": "Tuesday, 06 July 2021 - 15:49",
       "Headline": "හිස්වූ ජාතික ලැයිස්තු මන්ත්‍රී ධුරයට බැසිල් පත් කිරීමට අදාළ ලිපිලේඛන භාර දෙයි (වීඩියෝ)",
       "News Content": "ජයන්ත කැටගොඩ මන්ත්‍රීවරයා ඉල්ලා අස්වීමෙන් පුරප්පාඩුව පවතින ජාතික ලැයිස්තු මන්ත්‍රී අසුනට හිටපු අමාත්‍ය බැසිල් රාජපක්ෂ නම් කිරීමට අදාළ ලේඛන මැතිවරණ කොමිසමට අද පස්වරුවේ භාර දී තිබෙනවා.\nඒ පිළිබදව සාකච්ඡා කිරීම සඳහා හෙට පෙරවරු 9ට මැතිවරණ කොමිසම රැස්වීමට නියමිත බවයි එහි සභාපති නීතිඥ නිමල් පුංචිහේවා ප්‍රකාශ කළේ.\nඉන් අනතුරුව පාර්ලිමේන්තු මන්ත්‍රීවරයෙකු ලෙස බැසිල් රාජපක්ෂගේ නම ගැසට් කෙරෙනු ඇති.\nඒ අනුව පොදුජන පෙරමුණේ ජාතික ලැයිස්තු මන්ත්‍රී ජයන්ත කැටගොඩගේ ඉල්ලා අස්වීමෙන් පුරප්පාඩු වූ අසුනට බැසිල් රාජපක්ෂ පත් කෙරෙනු ඇති.\nදේශපාලන ආරංචි මාර්ග ප්‍රකාශ කළේ බැසිල් රාජපක්ෂ හිටපු අමාත්‍යවරයා අනිද්දා පාර්ලිමේන්තු මන්ත්‍රීවරයෙකු ලෙස දිවුරුම්දීමට නියමිත බවයි.\nහිටපු අමාත්‍ය බැසිල් රාජපක්ෂට පාර්ලිමේන්තුවට පැමිණීම සඳහා ඉවත්විය යුත්තේ කවුරුන්ද යන්න සම්බන්ධයෙන් පසුගිය දිනවල සාකච්ඡා පැවැත්වුණා.\nෆලිල් මර්ජානා, මහාචාර්ය චරිත හේරත්, ජයන්ත කැටගොඩ සහ මහාචාර්ය රංජිත් බණ්ඩාරගේ නම් ඒ සඳහා යෝජනා  වී තිබුණා.\nජයන්ත කැටගොඩ 2000 වසරේදී කොළඹ දිස්ත්‍රික්කයෙන් මුල්වරට පාර්ලිමේන්තුවට තේරී පත්වූ අතර, ඔහුට 2011 වසරේදීද පාර්ලිමේන්තු මන්ත්‍රී ධුරයක් හිමිවුණා.\nපසුගිය වසරේ පැවති මහ මැතිවරණයේදී ඔහු පාර්ලිමේන්තුවට පිවිසියේ ශ්‍රී ලංකා පොදුජන පෙරමුණේ ජාතික ලැයිස්තු මන්ත්‍රීවරයෙකු ලෙසයි.\nජයන්ත කැටගොඩ මන්ත්‍රීවරයා ධුරයෙන් ඉල්ලා අස්වීමෙන් පසු ජාතික ලැයිස්තු මන්ත්‍රී ධුරයේ පුරප්පාඩුවක් පවතින බවට පාර්ලිමේන්තු මහ ලේකම්වරයා මැතිවරණ කොමිසමේ සභාපතිවරයාට ලිඛිතව දැනුම් දිය යුතු වනවා.\nපාර්ලිමේන්තු ආරංචි මාර්ග සඳහන් කළේ පාර්ලිමේන්තු මහ ලේකම් ධම්මික දසනායක අදාළ පුරප්පාඩුව සම්බන්ධයෙන් අද පෙරවරුවේ මැතිවරණ කොමිසම සභාපතිවරයාට ලිඛිත දැනුම්දීම සිදුකර ඇති බවයි.",
       "URL": "https://www.hirunews.lk/276242/හිස්වූ-ජාතික-ලැයිස්තු-මන්ත්‍රී-ධුරයට-බැසිල්-පත්-කිරීමට-අදාළ-ලිපිලේඛන-භාර-දෙයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1838"
}