{
       "Source": "hirunews",
       "Timestamp": "Sunday, 31 July 2022 - 15:58",
       "Headline": "'බරණ' ගේ ඝාතනයට සැක තිදෙනෙකු අත්අඩංගුවට - ප්‍රධාන සැකකරු සැගවෙයි (ඡායාරූප)",
       "News Content": "ඉකුත් 26 වැනි දා සොයා ගැණුනු, විදුලි සැර යොදා ඝාතනය කර තිබූ කලාවැව බරණ හස්ථියාගේ ඝාතනය සම්බන්ධයෙන් සැකකරුවන් තිදෙනෙකු අත්අඩංගුවට ගැනීමට ගල්කිරියාගම වනසත්ව අඩවි ආරක්ෂක කාර්යාලයේ නිලධාරීන් කටයුතු කර තිබෙනවා.\nකලාවැව ජාතික උද්‍යානය හා ජාතික නාමල් උයන පිහිටි රණව කන්ද රක්ෂිතයේ නිරන්තරයෙන් සැරිසැරූ බරණ හස්ථීයා ඉකුත් දා ජාතික නාමල් උයනට යාබද ඉඩමක් තුළ අභිරහස් ලෙස මිය ගොස් සිටිය දී ඉකුත් 26 වනදා වනජීවී නිලධාරින් විසින් සිරුර සොයා ගෙන තිබිණ.\nමිය ගිය බරණ හස්ථියාගේ මරණ පරීක්ෂණය ඉකුත් 27 වනදා වයඹ වනජීවී කලාපයේ නිකවැරටිය පශු වෛද්‍ය ඉසුරු හේවා කෝට්ටගේ විසින් සිදුකළ අතර එහි දී අනාවරණය වුණේ විදුලි සැර වැදීමෙන් බරණ හස්ථියා මිය ගොස් ඇති බවයි.\nඒ අනුව සිද්දිය සම්බන්ධයෙන් ගල්කිරියාගම වනසත්ව අඩවි ආරක්ෂක කාර්යාලය මගින් විමර්ශණ ආරම්භ කළ අතර එම විමර්ශණ අනුව අද (31) බරණගේ ඝාතනයට සම්බන්ධ සැකකරුවන් තිදෙනෙකු හා නඩු භාණ්ඩ රැසක් ද අත්අඩංගුවට ගැනීමට ගල්කිරියාගම වනසත්ව අඩවි ආරක්ෂක කාර්යාලයේ නිලධාරීන් කටයුතු කළා.\nගල්කිරියාගම වනජීවී නිලධාරීන් විසින් මෙලෙස අත්අඩංගුවට ගෙන ඇති සැකකරුවන් 'බරණ'ට මරු කැඳ වූ බව කියන එම අනවසර විදුලි වැටට විදුලිය ලබා දුන් බව කියන නිවසේ හිමිකරුද, විදුලි සැර වැදීමෙන් බරණ මිය ගිය පසු එම ස්ථානයේ තිබූ අනවසර විදුලි කම්බි ගලවා ඉවත් කිරීමට එක්වූ බව කියන පුද්ගලයකු ද, වන අතර ඔවුන් ගල්කිරියාගම, උල්පතගම පදිංචි වයස අවුරුදු 38 හා 30 යන වයස්වල පසුවන්නන්.\nහස්තියාගේ ඝාතනය සම්බන්ධයෙන් සිදුකළ විමර්ශණ අනුව සිද්දියේ ප්‍රධාන සැකකරු මේ වනවිට හදුනාගෙන ඇති බවත් එම සැකකරු අත්අඩංගුවට ගැනීමට කටයුතු කළ මෙහොතේ සැගව පලා ගිය බවත් වනජීවී නිලධාරින් ප්‍රකාශ කරනවා.\nඅදාළ සැකකරු පොලිස් දෙපාර්තමේන්තුවට අනියුක්තව සේවය කරන අයෙකු බවට ද හදුනාගෙන ඇති අතර සැකකරු සම්බන්ධයෙන් අද දිනයේ අධිකරණයට කරුණු වාර්තා කරන බව වනජීවී නිලධාරින් පවසනවා.\nඅත්අඩංගුවටපත් සෙසු සැකකරුවන් අද කැකිරාව දිසා මහේස්ත්‍රාත්වරයා වෙත ඉදිරිපත් කිරීමට කටයුතු කර තිබෙනවා.",
       "URL": "https://www.hirunews.lk/311491/බරණ-ගේ-ඝාතනයට-සැක-තිදෙනෙකු-අත්අඩංගුවට-ප්‍රධාන-සැකකරු-සැගවෙයි-ඡායාරූප",
       "Category": "Local News",
       "Parent URL": "https://www.hirunews.lk/local-news.php?pageID=977"
}