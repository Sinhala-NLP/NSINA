{
       "Source": "hirunews",
       "Timestamp": "Saturday, 19 November 2016 - 18:44",
       "Headline": "නව ව්‍යවස්ථාවක් සැකසීමේ අනුකමිටු වාර්තා, ආණ්ඩුක්‍රම ව්‍යවස්ථා සභාවට",
       "News Content": "ආණ්ඩුක්‍රම ව්‍යවස්ථා මණ්ඩලයේ රැස්වීමක් අද (19) පෙරවරුවේ පාර්ලිමේන්තුවේදී පැවැත්වුණා.\nඑහිදී නව ආණ්ඩුක්‍රම ව්‍යවස්ථාව සැකසීමේ මූලික කටයුතු වෙනුවෙන් පත් කළ මෙහෙයුම් කමිටුවට ඉදිරිපත් කරන ලද අනු කමිටු වාර්තා 6 ක් අග්‍රාමාත්‍ය රනිල් වික්‍රමසිංහ ආණ්ඩුක්‍රම ව්‍යවස්ථා මණ්ඩලයට පිළිගන්වනු ලැබුවා.\nඑහිදී අග්‍රාමාත්‍ය රනිල් වික්‍රමසිංහ සඳහන් කළේ නව ආණ්ඩුක්‍රම ව්‍යවස්ථාව සකස් කිරීමේදී ප්‍රධාන කාරණා දෙකක් සම්බන්ධයෙන් අවධානය යොමු කරන බවයි.\nඒ විධායක ජනාධිපති ධුරය අහෝසි කිරීම සහ මැතිවරණ ක්‍රමය සැකසීම සම්බන්ධයෙන්. අනතුරුව අදහස් දැක්වූ විපක්ෂයේ ප්‍රධාන සංවිධාක අනුර කුමාර දිසානායක සදහන් කළේ පාර්ලිමේන්තුවේ තුනෙන් දෙකක බහුතරයෙන් සහ ජනමත විචාරණයකින් නව ආණ්ඩුක්‍රම ව්‍යවස්ථාව සම්මත විය යුතු බව බවයි.\nනව ආණ්ඩුක්‍රම ව්‍යවස්ථාව කඩිමුඩියේ ඉදිරිපත් නොකර සාකච්ඡා කර සියලූ පාර්ශවයන්ගේ අදහස් ලබාගෙන ඉදිරිපත් කළ යුතු බව ඒකාබද්ධ විපක්ෂයේ දිනේෂ් ගුණවර්ධන මන්ත්‍රීවරයා මෙහිදී කියා සිටියා.\nඑහිදී අදහස් දැක්වූ විපක්ෂ නායක ආර්. සම්බන්ධන් ද නව ආණ්ඩුක්‍රම ව්‍යවස්ථා කෙටුම්පත ඉදිරිපත් කිරීමේ ක්‍රියාමාර්ග පැහැදිලි කළ අතර, නව ව්‍යවස්ථාව පාර්ලිමේන්තුවේ අනුමැතියට මෙන්ම ජනමත විචාරණයකට යටත් වන බව ප්‍රකාශ කළා.\nආණ්ඩුක්‍රම ව්‍යවස්ථා සභාව දෙසැම්බර් 10 වන දා පෙරවරු 9ට යළි රැස්වීමට නියමිතයි.",
       "URL": "https://www.hirunews.lk/147897/නව-ව්‍යවස්ථාවක්-සැකසීමේ-අනුකමිටු-වාර්තා-ආණ්ඩුක්‍රම-ව්‍යවස්ථා-සභාවට",
       "Category": "Local News",
       "Parent URL": "https://www.hirunews.lk/local-news.php?pageID=4788"
}