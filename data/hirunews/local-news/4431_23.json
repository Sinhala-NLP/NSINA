{
       "Source": "hirunews",
       "Timestamp": "Saturday, 08 July 2017 - 19:08",
       "Headline": "ශ්‍රී ලංකාවට එන බ්‍රිතාන්‍යයන්ට සිහිකැඳවීමක්",
       "News Content": "ශ්‍රී ලංකාවේ සංචාරය කිරීමේදී මෙරට පවතින ඩෙංගු තත්වය සම්බන්ධයෙන් අවධානයෙන් පසුවන්නැයි බ්‍රිතාන්‍ය රජය එරට පුරවැසියන්ට දැනුම්දී තිබෙනවා.\nශ්‍රී ලංකාවේ ප්‍රදේශ රැසක ඩෙංගු රෝගය ව්‍යාප්ත වී ඇති බව සඳහන් කරමින් මෙම දැනුම්දීම් සිදුකර ඇත්තේ එරට රජයේ නිල වෙබ් අඩවිය මගින්.\nමදුරු දෂ්ඨනයෙන් ආරක්ෂාවන ලෙස සහ හදිසි රෝගී තත්වයකදී ගතයුතු ආරක්ෂිත පියවර සම්බන්ධයෙන්ද බ්‍රිතාන්‍ය රජය මෙහිදී තම පුරවැසියන් දැනුම්වත් කර තිබීම විශේෂත්වයක්.\nමේ අතර සී.එන්.එන්. නාලිකාවද ශ්‍රී ලංකාවේ දැනට පවතින ඩෙංගු තත්ත්වය පිළිබඳව වාර්තා පළ කර තිබුණා.\nඑම වාර්තාවල වැඩිදුරටත් දැක්වුණේ ඩෙංගු මරණ 200 කට වැඩි සංඛ්‍යාවක් වාර්තාවී ඇති බව සහ රෝහල් තුළ දැඩි තදබදයක් නිර්මාණය වී ඇති බවයි.\nකසළ කළමනාකරණය සම්බන්ධයෙන් මතුව ඇති ගැටළු ඩෙංගු ඉහළ යාමට හේතුවී ඇතැයි ඔවුන් ප්‍රකාශ කළේ සෞඛ්‍ය අමාත්‍යාංශ වාර්තා උපුටා දක්වමින්.\nවසංගත රෝග විද්‍යා අංශයේ වාර්තාවලට අනුව ගතවූ මාස හතක කාලය තුළ ඩෙංගු රෝගීන් 80732 ක් දිවයිනේ විවිධ ප්‍රදේශවලින් වාර්තාවී තිබෙනවා.\nඉන් සියයට 43.2 ක් බස්නාහිර පළාතෙන් වාර්තාවීමද විශේෂත්වයක්.",
       "URL": "https://www.hirunews.lk/165413/ශ්‍රී-ලංකාවට-එන-බ්‍රිතාන්‍යයන්ට-සිහිකැඳවීමක්",
       "Category": "Local News",
       "Parent URL": "https://www.hirunews.lk/local-news.php?pageID=4431"
}