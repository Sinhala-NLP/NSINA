{
       "Source": "hirunews",
       "Timestamp": "Thursday, 21 March 2019 - 10:06",
       "Headline": "ව්‍යාජ මුදල් නෝට්ටු තොගයක් සමඟ හතරදෙනෙකු අත්අඩංගුවට",
       "News Content": "කැළණිය - දිප්පිටිගොඩ ප්‍රදේශයේදී ව්‍යාජ මුදල් නෝට්ටු තොගයක් සමඟ සැකකරුවන් සිව්දෙනෙකු අත්අඩංගුවට ගෙන තිබෙනවා.\nඊයේ සවස ලද තොරතුරකට අනුව ප්‍රදේශයේ සිදුකළ වැටලීමකදීයි  මොවුන් අත්අඩංගුවට ගෙන ඇත්තේ.\nඑහිදී සැකකරුවන් සතුව තිබී ව්‍යාජ රුපියල් 1000 නෝට්ටු 5ක් සහ 500 නෝට්ටු 3 ක් පොලිස් භාරයට ගත් අතර, ප්‍රශ්න කිරීම්වලදී ඔවුන් පවසා ඇත්තේ මෙම ව්‍යාජ මුදල් නෝට්ටු පුද්ගලයෙකු මුද්‍රණය කරන අතර, එය මාරු කිරීමට ඔවුන්ට ලබාදුන් බවයි.\nපසුව ව්‍යාජ මුදල් නෝට්ටු මුද්‍රණය කළ බව කියන අදාළ ප්‍රදේශය්ම පිහිටි එම නිවස පොලීසිය පරීක්ෂා කරනු ලැබුවා.\nඑහිදී ව්‍යාජ රුපියල් දහසේ නෝට්ටු 27 ක්, රුපියල් 500 නෝට්ටු 4 ක් සහ අඩක් මුද්‍රණය කර නිම කරන ලද රුපියල් දහසේ නෝට්ටු 2 ක් සහ රුපියල් 500 නෝට්ටු දෙකක් සමඟ නිවසේ හිමිකරු පොලීසිය අත්අඩංගුවට ගෙන තිබෙනවා.\nඅත්අඩංගුවට ගත් සැකකරුවන් 19, 24, 26 යන වයස්වල පසුවන කැළනිය ප්‍රදේශයේ පදිංචිකරුවන්.\nඔවුන් අධිකරණයට ඉදිරිපත් කිරීමට නියමිතයි.",
       "URL": "https://www.hirunews.lk/212852/ව්‍යාජ-මුදල්-නෝට්ටු-තොගයක්-සමඟ-හතරදෙනෙකු-අත්අඩංගුවට",
       "Category": "Local News",
       "Parent URL": "https://www.hirunews.lk/local-news.php?pageID=3443"
}