{
       "Source": "hirunews",
       "Timestamp": "Thursday, 24 February 2022 - 14:37",
       "Headline": "එළියක් නොවැටුණු ගම්මානය (වීඩියෝ)",
       "News Content": "විදුලි කප්පාදුව හේතුවෙන් බොහෝ දෙනෙක් පීඩාවට පත්ව ඇති පසුබිමක විදුලිය නොමැති ගම්මාන පිළිබඳව ද තවමත් වාර්තා වනවා.\nමේ තවත් එවන් එක් ගම්මානයක් වන අතර විශේෂත්වය වන්නේ එය කොළඹ දිස්ත්‍රික්කය තුළ පිහිටා තිබීමයි.\nහංවැල්ල වැලිකන්න ජපමාල මාවතේ ගල්පොත්තලන්ද ගම්මානයේ ජනතාව, මිනිසාගේ මූලික අව‍ශ්‍යතාවයක් වන විදුලිය නොමැතිකමින් දිගු කලක් තිස්සේ පීඩා විඳින බවට අප හිරු ප්‍රවෘත්ති තුළින් මීට පෙර වාර්තා කළා.\nමෙම ප්‍රදේශයේ ඉඩම් හිමියන් 50 දෙනෙකු පමණ සිටියද ඔවුන්ට නිවසක් ඉදිකරගැනීම සිහිනයක් පමණක් වී ඇත්තේ තවමත් එම ප්‍රදේශයට විදුලිය\nනොමැති බැවින්.\nමේ වනවිට මෙම ගම්මානයේ නිවාස 15ක් පමණ ඉදිවෙමින් පවතින අතර පවුල් 10කට පමණ අයත් පිරිසක් පදිංචිව සිටිනවා.\nසිය ගම්මානයට විදුලිය ලබාගැනීම සඳහා ගම්වාසීන් 2019.12.30 වන දින රුපියල් ලක්ෂ 39ක මුදලක් ලංකා විදුලිබල මණ්ඩලයට ගෙවා තිබෙනවා.\nමෙම ගැටළුව පිළිබඳව අප හිරු ප්‍රවෘත්ති තුළින් 2021.07.03 වන දින අනාවරණය කරන තුරුත් අවම වශයෙන් ලංකා විදුලිබල මණ්ඩලය විසින් විදුලිය ලබාදීම සඳහා රැහැන් ඇදීමක් පවා සිදු නොකිරීම කනගාටුවට කරුණක්.\nහිරු ප්‍රවෘත්ති අණාවරණයෙන් පසු ලංකා විදුලිබල මණ්ඩලයේ නිලධාරින් පැමිණ අදාළ මැණීම් කටයුතු සිදුකළ නමුත් විදුලිය ලබාදීම වෙනුවෙන් තවත් රුපියල් ලක්ෂ 19ක් ගෙවන ලෙසයි දන්වා තිබුණේ.\nගම්වාසීන් විසින් එම මුදල ද ගෙවීමෙන් පසු මේ වන විට විදුලිය ලබාදීම සඳහා රැහැන් ඇදීම සිදුකර තිබුණද විදුලිබල මණ්ඩලය තවමත් ගල්පොත්තලන්ද ගම්වාසීන්හට විදුලිය ලබාදීමට ක්‍රියාකර නැහැ.\nරුපියල් ලක්ෂ 60කට වැඩි මුදලක් මේ වනවිටත් ලංකා විදුලිබල මණ්ඩලයට ගෙවා තිබුණ ද විදුලිය නොමැතිවීම හේතුවෙන් තමන් විසින් මිලදී ගත් විදුලි උපකරණ ද විනාශ වෙමින් පවතින බවයි ගම්වාසීන් චෝදනා කරන්නේ.\nකොළඹ දිස්ත්‍රික්කයට අයත් ගම්මානයක් වන හංවැල්ල ගල්පොත්තලන්ද ගම්මානයට මූලික අවශ්‍යතාවයක් වන විදුලිය ලබාදීමට කඩිනම් පියවරක් ගන්නා ලෙසයි ගම්වාසීන් බලධාරීන්ගෙන් ඉල්ලා සිටින්නේ.",
       "URL": "https://www.hirunews.lk/297922/එළියක්-නොවැටුණු-ගම්මානය-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1336"
}