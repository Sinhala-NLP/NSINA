{
       "Source": "hirunews",
       "Timestamp": "Saturday, 03 October 2020 - 13:12",
       "Headline": "ජනපති ට්‍රම්ප්ට පර්යේෂණ ප්‍රතිකාරයක් (වීඩියෝ)",
       "News Content": "උතුරු කොරියානු නායක කිම් ජොං අන් කොරෝනා වෛරසය ආසාදනය වූ ඇමරිකානු ජනාධිපති ඩොනල්ඩ් ට්‍රම්ප් සහ මෙලානියා ට්‍රම්ප් ආර්යාවට ඉක්මන් සුවය ප්‍රාර්ථනා කරමින් පණිවුඩයක් යොමුකර තිබෙනවා.\nඋතුරු කොරියානු නිල ප්‍රවෘත්ති සේවාව සඳහන් කළේ ඇමරිකානු ජනාධිපතිවරයා ඉන් නියත වශයෙන්ම සුවය ලබනු ඇති බවට උතුරු කොරියානු නායක කිම් ජොං අන් බලාපොරොත්තු පළ කළ බවයි.\nඑමෙන්ම කොවිඩ්19 ආසාදනය වූ ලෝක නායකයෙකුට ඔහු මෙලෙස සුවය පතා පණිවුඩයක් නිකුත් කළ ප්‍රථම අවස්ථාව මෙය බවයි දකුණු කොරියානු ප්‍රවෘත්ති සේවා සඳහන් කළේ.\nමේ අතර රුසියානු ජනාධිපති ව්ලැදිමීර් පුටින්ද ජනපති ට්‍රම්ප්ට ඉක්මන් සුවය පතා විද්‍යුත් පණිවුඩයක් යොමුකර තිබෙනවා.\nඇමරිකානු ජනාධිපතිවරයාගේ ජීව ශක්තිය සහ සුබවාදී ආකල්ප තුළින් අනතුරුදායක කොරෝනා වෛරසය පරාජය කිරිමට ඔහු සමත්වනු ඇති බවයි රුසියානු නායක පුටින් ප්‍රකාශ කර ඇත්තේ.\nකොරෝනා ආසාදනය වූ ජනපති ට්‍රම්ප් සහ මෙලානියා ට්‍රම්ප්ට සුව ප්‍රාර්ථනා කරන බව ලෝක සෞඛ්‍ය සංවිධානයේ ප්‍රධානී ටෙඩ්‍රොස් ඇඩනම් ගෙබිරයේසස් ද ප්‍රකාශ කළා.\nකෙසේ නමුත් ජිනීවා නුවර ඊයේ පැවති මාධ්‍ය හමුවේදී ජනපති ට්‍රම්ප් මුඛ ආවරණ ප්‍රතික්ෂේප කිරීම පිළිබඳව විමසූ අවස්ථාවේ ලෝක සෞඛ්‍ය සංවිධානයේ හදිසි සේවා අධ්‍යක්ෂ වෛද්‍ය මයිකල් රයන් කියා සිටියේ එක් එක් පුද්ගලයන්ගේ අවදානම් කළමනාකරණ විධි පිළිබඳව තමන්ට අදහස් දැක්විය නොහැකි බවයි.\nධවල මන්දිරය ආලින්දයේ පැවැත්වූ ජනපති ට්‍රම්ප්ගේ මාධ්‍ය හමු ආවරණය කළ මාධ්‍යවේදීන් තුන්දෙනෙකුටද කොරෝනා වෛරසය ආසාදනය වී ඇති බව අනාවරණ වනවා.\nඔවුන් කොවිඩ්19 පරීක්ෂාවන්ට ලක්වී ඇත්තේ ජනපති ට්‍රම්ප් කොරෝනා ආසාදිතයෙකු ලෙස තහවුරුවීමෙන් අනතුරුවයි.\nඉන්පසු එහි ආවරණ කටයුතුවල නිරතවූ සියලුම මාධ්‍යවේදීන් ස්වයං නිරෝධායනයට යොමුවී පරීක්ෂාවන්ට ලක් කෙරුණා.\nවොෂින්ටනයේ වෝල්ටර් රීඩ් ජාතික හමුදා රෝහල වෙත රැගෙන ගිය ජනපති ට්‍රම්ප්ට ඉදිරි දින කිහිපය තුළ එහි රැඳී සිටීමට සිදුවනු ඇති බව වාර්තාවනවා.\nඑමෙන්ම ඊයේ දිනය පුරාම උණ රෝග තත්ත්වයක් පැවති ජනාධිපතිවරයාට කොරෝනා වෛරස් ආසාදනය සඳහා රීජෙනරන් නැමති පරීක්ෂණාත්මක ඖෂධ ප්‍රතිකාරය ලබාදුන් බවයි ජනපති ට්‍රම්ප්ගේ වෛද්‍යවරයා සඳහන් කළේ.\nකොරෝනා ආසාදනය වූ මෙලානියා ට්‍රම්ප් ආර්යාවට සුළු රෝග ලක්ෂණ පවතින අතර, පවුලේ අනෙක් සාමාජිකයන්ට වෛරසය ආසාදනය වී නොමැති බවයි මේ වනවිට අනාවරණ වී ඇත්තේ.\nමේ අතර, කොරෝනා වෛරස් ආසාදනය වූ ඇමරිකානු ජනාධිපති ඩොනල්ඩ් ට්‍රම්ප් සමඟ පසුගියදා සමීප විවාදයකට එළඹි ඩිමොක්‍රටික් පක්ෂ ජනාධිපති ධුර අපේක්ෂක ජෝ බයිඩ්න්ට කොරෝනා වෛරසය ආසාදනය වී නොමැති බව තහවුරු වී තිබෙනවා.\nඔහු නව පරීක්ෂණයකට යොමුවූයේ ඇමරිකානු ජනාධිපතිවරයා කොවිඩ්19 ආසාදනයට ලක්වීමෙන් අනතුරුවයි.\nවිල්මින්ටන් හිදී පාක්ෂිකයන් අමතමින් ජෝ බයිඩ්න් කියා සිටියේ තමාට කොවිඩ් 19 ආසාදනය වී නොමැති බවට දෙවරක් තහවුරු වූ බවයි.\nඑමෙන්ම ජනපති ට්‍රම්ප් සහ මෙලානියා ට්‍රම්ප් ආර්යාවට තමා සහ බිරිඳ ජිල් බයිඩ්න් ඉක්මන් සුවය ප්‍රාර්ථනා කරන බවද ඔහු පැවසුවා.\nඇමරිකානු ජනාධිපතිවරණය ලබන මස 3 වනදාට යෙදී ඇති අතර, ලබන 15 වනදා ජනපති ට්‍රම්ප් සමඟ දෙවන රූපවාහිනී විවාදය යෙදී තිබෙනවා.\nකෙසේ නමුත් දැන් පවතින තත්ත්වය යටතේ එය ක්‍රියාත්මක වන්නේද යන්න මෙතෙක් තහවුරු කර නැහැ.",
       "URL": "https://www.hirunews.lk/251703/ජනපති-ට්‍රම්ප්ට-පර්යේෂණ-ප්‍රතිකාරයක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2414"
}