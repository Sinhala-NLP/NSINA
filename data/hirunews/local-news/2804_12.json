{
       "Source": "hirunews",
       "Timestamp": "Friday, 10 April 2020 - 18:51",
       "Headline": "ගත වූ පැය 24 තුළ කිසිදු කොරෝනා ආසාදිතයෙකු නැහැ - සුවය ලැබූ සංඛ්‍යාව 54ක්",
       "News Content": "මෙරටින් කිසිදු කොරෝනා ආසාදිතයෙකු ගත වූ පැය 24 තුළ අද දිනයේදී වාර්තා නොවූ බව සෞඛ්‍ය සේවා අධ්‍යක්ෂ ජනරාල් විශේෂඥ වෛද්‍ය අනිල් ජාසිංහ ප්‍රකාශ කළා.\nඒ අනුව, මෙරටදී වෛරසය ආසාදනය වූ පුද්ගලයින්ගේ සංඛ්‍යාව තවදුරටත් 190 සිමාවේ පවතිනවා.\nමෙරටදී කොරෝනා ආසාදනය වී තවත් පුද්ගලයෙකු අද සුවය ලැබූ අතර, ඒ අනුව, පූර්ණ සුවය ලැබූ පුද්ගලයින්ගේ සංඛ්‍යාව 54 ක් බවයි සෞඛ්‍ය සේවා අධ්‍යක්ෂ ජනරාල්වරයා සඳහන් කළේ.\nවෛරසය ආසාදනය වී රෝහල්වල ප්‍රතිකාර ලබන පුද්ගලයින්ගේ සංඛ්‍යාව 129ක්.\nමෙරටින් කොරෝනා මරණ 07ක් ද වාර්තා වුණා.\nමෙරටින් පළමු කොරෝනා ආසාදිතයා හමුවී මේ වනවිට මාසයකට ආසන්න කාලයක් ගතවනවා.\nදිවයිනේ දිස්ත්‍රික්ක 14 කින් කොරෝනා ආසාදිතයින් වාර්තා වන අතර ඉන් වැඩිම පිරිස තවදුරටත් වාර්තා වන්නේ කොළඹ දිස්ත්‍රික්කයෙන්.\nසෞඛ්‍ය අමාත්‍ය පවිත්‍රා වන්නිආරච්චි ද සඳහන් කළේ අද දිනයේදී පස්වරු 4.30 වනවිට මෙරටින් කිසිදු කොරෝනා ආසාදිතයෙකු වාර්තා නොවූ බවයි.\nමේ අතර, ගාල්ල - කරාපිටිය ශික්ෂණ රෝහලේ ප්‍රතිකාර ලබමින් සිටියදී මියගිය පුද්ගලයෙකුගේ ආදාහන කටයුතු නිරෝධායන නීතිවලට අනුව අද පෙරවරුවේ දඩල්ල ආදාහනාගාරයේ දී සිදු කෙරුණා.\nනිරෝධායන කටයුතුවලින් අනතුරුව කොරෝනා ආසාදනය වුණු බවට වාර්තා වූ අකුරැස්සේ පදිංචි පුද්ගලයාගේ පියාගේ මළ සිරුරයි මෙලෙස මහජන සෞඛ්‍ය පරීක්ෂකවරුන්ගේ අධීක්ෂණය යටතේ ජාත්‍යන්තර නිරෝධායන රෙගුලාසි අනුව සිදුකෙරුණේ.\nඒ අතරතුර ආදාහනාගාර සේවකයින්ගේ රාජකාරියට බාධා කළ පුද්ගලයින් දෙදෙනෙකු ද පොලීසිය අත්අඩංගුවට ගනු ලැබුවා.\nඑසේම, බදුල්ල - කැප්පෙටිපොල ප්‍රාථමික වෛද්‍ය සත්කාරක මධ්‍යස්ථානයේ වෛද්‍යවරුන් සහ කාර්ය මණ්ඩලය එක්ව කොරෝනා වෛරසය ගැන ජනතාව දැනුවත් කිරීමට නව ගීතයක් නිර්මාණය කර තිබුණා.",
       "URL": "https://www.hirunews.lk/238356/ගත-වූ-පැය-24-තුළ-කිසිදු-කොරෝනා-ආසාදිතයෙකු-නැහැ-සුවය-ලැබූ-සංඛ්‍යාව-54ක්",
       "Category": "Local News",
       "Parent URL": "https://www.hirunews.lk/local-news.php?pageID=2804"
}