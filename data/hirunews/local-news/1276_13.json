{
       "Source": "hirunews",
       "Timestamp": "Wednesday, 23 March 2022 - 13:06",
       "Headline": "මරණයක් සම්බන්ධයෙන් බන්ධනාගාර නියාමකවරයෙකු සහ ජේලර්වරයකු අත්අඩංගුවට",
       "News Content": "ඇඹිලිපිටිය - කදුරුගස්ආර එළිමහන් සිරකඳවුරේ රඳවා සිටිය දී මීට මාස 2කට පෙර හදිසියේ මියගිය සිරකරුගේ මරණය සම්බන්ධයෙන් සැක පිට ඇඹිලිපිටිය කදුරුගස් ආර එලිමහන් සිර කදවුර භාරව සිටි බන්ධනාගාර නියාමකවරයා සහ තවත් ජේලර්වරයකු අත්අඩංගුවට ගෙන තිබෙනවා.\nඇඹිලිපිටිය පොලිසිය විසින් මෙලෙස අත්අඩංගුවට ගෙන ඇත්තේ, බන්ධනාගාර නියාමක නලින් රාජපක්ෂ සහ චන්දන ප්‍රියන්ත යන බන්ධනාගාර ජේලර් වරයා යි.\nඅත්අඩංගුවට ගත් මේ දෙදෙනා ඇඹිලිපිටිය මහේස්ත්‍රාත් අධිකරණය වෙත ඉදිරිපත් කිරීම අනතුරුව ලබන 29 වැනි දා දක්වා රක්ෂිත බන්ධනාගාර ගත කරන ලෙස ඇඹිලිපිටිය මහේස්ත්‍රාත්වරයා නියෝග කළා.\nඇඹිලිපිටිය - කදුරුගස්ආර එළිමහන් සිරකඳවුරේ රඳවා සිටිය දී මීට මාස 2කට පෙර හදිසියේ මියගිය සිරකරුගේ මරණය ඝාතනයක් බවට මරණ පරීක්ෂණ වාර්තාවෙන් අනාවරණය වුනා.\nඒ අනුව ඊට අදාළ සැකකරුවන් අත්අඩංගුවට ගැනීම සඳහා වහාම විමර්ශනයක් ක්‍රියාත්මක කරන ලෙසයි ඇඹිලිපිටිය ප්‍රධාන මහේස්ත්‍රාත් ලක්මිණිී විදානගමගේ නියෝග කර තිබුනේ.\n2010 වසරේදී රුපියල් දස දහසක මුදලක් සොරකම් කිරීමේ සිද්ධියකට වරදකරුවීම හේතුවෙන් අදාළ සිරකරුට පසුගිය වසරේ මාර්තු මස 9 වනදා අධිකරණය මගින් බරපතල වැඩ සහිත වසර 3ක සිර දඬුවම් නියම කර තිබුණා.\nඒ අනුව ඔහු අඟුණුකොලපැලැස්ස බන්ධනාගාරයට යොමු කර ඇති අතර ඔහුගේ කල් ක්‍රියාව යහපත් බව පවසමින් අනතුරුව ඔහුව ඇඹිලිපිටිය කඳුරුගස්ආර එළිමහන් සිරකඳවුරට මාරු කර යැවුණා.\nඑම එලිමහන් සිරකඳවුරේ සිටිය දී අදාළ රැඳවියා පසුගිය ජනවාරි 13 වන දා සැකකටයුතු ලෙස මිය ගොස් තිබු අතර, ඔහු ඉමදූව ප්‍රදේශයේ පදිංචි 49 හැවිරිදි පුද්ගලයෙක්.",
       "URL": "https://www.hirunews.lk/300181/මරණයක්-සම්බන්ධයෙන්-බන්ධනාගාර-නියාමකවරයෙකු-සහ-ජේලර්වරයකු-අත්අඩංගුවට",
       "Category": "Local News",
       "Parent URL": "https://www.hirunews.lk/local-news.php?pageID=1276"
}