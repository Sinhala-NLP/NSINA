{
       "Source": "hirunews",
       "Timestamp": "Saturday, 11 May 2019 - 12:58",
       "Headline": "විපක්ෂ නායකවරයා දළදා සමිඳුන් වැඳ පුදා ගනී",
       "News Content": "සත්‍ය තොරතුරු මාධ්‍ය මගින් පල කිරීමට ඉඩ ලබා නොදීම හරහා ජනතාව තුල අසත්‍ය තොරතුරු පැතිර යාමේ වැඩි ඉඩක් පවතින බව විපක්ෂ නායක මහින්ද රාජපක්ෂ ප්‍රකාශ කළා.\nරුවන්වැල්ල - කොටියාකුඹුර ප්‍රදේශයේ ඊයේ පැවති අවංගල්‍ය උත්සවයකට එක්වීමෙන් අනතුරුව මාධ්‍ය වෙත අදහස් දක්වමිනුයි ඔහු මේ බව කියා සිටියේ.\nමේ අතර අද (11) පෙරවරුවේ විපක්ෂ නායක මහින්ද රාජපක්ෂ මහනුවර ඓතිහාසික දළදා සමිඳුන් වැඳ පුදාගත්තා.\nඉන් අනතුරුව විපක්ෂ නායකවරයා මල්වතු පාර්ශවේ මහනායක අතිපූජ්‍ය තිබ්බටුවාවේ ශ්‍රී සුමංගල නාහිමියන් මෙන්ම, එම පාර්ශවයේ අනුනායක අතිපුජ්‍ය නියංගොඩ විජිතසිරි සහ දිඹුල්කුඹුරේ විමලධම්ම හිමිවරුන් ද බැහැදුටුවා.\nපසුව අස්ගිරි මහා විහාරයට ගිය ඔහු එහිදී අස්ගිරි පාර්ශවයේ මහනායක අතිපූජ්‍ය වරකාගොඩ ශ්‍රී ඥානරතන හිමියන් ද බැහැ දැක කතා බහක නිරතව තිබෙනවා.\nඅනතුරුව විපක්ෂ නායකවරයා අස්ගිරි පාර්ශවයේ අනුනායක අතිපූජ්‍ය ආණමඩුවේ ධම්මදස්සි සහ වේඞරුවේ උපාලි හිමිවරුන් ද බැහැ දුටුවා.\nගැටඹේ රාජෝපවනාරාමය වෙත ගිය විපක්ෂ නායක මහින්ද රාජපක්ෂ එහිදී එම විහාරාධිපති පූජ්‍ය කැප්පෙටියාගොඩ සිරිවිමල නාහිමියන් හමු වුණා.\nපසුව ඔහු මැණික්හින්න - හූරිකඩුව - විද්‍යා සාගර පිරිවෙණට ගොස් එහි විහාරාධිපති රාජකීය පණ්ඩිත ශ්‍රී ලංකා රාමඤ්ඤ නිකායේ මහානායක නාපාන පේමසිරි නාහිමි බැහැ දුටු බවයි එහි සිටි හිරු වාර්තාකරු සඳහන් කළේ.",
       "URL": "https://www.hirunews.lk/216178/විපක්ෂ-නායකවරයා-දළදා-සමිඳුන්-වැඳ-පුදා-ගනී",
       "Category": "Local News",
       "Parent URL": "https://www.hirunews.lk/local-news.php?pageID=3357"
}