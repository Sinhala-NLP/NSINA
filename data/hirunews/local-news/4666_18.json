{
       "Source": "hirunews",
       "Timestamp": "Saturday, 11 February 2017 - 12:17",
       "Headline": "පළාත් පාලන ආයතන බලතල පවරා ගැනීමට ඌවත් එරෙහි වෙයි",
       "News Content": "විවිධ අණ පනත් හරහා පළාත් සභා ක්‍රමය අහෝසි කිරීමට ආණ්ඩුව කටයුතු කරමින් සිටින බව ඌව පළාත් ප්‍රධාන අමාත්‍ය චාමර සම්පත් දසනායක පවසනවා.\nඊයේ බදුල්ල - වැලිමඩ ප්‍රදේශයේ පාසලක පැවැති උපහාර උත්සවයකට එක්වෙමින් ප්‍රධාන අමාත්‍යවරයා කියා සිටියේ පළාත් පාලන ආයතන සතු බලතල නාගරික සංවර්ධන අධිකාරියට පවරා ගැනීම කිසිසේත් පිළිගත නොහැකි බවයි.\nපළාත් පාලන ආයතනවල බලතල වෙනත් ආයතන වෙත පවරා ගන්නේ නම්, තමන් ද ඊට විරෝධය පළ කරන බව මධ්‍යම පළාත් ප්‍රධාන අමාත්‍ය සරත් ඒකනායක ද ප්‍රකාශ කළා.\nඒ, මහනුවර ඊයේ පැවැති උත්සවයකින් අනතුරුව, මාධ්‍යවේදීන් නැගූ ප්‍රශ්නයකට පිළිතුරු ලබාදෙමින්.\nපළාත් පාලන ආයතනවලට ලබාදී තිබූ බලතලවලින් කොටසක් යළි නාගරික සංවර්ධන අධිකාරිය පවරා ගැනීමට එරෙහිව උතුර පළාත් සභාවට යෝජනාවක් ඉදිරිපත් කෙරුණා.\nපසුගිය බ්‍රහස්පතින්දා පැවැති පළාත් සභා රැස්වීමට එම යෝජනාව ඉදිරිපත් කරනු ලැබුවේ පළාත් ප්‍රධාන අමාත්‍ය සී.වී. විග්නේෂ්වරන් විසින්.\nනාගරික සංවර්ධන අධිකාරිය විසින් 1985 වසරේදී පළාත්පාලන ආයතන වෙත පවරන ලද සියලූම සංවර්ධන සැළසුම් සඳහා වන මූලික ක්‍රමවේද නිරාකරණය කිරීම, සංවර්ධන කටයුතු සඳහා අයදුම්පත් භාරගැනීම, අදාළ ගාස්තු අනුමත කිරීම, බලපත්‍ර ලබාදීම යන බලතල මේ මස පළමුවනදා සිට ක්‍රියාත්මක වන පරිදි එම අධිකාරිය විසින් යළි පවරා ගනු ලැබුවා.",
       "URL": "https://www.hirunews.lk/154216/පළාත්-පාලන-ආයතන-බලතල-පවරා-ගැනීමට-ඌවත්-එරෙහි-වෙයි",
       "Category": "Local News",
       "Parent URL": "https://www.hirunews.lk/local-news.php?pageID=4666"
}