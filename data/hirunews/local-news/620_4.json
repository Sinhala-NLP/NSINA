{
       "Source": "hirunews",
       "Timestamp": "Thursday, 05 January 2023 - 23:14",
       "Headline": "ඡන්ද කාලසීමාවේ දී රාජ්‍ය දේපළ අවභාවිතයෙන් වළකින්න - මැතිවරණ කොමිසම",
       "News Content": "ඡන්ද විමසීමේ කාලසීමාව තුළදී දේශපාලන පක්ෂ, කණ්ඩායම් හෝ අපේක්ෂකයන් ප්‍රවර්ධනය කිරීමට හේතුවන හෝ වෙනත් පක්ෂ, කණ්ඩායම් හෝ අපේක්ෂකයන් අගතියට පත්වන ආකාරයේ කටයුතු සඳහා රාජ්‍ය දේපළ භාවිත කිරීමෙන් වැළකිය යුතු බව මැතිවරණ කොමිෂන් සභාව පවසනවා.\nඑසේම, ඡන්ද විමසීම පැවැත්වෙන දිස්ත්‍රික්කවල රාජ්‍ය නිලධාරීන් බඳවා ගැනීම්, උසස් කිරීම් සහ මාරු කිරීම් යනාදී කරුණු සීමා කිරීමට අමාත්‍යාංශ ලේකම්වරුන්, දෙපාර්තමේන්තු ප්‍රධානීන් පුමුඛ සියළුම නිලධාරීන් අවධානය යොමු කළ යුතු බවයි එම කොමිෂන් සභාව දැනුම් දෙන්නේ.\nඅද (05) දිනයේදී පළාත් පාලන ආයතන ඡන්ද විමසීම සඳහා අද දිනයේදීත් ඇප මුදල් තැන්පත් කිරීම සිදුකෙරුණා.\nඒ අනුව කළුතර දිස්ත්‍රික්කයේ පළාත් පාලන ආයතන 17ක් සඳහා එක් දේශපාලන පක්ෂයක් සහ මහනුවර දිස්ත්‍රික්කයේ පළාත් පාලන ආයතන දෙකක් සඳහා ස්වාධීන කණ්ඩායම් දෙකක් ඇප මුදල් තැන්පත් කළ බවයි මැතිවරණ කොමිෂන් සභාව නිවේදනය කළේ.\nපළාත් පාලන ආයතන ඡන්ද විමසීමට අදාළව ශ්‍රී ලංකා පොදුජන පෙරමුණ කළුතර දිස්ත්‍රික්කයෙන් ඇප මුදල් තැන්පත් කිරීම අද ආරම්භ කළා.\nඒ, කළුතර බෝධීන් වහන්සේ අසළ සිදු කෙරුණු ආගමික වතාවත්වලින් අනතුරුවයි.\nප්‍රාදේශීය සභා 13 කටත් නගර සභා 04 කටත් ඇප තැන්පත් කිරීම සිදු කෙරුණේ කළුතර දිස්ත්‍රික් ලේකම් කාර්යාලයේදීයි.\nමැතිවරණ කොමිෂන් සභාව කියා සිටියේ ලබන 20 වැනිදා දහවල් 12 දක්වා පමණක් දේශපාලන පක්ෂ වලට සහ ස්වාධීන කණ්ඩායම්වලට ඇප මුදල් තැන්පත් කළ හැකි බවයි.\nමේ අතර, පළාත් පාලන ඡන්ද විමසීම වෙනුවෙන් සන්ධානගතවීම අරමුණු කර ගනිමින් උත්තර ලංකා සභාගය සහ ශ්‍රී ලංකා නිදහස් පක්ෂය අතර විශේෂ සාකච්ඡාවක් හිටපු ජනාධිපති මෙත්‍රීපාල සිරිසේනගේ කොළඹ පිහිටි නිවසේදී පැවැත් වූ බව වාර්තා වුණා.\nඑමෙන්ම, උත්තර ලංකා සභාගය සහ තවත් දේශපාලන පක්ෂ කිහිපයක් අතර ද බොරැල්ලේ පිහිටි ශ්‍රී ලංකාවේ කොමියුනිස්ට් පක්ෂ කාර්යාලයේදී විශේෂ සාකච්ඡාවක් පැවැත්වුණා.",
       "URL": "https://www.hirunews.lk/324394/ඡන්ද-කාලසීමාවේ-දී-රාජ්‍ය-දේපළ-අවභාවිතයෙන්-වළකින්න-මැතිවරණ-කොමිසම",
       "Category": "Local News",
       "Parent URL": "https://www.hirunews.lk/local-news.php?pageID=620"
}