{
       "Source": "hirunews",
       "Timestamp": "Tuesday, 21 July 2020 - 7:28",
       "Headline": "තැපැල් ඡන්දය අදින් අවසන් - ආගමික ස්ථාන, ප්‍රචාරක කටයුතුවලට, යොදා නොගන්නැයි ඉල්ලීමක්",
       "News Content": "ලබන අගෝස්තු 5 වන දා පැවැත්වීමට නියමිත මහ මැතිවරණයට අදාළව තැපැල් ඡන්ද සලකුණු කිරීම අදින් අවසන් වනවා.\nඒ, අනුව මෙතෙක් තැපැල් ඡන්දය ප්‍රකාශ කිරීමට නොහැකි වූ පුද්ගලයින්ට අද දිනයේදී ද ඒ සඳහා අවස්ථාව සලසා ඇති බවයි මැතිවරණ කොමිෂන් සභාව සඳහන් කළේ.\nමහ මැතිවරණයේ තැපැල් ඡන්දය සලකුණු කිරීම පසුගිය 13 වන දා ඇරඹි අතර ඊට දින 7 ක් වෙන් කර තිබුණා.\nඑමෙන්ම, රාජාංගණය ප්‍රදේශයෙන් කොරෝනා ආසාදිතයෙකු වාර්තාවීමත් සමඟ  කල් දැමුණු රාජාංගණය ප්‍රාදේශීය ලේකම් බල ප්‍රදේශයේ තැපැල් ඡන්ද විමසීම සිදුකරන දිනය අද ප්‍රකාශයට පත් කිරීමට නියමිතයි.\nමේ අතර, ආගමික ස්ථානවල මැතිවරණ ප්‍රචාරක කටයුතුවල නිරතවීමෙන් වළකින්නැයි මැතිවරණ කොමිෂන් සභාව සියළු දේශපාලන පක්ෂ සහ කණ්ඩායම්වලින් ඉල්ලා සිටිනවා.\nකොළඹ, ගම්පහ, කළුතර, හම්බන්තොට සහ අම්පාර දිස්ත්‍රික්කවල එලෙස ආගමික ස්ථාන යොදා ගනිමින් ප්‍රචාරක කටයුතු සිදුකිරීම පිළිබදව පැමිණිලි රැසක් ලැබී තිබීම හේතුවෙනුයි මැතිවරණ කොමිෂන් සභාව මෙම දැනුම් දීම කර ඇත්තේ.\n1981 අංක 1 දරණ පාර්ලිමේන්තු මැතිවරණ පනතේ 79 වන වගන්තිය යටතේ ආගමික ස්ථානයක සිදුකරන ප්‍රචාරක කටයුත්තක් හෝ ආගමික රැස්වීමකදී පක්ෂ, කණ්ඩායම් හෝ අපේක්ෂකයන් ප්‍රවර්ධන වන ආකාරයෙන් හෝ අගතියට පත්වන ආකාරයෙන් අදහස් ප්‍රකාශ කිරීම වරදක්.\nඑය අයුතු බලපෑමක් ලෙස සලකා දඬුවම් පැමිණවිය හැකි බවයි මැතිවරණ කොමිෂන් සභාව පෙන්වා දෙන්නේ.\nඑමෙන්ම, එවැනි කටයුතුවලින් වැළැක්වීමට පියවර ගන්නා ලෙස එම කොමිෂන් සභාව සියළුම භික්ෂූන් වහන්සේලාගෙන් සහ සියළු ආගමික පූජකවරුන්ගෙන් ඉල්ලීමක් කළා.",
       "URL": "https://www.hirunews.lk/246028/තැපැල්-ඡන්දය-අදින්-අවසන්-ආගමික-ස්ථාන-ප්‍රචාරක-කටයුතුවලට-යොදා-නොගන්නැයි-ඉල්ලීමක්",
       "Category": "Local News",
       "Parent URL": "https://www.hirunews.lk/local-news.php?pageID=2570"
}