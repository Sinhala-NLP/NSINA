{
       "Source": "hirunews",
       "Timestamp": "Friday, 23 December 2022 - 16:51",
       "Headline": "බ්‍රිතාන්‍යයේ දෙවැනි චාල්ස් රජුගේ ආරක්ෂාවට තර්ජනයක්",
       "News Content": "එළැඹෙන නත්තල් සමයේ බ්‍රිතාන්‍ය රජු පවුල සහභාගිවන ජනහමුවල දී ‍බ්‍රිතාන්‍යයේ දෙවැනි චාල්ස් රජුගේ ආරක්ෂාව සම්බන්ධ ගැටලු සහගත තත්ත්වයක් මතුවී ඇති බව ද මිරර් පුවත්පත වාර්තා කරනවා.\nචාල්ස් රජු ගේ ආරක්ෂකයින් මෙලෙස ඔහුගේ ආරක්ෂාව සම්බන්ධයෙන් වැඩි අවධානයක් යොමු කිරීමට තීරණය කර ඇත්තේ මාස දෙකක කාලයක් ඇතුළත චාල්ස් රජු විසින් සිදුකළ පොදු හමුවීම් වල අවස්ථා දෙකකදී චාල්ස් රජු බිත්තර ප්‍රහාරයන්ට ලක්වීම හේතුවෙන්.\nසාමාන්‍යයෙන් බ්‍රිතාන්‍යය රජ පවුල නත්තල් සමයේ මහජනතාව මුණගැසීම එරට සම්ප්‍රදායක් වන අතර එම හමුවීම් වල දී නැවත වතාවක් චාර්ල්ස් රජුට එවැනි විරෝධතාවක් එල්ල වේ දැයි යන සැකය ඔහුගේ ආරක්ෂකයින් විසින් මතු කරනවා.\nදෙසැම්බර් මස මුල්දී ලූටන් හි ශාන්ත ජෝර්ජ් චතුරශ්‍රයේ දී චාර්ල්ස් රජුට එක් බිත්තර ප්‍රහාරයක් එල්ල වූ අතර නොවැම්බර් මාසයේ මුල් සතියේ දී යෝර්ක් ප්‍රදේශයේ සංචාරයක නිරතව සිටිය දී චාර්ල්ස් රජුට පළමු බිත්තර ප්‍රහාරය එල්ල කෙරුණා.\nවින්ඩ්සර් පවුල දෙසැම්බර් 25 වන දින ඔවුන්ගේ සැන්ඩ්‍රන්හැම් වතුයායේ ශාන්ත මේරි මැග්ඩලේන් දේවස්ථානයේ උදෑසන දේව මෙහෙයට එක්වී ආපසු යන විට මෙලෙස සුභ පැතුම් පිරිනැමීමට සැලසුම් කර තිබෙනවා.\nමේ තත්ත්වය යටතේ චාර්ල්ස් රජුගේ ආරක්ෂාව සම්බන්ධයෙන් වගකිව යුතු ආරක්ෂක කණ්ඩායම් අවම වශයෙන් දෙවරක් හෝ රැස් වී ඔහුගේ ආරක්ෂාව පිළිබඳ වහාම සමාලෝචනයක් කරන ලෙස රජුගේ ආරක්ෂාව බාර ප්‍රධානියා නියෝග කර තිබෙනවා.\n74 හැවිරිදි දෙවැනි චාල්ස් රජු රාජ්‍යත්වයට පත්වීමෙන් අනතුරුව එළැඹෙන පළමු නත්තල මෙයයි.",
       "URL": "https://www.hirunews.lk/323399/බ්‍රිතාන්‍යයේ-දෙවැනි-චාල්ස්-රජුගේ-ආරක්ෂාවට-තර්ජනයක්",
       "Category": "Local News",
       "Parent URL": "https://www.hirunews.lk/local-news.php?pageID=647"
}