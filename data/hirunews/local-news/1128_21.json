{
       "Source": "hirunews",
       "Timestamp": "Wednesday, 01 June 2022 - 7:39",
       "Headline": "21 ගැන ගැටළු ඇත්නම් තමන් හමුවන්න - අගමැති පොහොට්ටුවේ මන්ත්‍රීවරුන්ට කියයි",
       "News Content": "21 වන ආණ්ඩුක්‍රම ව්‍යවස්ථාව සම්බන්ධයෙන් ගැටළු ඇත්නම් තමන් හමුවන ලෙස අග්‍රාමාත්‍ය රනිල් වික්‍රමසිංහ ශ්‍රී ලංකා පොදුජන පෙරමුණේ පාර්ලිමේන්තු මන්ත්‍රීවරුන්ට දැනුම් දී තිබෙනවා.\nඒ අනුව හෙට දිනයේ තමන් හමුවීමට හැකියාවක් පවතින බවයි ආණ්ඩු පක්ෂයේ මන්ත්‍රී කණ්ඩායම පෙරේදා රැස්වූ අවස්ථාවේදී අග්‍රාමාත්‍යවරයා සඳහන් කර ඇත්තේ.\n21වැනි ව්‍යවස්ථා සංශෝධනය තමාගේ පූර්ණ එකඟත්වය මත ගෙන ආ බව එහිදී ජනාධිපති ගෝඨාභය රාජපක්ෂ ආණ්ඩු පක්ෂයේ මන්ත්‍රී කණ්ඩායමට දැනුම් දී තිබෙනවා.\nමෙම හමුවට අග්‍රාමාත්‍ය රනිල් වික්‍රමසිංහ, හිටපු අග්‍රාමාත්‍ය මහින්ද රාජපක්ෂ සහ පාර්ලිමේන්තු මන්ත්‍රී බැසිල් රාජපක්ෂ මෙන්ම විපක්ෂයෙන් පැමිණ අමාත්‍ය ධුර භාරගත් මන්ත්‍රීවරුන්ද එක්ව සිටියා.\nඑහිදී අධිකරණ හා ආණ්ඩුක්‍රම ව්‍යවස්ථා ප්‍රතිසංස්කරණ අමාත්‍ය අචාර්ය විජේදාස රාජපක්ෂ 21 වන සංශෝධනය පිළිබඳව කරුණු පැහැදිළි කළේ පාර්ලිමේන්තු මන්ත්‍රී බැසිල් රාජපක්ෂ යාබද අසුනේ සිටියදී වීම විශේෂත්වයක්.\nද්විත්ව පුරවැසිභාවය අහෝසි කිරීම ඇතුළු කරුණු පිළිබඳව අමාත්‍යවරයා එහිදී කරුණු පැහැදිළි කර තිබෙනවා.\nමෙහිදී අදහස් දක්වමින් පාර්ලිමේන්තු මන්ත්‍රී විශ්‍රාමික රියර් අද්මිරාල් සරත් වීරසේකර ප්‍රකාශ කළේ මිනිස්සු ඉල්ලන්නේ ආහාර මිල පාලනය කරන ලෙස මිස ව්‍යවස්ථා සංශෝධනයක් නොවන බවයි.\nඑසේම ජාතික ලැස්තුවෙන් පැමිණි අයෙකු රටේ අග්‍රාමාත්‍ය ධුරයට පත්වීම අනුමත කළ නොහැකි බවද මන්ත්‍රීවරයා ප්‍රකාශ කර තිබෙනවා.\nඒ සමඟම නැගී සිටි පාර්ලිමේන්තු මන්ත්‍රී නිමල් ලන්සා සඳහන් කර ඇත්තේ තුනෙන් දෙකේ බලයක් දැන් නොපවතින අතර, රට තුළ පවතින සමාජ මතයට පමණක් අනුගත විය යුතු බවයි.\nතමන් අගමැතිකම බලෙන් ඉල්ලා නොපැමිණි බව අග්‍රාමාත්‍යවරයා මෙහිදී ප්‍රකාශ කර තිබෙනවා. එය භාරගන්නා ලෙස තමන්ට ලැබුණු දැඩි ඉල්ලීම් මත අග්‍රාමාත්‍යධුරය භාර ගත් බව ද ඔහු මෙහිදී ප්‍රකාශ කළා.\nඅනතුරුව අදහස් දැක්වූ පාර්ලිමේන්තු මන්ත්‍රී ආචාර්ය චරිත හේරත් පවසා ඇත්තේ ආර්ථික ස්ථාවරත්වයක් නිර්මාණය කිරීමට නම් දේශපාලන ස්ථාවරභාවයක් සැකසීම අත්‍යවශ්‍ය බවයි.\nජාත්‍යන්තර ලැබෙන උපකාර සඳහා එය වැදගත් බව මන්ත්‍රීවරයා පෙන්වා දී තිබෙනවා.\nපාර්ලිමේන්තු මන්ත්‍රිනී ගීතා කුමාරසිංහ අදහස් දක්වමින් පවසා ඇත්තේ තමන්ද ද්විත්ව පුරවැසිභාවය අහෝසිකරගෙන දේශපාලනයට පැමිණි බවයි.\nඑබැවින් ද්විත්ව පුරවැසිභාවය අහෝසිකරගෙන ඕනෑම කෙනෙකුට දේශපාලනයට පැමිණිය යුතු බව ඇය ප්‍රකාශ කර තිබෙනවා.\nඅවසානයේදී අදහස් දක්වමින් ජනාධිපති ගෝඨාභය රාජපක්ෂ සඳහන් කළේ තම ජීවිතයේ ගත් අසීරුම මෙන්ම වේදනාකාරීම තීරණය අග්‍රාමාත්‍ය මහින්ද රාජපක්ෂට සිය ධුරයෙන් ඉවත් වීමට පැවසීම බවයි.\nඑය තමන් රට වෙනුවෙන් ගත් තීරණයක් බවත් ජනාධිපතිවරයා පවසා තිබෙනවා.\n21 වැනි සංශෝධනය තමාගේ පූර්ණ එකඟත්වය මත ගෙන ආ බවද ජනාධිපති ගෝඨාභය රාජපක්ෂ ප්‍රකාශ කර තිබුණා.",
       "URL": "https://www.hirunews.lk/305848/21-ගැන-ගැටළු-ඇත්නම්-තමන්-හමුවන්න-අගමැති-පොහොට්ටුවේ-මන්ත්‍රීවරුන්ට-කියයි",
       "Category": "Local News",
       "Parent URL": "https://www.hirunews.lk/local-news.php?pageID=1128"
}