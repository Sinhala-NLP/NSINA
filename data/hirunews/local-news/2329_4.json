{
       "Source": "hirunews",
       "Timestamp": "Monday, 16 November 2020 - 20:04",
       "Headline": "පැරණි බෝගම්බර බන්ධනාගාරයේ නිරෝධායන මධ්‍යස්ථානය ඉවත් කළ යුතු බව සමඟි ජනබලවේගය කියයි",
       "News Content": "බෝගම්බර පැරණි බන්ධනාගාරයේ පිහිටා ඇති නිරෝධායන මධ්‍යස්ථානය එම ප්‍රදේශයෙන් ඉවත් කිරීමට රජය කටයුතු කළ යුතු බව සමගි ජනබලවේගය පවසනවා.\nකොළඹ අද (16) කැඳවා තිබූ මාධ්‍ය හමුවකට එක්වෙමින් එම පක්ෂයේ පාර්ලිමේන්තු මන්ත්‍රී ලක්ෂ්මන් කිරිඇල්ල කියා සිටියේ එම නිරෝධායන මධ්‍යස්ථානයේ සිටි රැඳවියන්ට කොරෝනා වෛරසය ආසාදනය වීම හේතුවෙන් මහනුවර නගරය ද අවදානම් තත්ත්වයකට පත්ව ඇති බවයි.\nමේ අතර, ශ්‍රී ලංකා පොදු ජන පෙරමුණ අද (16) කැඳවා තිබූ මාධ්‍ය හමුවකට එක්වෙමින් එහි මහලේකම් පාර්ලිමේන්තු මන්ත්‍රී නීතිඥ සාගර කාරියවසම් කියා සිටියේ කොරෝනා මර්දනයට අදාළව විපක්ෂ නායක සජිත් ප්‍රේමදාස විවිධ ප්‍රකාශ සිදුකරමින් අනිසි ජන කැළඹිමක් ඇති කිරීමට උත්සාහ කරමින් සිටින බවයි.\nඑසේම කොරෝනා මර්දනයට යම් එන්නතක් නිර්දේශ කළහොත් එය මෙරට ජනතාවට ලබාදීම සඳහා අවශ්‍ය සියලු පියවර ගන්නා බව ද පාර්ලිමේන්තු මන්ත්‍රී නීතිඥ සාගර කාරියවසම් මෙම මාධ්‍ය හමුවේදී ප්‍රකාශ කළා.",
       "URL": "https://www.hirunews.lk/254874/පැරණි-බෝගම්බර-බන්ධනාගාරයේ-නිරෝධායන-මධ්‍යස්ථානය-ඉවත්-කළ-යුතු-බව-සමඟි-ජනබලවේගය-කියයි",
       "Category": "Local News",
       "Parent URL": "https://www.hirunews.lk/local-news.php?pageID=2329"
}