{
       "Source": "hirunews",
       "Timestamp": "Monday, 08 November 2021 - 20:57",
       "Headline": "කණ්ඩායම ලංකාවට එද්දීත් වනිදු පෙරමුණේ",
       "News Content": "පන්දුවාර 20 ලෝක කුසලාන ක්‍රිකට් තරගාවලියට එක්වූ ශ්‍රී ලංකා කණ්ඩායම ඊයෙ අළුයම් කාලයේ දිවයිනට පැමිණියා.\nසුදුසුකම් ලබා ගැනීමේ වටයෙන් අනතුරුව සුපිරි කණ්ඩායම් දොළහෙ වටයට පිවිසි ශ්‍රී ලංකා කණ්ඩායමට සහභාගි වූ තරග පහෙන් ජයගැනීමට හැකිවූයේ තරග තුනක් පමණයි.\nකෙසේ වෙතත් මෙම තරගාවලිය තුළ දී ශ්‍රී ලංකා තරුණ ක්‍රීඩකයින් දැක්වූ දස්කම් ක්‍රිකට් ප්‍රේක්ෂකයින්ගේ මෙන්ම විචාරකයින් ගේ ඉමහත් පැසසුමට ලක් වුණා.\nපන්දු යැවීමේදී වනිදු හසරංග ප්‍රමුඛ ශ්‍රී ලංකා දඟ පන්දු සහ වේගපන්දු බල ඇණිය කැපී පෙනෙන දස්කම් දැක්වීමට සමත් වූ අතර චරිත් අසලංක ප්‍රමුඛ පිතිකරු පිරිවර ප්‍රතිවාදී ක්‍රීඩකයින්ගේ නළල රැළි ගැන් වූයේ වරක් දෙවරක් නොවේ.\nසුපිරි කණ්ඩායම් දොළහෙ තරග වටයෙන් අනතුරුව ශ්‍රී ලංකා කණ්ඩායම දිවයිනට පිවිසිය ද තාමත් පන්දු වාර 20 ලෝක කුසලාන තරගාවලියේ දත්ත සටහන් වල පෙරමුණ ගන්නට සමත්ව සිටින ක්‍රීඩකයෙක් සිටිනවා.\nඒ වනිඳු හසරංගයි.\nපන්දුවෙන් මෙන්ම පිත්තෙනුත් මෙවර තරගාවලිය තුළ උපරිම දස්කම් ප්‍රකට කළ වනිදු හසරංග මෙවර ලෝක කුසලාන තරගාවලියේ එක් වූ තරඟ 8 තුළදී කඩුලු 16ක් දවා ගැනීමට සමත් වී තිබෙන්නේ ළකුණු 5.20 ක සාමාන්‍යයක් රඳවා ගනිමින්.\nඔහු තරගාවලිය තුලදී පන්දුවාර 30 ක් යවා ඇති අතර එහිදී ප්‍රතිවාදි පිතිකරුවන්ට ලබාදී ඇත්තේ ලකුණු 156 ක් පමණයි\nඑය මෙවර ලෝක කුසලාන තරගාවලියේ තරග 3ට වඩා එක්වූ ක්‍රීඩකයෙකු විසින් රඳවාගෙන ඇති හොඳම ලකුණු ලබා දීමේ සාමාන්‍යය ද වනවා.\nඑමෙන්ම වනිඳු ගේ කඩුල්ලක් ලබා ගැනීමේ සාමාන්‍යය 9.75 ක් වන අතර එය දෙවැනි වන්නේ ඇෆ්ගනිස්තානයේ මුජිබුර් රහුමාන්ට පමනයි.\nමුජිබර් රහුමාන් තරග 3 කට පමණක් ක්‍රීඩාකර කඩුල්ලක් ලබා ගැනීමේ සාමාන්‍යය 9.28 ක් ලෙස පවත්වාගැනීමට සමත් ව තිබෙනවා.\nඊට අමතරව පිතිකරුවන්ගේ ලැයිස්තුව තුල තවදුරටත් තුන්වන ස්ථානයේ රැඳී සිටින්නට ශ්‍රී ලංකා තරුණ පිතිකරු චරිත් අසලංක සමත් වී තිබෙනවා.\nලකුණු 231ක් රැස් කිරීමට චරිත් අසලංක එක්ව ඇත්තේ තරග 6 කට පමණක් වීම විශේෂත්වයක්.\nඔහුගේ ලකුණු රැස් කිරීමේ සාමාන්‍යය 46.20 ක් වන අතර ලකුණු ලබා ගැනීමේ වේගය සටහන් වන්නේ 147.13 ක් ලෙසින්.\nවැඩිම ලකුණු ලාභීන්ගේ ලැයිස්තුවේ දැනට පෙරමුණේ පසුවන්නේ ලකුණු 264 ක් ලබා සිටින පාකිස්තාන නායක බාබර් අසාම්.\nඑංගලන්තයේ ජොස් බට්ලර් ලකුණු 240 ක් ලබා ගනිමින් එහි දෙවන ස්ථානයේ පසුවන අතර එම ලැයිස්තුවේ තවදුරටත් සිව්වැන්නා ලෙස රැඳී සිටින්නේ ශ්‍රී ලංකාවේ පැතුම් නිශ්ශංකයි.",
       "URL": "https://www.hirunews.lk/287417/කණ්ඩායම-ලංකාවට-එද්දීත්-වනිදු-පෙරමුණේ",
       "Category": "Local News",
       "Parent URL": "https://www.hirunews.lk/local-news.php?pageID=1574"
}