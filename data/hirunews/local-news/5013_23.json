{
       "Source": "hirunews",
       "Timestamp": "Thursday, 09 June 2016 - 8:02",
       "Headline": "අරණායක පස් යටින් නැගිටි දැරිය කියන සංවේදී කථාව මෙන්න",
       "News Content": "පසුගිය 17 වැනිදා අරණායක සාමසර කන්දේ සිදු වු නාය යෑමෙන් පස් කන්දට සහ කබඩ් එකකට යටවී  සිටි දියණියක් අවසන් මොහොතේ බේරා ගැනීමේ පුවතක්  වාර්තා වුණා.\nඑම දැරිය  මෙවර සාමාන්‍ය පෙළ විභාගයට පෙනී සිටීමට නියමිතයි.\nපසුගියදා සිදුවු නාය යාමේදී බාප්පා සහ ලොකු තාත්තා විසින්  දැරියගේ ජීවිතය බේරා ගැණූනු අතර අනතුරෙන් ඇගේ  පියාණන් සහ සහෝදරයෙකුගේ ජීවිත අහිමි වුණා.\nජිවිතය බේරා  ගත් සෞම්‍යා දිල්කි කුමාරි දියණිය තමන් මුහුණ දුන් එම  අත්දැකීම විස්තර කළේ මෙලෙසයි.\n\"සිද්ධිය වෙන දවසේ උදේ ඉඳන් වැහැපු නිසා මම පාඩම් කරමින් කාමරයට වෙලා  හිටියා. කොහොම හරි හවස 5.30 ට විතර හෙළිකොප්ටරයක් එනවා වාගේ ශබ්දයක් මට ඇහුනා. ඒ මොකක්ද කියලා බලන්න මම කාමරයෙන් එළියට ඇවිත් සාලය පැත්තට ආවා. ඒ ඇවිත් ටික වේලාවයි ඉන්න වුණේ. එක පාරම පිපිරීමක් වාගේ ඇවිත් සාලයේ තිබුණු කබඩ් එකට මම හිර වෙලා ලොකු පස් කන්දක් මාගේ ඇඟ  මතට වැටුනා. මේ  සියලූ දේවල් වෙන්න පොඩි වේලාවයි ගියේ.\nමේ  සිද්ධිය වුනාට පස්සේ මට ඇහුනා අම්මායි මල්ලියි කෑ ගහනවා බේරාගන්න කියලා. ඒ වේලාවේ අම්මා අපිට කෑ ගහලා කීවා පුතේ දුවේ මාව හිර වෙලා ඉන්නේ. උඹලා හැමෝටම පුළුවන් විදිහට එළියට පැන ගන්න කියලා.\nටික වේලාවක් අපි කෑ ගසමින් ඉන්නකොට බාප්පයි මාමායි කෑ ගහගෙන ඇවිත් අම්මායි එක මල්ලි කෙනෙකුයි හිර වෙලා ඉන්නකොට බේර ගත්තා.\nලොකු තාත්තා එනකොටත් මාගේ කොණ්ඩේ ටික විතරයි  පෙන්න තිබිලා තියෙන්නේ. එයා ඇවිත් කොණ්ඩයේ තිබුණු පස් ටික අයින් කරලා කථා කරලා කියලා තිබෙනවා මාව හිර වෙලා  ඉන්නේ කියලා.\nඑතන තිබුණු කබඩ් එක අයින් කරන්න විදිහකුත් නැහැ. මොකද එහෙම වුනානම් එතන උඩින් තිබ්බ ගල් ටිකයි පස් කන්දයි ඇවිත් මාව යට වෙන්න තිබුණා.\nපස්සේ බාප්පා කබඩ් එක කඩන්න හැදුවාගඒත් මම දැක්කා ඒක කඩන්න බැරිව එයාලා දඟලනවාග ලොකු තාත්තා ළග ගෙදරක තිබුණු චේන්සෝ  එක අරන් ඇවිත් කබඩ්  එක කැපුවා. ඒ කබඩ් එක කපනකොට බාප්පා හයියෙන් කෑ ගහලා කීවා නායක් උඩහින් එනවා කියලා. ඒ වේලාවේ ලොකු තාත්තා කියනවා මට ඇහුනා මාව ඒ විදිහට දාලා යන්න බෑ. මැරෙනවා නම් අපි සේරම එකට මැරෙමු කියලා. ගොඩාක්  දඟලලා මාව එළියට ගත්තා.\"\nඡායාරූප- මාවනැල්ල සමන් විජය",
       "URL": "https://www.hirunews.lk/135097/අරණායක-පස්-යටින්-නැගිටි-දැරිය-කියන-සංවේදී-කථාව-මෙන්න",
       "Category": "Local News",
       "Parent URL": "https://www.hirunews.lk/local-news.php?pageID=5013"
}