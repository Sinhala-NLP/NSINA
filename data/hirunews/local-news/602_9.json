{
       "Source": "hirunews",
       "Timestamp": "Saturday, 14 January 2023 - 19:33",
       "Headline": "බිත්තර වෙළඳ සංගම් උසාවි යාමට සැරසේ",
       "News Content": "බිත්තර ආනයනය සඳහා සත්ත්ව නිෂ්පාදන හා සෞඛ්‍ය දෙපාර්තමේන්තුවේ නිර්දේශය අපේක්ෂාවෙන් සිටින බව රාජ්‍ය වාණිජ නීතිගත සංස්ථාවේ සභාපති ආසිරි වලිසුන්දර පවසනවා.\nටෙන්ඩර් ක්‍රියාවලිය මගින් මිල ගණන් ඉදිරිපත් කළ සැපයුම්කරුවන් 20 දෙනෙකු අතරින් වෙළඳ අමාත්‍යාංශයේ තාක්ෂණික කමිටුව මගින් සැපයුම්කරුවන් දෙදෙනෙකු මේ වනවිටත් තෝරා ගෙන ඇති බවයි ඔහු කියා සිටියේ.\nඇණවුම් කිරීම සඳහා අවශ්‍ය ඉදිරි ක්‍රියාවලිය දැනට සිදුකරමින් පවතින බව සභාපතිවරයා සඳහන් කළා.\nබිත්තර ආනයනයට තෝරා ගෙන ඇත්තේ රනාෆාම් ඇන්ඩ් ෆුඩ්ස් පුද්ගලික සමාගම, අයිෂ්වර්යා ෆිච් ෆාම් පුද්ගලික සමාගම යන ඉන්දීය සමාගම් වන අතර, ඔවුන් රටවල් ගණනාවකට මේ වනවිට බිත්තර අපනයනයේ යෙදෙන බව රාජ්‍ය වාණිජ නීතිගත සංස්ථාවේ සභාපති ආසිරි වලිසුන්දර කියා සිටියා.\nකෙසේ වෙතත්, කුරුළු උණ පැවතීම හේතුවෙන් ඉන්දියාවෙන් සහ පාකිස්ථානයෙන් බිත්තර ආනයනය කිරීමට නිර්දේශ ලබාදිය නොහැකි බවයි සත්ත්ව නිෂ්පාදන හා සෞඛ්‍ය දෙපාර්තමේන්තුවේ අධ්‍යක්ෂ ජනරාල් ආචාර්ය හේමාලි කොතලාවල පසුගියදා ප්‍රකාශ කළේ.\nකෙසේ වෙතත්, සත්ත්ව නිෂ්පාදන හා සෞඛ්‍ය දෙපාර්තමේන්තුව බිත්තර ආනයනයට අවසර ලබා නොදෙන්නේ නම් අධිකරණ ක්‍රියාමාර්ගවලට අවතීර්ණ වන බව සමස්ත ලංකා බිත්තර වෙළඳ සංගමයේ ලේකම් අනුරසිරි මාරසිංහ ප්‍රකාශ කළා.",
       "URL": "https://www.hirunews.lk/325043/බිත්තර-වෙළඳ-සංගම්-උසාවි-යාමට-සැරසේ",
       "Category": "Local News",
       "Parent URL": "https://www.hirunews.lk/local-news.php?pageID=602"
}