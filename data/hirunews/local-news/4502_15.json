{
       "Source": "hirunews",
       "Timestamp": "Tuesday, 23 May 2017 - 19:34",
       "Headline": "පොලීසියේ වගකීමක් ගැන අගමැති කියයි",
       "News Content": "ජාතිවාදී සහ ආගම්වාදී ප්‍රශ්න ඇති කිරීම සදහා කටයුතු කරන පිරිසට එරෙහිව තරාතිරම නොබලා ක්‍රියාත්මක වීම පොලීසියේ වගකීම බව ද අග්‍රාමාත්‍ය රනිල් වික්‍රමසිංහ ප්‍රකාශ කළා.\nඅග්‍රාමාත්‍යවරයා මෙම අදහස් පළ කළේ අද පෙරවරුවේ කොළඹදී පැවති උත්සවයකට එක්වෙමින්. එහිදී වැඩිදුරටත් අදහස් පළ කළ අග්‍රමාත්‍යවරයා.\n‘‘ගිය සති අන්තයේ යාපනය - මන්නාරමේ අපි හිටියා. අපි දැක්කා සාමය ආපහු එනවා. එතන ත්‍රස්තවාදයක් නැහැ. ඒ තරුණයන්ට බලාපොරොත්තුවක් ඇති කරන්න නම් එක අතකින් සංවර්ධනය තියෙන්න  ඕන. අනිත් අතින් එකමුතුකම තියෙන්න  ඕන. දේශපාලන පක්ෂ හැටියට අපි දැන් එකතුවෙනවා අපි කොහොමද මේ රටේ දීර්ඝකාලීන දේශපාලන විසඳුමට එකඟත්වයකට එන්නේ. අපි කොහොමද අපේ අලූත් ව්‍යවස්ථාව පදනම් කරගන්නේ. ආපහු මේ රටේ යුද්ධයක් තියන්න බැහැ. අපේ රටේ සමගිය නැත්නම් සංවර්ධනයක් නැහැ. අද අපිට එක අතකින් විශාල සහයෝගයක් ලෝකයෙන් හම්බවෙලා තියෙනවා. අපි අපිට ජී.එස්.පී. ප්ලස් ලබලා තියෙනවා. අන්න ඒකේ පදනම අද අපි දියුණුව, ප්‍රජාතන්ත්‍රවාදය, සමගිය. ඒ නිසා කවුරුහරි මේ සමගිය කඩන්න හදනවානම් බෙදුම්වාදය කරන්න බැරි අය දැන් හදනවා ආගම්වාදය අදින්න. ජාතිවාදය අදින්න, අන්න ඒවට ඉඩදෙන්න බැහැ. නීතිය කඩනවානම් පොලීසියේ යුතුකමක් තියෙනවා වහාම ක්‍රියාකරන්න කවුරුහරි කැඩුවොත් ඒ අයට විරුද්ධව ක්‍රියාත්මක වෙන්න. කොයි ආගමේ හිටියත්, කොයි ජාතියේ හිටියත්.’’",
       "URL": "https://www.hirunews.lk/161999/පොලීසියේ-වගකීමක්-ගැන-අගමැති-කියයි",
       "Category": "Local News",
       "Parent URL": "https://www.hirunews.lk/local-news.php?pageID=4502"
}