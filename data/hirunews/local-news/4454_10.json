{
       "Source": "hirunews",
       "Timestamp": "Saturday, 24 June 2017 - 12:35",
       "Headline": "Update -  ජනපති සමග සාකච්ඡාවෙන් පසු වෛද්‍ය වර්ජනය අවසන්",
       "News Content": "ජනාධිපති මෛත්‍රීපාල සිරිසේන සමග අද (24) දහවල් පැවති සාකච්ඡාවකින් අනතුරුව, අඛන්ඩව ක්‍රියාත්මක කරමින් සිටි වර්ජනය අවසන් කිරීමට රජයේ වෛද්‍ය නිලධාරින්ගේ සංගමය තීරණය කළා.\nපසුව ඔවුන් සදහන් කළේ සාකච්ඡාවේදී සයිටම් අර්බුදය සම්බන්ධයෙන් එකඟතා 4කට පැමිණි බවයි.\nසයිටම් ආයතනයට සිසුන් බදවා ගැනීම සහ උපාධි ප්‍රදානය අත්හිටුවීම සඳහා නීත්‍යානුකූල කටයුතු කඩිනමින් අවසන් කරන බවට සහ ශ්‍රී ලංකා වෛද්‍ය සභාවේ සභාපතිගේ හෝ එම කවුන්සිලයේ ස්වාධීනත්වයට හානි සිදුවීමට ඉඩ නොදෙන බවට එහිදී එකඟත්වයකට පැමිණි බව ඔවුන් සදහන් කරනවා.\nඑමෙන්ම සයිටම් ආයතනය සම්බන්ධයෙන් රාජ්‍ය ස්ථාවරයේ මූලික හරයන් නීතිපතිවරයා හරහා ශ්‍රේෂ්ඨාධිකරණයට ඉදිරිපත් කරන බවටත්, ජනතාවට අගතියක් නොවන පරිදි විසදුමක් ලබාදීම සඳහා නව ප්‍රවේශයකින් වැඩපිළිවෙලක් ආරම්භ කරන බවටත්, අදාළ සාකච්ඡාවේදී තීරණයකට එළඹුනු බව රජයේ වෛද්‍ය නිලධාරින්ගේ සංගමය සදහන් කළා.\nපසුව සාකච්ඡාව සම්බන්ධයෙන් දැනුම්වත් කිරීම සදහා රජයේ වෛද්‍ය නිලධාරින්ගේ සංගමය කොළඹදී මාධ්‍ය හමුවක් ද කැදවා තිබුණා.\nමේ එහිදී අදහස් දැක්වූ එම සංගමයේ ලේකම් වෛද්‍ය නවීන් ද සොයිසා කියා සිටියේ සෞඛ්‍ය අමාත්‍ය රාජිත සේනාරත්න දිගින් දිගටම සාකච්ඡාවලට සහභාගි නොවී මෙම ගැටලූවේදී බලපෑම් එල්ල කළ බවයි.\nUpdate :- Saturday, June 24, 2017 12.40 pm\n--------------------------------------------------------------\nරජයේ වෛද්‍ය නිලධාරීන්ගේ සංගමය සහ ජනාධිපතිවරයා අතර විශේෂ සාකච්ඡාවක් අද පෙරවරුවේ පැවැත්වුණා.\nඒ, ජනාධිපති නිල නිවසේදියි.\nසාකච්ඡාව පැවැත්වෙන අතරතුර වෛද්‍ය සංගමයේ මධ්‍යම කාරක සභික වෛද්‍ය සජිත් මල්ලවාරච්චි හිරු ප්‍රවෘත්ති අංශයට කියා සිටියේ ජනපති සමඟ සාකච්ඡාවේදී පිළිගත හැකි එකඟතාවයකට පැමිණීමට හැකි වුවහොත් වර්ජන ක්‍රියාමාර්ගය අවසන් කිරීම කෙරෙහි අවධානය යොමු වී ඇති බවයි.\nජනාධිපතිවරයා සමඟ සාකච්ඡාව අවසන්වීමෙන් පසු එහි එකඟතාවයන් සාකච්ඡා කිරීම සඳහා රජයේ වෛද්‍ය නිලධාරීන්ගේ සංගමයේ විධායක සභාවේ හදිසි හමුවක් මේ වන විට පැවැත්වෙනවා.\nඑම හමුවේදී දැනට ක්‍රියාත්මක වෛද්‍ය වර්ජනය පිළිබදව අවසන් තීන්දුවක් ප්‍රකාශයට පත්වීමට නියමිතයි.\nමේ අතර, වෛද්‍ය සංගමයේ වාර්ෂික මහා සභා රැස්වීම ද අද පස්වරුවේ පැවැත්වෙනවා.\nඅද තුන්වන දිනටත් ක්‍රියාත්මක වන වෛද්‍ය වර්ජනය හේතුවෙන් දිවයින පුරා පිහිටි රෝහල්වල දෛනික කටයුතුවලට බලපෑම් එල්ල වුණා.\nඅප වාර්තාකරුවන් සදහන් කළේ පසුගිය දින දෙකෙහි මෙන් බාහිර රෝගී අංශයේ සහ සායනික කටයුතුවලට දැඩි බලපෑම් එල්ල වූ අයුරු නිරීක්ෂණය කළ බවයි.\nඑමෙන්ම කරාපිටිය ශික්ෂණ රෝහළ, අනුරාධපුර ශික්ෂණ රෝහල, රාගම ශික්ෂණ රෝහල, කළුබෝවිල ශික්ෂණ රෝහල, මාතර මහ රෝහල, පේරාදෙනිය ශික්ෂණ රෝහල යන ප්‍රධාන රෝහල්වලින් ද අප ප්‍රතිකාර කටයුතු සිදුවන ආකාරය විමසා සිටියා.\nඑම රෝහල්වල ද සායනික සේවා සහ බාහිර රෝගී සත්කාරක සේවා බිද වැටී ඇති බවයි රෝහල් බලධාරීන් අප වෙත සදහස් කළේ.\nමාළඹේ පෞද්ගලික වෛද්‍ය විද්‍යාලයට සිසුන් ඇතුළත් කර ගැනීම, තාවකාලිකව නවතා දැමීම, වෛද්‍ය අධ්‍යාපනයේ  අවම ප්‍රමිතිය ගැසට් කිරීම, මාළඹේ පෞද්ගලික වෛද්‍ය විද්‍යාලය ජන සතු කිරීම සහ ඒ සම්බන්ධයෙන් රජයේ ස්ථාවරය අධිකරණයට දැනුම්දීම ඇතුළු ඉල්ලීම් 5 ක් මුල් කර ගනිමිනුයි වෛද්‍යවරුන් මෙම වැඩවර්ජනයේ නිරත වන්නේ.",
       "URL": "https://www.hirunews.lk/164311/update-ජනපති-සමග-සාකච්ඡාවෙන්-පසු-වෛද්‍ය-වර්ජනය-අවසන්",
       "Category": "Local News",
       "Parent URL": "https://www.hirunews.lk/local-news.php?pageID=4454"
}