{
       "Source": "hirunews",
       "Timestamp": "Wednesday, 31 May 2017 - 20:16",
       "Headline": "තුන් මාසික ඩෙංගු මර්දන වැඩසටහන හෙට ඇරඹෙයි",
       "News Content": "තුන් මාසික ඩෙංගු මදුරු මර්දන ජාතික වැඩසටහන හෙට ආරම්භ වනවා.\nජනාධිපතිවරයාගේ සහ සෞඛ්‍ය අමාත්‍යවරයාගේ උපදෙස් මත ක්‍රියාත්මක වන මෙම වැඩසටහන ක්‍රියාවට නංවනු ලබන්නේ ඩෙංගු මර්දන ජනාධිපති කාර්ය සාධක බලකාය සහ සෞඛ්‍ය අමාත්‍යංශය ඒකාබද්ධවයි.\nමෙම ඩෙංගු මර්දන ජාතික වැඩසටහනේදී සෑම සතියකම සිකුරාදා දිනයේ රාජ්‍ය සහ පෞද්ගලික ආයතන පැයක කාලයක් සිය පරිශ්‍ර පිරිසිදු කළ යුතු වනවා.\nපාසල් පද්ධතිය පවිත්‍ර කිරීම විදුහල්පතිවරු / ආචාර්ය මණ්ඩලය සහ ළමුන් විසින් සිදු කළ යුතු බවයි සෞඛ්‍ය අමාත්‍යංශය සඳහන් කළේ.\nනිවාස පරිශ්‍ර සතියකට වරක් පවිත්‍ර කළ යුතු අතර එහිදී මදුරුවන් බෝවන ස්ථාන කෙරෙහි දැඩි අවධානයක් යොමු කළ යුතුයි.\nහදිසි ආපදාවට ලක් නොවු දිස්ත්‍රික්ක 7 ක ඩෙංගු මර්දන ජාතික වැඩසටහන පළමුව ආරම්භ කෙරෙනවා.\nගංවතුර බැස යාමෙන් පසු ඩෙංගු රෝගය යළි වැඩිවිය හැකි බැවින් එය මර්දනය කිරීමේ වැඩපිළිවෙලක් ද ආරම්භ කරන ලෙසටයි සෞඛ්‍ය අමාත්‍යවරයා උපදෙස් ලබාදී ඇත්තේ.\nමෙම වසරේ ගතවු කාලසීමාව තුල ඩෙංගු රෝගීන් 53000 ක් වාර්තාවී තිබෙනවා.\nසිදුව ඇති මරණ සංඛ්‍යාව 150 ක්.",
       "URL": "https://www.hirunews.lk/162559/තුන්-මාසික-ඩෙංගු-මර්දන-වැඩසටහන-හෙට-ඇරඹෙයි",
       "Category": "Local News",
       "Parent URL": "https://www.hirunews.lk/local-news.php?pageID=4490"
}