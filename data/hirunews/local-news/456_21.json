{
       "Source": "hirunews",
       "Timestamp": "Friday, 24 March 2023 - 15:09",
       "Headline": "මීනගයා දුම්රියේ වැසිකිළියේ දමා ගිය බිළිඳාගේ දෙමාපියන් විවාහ වෙයි",
       "News Content": "මඩකලපුව බලා ධාවනය වීමට නියමිතව තිබූ මීනගයා දුම්රියේ වැසිකිළියක දමාගිය බිළිදාගේ මව සහ පියා විවාහ වූ බව අද (24) කොටුව මහේස්ත්‍රාත් අධිකරණයේ දී හෙළි වුණා.\nඒ, එම බිළිඳාගේ පියා කොටුව මහේස්ත්‍රාත් තිළිණ ගමගේ හමුවේ ගොනුකළ මෝසමක් මගින්. පොලිස් භාරයට ගත් තම ජංගම දුරකථනය ලබාදෙන ලෙස ඉල්ලීමක් කරමින් මෙම බිළිඳාගේ පියා අදාළ මෝසම ගොනුකර තිබුණා.\nඑහිදී කොටුව මහේස්ත්‍රාත් තිළිණ ගමගේ දරුවා පිළිබඳ විමසා ඇති අතර පසුගිය 18 වනදා ඔවුන් විවාහ වූ බවත් බිළිඳා සහ බිරිඳ කොස්සින්න ප්‍රදේශයේ පිහිටි තම නිවසේ සිටින බවත් බිළිඳාගේ පියා අධිකරණයට දැනුම් දී තිබෙනවා.\nඑමෙන්ම ඔවුන් විවාහ සහතිකය ද මහේස්ත්‍රාත්වරයා වෙත ඉදිරිපත් කර තිබුණා.\nපරිවාස නිලධාරිවරයාගේ අධීක්ෂණය යටතේ, බිළිඳා දැඩි කොන්දේසි මත මව්පියන් භාරයට පත්කිරීමට පසුගිය 17 වනදා අධිකරණය නියෝග කළ අතර ඉදිරි පරිවාස වාර්තාවක් ගොනුකරන ලෙස ද එදින නියෝග කළා.",
       "URL": "https://www.hirunews.lk/330813/මීනගයා-දුම්රියේ-වැසිකිළියේ-දමා-ගිය-බිළිඳාගේ-දෙමාපියන්-විවාහ-වෙයි",
       "Category": "Local News",
       "Parent URL": "https://www.hirunews.lk/local-news.php?pageID=456"
}