{
       "Source": "hirunews",
       "Timestamp": "Saturday, 17 July 2021 - 16:42",
       "Headline": "ෆයිසර් මුස්තාෆාට ශ්‍රී ලංකා නිදහස් පක්ෂයෙන් විනය පරීක්ෂණයක්",
       "News Content": "ශ්‍රී ලංකා නිදහස් පක්ෂයේ හිටපු පාර්ලිමේන්තු මන්ත්‍රී ෆයිසර් මුස්තාෆාට එරෙහිවත් ශ්‍රී ලංකා නිදහස් පක්ෂය විසින් විනය පරීක්ෂණයක් පැවැත්වීමට තීරණය කර තිබෙන බව වාර්තා වනවා.\nශ්‍රී ලංකා නිදහස් පක්ෂ ප්‍රකාශකයෙකු කියා සිටියේ ෆයිසර් මුස්තාෆා පක්ෂයට විරුද්ධව කටයුතු කරන බවට විශාල චෝදනාවක් පක්ෂය තුළ තිබෙන බවයි.\nඔහු මැතිවරණ සමයේ පක්ෂයට මෙන්ම ආසනයට ද වැඩ නොකළ බව එම ප්‍රකාශකයා කියාසිටියා.\n''පක්ෂයේ විනය කැඩූ අය වෙනුවෙන් තමයි ෆයිසර් මුස්තාෆා දැන් කටයුතු කරන්නේ. මධ්‍යම කාරක සභාවේ තීන්දුවක් උඩ තමයි මේ විනය පරීක්ෂණ ක්‍රියාත්මක වෙන්නේ. ෆයිසර් පක්ෂයේ විනය හදන්න දෙන්නේ නැහැ. මෙය අපි හෙළා දකිනවා. අපි උත්සහ ගත්තේ මේ වැරදි කරපු අයගේ ඒ වැරැද්ද පිළි අරගෙන ඒ අයට යම්කිසි කාලයක් දීලා පක්ෂයත් එක්ක එකමුතු වෙලා කටයුතු කරන්න. ෆයිසර් ඒක කරන්න දෙන්නෙත් නැහැ. එයාගේ ඉතිහාසය බැලුවත් එහෙමනේ. ඔහුත් එක්ක කොළඹ දිස්ත්‍රික්කයේ වැඩ කරන්නේ කොහොමද කියල අපි තීරණය කරනවා.''\nඑම ප්‍රකාශකයා වැඩි දුරටත් කියාසිටියා.\nශ්‍රී ලංකා නිදහස් පක්ෂ මුලස්ථානයේදී අද එම විනය පරීක්ෂණ පැවැත්වීමට නියමිතව තිබූ අතර එළඹෙන 31 වැනිදා දක්වා එය කල් ගොස් තිබෙනවා.\nමෙහිදී චෝදනා එල්ල වී තිබෙන ශ්‍රී ලංකා නිදහස් පක්ෂ පළාත් පාලන හා පළාත් සභා නියෝජිතයින් පැවසුවේ කොළඹ දිස්ත්‍රික්කයේ තිලංග සුමතිපාලට සහ ජනක රණවකට සහය නොදැක්වීම නිසා ඔවුන්ගේ වුවමනාවට මෙලෙස විනය පරීක්ෂණ පවත්වන බවයි.\nකෙසේවෙතත් තිලංග සුමතිපාල සහ ජනක රණවකට වඩා සුදුසුකම් තිබෙන අය පක්ෂය තුළ සිටින බවත් මෙලෙස විනය පරීක්ෂණ පවත්වමින් පක්ෂය විනාශ කිරීමට ඔවුන් කටයුතු කරමින් සිටින බවත් හෝමාගම ප්‍රාදේශීය සභාවේ මන්ත්‍රී කේ.ඩී.කුමාරසිරි පැවසුවා.\nමන්ත්‍රීවරයා පැවසුවේ තිලංග සුමතිපාලගේ වුවමනාවට මෙම විනය පරීක්ෂණය සිදු කළද පක්ෂයේ මහලේකම්වරයා සිටින්නේ ඔවුන් සමග බවයි\n''මේක ඔහු පරාජය වීම නිසා කරපු දෙයක්. තිලංග සුමතිපාලට ඕනේ පක්ෂය විනාශ කරන්න. ඔහු දුර්වල අපේක්ෂකයෙක්. තිලංගයි, ජනක රණවකයි කියන්නේ කවුද ? ඔවුන් එක්ක අපට කොන්දක් තියාගෙන වැඩකරන්න බැහැ. පිස්සොනේ. ඔවුන්ට ඡන්දේ දෙන්න කියල ගෙවල් ගානේ ගියොත් මිනිස්සු හිතයි අපටත් පිස්සු කියල. මේ හැමෝම ඉදිරිපත් වුණේ පොහොට්ටුවෙන්. අපි ඒ හැමෝටම උදව් කළා.",
       "URL": "https://www.hirunews.lk/277234/ෆයිසර්-මුස්තාෆාට-ශ්‍රී-ලංකා-නිදහස්-පක්ෂයෙන්-විනය-පරීක්ෂණයක්",
       "Category": "Local News",
       "Parent URL": "https://www.hirunews.lk/local-news.php?pageID=1814"
}