{
       "Source": "hirunews",
       "Timestamp": "Wednesday, 23 November 2022 - 7:24",
       "Headline": "අයවැය කාරක සභා විවාදය අද සිට",
       "News Content": "2023 අයවැය කාරක සභා අවස්ථාවේ විවාදය අද (23) සිට ආරම්භ වනවා.\nදින 13ක් ඒ සඳහා වෙන් කර ඇති අතර, අයවැය තුන්වන වර කියවීමේ ඡන්ද විමසීම දෙසැම්බර් 8 වනදා රාත්‍රී හතට පැවැත්වීමට නියමිත යි.\nජනාධිපති, අග්‍රාමාත්‍ය කාර්යාලය, උපරිමාධිකරණ විනිශ්චයකාරවරු, අමාත්‍ය මණ්ඩල කාර්යාලය, පාර්ලිමේන්තුව, අල්ලස් කොමිසම, විපක්ෂ නායක කාර්යාලය, මැතිවරණ කොමිසන් සභාව, ජාතික විගණන කාර්යාලය ඇතුලු වැය ශීර්ෂ කිහිපයක් අද දිනයේ දී විවාදයට ගැනෙනවා.\nමේ අතර අයවැය දෙවන වර කියවීම වැඩි ඡන්ද 37කින් පාර්ලිමේන්තුවේදී ඊයේ සම්මත වුණා.\nඊට පක්ෂව ඡන්ද 121 ක් සහ විපක්ෂව ඡන්ද 84ක් හිමි වුණා.\nජනාධිපති රනිල් වික්‍රමසිංහ පසුගිය 14 වනදා ඉදිරිපත් කළ අයවැය යෝජනා දෙවන වර කියවීමේ විවාදය දින හතක් පැවැත්වීමෙන් අනතුරුවයි මෙලෙස ඊයේ ඡන්ද විමසීම පැවැත්වුණේ.\nඑහිදී ශ්‍රී ලංකා නිදහස් පක්ෂය අයවැයට එරෙහිව ඡන්දය භාවිත කිරීමට තීරණය කර තිබුණත්, එහි ජාතික සංවිධායක පාර්ලිමේන්තු මන්ත්‍රී දුමින්ද දිසානායක මෙන්ම අයවැය පාර්ලිමේන්තුවට ඉදිරිපත් කළ දිනයේ විපක්ෂ නායකවරයා හමුවූ පාර්ලිමේන්තු මන්ත්‍රී ඩබ්ලිව්.ඩී.ජේ. සෙනෙවිරත්න මෙන්ම එම කණ්ඩායම නියෝජනය කරන බවට වාර්තා පළවූ පාර්ලිමේන්තු මන්ත්‍රී පියංකර ජයරත්න ද ඊට පක්ෂව ඡන්දය භාවිත කළා.\nසමගි ජන බලවේගය මෙන්ම ජාතික ජන බලවේගය, නිදහස ජනතා සභාව සහ උත්තර ලංකා සභාගය නියෝජනය කරන මන්ත්‍රිවරුන් ඡන්දය භාවිත කළේ ඊට විරුද්ධව යි.\nදෙමළ ජාතික සන්ධානය ඡන්දය භාවිත කිරීමෙන් වැළකී සිටියා.",
       "URL": "https://www.hirunews.lk/321042/අයවැය-කාරක-සභා-විවාදය-අද-සිට",
       "Category": "Local News",
       "Parent URL": "https://www.hirunews.lk/local-news.php?pageID=715"
}