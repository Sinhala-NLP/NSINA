{
       "Source": "hirunews",
       "Timestamp": "Sunday, 19 September 2021 - 8:34",
       "Headline": "නව නිපැයුම් පහකට පේටන්ට් අයිතිය",
       "News Content": "කොරෝනා මෙරටට පැමිණි පසුගිය වසර ආරම්භයේ නව නිපැයුම් සිදුකිරීමට බොහෝ දෙනෙකු ඉදිරිපත්වූ නමුත්, අද වනවිට ඒ සම්බන්ධයෙන් කථාබහක්වත් සිදු නොවන තරම්.\nරට තුළ සීග්‍ර කොරෝනා ව්‍යාප්තිය ඊට හේතු වියහැකි නමුත් සැබවින්ම එලෙස නිපදවූ නව නිර්මාණවලට කුමක් සිදුවූයේද?\nකොරෝනා වෛරසයට මුහුණදීම සඳහා නව නිපැයුම් බොහොමයක් සම්බන්ධයෙන් පසුගිය වසරේදී පුවත් වාර්තාවුවද ඉන් බොහොමයක් ප්‍රතිනිර්මාණයන් බවයි අප කළ සොයාබැලීමකදී තහවුරු වුණේ.\nකෙසේ වෙතත් එම කාලය තුළ නිෂ්පාදනය කළ නව නිපැයුම් පහකට මේ වනවිට පේටන්ට් අයිතිය හිමිවී තිබෙනවා.\nඑම නිපැයුම් පහම කොරෝනා වෛරසයට මුහුණදිය හැකි නව නිර්මාණ බවයි නව නිපැයුම්කරුවන්ගේ කොමිසමේ කොමසාරිස් මහාචාර්ය එන්.එම්.එස්. සිරිමුතු කියා සිටියේ.\nමෙම කාලයේ නිපදවූ කෘත්‍රිම ස්වසන ආධාරක හෙවත් වෙන්ටිලේටර් යන්ත්‍ර සඳහා භාවිත කළ හැකි ප්‍රාශ්වාස වාතයේ අඩංගු විෂබීජහරණ උපකරණයකට ද පේටන්ට් අයිතිය හිමිව තිබෙනවා.\nඑය නිෂ්පාදනය කර ඇත්තේ කොළඹ ජාතික රෝහලේ නිර්වින්දන වෛද්‍යවරයෙකු ලෙස සේවය කරන වෛද්‍ය ශෂික ආරියරත්නයි.\nදේශීය ඖෂධ විසි හයක් උපයෝගී කරගනිමින් නිෂ්පාදනය කළ මුව ආවරණයක්ද මෙම කාලසීමාවේදී නිර්මාණය කෙරුණු අතර, අද වනවිට ඊටද පේටන්ට් බලපත්‍රයක් ලැබී තිබෙනවා.\nවිෂබීජහරණය කෙරෙන එම දේශීය ශාඛසාර අඩංගු මුවආවරණය නිෂ්පාදනය කර ඇත්තේ දේශබන්දු සමන් හෙට්ටිආරච්චි විසින්.\nකෙසේ වෙතත් තම නිර්මාණය ලොවටම නව නිපැයුමක් වුවත් අනෙක් මුව ආවරණ සමඟ තරඟ කිරීමට සිදුව ඇති බවයි ඔහු වැඩිදුරටත් කියා සිටියේ.\nකොරෝනා වෛරසයෙන් බේරීමට බොහෝ දෙනෙකු නිවෙස් තුළට වී කාලය ගත කරද්දී නව නිර්මාණයක් බිහිකර කොරෝනාවට අභියෝග කළ මෙවැනි මිනිසුන්ට උපකාර කිරීම අප සැමගේම යුතුකමක්.",
       "URL": "https://www.hirunews.lk/282618/නව-නිපැයුම්-පහකට-පේටන්ට්-අයිතිය",
       "Category": "Local News",
       "Parent URL": "https://www.hirunews.lk/local-news.php?pageID=1682"
}