{
       "Source": "hirunews",
       "Timestamp": "Thursday, 10 January 2019 - 12:50",
       "Headline": "ආහාර වැඩිවී හලාවත වැවිලි සමාගමේ බැටළුවන් 31 ක් මියයයි",
       "News Content": "හලාවත - වැවිලි සමාගමට අයත් බැටළුවන් 31 දෙනෙකු හදිසියේ මියයාමේ සිද්ධියක් සම්බන්ධයෙන් මේ වනවිට පරීක්ෂණයක් ආරම්භ කර තිබෙනවා.\nපසුගිය දින කිහිපය තුළ එම වැවිලි සමාගමට අයත් කිනියම වත්තේ සිටි බැටළුවන්ගෙන් පිරිසක් මෙලෙස මියගොස් ඇත්තේ සේවකයන් පිරිසක් වර්ජනයක් සිදුකරන අතරතුරදියි.\nමේ හේතුවෙන් වැවිලි සමාගමේ පාලන අධිකාරිය වෙනත් සේවකයන් පිරිසක් යොදාගෙන මෙම සතුන්ට ආහාර ලබාදීම සිදු කර ඇති අතර නියමිත මාත්‍රාව ඉක්මවා ආහාර ලබාදීම හේතුවෙන් මෙලෙස බැටළුවන් මියගොස් ඇති බවටයි දැනට අනාවරණය වී ඇත්තේ.\nකෙසේ වෙතත් බැටළුවන් මියයාමේ සිද්ධියට වැවිලි සමාගමේ පාලන අධිකාරිය වගකිව යුතු බවටයි වර්ජනයේ නිරත සේවකයන් චෝදනා කළේ.\nමොවුන් නගන මෙම චෝදනාව සම්බන්ධයෙන් අප හලාවත වැවිලි සමාගමේ සාමාන්‍යාධිකාරී එම්.එම්. රණවීරගෙන් විමසීමක් කළා.\nඔහු කියා සිටියේ බැටළුවන් මියයාමේ තත්ත්වය මේ වනවිට සම්පූර්ණයෙන්ම පාලනය කර ඇති අතර, ඒ සම්බන්ධයෙන් සමාගමේ විගණන නිලධාරීන් විශේෂ පරීක්ෂණයක්ද ආරම්භ කර ඇති බවයි.",
       "URL": "https://www.hirunews.lk/207889/ආහාර-වැඩිවී-හලාවත-වැවිලි-සමාගමේ-බැටළුවන්-31-ක්-මියයයි",
       "Category": "Local News",
       "Parent URL": "https://www.hirunews.lk/local-news.php?pageID=3563"
}