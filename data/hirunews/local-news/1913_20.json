{
       "Source": "hirunews",
       "Timestamp": "Tuesday, 01 June 2021 - 19:31",
       "Headline": "වැඩිම කොරෝනා ආසාදිතයින් මැයි මාසයේ - මරණත් 798ක (වීඩියෝ)",
       "News Content": "මෙරට තුළ කොරෝනා ව්‍යාප්තිය ආරම්භ වූ දිනයේ සිට මේ දක්වා වැඩිම කොරෝනා ආසාදිතයින් ඉකුත් මැයි මාසයේදී වාර්තා වී තිබෙනවා. එසේම වැඩිම මරණ සංඛ්‍යාවක් ද වාර්තා වී ඇත්තේ එම මාසයේ දී වීම විශේෂත්වයක්.\nපසුගිය මාසයේදී වාර්තා වූ ආසාදිතයින් සංඛ්‍යාව 70,000 ඉක්මවා ඇති අතර, මරණ 798ක් එම මාසයේදී සිදුව තිබෙනවා. වැඩිම මරණ සංඛ්‍යාවක් එම මාසයේදී වාර්තාවී ඇත්තේ මැයි 22 වනදා වන අතර එම සංඛ්‍යාව 46 ක්.\nමේ අතර, අද දිනයේ මේ දක්වා අලුතින් කොරෝනා ආසාදිතයන් 1989ක් හඳුනාගැනීමත් සමඟ මෙරට සමස්ත ආසාදිතයින්ගේ සංඛ්‍යාව එක්ලක්ෂ 88,353 දක්වා ඉහළ ගියා.\nමෙරට තුළ මේ දක්වා සිදුව ඇති සමස්ත කොරෝනා මරණ සංඛ්‍යාව 1484ක්.\nමේ අතර, දේශීයව එන්නත් මෙරට තුළ නිපදවීමේදී නීතිමය ගිවිසුම් සකස් විය යුතු ආකාරය සම්බන්ධයෙන් අධිකරණ අමාත්‍ය අලි සබ්රිගේ ප්‍රධානත්වයෙන් අධිකරණ අමාත්‍යාංශයේදී අද විශේෂ සාකච්ඡාවක් පැවැත්වුණා.\nඑහිදී අගෝස්තු මාසය වනවිට එන්නත් මිලියන 6 ක් සහ සැප්තැම්බර් වනවිට එන්නත් මිලියන 7 ක් නිපදවීමේ හැකියාව ඇති බව ප්‍රකාශ වූ බවයි අධිකරණ අමාත්‍යාංශය සඳහන් කළේ.\nමේ අතර, අද කොළඹ ජාතික රෝහල ඇතුලු රෝහල් කිහිපයකම විරෝධතා පැවැත්වුණේ කොරෝනා ව්‍යාප්තිය හමුවේ සේවයට වාර්තා කිරීමේදී ප්‍රවාහන පහසුකම් ඇතුලු කණිෂ්ඨ කාර්ය මණ්ඩල මුහුණදෙන ගැටළුවලට විසඳුම් ලබාදෙන ලෙස ඉල්ලමින්.\nසෞඛ්‍ය අමාත්‍යාංශය නිවේදනයක් නිකුත් කරමින් සඳහන් කළේ ප්‍රාදේශීය සෞඛ්‍ය සේවා අධ්‍යක්ෂ කාර්යාල සහ මධ්‍යම රජයේ රෝහල්වල කොරෝනා මර්දන වැඩසටහන්වලට සහභාගිවන කාර්ය මණ්ඩල සඳහා ප්‍රවාහන පහසුකම් ලබාදීමට කටයුතු කරන බවයි.\nරතු කුරුස සමාජය විසින් ඒ සඳහා වියදම් දැරීමේ පදනම මත වැඩපිළිවෙලක් ආරම්භ කර ඇති බව සෞඛ්‍ය අමාත්‍යාංශයේ අතිරේක ලේකම් වෛද්‍ය සුනිල් ද අල්විස් කියා සිටියා.",
       "URL": "https://www.hirunews.lk/273097/වැඩිම-කොරෝනා-ආසාදිතයින්-මැයි-මාසයේ-මරණත්-798ක-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1913"
}