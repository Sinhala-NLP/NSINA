{
       "Source": "hirunews",
       "Timestamp": "Wednesday, 17 March 2021 - 22:59",
       "Headline": "ශ්‍රී සර්වඥ ධාතු පුරාණය හා රාජගුරු වස්කඩුවේ ශ්‍රී සුභූති මාහිමි’ ශාස්ත්‍රීය ග්‍රන්ථය ජනගත කෙරේ  (වීඩියෝ)",
       "News Content": "‘කපිලවස්තුපුර ශ්‍රී සර්වඥ ධාතු පුරාණය හා රාජගුරු වස්කඩුවේ ශ්‍රී සුභූති මාහිමි’ ශාස්ත්‍රීය ග්‍රන්ථය අද ජනාධිපති ගෝඨාභය රාජපක්ෂ සහභාගීත්වයෙන් පැවති උත්සවයකදී ජනගත කෙරුණා.\nඒ බණ්ඩාරනායක අනුස්මරණ ජාත්‍යන්තර සම්මන්ත්‍රණ ශාලාවේ දී.\n‘කපිලවස්තුපුර ශ්‍රී සර්වඥ ධාතු පුරාණය හා රාජගුරු වස්කඩුවේ ශ්‍රී සුභූති මාහිමි ‘පර්යේෂණාත්මක ශාස්ත්‍රීය ග්‍රන්ථය රචනා කරනු ලැබුවේ අමරපුර සංඝ සභාවේ මහානායක අතිපූජ්‍ය වස්කඩුවේ මහින්ද වංශ නා හිමියන් විසින්.\nඉන්දියාවේ කපිලවස්තුපුර සිට වැඩමකර දැනට වස්කඩුවේ ශ්‍රී සුභූති විහාරයේ වැඩසිටින නිසැක ශ්‍රී සර්වඥ ධාතූන් වහන්සේ පිළිබඳව මෙම ග්‍රන්ථයේ සඳහන් වනවා.\nමෙහිදී ජනාධිපතිවරයාට ,අතිපූජ්‍ය වස්කඩුවේ මහින්ද වංශ නා හිමියන් විසින් එම ග්‍රන්ථය පිළිගැන්වුවා.\nරාජගුරු ශ්‍රී සුභූති මහා විහාරයේ නිල වෙබ් අඩෙවියද මෙහිදී ජනාධිපතිවරයා අතින් එළි දැක්වුණා.\nමෙම අවස්ථාවට රාමඤ්ඤ මහා නිකායේ මහා නායක අතිපූජ්‍ය මකුලෑවේ විමල නාහිමි, මහාචාර්ය අතිපූජ්‍ය කොටපිටියේ රාහුල හිමියන් ඇතුළු මහා සංඝ රත්නය සහ ශ්‍රී ලංකාවේ ඉන්දියානු මහකොමසාරිස් ගෝපාල් බග්ලේ ඇතුළු පිරිසක් එක්ව සිටියා.\nශ්‍රී ලංකාවේ ඉන්දියානු මහකොමසාරිස් ගෝපාල් බග්ලේ මහතා මෙහිදී සඳහන් කළේ ඉන්දියාව සහ මෙරට අතර බෞද්ධ සම්බන්ධතා වඩා ශක්තිමත් කිරීමට ඉන්දියාවෙන් ඇමරිකානු ඩොලර් මිලියන 15 ක මුදලක් පරිත්‍යාග කරන බව ඉන්දීය අග්‍රාමාත්‍ය නරේන්ද්‍ර මෝදි ප්‍රකාශ කර ඇති බවයි.",
       "URL": "https://www.hirunews.lk/265683/ශ්‍රී-සර්වඥ-ධාතු-පුරාණය-හා-රාජගුරු-වස්කඩුවේ-ශ්‍රී-සුභූති-මාහිමි-ශාස්ත්‍රීය-ග්‍රන්ථය-ජනගත-කෙරේ-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2081"
}