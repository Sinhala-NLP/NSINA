{
       "Source": "hirunews",
       "Timestamp": "Wednesday, 25 October 2017 - 9:59",
       "Headline": "11 හැවිරිදි දැරියකට අතවරකළ අයෙක්ට වසර 14ක සිර දඬුවම්",
       "News Content": "නිවසේ තනිව රූපවාහිනී නරඹමින් සිටියදී 11 හැවිරිදි දැරියක් නිවස තුලදී බරපතළ ලෙස අපයෝජනයට ලක් කළ 34 හැවිරිදි පුද්ගලයෙකුට බස්නාහිර පළාත් බද මහාධිකරණය විසින් වසර 14ක සිර දඬුවම් නියම කෙරුණා.\nඒ සිද්ධිය සම්බන්ධයෙන් වන නඩුව ඊයේ (24) කැඳවු අවස්ථාවේදී මෙම නියෝගය නොකුත් කර තිබෙනවා.\nසිර දඬුවමට අමතරව රුපියල් දස දහසක දඩ මුදලක්ද ගෙවීමට අධිකරණය නියෝග කර ඇති බවයි වාර්තා වන්නේ.\nමෙලෙස දඬුවම් නියම වූ පුද්ගලයා වත්තල ලූනාමෝදර ප්‍රදේශයේ පදිංචි සිව්දරු පියෙක් බව සඳහන්.\n2006 වසරේ අගෝස්තු මාසයේ 31 වන දින දැරිය නිවසේ තනිව සිටින අවස්ථාවේදී පිටුපස දොරෙන් නිවසට ඇතුලු වූ සැකකරු දැරිය බියට පත්කළ ඇයට බරපතල ලිංගික අතවර කර ඇති බවයි පරීක්ෂණ වලදී අනාවරණය වී ඇත්තේ.\nඑම දිනයේ දැරියගේ පියා රැකියාව සඳහා පිටත්ව ගොස් ඇති අතර මවද එම අවස්ථාවේ නිවසේ නොසිටි බවයි වාර්තා වන්නේ.\nසිද්ධිය සම්බන්ධයෙන් අත්අඩංගුවට පත් සැකකරුට එරෙහිව නීතිපතිවරයා විසින් දෙමව්පියන්ගේ භාරකරීත්වයෙන් අපහරණය කිරීම සහ බරපත ලිංගික අපයෝජනයට ලක් කිරීමේ චෝදනාවන් යටතේ නඩු පවරා තිබෙනවා.\nඅධිකරණය හමුවේ එම චෝදනාවන්ට වැරදිකරුවූ විත්තිකරුට මෙම දඬුවම් නියම කෙරුනා.",
       "URL": "https://www.hirunews.lk/174364/11-හැවිරිදි-දැරියකට-අතවරකළ-අයෙක්ට-වසර-14ක-සිර-දඬුවම්",
       "Category": "Local News",
       "Parent URL": "https://www.hirunews.lk/local-news.php?pageID=4254"
}