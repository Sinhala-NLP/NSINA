{
       "Source": "hirunews",
       "Timestamp": "Tuesday, 18 July 2017 - 16:50",
       "Headline": "පාසල් දැරියක් අපයෝජනය කළ තරුණයාට අධිකරණයෙන් අද ලැබුන නියෝගය",
       "News Content": "තිස්සමහාරාම ප්‍රදේශයේ පදිංචි පාසල් දැරියක බලහත්කාරයෙන් ලිංගික අපයෝජනය කළ අවිවාහක තරුණයෙකුට වසර 07ක බර වැඩ සහිත සිර දඩුවම් හා වින්දිත දැරියට රුපියල් ලක්ෂයක වන්දි මුදලක් ගෙවන ලෙස හම්බන්තොට මහාධිකරණ විනිසුරු අජිත් එම්  මාසිංහ මහතා අද(18)නියෝග කළා.\nමෙලෙස බරවැඩ සහිත සිරදඩුවම් නියම කෙරුනේ තිස්සමහාරාම ඇල්ලගල ප්‍රදේශයේ පදිංචි කුප්පත්තිගේ සුරංග ලක්මාල් නැමති අවිවාහක තරුණයෙකුටයි.\n2008.02.22 වන දින සැකකරු එම ප්‍රදේශයේම පදිංචි බාලවයස්කාර දැරිය අපයෝජනයට ලක් කර තිබෙනවා.\nඅපයෝජනයට පත් දැරිය මෙදින පාසැල් ගොස් දහවල් 02ට පමණ නිවසට පැමිණ ඇති අතර එම අවස්ථාවේ මව රැස්වීමක් සදහා නිවසින් පිටව ගොස් ඇති අතර  දැරිවිය පාසැල් නිළ ඇදුම ගලවා දවල්ට කෑම කා ටිකක් නිදාගෙන ඇති බවයි වාර්තා වන්නේ.\nමෙම අවස්ථාවේ සැකකාර තරැණයා මෙම දැරිවියගේ නිවසට පැමිණ බලහත්කාරයෙන් මෙම දැරිවිය අපයෝජනය කර පළාගොස් තිබෙනවා.\nපසුව අපයෝජනයට පත් දැරිය එම අවස්ථාවේදීම අසල නිවසකට දුව ගොස්  එම සිදුවිම අසල්වැසි කාන්තාවකට පැවසීමෙන් පසු  සිද්ධිය සම්බන්ධයෙන් මව හා දැරිය තිස්සමහාරාම පොලිසියට පැමිණිලි කර ඇතිබවයි වාර්තා වුනේ.\nඒ අනුව සැකකරු තිස්සමහාරාම  පොලිසිය විසින් අත්අඩංගුවට ගෙන අධිකරණයට ඉදිරිපත් කළා.\nඅධිකරණයේදි ඉදිරිපත් වු සියළු සාක්ෂි සලකා බැලූ මහාධිකරණ විනිසුරු අජිත් එම් මාසිංහ මහතා සැකකරුට වසර 07ක බර වැඩ සහිත සිරදඩුවම් නියම කළ අතර රුපියල් 2500ක දඩ මුදලක්දලවින්දිත දැරියට රුපියල් ලක්ෂයක වන්දි මුදලක්ද නියම කෙරුනා.\nදඩ මුදල නොගෙවන්නේ නම් තවත් මාස 06ක සිරදඩුවම්ද, වන්දි මුදල නොගෙවන්නේ නම් තවත් වසර එකක ලිහිල් වැඩ සහිත සිර දඩුවම්ද නියම කෙරුනා.",
       "URL": "https://www.hirunews.lk/166180/පාසල්-දැරියක්-අපයෝජනය-කළ-තරුණයාට-අධිකරණයෙන්-අද-ලැබුන-නියෝගය",
       "Category": "Local News",
       "Parent URL": "https://www.hirunews.lk/local-news.php?pageID=4415"
}