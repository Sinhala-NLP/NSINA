{
       "Source": "hirunews",
       "Timestamp": "Friday, 20 May 2022 - 12:22",
       "Headline": "''මං පාර්ලිමේන්තුව පැත්ත පළාතේ එන්නේ නැහැ'' - සබ්‍රි උණුසුම් කළ මැතිසබය (වීඩියෝ)",
       "News Content": "රටේ ආර්ථික මූල්‍යයේ හිඟයට හේතු වන්නේ කිසිදු අයෙකු සිය සේවය පූර්ණ වශයෙන් සහ කැපවීමෙන් ඉටු නොකිරීම බව පාර්ලිමේන්තු මන්ත්‍රී ජනාධිපති නීතිඥ අලි සබ්‍රි පවසනවා.\nමන්ත්‍රීවරයා විමසා සිටින්නේ, ශ්‍රී ලංකා රේගු අධිකාරිය ආදී ක්ෂේත්‍රවල නිලධාරින් විසින් සිය සේවය තුළින් රටට හිමිවිය යුතු ආදායම් ප්‍රමාණය නිසිලෙස අය කර දෙනවා දැයි තම තමන්ගේ සිත්වලින් ම ප්‍රශ්න කර බලන ලෙසයි.\nවත්මන් දේශපාලන ක්‍රමය ගැන තමන් දැඩි ලෙස කලකිරීමකට පත්ව ඇති බවත් , මෙවැනි විගඩම් බැලීමට තමන් දේශපාලනයට එක් නොවූ බවත් ප්‍රකාශ කර සිටින අලි සබ්‍රි වැඩිදුරටත් සඳහන් කළේ, මින් පසු පාර්ලිමේන්තුව පැත්ත පළාතකවත් තමන් පැමිණීමට බලාපොරොත්තු නොවන බවයි.\nමෙරට උපයන සම්පූර්ණ ආදායම ට්‍රිලියන 1.4ක් බවත් වියදම ට්‍රිලියන 3.4ක් බවත් සඳහන් කරන මන්ත්‍රීවරයා අවධාරණය කළේ, ප්‍රශ්නය බරපතළ බවත්, අරගල කරමින්, විවේචන කොට මෙම අර්බුද විසඳීමට නොහැකි අතර, සිහින මාළිගාවලින් බැස ප්‍රායෝගික විසඳුම් සොයාගැනීම වෙනුවෙන් මහන්සි වීම වඩාත් සුදුසු බවයි.\nමෙරට දේශපාලනඥයින් 225 දෙනෙකු පමණක් සිටින බවත්, ඔවුන් හට ලැබෙන වරප්‍රසාද මුදල රුපියල් බිලියන 6.5ක් බවත්, අවශ්‍ය නම් එම මුදල් පහසුකම් කපා දැමීමට කටයුතු කරන ලෙසත් සබ්‍රි ප්‍රකාශ කළා.\nරටේ සියලුම ප්‍රශ්නවලට පාරදෘශ්‍යභාවයෙන් උත්තර දිය යුත්තේ මහජන නියෝජිතයින් පමණක් ද යන වගයි මන්ත්‍රීවරයා මෙහිදී විමසා සිටියේ.",
       "URL": "https://www.hirunews.lk/304811/මං-පාර්ලිමේන්තුව-පැත්ත-පළාතේ-එන්නේ-නැහැ-සබ්‍රි-උණුසුම්-කළ-මැතිසබය-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1156"
}