{
       "Source": "hirunews",
       "Timestamp": "Saturday, 17 July 2021 - 12:42",
       "Headline": "ඇමති විමල් කහටගහ පතලේ නිරීක්ෂණ චාරිකාවක",
       "News Content": "කහටගහ පතලෙන් විදේශ විනිමය වැඩි වශයෙන් උපයා ගැනීමට හැකිවන පරිදි කාර්යක්ෂම කිරීම පිළිබඳ කර්මාන්ත අමාත්‍යාංශයේ අවධානය යොමුව තිබෙනවා.\nකර්මාන්ත අමාත්‍ය විමල් වීරවංශ කුරුණෑගල - දොඩම්ගස්ලන්ද - මදුරාගොඩ පිහිටි කහටගහ මිනිරන් පතල් සංකීර්ණයේ නිරීක්ෂණයකට ද ඊයේ එක්වුණා. එහිදී අමාත්‍යවරයා සහ එම ආයතනයේ ඉහළ නිලධාරින් අතර එහි ඉදිරි කටයුතු සම්බන්ධයෙන් සාකච්ඡාවක් ද පැවැත්වුණා.\nකහටගහ මිනිරන් පතලෙන් මාසිකව මිනිරන් මෙට්‍රික් ටොන් 65 ක් කැණීම් කටයුතු මගින් ලබා ගන්නා අතර, එය මෙට්‍රික් ටොන්  85 දක්වා වැඩි කර ගැනීම පිලිබඳව එහිදී සාකච්ඡා වී තිබෙනවා.\nඑමෙන්ම, නව්‍ය ලෝක ප්‍රවණතා ඔස්සේ මිනිරන් කර්මාන්තය වැඩි දියුණු කිරීම කෙරෙහි ද අවධානය යොමුවූ බවයි කර්මාන්ත අමාත්‍යාංශය සඳහන් කළේ.\nකහටගහ පතල් සංකීර්ණයේ සියලු අංශ කාර්යක්ෂම කර, අගය එකතු කළ මිනිරන් ආශ්‍රිත නිෂ්පාදන අපනයනය කෙරෙහි ද අවධානය යොමු කරමින් දැනට වඩා වැඩියෙන් රටට විදේශ විනිමය උපාය දෙන තැනක් බවට එම පතල පත් කිරීම තම අරමුණ බවයි අමාත්‍යවරයා අවධාරණය කළේ.\n\"කහටගහ පතල පිළිබඳ ඉදිරි තීරණ ගැනීම සඳහා එම පතල් සංකීර්ණය නිරීක්ෂණයටත් කහටගහ ග්‍රැෆයිට් ලංකා ලිමිටඩ් ආයතනයේ ඉහළ නිලධාරීන් සහ මෙම පතල් සංකීර්ණයේ සේවකයන් සමඟ සාකච්ඡාවකටත් අප අද මෙහි පැමිණියා. පතල් සංකීර්ණයේ සියලු කටයුතුවල කාර්යක්ෂමතාව වැඩි කිරීමට අප තීරණ රැසක් ගනු ලැබුවා. එමගින් මෙම පතල දැනටත් වඩා වැඩියෙන් රටට විදේශ විනිමය උපයාදෙන තැනක් බවට පත් කිරීමට අපට හැකියාව ලැබේවි\" යනුවෙන් ඔහු ප්‍රකාශ කළා.\nකහටගහ පතල, කර්මාන්ත අමාත්‍යාංශය යටතේ පවතින පූර්ණ රාජ්‍ය සමාගමක් වන කහටගහ ග්‍රැෆයිට් ලංකා ලිමිටඩ් ආයතනය සතු වූවක්.\nඅක්කර 102ක භූමිභාගයකින් යුත් පතල් සංකීර්ණය සතු මිනිරන් සංචිතය පිළිබඳ ශක්‍යතා අධ්‍යයනයක් මේ වන විටත් සිදුවෙමින් පවතිනවා.\nමෙම අක්කර 102ක භූමිභාගයෙහි දැනට පවතින පොල් වගාවට අමතරව ඉඟුරු, කහ වැනි යටි වගාවන්ට සහ පළතුරු වැනි වගාවන්ට යොමුවී එමගින්  අමතර ආදායම් ඉපයීම පිළිබදවද මෙහි දී අවධානය යොමුවී තිබෙනවා.\nකැණීම්වලින් අනතුරුව මිනිරන් තොග සෘජු අපනයනයෙන් වැළකී අගය එකතු කිරීමේ ක්‍රියාවලියකට භාජනය කර  අපනයනය කිරීමේ වැදගත්කම අවධාරණය කළ අමාත්‍ය විමල් වීරවංශ මෙරට මිනිරන් කර්මාන්තය නව්‍ය ලෝක ප්‍රවණතා ඔස්සේ වැඩි දියුණු කිරීම පිළිබඳව ද මෙහිදී පෙන්වා දෙනු ලැබුවා.",
       "URL": "https://www.hirunews.lk/277212/ඇමති-විමල්-කහටගහ-පතලේ-නිරීක්ෂණ-චාරිකාවක",
       "Category": "Local News",
       "Parent URL": "https://www.hirunews.lk/local-news.php?pageID=1815"
}