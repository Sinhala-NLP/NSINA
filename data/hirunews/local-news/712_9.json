{
       "Source": "hirunews",
       "Timestamp": "Thursday, 24 November 2022 - 15:33",
       "Headline": "5s පාපන්දු පිටියට ගෙනා ජපන්නු",
       "News Content": "කටාර් රාජ්‍යයේ පැවැත්වෙන ලෝක කුසලාන පාපන්දු තරගාවලියේ මෙවර සිදු වූ දෙවැනි විශාලත ම පෙරළියැ කරන්නට ජපාන පාපන්දු කණ්ඩායම ඊයේ සමත් වුණා.\nඒ අවස්ථා හතරක දී පාපන්දු ලෝක කුසලානය දිනා ගත් ප්‍රබල ජර්මානු කණ්ඩායමට තර්ගාවලියේ ආරම්භක තරගයේ දී ම අමිහිරි පරාජයක කටුක අත්දැකීම ලබා දෙමින්.\nමෙම තරගයෙන් අනතුරුව කලීෆා ජාත්‍යන්තර ක්‍රීඩා පිටියේ රැස්ව සිටි දස දහස් සංඛ්‍යාත ජපාන ක්‍රීඩා ලෝලීන් ක්‍රියා කළ ආකාරය ලොව පුරා පුවත් මැවූයේ, ඔවුන්ගේ විනය සහ පිළිවෙළ පිළිබඳ ලොවටම පණිවිඩයක් ලබා දෙමින්.\nක්‍රීඩා ලෝලීන් තරගයෙන් අනතුරුව ක්‍රීඩා පිටිය සහමුලින් ම පවිත්‍ර කරද්දී ජයග්‍රහණයෙන් ඔද වැඩුණු ජපාන පාපන්දු කණ්ඩායම ඔවුන් රැඳී සිටි ක්‍රීඩක විවේකාගාරයෙන් නික්ම ගියේ ලොවට ම ආදර්ශවත් පණිවිඩයක් ඉතිරි කරමිනි.\nඔවුන් රැඳී සිටි ක්‍රීඩා ගාරයේ මුළුමනින් ම අස්පස් කර සියළු දෑ නිසි පිළිවෙලට නැවත සකසා යන්නට ඔවුන් කටයුතු කළේ ජපානයේ මුල් බැසගත් 5s සංකල්පය අනුව සිදු කෙරෙන ඔවුන්ගේ හැදියාව ලොවට ම පෙන්වා දෙමිනි.",
       "URL": "https://www.hirunews.lk/321164/5s-පාපන්දු-පිටියට-ගෙනා-ජපන්නු",
       "Category": "Local News",
       "Parent URL": "https://www.hirunews.lk/local-news.php?pageID=712"
}