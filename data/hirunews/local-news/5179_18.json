{
       "Source": "hirunews",
       "Timestamp": "Sunday, 07 February 2016 - 8:00",
       "Headline": "කටඋත්තර ලබාගැනීමට කැඳවූ පුද්ගලයෙකුට පොලීසිය පහරදෙයි",
       "News Content": "සොරකමක් සම්බන්ධයෙන් කටඋත්තරයක් ලබාගැනීමට කැඳවූ පුද්ගලයෙකුට පොලීසිය පහරදුන් බවට පැවසෙන පුවතක් කළුතර - බදුරලිය ප්‍රදේශයෙන් වාර්තාවුණා.\nමෙලෙස පහරකෑමට ලක්ව ඇත්තේ ත්‍රිරෝද රථ රියදුරෙක්. බදුරලිය ප්‍රදේශයේ නිවසක පසුගිය මස 21 වනදා සොරකමක් සිදුව ඇති අතර, අදාළ පුද්ගලයා සමඟ කුලී ගමනක් ගිය නිවැසි කාන්තාව එහි පැමිණ ඇත්තේ සිද්ධිය වන අවස්ථාවේදියි.\nඑහිදී ත්‍රිරෝද රථ රියදුරා කිසියම් පුද්ගලයෙකු නිවසේ සිට පලායන ආකාරයක් දැක තිබෙනවා.\nඑම සිද්ධියෙන් අනතුරුව පසුගිය 4 වනදා අදාළ සොරකම සම්බන්ධයෙන් කටඋත්තරයක් ලබාගැනීම සඳහා ත්‍රිරෝද රථයේ රියදුරු වාද්දුව පොලීසිය විසින් කැඳවූ බවයි හිරු ප්‍රවෘත්ති අංශයට අදහස් දැක්වූ ඔහුගේ බිරිඳ සඳහන් කළේ.\nත්‍රිරෝද රථ රියදුරු වන සුමිත් සම්පත් හිරු ප්‍රවෘත්ති අංශයට සඳහන් කළේ පොලීසිය තමන්ට තවත් පුද්ගලයෙකුගේ ඡායාරූපයක් පෙන්වා ඔහුව හඳුනාගන්නා ලෙස බල කර සිටිමින් පහරදුන් බවයි.\nපොලීසියේ පහරකෑමට ලක්වීමෙන් තුවාල ලැබූ සුමිත් සම්පත් බදුරලිය ප්‍රාදේශීය රෝහලට ඇතුළත් කිරීමෙන් අනතුරුව වැඩිදුර ප්‍රතිකාර සඳහා ඇතුළත්  කෙරුණේ නාගොඩ මහ රෝහලටයි.\nමේ සම්බන්ධයෙන් හිරු ප්‍රවෘත්ති අංශය පොලිස් මාධ්‍ය කාර්යාලයෙන් විමසීමක් කළා.\nඑහිදී ඔවුන් සඳහන් කළේ එවැනි සිද්ධියක් සම්බන්ධයෙන් තමන් දැනුවත් වී නොමැති බවයි.",
       "URL": "https://www.hirunews.lk/125630/කටඋත්තර-ලබාගැනීමට-කැඳවූ-පුද්ගලයෙකුට-පොලීසිය-පහරදෙයි",
       "Category": "Local News",
       "Parent URL": "https://www.hirunews.lk/local-news.php?pageID=5179"
}