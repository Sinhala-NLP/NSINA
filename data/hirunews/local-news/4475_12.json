{
       "Source": "hirunews",
       "Timestamp": "Sunday, 11 June 2017 - 8:07",
       "Headline": "ඇමති ජෝන්ගේ ක්‍රියාකලාපය ගැන හිටපු ජනපතිනිය කථා කරයි",
       "News Content": "දේශපාලනඥයින්ට විවේචනවලට මුහුණදීමට හැකියාවක් තිබිය යුතු බව හිටපු ජනාධිපතිනි චන්ද්‍රිකා බණ්ඩාරණායක කුමාරතුංග ප්‍රකාශ කළා.\nඇය මේ බව කියා සිටියේ අමාත්‍ය ජෝන් අමරතුංග හිරු මාධ්‍යවේදීයාට තර්ජනය කර පහරදීමට උත්සාහ කිරීමේ සිද්ධිය සම්බන්ධයෙන් ඊයේ ගාල්ලේ පැවති උත්සවයකින් අනතුරුව මාධ්‍යවේදීන් නැගූ ප්‍රශ්නයකට පිළිතුරු ලබාදෙමින්.\nමුතුරාජවෙල ප්‍රදේශයට කසල බැහැර කිරීම සම්බන්ධයෙන් ජෝන් අමරතුංග අමාත්‍යවරයාගේ කදානේ පිහිටි නිවසේදී පසුගිය 8 වැනිදා පැවති සාකච්ඡාවක් ආවරණය කිරීමට ගිය හිරු මාධ්‍යවේදියාට සාකච්ඡාවෙන් පසු අමාත්‍යවරයා තර්ජනය කළා.\nමේ අතර, අමාත්‍ය ජෝන් අමරතුංග හිරු ප්‍රාදේශිය මාධ්‍යවේදීයාට පරුෂ වචනයෙන් බැණ තර්ජනය කර පහරදීමට උත්සාහ කිරීම දැඩි ලෙස හෙළා දකින බව මාධ්‍ය සේවක වෘත්තීය සමිති සම්මේලනය පවසනවා.\nනිවේදනයක් නිකුත් කරමින් ඔවුන් සදහන් කරන්නේ ජනතාවට සංවේදී ජනතා ප්‍රශ්න සම්බන්ධයෙන් දේශපාලනඥයින්ගෙන් සහ වගකිව යුත්තන්ගෙන් ප්‍රශ්න කිරීම ජනමාධ්‍යවේදීන් සතු වෘත්තීමය වගකීමක් මෙන්ම අයිතියක් බවයි.\nඑසේම, ඊයේ (10) පැවති මාධ්‍ය හමු සහ උත්සව කිහිපයකින් අනතුරුව ද දේශපාලන පක්ෂ නියෝජිතයින් මෙම සිදුවීම සම්බන්ධයෙන් අදහස් පළ කළා.\nඅමාත්‍ය දයාසිරි ජයසේකර ‘‘ඔහොම තමයි ඉතින් ඔබතුමාලටත් තරහ යනවාග අපිටත් තරහ යනවාග ප්‍රශ්නය තියෙන්නේ අපිට තරහ ගියාම තමයි ප්‍රශ්නෙ’’ යනුවෙන් සඳහන් කළා. නියෝජ්‍ය අමාත්‍ය අජිත් පී. පෙරේරා මේ සම්බන්ධයෙන් අදහස් දක්වමින් ‘‘මොන තරම් ප්‍රශ්නයක් ආවත් සංයමයෙන් වචන පාවිච්චි කරන්න දේශපාලනඥයෝ දැනගන්න ඕනේ. මම එතුමාට පෞද්ගලිකවත් කිව්වේ පාවිච්චි කරපු වචන සැර වැඩියි කියලා. නායකයෝ විදිහට අපි ආදර්ශමත් වෙන්න ඕනේ’’ යනුවෙන් කියා සිටියා. හිටපු ජනාධිපතිනි චන්ද්‍රිකා බණ්ඩාරණායක කුමාරතුංගගෙන් මාධ්‍යවේදීන් මේ සම්බන්ධයෙන් කළ විමසීමේදී ඇය සඳහන් කළේ ‘‘ඒක සම්පූර්ණ වැරදියි. දේශපාලනය කරනවා නම් විවේචනයට මුහුණ දෙන්න සුදානම් වෙන්න ඕනේ’’ යනුවෙන්.",
       "URL": "https://www.hirunews.lk/163292/ඇමති-ජෝන්ගේ-ක්‍රියාකලාපය-ගැන-හිටපු-ජනපතිනිය-කථා-කරයි",
       "Category": "Local News",
       "Parent URL": "https://www.hirunews.lk/local-news.php?pageID=4475"
}