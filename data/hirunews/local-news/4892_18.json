{
       "Source": "hirunews",
       "Timestamp": "Monday, 05 September 2016 - 12:46",
       "Headline": "තවත් ව්‍යාපාරිකයෙක් බණ්ඩාරගමින් අතුරුදන්වෙයි",
       "News Content": "බණ්ඩාරගම - අටළුගම ප්‍රදේශයේ පදිංචි ව්‍යාපාරිකයෙකු අතුරුදන්ව ඇති බවට බණ්ඩාරගම පොලීසියට පැමිණිල්ලක් ලැබී තිබෙනවා.\nමෙලෙස අතුරුදන්ව ඇත්තේ 35 හැවිරිදි දෙදරු පියෙකු බවයි බණ්ඩාරගම පොලීසිය සඳහන් කළේ.\nස්වර්ණාභරණ ව්‍යාපාරිකයෙකු වන මොහු පෙරේදා ත්‍රිකුණාමලය ප්‍රදේශයට ගොස් ඇත්තේ එහි බැංකුවක ඊයේ පැවති රන් භාණ්ඩ වෙන්දේසියකට සහභාගිවීම සඳහායි.\nඅදාළ බැංකුවට ගොස් සිටියදී පස්වරු එකත් දෙකත් අතර කාලය තුළ අසළ පිහිටි ඔසුසලක් වෙත  මොහු ගොස් ඇති අතර එම අවස්ථාවේ සිට ඔහු පිළිබඳ තොරතුරක් නොමැති බවටයි පියා බණ්ඩාරගම පොලීසියට පැමිණිලි කර ඇත්තේ.\nමොහු සමඟ තවත් පුද්ගලයින් කිහිපදෙනෙකු ත්‍රිකුණාමලය ප්‍රදේශයට ගොස් ඇති බවද පැවසෙනවා.\nකෙසේ වෙතත් මේ වනතෙක් ඔහු පිළිබඳ කිසිදු තොරතුරක් නොමැති බවයි බණ්ඩාරගම පොලීිසිය සඳහන්  කළේ.\nකෙසේ වෙතත් මේ සම්බන්ධයෙන් ත්‍රිකුණාමලය පොලීසිය  ද පරීක්ෂණයක් ආරම්භ කර තිබෙනවා.",
       "URL": "https://www.hirunews.lk/142274/තවත්-ව්‍යාපාරිකයෙක්-බණ්ඩාරගමින්-අතුරුදන්වෙයි",
       "Category": "Local News",
       "Parent URL": "https://www.hirunews.lk/local-news.php?pageID=4892"
}