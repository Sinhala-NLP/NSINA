{
       "Source": "hirunews",
       "Timestamp": "Tuesday, 16 August 2022 - 14:56",
       "Headline": "ජාතික අක්ෂි රෝහලේ අක්ෂි කාච සහ අත්‍යවශ්‍ය ඖෂධ දැඩි හිඟයක්",
       "News Content": "ජාතික අක්ෂි රෝහලේ අක්ෂි කාච ඇතුළු වෛද්‍ය උපකරණ මෙන් ම ඖෂධ වල දැඩි හිඟයක් පවතින බව රජයේ වෛද්‍ය නිලධාරීන්ගේ සංගමයේ විධායක සභික වෛද්‍ය ප්‍රසාද් කොළඹගේ අද (16) මාධ්‍ය වෙත අදහස් දක්වමින් පැවසුවා.\nඑහි දී ඔහු කියා සිටියේ ඖෂධ බොහොමයක් රෝහල තුළින් රෝගීන්ට නිකුත් කිරීමට නො හැකි තත්ත්වයක් උදා වී තිබෙන බවයි.\nතව ද ශල්‍ය උපකරණවල හිඟය හේතුවෙන් අත්‍යවශ්‍ය ශල්‍ය කර්මවලට පමණක් සීමා වීමට සිදුව තිබෙන අතර සෙසු ශල්‍ය කර්ම ප්‍රමාද කිරීමට සිදුව තිබෙන බව ද ඔහු සඳහන් කළා.\nඑහි දී ඔහු කියා සිටියේ, රෝහලට ලැබෙන කාච ප්‍රමාණය ප්‍රමාණවත් නොමැති බවත්, බාහිර රෝගී අංශයේ ප්‍රතිජීවක ඖෂධ එකකට සීමා වීැති බවත්, ඇස් සඳහා භාවිතා කරන ඖෂධ 50%කට වැඩි ඖෂධ ප්‍රමාණයක හිඟයක් පවතින බවයි.\nමෙම තත්ත්වය හේතුවෙන්, රෝහලෙන් බැහැර ඖෂධ අලෙවිසල් වෙතින් ඒවා ලබා ගැනීමට රෝගීන්ට නිය ම කිරීමට සිදුව තිබෙන නමුත් බොහොමයක් ඖෂධ අලෙවිසල් තුළ ද හිඟ බව පෙනෙන්නට තිබෙන බවයි වෛද්‍ය කොළඹගේ වැඩි දුරටත් ප්‍රකාශ කළේ.\nඇතැම් ඖෂධ මිල 300%කින් පමණ මිල ඉහළ ගොස් තිබෙන බවත්, එවැනි තත්ත්වයක් තුළ ඖෂධ දෙක තුනක් නිර්දේශ කළ විට රෝගීන්ට ඒවා මිලට ගැනීමට අපහසු බව ද ඔහු ප්‍රකාශ කළා.",
       "URL": "https://www.hirunews.lk/312914/ජාතික-අක්ෂි-රෝහලේ-අක්ෂි-කාච-සහ-අත්‍යවශ්‍ය-ඖෂධ-දැඩි-හිඟයක්",
       "Category": "Local News",
       "Parent URL": "https://www.hirunews.lk/local-news.php?pageID=936"
}