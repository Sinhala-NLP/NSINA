{
       "Source": "hirunews",
       "Timestamp": "Saturday, 22 January 2022 - 7:25",
       "Headline": "රසායනික පොහොර සාධාරණ මිලකට ?",
       "News Content": "ගොවි ජනතාවට අවශ්‍ය රසායනික පොහොර සාධාරණ මිලකට ලබා දීමේ ක්‍රමවේදයක් ලබන කන්නයේ සිට ආරම්භ කරනු ඇතැ යි බලාපොරොත්තු වන බව අමාත්‍ය නිමල් සිරිපාල ද සිල්වා ඊයේ පාර්ලිමේන්තුවේදී ප්‍රකාශ කළා.\nඒ 9 වන පාර්ලිමේන්තුවේ 2 වන සැසිවාරය ආරම්භ කරමින් ජනාධිපතිවරයා පසුගියදා සිදු කළ ප්‍රතිපත්ති ප්‍රකාශය සම්බන්ධයෙන් වන සභාව කල් තැබීමේ විවාදයට එක් වෙමින්.\nදින 3 ක් පුරා පැවති එම විවාදය ඊයේ අවසන් වුණා.\nරසායනික පොහොර ගැටලුව දැන් වසරකට ආසන්න කාලයක් පුරා ලාංකීය ගොවිබිම්වල ඔඩුදුවා ඇති ගැටලුවක් වන තර, තවමත් ඒ පිළිබඳ නිසි විසඳුමක් ලබා දීමට රජය අපොහොසත් වී තිබෙනවා.\nදිනෙන් දින රට පුර ගොවි ජනයා රජයට හා වගකිව යුතු බලධාරින්ට බරපතළ ලෙස චෝදනා කරමින් කියා සිටිටේ, කෙසේ හෝ තමන්ට රසායනික පොහොර ලබා දෙන ලෙස යි.\nකෙසේ වෙතත් කෘෂිකර්ම අමාත්‍ය මහින්දානන්ද අලුත්ගමගේ දිගින් දිගට ම ස්ථාවර මතයක් ඉදිරිපත් කරමින් පවසන්නේ, රජය ගෙන යන හරිත කෘෂිකර්ම ප්‍රතිපත්තිය වෙනස් කිරීමට කිසිදු අදහසක් නො මැති බවක්.",
       "URL": "https://www.hirunews.lk/294746/රසායනික-පොහොර-සාධාරණ-මිලකට",
       "Category": "Local News",
       "Parent URL": "https://www.hirunews.lk/local-news.php?pageID=1408"
}