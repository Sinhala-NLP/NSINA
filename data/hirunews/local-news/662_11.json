{
       "Source": "hirunews",
       "Timestamp": "Friday, 16 December 2022 - 22:29",
       "Headline": "කොල්ලුපිටිය රිය අනතුරට බන්ධනාගාරගත කර සිටි සැකකරුට කොන්දේසි සහිත ඇප",
       "News Content": "පසුගිය දා කොල්ලුපිටිය ප්‍රදේශයේ දී මාරක රිය අනතුරක් සිදු කිරීමේ සිද්ධිය සම්බන්ධයෙන් අත්අඩංගුවට ගෙන රක්ෂිත බන්ධනාගාරගත කෙරුණු සැකකරු රුපියල් ලක්ෂ 05 බැගින් වූ ශරීර ඇප 2ක් සහ දැඩි කොන්දේසි මත මුදා හැරීමට අළුත්කඩේ මහේස්ත්‍රාත් අධිකරණය අද (16) තීරණය කර තිබෙනවා.\nමේ අතර මහේස්ත්‍රාත්වරයා සැකකරුට නියෝග කර ඇත්තේ, අනතුරින් මිය ගිය ත්‍රීරෝද රථ රියදුරුගේ දරු තිදෙනා වෙනුවෙන් රුපියල් ලක්ෂ 05 බැගින් වූ ලක්ෂ 15ක සානුකම්පිත දීමනාවක් ගෙවන ලෙසයි.\nතව ද සැකකරුට සෑම මසකම අවසන් ඉරුදින පෙරවරු 9.00 - 12.00ත් අතර කාලය තුළ කොල්ලුපිටිය පොලීසිය හමුවේ පෙනී සිටින ලෙසත්, අදාල නඩුව අවසන් වන තුරු පනවා තිබූ විදෙස් ගමන් තහනම ඒ අයුරින් ම පවත්වාගෙන යාමටත් අධිකරණය තීරණය කළා.\nඉකුත් 10 වැනි දා උදෑසන බම්බලපිටියේ සිට ගාලුමුවදොර දෙසට සැකකරු ධාවනය කළ මෝටර් රථය, ඉදිරියෙන් ධාවනය වූ ත්‍රීරෝද රථයක පිටුපස ගැටී සිදුවූ අනතුරෙන් එහි රියදුරු මිය ගිය අතර අනතුර සිදු කරන ලද මෝටර් රථයේ රියදුරු ඩුබායි රාජ්‍ය වෙත පළා ගොස් සිටි අතර නැවත ඔහු දිවයිනට පැමිණි පසු අත්අඩංගුවට ගෙන රක්ෂිත බන්ධනාගාරගත කළා.",
       "URL": "https://www.hirunews.lk/322845/කොල්ලුපිටිය-රිය-අනතුරට-බන්ධනාගාරගත-කර-සිටි-සැකකරුට-කොන්දේසි-සහිත-ඇප",
       "Category": "Local News",
       "Parent URL": "https://www.hirunews.lk/local-news.php?pageID=662"
}