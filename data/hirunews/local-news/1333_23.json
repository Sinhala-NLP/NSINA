{
       "Source": "hirunews",
       "Timestamp": "Friday, 25 February 2022 - 15:11",
       "Headline": "බාධක දහසක් මැද ලොව දිනන දිරිය දූ පුතුන් (වීඩියෝ)",
       "News Content": "පොළොන්නරුව රාජධානියේ අති දුෂ්කර කඩවල වැව ග්‍රාමයේ පිහිටා ඇති කඩවලවැව මහා විද්‍යාලය වෙත මෙම දු දරුවන් පිය මනින්නේ අධ්‍යාපනයෙන් වගේම ක්‍රීඩාවෙන් ද යහපත් පුරවැසියකු ලෙස හෙට (26) දින ලෝකය ජය ගැනීමේ අරමුණ ඇතිවයි.\nප්‍රදේශයේ ගොවි - කම්කරු දෙමාපියන්ගේ දු දරුවන් මෙම විද්‍යාලයේ සිප් සතර හදාරද්දී ඒ අතුරින් පාසලේ බර ඉසිලීමේ කණ්ඩායමට සුවිශේෂී ස්ථානයක් හිමි වනවා.\nපසුගියදා ගාල්ලේදී නිමා වූ සමස්ත ලංකා පාසල් බර ඉසිලීමේ තරගාවලියේදී රන් පදක්කම් 2ක් සහ රිදී පදක්කමක් දිනාගෙන මේ දිරිය දරුවන් නගරබද පාසල් රැසකට අභියෝග කලේ සැවොම පුදුමයට පත් කරමින්.\nඉන් නොනැවතුණු ඔවුන් අවුරුදු 17න් පහල බාලිකා වයස් කාණ්ඩයේ අනුශුරතාවත් සිය පාසල් මාතාවට දිනා දුන්නා.\nනමුත් ඔවුන්ගේ මේ ජයග්‍රහණය පසුපස ඇති කාතාව නම් කිසිසේත්ම සුන්දර නැහැ.\nදහසකුත් එකක් කම්කටොලු බාධක මැද ඔවුන් බර ඉසිලීමේ ක්‍රීඩාවෙන් ලොවක් දිනන්නට තනන්නේ ඒ සියලු අභියෝග මැදයි.\nක්‍රීඩාව කරගෙන යාමට අවශ්‍ය මූලික පහසුකම් හෝ නොමැති මේ දරුවන්ට දෙමාපියන්ගේ ආර්ථික අපහසුතාත් අමතර බරක් වී තිබෙනවා.\nඒ සියලු බාධා ජයගෙන බර ඉසිලීමේ ක්‍රීඩාවෙන් ලොවක් දිනන්නට සැරසෙන මේ ධෛර්යවන්ත පුංචි ක්‍රීඩක ක්‍රීඩිකාවන්ට සවියක් වී තිබෙන්නේ ගතේ සවියටත් වඩා සවිමත් හිතේ සවියයි.\nකැලේ පිපෙන මල් කැලයට පරව යා නොදී රැකගත යුතුයි යන්න අප සැමගේ ප්‍රාර්ථනාව වුවත් සැබෑවටම සිදු වන්නේ කැලේ පිපෙන මෙවන් මල් කැලයටම පරව යාමයි.\nනමුත් ක්‍රීඩාව කරවන බලධාරීන්ගේ දෑස් මේ දිරියවන්ත දරුවන් වෙත යොමු වුවහොත් හෙට දිනයේදී වැව් බැඳී රාජ්‍යයෙන් ලොවක් දිනන්නට හැකි බර ඉසිලීමේ කණ්ඩායමක් රටට දායාද කරන්නට හැකිවනු නොඅනුමානයි.",
       "URL": "https://www.hirunews.lk/298024/බාධක-දහසක්-මැද-ලොව-දිනන-දිරිය-දූ-පුතුන්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1333"
}