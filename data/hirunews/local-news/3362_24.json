{
       "Source": "hirunews",
       "Timestamp": "Wednesday, 08 May 2019 - 10:09",
       "Headline": "සරණාගතයින් රැගෙන එනවාට අම්බලන්තොට හර්තාල්",
       "News Content": "අවි ආයුධ සහ පුපුරණ ද්‍රව්‍ය සොයා දිවයින පුරා සිදුකරන මෙහෙයුම් අද දිනයේත් ක්‍රියාත්මකයි. මේ අතර, ඊයේ රාත්‍රියේ මාතලේ - වරකාමුර ප්‍රදේශයේදී දෙපිරිසක් අතර ඇති වූ ගැටුම සම්බන්ධයෙන් පුද්ගලයින් 5 දෙනෙකු පොලීසිය අත්අඩංගුවට ගෙන තිබෙනවා.\nමාතලේ පොලීසියේ උසස් නිලධාරියෙකු සඳන් කළේ ශ්‍රී ලංකා තවුහිත් ජමාත් සංවිධානයට සම්බන්ධ 5 දෙනෙකු මෙලෙස අත්අඩංගුවට ගත් බවයි.\nනාම පුවරුවක් සවි කිරීමට යාමේදී මෙම පිරිස සහ තවත් මුස්ලිම් ජාතිකයින් පිරිසක් අතර ඇති වූ බහින් බස්වීමක් දුරදිග යාමෙන් මෙම ගැටුම හට ගත්තා.\nකෙසේ වෙතත්, පසුව පොලීසිය පැමිණ තත්ත්වය සමතයකට පත් කර ගනු ලැබුවා.\nවව්නියාව - සාලම්බකුලම් ගම්මානයේ පාළු නිවසක තිබී හැඳුනුම්පත් 15 ක් පොලීසිය සොයා ගෙන තිබෙනවා.\nවව්නියාව - මන්නාරම මාර්ගයේ පිහිටි මෙම ගම්මානය ඊයේ පස්වරුවේ ආරක්ෂක අංශ විසින් විශේෂ සෝදිසි මෙහෙයුමකට ලක් කළ අතර, එහිදී ඉටි කවරයකින් ආවරණය කරන ලද තැටියක් තුළ තිබියදීයි මේවා සොයා ගෙන ඇත්තේ.\nමේ වනවිට එම හැඳුනුම්පත්වල හිමිකරුවන් සොයා පොලීසිය විමර්ශනයක් ද ආරම්භ කර තිබෙනවා.\nඅනුරාධපුර - පරසන්ගස්වැව ප්‍රදේශයේ පොලීසිය සහ යුද හමුදාව ඊයේ සිදුකළ මෙහෙයුමකදී ප්‍රදේශයේ කුකුළු ගොවිපොලවල් පවත්වාගෙන යන මුස්ලිම් ජාතිකයෙකු සතුව තිබී විද්‍යුත් උපකරණ තොගයක් සොයා ගෙන තිබුණා.\nඒ අතර, ස්කෑන් යන්ත්‍රයක්, මුද්‍රණ යන්ත්‍රයක් ඇතුළු තවත් විද්‍යුත් උපකරණ තොගයක් ඔහු සතුව තිබී සොයා ගෙන තිබෙනවා.\nපේරාදෙණිය - කළුගමුව ප්‍රදේශයේ පොලිස් විශේෂ කාර්ය බලකාය ඊයේ සිදුකළ වැටලීමකදී කඩු 5 ක්, පිහි 7 ක් සහ කැත්තක් සමඟ සැකකරුවෙකු අත්අඩංගුවට ගනු ලැබුවා.\nනාවලපිටිය ප්‍රදේශයෙන් ගලා බසින මහවැලි ගඟ අසල තිබී කඩු 2 ක්, පිහි 6 ක්, වයර් රෝල් 2 ක් සහ අත්පොරවක් සමඟ තවත් පුද්ගලයෙකු අත්අඩංගුවට ගනු ලැබුවේ පොලිස් විශේෂ කාර්ය බලකාය විසින්.\nරාජගිරිය ප්‍රදේශයේ ඊයේ සිදුකළ වැටලීමකදී මුස්ලිම් අන්තවාදී දේශන අඩංගු යැයි සැකකරන කැසට් පට 14 ක්, කතෝලික දේවස්ථානයක ඡායාරූප ඇතුළත් පත්‍රිකාවක් සහ ජංගම දුරකථනයක් සමඟ පුද්ගලයෙකු පොලිස් විශේෂ කාර්ය බලකා නිලධාරින් විසින් අත්අඩංගුවට ගෙන තිබෙනවා.\nමේ අතර, අම්බලන්තොට නගරයේ මේ වනවිට හර්තාල් ව්‍යාපාරයක් ක්‍රියාත්මකයි.\nනගරයේ කළුකොඩි ඔසවා ඇති අතර වෙලඳසැල් ද වසා දමා ඇති බවයි එහි සිටින හිරු වාර්තාකරු කියා සිටියේ.\nරිදීගම රජයේ පුනරුත්ථාපන නිවර්තන රැඳවුම් මධ්‍යස්ථානයට පාකිස්ථානු සරණාගතයින් පිරිසක් ගෙන ඒමට දකුණු පළාත් ආණ්ඩුකාරවරයා කටයුතු කරන බවට චෝදනා කරමින් ඔවුන් මෙම හර්තාල් ව්‍යාපාරය ආරම්භ කර තිබෙනවා.\nමීට විරෝධය පළ කරමින් ඊයේ දිනයේදී ප්‍රදේශවාසීන් එම රැඳවුම් මධ්‍යස්ථානයේ නිලධාරියෙකුට ලිපියක් ද භාර දුන්නා.",
       "URL": "https://www.hirunews.lk/215981/සරණාගතයින්-රැගෙන-එනවාට-අම්බලන්තොට-හර්තාල්",
       "Category": "Local News",
       "Parent URL": "https://www.hirunews.lk/local-news.php?pageID=3362"
}