{
       "Source": "hirunews",
       "Timestamp": "Monday, 01 May 2023 - 6:51",
       "Headline": "ජාත්‍යන්තර කම්කරු දිනය අදයි",
       "News Content": "පැය 8ක සේවා මුරයක් ඉල්ලා දිවි පිදූ කර්කරුවන් සිහිපත් කරන ජාත්‍යන්තර කම්කරු දිනය අදට යෙදී තිබෙනවා.\nඒ අනුව මෙවර සැමරෙන්නේ 134 වැනි ජාත්‍යන්තර කම්කරු දිනයයි.\n1886 වසරේ මැයි මස පළමුවැනිදා අමෙරිකාවේ චිකාගෝ නුවරට කම්කරුවන් රැස්වන්නේ දිනක සේවා මුරය පැය 08කට සීමා කරන ලෙස ඉල්ලමින්.\nදහසකින් පමණ ආරම්භ වූ උද්ඝෝෂණයේ තුන්වන දිනය වනවිට ඊට එක්ව සිටි කම්කරුවන් ගණන 65,000කට අධිකයි.\nවැඩ වර්ජනයේ තීරණාත්මක දිනය වන්නේ 1886 වසරේ මැයි මස 03වැනිදායි.\nවැඩ වර්ජනය මර්දනය කිරීම සඳහා එල්ල වූ පොලිස් වෙඩි ප්‍රහාරයෙන් කම්කරුවන් සිව් දෙනෙකුට දිවි අහිමි වනවා.\nඊට විරෝධය පළ කරමින් මැයි මස 04 වැනිදා කම්කරුවන් රැස්වන්නේ හේමාකට් චතුරශ්‍රයටයි.\nඑහි දී ඇති වූ ගැටුමින් පොලිස් නිලධාරීන් 06 දෙනෙකු ජීවිතක්ෂයට පත් වූ අතර, දිවි අහිමි වූ කම්කරුවන්ගේ සංඛ්‍යාව මේ වනතුරුත් නිශ්චිතව ගණන් බලා නැහැ.\nඑහිදී ඇතැම් කම්කරු නායකයින්ට සිර දඬුවම් හිමි වූ අතර තවත් 05 දෙනෙකු එල්ලා මැරීමට නියෝග කෙරෙනවා.\nඉන් වසර 3කට පසු 1889 වසරේ රැස්වන ජාත්‍යන්තර කම්කරු සංවිධානය තීරණය කරන්නේ පැය 08ක සේවා මුරයක් ඉල්ලා 1886 වසරේ දී කළ අරගලයෙන් විපතට පත්වූවන් සෑම වසරකම මැයි මස පළමුවැනිදා සිහිපත් කිරීමටයි.\nඒ අනුව ලොව පුරා කම්කරු ජනතාව 134වැනි කම්කරු දිනය මෙවර සමරනවා.\nමේ අතර මැයි දිනය වෙනුවෙන් පණිවිඩයක් නිකුත් කරමින් ජනාධිපති රනිල් වික්‍රමසිංහ මහතා පවසන්නේ, මේ අභියෝගාත්මක කාලවකවානුවේ දී ආර්ථිකය ස්ථාවර කරන අසීරු ආරම්භක පියවර දෙස ඉවසීමෙන් සහ ධෛර්යයෙන් බලා සිටි සියලු වැඩ කරන ජනතාවට ස්තූතිය පිරිනමන බවයි.\nමේ වනවිට රට තුළ උදාවී ඇත්තේ අන් කවරදාටත් වඩා ශ්‍රී ලාංකික වැඩ කරන ජනතාවගේ අභිමානය ලොවට ප්‍රදර්ශනය කළ හැකි අවස්ථාවක් බවත්, එබැවින් පටු දේශපාලන වුවමනාවන්ට ගොදුරු නොවී රට පළමුව තබා කටයුතු කරන ලෙස ජනාධිපතිවරයා සියලු දෙනාගෙන් ඉල්ලා සිටිනවා.\nලොක කම්කරු දිනය වෙනුවෙන් පණිවුඩයක් නිකුත් කරන අග්‍රාමාත්‍ය දිනේෂ් ගුණවර්ධන මහතා පෙන්වා දෙන්නේ මෙවර මැයි දිනය සමරන්නේ ඉතිහාසයේ නොවූ විරූ ආර්ථික අර්බුදයක සටහන් මත බවයි.\nමෙවැනි අර්බුදවලට මුහුණ දුන් ලොව බොහෝ රාජ්‍යයන් නැවත ගොඩනැගුණේ වැඩකරන ජනතාවගේ ශක්තියෙන් බවද අග්‍රාමාත්‍යවරයා නිකුත් කළ නිවේදනයේ සඳහන්.\nමේ අතර, මැයි දිනය වෙනුවෙන් පණිවුඩයක් නිකුත් කරන විපක්ෂ නාකය සජිත් ප්‍රේමදාස මහතා පවසන්නේ, රටක් ලෙස බලවත් අර්බුද රැසකට මුහුණ දී සිටින පසුබිමක් තුළ වැඩකරන ජනතාවට කම්කරු දිනය සැමරීමට සිදුව ඇති බවයි.\nඑය වසර කිහිපයක් තිස්සේ පැමිණි අදූරදර්ශී පාලනයක් විසින් ඇතිකළ හිතුවක්කාරී අත්තනෝමතික බවේ ප්‍රතිඵලයක් බවද විපක්ෂ නායකවරයා වැඩිදුරටත් පෙන්වා දෙනවා.",
       "URL": "https://www.hirunews.lk/333903/ජාත්‍යන්තර-කම්කරු-දිනය-අදයි",
       "Category": "Local News",
       "Parent URL": "https://www.hirunews.lk/local-news.php?pageID=378"
}