{
       "Source": "hirunews",
       "Timestamp": "Monday, 28 November 2022 - 19:05",
       "Headline": "ඉතිහාසයේ පළමුවරට වෘත්තීයමය මට්ටමේ තානාපති නිලධාරීන් දොළොස් දෙනෙකු සේවයට",
       "News Content": "මෙරට විදේශ සේවය මහලු මඩම කිරීමට හෝ විශ්‍රාම ගත් පසු විදේශ සංචාරවල නිරත වෙමින් පවුල් ප්‍රශ්න සාකච්ඡා කිරීමට අදාල තැනක් බවට පත් කිරීමට තමන් කිසිසේත් සූදානම් නැති බව විදේශ අමාත්‍ය අලි ශබ්රි පවසනවා.\nඉදිරි කාලය තුළදී සමස්ථ විදේශ සේවයම වෘත්තීයමය මට්ටමකට ගෙන ඒම සිය එකම ඉලක්කය බවත් ඒ සඳහා වන මූලික ක්‍රියාමාර්ග මේ වන විටත් ගනිමින් සිටින බවත් විදේශ කටයුතු අමාත්‍යවරයා අද පාර්ලිමේන්තුවේදී පවසා සිටියා.\nඉතිහාසයේ පළමුවරට නුදුරේදීම විදේශ රටවල් 12ක තානාපති තනතුරු සඳහා විදේශ සේවයේ ජ්‍යෙෂ්ඨ නිලධාරීන් දොළොස් දෙනෙකු පිටත් කර යැවීමට විදේශ කටයුතු අමාත්‍යාංශය පියවර ගෙන ඇති බවත් ඒ සඳහා ජනාධිපතිවරයාගේ අනුමැතිය ලැබුණු බවත් ඔහු අද පාර්ලිමේන්තුවේ දී හෙළිකර සිටියා.\nඑම නිලධාරීන් 12 දෙනා ජ්‍යේෂ්ඨත්වය මත තෝරාගත් නිලධාරීන් පමණක්ම වන අතර ඒ සඳහා කිසිදු බලපෑමක් සිදු නො නොකළ බවත් ඔහු සඳහන් කළා.\nමේ වන විටත් විදේශ සේවය සඳහා නිලධාරීන් 264 දෙනකු අවශ්‍ය වුවත් මේ දක්වා බඳවා ගෙන ඇත්තේ නිලධාරීන් 162කු පමණක් බවත් ඔහු සඳහන් කළා.\nමේ අනුව මෙරට විදේශ සේවයේ බරපතළ රික්තයක් ඇති බවත් විශේෂයෙන්ම විදේශ සේවාවන්හි ආර්ථික උපදෙස් සහ ආර්ථික කටයුතු කළමනාකරණය කිරීම සඳහා බරපතල නිලධාරී හිඟයක් ඇති බවත් ඔහු සඳහන් කළා.",
       "URL": "https://www.hirunews.lk/321516/ඉතිහාසයේ-පළමුවරට-වෘත්තීයමය-මට්ටමේ-තානාපති-නිලධාරීන්-දොළොස්-දෙනෙකු-සේවයට",
       "Category": "Local News",
       "Parent URL": "https://www.hirunews.lk/local-news.php?pageID=701"
}