{
       "Source": "hirunews",
       "Timestamp": "Saturday, 09 January 2016 - 10:35",
       "Headline": "හිරුණිකා ප්‍රේමචන්ද්‍ර අත්අඩංගුවට",
       "News Content": "දෙමටගොඩ ප්‍රදේශයේදී පුද්ගලයෙකු පැහැර ගෙන ගොස් පහරදීමේ සිද්ධිය සම්බන්ධයෙන්  හිරුණිකා ප්‍රේමචන්ද්‍ර අත්අඩංගුවට ගෙන තිබෙනවා.\nඅදාළ සිද්ධිය සම්බන්ධයෙන් විමර්ශන සිදුකළ කොළඹ අපරාධ කොට්ඨාශය අද ඇගේ නිවසේදී හිරුණිකා ප්‍රේමචන්ද්‍ර අත්අඩංගුවට ගත් බවයි පොලිස් මාධ්‍ය ප්‍රකාශක කාර්යාලය සදහන් කළේ.\nනීතිපතිවරයා පොලිසියට උපදෙස් ලබාදී තිබුනේ පුද්ගලයකු පැහැරගෙන යාමේ සිද්ධිය සම්බන්ධයෙන් හිරුණිකා ප්‍රේමචන්ද්‍ර අත්අඩංගුවට ගන්නා ලෙසටයි.\nනීතිපති දෙපාර්තමේන්තුව මගින් අදාළ උපදෙස් පොලිස් අපරාධ කොටිඨාශයට යොමුකර තිබුනා.\nදෙමටගොඩ රෙදිපිළි වෙළඳසැලක සේවය කල 34 හැවිරිදි පුද්ගලයකු හිරුණිකා ප්‍රේමචන්ද්‍රට අයත් ඩිෆෙන්ඩර් රථයකින් පැහැරගෙන යනු ලැබුවේ පසුගිය දෙසැම්බර් 24 වනදායි.\nඑම සිද්ධියට සම්බන්ධ හිරුණිකා ප්‍රේමචන්ද්‍රගේ ආධාරකරුවන් 8 දෙනෙකු පසුව අත්අඩංගුවට ගෙන රක්ෂිත බන්ධනාගාර ගතකරනු ලැබුවා.\nතරුණයෙකු පැහැර ගෙන යාමේ සිද්ධිය සම්බන්ධයෙන් අත්අඩංගුවට ගත් හිරුණිකා ප්‍රේමචන්ද්‍ර අද අලූත්කඬේ අංක 2 මහේස්ත්‍රාත් අධිකරණයට ඉදිරිපත් කිරීමට නියමිතයි.",
       "URL": "https://www.hirunews.lk/123667/හිරුණිකා-ප්‍රේමචන්ද්‍ර-අත්අඩංගුවට",
       "Category": "Local News",
       "Parent URL": "https://www.hirunews.lk/local-news.php?pageID=5216"
}