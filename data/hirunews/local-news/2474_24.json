{
       "Source": "hirunews",
       "Timestamp": "Saturday, 05 September 2020 - 16:03",
       "Headline": "රස පරීක්ෂක දෙපාර්තමේන්තුව ටයිල් චමින්දගේ වාහන පරීක්ෂා කරයි",
       "News Content": "අධිකරණ නියෝග මත මිනුවන්ගොඩ පොලීසියේ රඳවාගෙන සිටින ටයිල් චමින්ද නමැත්තා හෙරොයින් ජාවාරම් කිරීම සඳහා යොදා ගත් බවට සැක කෙරෙන වාහන 6ක් රජයේ රස පරීක්ෂක දෙපාර්තමේන්තුවේ නිලධාරින් කණ්ඩායමක් විසින් පරීක්ෂාවට ලක් කළා.\nපොලිස් මත්ද්‍රව්‍ය නාශක කාර්යාංශයේ නිලධාරින් සමග එක්ව හෙරොයින් ජාවාරම් කිරීම සම්බන්ධයෙන් ඔහුට එරෙහිව චෝදනා එල්ල වී තිබෙනවා.\nඒ අනුව රජයේ රස පරීක්ෂක දෙපාර්තමේන්තුවේ නිලධාරින් මිනුවන්ගොඩ පොලීසිය භාරයේ ඇති නවීන පන්නයේ මෝටර් රථ දෙකක්, වෑන් රථයක්, කැබ් රථයක්, ටිපර් රථයක් සහ ත්‍රිරෝද රථයක් මෙලෙස පරීක්ෂාවට ලක් කර තිබෙනවා.\nඑම වාහනවල හෝ ඒවායේ රහස් කුටිවල හෙරොයින් තැවරී ඇත්ද යන්න සම්බන්ධයෙන් වාර්තාවක් ලබා දෙන ලෙස අධිකරණය මීට පෙර නියෝග කර තිබුණා.\nමේ අතර, අත්අඩංගුවට ගත් සංවිධානාත්මක අපරාධකරුවෙකු වන කෙසෙල්වත්තේ දිනුකගේ ගෝලයෙකු වන 23 හැවිරිදි කෙසෙල්වත්තේ කසුන් දින 7ක් රඳවාගෙන ප්‍රශ්න කිරීමට අධිකරණය පොලීසියට අවසර ලබාදී තිබෙනවා.\nඒ සැකකරු අද මහර මහේස්ත්‍රාත් අධිකරණයට ඉදිරිපත් කිරිමෙන් අනතුරුවයි.\nමේ අතර, පදිකවේදිකා මත වාහන නවතා තැබීම සම්බන්ධයෙන් ඉදිරියේදී නීතිය දැඩිව ක්‍රියාත්මක කරන බව පොලිස් රථ වාහන මූලස්ථානය භාර අධ්‍යක්ෂ ජ්‍යෙෂ්ඨ පොලිස් අධිකාරි ඉන්දික හපුගොඩ ප්‍රකාශ කළා.\nශ්‍රී ලංකා පොලීසියේ 154 වන සංවත්සරය නිමිත්තෙන් මහරගම අපේක්ෂා රෝහලේ ප්‍රතිකාර ලබන රෝගීන් වෙනුවෙන් පැවති දානමය කටයුත්තකින් අනතුරුව මාධ්‍ය වෙත අදහස් දක්වමිනුයි ඔහු මේ බව ප්‍රකාශ කළේ.",
       "URL": "https://www.hirunews.lk/249492/රස-පරීක්ෂක-දෙපාර්තමේන්තුව-ටයිල්-චමින්දගේ-වාහන-පරීක්ෂා-කරයි",
       "Category": "Local News",
       "Parent URL": "https://www.hirunews.lk/local-news.php?pageID=2474"
}