{
       "Source": "hirunews",
       "Timestamp": "Saturday, 09 February 2019 - 17:22",
       "Headline": "ජනාධිපතිවරණයට පෙර පළාත් සභා මැතිවරණය පැවැත්වෙන බව ජනපති කියයි",
       "News Content": "ජනාධිපතිවරණයට පෙර ස්ථිර වශයෙන්ම පළාත් සභා මැතිවරණය පැවැත්වෙන බව ජනාධිපති මෛත්‍රීපාල සිරිසේන පවසනවා.\nඊට අදාළව ව්‍යවස්ථාපිත වශයෙන් මතුව ඇති ගැටලූ නිරාකරණය කර ගන්නා බවයි අද (09) පෙරවරුවේ පොළොන්නරුවේ පැවති ජන හමුවක් අමතමින් ජනාධිපතිවරයා කියාසිටියේ.\nඑහිදී ජනාධිපතිවරයා කියා සිටියේ ඊට අදාළව ව්‍යවස්ථාපිත වශයෙන් මතුව ඇති ගැටලූ නිරාකරණය කර ගන්නා බවයි.\nජනාධිපතිවරණය නියමිත කාලයට නියමිත පරිදි පැවැත්වෙන නමුත් ඇතැම් පිරිස් ප්‍රකාශ කරන පරිදි එය බලහත්කාරයෙන් පැවැත්වීමට කිසිවෙකුට නොහැකි බව ද ජනාධිපති මෛත්‍රීපාල සිරිසේන මෙහිදී පෙන්වා දුන්නා.\nරටේ අනාගතයට බලපාන යහපත් තීන්දු තීරණ රැසක් ගැනීමට ඉකුත් ගතවු වසර 4 ක කාලය තුල ජනාධිපතිවරයා ලෙසට තමා කටයුතු කළ බව ද ඔහු සඳහන් කළා.\nවර්තමානයේ ප්‍රබල සමාජ අභියෝගයක්ව ඇති මත්ද්‍රව්‍ය ජාවාරම සහ අපරාධ මැඩැලීම වෙනුවෙන් ගෙන යන පුළුල් වැඩපිළිවෙළකට මේ වන විට තමා උර දී ඇති බවයි මෛත්‍රීපාල සිරිසේන මහතා කියාසිටියේ.\nඒ සදහා පොලිස් දෙපාර්තමේන්තුව ඉතිහාසයේ කිසිදා නොවූ පරිදි ශක්තිමත් කර ඇති අතර එහි තවත් සුවිශේෂී පරිවර්තනයක් ඉදිරි මාස කිහිපය තුළ සිදුකරන බව ද ජනාධිපතිවරයා ප්‍රකාශ කලා.\nමේ අතර, යම් ප්‍රදේශයක නීතිවිරෝධී මත්පැන් පවතින්නේ නම්, අදාළ ප්‍රදේශයේ පොලිස් ස්ථානාධිපතිවරයා සහ ජ්‍යෙෂ්ඨ පොලිස් අධිකාරිවරයා වගකිව යුතු බවට සදහන් චක්‍රලේඛයක් ලබන සතියේ නිකුත් කරන බව ද ජනාධිපති මෛත්‍රීපාල සිරිසේන ප්‍රකාශ කළා.\nඒ පොළොන්නරුව - වාරිමාර්ග ක්‍රීඩාංගනයේ අද පැවති ‘‘පිබිදෙමු පොළොන්නරුව’’ දිස්ත්‍රික් සංවර්ධන වැඩසටහනේ ප්‍රතිලාභ ලබාදීමේ උත්සවයකට එක්වෙමින්.",
       "URL": "https://www.hirunews.lk/210059/ජනාධිපතිවරණයට-පෙර-පළාත්-සභා-මැතිවරණය-පැවැත්වෙන-බව-ජනපති-කියයි",
       "Category": "Local News",
       "Parent URL": "https://www.hirunews.lk/local-news.php?pageID=3510"
}