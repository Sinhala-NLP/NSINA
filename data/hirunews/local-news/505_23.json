{
       "Source": "hirunews",
       "Timestamp": "Wednesday, 01 March 2023 - 8:57",
       "Headline": "වරාය, විදුලි, තෙල්, බැංකු, වෛද්‍ය, සරසවි ඇතුළු ක්‍ෂේත්‍ර රැසක් අද වර්ජනයේ (වීඩියෝ)",
       "News Content": "රජයේ නව බදු ප්‍රතිපත්තියට එරෙහිව සෞඛ්‍ය, වරාය, තෙල්, විදුලි සහ බැංකු ඇතුළු ක්ෂේත්‍ර රැසක වෘත්තීය සමිති රැසක් අද (01) වෘත්තීය සමිති ක්‍රියාමාර්ගයක නිරත වනවා.\nමේ හේතුවෙන් එම ක්ෂේත්‍රවල කටයුතු අඩාල වනු ඇති බවයි ඊට සහය දෙන වෘත්තීය සමිති පෙන්වා දෙන්නේ.\nකෙසේ වෙතත් වරාය, ගුවන් තොටුපොළ සහ මගී ප්‍රවාහන සේවා ආශ්‍රිත සේවාවන් අත්‍යවශ්‍ය සේවාවන් බවට නම් කරමින් ජනාධිපතිවරයා විසින් මේ වන විට අතිවිශේෂ ගැසට් නිවේදනයක් නිකුත් කර තිබෙනවා.\nමෙම වෘත්තීය සමිති ක්‍රියාමාර්ගය සඳහා රජයේ වෛද්‍ය නිලධාරින්ගේ සංගමය ද සිය සහයෝගය දැක්වීමට ඊයේ තීරණය කළා.\nඒ අනුව දිවයින පුරා රෝහල්වල සාමාන්‍ය ප්‍රතිකාර සේවා අද දිනයේදී ක්‍රියාත්මක නොවනු ඇති.\nඑහෙත් මහරගම අපේක්ෂා රෝහල, රිජ්වේ ආර්යා ළමා රෝහල, කාසල් රෝහල, වකුගඩු රෝහල් ඇතුළු රෝහල් කිහිපයක මෙම වර්ජනය ක්‍රියාත්මක නොවන බවයි එම සංගමයේ මාධ්‍ය කමිටු සාමාජික ප්‍රසාද් කොළඹගේ කියා සිටියේ.\nසමස්ත ලංකා හෙද සංගමයද මෙම වෘත්තිය සමිති ක්‍රියාමාර්ගයට සහය පළ කරමින් අද පෙරවරු දහයේ සිට පස්වරු දෙක දක්වා රාජකාරි කටයුතුවලින් ඉවත්වීමට තීරණය කර ඇති බව සමස්ත ලංකා හෙද සංගමයේ සභාපති එස්.බී. මැදිවත්ත ප්‍රකාශ කළා.\nගුරු - විදුහල්පති වෘත්තීය සමිති සන්ධානයද අද, කළු විරෝධතාවක් ප්‍රකාශ කර තිබෙනවා.\nඒ අනුව අද දිනයේදී ගුරුවරුන් සහ විදුහල්පතිවරුන් කළු ඇදුමෙන් සැරසී, කළු පටි පැළඳ පාසල් වෙත පැමිණෙන බවයි ලංකා ගුරු සංගමයේ ප්‍රධාන ලේකම් ජෝෂප් ස්ටාලින් සඳහන් කළේ.\nමේ අතර විශ්වවිද්‍යාල ආචාර්යවරුන්ගේ සමිති සම්මේලනය ද අද දිවයින පුරා සියලු විශ්වවිද්‍යාලවල අධ්‍යයන කටයුතුවලින් ඉවත්වී සිය විරෝධය පළකරන බව ප්‍රකාශ කළා.\nඑමෙන්ම විශ්වවිද්‍යාල විධායක නිලධාරීන්ගේ සංගමයේ ලේකම් සම්පත් උදයංග නිවේදනය කළේ අද දිනයේ ක්‍රියාත්මක වෘත්තිය ක්‍රියාමාර්ගවලට සහය පළ කරන බවයි.\nඑමෙන්ම තෙල්, විදුලි, ජල ක්‍ෂේත්‍රවල වෘත්තීය සමිති අද දිනයේදී ලෙඩ නිවාඩු වාර්තා කරමින් සිය විරෝධතාව පළකිරීමට නියමිතයි. ඒ අනුව විදුලි සහ ජල ක්ෂේත්‍රවලට අදාළව හදිසි බිඳවැටීම් යථාවත් කිරීමට පමණක් සේවා සපයන බවයි එම වෘත්තීය සමිති සඳහන් කළේ.\nවරාය වෘත්තීය සමිති ද මෙම වෘත්තීය ක්‍රියාමාර්ගයට එක්ව සිටිනවා. ඒ හරහා භාණ්ඩ ගොඩබෑම්, නැව් පැමිණීම් සහ පිටවීම් සම්පූර්ණයෙන් අඩාල වනු ඇති බවයි එම වෘත්තිය සමිති සඳහන් කළේ.\nමේ අතර රජයේ නව බදු ප්‍රතිපත්තියට විරෝධය දක්වමින් අද දිනයේදී මහබැංකු සේවකයින්, රජයේ සහ පෞද්ගලික බැංකු ද වෘත්තීය ක්‍රියාමාර්ගවල නිරත වනවා. ඒ හේතුවෙන් අද රාජ්‍ය සහ පෞද්ගලික බැංකු බොහොමයක කටයුතු අඩාල වනු ඇති බවයි වෘත්තීය සමිති පැවසූවේ.\nකෙසේ වෙතත් උපරිම සේවාවක් සැලසීම සඳහා තම බැංකු සූදානම් බවට මහජන බැංකුවේ සහ ලංකා බැංකුවේ සභාපතිවරුන් ඊයේ පස්වරුවේ ජනාධිපති කාර්යාලයේ පැවති සාකච්ඡාවේදී අවධාරණය කළා.\nමේ අතර දුම්රිය වෘත්තීය සමිති සන්ධානය, දුම්රිය රියදුරු සංගමය ඇතුළු දුම්රිය වෘත්තීය සමිති ගණනාවක්ම අද වර්ජනයට එක්වන බවයි වාර්තාවන්නේ.\nකෙසේ වෙතත් අද සාමාන්‍ය පරිදි දුම්රිය ධාවන කටයුතු සිදුවන බවයි අප කළ විමසීමකදී දුම්රිය නියෝජ්‍ය සාමාන්‍යාධිකාරි වී.එස්. පොල්වත්තගේ කියා සිටියේ.\nකෙසේ වෙතත් අද ක්‍රියාත්මක වෘත්තීය සමිති ක්‍රියාමාර්ගයට සිය සහය පළනොකරන බව ලංකා පෞද්ගලික බස් හිමියන්ගේ සංගමයේ සභාපති ගැමුණු විජේරත්න සඳහන් කළා.",
       "URL": "https://www.hirunews.lk/328638/වරාය-විදුලි-තෙල්-බැංකු-වෛද්‍ය-සරසවි-ඇතුළු-ක්‍ෂේත්‍ර-රැසක්-අද-වර්ජනයේ-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=505"
}