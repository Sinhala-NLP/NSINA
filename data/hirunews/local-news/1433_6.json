{
       "Source": "hirunews",
       "Timestamp": "Tuesday, 11 January 2022 - 13:14",
       "Headline": "රන් සංචිත අඩුවීම ගැන මහබැංකුවෙන් පැහැදිලි කිරීමක්",
       "News Content": "සිය රන් සංචිතවලින් කොටසක් අලෙවි කළේ, සංචිත කළඹේ ද්‍රවශීලතාව ඉහළ නැංවීම සඳහා බව, මහබැංකුව පවසනවා.\nපසුගිය වසරේ නොවැම්බරය අවසානයේ මහබැංකුව සතුව ඇමරිකානු ඩොලර් මිලියන 382.2ක් වටිනා රන් සංචිත පැවති අතර, දෙසැම්බරය අවසානයේ එය ඩොලර් මිලියන 175.4 දක්වා පහත වැටුණා.\nඒ අනුව, රන් සංචිතය මසක් තුළ සියයට 54කින් පහත වැටී තිබෙනවා.\nමේ සම්බන්ධයෙන් පැහැදිලි කිරීමක් කරමින් මහබැංකුව සදහන් කළේ, විදේශ වත්කම් අවශ්‍ය විටෙක උපයෝගී කර ගත හැකි අයුරින් කළමනාකරණය කරන බවයි.\nආයෝජන මෙවලම්වල වත්කම් සංයුතිය, ව්‍යවහාර මුදල් මිශ්‍රණය, ද්‍රවශීලතා අවශ්‍යතා, කල් පිරීමේ කාලසීමාව, ලාභදායීත්වය යනාදිය සම්බන්ධයෙන් උචිත කළමනාකරණ ප්‍රතිපත්ති රටේ විශේෂිත තත්ත්වයන් සහ ආර්ථික ප්‍රමුඛතා මත රදා පවතින බව ද එමගින් පෙන්වා දෙනවා.\n2008 වසර අවසානයේ මෙරට රන් සංචිතය ඩොලර් මිලියන 92ක් වූ අතර 2014 වසර අවසන් වන විට ඩොලර් මිලියන 893ක් දක්වා ඉහළ ගියේ එවකට ඩොලර් බිලියන 8.2ක් වූ දළ නිළ සංචිතවලින් සියයට 10ක් ලෙසයි.\nමේ වන විට මෙරට දළ නිළ සංචිතය සදහන් වන්නේ, ඩොලර් බිලියන 3.1ක් ලෙසයි.\nඒ අනුව, රන් සංචිතය ඉන් සියයට 5.6ක් දක්වා පහත වැටී තිබෙනවා.\nමේ අතර, චීන තානාපති කාර්යාලයේ ආර්ථික හා වාණිජ කාර්යාලය විසින් අසාදු ලේඛන ලැයිස්තුවෙන් මහජන බැංකුවේ නම ඉවත් කර තිබෙනවා.\nඒ, ශ්‍රී ලංකාව විසින් ප්‍රතික්ෂේප කළ කාබනික පොහොර නැවට ඩොලර් මිලියන 6.9ක මුදලක් ගෙවීමට පියවර ගැනීමෙන් අනතුරුවයි.",
       "URL": "https://www.hirunews.lk/293661/රන්-සංචිත-අඩුවීම-ගැන-මහබැංකුවෙන්-පැහැදිලි-කිරීමක්",
       "Category": "Local News",
       "Parent URL": "https://www.hirunews.lk/local-news.php?pageID=1433"
}