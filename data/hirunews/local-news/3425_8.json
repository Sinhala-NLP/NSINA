{
       "Source": "hirunews",
       "Timestamp": "Monday, 01 April 2019 - 13:55",
       "Headline": "හාවන් දඩයම් කළ දෙදෙනෙක් ඉනාමළුවෙන් අල්ලයි",
       "News Content": "දඹුල්ල, ඉනාමළුව රජයේ රක්ෂිතයේ හාවන් දඩයම් කළ පුද්ගලයන් දෙදෙනෙකු දඹුල්ල වන සංරක්ෂණ නිලධාරීන් විසින් අත්අඩංගුවට ගෙන තිබෙනවා.\nඔවුන් සතුව තිබී ගිනි අවියක්, පතුරම් සහ වෙඩි තබා ඝාතනය කරන ලද හාවුන් දෙදෙනෙකු සොයාගත් බවයි වන සංරක්ෂණ නිලධාරීන් පැවසුවේ.\nවන සංරක්ෂණ නිලධාරීන් කණ්ඩායමක් ඊයේ (31) රාත්‍රියේ ඉනාමළුව රක්ෂිතයේ මුර සංචාරයක නිරතව සිටින අතර තුර මෙම සැකකරුවන් දෙදෙනා මෙලෙස අත්අඩංගුවට ගෙන තිබෙනවා.\nකාලයක් තිස්සේ මෙම පුද්ගලයන් ඉනාමළුව රක්ෂිතයේ වන සතුන් දඩයම් කරමින් සංචාරක හෝටල්වලට එම සතුන්ගේ මස් අලෙවි කිරීම සිදුකර ඇති බවයි ඔවුන්ගෙන් කළ ප්‍රශ්න කිරීම්වලදී අනාවරණය වී ඇත්තේ.\nසැකකරුවන් දඹුල්ල මහේස්ත්‍රාත් අධිකරණයට ඉදිරිපත් කිරීමට නියමිතව තිබුණා.",
       "URL": "https://www.hirunews.lk/213600/හාවන්-දඩයම්-කළ-දෙදෙනෙක්-ඉනාමළුවෙන්-අල්ලයි",
       "Category": "Local News",
       "Parent URL": "https://www.hirunews.lk/local-news.php?pageID=3425"
}