{
       "Source": "hirunews",
       "Timestamp": "Sunday, 19 June 2022 - 10:59",
       "Headline": "2022 වර්ෂයේ මාරක රිය අනතුරු 1202ක් - 96 දෙනෙකු පාපැදිකරුවන්",
       "News Content": "මේ වසරේ සිදුවූ මාරක රිය අනතුරු 1202 න් 96 ක් මියගොස් ඇත්තේ පාපැදිකරුවන් බව පොලිස් මාධ්‍ය ප්‍රකාශක ජ්‍යෙෂ්ඨ පොලිස් අධිකාරි නිහාල් තල්දූව ප්‍රකාශ කළා.\nපවතින ඉන්ධන හිඟය හේතුවෙන් බොහෝ පිරිස් මේ වනවිට පාපැදියට යොමුව තිබෙනවා.\nඒ අනුව, රථ වාහන මාර්ග ආරක්ෂාව පිළිබඳව නියෝජ්‍ය පොලිස්පතිවරයා විසින් සියලු පොලිස් ස්ථාන සහ ස්ථානාධිපතිවරුන්ට දැනුම්දී ඇත්තේ පාපැදිකරුවන් සම්බන්ධයෙන් වැඩි අවධානයක් යොමුකර ඔවුන්ට අවශ්‍ය උපදෙස් ලබාදීමට කටයුතු කරන ලෙසයි.\nමේ ඒ සම්බන්ධයෙන් වැඩිදුරටත් පැහැදිලි කරන පොලිස් මාධ්‍ය ප්‍රකාශක ජ්‍යෙෂ්ඨ පොලිස් අධිකාරි නිහාල් තල්දූව සඳහන් කළේ රාත්‍රියේදී පාපැදි වල ගමන් කිරීමේදී විදුලිපහන් දල්වා ගමන් කළ යුතු බවයි.\nමේ අතර, ඉන්ධන අර්බුදයට පිලියමක් ලෙස අධ්‍යාපන අනධ්‍යයන සේවකයින් 30,000 ක් සඳහා පාපැදි ලබාදීමට අධ්‍යාපන අමාත්‍යවරයා එකඟත්වය පළ කළ බව අධ්‍යාපන අනධ්‍යයන සේවක සංගමය ප්‍රකාශ කළා.\nඅධ්‍යාපන අමාත්‍යවරයා සමග සිදුකළ සාකච්ඡාවකදී අදාළ එකඟත්වය ලබාදුන් බවයි එම සංගමයේ ප්‍රධාන ලේකම් අජිත්.කේ.තිලකරත්න සඳහන් කළේ.\nකොරියානු රජය සමග සාකච්ඡා කර එම පාපැදි ලබාදෙන බවට අධ්‍යාපන අමාත්‍ය සුසිල් ප්‍රේමජයන්ත තමන්ට එකඟත්වය පළ කළ බව ද එහිදී ඔහු වැඩිදුරටත් ප්‍රකාශ කළා.\nමේ අතර, මුලතිව් - විශ්වමඩු ප්‍රදේශයේ පිරවුම්හලක් අසල ඇති වූ ගැටුමක් අතරතුර තුවාල ලැබූ යුද හමුදා සෙබලුන් 3 දෙනෙකු රෝහල් ගත කර ඇති අතර, ගැටුම්කාරි තත්ත්වය පාලනය කිරීමට සෙබලුන් අහසට වෙඩි තැබීමක් ද සිදුකර ඇති බවයි පොලීසිය සඳහන් කළේ.\nසිද්ධියට අදාළව පුද්ගලයන් දෙදෙනෙකු සහ ත්‍රිරෝද රථයක් සමග යතුරුපැදි 10 ක් ද පොලිස් භාරයට ගෙන තිබෙනවා.\nඊයේ රාත්‍රියේ මුලතිව් විශ්වමඩු ප්‍රදේශයේ ඉන්ධන පිරවුම්හලක් අසල ගැටුම හට ගත් අතර, ඉන්ධන ලබා ගැනීමට පැමිණි පුද්ගලයෙකු යුද හමුදා නිලධාරින්ගේ රාජකාරියට බාධා කරමින් හැසිරුණු සිද්ධියක් නොසන්සුන්තාවට හේතුවී තිබෙනවා.\nඅදාළ පුද්ගලයා අත්අඩංගුවට ගැනීමට උත්සාහ කළ අවස්ථාවේ පිරවුම්හලක් අසල සිටි පිරිසක් හමුදා නිලධාරින්ට පහරදීමට තැත් කිරීමත් සමගයි එය ගැටුම්කාරි තත්ත්වයක් දක්වා වර්ධනය වී ඇත්තේ. එහිදී තත්ත්වය පාලනය කිරීම සඳහා යුද හමුදා සෙබලුන් අහසට වෙඩි තබා තිබෙනවා.\nමේ අතර ඉන්ධන ලබා ගැනීමට දින කිහිපයක් පෝලිමේ රැදී සිටි මාරවිල - මුහුදුකටුව ප්‍රදේශයේ පිරවුම්හලක හිමිකරු ඉන්ධන සගවා සිටින බවට සිදුකළ චෝදනාවකට අනුව එම පිරවුම්හලේ භූගත ටැංකියක තිබී පෙට්‍රල් ලීටර් 13,200 ක් සොයා ගෙන තිබෙනවා.\nඅනතුරුව පොලීසිය මැදිහත්ව එම ඉන්ධන තොගය බෙදා හැරීමට පියවර ගත් බවයි අප වාර්තාකරු ප්‍රකාශ කළේ.\nමේ අතර, හිඟුරක්ගොඩ ප්‍රදේශයේ පිරවුම්හලක දින කිහිපයකට පසු ඊයේ පස්වරුවේ පෙට්‍රල් ලීටර් 6600 ක් ලැබී තිබෙනවා.\nඑම අවස්ථාව වනවිටත් දින දෙකක් පුරා පැවති පෝලිම්වලට පරිබාහිරින් රාජ්‍ය සේවකයින් පිරිසක් ඉන්ධන ලබා ගැනීමට පැමිණීමේදී ප්‍රදේශවාසීන් ඊට දැඩි විරෝධයක් එල්ල කළා.\nඑමෙන්ම, හැටන් ප්‍රදේශයේ සාමාන්‍ය පෙළ උත්තරපත්‍ර පරීක්ෂා කරන ගුරුවරුන් පිරිසක් සිය රාජකාරිය අවසන් කර භූමිතෙල් මිලදී ගැනීමට පිරවුම්හලකට පැමිණි අවස්ථාවේදී පෝලිම්වල රැදී සිටි පිරිසකගෙන් විරෝධයක් එල්ල වුණා. එහිදී දෙපාර්ශවය අතර උණුසුම් තත්ත්වයක් හට ගත් බවයි අප වාර්තාකරු සඳහන් කළේ.\nමේ අතර, ඉන්ධන ලබාගැනීමට පෝලිම්වල රැදි සිටින ජනතාව ඉන්ධන ඉල්ලා ඇතැම් ප්‍රදේශවල මාර්ග හරස් කරමින් විරෝධතාවල නිරත වුණා.\nවව්නියාව, නුවර ඒ 9 මාර්ගය, වව්නියාව නගර සීමාවෙන් අවහිර කරමින් ප්‍රදේශවාසීන් විරෝධතාවක නිරත වූයේ ද ඉන්ධන ලබාදෙන ලෙස බලධාරින්ගෙන් ඉල්ලා සිටිමින්.\nමේ ඒ හේතුවෙන් එම මාර්ගයේ ගමනාගමන කටයුතු පැය කිහිපයකට ඇණහිට තිබුණා.\nමේ අතර, දිවයිනට ගෙන්වා ගැනීමට සැලසුම් කර ඇති මීලඟ ගෑස් නෞකා පිළිබඳව හෙට දැනුම් දිය හැකි බව ලිට්රෝ සමාගම ප්‍රකාශ කළා.\nඑහි සභාපති මුදිත පීරිස් කියා සිටියේ ඉදිරි දින කිහිපය තුළ කඩිනමින් ගෑස් නෞකා 02 ක් මෙරටට ලබා ගැනීමටද සැලසුම් කරමින් සිටින බවයි.",
       "URL": "https://www.hirunews.lk/307547/2022-වර්ෂයේ-මාරක-රිය-අනතුරු-1202ක්-96-දෙනෙකු-පාපැදිකරුවන්",
       "Category": "Local News",
       "Parent URL": "https://www.hirunews.lk/local-news.php?pageID=1084"
}