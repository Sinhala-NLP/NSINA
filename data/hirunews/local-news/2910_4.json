{
       "Source": "hirunews",
       "Timestamp": "Sunday, 09 February 2020 - 18:55",
       "Headline": "කොරෝනා වෛරසයට එන්නතක් සොයන්න, විද්‍යාඥයන් දැඩි පරිශ්‍රමයක - ආසාදිතයින් ගණන 37,000 ඉක්මවයි",
       "News Content": "දැනට ජීවිත 800 කට වැඩි සංඛ්‍යාවක් බිලිගනිමින් ලොව පුරා 37,000 ඉක්මවූ පිරිසකට ආසාදනය වී ඇති කොරෝනා වෛරසය මැඩපැවැත්වීම සඳහා එන්නතක් නිපදවීමට විද්‍යාඥයන් දැඩි පරිශ්‍රමයක නිරතව සිටින බව වාර්තාවනවා.\nඒ සඳහා ඇමරිකා එක්සත් ජනපදයේ සිට  ඕස්ට්‍රේලියාව දක්වා වෛද්‍ය විද්‍යාඥයන් නව තාක්ෂණය සහ මූල්‍ය සම්පත් විශාල වශයෙන් භාවිත කරන බවයි විදෙස් වාර්තා සඳහන් කළේ.\nඕනෑම රෝගයක් සඳහා නිපදවන එන්නතක් මිනිස් භාවිතයට යොදාගැනීමට පෙර සත්ව සහ සායනික පරීක්ෂණ සිදුකළ යුතු වනවා.\nඒ සඳහා වසර ගණනාවක් ගතවුවද  ඕස්ට්‍රේලියානු ක්වීන්ස්ලන්ත සරසවියේ පර්යේෂකයන් කඩිනමින් එවැනි එන්නතක් නිපදවීම පිළිබඳ බලාපොරොත්තු පළ කර තිබෙනවා.\nනව රෝග මර්දනය පිළිබඳ ජාතන්තර එකමුතුවේ සහය ලබන එම කණ්ඩායමේ පර්යේෂකයෙකු වන කීත් චැපල් කියා සිටියේ ලොව පුරා තවත් කණ්ඩායම් රැසක් ඒ සඳහා උත්සහයක නිරතවන බවයි.\nකොරෝනා වෛරසයෙන් මිය ගිය සංඛ්‍යාව මේ වන විට 814 දක්වා ඉහළ ගොස් ඇති අතර, වෛරසය ආසාදිත මුළු සංඛ්‍යාව 3700 ඉක්මවනවා.\nචීනයේ කොරෝනා වෛරසය ආසාදිත රෝගීන් 1500කට ප්‍රතිකාර කළ හැකි දෙවන රෝහලත් වූහාන් නගරයේදී විවෘත කර ඇති බවයි එරට වාර්තා සඳහන් කළේ.\nඑමෙන්ම, කොරෝනා වෛරසය තවදුරටත් ව්‍යාප්ත වීම වැළැක්වීම සඳහා චීනයේ හුබෙයි පළාතේ පාලන අධිකාරිය උණ වැළදුණු රෝගීන් රෝහල් වෙත ගෙන්වා ගැනීමට මුදල් ත්‍යාග ලබාදීමේ ක්‍රමවේදයක් ආරම්භ කිරීමේ පුවතක් ද විදෙස් මාධ්‍ය අද වාර්තා කළා.\nතමන්ට උණ රෝගය ඇති බව පවසා රෝහල්ගත වන  ඕනෑම පුද්ගලයෙකුට ඇමරිකානු ඩොලර් 142ක මුදලක් ලබාදෙන අතර, එවැනි රෝගියෙකු රෝහල් ගත කරන බාහිර පුද්ගලයෙකුට හෝ පාර්ශවයකට ඇමරිකානු ඩොලර් 71ක මුදල් ත්‍යාගයක් ද ලබාදෙන බවයි එම වාර්තා සඳහන් කළේ.\nජපානයේ යොකොහොමා හි නවතා ඇති ඩයමන්ඩ් ප්‍රින්සස් නෞකාවේ තවත් 13 දෙනෙකුට කොරෝනා වෛරසය ආසාදනය වී ඇති අතර, නෞකාවේ වෛරසය ආසාදිත මුළු සංඛ්‍යාව 70 දක්වා ඉහළ ගොස් තිබෙනවා.\nඑමෙන්ම, හොංකොං හි නිරෝධායනය සඳහා රදවා ගත් වර්ල්ඩ් ඞී‍්‍රම් නෞකාවේ කිසිදු අයෙකුට කොරෝනා ආසාදනය වී නොමැති බවයි එරට වාර්තා සඳහන් කළේ.\nකොරෝනා වෛරසය පිළිබඳ පරීක්ෂණ සිදුකිරීමට වඩා පුළුල් වූ වෛද්‍ය රසායනාගාර පද්ධතියක අවශ්‍යතාව පවතින බව රජයේ වෛද්‍ය රසායනාගාර තාක්ෂණ විද්‍යාඥ සංගමයේ සභාපති රවී කුමුදේශ් ප්‍රකාශ කළා.",
       "URL": "https://www.hirunews.lk/234055/කොරෝනා-වෛරසයට-එන්නතක්-සොයන්න-විද්‍යාඥයන්-දැඩි-පරිශ්‍රමයක-ආසාදිතයින්-ගණන-37000-ඉක්මවයි",
       "Category": "Local News",
       "Parent URL": "https://www.hirunews.lk/local-news.php?pageID=2910"
}