{
       "Source": "hirunews",
       "Timestamp": "Sunday, 22 January 2017 - 7:19",
       "Headline": "බෙල්ජියමෙන් සහ යුරෝපා වෙළඳ සමාගම්වලින් සහතිකයක්",
       "News Content": "ජී.එස්.පී. සහනය ලැබීමත් සමඟ ශ්‍රී ලංකාවේ දැනට පවතින පරිසරය ප්‍රයෝජනයට ගනිමින් නව වෙළඳ සබඳතා ඇතිකර ගන්නා බව බෙල්ජියම් රජය සහ යුරෝපා වෙළඳ සමාගම් සහතික වී තිබෙනවා.\nඒ, මුදල් අමාත්‍ය රවී කරුණානායක සහ ජාත්‍යන්තර වෙළඳ අමාත්‍ය මලික් සමරවික්‍රම බෙල්ජියම් රජයේ සහ යුරෝපා වෙළඳ සමාගම් නියෝජිතයන් සමඟ පැවැත්වූ සාකච්ඡාවකදීයි.\nස්විට්සර්ලන්තයේ පැවති ලෝක ආර්ථික සමුළුවට සහභාගිවීමෙන් පසුව අමාත්‍යවරුන් බ්‍රසල්ස් නුවර සංචාරයක නිරත වුණා.\nඑහිදී සාකච්ඡා වට කිහිපයක් පැවති බවයි මුදල් අමාත්‍යාංශය නිවේදනය කළේ.\nමහ කොළඹ අපජල කළමනාකරණ ව්‍යාපෘතිය සඳහා  මුදල් අමාත්‍ය රවී කරුණානායක සහ යුරෝපා ආයෝජන බැංකුවේ උප සභාපතිවරයා මෙහිදී යුරෝ මිලියන 50 ක මූල්‍ය ගිවිසුමකටද අත්සන් තැබුවා.\nබෙල්ජියම් මුදල් අමාත්‍ය යොහාන් වැන් ඔවටවෙල් සහ මුදල් අමාත්‍ය රවී කරුණානායක අතර සාකච්ඡාවක්ද මෙහිදී පැවති අතර, බෙල්ජියම් ආධාර යටතේ මෙරට ක්‍රියාත්මක ව්‍යාපෘති පිළිබඳවද එහිදී අවධානය යොමු කෙරුණා.\nඅමාත්‍යවරුන් පසුව සංවර්ධන සහයෝගීතාව පිළිබඳව යුරෝපා කොමසාරිස් නෙවන් මෙමිකා මුණ ගැසී ඇති අතර, එහිදීද මෙරට සංවර්ධන ව්‍යාපෘති පිළිබඳව දීර්ඝ ලෙස සාකච්ඡා කළ බවයි මුදල් අමාත්‍යාංශය නිවේදනය කළේ.",
       "URL": "https://www.hirunews.lk/152588/බෙල්ජියමෙන්-සහ-යුරෝපා-වෙළඳ-සමාගම්වලින්-සහතිකයක්",
       "Category": "Local News",
       "Parent URL": "https://www.hirunews.lk/local-news.php?pageID=4699"
}