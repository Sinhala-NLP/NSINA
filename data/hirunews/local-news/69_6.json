{
       "Source": "hirunews",
       "Timestamp": "Sunday, 27 August 2023 - 15:36",
       "Headline": "කටුනායක ගුවන්තොටුපළට අධි තාක්ෂණික ගුවන් මෙහෙයුම් සන්නිවේදන පද්ධතියක්",
       "News Content": "ශ්‍රී ලංකාවේ ගුවන් කලාපය තුළ ආරක්ෂිත ගුවන් මෙහෙයුම් පවත්වාගෙන යෑම සඳහා අවශ්‍ය සියලු නවීන තාක්ෂණික මෙවලම් උපයෝගි කර ගැනීමට ගුවන්තොටුපළ හා ගුවන්සේවා සමාගම විසින් පියවර ගෙන තිබෙනවා.\nඒ අනුව, ගුවන් මෙහෙයුම් කටයුතු සඳහා මෙතෙක් පරිහරණය කළ වසර 20ක් පමණ පැරැණි ගුවන් මෙහෙයුම් සන්නිවේදන පද්ධතිය ඉවත් කර ලොව තිබෙන අධි තාක්ෂණික ගුවන් මෙහෙයුම් පද්ධතියක් ඊයේ (26) කටුනායක ගුවන් මෙහෙයුම් පාලක මැදිරියේ ස්ථාපනය කෙරුණා.\nමෙම අධී තාක්ෂණික සන්නිවේදන පද්ධතිය, නිල වශයෙන් ආරම්භ කිරීමේ අවස්ථාවට වරාය, නාවික හා ගුවන්සේවා අමාත්‍ය නිමල් සිරිපාල ද සිල්වා සහභාගි වු අතර ප්‍රථම ඇමතුම කටුනායක සිට රත්මලාන ප්‍රධාන ගුවන් පාලක කුලුන වෙත ලබා ගත්තා.\nරුපියල් මිලියන 670 ක පිරිවැයකින් ස්ථාපනය කරන ලද මෙම පද්ධතිය යුරෝපීය ප්‍රමිතියට අනුව නිෂ්පාදනය කෙරුණේ ඉතාලියේයි.\nමෙම සන්නිවේදන පද්ධතිය ක්‍රියාත්මක කිරීම තුළින් ගුවන් ගමන් පාලකවරුන්ට ප්‍රධාන පාලක මැදිරියේ සිට ගුවන්යානයට, සියලු ගුවන් තොටුපළවලට සහ රේඩාර් මධ්‍යස්ථානයට ක්ෂණයකින් සම්බන්ධ විය හැකියි.\nඉතාලියෙන් මෙරටට ගෙන්වන ලද මෙම අධි තාක්ෂණික සන්නිවේදන පද්ධතිය ස්ථාපිත කිරීම සහ නිරන්තර නඩත්තුව සිදු කරනු ලබනුයේ ගුවන්තොටුපළේ ගුවන් සංචරණ සේවා ඉංජිනේරු අංශයේ සේවයේ නියුතු ශ්‍රී ලාංකික ඉංජිනේරුවන් විසින්.\nමෙම අධි තාක්ෂණික පද්ධතිය ස්ථාපනය කිරීම නිමිත්තෙන් ගුවන්තොටුපළ පරිශ්‍රයේ පැවති උත්සවයකදී අමාත්‍යවරයා කරුණු දක්වමින් කියා සිටියේ, මෙවැනි අධි තාක්ෂණික මෙවලම් ගුවන්තොටුපළේ ස්ථාපනය කිරීම තුළින් අපේ ගුවන් කලාපය ආරක්ෂිත කලාපයක් බවට පත් කර ගැනීමට හැකි වන බවයි.\nඑමෙන්ම, ලෝකයේ ධනවත් රටවලට නොදෙවෙනි ආකාරයට ගුවන් කලාපය සහ ගුවන්තොටුපළවල් ආරක්ෂිත කලාප ලෙසට පත් කර ඇති බවත්, ඒ සඳහා ජාත්‍යන්තර සිවිල් ගුවන් සේවා සංවිධානය විසින් විශේෂ ඇගයීමකට ලක් කර ඇති බව ද අමාත්‍යවරයා තවදුරටත් පැවසුවා.\nදැනට අප භාවිත කරන පිදුරුතලාගල පිහිටි රේඩාර් පද්ධතිය පැරැණි බව පැවසු අමාත්‍යවරයා ලබන ඔක්තෝබර් මස වන විට ලොව ඇති නවීන තාක්ෂණයෙන් යුතු රේඩාර් පද්ධතියක් සවි කිරීමට කටයුතු කරන බව ද අවධාරණය කළා.\nමේ අවස්ථාවට ගුවන්තොටුපළ සහ ගුවන් සේවා සමාගමේ සභාපති (විශ්‍රාමික) මේජර් ජෙන‍රාල් ජී.ඒ. චන්ද්‍රසිරි ඇතුළු නිලධාරීන් පිරිසක් සහභාගි වුණා.",
       "URL": "https://www.hirunews.lk/346282/කටුනායක-ගුවන්තොටුපළට-අධි-තාක්ෂණික-ගුවන්-මෙහෙයුම්-සන්නිවේදන-පද්ධතියක්",
       "Category": "Local News",
       "Parent URL": "https://www.hirunews.lk/local-news.php?pageID=69"
}