{
       "Source": "hirunews",
       "Timestamp": "Wednesday, 26 May 2021 - 9:27",
       "Headline": "රසායනික ද්‍රව්‍ය නැව තවමත් ගනී (වීඩියෝ)",
       "News Content": "රසායන ද්‍රව්‍ය සහිත එක්ස්ප්‍රස් පර්ල් නෞකාවේ ගින්න තවදුරටත් පැතිරෙමින් පවතිනවා.\nගින්න නිවීමේ මෙහෙයුමට එක්වීම සඳහා ඉන්දියාව වෙරළාරක්ෂක යාත්‍රා දෙකක් ටග් යාත්‍රාවක් සහ ඩොරිනර් ගුවන් යානයක් යෙදවූ අතර, ඉන් එක් යාත්‍රාවක් මේ වනවිට නෞකාව ගිනි ගන්නා මුහුදු ප්‍රදේශයට ළඟා වී ඇති බව සඳහන්.\nඊයේ නෞකාවේ ඇති වූ පිපිරීමෙන් නාවිකයින් දෙදෙනෙකු තුවාල ලැබූ අතර, 25 දෙනෙකුගෙන් යුත් කාර්ය මණ්ඩලය නාවික හමුදාව විසින් ඉවත් කරගනු ලැබුවා.\nනෞකාව මේ වනවිට කොළඹ වරායට ඔබ්බෙන් නැංගුරම් ලා තිබූ ස්ථානයේ සිට ඈත දියඹට රැගෙන ගොස් තිබෙනවා.\nනෞකාවේ ගින්න හේතුවෙන් ප්‍රදේශයේ ධීවර කටයුතුවල නිරත ප්‍රජාවට එම මුහුදු ප්‍රදේශය මඟ හැර තම ධීවර කටයුතුවල නිරත වන ලෙසට නාවික හමුදාව ඊයේ දැනුම් දුන්නා.\nමේ අතර, ආපදා කළමනාකරණ මධ්‍යස්ථානය ජනතාවට දැනුම් දෙන්නේ එක්ස්ප්‍රස් පර්ල් නෞකාවෙන් මුහුදට වැටී ඇති බහාලුම් හා කොටස් කොළඹ සිට මීගමුව දක්වා වෙරළ තීරයට පැමිණිය හැකි බැවින් රසායනික ද්‍රව්‍ය ඇතුළත් ඒවා ස්පර්ශ කිරීමෙන් වළකින ලෙසටයි.",
       "URL": "https://www.hirunews.lk/272462/රසායනික-ද්‍රව්‍ය-නැව-තවමත්-ගනී-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1928"
}