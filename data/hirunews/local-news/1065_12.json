{
       "Source": "hirunews",
       "Timestamp": "Monday, 27 June 2022 - 12:14",
       "Headline": "රඹුක්කන වෙඩි තැබීමේ සිද්ධිය සම්බන්ධයෙන් ඇප දීමට නීතිපතිගේ විරෝධය",
       "News Content": "ඉකුත් අප්‍රෙල් 19 වැනි දා ඉන්ධන ඉල්ලා රඹුක්කන ප්‍රදේශයේ ඇති වූ විරෝධතාවක් අතරතුර දී වූ වෙඩිතැබීමේ සිද්ධිය සම්බන්ධයෙන් රක්ෂිත බන්ධනාගාර ගත කර සිටින කෑගල්ල හිටපු ජ්‍යෙෂ්ඨ පොලිස් අධිකාරී කේ.බී කීර්තිරත්න ඇතුළු පොලිස් නිලධාරීන් සිව්දෙනා ඇප මත මුදාහැරීමට විරුද්ධ වන බව නීතිපතිවරයා අභියාචනාධිකරණට අද (27) දැනුම් දී තිබෙනවා.\nඒ සිද්ධිය සම්බන්ධයෙන් තමන්ව අත්අඩංගුවට ගෙන රක්ෂිත බන්ධනාගාරගත කිරීමේ තීරණය බල රහිත කරන ලෙස ඉල්ලමින් කෑගල්ල හිටපු ජ්‍යෙෂ්ඨ පොලිස් අධිකාරී කේ.බී කීර්තිරත්න ඇතුළු පොලිස් නිලධාරීන් සිව්දෙනා ඉදිරිපත් කළ රිට් පෙත්සම් කැඳවනු ලැබූ අවස්ථාවේ දී.\nඅදාළ විරෝධතාව අභියාචනාධිකරණට දැනුම් දී ඇත්තේ නීතිපතිවරයා වෙනුවෙන් පෙනී සිටි නියෝජ්‍ය සොලිසිටර් ජෙනරාල් ජනක බණ්ඩාර විසින්.\nඑහි දී පෙත්සම්කාර පාර්ශ්වය වෙනුවෙන් පෙනී සිටි ජනාධිපති නීතිඥ ශවීන්ද්‍ර ප්‍රනාන්දු, අධිකරණය හමුවේ කරුණු දක්වමින් කියා සිටියේ, තම සේවාදායකයින් ඇප මත මුදාහැරීම සම්බන්ධයෙන් සම්බන්ධයෙන් නීතිපතිවරයා විරුද්ධත්වයක් නො දක්වනවා නම් මෙම පෙත්සම තවදුරටත් පවත්වාගෙන යාමේ අවශ්‍යතාවක් මතු නොවන බවයි.\nඒ අවස්ථාවේ දී, නීතිපතිවරයා වෙනුවෙන් පෙනී සිටි නියෝජ්‍ය සොලිසිටර් ජෙනරාල් ජනක බණ්ඩාර අධිකරණය වෙත දන්වා සිටියේ, ඇප ඉල්ලීම් සම්බන්ධයෙන් තම පාර්ෂවය විරුද්ධ වන බවයි.\nඒ අනුව මෙම පෙත්සම සලකා බැලීම ලබන 29 වන දා නැවත කැඳවන ලෙස අභියාචනාධිකරණය තීරණය කළා.\nඑදින අතුරු ඉල්ලීම් පිළිබඳව කරුණු සලකා බලන බවත් අධිකරණය දන්වා සිටියා.\nඑම පෙත්සම අභියාචනාධිකරණ විනිසුරු සෝභිත රාජකරුණා සහ ධම්මික ගනේපොල යන විනිසුරුවන්ගෙන් සමන්විත මඩුල්ල ඉදිරියේ අද (27) කැඳවනු ලැබුවා.\nමෙම නඩුවට අදාළ සිද්ධියෙන් මිය ගියේ, රඹුක්කන - නාරංබැද්ද පදිංචිව 40 හැවිරිදි චමින්ද ලක්ෂාන් නමැති දෙදරු පියෙක්.",
       "URL": "https://www.hirunews.lk/308295/රඹුක්කන-වෙඩි-තැබීමේ-සිද්ධිය-සම්බන්ධයෙන්-ඇප-දීමට-නීතිපතිගේ-විරෝධය",
       "Category": "Local News",
       "Parent URL": "https://www.hirunews.lk/local-news.php?pageID=1065"
}