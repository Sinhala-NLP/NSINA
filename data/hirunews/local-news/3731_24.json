{
       "Source": "hirunews",
       "Timestamp": "Tuesday, 25 September 2018 - 10:48",
       "Headline": "පොලිස් පරීක්ෂක රංගජීවට ඇප",
       "News Content": "වැලිකඩ බන්ධනාගාරයේ රැඳවියන් 27 දෙනෙකු ඝාතනය කිරීමේ සිද්ධියට මාස 06කට ආසන්න කාලයක් රක්ෂිත බන්ධනාගාර ගත කර සිටි පොලිස් මත්ද්‍රව්‍ය නාශක කාර්යාංශයේ පොලිස් පරීක්ෂක නියොමාල් රංගජීව ඇප මත මුදා හැරීමට අභියාචනාධිකරණය නියෝග කර තිබෙනවා.\nඒ ඔහු ගොනු කළ ඇප අයදුම්පතක් අභියාචනාධිකරණ සභාපති විනිසුරු පී‍්‍රති පද්මන් සූරසේන හමුවේ පසුගිය සිකුරාදා සලකා බැලුණු අවස්ථාවේදීයි.\nඒ අනුව පොලිස් පරීක්ෂක නියොමාල් රංගජීව රුපියල් ලක්ෂ 02 බැගින් වූ ශරීර ඇප 02ක් මත මුදා හැරීමට නියෝග කළ අභියාචනාධිකරණ සභාපති විනිසුරුවරයා ඔහුට විදෙස් ගමන් ද තහනම් කරනු ලැබුවා.\nඑමෙන්ම සෑම ඉරු දිනකම අපරාධ පරීක්ෂණ දෙපාර්තමේන්තුවේ හමුවේ පෙනී සිටින ලෙසටයි විත්තිකරුට නියෝග කෙරුණේ.\n2012 වසරේ නොවැම්බර් 09 වනදා වැලිකඩ බන්ධනාගාරයේ ඇති වූ ගැටුමෙන් රැඳවියන් 27 දෙනෙකු ඝාතනය කිරීමේ සිද්ධිය සම්බන්ධයෙන් පොලිස් පරීක්ෂක නියොමාල් රංගජීවට අමතරව හිටපු බන්ධනාගාර කොමසාරිස් එමිල් රන්ජන් ළමාහේවා ද පසුගිය මාර්තු 28 වනදා අත්අඩංගුවට ගත්තා.\nඔවුන් කොළඹ අතිරේක මහේස්ත්‍රාත් අධිකරණයට පසුගිය 18 වනදා අවසන් වරට ඉදිරිපත් කිරීමෙන් පසු ලබන මස 02 වනදා දක්වා රක්ෂිත බන්ධනාගාර ගත කිරීමටයි නියෝග කෙරුණේ.\nකෙසේ වෙතත් හිටපු බන්ධනාගාර කොමසාරිස් එමිල් රන්ජන් ළමාහේවාට ඇප ලබා දීමක් සිදුකර නැහැ.\nවිත්තිකාර නියොමාල් රංගජීව තමාට ඇප ලබාදෙන ලෙස ඉල්ලා මීට පෙර ගොනු කර තිබූ ප්‍රතිශෝධිත ඇප අයදුම්පතක් කොළඹ මහාධිකරණය ප්‍රතික්ෂේප කර තිබුණා.\nඒ අනුවයි ඔහු අභියාචනාධිකරණය හමුවේ ඇප අයදුම්පතක් යොමු කරනු ලැබුවේ.",
       "URL": "https://www.hirunews.lk/200679/පොලිස්-පරීක්ෂක-රංගජීවට-ඇප",
       "Category": "Local News",
       "Parent URL": "https://www.hirunews.lk/local-news.php?pageID=3731"
}