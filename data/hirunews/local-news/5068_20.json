{
       "Source": "hirunews",
       "Timestamp": "Thursday, 28 April 2016 - 15:07",
       "Headline": "වෛද්‍ය සිසුන්ගේ පාගමනට පොලිසියෙන් කඳුළු ගෑස්",
       "News Content": "මාලඹේ පෞද්ගලික වෛද්‍ය විද්‍යාලය අහෝසි කරන ලෙස බලකරමින් වෛද්‍ය පීඨ ශිෂ්‍ය ක්‍රියාකාරී කමිටුව ආරම්භ කළ විරෝධතා පාගමනට අද (28) පස්වරුවේ පොලිසිය කඳුළු ගෑස් සහ ජල ප්‍රහාරයක් එල්ල කළා.\nමේ හේතුවෙන් විරෝධතාවයේ නිරත වුණු වෛද්‍ය සිසුන් තුන් දෙනෙකු රෝහල් ගත කෙරුණා.\nකොළඹ විශ්වවිද්‍යාලයේ වෛද්‍ය පීඨය අසලින් ආරම්භ කළ පාගමන බොරැල්ල, මරදාන, පිටකොටුව හරහා කොටුව - ලෝටස් වටරවුම දක්වා ගමන් ගත්තා.\nපසුව විරෝධතාකරුවන් ජනාධිපති ලේකම් කාර්යාලය දෙසට ගමන් කිරීමට උත්සාහ කිරීමත් සමඟ පොලිසිය ඔවුන් විසුරුවා හැරීම සඳහා ජල සහ කඳුළු ගෑස් ප්‍රහාරයක් එල්ල කළා.\nකෙසේ වෙතත්, සුළු වේලාවකට පසු ඔවුන් යළිත් ජනාධිපති ලේකම් කාර්යාලය දෙසට යාමට උත්සාහ කිරීමත් සමඟ තවත් කඳුළු ගෑස් ප්‍රහාරයක් එල්ල කළ බවයි එහි සිටි අප වාර්තාකරු සඳහන් කළේ.\nඉන් පසුව විරෝධතාකරුවන් ලෝටස් වටරවුම මාර්ගයේ බිම වාඩි වී සිටියා.\nපැය එකහමාරකට අධික කාලයක් එම ස්ථානයේ රැඳී සිටි වෛද්‍ය සිසුන් පසුව එම ස්ථානයෙන් ඉවත්ව ගියා.\nමෙම විරෝධතාවය හේතුවෙන් ලෝටස් වටරවුමේ සිට ගාලූ මුවදොර දෙසට දිවෙන මාර්ගය වසා තැබීමටද සිදුවුණා.",
       "URL": "https://www.hirunews.lk/131956/වෛද්‍ය-සිසුන්ගේ-පාගමනට-පොලිසියෙන්-කඳුළු-ගෑස්",
       "Category": "Local News",
       "Parent URL": "https://www.hirunews.lk/local-news.php?pageID=5068"
}