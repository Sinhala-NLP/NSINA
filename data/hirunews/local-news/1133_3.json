{
       "Source": "hirunews",
       "Timestamp": "Monday, 30 May 2022 - 11:24",
       "Headline": "කටාර් ජාතික ක්‍රිකට් කණ්ඩායමේ නායකත්වය ශ්‍රී ලාංකිකයෙක්ට",
       "News Content": "කටාර් ජාතික ක්‍රිකට් කණ්ඩායමේ නායකත්වයට ශ්‍රී ලංකා ක්‍රීඩකයෙක් පත්ව තිබෙනවා.\nනමින් මොහොමඩ් රිස්ලාන් ඉක්බාර් වන ඔහු 2017 වසරේ සිට කටාර් ජාතික ක්‍රිකට් කණ්ඩායම වෙනුවෙන් ක්‍රීඩා කර තිබෙනවා.\nඔහු මහනුවර ප්‍රදේශයේ උපත ලැබූවෙකු වන අතර කටුගස්තොට ශාන්ත අන්තෝනි විදුහලෙන් අධ්‍යාපනය හදාරා ඇත.\nරිස්ලාන් 2019 වසරේ සිට කටාර් ජාතික ක්‍රිකට් කණ්ඩායමේ උපනායකත්වය ද දරා තිබෙනවා.\nකඩුළු රකින පිතිකරුවෙක් ලෙස ක්‍රීඩා කරන රිස්ලාන් ජාත්‍යන්තර විස්සයි විස්ස තරග 26කට ක්‍රීඩා කර ඇති අතර ඔහුගේ පිත්තෙන් ලකුණු 389ක් ලබාගෙන තිබෙනවා.\nඑහි ඔහුගේ පිතිකරණ සාමාන්‍ය ලකුණු 25.93ක් ලෙස දැක්වෙන අතර ඔහු වාර්තා කර ඇති වැඩි ම ලකුණු සංඛ්‍යාව 62කි.\nනමුත් ඔහුගේ පළමු පෙළ තරගවල පිතිකරණ සාමාන්‍ය ලකුණු 58.87ක් තරම් වනවා.\n2017 වසරේ ජනවාරි 16 වැනිදා සෞදි අරාබි කණ්ඩායමට එරෙහිව පළමු වරට ජාත්‍යන්තර විස්සයි විස්ස තරගයක් ක්‍රීඩා කළ රිස්ලාන් අවසන් වතාවට ජාත්‍යන්තර විස්සයි විස්ස තරගයක් ක්‍රීඩා කළේ පසුගිය වසරේ ඔක්තෝබර් මාසයේයි.\n36 හැවිරිදි වසීම් රාසික් කටාර් ජාතික කණ්ඩායමට අමතරව ෆැල්කන් හන්ටර්ස් කණ්ඩායමේ ක්‍රීඩකයෙක් ලෙස ද ක්‍රීඩා කරනවා.",
       "URL": "https://www.hirunews.lk/305686/කටාර්-ජාතික-ක්‍රිකට්-කණ්ඩායමේ-නායකත්වය-ශ්‍රී-ලාංකිකයෙක්ට",
       "Category": "Local News",
       "Parent URL": "https://www.hirunews.lk/local-news.php?pageID=1133"
}