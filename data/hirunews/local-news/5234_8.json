{
       "Source": "hirunews",
       "Timestamp": "Saturday, 26 December 2015 - 13:13",
       "Headline": "ජනපති කොමිසමේ බලතල පුළුල් වෙයි",
       "News Content": "බරපතල වංචා, දූෂණය සහ බලය අයුතු ලෙස යොදා ගැනීම් මෙන්ම රජයේ සම්පත් සහ වරප්‍රසාද අයුතු පරිහරණය පිළිබඳ සොයා බලන විශේෂ ජනාධිපති පරීක්ෂණ කොමිෂන් සභාවේ බලතල පුළුල් කිරීම පිළිබද අවධානය යොමු වී ඇති බව වාර්තා වනවා.\nඑමගින් 2010 වසරේ සිට 2015 වසරේ ජනවාරි දක්වා දේශපාලනඥයන් සහ රජයේ නිලධාරීන් මහා පරිමාණ වංචා හා දූෂණවල නිරතවීම පිළිබදව විමර්ශන රැසක් සිදුකළා. කෙසේ නමුත්, කොමිසම වෙත ලැබුණු ඇතැම් පැමිණිලි එහි විෂය පථයට අදාළ නොවීම නිසා ප්‍රතික්ෂේප කිරීමට සිදුව තිබෙනවා. එමෙන්ම 2010 වසරේ සිට සිදුවූ අපරාධ ක්‍රියා සම්බන්ධයෙන් ද විමර්ශනය කිරීම සඳහා මෙම කොමිසමට බලතල මෙතෙක් හිමි වී නැහැ.\nකෙසේ නමුත්, බරපතල වංචා සහ  දූෂණ විමර්ශන විශේෂ ජනාධිපති පරීක්ෂණ කොමිෂන් සභාවේ ලේකම් ලැසිල් ද සිල්වා  කියා සිටියේ කොමිසමේ සීමාවන් පුළුල් කිරීම සඳහා ඉල්ලීමක් ඉදිරිපත් කර ඇති බවයි.",
       "URL": "https://www.hirunews.lk/122826/ජනපති-කොමිසමේ-බලතල-පුළුල්-වෙයි",
       "Category": "Local News",
       "Parent URL": "https://www.hirunews.lk/local-news.php?pageID=5234"
}