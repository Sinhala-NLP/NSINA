{
       "Source": "hirunews",
       "Timestamp": "Friday, 01 January 2021 - 19:24",
       "Headline": "නව වසරේ රාජ්‍ය ආයතනවල වැඩ ඇරඹූ හැටි (වීඩියෝ)",
       "News Content": "නව වසරේ බොහෝ රාජ්‍ය ආයතනවල මෙන්ම අමාත්‍යාංශ වල ද වැඩ ආරම්භ කිරීම අද සිදුකෙරුණා.\nජනාධිපති ගෝඨාභය රාජපක්ෂ නව වසරේ වැඩ ආරම්භ කළේ ජනාධිපති කාර්යාලයේදීයි.\nඑහිදී සිය කාර්ය මණ්ඩලය අමතමින් ජනාධිපතිවරයා සඳහන් කළේ අභියෝග නිවැරදිව අවබෝධ කර ගනිමින් ජනතා අපේක්ෂා සාක්ෂාත් කර ගැනීමට සුබවාදී ආකල්පයෙන් අධිෂ්ඨානයෙන් සහ කැපවීමෙන් ක්‍රියා කළ යුතු බවයි.\nඋදාවූ නව වසර වෙනුවෙන් සිය කාර්ය මණ්ඩලයට සහ එම අවස්ථාවට එක්වූ මැති ඇමතිවරුන්ට සුබ පැතුම් එක් කල ජනාධිපතිවරයා පිරිස සමග සුහද කතාබහක ද නිරත වූ බවයි ජනාධිපති මාධ්‍ය අංශය සඳහන් කළේ.\nඑහිදී ජනාධිපති කාර්ය මණ්ඩලය සඳහා රාජ්‍ය සේවා ප්‍රතිඥාව දීම ජනාධිපති ලේකම්, පී.බී. ජයසුන්දරගේ ප්‍රධානත්වයෙන් සිදුකෙරුණා.\nඑහිදී ජනාධිපති ලේකම්වරයා සඳහන් කළේ සෞභාග්‍යයේ දැක්ම ප්‍රතිපත්ති ප්‍රකාශනය මත පදනම්ව කාර්යක්ෂම හා ඵලදායි රාජ්‍ය සේවයකට සමස්ත රාජ්‍ය සේවක ප්‍රජාව අවංකව කැප විය යුතු බවයි.\nකොවිඩ් වසංගතයත් සමඟ ඇතිව තිබෙන නව සාමාන්‍යකරණය යටතේ ජනතා අභිලාෂයන් ඉටු කරන රාජ්‍ය සේවයක් ජනාධිපතිතුමාගේ අපේක්ෂාව බව සඳහන් කළ ජනාධිපති ලේකම්වරයා ආර්ථිකය අර්බුදය හමුවේ වුවද ලක්ෂ 15 කට අධික රාජ්‍ය සේවකයින්ට හා ලක්ෂ  6කට අධික විශ්‍රාමිකයන්ටත් කිසිදු කප්පාදුවකින් තොරව නියමිත දිනට වැටුප් සහ දීමනා ගෙවූ ලොව එකම රජය ශ්‍රී ලංකාව බව ද පෙන්වා දුන්නා.\nමේ අතර, නීතිපති දප්පුල ද ලිවේරා අද පෙරවරුවේ නව වසර වෙනුවෙන් රාජකාරි ආරම්භ කළේ අලුතින් ස්ථාපිත කෙරුණු නීතිපති දෙපාර්තමේන්තුවේ නව ගොඩනැගිල්ලේදීයි.\nයුද හමුදාපති ජෙනරාල් ශවේන්ද්‍ර සිල්වා බත්තරමුල්ල - අකුරේගොඩ පිහිටි යුද හමුදා මූලස්ථානයේදී නව වසර වෙනුවෙන් වැඩ කටයුතු ආරම්භ කළා.\nමේ අතර, නව වසර සඳහා ශ්‍රී ලංකා පොදුජන පෙරමුණේ වැඩ කටයුතු අද ආරම්භ කෙරුණේ එහි ජාතික සංවිධායක හිටපු අමාත්‍ය බැසිල් රාජපක්ෂගේ ප්‍රධානත්වයෙන් නෙලුම් මාවත පක්ෂ කාර්යාලයේදීයි.\nජනමාධ්‍ය අමාත්‍ය කෙහෙළිය රඹුක්වැල්ල මෙන්ම, සෞඛ්‍ය ඇමතිනි පවිත්‍රා වන්නිආරච්චි ද අද සිය අමාත්‍යාංශ වලදී නව වසරේ වැඩ කටයුතු ආරම්භ කළා.",
       "URL": "https://www.hirunews.lk/258509/නව-වසරේ-රාජ්‍ය-ආයතනවල-වැඩ-ඇරඹූ-හැටි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2240"
}