{
       "Source": "hirunews",
       "Timestamp": "Tuesday, 26 July 2016 - 13:04",
       "Headline": "බැසිල්ගේ ඇප අයදුමට FCIDයට සහ නීතිපතිට නොතීසි",
       "News Content": "දිවිනැගුම සංවර්ධන දෙපාර්තමේන්තුවේ රුපියල් ලක්ෂ 43ක මුල්‍ය වංචාවක් සම්බන්ධයෙන් දැනට රිමාන්ඞ් භාරයේ සිටින හිටපු ආර්ථික සංවර්ධන අමාත්‍ය බැසිල් රාජපක්ෂ සහ එම දෙපාර්තමේන්තුවේ හිටපු අධ්‍යක්ෂ ජනරාල් කිත්සිරි රණවක ගොනු කළ ප්‍රතිශෝධිත අයදුම්පතේ වගඋත්තරකරුවන්ට අගෝස්තු මස 01 වැනිදා අධිකරණයේ පෙනී සිටින ලෙස අද නොතීසි නිකුත් කෙරුණා.\nමෙම ප්‍රතිශෝධිත ඇප අයදුම්පත් අද සලකා බැලූණේ කොළඹ මහාධිකරණ විනිසුරු එම්.සී.බී.එස්. මොරායස් හමුවේයි.\nඒ අනුව මෙහි වගඋත්තරකරුවන් වන පොලිස් මූල්‍ය අපරාධ විමර්ශණ කොට්ඨාශය, පොලිස්පතිවරයා සහ නීතිපතිවරයා ඇතුළු 05 දෙනෙකු නම් කර තිබෙනවා.\nදිවි නැගුම සංවර්ධන දෙපාර්තමේන්තුවේ සිදු වූ මූල්‍ය වංචාවක් සම්බන්ධයෙන් ප්‍රකාශයක් ලබාදීම සඳහා පොලිස් මූල්‍ය අපරාධ විමර්ශන කොට්ඨාශයේ පෙනී සිටි හිටපු අමාත්‍ය බැසිල් රාජපක්ෂ එම කොට්ඨාශය විසින් අත්අඩංගුවට ගනු ලැබුවේ පසුගිය 18 වැනිදායි.\nපසුව ඔහු කඩුවෙල මහේස්ත්‍රාත් අධිකරණයට ඉදිරිපත් කිරීමෙන් පසුව අගෝස්තු මස 01 වැනිදා දක්වා රක්ෂිත බන්ධනාගාර ගත කෙරුණා.\nකඩුවෙල මහේස්ත්‍රාත්වරයා ලබාදුන් නියෝගය අත්හිටුවමින් තමාට ඇප ලබාදෙන ලෙස ඉල්ලමිනුයි හිටපු අමාත්‍යවරයා කොළඹ මහාධිකරණය හමුවේ ප්‍රතිශෝධිත ඇප අයදුම්පතක් ගොනු කරනු ලැබුවේ.",
       "URL": "https://www.hirunews.lk/139019/බැසිල්ගේ-ඇප-අයදුමට-fcidයට-සහ-නීතිපතිට-නොතීසි",
       "Category": "Local News",
       "Parent URL": "https://www.hirunews.lk/local-news.php?pageID=4949"
}