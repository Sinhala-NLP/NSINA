{
       "Source": "hirunews",
       "Timestamp": "Friday, 03 February 2023 - 8:00",
       "Headline": "මුහුදුබත් නෞකාවලින් ආදායම් ඉපයීමට රජයේ අවධානය",
       "News Content": "මෙරට මුහුදු සීමාව තුළ මුහුදුබත් වූ නෞකා උපයෝගී කරගනිමින් ආදායම් උපයා ගැනීමේ වැඩපිළිවෙලක් වරාය නාවික හා ගුවන් සේවා අමාත්‍යාංශය සකස් කර තිබෙනවා.\nදැනට මෙවැනි නෞකා 47ක් මෙරට මුහුදු සීමාවේ පවතින අතර, ඒවා සංරක්ෂණය කිරීම සඳහා ගතයුතු ක්‍රියාමාර්ග සම්බන්ධයෙන් සාකච්ඡාවක් ඊයේ (02) විෂය භාර අමාත්‍ය නිමල් සිරිපාල ද සිල්වාගේ ප්‍රධානත්වයෙන් පැවැත්වුණා.\nමුහුදුබත් වූ නෞකා දැකබලා ගැනීම සඳහා දෙස් විදෙස් සංචාරකයන් මහත් උනන්දුවක් දක්වන බවත්, මුහුදු පතුලේ කිමිද ඒවා ඡායාරූපගත කිරීමට මෙන්ම ගවේෂණයට යොමුවන පිරිස්ද සිටිනවා.\nඒ අනුව සංචාරක අමාත්‍යාංශය, නාවික හමුදාව සහ පෞද්ගලික සංචාරක සමාගම්ද සම්බන්ධ කරගනිමින් අදාළ වැඩපිලිවෙලක් දියත් කිරීමටයි එහි දී තීරණය වී ඇත්තේ.\nඊට අමතර ව කෞතුක වශයෙන් වටිනාකමක් නොමැති නෞකා ගොඩගෙන අබලි ද්‍රව්‍ය ලෙස විකුණා එම මුදල් රජයේ ගිණුමට බැර කිරීමටද අදාළ සාකච්ඡාවේදී තීරණය කළ බව අමාත්‍ය නිමල් සිරිපාල ද සිල්වා සඳහන් කළා.\nසමුද්‍රීය නීතියට අනුව වසරක කාලයක් ඇතුළත මුහුදුබත් වූ නෞකාවන් සම්බන්ධයෙන් අයිතිවාසිකම් ඉදිරිපත් කර නොමැති නම්, එම නෞකාවන් හි හිමිකාරීත්වය අදාළ සමුද්‍ර තීරය අයත් රජයට පවතින බැවින් එලෙස නෞකා ඉවත් කිරීම හා කැබලි කර විකිණීමට නීතිමය බාධාවක් නොමැති බවයි මෙම සාකච්ඡාවේදී අනාවරණ වී ඇත්තේ.",
       "URL": "https://www.hirunews.lk/326545/මුහුදුබත්-නෞකාවලින්-ආදායම්-ඉපයීමට-රජයේ-අවධානය",
       "Category": "Local News",
       "Parent URL": "https://www.hirunews.lk/local-news.php?pageID=561"
}