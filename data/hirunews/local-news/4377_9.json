{
       "Source": "hirunews",
       "Timestamp": "Thursday, 10 August 2017 - 19:52",
       "Headline": "බැඳුම්කර කොමිසමෙන් පර්පචුවල් සමාගමට සිතාසි",
       "News Content": "පර්පචුවල් සමාගම් සමූහය මගින් ඩබ්ලිව්.එම්.මෙන්ඩිස් නැමැති මධ්‍යසාර නිෂ්පාදන සමාගම මිලදී ගත් ආකාරය ඇතුළු තොරතුරු ලබාදෙන ලෙසට මහබැංකු බැඳුම්කර සම්බන්ධයෙන් විමර්ශනය කරන ජනාධිපති කොමිෂන් සභාව අද (10) සිතාසි නිකුත් කළා.\nඒ අනුව අදාළ තොරතුරු ලබන බදාදා කොමිසමට ලබාදිය යුතුයි. එසේම, පර්පචුවල් ටෙ‍්‍රෂරීස් සමාගමේ ප්‍රධාන විධායක නිලධාරී කසුන් පලිසේන අද 03 වන දිනටත් කොමිසම හමුවේ සාක්ෂි ලබාදුන්නා.\nඒ සඳහා ඔහු ලැප්ටොප් පරිගණයක් උපයෝගී කර ගැනීම සම්බන්ධයෙන් එහිදී නියෝජ්‍ය සොලිසිටර් ජනරාල් මිලින්ද ගුණතිලක සිය විරෝධය පළ කර තිබෙනවා.\nනීතිඥවරයා සකසා දුන් පිටපතක් අනුව ඔහු සාක්ෂි ලබාදෙන බව සාක්ෂිකරු අසලට පැමිණ පරිගණකය පරීක්ෂා කළ නියෝජ්‍ය සොලිසිටර් ජනරාල්වරයා එහිදී වැඩිදුරටත් ප්‍රකාශ කළා.\nපරිගණකය වසා දමා සාක්ෂි ලබාදෙන ලෙසයි කොමිසම එම අවස්ථාවේදී පර්පචුවල් ටෙ‍්‍රෂරීස් සමාගමේ ප්‍රධාන විධායක නිලධාරීයාට නියෝග කළේ.\nහෙට (11) අඛණ්ඩව 04 වන දිනටත් ඔහු කොමිසම හමුවට කැඳවා තිබෙනවා.",
       "URL": "https://www.hirunews.lk/168121/බැඳුම්කර-කොමිසමෙන්-පර්පචුවල්-සමාගමට-සිතාසි",
       "Category": "Local News",
       "Parent URL": "https://www.hirunews.lk/local-news.php?pageID=4377"
}