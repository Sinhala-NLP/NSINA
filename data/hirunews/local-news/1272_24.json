{
       "Source": "hirunews",
       "Timestamp": "Friday, 25 March 2022 - 8:43",
       "Headline": "ඉන්ධන බෙදාහැරීම් විධිමත් නැහැ - බෙදුම්කරුවන්",
       "News Content": "අවශ්‍යතාව හඳුනා ගනිමින් ඉන්ධන බෙදාහැරීම් විධිමත් කළ යුතු බව බෙදුම්කරුවන් පවසනවා.\nඔවුන් පෙන්වා දෙන්නේ ඇතැම් පිරවුම්හල්වලට පාරිභෝගික ඉල්ලුමට සරිලන පරිදි ඉන්ධන නොලැබෙන බවයි.\nඇතැම් ප්‍රදේශවලට දින ගණනාවකින් මේ වනවිට ඩීසල් ලැබී නොමැති බවද සඳහන්.\nකෙසේ වෙතත්, බලශක්ති අමාත්‍ය ගාමිණී ලොකුගේ ඊයේ ප්‍රකාශ කළේ පිරවුම්හල්වල ඉන්ධන අතිරික්තයක් පැවතීම හේතුවෙන් ඇතැම් ඉන්ධන බවුසර් නැවත හරවා එවා ඇති බවයි.\nකෙසේ වෙතත්, ඊයේ දිනයේත් දිවයිනේ ප්‍රදේශ රැසක ඉන්ධන පිරවුම්හල්වල ඉන්ධන නොමැති බව පවසමින් ඒවා වසා දමා ඇති අයුරු දක්නට ලැබුණා.\nපිරවුම්හල්වල ද දිගු පෝලිම් දක්නට තිබුණා.\nමේ අතර, ලිට්රෝ සමාගම දිවයිනට ළගා වී ඇති නෞකාවෙන් ගොඩබා ඇති ගෑස් මෙටි්‍රක් ටොන් 3500 බෙදා හැරීමේ කටයුතු ඊයේ ආරම්භ කළ අතර, ඉදිරි දින 3ක කාලය සඳහා මෙම ගෑස් තොග ප්‍රමාණවත් බවයි වාර්තා වන්නේ.\nගෑස් ලබා ගැනීම සඳහාද තවමත් දිගු පෝලිම් පවතින ආකාරයක් දක්නට ලැබෙනවා.\nමේ අතර, අදත් පී සිට ඩබ්ලිව් දක්වා කලාපවලට පෙරවරු 8.30ත් පස්වරු 5.30ත් අතර පැය හතරහමාරක කාලයක් සහ පස්වරු 5.30ත් රාත්‍රි 11ත් අතර පැය 01යි මිනිත්තු 50ක කාලයක් විදුලිය කප්පාදු කෙරෙනවා.\nඒ සිට එල් දක්වා කලාපවලට පෙරවරු 8.00 සිට පස්වරු 06 දක්වා කාලය තුළ පැය 03යි මිනිත්තු 20ක් සහ පස්වරු 06ත් රාත්‍රි 11ත් අතර කාලය තුළ පැයයි මිනිත්තු 40ක් විදුලිය විසන්ධි කරන බවයි මහජන උපයෝගීතා කොමිසම පැවසුවේ.\nවිදුලිබල ඇමතිනි පවිත්‍රා වන්නිආරච්චි ඊයේ කෙරවලපිටියේ ඉදිවන සොබාදනවි බලාගාරය නිරීක්ෂණයට එක්වුණා.\nඑහිදී මාධ්‍ය වෙත අදහස් දක්වමින් ඇය කියා සිටියේ ලබන වසර වනවිට එම බලාගාරය මගින් මෙගාවොට් 200ක් ජාතික ජනන පද්ධතියට එක් කිරීමට අපේක්ෂා කරන බවයි.",
       "URL": "https://www.hirunews.lk/300332/ඉන්ධන-බෙදාහැරීම්-විධිමත්-නැහැ-බෙදුම්කරුවන්",
       "Category": "Local News",
       "Parent URL": "https://www.hirunews.lk/local-news.php?pageID=1272"
}