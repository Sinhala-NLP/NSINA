{
       "Source": "hirunews",
       "Timestamp": "Tuesday, 02 February 2021 - 13:02",
       "Headline": "මෙරට ධීවරයින් 06ක් ඉන්දීය වෙරළාරක්ෂක භාරයේ - නිදහස් කරදෙන ලෙස ඥාතීන්ගෙන් ඉල්ලීමක්",
       "News Content": "බහුදින ධීවර යාත්‍රාවක් අනතුරට පත්වීමෙන් පසු එහි සිටි මෙරට ධීවරයින් 06 දෙනෙකු ඉන්දීය වෙරළාරක්ෂක බලකාය  භාරයට පත්ව තිබෙනවා.\nඅදාළ පිරිස කඩිනමින් නිදහස් කර දෙන ලෙසයි එම ධීවරයින්ගේ ඥාතීන් බලධාරීන්ගෙන් ඉල්ලා සිටින්නේ.\nයාපනය - මයිලඩි වරායෙන් පසුගිය මස 8 වනදා මුහුදුගිය ජෙරාදු 07 නැමති බහුදින ධීවර යාත්‍රාව කාර්මික දෝෂයකට ලක්ව තිබුණේ අන්දමන් දූපත් ආශ්‍රිත කලාපයේදියි.\nඒ අනුව දින 05කට ආසන්න කාලයක් ඉන්දියානු මුහුදු කලාපය ආසන්නයේ පාවෙමින් තිබූ යාත්‍රාව ඉන්දීය වෙරළාරක්ෂක නිලධාරීන් භාරයට පත්ව තිබෙනවා.\nඅදාළ ධීවරයින් පිරිස මහවැව - තොඩුවාව සහ වෙන්නප්පුව - නයිනමඩම ප්‍රදේශවල පදිංචිකරුවන්.\nවෙරළාරක්ෂක නිලධාරීන් භාරයට පත්වූ ධීවරයින් පිරිස මේ වන විට අන්දමන් දූපතේ රදවා සිටින බවයි ඔවුන්ගේ ඥාතීන් පවසන්නේ.",
       "URL": "https://www.hirunews.lk/261432/මෙරට-ධීවරයින්-06ක්-ඉන්දීය-වෙරළාරක්ෂක-භාරයේ-නිදහස්-කරදෙන-ලෙස-ඥාතීන්ගෙන්-ඉල්ලීමක්",
       "Category": "Local News",
       "Parent URL": "https://www.hirunews.lk/local-news.php?pageID=2173"
}