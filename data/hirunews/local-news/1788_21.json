{
       "Source": "hirunews",
       "Timestamp": "Thursday, 29 July 2021 - 12:18",
       "Headline": "රට අතිශය බරපතළ තත්ත්වයකට යන්න පුළුවන් - නියෝජ්‍ය සෞඛ්‍ය අධ්‍යක්ෂ ජනරාල් වෛද්‍ය හේමන්ත හේරත් අනතුරු අඟවයි",
       "News Content": "රට තුළ කොවිඩ්19 රෝග ව්‍යාප්තිය සම්බන්ධයෙන් සහ එය පාලනය කිරීම සම්බන්ධයෙන් සෞඛ්‍ය අමාත්‍යාංශය හා කොවිඩ් මර්දන අංශ ගෙන ඇති තීන්දු තීරණ පිළිබඳව මාධ්‍ය දැනුවත් කිරීම් සඳහා අද උදෑසන ප්‍රවෘත්ති සාකච්ඡාවක් පැවැත්වුණා.\nඑහිදී සෞඛ්‍ය සේවා අධ්‍යක්ෂ ජනරාල් වෛද්‍ය හේමන්ත හේරත් අදහස් ප්‍රකාශ කලා.\nමේ වන විට රටේ තිබෙන තත්වය ගැන කිසිසේත් සතුටු වෙන්න පුළුවන් කමක් නෑ.\nඊයේ දිනයේ රෝගීන් 1900ක් වාර්තා වෙනවා මරණ 63ක් වාර්තා වෙනවා.\nදැන්ම අපි පුරෝකථනයක් කළ යුතු නැහැ, නමුත් මේ තත්වය තව තවත් වර්ධනය වී හෙට දිනයේ රෝගීන් 2000ක් ඊළඟ දිනයේ රෝගීන් 2500ක් දක්වා ගියහොත් අපි අර මැයි මාසයේ සිටි බරපතළ තත්ත්වයට නැවත යාමට ඉඩ තිබෙනවා.\nඑම නිසා සංචාරක සීමාවන්ට ලබා දී තිබෙන නිදහස,ආර්ථික සමාජයීය වශයෙන් ලබාදී තිබෙන නිදහස, කාලෝචිතව විනයගරුකව භාවිතා කර රෝගය වැලඳීම අවම කර ගැනීමට කටයුතු කරන ලෙස ඉතාම  බැගෑපත්ව ඉල්ලා සිටිනවා.\nකාර්යාල වල සුපිරි වෙළඳ සැල් වල පහුගිය කාලයේ තිබුණු සෞඛ්‍ය ආරක්ෂිත ක්‍රමවේදයන් ක්‍රමයෙන් අඩුවෙලා ගිහිල්ල තිබෙන ආකාරයක් දකින්නට පුළුවන්.\nඅත සෝදාගෙන ඇතුළු වීම, උෂ්ණත්වය පරික්ෂා කිරීම විස්තර සටහන් කර ගැනීම් වැනි කාරණා නිසියාකාරයෙන් සිදු නොවන බවක් පේනවා.\nඑම කටයුතු ඒ ආකාරයෙන්ම අඛණ්ඩව පවත්වාගැනීමට කටයුතු කළ යුතුයි.\nඑහෙම නැති වුනොත් සමාජීය වශයෙනුත් ආර්ථික වශයෙනුත් සීමාවන් පනවන්නට සිදුවීම නොවැලැක්විය හැකි කරුණක් වේවි.\nඅපට හැමදාම රට වහලා තියා ගන්න බෑ සමාජයීය ආර්ථික කටයුතු සඳහා රට විවෘත කළ යුතුයි.\nඩෙල්ටා වෛරසයෙන් බලපෑමක් අපට ඇති වන්නේ නෑ අපි රෝගය නිසියාකාරයෙන් වළක්වා ගැනීමට කටයුතු කරනවා නම් යනුවෙන් නියෝජ්‍ය සෞඛ්‍ය සේවා අධ්‍යක්ෂ ජනරාල්වරයා මෙහිදී වැඩිදුරටත් කියා සිටියා.",
       "URL": "https://www.hirunews.lk/278309/රට-අතිශය-බරපතළ-තත්ත්වයකට-යන්න-පුළුවන්-නියෝජ්‍ය-සෞඛ්‍ය-අධ්‍යක්ෂ-ජනරාල්-වෛද්‍ය-හේමන්ත-හේරත්-අනතුරු-අඟවයි",
       "Category": "Local News",
       "Parent URL": "https://www.hirunews.lk/local-news.php?pageID=1788"
}