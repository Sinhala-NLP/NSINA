{
       "Source": "hirunews",
       "Timestamp": "Monday, 11 September 2023 - 20:57",
       "Headline": "පළාත් කිහිපයකට තවදුරටත් වැසි",
       "News Content": "බස්නාහිර, සබරගමුව සහ වයඹ පළාත්වලට හා මහනුවර, නුවරඑළිය, ගාල්ල සහ මාතර දිස්ත්‍රික්කවලට අද රාත්‍රී කාලයේදීත් මිලිමීටර 50 ක පමණ තරමක තද වැසි ඇතිවිය හැකි බව කාලගුණ විද්‍යා දෙපාර්තමේන්තුව ප්‍රකාශ කළා.\nඑසේම මධ්‍යම කදුකරයේ බටහිර බෑවුම් ප්‍රදේශවලටත්, උතුරු මැද සහ වයඹ පළාතට මෙන්ම ත්‍රිකුණාමලය සහ හම්බන්තොට දිස්ත්‍රික්කවලටත් පැයට කිලෝ මීටර 45ක පමණ තරමක තද සුළං ඇති විය හැකි බව එම දෙපාර්තමේන්තුව කියා සිටියේ.\nඑමෙන්ම ජාතික ගොඩනැගිලි පර්යේෂණ සංවිධානය ගාල්ල, කෑගල්ල සහ රත්නපුර දිස්ත්‍රික්ක සදහා පනවා තිබූ නායයාම් අනතුරු ඇගවීම, හෙට පස්වරු 04 දක්වා දීර්ඝ කර තිබෙනවා.\nමේ අතර ඉදිරියේදීත් ශ්‍රී ලංකාව පිහිටි ඉන්දු - ඕස්ටේ්‍රලියානු භූ තල මායිමේ තවත් භූ කම්පන සිදුවිය හැකි බව පේරාදෙණිය විශ්වවිද්‍යාලයේ හිටපු ජ්‍යෙෂ්ඨ මහාචාර්ය අතුල සේනාරත්න ප්‍රකාශ කළා.\nඅද අලුයම 01 යි 29 ට පමණ මඩකලපුවට ඊසාන දිගින් කිලෝමීටර 310 ක් ඔබ්බෙන් වූ ගැඹුරු මුහුදේ රික්ටර් මාපාංකයේ ඒකක 4.65 ක ප්‍රබලත්වයෙන් යුත් භූ කම්පනයක් හටගත්තා.",
       "URL": "https://www.hirunews.lk/347960/පළාත්-කිහිපයකට-තවදුරටත්-වැසි",
       "Category": "Local News",
       "Parent URL": "https://www.hirunews.lk/local-news.php?pageID=37"
}