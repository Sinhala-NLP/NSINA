{
       "Source": "hirunews",
       "Timestamp": "Sunday, 12 November 2017 - 14:00",
       "Headline": "ශ්‍රී ලංකාව පිළිබඳ මානව හිමිකම් මණ්ඩලයේ ඇගයීම ඉදිරි සතියේ, රජයේ නියෝජිත පිරිසකුත් ජිනීවා නුවරට",
       "News Content": "ජිනීවා මානව හිමිකම් මණ්ඩලයේ ශ්‍රී ලංකාව පිළිබඳ විශ්ව කාලාවර්තක ඇඟයීම ලබන 15 වනදා ආරම්භ වනවා.\nඒ සඳහා ශ්‍රී ලංකාව නියෝජනය කරමින් ජාතික ප්‍රතිපත්ති සහ ආර්ථික කටයුතු නියෝජ්‍ය අමාත්‍ය ආචාර්ය හර්ෂ ද සිල්වාගේ ප්‍රධානත්වයෙන් යුත් කණ්ඩායමක් සහභාගිවීමට නියමිතයි.\nසාමාජික රටවල මානව හිමිකම් තත්වය පිළිබඳව ඇගයීමක් විශ්ව කාලාවාර්තක ඇගයීම යටතේ සිදු කෙරෙන අතර, එහිදී මානව හිමිකම් තත්වය වැඩිදියුණු කරලීම සඳහා අදාළ රටවල් ගෙන ඇති පියවර පැහැදිළි කිරීමටද අවස්ථාවක් හිමිවනවා.\nජිනීවා නුවර ජගත් මානව හිමිකම් මණ්ඩලයේදී නොවැම්බර් 15 වනදා ආරම්භ වන මෙවර ඇගයීම යටතේ ශ්‍රී ලංකාව පිළිබඳව  බුරුන්ඩි, දකුණු කොරියාව සහ වෙනිසියුලාව යන රටවල නියෝජිතයන් සැකසූ වාර්තා ඉදිරිපත් කිරීමට නියමිතයි.\nජගත් මානව හිමිකම් මණ්ඩලය ප්‍රකාශ කළේ ශ්‍රී ලංකාවේ මානව හිිමිකම් තත්වය මෙලෙස ඇගයීමට ලක්වන්නේ තුන්වන වරට බවයි.\nමීට පෙර 2008 වසරේ මැයි මාසයේදී සහ 2012 වසරේ නොවැම්බරයේදී ශ්‍රී ලංකාව පිළිබඳ මානව හිමිකම් මණ්ඩල ඇගයීම් සිදු කෙරුණා.\nශ්‍රී ලංකාව පිළිබඳ මෙවර පැවැත්වෙන ඇගයීමේදී රටවල් 100 කට ආසන්න සංඛ්‍යාවක් ශ්‍රී ලංකාව පිළිබඳ අදහස් දැක්වීමට බලාපොරොත්තුවෙන් සිටින බව සඳහන්.\nනියෝජ්‍ය අමාත්‍ය හර්ෂ ද සිල්වාට අමතරව මෙවර සැසිවාරය සඳහා විදේශ කටයුතු ලේකම් ප්‍රසාද් කාරියවසම් මෙන්ම ජිනීවා නුවර ජගත් සංවිධාන මූලස්ථානයේ ශ්‍රී ලංකා නිත්‍ය නියෝජිත රවිනාථ ආරියසිංහද එක්වීමට නියමිතයි.",
       "URL": "https://www.hirunews.lk/175837/ශ්‍රී-ලංකාව-පිළිබඳ-මානව-හිමිකම්-මණ්ඩලයේ-ඇගයීම-ඉදිරි-සතියේ-රජයේ-නියෝජිත-පිරිසකුත්-ජිනීවා-නුවරට",
       "Category": "Local News",
       "Parent URL": "https://www.hirunews.lk/local-news.php?pageID=4223"
}