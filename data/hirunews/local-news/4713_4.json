{
       "Source": "hirunews",
       "Timestamp": "Thursday, 12 January 2017 - 12:03",
       "Headline": "පොරවකින් පහර දීමෙන් අයෙක් මරුට (ඡායාරූප)",
       "News Content": "වව්නියාව තේක්කවත්ත ප්‍රදේශයේ නිවසක් තුළදී පුද්ගලයෙකුට පහර දී ඝාතනය කර ඇති බව වව්නියාව පොලිසිය පවසනවා.\nමෙලෙස මියගොස් ඇත්තේ යාපනය ප්‍රදේශයේ පදිංචි 25 හැවිරිදි පී.පාලනිශාන්තන් නැමති අයෙක්.\nවෘත්තියෙන් මේෂන් බාස්වරයෙක් වන ඔහු වව්නියාව තේක්කවත්ත ප්‍රදේශයේ පිහිටි සිය කුළී නිවසේදී මෙලෙස පහරදීමකට ලක්ව මියගොස් සිටි බවයි පොලිසිය සඳහන් කරන්නේ.\nමිය ගිය පුද්ගලයා තවත් පුද්ගලයෙකු සමග මතපැන් පානය කොට ඇති බවටත් එහිදී සිදු වූ බහින් බස්වීමක් දුර දිග යාමෙන් මෙම පහර දීම සිදු කොට ඇති බවටත් පොලිසිය කරුණු වාර්තා කරනවා.\nමළ සිරුර ආසන්නයේ පොරවක්ද තිබූ අතර එම පොරවෙන් පහර දී මෙම ඝාතනය සිදු කොට ඇති බවටයි වව්නියාව පොලිසිය සැක පල කරන්නේ.\nසිද්ධියට සම්බන්ධ පුද්ගලයා මෙතෙක් සොයාගෙන නොමැති අතර ඔහු සොයා පොලිස් පරික්ෂණ ක්‍රියාත්මකයි.\nඡායාරූප - වව්නියාව රොමේෂ්",
       "URL": "https://www.hirunews.lk/151889/පොරවකින්-පහර-දීමෙන්-අයෙක්-මරුට-ඡායාරූප",
       "Category": "Local News",
       "Parent URL": "https://www.hirunews.lk/local-news.php?pageID=4713"
}