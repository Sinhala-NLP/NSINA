{
       "Source": "hirunews",
       "Timestamp": "Thursday, 09 September 2021 - 18:45",
       "Headline": "රූපවාහිනි, ජංගම දුරකථන, චීස්, චොකලට්, පළතුරු වර්ග සහ යට ඇඳුම් ආනයනයටත් මහ බැංකුවෙන් සීමා (වීඩියෝ)",
       "News Content": "අත්‍යවශ්‍ය නොවන හා හදිසි නොවන භාණ්ඩ ආනයනය කිරීම අධෛර්යය කිරීමට මහ බැංකු මුදල් මණ්ඩලය තීරණය කර තිබෙනවා.\nඒ අනුව මුදල් මණ්ඩලය වහාම ක්‍රියාත්මක වන පරිදි එවැනි භාණ්ඩ ආනයනයේදී සියයට සියයක ආන්තික මුදල් තැන්පතු අවශ්‍යතාවක් පැනවීමට සියලුම බලපත්‍ර බලපත්‍රලාභී වාණිජ බැංකු සහ ජාතික ඉතිරි ඉතිරිකිරීමේ බැංකුවට කොන්දේසි පනවා තිබෙනවා.\nමේ යටතේ ජංගම දුරකතන, ගෘහ විදුලි උපකරණ, රෙදිපිළි, ගෘහ භාණ්ඩ, පළතුරු, සුවඳ විලවුන් ඇතුලු භාණ්ඩ වර්ග 623ක් ආනයනයේදී නව තීරණය ක්‍රියාත්මක වනු ඇති.\nශ්‍රී ලංකා මහ බැංකුව නිවේදනය කළේ මෙලෙස ලයිස්තුගත කරන ලද භාණ්ඩ ආනයනය සඳහා ණයවර ලිපි විවෘත කිරීමේ දී සියයට සියයක ආන්තික මුදල් තැන්පතු අවශ්‍යතාවක් වහාම ක්‍රියාත්මක වන පරිදි පැනවීමට මුදල් මණ්ඩලය තීරණය කළ බවයි.\nඒ අනුව මෙම ලැයිස්තුගත කාන්ඩයේ යම් භාණ්ඩයක් ආනයනය කිරීමේදී ඊට අදාළ සම්පූර්ණ වටිනාකම ආනයනකරු විසින් වානිජ බැංකුවක තැන්පත් කළ යුතු වනවා.\nඅධික ආනයන අධෛර්යමත් කිරීම මගින් විනිමය අනුපාතිකයේ ස්ථාවරභාවය සහ විදේශ මුදල් වෙළෙඳපොලේ ද්‍රවශීලතාව රැකගැනීම සඳහා මුදල් මණ්ඩලය මෙම තීරණය ගත් බවයි මහ බැංකුව නිවේදනය කරන්නේ.\nමෙම ආන්තික මුදල් තැන්පතු අවශ්‍යතාවන්ට යටත්වන භාණ්ඩ ආනයනය සඳහා 2019 වසරේදී ඇමරිකානු ඩොලර් මිලියන 1,057.9  වැයකර තිබෙනවා.\nමෙම කාණ්ඩයේ භාණ්ඩ ආනයනය සඳහා පසුගිය වසරේ දරනු ලැබූ වියදම ඇමෙරිකානු ඩොලර් මිලියන 871.2ක්.\nඑමෙන්ම මේ වසරේ ජූලි මාසය දක්වා වූ මාස 7 තුල සිදුකළ අත්‍යවශ්‍ය නොවන භාණ්ඩ ආනයන වියදම ඇමෙරිකානු ඩොලර් මිලියන 753.4ක්.\nමෙම භාණ්ඩ වර්ගීකරණය යටතේ වැඩිම මුදලක් වන ඇමෙරිකානු ඩොලර් 250.3ක් වැය කර ඇත්තේ ජංගම දුරකතන සහ ස්ථාවර දුරකතන ඇතුලු විදුලි සංදේශ උපකරණ ආනයනය සඳහායි.\nමේ වසරේ ජූලි මාසය දක්වා විදුලි පංකා, රූපවාහිනී, ශීතකරණ, රෙදි සෝදන යන්ත්‍ර ඇතුලු ගෘහ විදුලි උපකරණ සඳහා වැය කර ඇති මුදල ඇමෙරිකානු ඩොලර් මිලියන 160.6ක්.\nමෙම වර්ගීකරණය යටතේ වැඩිම ආනයන ප්‍රමාණයක් සිදුකර ඇත්තේ රෙදිපිලි හා උපාංග යටතේයි.\nළඳරු ඇඳුම්, කාන්තා සහ පිරිමි නිමි ඇඳුම්, යට ඇඳුම්, පාවහන්, අත් ඔරලෝසු , අව් කණ්ණාඩි ඇතුලු භාණ්ඩ වර්ග 266ක් මෙම කාණ්ඩය යටතට ගැනෙනවා.\nඑම ආනයනයන් සඳහා මේ වසරේ පළමු මාස 7 තුල පමනක් වැයකළ මුදල ඇමෙරිකානු ඩොලර් මිලියන 102.3ක්.\nමේ වසරේ පළමු මාස 7 ඇතුලත ගෘහ භාණ්ඩ, විසිතුරු නිෂ්පාදන, පිඟන් භාණ්ඩ ඇතුලු මුලුතැන්ගෙයි උපකරණ ආනයනය සඳහා වැයකර ඇති මුදල ඇමෙරිකානු ඩොලර් මිලියන 63.8ක්.\nමීට අමතරව මෙම නව කොන්දේසි යටතේ රබර් ටයර් සහ වායුසමීකරණ යන්ත්‍ර ආදිය ආනයනය ද අධෛර්යමත් කරන අතර මේ වසරේ මුල් මාස 7 තුල පමණක් ඒ සඳහා ඇමෙරිකානු ඩොලර් මිලියන 74.5ක් වැය කර තිබෙනවා.\nචොක්ලට්, මෝල්ට්, චීස්. බටර්, පැස්ටා වැනි ආහාර පාන ආයනය සඳහා ද මහ බැංකුව විසින් වාණිජ බැංකු වෙත පනවා ඇති නව කොන්දේසි අදාල වනවා.\nඑමෙන්ම බියර් වයින් ඇතුලු මත්පැන් වර්ගද, සුවඳ විලවුන් සහ සේදුම් ද්‍රව්‍යයද, නැවුම් ඇපල්, මිදි, දොඩම් ඇතුලු සියලු පළතුරු හා පළතුරු යුෂ වැනි දෑ ආනයනයේදී සියයට සියයක ආන්තික මුදල් තැන්පතු අවශ්‍යතාවයට යටත් වනවා.\nමීට අමතරව ආහාර නොවන පාරිභෝගික භාණ්ඩ යටතට ගැනෙන දුම්කොල නිෂ්පාදන, සෙල්ලම් බඩු, සංගීත භාණ්ඩ හා ලිපි ද්‍රව්‍ය ආනයනයේදීත් නව කොන්දේසිවලට යටත් වනවා.\nඑමෙන්ම මෙම ලයිස්තුගත භාණ්ඩ වර්ග ආනයනය සඳහා බලපත්‍රලාභී වාණිජ බැංකු සහ ජාතික ඉතිරි කිරීමේ බැංකුව හරහා කිසිදු ණය මුදලක් නිකුත් නොකළ යුතු බවටත් මහ බැංකුව නියෝග කර තිබෙනවා.\nමේ අතර, කොවිඩ් 19 වසංගත තත්ත්වය හේතුවෙන් දුෂ්කරතාවන්ට මුහුණ දී සිටින ණය ගනුදෙනුකරුවන්ට මින් පෙර ලබා දී තිබූ ණය සහනය දෙසැම්බර් මස 31වනදා දක්වා දීර්ඝ කිරීමට සලකා බලන ලෙස ශ්‍රී ලංකා මහ බැංකුව වාණිජ බැංකු වෙතින් ඉල්ලීමක් කරනවා.\nශ්‍රී ලංකා මහ බැංකුව සියලුම බලපත්‍රලාභී වාණිජ බැංකු සහ විශේෂිත බැංකු වෙත දැනුම් දී තිබෙන්නේ ණය සහනය දීර්ඝ කිරීමෙන් ගනුදෙනුකරුවන්ට ලබන වසරේ ජනවාරි මාසයේ සිට ණය ගෙවීම් ක්‍රමානුකූලව සිදුකරගෙන යෑමට සහන කාලය උපකාරී වනු ඇති බවයි.\nණය සහනය සඳහා සුදුසකම් ලැබූ ගනුදෙනුකරුවන්ට මේ පිළිබඳ වැඩිදුර තොරතුරු ශ්‍රී ලංකා මහ බැංකුවේ මූල්‍ය පාරිභෝගික සබඳතා දෙපාර්තමේන්තුවේ ක්ෂණික දුරකත ඇමතුම් අංක 1935 ඔස්සේ සම්බන්ධ වීමෙන් ලබා ගත හැකියි.\nමහ බැංකුව බලපත්‍රලාභී බැංකු වෙත දැනුම් දී ඇත්තේ දැනට පවතින සංචරණ සීමා හේතුවෙන් ගනුදෙනුකරුවන් විසින් ණය ආපසු ගෙවීමේ දිනය  උපරිම දින 15ක් දක්වා කල් දැමීමට කරන ඕනෑම ඉල්ලීමක් සලකා බලන ලෙසයි.\nඑවැනි ප්‍රමාදයන් සඳහා බලපත්‍රලාභී බැංකු විසින් කිසිදු අමතර පොලියක් හෝ වෙනත් ගාස්තු අය නොකළ යුතු  බවද මහ බැංකුව නිකුත් කළ නිවේදනයේ සඳහන්.",
       "URL": "https://www.hirunews.lk/281801/රූපවාහිනි-ජංගම-දුරකථන-චීස්-චොකලට්-පළතුරු-වර්ග-සහ-යට-ඇඳුම්-ආනයනයටත්-මහ-බැංකුවෙන්-සීමා-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1702"
}