{
       "Source": "hirunews",
       "Timestamp": "Tuesday, 27 September 2016 - 19:29",
       "Headline": "වැලි ජාවාරම්කරුවන් පිරිසකගෙන් මාධ්‍යවේදියකුට තර්ජන",
       "News Content": "රටේ සිදු කෙරෙන ජාතික සම්පත් විනාශයන්, පරිසර විනාශයන් පිළිබඳ අප හිරු ප්‍රවෘත්ති තුළින් හෙළි කරන්නේ වගකිව යුතු මාධ්‍ය ආයතනයක් ලෙසින්.\nමහියංගනය මහවැලි පාලම වැලි ජාවාරම්කරුවන්ගේ ක්‍රියාකාරකම් හේතුවෙන් එහි මතුව ඇති අවදානම පිළිබඳ ද පසුගිය දිනක අප අනාවරණ කළේ ඒ අනුවයි.\nඅදාළ ප්‍රවෘත්තිය විකාශය වීමත් සමග උරණ වූ වැලි ජාවාරම්කරුවන් පිරිසක් එම ප්‍රවෘත්තිය අසත්‍ය බව පවසමින් හසලක පොලිසියට පෙත්සමක් ඉදිරිපත් කර තිබෙනවා.\nඅදාළ පෙත්සම් විභාගය වෙනුවෙන් ගිය අප ප්‍රාදේශීය මාධ්‍යවේදියාට වැලි ජාවාරම්කරුවන් පොලිසිය තුළදීම තර්ජනය කර තිබුණා.\nසීමාව ඉක්මවා වැලි ගොඩ දැමීම හේතුවෙන් මහියංගනය මහවැලි පාලම හෙවත් වේරගංතොට පාලම කඩා වැටීමේ අවදානමක පවතින බව හිරු ප්‍රවෘත්ති ඔස්සේ අප හෙළි කළේ පසුගිය 21 වැනිදායි.\nඑහිදී වැලි ගොඩ දැමීමේ නිරත පිරිස් මහා පරිමාණයෙන් වැලි ගොඩ දැමීමේ නිරත වන අයුරුද අප හෙළි කළා.\nමෙම ප්‍රවෘත්තිය අසත්‍ය බවට චෝදනා කරමින් වැලි ජාවාරම්කරුවන් පිරිසක් ඊයේ හසලක පොලිසියට පෙත්සමක් ඉදිරිපත් කර තිබුණා.\nපෙත්සම විභාග කිරීමට එම ප්‍රවෘත්තිය රූගත කළ අප ප්‍රාදේශීය මාධ්‍යවේදියාට අද දින හසලක පොලිසියට කැදවීමක් ලැබුණු අතර ඔහු ඇතුළු මාධ්‍ය වේදීන් පිරිසක් අද එහි ගියා.\nඑහිදී එක් මාධ්‍ය වේදියෙකුට පහණක් පොලිස් ස්ථානයට ඇතුළු වීමට ඉඩ දුන් පොලිසිය වැලි ජාවාරම්කරුවන් සියලු දෙනා පෙත්සම විභාග කළ ස්ථානයේ රඳවා ගෙන තිබුණා.",
       "URL": "https://www.hirunews.lk/143964/වැලි-ජාවාරම්කරුවන්-පිරිසකගෙන්-මාධ්‍යවේදියකුට-තර්ජන",
       "Category": "Local News",
       "Parent URL": "https://www.hirunews.lk/local-news.php?pageID=4861"
}