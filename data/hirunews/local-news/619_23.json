{
       "Source": "hirunews",
       "Timestamp": "Friday, 06 January 2023 - 7:36",
       "Headline": "දේශපාලන සිරකරුවන්ගේ නඩු ගැන ජනපති වාර්තාවක් ඉල්ලයි",
       "News Content": "උතුරු - නැගෙනහිර ඉඩම් නිදහස් කිරීම සම්බන්ධයෙන් ලබන 15 වනදාට යෙදෙන තෛපොංගල් දිනයේ දී ජනාධිපතිවරයා ප්‍රකාශයක් සිදු කරන බව දැනුම් දුන්නේ යැ යි දෙමළ ජාතික සන්ධානයේ පාර්ලිමේන්තු මන්ත්‍රී සෙල්වම් අඩෙක්කලනාදන් පවසනවා.\nජනාධිපති රනිල් වික්‍රමසිංහ සහ එම සන්ධානයේ නියෝජිතයින් අතර ජනාධිපති කාර්යාලයේ ඊයේ (05) පැවති සාකච්ඡාවේදීයි ජනාධිපතිවරයා මේ බව ප්‍රකාශ කර ඇත්තේ.\nඑහිදී දෙමළ ජනතාවගේ ඉඩම් සම්බන්ධ ගැටලු මෙන්ම දේශපාලන සිරකරුවන් නිදහස් කර ගැනීම සම්බන්ධයෙන් සාකච්ඡා වී තිබෙනවා.\nමෙහි දී ජනාධිපතිවරයා, සාකච්ඡාවට එක්වූ අධිකරණ අමාත්‍ය විජේදාස රාජපක්ෂට උපදෙස් ලබා දී ඇත්තේ දේශපාලන සිරකරුවන්ගේ අධිකරණ කටයුතු පිළිබඳ විමසා වාර්තාවක් ලබාදෙන ලෙස යි.\nඑසේම, නිදහස් කිරීමට නියමිත දේශපාලන සිරකරුවන් පිළිබඳව තමන්ට ලබන සඳුඳා වාර්තාවක් ලබාදෙන ලෙසද ජනාධිපතිවරයා දන්වා තිබෙනවා.\nමෙම සාකච්ඡාවට දෙමළ ජාතික සන්ධානයේ නායක, ආර්. සම්බන්ධන්, එම්.ඒ. සුමන්දිරන්, සෙල්වම් අඩෙක්කලනාදන්, ධර්මලිංගම් සිද්ධාර්ථන් යන පාර්ලිමේන්තු මන්ත්‍රීවරුන් එක්ව සිටියා.\nලබන 10 වනදා සිට 14 වනදා දක්වා සියලු දෙමළ දේශපාලන පක්ෂවල සහභාගීත්වයෙන් දෙමළ ජනතාවගේ ගැටලු සම්බන්ධයෙන් ජනාධිපතිවරයා සමග සාකච්ඡාවක් පැවැත්වීමට නියමිත අතර, ඊට පෙර සූදානමක් ලෙසයි ඊයේ මෙම හමුව පවත්වා ඇත්තේ.",
       "URL": "https://www.hirunews.lk/324401/දේශපාලන-සිරකරුවන්ගේ-නඩු-ගැන-ජනපති-වාර්තාවක්-ඉල්ලයි",
       "Category": "Local News",
       "Parent URL": "https://www.hirunews.lk/local-news.php?pageID=619"
}