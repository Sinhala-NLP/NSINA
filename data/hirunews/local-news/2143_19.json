{
       "Source": "hirunews",
       "Timestamp": "Tuesday, 16 February 2021 - 12:01",
       "Headline": "ෆුල් ෆේස් හෙල්මට් පළඳින යතුරුපැදිකරුවන්ට ලැබෙන සහනය",
       "News Content": "සම්පූර්ණයෙන්ම මුහුණු ආවරණය කළ ආරක්ෂිත හිස් වැසුම් පළදින යතුරුපැදිකරුවන්ට එරෙහිව නීතිමය පියවර නොගන්නා ලෙස නීතිපතිවරයා පොලිස්පතිවරයා වෙත උපදෙස් ලබාදී ඇතැයි අභියාචනාධිකරණය හමුවේ අද අනාවරණ වුණා.\nවැල්ලවාය ප්‍රදේශයේ පදිංචි පුද්ගලයෙකු ඉදිරිපත් කළ රීට් පෙත්සමක් කැදවනු ලැබූ අවස්ථාවේ නීතිපතිවරයා වෙනුවෙන් පෙනී සිටි නියෝජ්‍ය සොලිසිටර් ජනරාල් පාරින්ද රණසිංහ මෙම දැනුම්දීම සිදුකර තිබෙනවා.\nපෙත්සම්කරු සදහන් කර තිබුණේ සම්පූර්ණයෙන් මුහුණු ආවරණ කළ ආරක්ෂිත හිස් වැසුමක් පැළද ගමන් කළේ යැයි චෝදනා කරමින් වැල්ලවාය පොලීසිය මඟින් තමාට එරෙහිව මහේස්ත්‍රාත් අධිකරණය හමුවේ නඩුවක් ගොනු කළ බවයි.\n2017 වසරේ අංක දෙක දරණ මෝටර් යතුරුපැදි ආරක්ෂක හිස් වැසුම් රෙගුලාසි යටතේ මෙම නඩුව ගොනු කර ඇතැයි සදහන් කළ පෙත්සම්කරු එම රෙගුලාසි නිසි පරිදි පාර්ලිමේන්තුව මගින් අනුමත කර නොමැති බවත් එය නීතියට පටහැනි බවත් සදහන් කළා.\nමෙම පෙත්සම අද අභියාචනාධිකරණ විනිසුරුවරුන් වන සෝභිත රාජකරුණා සහ ධම්මික ගනේපොළ හමුවේයි කැදවනු ලැබුවේ.\nඒ අනුව මෙම පෙත්සම්කරුට එරෙහිව වැල්ලවාය මහේස්ත්‍රාත් අධිකරණය හමුවේ ගොනු කර තිබෙන නඩුව ඉල්ලා අස් කර ගන්නා ලෙස පොලීසිය වෙත නීතිපතිවරයා විසින් උපදෙස් ලබාදී ඇති බවයි නියෝජ්‍ය සොලිසිටර් ජනරාල් පාරින්ද රණසිංහ අධිකරණය හමුවේ කියා සිටියේ.",
       "URL": "https://www.hirunews.lk/262747/ෆුල්-ෆේස්-හෙල්මට්-පළඳින-යතුරුපැදිකරුවන්ට-ලැබෙන-සහනය",
       "Category": "Local News",
       "Parent URL": "https://www.hirunews.lk/local-news.php?pageID=2143"
}