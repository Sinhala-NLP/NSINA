{
       "Source": "hirunews",
       "Timestamp": "Monday, 10 January 2022 - 11:32",
       "Headline": "රටට ගොඩ බසින විට ම සිම්බාබ්වේ කණ්ඩායම අර්බුදයක (වීඩියෝ)",
       "News Content": "සිම්බාබ්වේ ක්‍රිකට් කණ්ඩායමේ ප්‍රධාන පුහුණුකරු ලාල්චාන්ඩ් රාජ්පුට් හට කොවිඩ්-19 ආසාදනය වී ඇති බව වාර්තා වනවා.\nඊයේ රාත්‍රියේ දිවයිනට පැමිණි සිම්බාබ්වේ ක්‍රිකට් කණ්ඩායම කටුනායක ජාත්‍යන්තර ගුවන්තොටුපළේ දී සිදු කළ පී.සී.ආර් පරීක්ෂණවල ප්‍රතිඵල හරහා යි මේ බව තහවුරු වී ඇත්තේ.\nඒ අනුව ලාල්චාන්ඩ් රාජ්පුට් කණ්ඩායමෙන් වෙන්කර නිරෝධායනය සදහා යොමු කිරීමට නියමිත යි.\nකෙසේ වෙතත් කණ්ඩායමේ අනෙක් ක්‍රීඩකයින් සහ කාර්ය මණ්ඩලය සම්බන්ධයෙන් සිදු කළ පී.සී.ආර් පරීක්ෂණවල දී ඔවුන් කිසිවෙක් හට කෝවිඩ් 19 ආසාදනය වී ඇති බවට වාර්තා වන්නේ නැහැ.\nසිම්බාබ්වේ කණ්ඩායම ශ්‍රී ලංකා සංචාරය ආරම්භ කිරීමට පෙර සංචාරය සම්බන්ධයෙන් අදහස් දැක්වූ සිම්බාබ්වේ ප්‍රධාන පුහුණුකරු ලාල්චන්ද් රාජ්පුත් කියා සිටියේ, මෙම තරග සංචාරය තුළ දී ශ්‍රී ලංකා කණ්ඩායම පරාජය කිරීමේ හොඳ අවස්ථාවක් සිය කණ්ඩායමට ඇති බවයි.\nතරග තුනකින් සමන්විත එක්දින තරගාවලියේ පලමු තරග්‍ය ලබන 16 වැනි දා මහනුවර පල්ලෙකැලේ ජාත්‍යන්තර ක්‍රිකට් ක්‍රීඩාංගණයේ දී දිවා-රාත්‍රී තරගයක් ලෙස ආරම්භ වනවා.\nතරගාවලියේ සෙසු තරග, ජනවාරි 18 සහ 21 යන දිනවල දිවා රාත්‍රී තරග ලෙස පැවැත්වෙන්නේ ද මහනුවර පල්ලෙකැලේ ජාත්‍යන්තර ක්‍රිකට් ක්‍රීඩාංගණයේදී යි.\nක්‍රේග් අර්වින් නායකත්වය ලබා දෙන 15 දෙනෙකුගෙන් යුත් සිම්බාබ්වේ එක්දින සංචිතයට රයන් බර්ල්, රෙගිස් චකබාවා, ලියූක් ජොන්වේයි, ටකුඩ්වන්ශේ කයිටානො, ක්ලියිව් මඩන්ඩේ, වෙස්ලි මද්වේරේ, වෙලින්ටන් මසකඩ්සා, ටිනොටෙන්ඩා මුටොම්බොඩ්සි, බ්ලෙසිග් මුසොරබානි, නගරවා රිචාර්ඩ්, සිකන්ඩර් රාසා, ෂුම්බා මිල්ටන්, සහ ෂෝන් විලියම්ස් ඇතුළත් වනවා.",
       "URL": "https://www.hirunews.lk/293534/රටට-ගොඩ-බසින-විට-ම-සිම්බාබ්වේ-කණ්ඩායම-අර්බුදයක-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1436"
}