{
       "Source": "hirunews",
       "Timestamp": "Friday, 24 June 2022 - 12:53",
       "Headline": "අවසන් එක් දින තරගය ඇරඹෙද්දී ශ්‍රී ලංකාව පැන්න පිමි මොනවා ද?",
       "News Content": "ශ්‍රී ලංකාව සහ ඕස්ටේ්‍රලියාව අතර පස් වැනි මෙන්ම අවසන් එක්දින තරගය අද (24) දිවා රාත්‍රි තරගයක් ලෙස කොළඹ ආර්.ප්‍රේමදාස ක්‍රීඩාංගනයේ දී පැවැත්වෙනවා.\nමේ වනවිටත් තරගාවලිය 3ට 1ක් ලෙස ජයගෙන සිටින්නේ, ශ්‍රී ලංකා කණ්ඩායම යි.\nදෙරට අතර එක්දින තරගය නිමා වන්නේ, වාර්තා කිහිපයක් ම අලුත් කරමින්.\n1992න් පසුව යි ශ්‍රී ලංකාවේ දී ශ්‍රී ලංකා කණ්ඩායම ඔස්ට්‍රේලියාවට තරගාවලි පරාජයක් අත් කර දුන්නේ.\nඑමෙන් ම ශ්‍රී ලංකාව, ඔස්ට්‍රේලියානු කණ්ඩායම පිට පිට එක්දින තරග තුනක දී පරාජය අත් කර දුන්නේ ද පළමු වතාවට යි.\nකෙසේ වෙතත් මෙවර පැවැත්වුණු ශ්‍රී ලංකා ඔස්ට්‍රේලියා තරගාවලිය පිළිබඳ ගැඹුරු පසුවිපරමක් අත්‍යවශ්‍ය ව තිබෙනවා.\nමෙවර තරගාවලිය නිමා වන්නේ, ශ්‍රී ලංකා ක්‍රිකට් වංශ කතාවට නව පරිච්ඡේදයක් එක් කරමින්.\nවිශේෂයෙන් හිටපු සුපිරි ක්‍රීඩකයන් වන කුමාර් සංගක්කාර, මහේල ජයවර්ධන හා තිලකරත්න දිල්ශාන් වැනි ක්‍රීඩකයන්ගේ සමුගැනීමත් සමඟ, ශ්‍රී ලංකා ක්‍රිකට් කණ්ඩායමේ බරපතළ පසුබෑමක් දක්නට ලැබුණා.\n2014න් පසු ව ශ්‍රී ලංකා ක්‍රිකට කණ්ඩායමට නායකයන් විශාල ප්‍රමාණයක් ද පත් වුණේ, කණ්ඩායමේ අස්ථාවරත්වය මොනවට විදහා පාමින්.\nලෝක කුසලාන සඳහා සෘජුව ම ඇතුලත් වීමට නො හැකි වූ ශ්‍රී ලංකා කණ්ඩායමට සුදුසුකම් ලැබීමේ තරග වට සඳහා ද ක්‍රීඩා කරන්නට සිදු වුණා.\nකෙසේ වෙතත් 2019 දී දසුන් ශානකගේ නායකත්වය යටතේ පාකිස්තානු සංචාරයක නිරත වූ ශ්‍රී ලංකා කණ්ඩායම, එතෙක් පැවති පරාජිත තරග රටාව නො සිතූ ලෙස වෙනස් කරන්නට සමත් වුණා.\nඑහි දී පැවැත්වුණු 20යි 20 තරගාවලිය තරග 3ට 0ක් ලෙස පූර්ණ වශයෙන් ජයග්‍රහණය කරන්නට ශ්‍රී ලංකාව සමත් වුණා.\nඑතැන් පටන් ශ්‍රී ලංකා කණ්ඩායම මෙහෙයවීමේ භාරධුර කාර්‍යය පැවරුණේ දසුන් ශානකට යි.\nකෙසේ වෙතත් ඔස්ට්‍රේලියානු සංචාරය සඳහා සූදානම් වීමේ දී ශ්‍රී ලංකා ක්‍රිකට් ලෝලින් අතර ද පැවතුණේ, ඔස්ට්‍රේලියාව පරාජයට පත් කිරීම ඉතා අසීරු කාර්‍යයක් ය යන මතය යි.\nඔස්ට්‍රේලියාව ද තම සංචිතය නම් කර තිබුණේ, ලෝක කුසලාන අවසන් මහා තරගයකට පරිද්දෙන්.\nකෙසේ වෙතත් 20යි 20 තරගාවලිය ශ්‍රී ලංකාව තරග 2ට 0ක් ලෙස පරාජය වූ නමුත් අවසන් තරගයේ දී දසුන් ශානකගේ පිතිහරඹය පිළිබඳ සමස්ත ක්‍රිකට් ලෝකය ම අවධානයට ලක් කළා.\nඑක් දින තරගාවලිය ආරම්භ වුණේ, ඔස්ට්‍රේලියාවට පළමු තරගයේ ජය අත් කර දෙමින්.\nකෙසේ වෙතත් ඉදිරි තරග තුන ම ශ්‍රී ලංකාව ජයග්‍රහණය කළේ, ඔස්ට්‍රේලියාව කිසි සේත් ම බලාපොරොත්තු නො වූ පරාජයකට ඇද දමමින්.\nඑහි දී කලක පටන් අසාර්ථක වූ කුසල් මෙන්ඩිස් ඉතා විශිෂ්ට අන්දමින් සාර්ථක වීම ද දැඩි ලෙස කැපී පෙනෙන කරුණක් බවට පත් වුණා.\nතරුණ ක්‍රීඩකයන් දෙපළක් වන පැතුම් නිස්සංක හා චරිත් අසලංක තම මංගල ශතක ද වාර්තා කිරීමට සමත් වුණේ, මෙම එක් දින තරගාවලියේ දී යි.\nඑසේ ම 19න් පහළ ලෝක කුසලානයේ දී ශ්‍රී ලංකා කණ්ඩායම මෙහෙය වූ නායකයා වන යොවුන් ක්‍රීඩක දුනිත් වෙල්ලාලගේ ගේ දක්ෂතාව ද තරගාවලියේ කැපී පෙනන කරුණක් වුණා.\nකලක පටන් පරාජයේ අමිහිරි අද්දැකීම් නිසා හෙම්බත් ව සිටි ශ්‍රී ලංකා ක්‍රිකට් ලෝලින්ට නම් මෙම තරගාවලිය කිසි දා අමතක නො වන එකක් වනු ඇති.\nශ්‍රී ලංකා ක්‍රිකට් ලෝලින් ඔස්ට්‍රේලියා කණ්ඩායමට ස්තූතිය පළ කරන්නට විවිධ ක්‍රම ද යොදා ගැනීමේ උත්සාහයන් පිළිබඳ, මේ දිනවල සමාජ මාධ්‍යය ඔස්සේ දිගින් දිගට ම කතාබහට ලක් වනවා.\nකෙසේ වෙතත් අද (24) පැවැත්වෙන්නේ, දෙරට අතර අවසන් හා පස් වැනි එක් දින තරගය යි.\nඑය ද සුබවාදී අවසානයක් වේ වා යි අපි පතමු.\nමේ අතර, දෙරට අතර ටෙස්ට් තරගාවලිය ලබන 29 වැනි දා ගාල්ල ජාත්‍යන්තර ක්‍රීඩාංගනයේ දී ආරම්භ වනවා.\nඑය තරග දෙකකින් සමන්විත යි.\nතව ද පන්දු යැවීමේ උපාය මාර්ගික පුහුණුකරු ලෙස ක්‍රියාකරන අවසන් දවස අද (24) බව ශ්‍රී ලංකා කණ්ඩායමේ හිටපු සුපිරි වේග පන්දු යවන ක්‍රීඩක ලසිත් මාලිංග පවසනවා.\nශ්‍රී ලංකා කණ්ඩායමේ ප්‍රගතිය සහ කාර්ය සාධනය ගැන තමන් ඉතා ම සතුටු වෙන බවත් ලසිත් මාලිංග මෙහි දී අවධාරණය කරනවා.\nමෙම තරුණ කණ්ඩායම ගෙන යන තරගකාරිත්වය පුදුම සහගත බව හා තරගාවලිය හතරට එකක් ලෙස නිමා කිරීමට ද තමන් ඇතුළු කණ්ඩායමට හැකි බව ලසිත් මාලිංග අවසන් වශයෙන් පවසනවා.\nඔහු මේ බව සඳහන් කළේ, තම නිල ෆේස්බුක් පිටුවට වීඩියෝ පටයක් මුදා හරිමින්.",
       "URL": "https://www.hirunews.lk/308049/අවසන්-එක්-දින-තරගය-ඇරඹෙද්දී-ශ්‍රී-ලංකාව-පැන්න-පිමි-මොනවා-ද",
       "Category": "Local News",
       "Parent URL": "https://www.hirunews.lk/local-news.php?pageID=1072"
}