{
       "Source": "hirunews",
       "Timestamp": "Sunday, 02 July 2023 - 10:57",
       "Headline": "බෝට්ටුව පෙරලී පැය 5ක කාලයක් මුහුදේ සටන් කළ ධීවරයින් දෙදෙනෙක් බේරා ගනී",
       "News Content": "මුහුදු ගිය එක්දින ධීවර යාත්‍රාවක් මුහුදු රළකට හසුව පෙරලීයාමෙන් මුහුදට වැටුණු තංගල්ලේ ධීවරයන් දෙදෙනකු පැය පහකට අධික කාලයක් ජීවිතය හා මරණය සමඟ මහ මුහුදේ පොර බදිමින් සිටියදී බේරා ගත් පුවතක් පිළිබඳ වාර්තා වෙනවා.\nමිරිස්ස ධීවර වරායෙන් මුහුදු ගිය බහුදින ධීවර යාත්‍රාවක සිටි ධීවරයන් පිරිසක් මුහුද සමඟ පොරබඳිමින් සිටි මෙම ධීවරයින් දෙදෙනා බේරාගෙන තිබෙනවා.\nමෙලෙස ජීවිතය බේරාගෙන ඇත්තේ තංගල්ල ප්‍රදේශයේ ධීවරයින් දෙදෙනෙක් බවයි වාර්තා වෙන්නේ.\nතංගල්ල ධීවර වරායෙන් ඉකුත් 29 දින පිටත්ව ගොස් ඇති යාත්‍රාව මසුන් අල්ලමින් සිටියදී 30 වැනි දින රාත්‍රී 02 ට පමණ මුහුදු රළට හසුව යාත්‍රාව පෙරලී තිබෙනවා.\nඒ සමගම යාත්‍රාවේ සිටි ධීවරයන් දෙදෙනා මුහුදට වැටී තිබෙන අතර පසුව යාත්‍රාවේ සුන් බුන්වල එල්ලී පැය පහකට අධික කාලයක් ධීවරයන් දෙදෙනා මුහුදු රළ සමඟ පොර බදමින් සිටියදී බහුදින යාත්‍රාවේ ධීවරයින් ඔවුන් දැක ධීවරයින් දෙදෙනා බේරා ගෙන ඇති බවයි වාර්තා වෙන්නේ.\nබහු දින යාත්‍රාවේ සිටි ධීවරයකු මුහුදට පැන මුහුදේ ගිලෙමින් සිටි ධීවරයන් දෙදෙනාට කඔයක් දී ධීවරයන් දෙදෙනා බහු දින යාත්‍රාවට ගෙන තිබෙනවා.",
       "URL": "https://www.hirunews.lk/339728/බෝට්ටුව-පෙරලී-පැය-5ක-කාලයක්-මුහුදේ-සටන්-කළ-ධීවරයින්-දෙදෙනෙක්-බේරා-ගනී",
       "Category": "Local News",
       "Parent URL": "https://www.hirunews.lk/local-news.php?pageID=220"
}