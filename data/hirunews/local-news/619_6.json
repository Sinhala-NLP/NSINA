{
       "Source": "hirunews",
       "Timestamp": "Friday, 06 January 2023 - 13:07",
       "Headline": "වරාය නගර කොමිසමේ බලධාරීන් රාජ්‍ය ගිණුම් කාරක සභාව මඟ හරී",
       "News Content": "කොළඹ වරාය නගර කොමිසමේ 2021 වසරට අදාළ ගිණුම් මේ දක්වා විගණනයට ලක්කර නොමැති බව රජයේ මුදල් පිළිබඳ කාරක සභාවේ සභාපති, ආචාර්ය හර්ෂ ද සිල්වා පවසනවා.\nට්වීටර් පණිවුඩයක් නිකුත් කරමින් ඔහු සඳහන් කළේ, එම කොමිසමේ යෝජිත රෙගුලාසි සම්බන්ධයෙන් සාකච්ඡා කිරීමට එහි සාමාජිකයන් කාරක සභාව හමුවට කැඳවා තිබූ බව යි.\nඑහෙත් ඔවුන් සූදානමින් නොපැමිණීම හේතුවෙන් හිස් අතින් රැස්වීම අවසන් කිරීමට සිදු වූ බව ඔහු ප්‍රකාශ කළා.\nවිදේශගත වූ බව පවසමින් වරාය නගර කොමිසමේ සභාපතිවරයා කමිටුව හමුවට පැමිණ නොතිබූ අතර, එහි ප්‍රධාන විධායක නිලධාරියා සම්බන්ධයෙන් තොරතුරක් නොමැති බවයි ආචාර්ය හර්ෂ ද සිල්වා ප්‍රකාශ කළේ.\nඔහු සම්බන්ධ කර ගැනීමට නොහැකි වූ බව පෙන්වා දෙන සභාපතිවරයා එය වෘත්තීයභාවයක් නොමැති වීමද නැතහොත් වුවමනාවක් නොමැතිකමද යන්න ඔහු සිය ට්වීටර් පණිවුඩයෙන් ප්‍රශ්න කරනවා.\nකොමිසමේ සාමාජික සාලිය වික්‍රමසූරිය එහි යෝජිත කරුණු සම්බන්ධයෙන් යම් පැහැදිලි කිරීමක් සිදු කිරීමට උත්සාහ කළත්, එය ප්‍රමාණවත් නොවන බවයි රජයේ මුදල් පිළිබඳ කාරක සභාවේ සභාපතිවරයා පෙන්වා දෙන්නේ.\nඇමරිකානු ඩොලර් බිලියන 1.5ක ආයෝජනයක් සහිත වරාය නගර ව්‍යාපෘතිය සාර්ථකව වනවා දැකීම තම අභිලාෂය වූවත්, ඒ සඳහා වරාය නගර කොමිසමේ සාර්ථකත්වයද අත්‍යවශ්‍ය බවයි ඔහු සිය ට්වීටර් පණිවුඩයෙන් වැඩිදුරටත් පෙන්වා දී ඇත්තේ.\nමේ අතර, පොදු ව්‍යාපාර පිළිබඳ කාරක සභාව හෙවත් කෝප් කමිටුවද ඊයේ පාර්ලිමේන්තුවේදී රැස්ව තිබෙනවා.\nඑහි දී කම්කරු හා රැකීරක්ෂා අමාත්‍ය මනූෂ නානායක්කාර විසින් විගණකාධිපතිවරයාගේ සහ කෝප් කමිටුවේ බලතල අභියෝගාත්මකව විවේචනයට ලක් කිරීම පිළිබඳව කෝප් කමිටුවට, විගණකාධිපතිවරයා විසින් ලිපියක් මගින් කරුණු දන්වා තිබෙනවා.\nඑමඟින් පෙන්වා දී ඇත්තේ අමාත්‍යවරයා සඳහන් කළ පරිදි තමන්ට ලැබී ඇති බලතල ඉක්මවා කටයුතු කර ඇති බව හෝ එලෙස කිරීම සඳහා කිසිදු සහය දැක්වීමක් සිදුකර නොමැති බවයි.\nකාරක සභාව ඒ පිළිබඳව දීර්ඝ ලෙස සාකච්ඡාවට ලක් කිරීමෙන් අනතුරුව තීරණ කිහිපයකට එළැඹ තිබෙනවා.\nඒ අනුව අමාත්‍ය මනූෂ නානායක්කාරගේ ප්‍රකාශය වැරදි පූර්වාදර්ශයක් බවත්, එමඟින් කාරක සභාව හෑල්ලුවට ලක් කර ඇති බව ඔවුන් නිගමනය කර තිබෙනවා.\nඑසේම, කතානායකවරයාට අමාත්‍යවරයාගේ මෙම ප්‍රකාශය සම්බන්ධයෙන් කථානායකවරයාට පැමිණිලි කිරීමට කෝප් කමිටුව තීරණය කළ බවයි පාර්ලිමේන්තුවේ සන්නිවේදන දෙපාර්තමේන්තුව සඳහන් කළේ.\nඑහිදී වැඩිදුරටත් තීරණය කර ඇත්තේ පසුගියදා පැවති කෝප් කමිටු රැස්වීමේදී ලබාදී ඇති නිර්දේශ ක්‍රියාත්මක කිරීමේ ප්‍රගතිය දින දෙකක් තුළ දැනුවත් කරන ලෙසත්, ලබන 17 වනදා කමිටුව හමුවේ පෙනී සිටින ලෙස කම්කරු සහ රැකීරක්ෂා අමාත්‍යාංශයේ ලේකම්වරයාට දැනුම්දීමට යි.",
       "URL": "https://www.hirunews.lk/324425/වරාය-නගර-කොමිසමේ-බලධාරීන්-රාජ්‍ය-ගිණුම්-කාරක-සභාව-මඟ-හරී",
       "Category": "Local News",
       "Parent URL": "https://www.hirunews.lk/local-news.php?pageID=619"
}