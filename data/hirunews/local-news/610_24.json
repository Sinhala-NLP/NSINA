{
       "Source": "hirunews",
       "Timestamp": "Tuesday, 10 January 2023 - 19:00",
       "Headline": "ෂාෆ්ටර්ගේ සොහොයුරෙකුත් විනාඩි 45 ක් සාක්ෂි දෙයි (වීඩියෝ)",
       "News Content": "ජනශක්ති සමූහ ව්‍යාපාරයේ අධ්‍යක්ෂ දිනේෂ් ෂාෆ්ටර්ගේ මරණය සම්බන්ධයෙන් ඔහුගේ සොහොයුරෙකුගෙන් අද සාක්ෂි සටහන් කරගැනීම සිදු කෙරුණා.\nඒ, දිනේෂ් ෂාෆ්ටර්ගේ මරණය සම්බන්ධයෙන් වන මූලික මහේස්ත්‍රාත් පරීක්ෂණය අද දෙවන දිනටත් කොළඹ අතිරේක මහේස්ත්‍රාත් රජින්ද්‍රා ජයසූරියගේ නිල මැදිරියේදී සිදු කෙරුණු අවස්ථාවේදියි.\nඑහිදී ඔහුගෙන් විනාඩි 45 ක පමණ කාලයක් සාක්ෂි සටහන් කරගැනීම සිදු කෙරුණු බවයි හිරු අධිකරණ වාර්තාකරු සඳහන් කළේ.\nවැඩිදුර සාක්ෂි විභාගය එළඹෙන 13 වනදා දක්වා කල් තැබීමට අතිරේක මහේස්ත්‍රාත්වරිය නියෝග කළ අතර, සාක්ෂි විභාගය නිල මැදිරියේදී සිදු කිරීම හේතුවෙන් ඒ සම්බන්ධයෙන් වාර්තා කිරීමට මාධ්‍යවේදීන්ට අවස්ථාවක් හිමිවූයේ නැහැ.\nමේ අතර ව්‍යාපාරික දිනේෂ් ශාෆ්ටර්ගේ මරණය සියදිවි හානි කරගැනීමක්ද නැද්ද යන්න සම්බන්ධයෙන් මේ දක්වා තහවුරු වී නොමැති බව පොලිස් මාධ්‍ය ප්‍රකාශක ජ්‍යෙෂ්ඨ පොලිස් අධිකාරී නිහාල් තල්දුව ප්‍රකාශ කළා.\nමාධ්‍ය වෙත ප්‍රකාශයක් සිදු කරමින් ඔහු කියා සිටියේ මේ වනවිට පුද්ගලයින් 175 දෙනෙකුගෙන් පමණ ප්‍රකාශ සටහන් කරගෙන ඇති බවයි.\nබොරැල්ල පොදු සුසාන භූමියේ මෝටර් රථයක අසාධ්‍ය තත්වයෙන් සිටියදී ව්‍යාපාරික දිනේෂ් ෂාෆ්ටර් පසුගිය දෙසැම්බර් 15 වනදා සොයාගත් අතර, පසුව කොළඹ ජාතික රෝහලට ඇතුළත් කිරීමෙන් පසු ඔහු ජීවිතක්ෂයට පත්වුණා.",
       "URL": "https://www.hirunews.lk/324733/ෂාෆ්ටර්ගේ-සොහොයුරෙකුත්-විනාඩි-45-ක්-සාක්ෂි-දෙයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=610"
}