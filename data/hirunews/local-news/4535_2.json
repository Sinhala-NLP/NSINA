{
       "Source": "hirunews",
       "Timestamp": "Wednesday, 03 May 2017 - 18:26",
       "Headline": "බිරිඳගේ හොර ඇල්ලීමට කාන්තා වෙස්ගත් සැමියෙකු අත්අඩංගුවට",
       "News Content": "මහනුවර පොලීසියේ නිලධාරීන් කණ්ඩායමක් සැකපිට අත්අඩංගුවට ගත් කාන්තාවක් පසුව පුරුෂයෙකු බවට හෙළිවීමේ පුවතක් හිරු ප්‍රවෘත්ති අංශය වෙත අද වාර්තාවුණා.\nමහනුවර බස් නැවතුම්පලේ ඊයේ රාජකාරියේ යෙදී සිටි මෙම පොලිස් නිලධාරීන් බොහෝ  වේලාවක් එහි රැඳී සිටි කාන්තාවක් කෙරෙහි අවධානය යොමුකර ඇත්තේ ඇගේ හැසිරීම් රටාව සැක සහිතවීම හේතුවෙන්.\nමුස්ලිම් කාන්තාවක් ලෙස පර්දාවකින් සැරසී සිටි ඇය බස් නැවතුම්පලේ ගමන් ගන්නා මගීන් දැඩි අවධානයෙන් නිරීක්ෂණය කර තිබෙනවා.\nඒ පිළිබඳව සැකසිතූ පොලිස් නිලධාරීන් කාන්තා පොලිස් නිලධාරිනියක් කැඳවා ඇයගෙන් ප්‍රශ්න කිරීමට සූදානම්වීමත් සමග  ඇය ධාවනය වෙමින් පැවති බස් රථයකට නැග පලායාමට උත්සාහ කළ බවයි මහනුවර පොලීසියේ නිලධාරීයෙකු සඳහන් කළේ.\nඑහෙත් පොලිස් නිලධාරීන් බස් රථය නවත්වා ඇයව අත්අඩංගුවට ගෙන තිබෙනවා.\nපසුව මෙම කාන්තාව පොලිස් ස්ථානය වෙත කැඳවා සිදුකළ පරීක්ෂාවේදී හෙළිවුණේ මුස්ලිම් කාන්තාවක ලෙස වෙස්වලාගෙන සිට ඇත්තේ පුරුෂයෙකු බවයි.\nමොහු මහනුවර - මයිලපිටිය ප්‍රදේශයේ පදිංචි 27 හැවිරිදි එක්දරු පියෙකු බවටද හෙළිවූ අතර, සිය බිරිඳගේ අනියම් සබඳතාවක් හසුකරගැනීම සඳහා තමන් කාන්තාවක් ලෙස මෙලෙස වෙස් වලාගෙන සිටි බවට සැකකරු පොලීසියට ප්‍රකාශ කර තිබෙනවා.\nඔහු වැඩිදුර ප්‍රශ්න කිරීම්වලදී සඳහන් කර ඇත්තේ ගම්පොල ප්‍රදේශයේ ආයතනයක රැකියාව කරන 26 හැවිරිදි තම බිරිඳ  එහි සේවය කරන තරුණයෙකු සමග මෙම අනියම් සබඳතාව ඇතිකරගෙන ඇති බවයි.\nසේවය නිමවී බිරිඳ අදාළ තරුණයා සමග පැමිණෙන තෙක් කිසිවෙකුට සැක නොසිතෙන ලෙස මුස්ලිම් කාන්තාවකගේ වෙස් ගෙන රැඳී සිටි බවයි මෙම පුද්ගලයා ප්‍රකාශ කර ඇත්තේ.",
       "URL": "https://www.hirunews.lk/160536/බිරිඳගේ-හොර-ඇල්ලීමට-කාන්තා-වෙස්ගත්-සැමියෙකු-අත්අඩංගුවට",
       "Category": "Local News",
       "Parent URL": "https://www.hirunews.lk/local-news.php?pageID=4535"
}