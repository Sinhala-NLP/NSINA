{
       "Source": "hirunews",
       "Timestamp": "Wednesday, 14 April 2021 - 20:13",
       "Headline": "මෙරට අන්තවාදී ඉස්ලාම් සංවිධාන තහනමත් සමඟ තමිල්නාඩුවේ ආරක්ෂාව තර කෙරේ",
       "News Content": "අන්තවාදයට සම්බන්ධ ඉස්ලාමීය සංවිධාන 11 ක් තහනම් කිරීමට ශ්‍රී ලංකාව තීරණය කිරීමත් සමඟ තමිල්නාඩුවේ ආරක්ෂාව තර කර ඇති බව ඉන්දීය මාධ්‍ය වාර්තා කළා.\nඒ අදාළ සංවිධාන නියෝජනය කරන සාමාජිකයන් ඉන්දියාවට පලා යාමට උත්සාහ කිරීමට ඉඩ ඇති බැවින්.\nමුහුදු මාර්ගයෙන් හෝ ගුවන් මගින් ඔවුන් පැමිණීමට ඉඩ ඇති නිසා තමිල්නාඩු පොලීසිය විශේෂ ආරක්ෂක වැඩපිළිවෙලක් ක්‍රියාත්මක කර තිබෙනවා.\nඑරට මාධ්‍ය වාර්තා කරන්නේ අදාළ සංවිධාන තහනම් වීමත් සමඟ ශ්‍රී ලංකාව තුල රැදී සිටීමට සහ සිය මෙහෙයුම් සිදුකිරීමට මෙම කණ්ඩායම්වලට ගැටලු මතුවිය හැකි බවයි.\nත්‍රස්තවාදය වැළැක්වීමේ පනත යටතේ අන්තවාදයට සම්බන්ධ ඉස්ලාමීය සංවිධාන 11 ක් තහනම් කිරීමට අදාළ අතිවිශේෂ ගැසට් පත්‍රය ඊයේ නිකුත් කෙරුණා.\nඒ ඊට නීතිපති දප්පුල ද ලිවේරාගේ අනුමැතිය හිමිවීමෙන් අනතුරුවයි.\nමේ අතර, රාජ්‍ය නොවන සංවිධාන 38 ක් සම්බන්ධයෙන් රජය විමර්ශන ආරම්භ කර තිබෙනවා.\nරාජ්‍ය නොවන සංවිධාන පිළිබඳ මහ ලේකම් කාර්යාලයේ අධ්‍යක්ෂ ජනරාල් නීතිඥ රාජා ගුණරත්න සඳහන් කළේ පාස්කු ප්‍රහාරයෙන් අනතුරුව අදාල විමර්ශන සිදුකරන බවයි.",
       "URL": "https://www.hirunews.lk/268448/මෙරට-අන්තවාදී-ඉස්ලාම්-සංවිධාන-තහනමත්-සමඟ-තමිල්නාඩුවේ-ආරක්ෂාව-තර-කෙරේ",
       "Category": "Local News",
       "Parent URL": "https://www.hirunews.lk/local-news.php?pageID=2020"
}