{
       "Source": "hirunews",
       "Timestamp": "Saturday, 19 March 2022 - 19:00",
       "Headline": "විදේශ ගත ශ්‍රමිකයන්ගේ ප්‍රේෂණ සහ අපනයනකරුවන් සඳහා යෝජිත විශේෂ දිරිදීමනා අවලංගු කෙරේ",
       "News Content": "නම්‍යශීලි විනිමය ප්‍රතිපත්තියක් ක්‍රියාවට නැංවීමත් සමඟ විදේශීය ඉපයීම් නිසි මාර්ග ඔස්සේ දිවයිනට පැමිණෙන බැවින්, විදේශ ගත ශ්‍රමිකයන්ගේ ප්‍රේෂණ සහ අපනයනකරුවන් සඳහා යෝජිත විශේෂ දිරිදීමනා ක්‍රමය අවලංගු කිරීමට මහ බැංකුව තීරණය කර තිබෙනවා.\nමේ සම්බන්ධයෙන් මහබැංකුව නිකුත් කළ නිවේදනය පහතින්..\nවිදේශ සේවා නියුක්තිකයන්ගේ ප්‍රේෂණ සහ අපනයනකරුවන් සඳහා යෝජිත අතිරේක දිරි දීමනා යෝජනා ක්‍රමය අවලංගු කිරීම\nශ්‍රී ලංකා මහ බැංකුව විසින් විනිමය අනුපාතිකයෙහි නම්‍යශීලීභාවයට ඉඩ හැරීමට ගත් තීරණයේ ප්‍රතිඵලයක් ලෙස මේ වන විට විනිමය අනුපාතිකය, විදේශ සේවා නියුක්තිකයින්ගේ ප්‍රේෂණ සහ අපනයන ඉපැයීම් ශ්‍රී ලංකා රුපියල්වලට පරිවර්තනය කිරීම්  දිරි ගැන්වීම සඳහා ලබාදුන්  දිරි දීමනා මට්ටම ඉක්මවා ගොස් ඇති බව පෙනේ.\nඒ අනුව, පවතින විනිමය අනුපාතිකය මගින් විදේශගත ශ්‍රමිකයින්ගේ විදේශ විනිමය ප්‍රේෂණ සඳහා ඉහළ ප්‍රතිලාභයක් මෙන්ම, අපනයනකරුවන්ගේ ශුද්ධ ඉපැයීම් සඳහා ඉහළ රුපියල්  අගයක් ලැබෙනු ඇත. මෙම මෑතකාලීන ප්‍රවණතා සැලකිල්ලට ගනිමින්, විදේශගත ශ්‍රමිකයින්ගේ ප්‍රේෂණ සහ අපනයනකරුවන්ගේ ශුද්ධ ඉපැයීම් සඳහා යෝජිත අතිරේක දිරි දීමනා යෝජනා ක්‍රමය ක්‍රියාත්මක නොකිරීමට රජය තීරණය කර ඇත.\nනවතම නිල දත්තවලට අනුව, 2022 වසරේ මාර්තු මාසයේදී, විනිමය අනුපාතිකයේ කැපී පෙනෙන ඉහළයෑම හේතුවෙන්, විදේශගත ශ්‍රමිකයන් සහ අපනයනකරුවන් විසින් විධිමත් මාර්ග හරහා විදේශ විනිමය ඉපැයීම් ශ්‍රී ලංකා රුපියල්වලට පරිවර්තනය කිරීමෙහි සැලකිය යුතු වර්ධනයක් දැනටමත් පෙන්නුම් කර ඇත.\nPublished Date:\nSaturday, March 19, 2022",
       "URL": "https://www.hirunews.lk/299863/විදේශ-ගත-ශ්‍රමිකයන්ගේ-ප්‍රේෂණ-සහ-අපනයනකරුවන්-සඳහා-යෝජිත-විශේෂ-දිරිදීමනා-අවලංගු-කෙරේ",
       "Category": "Local News",
       "Parent URL": "https://www.hirunews.lk/local-news.php?pageID=1283"
}