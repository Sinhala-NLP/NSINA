{
       "Source": "hirunews",
       "Timestamp": "Tuesday, 13 June 2017 - 13:05",
       "Headline": "තැපැල් වර්ජනයෙන් ලිපි ලක්ෂ 3ක් ගොඩ ගැසේ",
       "News Content": "ප්‍රධාන තැපැල් කාර්යාල පවත්වාගෙන යන ගොඩනැගිලිවල හෝටල් ආරම්භ කිරීමේ සැලසුම් අත්හිටුවීම ඇතුළු ඉල්ලීම් කිහිපයක් මුල් කර ගනිමින් තැපැල් සේවකයින් ආරම්භ කළ වැඩ වර්ජනය මේ වන විට ක්‍රියාත්මකයි.\nවර්ජනය නිසා කොළඹ මධ්‍යම තැපැල් හුවමාරුවේ ලිපි ලක්ෂ 3කට ආසන්න ප්‍රමාණයක් මේ වන විටත් ගොඩ ගැසී ඇති බවයි එහි ප්‍රකාශකයෙකු හිරු ප්‍රවෘත්ති අංශය කළ විමසීමකදී කියා සිටියේ.\nමේ අතර, දිවයින පුරා ප්‍රධාන තැපැල් කාර්යාලවල මෙන්ම උප තැපැල් කාර්යාලවල සේවා අද දිනයේදී අඩපණ වී තිබූ බවයි අප වාර්තාකරුවන් සඳහන් කළේ.\nසිය ඉල්ලීම්වලට ස්ථීර විසදුම් නොලැබුණහොත් ලබන 26 වන දා අඛණ්ඩ වැඩ වර්ජනයක් දියත් කිරීමට බලාපොරොත්තු වන බව ඒකාබද්ධ තැපැල් වෘත්තිය සමිති පෙරමුණේ සම කැදවුම්කරු චින්තක බණ්ඩාර ප්‍රකාශ කළා.\nමේ අතර, තැපැල් වර්ජනය හේතුවෙන් අත්‍යවශ්‍ය රාජකාරී ඉටු කිරීම බිද වැටීම සිදුවිය හැකි බැවින් මහජන සේවාවන් අඛණ්ඩව පවත්වාගෙන යාම සඳහා එම දෙපාර්තමේන්තුවේ සියලුම කාර්ය මණ්ඩල නිලධාරීන්ගේ නිවාඩු අවලංගු කෙරුණා.\nමේ අතර, තැපැල් වෘත්තීය සමිති ගෙන යන මෙම සංකේත වැඩ වර්ජනය අසාධාරණ බව තැපැල්, තැපැල් සේවා හා මුස්ලිම් ආගමික අමාත්‍ය එම්.එච්.ඒ. හලීම් ප්‍රකාශ කළා.\nඔහු මේ බව කියා සිටියේ මහනුවර ඊයේ පැවැති මාධ්‍ය හමුවකට එක්වෙමින්.",
       "URL": "https://www.hirunews.lk/163458/තැපැල්-වර්ජනයෙන්-ලිපි-ලක්ෂ-3ක්-ගොඩ-ගැසේ",
       "Category": "Local News",
       "Parent URL": "https://www.hirunews.lk/local-news.php?pageID=4472"
}