{
       "Source": "hirunews",
       "Timestamp": "Wednesday, 07 July 2021 - 11:59",
       "Headline": "නාමල්, සමන්ත, දුමින්ද නාගමුව අත්අඩංගුවට  (වීඩියෝ)",
       "News Content": "නිරෝධායන නීති උල්ලංඝනය කරමින් බදුල්ල - බොරලන්ද නගරයේ විරෝධතාවක් පැවැත්වීමේ චෝදනාව මත ජනතා විමුක්ති පෙරමුණේ හිටපු පාර්ලිමේන්තු මන්ත්‍රීවරුන් වන සමන්ත විද්‍යාරත්න සහ නාමල් කරුණාරත්න ඇතුලු පස්දෙනෙකු අත්අඩංගුවට ගෙන තිබෙනවා.\nඒ, ඔවුන් අද බදුල්ල - බෝගහකුඹුර පොලීසියට භාරවීමෙන් අනතුරුවයි.\nපසුගිය 1 වනදා මෙම විරෝධතාව පැවැත්වුණේ රසායනික පොහොර කඩිනමින් ලබාදෙන ලෙස ඉල්ලමින්.\nසිය පක්ෂයේ සාමාජිකයින් අත්අඩංගුවට ගැනීම සම්බන්ධයෙන් ජනතා විමුක්ති පෙරමුණේ නායක පාර්ලිමේන්තු මන්ත්‍රී අනුර කුමාර දිසානායක පාර්ලිමේන්තුවේදී මෙලෙස අදහස් පළ කළා.\nඑහිදි ඔහු කියා සිටියේ ආයතන මෙන්ම සම්භාහන මධ්‍යස්ථානද විවෘත කිරීමට ඉඩ ලබාදී ඇති පසුබිමක ජනතාවට සිය විරෝධය පළ කිරීමට ඇති අවස්ථාව අවහිර කර ඇති බවයි.\nමේ අතර, රාජ්‍ය ඉංජිනේරු සංස්ථාව ඉදිරිපිට පැවති විරෝධතාවයක් අතරතුරු පෙරටුගාමි සමාජවාදී පක්ෂයේ ප්‍රචාරක ලේකම් දුමින්ද නාගමුව ඇතුළු 05 දෙනෙකු පොලිසිය අත්අඩංගුවට ගෙන තිබෙනවා. ඒ නිරෝධායන නීති උල්ලංඝණය කරමින් විරෝධතා පැවැත්වීම හේතුවෙන්.\nරාජ්‍ය ඉංජිනේරු සංස්ථා සේවකයින් 9 දෙනෙකු සේවයෙන් ඉවත් කිරීමට විරෝධය පළ කරමින් ඒකාබද්ධ ඉංජිනේරු සංස්ථා සේවක සංගමය එම සංස්ථා පරිශ්‍රය ඉදිරිපිට මෙලෙස විරෝධතාවයක් ආරම්භ කළ අතර ඊට පෙරටුගාමි සමාජවාදි පක්ෂයේ ප්‍රචාරක ලේකම් දුමින්ද නාගමුව ද එක්ව සිටියා.\nවිරෝධතා පැවැත්වීම සිදුනොකරන ලෙසට සෞඛ්‍ය සේවා අධ්‍යක්ෂ ජනරාල්වරයා පොලිස්පතිවරයා දැනුවත් කිරීමට කටයුතු කිරීමත් සමඟ ඇතැම් පාර්ශවයන් පැවැත්වීමට නියමිතව තිබූ උද්ඝෝෂණ නතර කර දැමුණා.\nරජයේ ආයුර්වේද වෛද්‍ය නිලධාරීන්ගේ සංගමය අද දහවල් බත්තරමුල්ලේ දී විරෝධතාවක් පැවැත්වීමට නියමිතව තිබුණද එය තාවකාලිකව අවලංගු කර දැමුණා.\nකෙසේ වෙතත් සෞඛ්‍ය සේවා අධ්‍යක්ෂ ජෙනරාල්වරයාගේ දැනුම් දීමට පරිබාහිරව ඇතැම් ස්ථානවල විරෝධතා පැවැත්වුණා.\nතිස්සමහාරාම - කාවන්තිස්සපුර දී පාරම්පරික ගොවීන් පිරිසක් අද පෙරවරුවේ විරෝධතාවක නිරත වුණේ වනජීවි නිලධාරීන් විසින් තම වගාවන් සිදුකිරීම සඳහා එම දෙපාර්තමේන්තුවට අයත් භූමිය නිදහස් නොකිරීම හේතුවෙන්.",
       "URL": "https://www.hirunews.lk/276315/නාමල්-සමන්ත-දුමින්ද-නාගමුව-අත්අඩංගුවට-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1836"
}