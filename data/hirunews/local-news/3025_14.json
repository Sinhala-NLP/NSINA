{
       "Source": "hirunews",
       "Timestamp": "Friday, 29 November 2019 - 21:49",
       "Headline": "වෝටර්ස් එජ් හෝටලයේ මූල්‍ය අක්‍රමිකතා ගැන පරීක්ෂණයක් ඉල්ලා ජනපතිට සහ අගමැතිට ලිපියක්",
       "News Content": "රජයට අයත් බත්තරමුල්ල - වෝටර්ස් එජ් හෝටලයේ සිදුව ඇති මූල්‍ය අක්‍රමිකතා සම්බන්ධයෙන්ක ඩිනමින් පරීක්ක්ෂණයක් සිදුකරන ලෙස ඉල්ලා එහි සේවකයින් පිරිසක් ජනාධිපති ගෝඨාභය රාජපක්ෂ හා අග්‍රාමාත්‍ය මහින්ද රාජපක්ෂ යන මහත්වරුන්ට ලිපියක් යොමුකර තිබෙනවා.\nමේ අතර අදාල අක්‍රමිකතාව සම්බන්ධයෙන් විගණන දෙපාර්තමේන්තුව විමර්ශනයක් ද ආරම්භ කර තිබෙනවා.\nපාඨලී චම්පික රණවක හා රාජිත සේනාරත්න යන හිටපු අමාත්‍යවරුන්ගේ ඥාතීන් සහ හිතවතුන්ට මසකට රුපියල් මිලියන 5 ක පමණ වැටුප් සහ දීමනා ලබාදෙමින් ආයතනයට දරාගත නොහැකි මට්ටමේ මූල්‍ය බරපැනක් පටවා ඇති බව සදහන් කරමින අදාල ලිපිය ජනාධිපතිවරයා හා අග්‍රාමාත්‍යවරයා වෙත යොමුකර තිබෙනවා.\nමේ සදහා ආයතනයේ සභාපතිවරයා ලෙස කටයුතු කළ චමත් ද සිල්වා මහතාද වගකිව යුතු බවයි ලිපියෙන් වැඩිදුරටත් සදහන් කර ඇත්තේ.\nආයතනයට සම්බන්ධ ජනතා විමුක්ති පෙරමුණේ වෘත්තීය සමිති නියෝජිතයන්ද අදාල දූෂණ සම්බන්ධයෙන් කටයුතු කරනවා වෙනුවට සභාපතිවරයාගෙන් උසස්වීම් සහ වැටුප් වර්ධක ලබාගත් බවද ලිපියෙන් අනාවරණය කර තිබෙනවා.\nමෙම ලිපිය මගින් එහි සේවකයන් ජනාධිපතිවරයාගෙන් හා අග්‍රාමාත්‍යවරයාගෙන් ඉල්ලා ඇත්තේ පසුගිය ආණ්ඩු සමයේ වෝටර්ස් එජ් හෝටලයේ දියත් කළ ව්‍යාපෘතී සම්බන්ධයෙන් විගණන පරීක්ෂණයක් සිදුකරන ලෙසයි.\nමේ අතර අප කල විමසීමකදී විගණන දෙපාර්තමේන්තුවේ ජ්‍යෙෂ්ඨ ප්‍රකාශකයෙකු සදහන් කළේ වෝටර්ස් එජ් හෝටලයේ සිදුව ඇති අක්‍රමිකතා සම්බන්ධයෙන් විමර්ශනයක් ආරම්භ කර ඇති බවයි.\nසිංහලේ ජාතික සංවිධානය අද පැවති ප්‍රවෘත්ති සාකච්ඡාවකදී ද හිටපු අමාත්‍ය පාඨලී චම්පික රණවක මහතා සම්බන්ධයෙන් මෙලෙස අදහස් පළ වුණා.",
       "URL": "https://www.hirunews.lk/229235/වෝටර්ස්-එජ්-හෝටලයේ-මූල්‍ය-අක්‍රමිකතා-ගැන-පරීක්ෂණයක්-ඉල්ලා-ජනපතිට-සහ-අගමැතිට-ලිපියක්",
       "Category": "Local News",
       "Parent URL": "https://www.hirunews.lk/local-news.php?pageID=3025"
}