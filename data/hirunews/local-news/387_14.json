{
       "Source": "hirunews",
       "Timestamp": "Thursday, 27 April 2023 - 12:01",
       "Headline": "මංගල ටෙස්ට් ද්විත්ව ශතකයේ පහස විඳි ශ්‍රී ලංකා පිතිකරණයේ ආරම්භක කෝඩුකාරයා",
       "News Content": "ටෙස්ට් ආරම්භක පිතිකරු නිශාන් මධුෂ්ක සිය ටෙස්ට් දිවියේ මංගල ද්විත්ව ශතකය ලබා ගැනීමට මීට ටික වේලාවකට පෙර (27) සමත් වුණා.\nඒ මේ වනවිට ගාල්ල ජාත්‍යන්තර ක්‍රිකට් ක්‍රීඩාංගණයේ දී පැවැත්වෙන අයර්ලන්ත - ශ්‍රී ලංකා දෙවැනි ටෙස්‍ට් තරගයේ පළමු ඉනිමේ දියි.\nතරගයේ සිව්වැනි දිනය වන අද දිනයේ දී ශ්‍රී ලංකා පළමු ඉනිම වෙනුවෙන් පන්දුවට පහරදෙමින් සිටින්නේ කුසල් මෙන්ඩිස් සමගින් නිශාන් මධුෂ්කයි.\nනිශාන් මධුෂ්ක සිය මංගල ද්විත්ව ශතකය ලබා ගැනීමට වැය කළ පන්දු ගණන 322 ක්.\nඊට හැඩකාර හතරේ පහර 22ක් සහ හයේ පහරක් ඇතුළත්.\nඔහුට අනගි සහායක් ලබාදෙමින් අනෙක් අන්තයේ පිටියේ රැඳී සිටින්නේ කුසල් මෙන්ඩිස්.\nඔහු ද සිය ටෙස්ට් දිවියේ 9 වැනි ශතකය ලබා ගැනීමට සමත් වුණා.\nමේ වනවිට කුසල් මෙන්ඩිස් ලකුණු 159ක් රැස්කරගෙන සිටිනවා.\nකුසල් හා නිශාන් අතර ගොඩනැගුණු ශක්තිමත් ලකුණු සබඳතාව ලකුණු 251කට අධිකයි.\nමේ වනවිට ශ්‍රී ලංකා පළමු ඉනිම ලියැවී ඇත්තේ එක් කඩුල්ලක් පමණක් දැවී ලකුණු 488ක් ලෙසින්.\nඅයර්ලන්තය සිය පළමු ඉනිම වෙනුවෙන් ලකුණු 492ක් ලබාගත්තා. මේ වනවිට ශ්‍රී ලංකා පළමු ඉනිම අයර්ලන්තයට වඩා ලකුණු 04ක් පසුපසින් සිටිනවා.",
       "URL": "https://www.hirunews.lk/333576/මංගල-ටෙස්ට්-ද්විත්ව-ශතකයේ-පහස-විඳි-ශ්‍රී-ලංකා-පිතිකරණයේ-ආරම්භක-කෝඩුකාරයා",
       "Category": "Local News",
       "Parent URL": "https://www.hirunews.lk/local-news.php?pageID=387"
}