{
       "Source": "hirunews",
       "Timestamp": "Friday, 30 September 2022 - 12:49",
       "Headline": "ලෝක බැංකු ප්‍රධානියා ණය ප්‍රතිව්‍යුහගතකරණ සැලැසුම ගැන කථා කරයි",
       "News Content": "ශ්‍රී ලංකාව, ජාත්‍යන්තර මූල්‍ය අරමුදල සමග ණය ප්‍රතිව්‍යූහගතකරණ සැලැස්මකට කඩිනමින්, පිවිසිය යුතු බව ලෝක බැංකුවේ ප්‍රධානී ඩේවිඩ් මැල්පාස් පවසනවා.\nමේ වන විටත් දැඩි ආර්ථික අර්බුදයකට ශ්‍රී ලංකාව මුහුණ දී සිටින අතර, ණය ප්‍රතිව්‍යූහගතකරණ සැලැස්මට අවතීරණ වීමට කාලය ගත කිරීමෙන් තවදුරටත් ආර්ථිකය කඩා වැටීමකට ලක්විය හැකි බවට යි ඔහු අනතුරු අඟවා ඇත්තේ.\nඇමෙරිකාවේ ස්ටැන්ෆර්ඩ් විශ්වවිද්‍යාලයේ පැවති උත්සවයක දී ලෝක බැංකුවේ ප්‍රධානී ඩේවිඩ් මැල්පාස් වැඩිදුරටත් සඳහන් කර ඇත්තේ, මේ හේතුවෙන් ශ්‍රී ලංකාව කඩිනමින් ණය ප්‍රතිව්‍යූහගතකරණ සැලැස්මට පිවිසිය යුතු බව යි.\nක්‍රමවත් ප්‍රතිපත්තියකට එළඹීමට නො හැකි නම්, කිසිදු මූල්‍ය සහනයක් ශ්‍රී ලංකාවට ලබා නො දෙන බව ද මීට පෙර ලෝක බැංකුව ප්‍රකාශ කර තිබුණා.\nමේ අතර, ශ්‍රී ලංකාව මුහුණ දී ඇති ණය අර්බුදය හමුවේ, තම කාර්ය භාරය ඉටු කිරීමට ජපානය සුදානම් බව එරට මුදල් අමාත්‍ය ෂුනිචි සුසුකි ප්‍රකාශ කර තිබෙනවා.\nඒ, පිලිපීනයේ මැනිලා අගනුවර දී ජනාධිපති රනිල් වික්‍රමසිංහ සමඟ ඊයේ (29) පැවති සාකච්ඡාවක දී යි.\nඑහි දී ජපාන මුදල් අමාත්‍යවරයා වැඩිදුරටත් ප්‍රකාශ කර ඇත්තේ, ශ්‍රී ලංකාවේ ණය ගැටලුව සම්බන්ධයෙන් චීනය හා ඉන්දියාව වැනි අනෙකුත් ණය හිමියන් ද එය විසඳීමට කටයුතු කළ යුතු බව යි.",
       "URL": "https://www.hirunews.lk/316690/ලෝක-බැංකු-ප්‍රධානියා-ණය-ප්‍රතිව්‍යුහගතකරණ-සැලැසුම-ගැන-කථා-කරයි",
       "Category": "Local News",
       "Parent URL": "https://www.hirunews.lk/local-news.php?pageID=834"
}