{
       "Source": "hirunews",
       "Timestamp": "Thursday, 16 March 2017 - 15:13",
       "Headline": "කොල්ලකරුවන් පැහැරගත් නෞකාව බේරා ගැනීමට සෝමාලියාවෙන් මෙහෙයුමක්",
       "News Content": "සෝමාලියානු මුහුදු කොල්ලකරුවන් විසින් පැහැරගත් නෞකාව බේරා ගැනීම සඳහා සෝමාලියා ආරක්ෂක අංශ විශේෂ මෙහෙයුමක් ආරම්භ කර තිබෙනවා.\nවිදෙස් මාධ්‍ය වාර්තා කලේ නෞකාවේ සිටින කොල්ලකරුවන්ට ආරක්ෂක අංශ විසින් පහරදීම ආරම්භ කර ඇති බවයි.\nවිදෙස් වාර්තා සදහන් කළේ නෞකාවේ සිටින කොල්ලකරුවන් වෙත සැපයුම් සිදුකළ යාත්‍රාවක් නැවැත්වීමට උත්සාහ කිරීමේදී නෞකාවේ සිටි කොල්ලකරුවන් ආරක්ෂක අංශ වෙත වෙඩි තැබූ බවයි.\nප්‍රතිප්‍රහාර හමුවේ එම යාත්‍රාව පලාගොස් තිබෙනවා.\nමේ වනවිට නැව කොල්ලකරුවන් විසින් රඳවාගෙන සිටින්නේ සෝමාලියාවේ අලූලා වෙරළ තීරය ආසන්නයේයි.\nශ්‍රී ලාංකික කාර්ය මණ්ඩල සාමාජිකයින් අටදෙනෙකු සමග මෙම නෞකාව පසුගිය 13 වනදා පැහැරගැනීමට ලක්වුණේ  ජිබුටි රාජ්‍යයේ සිට සෝමාලියාවේ මොගඩිෂු දක්වා ගමන් කරමින් සිටියදියි.\nඅලූලා ප්‍රදේශය භාර පොලිස් ප්‍රධානියා විදෙස් මාධ්‍ය වෙත සඳහන් කර ඇත්තේ මෙම නැව පැහැරගෙන ඇත්තේ ධීවරයන් පිරිසක්ද නැතහොත් වෙනත් සෝමාලියානු කොල්ලකරුවන්ද යන්න පිළිබඳව තවදුරටත් විමර්ශනය කරන බවයි.\nනෞකාව පැහැරගත් පුද්ගලයින් පළමුව නෞකාවට ඇතුලූවී ඇත්තේ ධීවරයින් ලෙස බවට ද අනාවරණ වී තිබෙනවා.\nමේ අතර ශ්‍රී ලංකා නාවික හමුදාවද සඳහන් කළේ බහරේන් හි ඇති ඒකාබද්ධ සමුද්‍රීය බලකා මුලස්ථානය මගින් පාලනය වන ඒකාබද්ධ කාර්ය බලකාය විසින් නැව පිළිබඳ තොරතුරු නාවික හමුදාව වෙත ලබාදී ඇති බවයි.\nඒ අනුව ඔවුන් පී.සී. තුන දරණ ගුවන් යානයකින් නෞකාව තිබෙන ස්ථානය පැහැදිළිව හඳුනාගෙන තිබෙනවා.",
       "URL": "https://www.hirunews.lk/157015/කොල්ලකරුවන්-පැහැරගත්-නෞකාව-බේරා-ගැනීමට-සෝමාලියාවෙන්-මෙහෙයුමක්",
       "Category": "Local News",
       "Parent URL": "https://www.hirunews.lk/local-news.php?pageID=4611"
}