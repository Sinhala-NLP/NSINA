{
       "Source": "hirunews",
       "Timestamp": "Sunday, 23 July 2017 - 19:26",
       "Headline": "ලිප්ටන් වටරවුමේදී සරසවි සිසුන්ට පොලීසියෙන් ජල ප්‍රහාර - සිසුන් 13 ක් අත්අඩංගුවට",
       "News Content": "මාළඹේ පෞද්ගලික වෛද්‍ය විද්‍යාලයට සහ ශිෂ්‍ය මර්දනයට විරෝධය පළ කරමින් සරසවි සිසුන් ලිප්ටන් වටරවුමේ ආරම්භ කළ අඛන්ඩ සත්‍යග්‍රහයට පොලීසිය අද පස්වරුවේ ජල ප්‍රහාරයක් එල්ල කළා.\nමෙම ප්‍රහාරයෙන් සිසුන් කිහිපදෙනෙකු තුවාල ලබා ඇති බව ශිෂ්‍යයින් පවසනවා.\nකෙසේ වෙතත් පොලීසිය සිසුන්ගේ මෙම  චෝදනාව ප්‍රතික්ෂේප කළා.\n13 දෙනෙකු පොලීස්  අත්අඩංගුවට ගෙන තිබෙනවා. එක සිසුවියක් ද ඒ අතර වනවා.\nඔවුන් අධිකරණයට ඉදිරිපත් කරන බවයි පොලිසිය කියාසිටියේ.\nවෛද්‍ය පීඨ ශිෂ්‍ය ක්‍රියාකාරින් සහ අන්තර් විශ්වවිද්‍යාලයීය ශිෂ්‍ය බල මණ්ඩලය එක්ව ලිප්ටන් වටරවුමේ සත්‍යග්‍රහයක් ආරම්භ කළේ ඊයේ දිනයේයි.\nකොළඹ විශ්වවිද්‍යාලය අසළ සිට පා ගමනින් ලිප්ටන් වටරවුම දක්වා පැමිණි සිසුන් එහි අට්ටාලයක්ද ඉදිකර එහි වාඩිවී සිටියා.\nකෙසේ වෙතත් ජල ප්‍රහාරය එල්ල කර සිසුන් එම ස්ථානයෙන් ඉවත් කිරීමෙන් පසුව අදාළ අට්ටාලයද පොලීසිය ගලවා ඉවත් කර තිබෙනවා.\nජල ප්‍රහාරය එල්ලවන අවස්ථාවේදී ලිප්ටන් වටරවුම ආසන්නයේ දැඩි මාර්ග තදබදයක්ද පැවති අතර, එය මේ වනවිට පහව ගොස් ඇති බවයි පොලීසිය සඳහන් කළේ.\nඑමෙන්ම කොළඹ අද පැවති මාධ්‍ය හමුවකට එක්වූ වෛද්‍ය පීඨ ශිෂ්‍ය ක්‍රියාකාරී කමිටුවේ කැඳවුම්කරු රයන් ජයලත් කියා සිටියේ සරසවි සිසුන් ලිප්ටන් වටරවුමේ ඉදිකර තිබූ අට්ටාලයට අද අලූයම දෙකට පමණ කිසියම් පිරිසක් ගල් ප්‍රහාරයක් එල්ල කර ඇති බවයි.\nමේ අතර පසුගියදා වෛද්‍ය පීඨ ශිෂ්‍ය ක්‍රියාකාරී කමිටුවේ කැඳවුම්කරු රයන් ජයලත් අත්අඩංගුවට ගැනීමට යාමේදී ඊට එරෙහිව ක්‍රියාකළ පුද්ගලයින් පිළිබඳව ඉදිරියේදී නීතිමය ක්‍රියාමාර්ග ගන්නා බව පොලිස් මාධ්‍ය ප්‍රකාශක පොලිස් අධිකාරී රුවන් ගුණසේකර පොලිස් මූලස්ථානයේ අද පැවති මාධ්‍ය හමුවකට එක්වෙමින් සඳහන් කළා.",
       "URL": "https://www.hirunews.lk/166591/ලිප්ටන්-වටරවුමේදී-සරසවි-සිසුන්ට-පොලීසියෙන්-ජල-ප්‍රහාර-සිසුන්-13-ක්-අත්අඩංගුවට",
       "Category": "Local News",
       "Parent URL": "https://www.hirunews.lk/local-news.php?pageID=4407"
}