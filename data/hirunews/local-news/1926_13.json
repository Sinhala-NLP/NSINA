{
       "Source": "hirunews",
       "Timestamp": "Wednesday, 26 May 2021 - 22:56",
       "Headline": "නවක මන්ත්‍රීවරුන්ගේ වාහන ඉල්ලීම - ආනයනය අත්හිටුවීමට කැබිනට් තීරණයක් (වීඩියෝ)",
       "News Content": "පාර්ලිමේන්තුවේ නවක මන්ත්‍රීවරුන්ගේ වාහන අවශ්‍යතාව සම්බන්ධ ඉල්ලීමක් කථානායකවරයා වෙත යොමු කර ඇති බව අප හිරු\nප්‍රවෘත්ති ඔස්සේ පසුගියදා අනාවරණ කළා.\nකෙසේ වෙතත්, පාර්ලිමේන්තු මන්ත්‍රීවරුන් සඳහා තීරුබදු රහිත වාහන ගෙන්වීමේ බලපත්‍ර වෙනුවට, වාහන ගෙන්වා දී එම වාහනවල තීරුබදු රහිත වටිනාකම පමණක් අය කිරීමට මීට පෙර රජය ගෙන තිබූ තීරණය අත්හිටවූ බව මුදල් අමාත්‍යංශයේ ලේකම් එස්.ආර්. ආටිගල මහතා සඳහන් කළා.\nපසුගියදා රැස්වූ කැබිනට් මණ්ඩලය රටේ පවතින වත්මන් තත්ත්වය සැලකිල්ලට ගෙන තීරණය කර තිබුණේ ද සීමිත වාහන සංඛ්‍යාවක් හෝ ආනයනය කිරීමට පැවති යෝජනාව අත්හිටුවීමටයි.\nතමන් මුහුණ දෙන අපහසුතා සැලකිල්ලට ගෙන වාහන සහ කොළඹින් නිවාස පහසුකම් ලබා දෙන ලෙස නවක පාර්ලිමේන්තු මන්ත්‍රීවරු පිරිසක් කතානායකවරයාගෙන් ඉල්ලීමක් කර තිබෙන බව අප පසුගියදා වාර්තා කළා.\nහිරු ප්‍රවෘත්ති කළ විමසීමකදී කතානායක මහින්ද යාපා අබේවර්ධන මහතා පැවසුවේ මන්ත්‍රිවරුන්ගේ ඉල්ලීම ජනාධිපතිවරයා සහ අගමැතිවරයා ඇතුලු අදාළ\nපාර්ශ්ව වෙත යොමු කළ බවයි.\nකෙසේ වෙතත් අග්‍රාමාත්‍ය මහින්ද රාජපක්ෂ මහතාගේ ප්‍රධානත්වයෙන් සූම් තාක්ෂණය ඔස්සේ පසුගියදා රැස්වූ කැබිනට් මණ්ඩලය තීරණය කළේ රටේ වත්මන් තත්ත්වය සහ මූල්‍ය ස්ථාවරත්වය සැලකිල්ලට ගනිමින් සීමිත වාහන සංඛ්‍යාවක් හෝ ආනයනය අත්හිටුවීමටයි.\nමේ අතර ඊයේ පැවති කැබිනට් තීරණ දැනුම් දීමේ ප්‍රවෘත්ති සාකච්ඡාවේදී මාධ්‍යවේදීන් වාහන ගෙන්වීම සඳහා ණයවර ලිපි විවෘත කිරීම සම්බන්ධයෙන්\nප්‍රශ්නකර සිටියා.\nකෙසේ නමුත් මේ සම්බන්ධයෙන් අප කළ විමසීමකදී ලංකා බැංකුවේ ඉහළ නිලධාරියෙකු සඳහන් කළේ ගණුදෙනුකරුවන්ගේ පෞද්ගලිකත්වය ආරක්ෂා කළ යුතු බැවින් එවැනි තොරතුරු මාධ්‍ය වෙත නිකුත් කළ නොහැකි බවයි.\nමේ අතර තීරු බදු රහිත බලපත්‍ර ක්‍රමය වත්මන් රජය අහෝසි කර ඇති නිසා ඒ වෙනුවට රජය විසින් වාහන ආනයනය කර තීරුබදු රහිත මිලට මන්ත්‍රීවරුන්ට\nමිලදී ගැනීමට හැකි සැලසුමක් තිබූ බව මුදල් අමාත්‍යංශයේ ලේකම් එස්.ආර්.ආටිගල මහතා සඳහන් කළා.\nකෙසේ වෙතත් රටේ පවතින තත්ත්වය සැලකිල්ලට ගෙන එම තීරණය ද මේ මොහොතේ ක්‍රියාත්මක නොකිරීමට රජය තීරණය කළ බවයි ආටිගල මහතා\nසඳහන් කළේ.\nනමුත් අවශ්‍යතාව මත ගිලන් රථ, බවුසර් ආදිය ගෙන්වීමට රජය අවසර ලබා දී තිබෙන බව මුදල් අමාත්‍යංශ ලේකම්වරයා වැඩිදුරටත් සඳහන් කළා.\nමේ අතර, අද පැවති ප්‍රවෘත්ති සාකච්ඡාවකදී ජනතා විමුක්ති පෙරමුණේ නායක අනුරකුමාර දිසානායක මහතාද මේ සම්බන්ධයෙන් අදහස් පළකළා.",
       "URL": "https://www.hirunews.lk/272541/නවක-මන්ත්‍රීවරුන්ගේ-වාහන-ඉල්ලීම-ආනයනය-අත්හිටුවීමට-කැබිනට්-තීරණයක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1926"
}