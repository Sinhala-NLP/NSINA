{
       "Source": "hirunews",
       "Timestamp": "Tuesday, 18 July 2017 - 17:07",
       "Headline": "උතුරු මැද පළාත් සභාවේ නව සභාපතිවරයා ලෙස ඩී.එම්. අමරතුංග පත් කරගැනේ",
       "News Content": "උතුරුමැද පළාත් සභාවේ සභාපති ටී.එම්.ආර්. සිරිපාල ට එරෙහිව එක්සත් ජාතික පක්ෂ මන්ත්‍රී කණ්ඩායම ගෙන ආ විශ්වාසභංග යෝජනාවත් සමග අද එම පළාත් සභාවේ උණුසුම් තත්ත්වයක් මතුවුණා.\nඑහිදී ගුටිබැට හුවමාරුවක් ද සිදුවූ අතර, පසුව එක්සත් ජාතික පක්ෂයේ පළාත් සභා මන්ත්‍රී ඞී.එම්. අමරතුංග එම තනතුරට තෝරා පත් කරගත්තා.\nඋතුරුමැද පළාත් සභාවේ මාසික සභා වාරය අද පෙරවරු 9 ට ආරම්භ වුණේ සභාපති ටී.එම්. ආර්. සිරිපාලගේ ප්‍රධානත්වයෙන්.\nඑහිදී සභාපතිවරයාට එරෙහිව පසුගිය 13 වනදා න්‍යාය පත්‍රයට ඇතුළත් කර තිබූ විස්වාසභංග යෝජනාව විවාදයට ගැනීමට නියමිතව තිබුණා.\nකෙසේ වෙතත් ඒකාබද්ධ විපක්ෂය නියෝජනය කරන එච්.බී. සේමසිංහ මන්ත්‍රීවරයා සභාපතිවරයාට එරෙහිව ඉදිරිපත් කර ඇති විශ්වාසභංග යෝජනාව ව්‍යවස්ථා විරෝධී බව ප්‍රකාශ කළ අතර, එක්සත් ජාතික පක්ෂ මන්ත්‍රීවරු සහ ඒකාබද්ධ විපක්ෂය නියෝජනය කරන මන්ත්‍රීවරුන් අතර උණුසුම් තත්ත්වයක් ඇතිවුණේ එම අවස්ථාවේදියි.\nපැවති වාග් ප්‍රහාර මධ්‍යයේ උතුරුමැද පළාත් සභාවේ සභාපති ටී.එම්.ආර්. සිරිපාල සභා වාරය පස්වරු දෙක දක්වා කල් තැබුවා. එහිදී මන්ත්‍රීවරුන් සෙංකෝලය උදුරා ගැනීමට උත්සහ කළ අතර, එහිදී සෙංකෝලය කොටස් 2 කට කැඞී ගිය බවයි එම ස්ථානයේ සිටි හිරු වාර්තාකරු සඳහන් කළේ.\nඑහිදී මන්ත්‍රීවරුන් අතර ගුටිබැට හුවමාරුවක් සමග උණුසුම් තත්ත්වයක් ද  ඇතිවුණා.\nපළාත් සභාවේ සභාපති ටී.එම්.ආර්. සිරිපාල සභා ගැබෙන් ඉවත්වූ පසු සභාපති අසුනේ අසුන්ගත් එක්සත් ජාතික පක්ෂ මන්ත්‍රී ඞී.එම්. අමරතුංග අදාළ විශ්වාසභංගය විපක්ෂයේ මන්ත්‍රීවරුන්ගේ බාධා කිරීම් මධ්‍යයේ සභාවට ඉදිරිපත් කර තිබෙනවා.\nඑහිදී එක්සත් ජාතික පක්ෂ මන්ත්‍රීවරුන් පමණක් ඊට පක්ෂව ඡුන්දය ලබාදී ඇති අතර, ඉන් අනතුරුවයි සෙංකෝලය අස්ථාන ගතවී ඇත්තේ.\nකෙසේ වෙතත් පසුව පළාත් සභාවේ සභාපති ටී.එම්.ආර්. සිරිපාලගේ නිල කාමරයට සෙංකෝලය රැගෙන එනු ලැබුවා.\nඑහිදී මාධ්‍ය වෙත අදහස් දැක්වූ  සභාපති ටී.එම්.ආර්. සිරිපාල කියා සිටියේ සභාව පාලනය කරගැනීමට නොහැකිවීමෙන් පසු සභාව කල්තැබීමේ යෝජනාව ඉදිරිපත් කර සභාව කල් තැබූ බවයි.\nපසුව ඉන් පිටව යද්දී කලබගෑනියක් ඇතිවූ බවත්, එහිදී සෙංකෝලය පොළොවේ ගසා ඇති බවද ඔහු සඳහන් කළා.\nමේ අතර අද පස්වරු 3 ට පමණ උතුරු මැද පළාත් සභාවේ එක්සත් ජාතික පක්ෂ මන්ත්‍ර‍්‍රීවරුන් පිරිසක් පැමිණ සභාපතිවරයාගේ නිල කාමරයේ තිබූ සෙංකෝලය සභා ගර්භය වෙත රැගෙන ගොස් තිබෙනවා.\nඑහිදීද ගුටිබැට හුවමාරුවක් සිදුවී ඇති අතර, සෙංකෝලයේ කොටසක් එක්සත් ජාතික පක්ෂයේ මන්ත්‍රීවරුන් විසින් සොයාගෙන තිබුණේ සභාපතිවරයාගේ නිල කාර්යාලයේ ඇති නාන කාමරයක් තුළ තිබියදියි.\nපසුව ඔවුන් පළාත් සභාවේ නව සභාපතිවරයා ලෙස ඞී.එම් අමරතුංග පත්කරගෙන තිබුණා.\nඅද පස්වරුවේ ඔහු උතුරුමැද පළාත් ආණ්ඩුකාර පී.බී. දිසානායක ඉදිරියේ නව තනතුරේ දිව්රුම් දී තිබෙනවා.\nමේ අතර පළාත් සභාවේ ඇතිවූ සිද්ධිය සම්බන්ධයෙන්  එක්සත් ජාතික පක්ෂ මන්ත්‍රී කණ්ඩායම කැඳවා තිබූ මාධ්‍ය හමුවකදී උතුරුමැද පළාත් විපක්ෂ නායක අනිල් රත්නායක අදහස් පළ කරමින් කියා සිටියේ සභාව අවසන් වීමට පෙර සෙංකෝලය ඉවත් කරගැනීමට නොදී වැළැක්වූ බවයි.\nපසුව තාවකාලිකව මූලාසනයට මන්ත්‍රීවරයෙකු පත් කරගෙන විශ්වාසභංග යෝජනාව විවාදයට ගෙන එය ඒකමතිකව සම්මත කරගත් බවද ඔහු සඳහන් කළා.\nහිරු ප්‍රවෘත්ති අංශය කළ විමසීමකදී උතුරුමැද පළාත් සභාවේ ඒකාබද්ධ විපක්ෂ මන්ත්‍රී කණ්ඩායමේ නායක එස්.එම්. රංජිත් කියා සිටියේ මීට අදාළව ශ්‍රේෂ්ඨාධිකරණයේ පිහිට පැතීමට  සූදානම් බවයි.\nනීත්‍යානුකූලව සභාව කල් තැබීමෙන් පසු නීතිවිරෝධීව පළාත් සභාව නැවත රැස් කරගෙන වෙනත් සභාපතිවරයෙකු පත් කරගෙන ඇති බවයි ඔහු කියා සිටියේ.\nඑය වැරදි පූර්වාදර්ශයක් බවත්, මෙම නීතිවිරෝධී සහ ප්‍රජාතන්ත්‍ර විරෝධී ක්‍රියාව දැඩි ලෙස හෙළා දකින බවත් ඔහු ප්‍රකාශ කළා.",
       "URL": "https://www.hirunews.lk/166182/උතුරු-මැද-පළාත්-සභාවේ-නව-සභාපතිවරයා-ලෙස-ඩී-එම්-අමරතුංග-පත්-කරගැනේ",
       "Category": "Local News",
       "Parent URL": "https://www.hirunews.lk/local-news.php?pageID=4415"
}