{
       "Source": "hirunews",
       "Timestamp": "Sunday, 27 February 2022 - 19:09",
       "Headline": "රුසියානු හමුදා යුක්රේනයේ දෙවන විශාලතම නගරයට ඇතුළු වෙයි - රූ රැජිණකුත් හමුදාවට  (වීඩියෝ)",
       "News Content": "යුක්රේන ජනාධිපති වොලඩමීර් සෙලෙන්ස්කි විසින් රුසියාව සමඟ බෙලරුස් හි සාකච්ඡා පැවැත්වීම ප්‍රතික්ෂේප කර තිබෙනවා.\nමේ අතර, යුක්රේනයේ දෙවන විශාලතම නගරය වන කාර්කිව් වෙත ඇතුළු වූ රුසියානු භට පිරිස් එහි බලය අත්පත් කර ගැනීමට දරුණු ගැටුම්වල නිරත වන බවයි විදෙස් වාර්තා සදහන් කළේ.\nරුසියානු හමුදා භට පිරිස් කිව් අගනුවරට ඇතුළුවීමට දරුණු යුද ගැටුම්වල නිරත වන අතරතුර යුක්රේනයේ දෙවන විශාලතම නගරය වන කාර්කිව් වෙත ඇතුළු වී එහි බලය ද අත්පත් කර ගැනීමේ උත්සාහයක නිරත වනවා.\nකාර්කිව් නගරයට ඇතුළු වූ රුසියානු භටයින් නගරයේ වෙළදසැල් කොල්ල කන ආකාරය දැක්වෙන සී.සී.ටී.වී. දර්ශන ද මේ වන විට සමාජ මාධ්‍යයේ හුවමාරු වනවා.\nරුසියානු භටයින් සමග යුක්රේන හමුදා සටන් වදින අතර ප්‍රාදේශීය ආණ්ඩුකාරවරයා නගරයේ මිලියනයකට අධික ජනතාවගෙන් ඉල්ලා ඇත්තේ නිවෙස් තුළ රැදී සිටින ලෙසයි.\nකාර්කිව් නගරයේ මහල් 9ක නිවාස සංකීර්ණයකට ඊයේ රාත්‍රියේ එල්ල කළ මිසයිල ප්‍රහාරයකින් කාන්තාවක් ජීවිතක්ෂයට පත්ව තවත් 60 දෙනෙකු පමණ තුවාල ලබා ඇති බවයි විදෙස් වාර්තා සදහන් කළේ.\nමේ අතර කිව් අගනුවර ආක්‍රමණයට පැමිණෙමින් සිටින රුසියානු හමුදා භට පිරිස් රැගත් සන්නද්ධ රථ වලට යුක්රේනය එල්ල කල ප්‍රති ප්‍රහාර වලින් රුසියානු හමුදා භටයින් විශාල සංඛ්‍යාවක් ඝාතනයට ලක්ව තිබෙනවා.\nයුක්රේන නියෝජ්‍ය ආරක්ෂක අමාත්‍යවරයා ප්‍රකාශ කර ඇත්තේ මේ දක්වා ගැටුම් වලින් රුසියානු හමුදා භටයින් 4300ක් පමණ ජිවිතක්ෂයට පත්ව ඇති බවයි.\nඑමෙන්ම, රුසියානු යුද ටැංකි 146ක්, ගුවන් යානා 27ක් සහ හෙලිකොප්ටර් 26ක් යුක්රේන හමුදාව විසින් විනාශ කර තිබෙනවා.\nයුක්රේන අගනුවර තුල මේ වන විට ඇදිරි නීතිය ක්‍රියාත්මක අතර කිසිදු පුද්ගලයෙකුට නිවෙස් වලින් බැහැර වීමේ අවසර හිමි නොවන අතර එලෙස පිටවන පිරිස් රුසියානු හිතවාදීන් ලෙස නම්කරන බවයි යුක්රේන රජය ප්‍රකාශ කර ඇත්තේ.\nකෙසේ වෙතත්, යුක්රේන සිවිල් වැසියන්ද මේ වන විට නගරය ආරක්ෂා කර ගැනීමට රුසියානු හමුදාවන්ට එරෙහිව යුද වදිමින් සිටින අතර, පෙට්‍රල් බෝම්බ ප්‍රහාර එල්ල කරමින් රුසියානු හමුදා පසුබට කිරීමට උත්සහ දරන ආකාරය දැක්වෙන විඩියෝද මේ වන විට සමාජ මාධ්‍යයේ හුවමාරු වනවා.\nඇමරිකාව, ජර්මනිය, නෙදර්ලන්තය හා ප්‍රංශය යන රටවල් මේ වන විට යුක්රේනයට අවශ්‍ය අවි ආයුධ ලබාදෙමින් සිටින අතර, නේටෝ සංවිධානය නැගෙනහිර යුරෝපයේ සිය භට පිරිස් ඉහල නැංවීමටයි පියවර ගෙන ඇත්තේ.\nමේ අතර, එක්සත් ජාතීන්ගේ සරණාගත ඒජන්සිය පවසන්නේ යුක්රේන වැසියන් තුන්ලක්ෂ 68,000ක පිරිසක් මේ වන විට එරටින් පලා ගොස් ඇති බවයි.\nරුසියානු ආක්‍රමණය හමුවේ කෙටි විඩියෝ පටයක් එක්කරමින් යුක්රේන ජනාධිපති ප්‍රකාශ කර ඇත්තේ තමන් රුසියාව සමඟ සාකච්ජා වලට සුදානම් වුවත් එය බෙලරූස්හි දී පැවැත්වීම ප්‍රතික්ෂේප කරන බවයි.\nයුක්රේන ආක්‍රමණයට බෙලරුස් රාජ්‍යය ද මැදිහත්වූ බැවින් වෙනත් ස්ථානයක සාකච්ඡා පවත්වන්නේ නම් ඒ සඳහා තමන් සූදානම් බවයි යුක්රේන ජනාධිපතිවරයා ප්‍රකාශ කර ඇත්තේ.\nසිය පාලන සමයේදී රුසියානු ජනාධිපති ව්ලැදිමීර් පුටින් ප්‍රසාදයට ලක් කළ හිටපු ඇමරිකානු ජනාධිපති ඩොනල්ඩ් ට්‍රම්ප් යුක්රේන ආක්‍රමණය සම්බන්ධයෙන් වර්තමාන ඇමරිකානු ජනාධිපති ජෝ බයිඩ්න් ඇතුලු ලෝක නායකයින්ට චෝදනා කළා.\nකෙසේ නමුත් ඔහු රුසියාවේ යුක්රේන ආක්‍රමණය හෙළා දැක තිබෙනවා.\nඑහෙත් තමා ඇමරිකානු ජනපති ධුරයේ සිටියේ නම් එවැන්නක් සිදු නොවන බව ජනපති ට්‍රම්ප් පවසා ඇත්තේ 2020 මැතිවරණ ප්‍රතිඵලය යළි අභියෝගයට ලක් කරමින්.\nමේ අතර, රුසියානු ජනාධිපති ව්ලැදිමීර් පුටින්ට එරෙහිව ඕස්ටේ්‍රලියාවේ සිටින රුසියානු ජාතිකයින් යුක්රේන ප්‍රජාව සමග එක්ව විරෝධය පළ කර තිබෙනවා.\nඒ, මෙල්බර්න් හි දී විරෝධතා රැළි පවත්වමින්. රුසියානු ජාතිකයන් ප්‍රකාශ කළේ ජනපති පුටින් යුක්රේනයේ සිදුකරන ආක්‍රමණයට එරෙහිව තමන් යුක්රේන වැසියන් සමග එක්ව නැගී සිටින බවයි.\nපවතින තත්ත්වය හමුවේ තම රට වැසියන්ගේ ආරක්ෂාව වෙනුවෙන් හමුදාවට එක්වීමට 2015 වසරේදී යුක්රේන රූ රැජිණ ලෙස කිරුළු පැළදි 24 හැවිරිදි ඇනස්ටාසියා ලෙනින් තීරණය කර තිබෙනවා.",
       "URL": "https://www.hirunews.lk/298211/රුසියානු-හමුදා-යුක්රේනයේ-දෙවන-විශාලතම-නගරයට-ඇතුළු-වෙයි-රූ-රැජිණකුත්-හමුදාවට-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1329"
}