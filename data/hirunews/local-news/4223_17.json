{
       "Source": "hirunews",
       "Timestamp": "Sunday, 12 November 2017 - 6:58",
       "Headline": "දෙමළ ජාතික සන්ධානය ගැටලූ විසදා ගන්න මන්නාරමේදී හමුවෙයි - සුරේෂ් ප්‍රේමචන්ද්‍රන් සාකච්ඡාව මග හරී",
       "News Content": "දෙමළ ජාතික සන්ධානය තුළ හටගෙන ඇති අර්බුද සම්බන්ධයෙන් විශේෂ සාකච්ඡාවක් ඊයේ (11) මන්නාරම රදගුරු නිවසේදී පැවැත්වුණා.\nඑහිදී දෙමළ ජාතික සන්ධානයේ හවුල්කාර පක්ෂයක් වන ඊ.පී.ආර්.එල්.එෆ් සංවිධානය පළාත් පාලන මැතිවරණයට තනිව තරග කරන බවට පසුගියදා ප්‍රකාශ කිරීම සම්බන්ධයෙන් සහ උතුරු පළාත් සභාවේ අමාත්‍ය ධුර පිළිබද ගැටලූ සම්බන්ධයෙන් සාකච්ඡා වී ඇති බව සදහන්.\nපසුගියදා දෙමළ ජාතික සන්ධානයේ හවුල්කාර පක්ෂයක් වන ඉලංගෙයි තමිල් අරුසු පක්ෂයේ ප්‍රතිපත්ති පිළිගැනීමට නොහැකි බව පවසමිනුයි ඊ.පී.ආර්.එල්.එෆ් සංවිධානය පළාත් පාලන මැතිවරණයට තනිව තරග කිරීමට තීරණය කළේ.\nමන්නාරම දිසාව භාර පාලක රදගුරු කිංස්ලි ස්වාමිපිල්ලේ පියතුමාගේ ප්‍රධානත්වයෙන් මන්නාරම රදගුරු නිවසේ ඊයේ පැවති සාකච්ඡාවේදී උන්වහන්සේ පෙන්වා දී ඇත්තේ සියලූ ගැටලූ මගහරවා ගෙන එක්ව මීළග මැතිවරණයට ඉදිරිපත් විය යුතු බවයි.\nමන්නාරම රදගුරු හිමිපාණන් මෙම සාකච්ඡාව කැදවා තිබුණේ සුරේෂ් ප්‍රේමචන්ද්‍රන් දෙමළ ජාතික සන්ධානයට එරෙහිව අලූත් දෙමළ සන්ධානයක් පිහිටුවීමට කටයුතු කරන බව ප්‍රකාශ කර තිබියදීයි.\nකෙසේ නමුත්, මෙම සාකච්ඡාව සඳහා ඊ.පී.ආර්.එල්.එෆ් සංවිධානයේ නායක සුරේෂ් ප්‍රේමචන්ද්‍රන් සහභාගි නොවූ බවයි හිරු වාර්තාකරුවන් ප්‍රකාශ කළේ.\nඉලංගෙයි තමිල් අරුසු පක්ෂය නියෝජනය කරමින් මාවෙයි සේනාධිරාජා මන්ත්‍රීවරයා සහ ප්ලොට් සංවිධානය නියෝජනය කරමින් උතුරු පළාත් සභාවේ කෘෂිකර්ම අමාත්‍ය ෂිවනේෂන් සහ ප්ලොට් නියෝජ්‍ය නායක එස්.මෝහන් සහභාගි වී තිබෙනවා.\nටෙලෝ සංවිධානය වෙනුවෙන් එහි මහලේකම් ශ්‍රී කාන්තා සහ තවත් නියෝජිතයින් දෙදෙනෙකු සහභාගි වී ඇති අතර, ඊ.පී.ආර්.එල්.එෆ් සංවිධානය වෙනුවෙන් වන්නි දිස්ත්‍රික් පාර්ලිමේන්තු මන්ත්‍රී ෂිව ශක්ති ආනන්දන් සහ තවත් නියෝජිතයින් දෙදෙනෙකු සහභාගි වී තිබෙනවා.\nදෙමළ ජාතික සන්ධානය කැඞීමට ඊ.පී.ආර්.එල්.එෆ් සංවිධානය කටයුතු කිරීම අනුමත කළ නොහැකි බවට මන්නාරම රදගුරු හිමිපාණන් සිදුකළ ප්‍රකාශයකට ඊ.පී.ආර්.එල්.එෆ් සංවිධානය නියෝජනය කරන වන්නි දිස්ත්‍රික් පාර්ලිමේන්තු මන්ත්‍රී ෂිව ශක්ති ආනන්ද දැඩි විරෝධය පළ කර ඇති බව සදහන්.\nඑමෙන්ම, තම පක්ෂයේ නායකයන් නොමැති අවස්ථාවක තීරණයක් ගැනීම හෝ බලපෑම් කිරීම සිදුනොකළ යුතු බවයි ඔහු ප්‍රකාශ කර ඇත්තේ.\nමේ නිසා සාකච්ඡාව තීරණයකින් තොරව අවසන් වී තිබෙනවා.",
       "URL": "https://www.hirunews.lk/175810/දෙමළ-ජාතික-සන්ධානය-ගැටලූ-විසදා-ගන්න-මන්නාරමේදී-හමුවෙයි-සුරේෂ්-ප්‍රේමචන්ද්‍රන්-සාකච්ඡාව-මග-හරී",
       "Category": "Local News",
       "Parent URL": "https://www.hirunews.lk/local-news.php?pageID=4223"
}