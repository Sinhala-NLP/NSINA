{
       "Source": "hirunews",
       "Timestamp": "Saturday, 16 April 2022 - 12:54",
       "Headline": "ඉන්ධන බෙදා හැරීම සඳුදා වනවිට යථා තත්ත්වයට",
       "News Content": "ලබන සඳුදා සිට ඉන්ධන බෙදාහැරීමේ කටයුතු යථා තත්වයට පත්වනු ඇති බව ලංකා ඛනිජ තෙල් පෞද්ගලික ටැංකි රථ හිමියන්ගේ සංගමය ප්‍රකාශ කළා.\nඅලුත් අවුරුද්ද වෙනුවෙන් නිවාඩු ලබාගත් ටැංකි රථ රියදුරන් සුලු වශයෙන් යළි සේවයට පැමිණීමත් සමග සිපෙට්කෝ පිරවුම්හල් වෙත ඉන්ධන බෙදා හැරීමේ කටයුතු යම් ප්‍රමාණයකින් ආරම්භ කර ඇති බවයි එම සංගමයේ සභාපති ඒ.එම්.එච් අධිකාරි හිරු ප්‍රවෘත්ති අංශයට කියා සිටියේ.\nසංස්ථා සේවකයන් සහ ඉන්ධන ටැංකි රථ රියදුරන් අලුත් අවුරුදු නිවාඩු ලබා ගැනීම හේතුවෙන් පසුගිය දින 2 තුල ඉන්ධන බෙදා හැරීමේ ප්‍රමාදයක් පැවතුණා.\nමෙවන් පසුබිමක ඛනිජ තෙල් නීතිගත සංස්ථාවේ සභාපති සුමිත් විජේසිංහ ඊයේ රාත්‍රියේ සියලු ටැංකි රථ හිමිකරුවන්ගෙන් ඉල්ලා සිටියේ ප්‍රමාණවත් තරම් ඉන්ධන තොග පවතින බැවින් බෙදාහැරීමේ ක්‍රියාවලිය විධිමත් කිරීම සඳහා හැකි ඉක්මනින් තම බවුසර් අදාළ පර්යන්ත සහ ඩිපෝ වෙත යොමු කරන ලෙසටයි.\nඒ අනුව සමස්ථ ඉන්ධන බවුසර් සංඛ්‍යාවෙන් සියයට 25 ක් පමණ මේ වන විට බෙදා හැරීමේ කටයුතු සිදු කරමින් ධාවනයේ යෙදෙන බව ලංකා ඛනිජ තෙල් පෞද්ගලික ටැංකි රථ හිමියන්ගේ සංගමයේ සභාපති ඒ.එම්.එච් අධිකාරි පැවසුවා.\nකෙසේ වෙතත් අයි.ඕ.සී සේවකයන්ට අවුරුදු නිවාඩු ලබා දී තිබීම හේතුවෙන් ලබන සඳුදා තෙක් බෙදා හැරීමේ කටයුතු සිදු නොවන බව ලංකා අයි.ඕ.සී බවුසර් හිමිකරුවන්ගේ සංගමය පවසනවා.\nඑම සංගමය සඳහන් කළේ ලබන සඳුදා සිට බවුසර් රථ රියදුරන් සහ අයි.ඕ.සී සේවකයන් සේවයට වාර්තා කිරීමත් සමග දිවයින පුරා පිහිටි ලංකා අයි.ඕ.සී පිරවුම්හල් වෙත ඉන්ධන බෙදා හැරීම සාමාන්‍ය පරිදි සිදු කරන බවයි.\nඒ අනුව දිවයින පුරා පිහිටි අයි.ඕ.සී පිරවුම්හල් අදත් වසා තිබූ බවයි අප වාර්තාකරුවන් සඳහන් කළේ.\nඑමෙන්ම, ඊයේ පස්වරුවේ සිට ක්‍රියාත්මක වන පරිදි සති දෙකක කාලයක් සඳහා ලංකා ඛනිජ තෙල් සංස්ථාව මගින් පැනවූ ඉන්ධන නිකුත් කිරීමේ සීමා මේ වන විට ක්‍රියාත්මකයි.\nඒ අනුව යතුරුපැදිවලට රුපියල් දහසකට සීමාවූ ඉන්ධන නිකුත් කරන අතර, ත්‍රිරෝද රථ සඳහා වරකට නිකුත් කරනු ලබන්නේ රුපියල් 1500ක ඉන්ධන ප්‍රමාණයක් පමණයි.\nමෝටර් රථ, වෑන් රථ සහ ජීප් රථ සඳහා පෙට්‍රල් සහ ඩීසල් යන ඉන්ධන නිකුත් කෙරෙන්නේ රුපියල් පන්දහසක සීමාවකට යටත්වයි. මෙලෙස ඉන්ධන ලබා ගැනීමට සීමා පැනවීම සම්බන්ධයෙන් පාරිභෝගිකයන්ගෙන් දැඩි විවේචන එල්ල වනවා.\nදිවයින පුරා ඉන්ධන හල්වල අදත් දිගු පෝලිම් පවතිනවා.\nමේ අතර බලාගාර වලට ප්‍රමාණවත් ඉන්ධන නොමැතිවීම හේතුවෙන් අද සහ හෙට දිවයින පුරා පැය දෙකයි මිනිත්තු 15 ක කාලයක් සිදුකරන විදුලි කප්පාදුව ක්‍රියාත්මකයි.\nමහජන උපයෝගීතා කොමිෂන් සභාව සඳහන් කළේ, පෙරවරු 9 ත් පස්වරු හයත් අතර කාලය තුළ පමණක් විදුලි කප්පාදුව සිදු කෙරෙන අතර, රාත්‍රී කාලයේ විදුලි කප්පාදුවක් සිදු නොකෙරෙන බවයි.",
       "URL": "https://www.hirunews.lk/302059/ඉන්ධන-බෙදා-හැරීම-සඳුදා-වනවිට-යථා-තත්ත්වයට",
       "Category": "Local News",
       "Parent URL": "https://www.hirunews.lk/local-news.php?pageID=1228"
}