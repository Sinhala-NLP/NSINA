{
       "Source": "hirunews",
       "Timestamp": "Friday, 10 March 2023 - 11:11",
       "Headline": "දෙවැනි දිනය නිමා වන විට සිංහයන්ගෙන් කිවියන්ට තරමක පීඩනයක්",
       "News Content": "ශ්‍රී ලංකාව හා නවසීලන්තය අතර පැවැත්වෙන තරග දෙකකින් සමන්විත ටෙස්ට් තරගාවලියේ පළමු තරගය ඊයේ (09) ආරම්භ වුණා.\nඒ නවසීලන්තයේ ක්‍රයිස්චර් හි දී.\nකාසිය වාසිය දිනූ නවසීලන්ත නායක ටිම් සවුදි පළමුවෙන් පන්දු යැවීම තෝරා ගත් අතර, ශ්‍රී ලංකාව සිය පළමු ඉනිම සඳහා සියල්ලන් දැවී රැස් කර ගත් ලකුණු සංඛ්‍යාව 355ක්.\nඑහි දී නායක දිමුත් කරුණාරත්න හා කුසල් මෙන්ඩිස් අර්ධ ශතකය බැගින් ලබා ගත්තා.\nපළමු ඉනිම සඳහා පිටියට පිවිසි නවසීලන්ත කණ්ඩායම දෙවැනි දිනය නිමා වන විට ලකුණු 162ක් රැස් කර ගත්තේ, කඩුලු 5ක් ශ්‍රී ලංකා පන්දු යවන්නන්ගෙ නමට ලියා දෙමින්.\nමේ අනුව නවසීලන්ත කණ්ඩායම ශ්‍රී ලංකා පන්දු යවන්නන් හමුවේ යම් පීඩනයකට පත් ව ඇති බව ද හඳුනාගත හැකි යි.\nනවසීලන්තය වෙනුවෙන් ටොම් ලේතම් ලකුණු 67ක් ලබා සිටිය දී අසිත ප්‍රනාන්දුගේ පන්දුවක් හමුවේ දැවී ගියා.\nඩාරිල් මිචෙල් නො දැවී ලකුණු 40ක් රැස් කරගෙන සිටිනවා.\nපන්දු යැවීමේ දී ළහිරු කුමාර සහ අසිත ප්‍රනාන්දු අතර කඩුලු 2 බැගින් බෙදී ගියා.\nහෙට තරගයේ තෙවැනි දිනය යි.",
       "URL": "https://www.hirunews.lk/329521/දෙවැනි-දිනය-නිමා-වන-විට-සිංහයන්ගෙන්-කිවියන්ට-තරමක-පීඩනයක්",
       "Category": "Local News",
       "Parent URL": "https://www.hirunews.lk/local-news.php?pageID=486"
}