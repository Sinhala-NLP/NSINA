{
       "Source": "hirunews",
       "Timestamp": "Tuesday, 21 March 2017 - 7:36",
       "Headline": "විදුලි රැහැන් අසළ ගොඩනැගිලි ඉදිකිරීමේදී නව නීති",
       "News Content": "විදුලි රැහැන් ආසන්නයේ අනාරක්ෂිත ගොඩනැගිලි ඉදිකිරීම වැළැක්වීම සඳහා ශ්‍රී ලංකා මහජන උපයෝගීතා කොමිෂන් සභාව නව නීති හඳුන්වා දී තිබෙනවා.\nඒ අනුව විදුලි රැහැන් සහ ගොඩනැගිලි අතර පැවතිය යුතු අවම පරතරය සම්බන්ධයෙන් නව රෙගුලාසි ක්‍රියාත්මක වනු ඇති.\nවිදුලි රැහැනේ වෝල්ටීයතාවය වෝල්ට් 1000ට අඩු නම් එවැනි රැහැනක සිට ගොඩනැගිල්ලක් දක්වා අවම පරතරය සිරස්ව මීටර් 2.4ක් විය යුතුයි.\nඑමෙන්ම විදුලි රැහැනේ වෝල්ටීයතාවය වැඩි අගයක් ගන්නා විට තැබිය යුතු අවම පරතරය ද වැඩි අගයක් ගනු ඇති බවයි මහජන උපයෝගීතා කොමිසම සදහන් කළේ.\nඒ අනුව වෝල්ට් 33,000 ඉක්ම වන්නේ නම් ගොඩනැගිල්ල ඉදිකළ යුත්තේ මාර්ගයේ සිට මීටර් 6.7ක අවම දුරකින්.\nඅවම පරතරයට වඩා අඩු පරතරයක් සහිතව නව ගොඩනැගිලි ඉදිකර ඇති නම් එම ඉදිකිරීම් නීතිවිරෝධී වනවා.\nඒ අනුව ඉදිරියේදී නව ඉදිකිරීම් සඳහා බලපත්‍ර ලබාදීමේදී විදුලි රැහැන් සහ අදාළ ඉදිකිරීම් අතර නිසි පරතරය පිළිබදව ද ප්‍රමිතිය සොයා බලනු ඇති.\nඊට අදාළ උපදෙස් සියලූම පළාත් පාලන ආයතන වෙත ද ලබාදී ඇති බවයි මහජන උපයෝගීතා කොමිෂන් සභාව ප්‍රකාශ කළේ.\nනව රෙගුලාසිවලට අනුව ඉදිකිරීම්වලදී අදාළ වන පරිදි ලංකා විදුලිබල මණ්ඩලයෙන් හෝ ලංකා විදුලි පෞද්ගලික සමාගමෙන් ආරක්ෂිත සහතිකය ද ලබා ගත යුතු බව එමගින් නිකුත් කළ නිවේදනයක වැඩිදුරටත් සදහන්.",
       "URL": "https://www.hirunews.lk/157331/විදුලි-රැහැන්-අසළ-ගොඩනැගිලි-ඉදිකිරීමේදී-නව-නීති",
       "Category": "Local News",
       "Parent URL": "https://www.hirunews.lk/local-news.php?pageID=4603"
}