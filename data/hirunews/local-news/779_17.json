{
       "Source": "hirunews",
       "Timestamp": "Tuesday, 25 October 2022 - 19:34",
       "Headline": "ඔක්ටේන් වැඩි කරන පෙත්තෙන් ඵලක් නැහැ - සිපෙට්කෝ පිරවුම්හල්වල විකිණීමත් තහනම්",
       "News Content": "පෙට්‍රල්වල ඔක්ටේන් අගය වැඩි කර සල්ෆර් ප්‍රමාණය අඩු කරන බවටත්, ඉන්ධන ක්‍රියාකාරීත්වය වැඩිකරන බවටත් සඳහන් කරමින් වෙළඳපලේ අලෙවි කෙරෙන පෙති වර්ගය සම්බන්ධයෙන් සිදුකරන පරීක්ෂණවලදී එමඟින් කිසිඳු ගුණාත්මක භාවයක් ඉහළ ගොස් නොමැති බවට නිගමනය කර තිබෙනවා.\nලංකා ඛනිජතෙල් නීතිගත සංස්ථාව අදාළ පරීක්ෂණ සිදුකර ඇත්තේ සපුගස්කන්ද පිරිපහදුවේ සහ ඛනිජ තෙල් තොග ගබඩා පර්යන්ත රසායනාගාරවලයි.\nඒ අනුව අදාළ පෙති සිපෙට්කෝ ඉන්ධනවලට මිශ්‍ර කිරීමට මෙන්ම සිපෙට්කෝ පිරවුම්හල්වල අලෙවි කිරීමටද අනුමැතිය ලබාදී නොමැති බවයි ලංකා ඛනිජ තෙල් නීතිගත සංස්ථාව පැවසුවේ.\nමේ අතර, සංචාරයක් සඳහා දිවයිනට පැමිණ සිටින ඇමෙරිකානු භාණ්ඩාගාර දෙපාර්තමේන්තුවේ නියෝජ්‍ය සහකාර ලේකම් රොබට් කප්‍රෝත් විදුලිබල හා බලශක්ති අමාත්‍ය කංචන විජේසේකර හමුවී තිබෙනවා.\nඑහිදී විදුලිබල හා බලශක්ති ක්ෂේත්‍රයේ ප්‍රතිව්‍යූහගත කිරීම්, ප්‍රතිපත්ති, ණය ප්‍රතිව්‍යූහකරණය, ඉන්ධන කළමනාකරණ පද්ධතිය හා ඉන්ධන නිෂ්පාදන මිලදී ගැනීමේ ක්‍රියාවලිය පිළිබඳව සාකච්ඡා වූ බවයි අමාත්‍යවරයා සඳහන් කළේ.\nමේ අතර මහජන උපයෝගිතා කොමිසම, ලංකා විදුලිබල මණ්ඩලයෙන් ඉල්ලා සිටි වාර්තා සහ ලේඛන ලබා නොදුන් බව කියන සිද්ධියක් සම්බන්ධයෙන් වූ නඩුව දෙසැම්බර් 2 වනදා යළි කැඳවන ලෙසට කොළඹ කොටුව මහේස්ත්‍රාත් අධිකරණය අද නියෝග කළා.",
       "URL": "https://www.hirunews.lk/318809/ඔක්ටේන්-වැඩි-කරන-පෙත්තෙන්-ඵලක්-නැහැ-සිපෙට්කෝ-පිරවුම්හල්වල-විකිණීමත්-තහනම්",
       "Category": "Local News",
       "Parent URL": "https://www.hirunews.lk/local-news.php?pageID=779"
}