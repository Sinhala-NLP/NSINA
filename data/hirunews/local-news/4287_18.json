{
       "Source": "hirunews",
       "Timestamp": "Thursday, 05 October 2017 - 7:30",
       "Headline": "5 ශිෂ්‍යත්වයේ කඩඉම් ලකුණු නිකුත් කෙරේ",
       "News Content": "පහ ශ්‍රේණිය ශිෂ්‍යත්ව විභාගයේ ප්‍රතිඵල ඊයේ රාත්‍රියේ නිකුත් කෙරුණා.\nඒ අනුව ලකුණු 198 ක් ලබාගනිමින් මෙවර දිවයිනේ පළමු ස්ථානයට පත්ව ඇත්තේ මීගමුව - මිනුවන්ගොඩ හරිස්චන්ද්‍ර මහා විද්‍යාලයේ ඩබ්ලිව්.කේ. දිනුක ක්‍රිෂාන් කුමාර් සිසුවායි.\nලකුණු 197 ක් ලබාගනිමින් පහේ ශිෂ්‍යත්වයේ දෙවන ස්ථාන 2 ක් හිමිකරගෙන ඇති බවයි විභාග දෙපාර්තමේන්තුව සඳහන් කළේ.\nඒ, ගම්පහ - වැලිපිල්ලෑව කණිෂ්ඨ විද්‍යාලයේ එම්.ඒ.එම්. ඉඳුමිණි ජයරත්න සහ කෑගල්ල - තුල්හිරිය කණිෂ්ඨ විද්‍යාලයේ ටී.එම්. සංජන නයනජිත් තෙන්නකෝන් විසින්.\nලකුණු 196ක් ලබාගනිමින් තුන්වන ස්ථානය හිමිකරගෙන ඇත්තේ ගම්පහ - කිරිල්ලවල ප්‍රාථමික විද්‍යාලයේ ඩී.ඒ. තරුල් සහස් ධර්මරත්නයි.\n4 වන ස්ථාන 12 ක් පැවතීමද මෙවර ශිෂ්‍යත්ව විභාග ප්‍රතිඵලයේ විශේෂත්වයක්.\nපසුගිය අගෝස්තු 20 වනදා පැවති පහේ ශිෂ්‍යත්ව විභාගයේ එක් එක් දිස්ත්‍රික්කවල සිංහල සහ දෙමළ මාධ්‍ය කඩඉම් ලකුණුද ඊයේ නිකුත් කෙරුණා.\nඒ අනුව කොළඹ, ගම්පහ, කළුතර, මහනුවර, මාතලේ, ගාල්ල, මාතර, කුරුණෑගල, කෑගල්ල යන දිස්ත්‍රික්ක සඳහා සිංහල මාධ්‍ය වැඩිම කඩඉම් ලකුණ වන්නේ 164 යි.\nහම්බන්තොට සහ රත්නපුර අවම ලකුණු සීමාව 162 ක් වන අතර, වවුනියාව දිස්ත්‍රික්කයේ ලකුණු සීමාව සටහන් වන්නේ 161 ක් ලෙසයි.\nකොළඹ, ගම්පහ, කළුතර, මහනුවර, මාතලේ, ගාල්ල, මාතර, කුරුණෑගල, කෑගල්ල දිස්ත්‍රික්කවල දෙමළ මාධ්‍ය අවම ලකුණු සීමාව 156 ක්.\nඅගෝස්තු මස 20 වනදා පැවති පහ ශ්‍රේණිය ශිෂ්‍යත්ව විභාගය සඳහා අයදුම්කරුවන් තුන්ලක්ෂ පනස් දහස් හාරසිය හැට දෙදෙනෙකු පෙනී සිටියා.\nකිසියම් සිසුවෙකුගේ ලකුණු පිළිබඳ නැවත පරීක්ෂණයක් සිදු කිරීමට අවශ්‍ය නම් මේ මස 20 වනදාට පෙර අදාළ පාසලේ විදුහල්පතිවරයා හරහා අභියාචනා ඉදිරිපත් කළ හැකි බවයි විභාග දෙපාර්තමේන්තුව සඳහන් කළේ.",
       "URL": "https://www.hirunews.lk/172625/5-ශිෂ්‍යත්වයේ-කඩඉම්-ලකුණු-නිකුත්-කෙරේ",
       "Category": "Local News",
       "Parent URL": "https://www.hirunews.lk/local-news.php?pageID=4287"
}