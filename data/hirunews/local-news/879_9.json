{
       "Source": "hirunews",
       "Timestamp": "Friday, 09 September 2022 - 22:19",
       "Headline": "නෝර්වේ රාජ්‍යය ලොව පුරා පිහිටි තානාපති කාර්යාල කිහිපයක් වසා දමයි",
       "News Content": "නෝර්වේ රාජ්‍යයේ විදේශ කටයුතු විදේශ කටයුතු අමාත්‍යංශය විසින් ලොව පුරා පිහිටි එරට තානාපති කාර්යාල කිහිපයක් වසා දැමීමට තීරණය කර තිබෙනවා\nඒ එරට විදේශ කටයුතු අමාත්‍යාංශය විසින් 2023 වසර සඳහා විදේශ දූත මණ්ඩල ගණනාවක කාර්ය මණ්ඩලය වැඩි කරන පසුබිමකයි.\nඒ අනුව ස්ලෝවැකියාවේ බ්‍රැටිස්ලාවා, ශ්‍රී ලංකාවේ කොළඹ සහ කොසෝවෝ හි ප්‍රිස්ටිනා හි පිහිටි තානාපති කාර්යාල වසා දමන බවයි නොර්වේ විදේශ කටයුතු අමාත්‍යාංශය මාධ්‍ය නිවේදනයක් නිකුත් කරමින් සඳහන් කරන්නේ.\nඊට අමතරව මැඩගස්කරයේ ඇන්ටනානාරිවෝ හි පිහිටි තානාපති කාර්යාලය සහ අමෙරිකාවේ හූස්ටන් හි පිහිටි කොන්සල් ජනරාල් කාර්යාලය ද වසා දැමෙනු ඇති.\nමෙම තානාපති කාර්යාල වලින් සිදුකෙරෙන රාජ්‍යතාන්ත්‍රික කටයුතු ඒ අවට පිහිටා ඇති තානාපති කාර්යාලවලින් සිදු කිරීමට කටයුතු කරන බවයි එම නිවේදනයේ වැඩි දුරටත් දැක්වෙන්නේ.\n\"නෝර්වීජියානු විදේශ දූත මණ්ඩල වසා දැමීම පහසු තීරණයක් නොවේ. නමුත් හැකිතාක් ඵලදායී ලෙස නෝර්වීජියානු අවශ්‍යතා ආරක්ෂා වන පරිදි අපගේ සම්පත් කළමනාකරණය කිරීමේ වගකීම අපට තිබෙනවා\" එරට විදේශ අමාත්‍ය ඇනිකෙන් හියූට්ෆෙල්ඩ් (Anniken Huitfeldt) කියා සිටියා.\nමේ අතර රුමේනියාවේ බුකාරෙස්ට්, යුක්‍රේනයේ කියෙව් සහ ලිතුවේනියාවේ විල්නියස් හි පිහිටා ඇති තානාපති කාර්යාලවල මෙන්ම යුරෝපා සංගම් නියෝජිත පිරිසේ සහ\nබෙල්ජියමේ බ්‍රසල්ස්හි නේටෝ දූත පිරිසේ කාර්ය මණ්ඩල නොර්වේ විදේශ කටයුතු අමාත්‍යාංශය විසින් වැඩිකර තිබෙනවා.\nමේ අනුව නෝර්වේ රාජ්‍යය යුරෝපා සංගමයේ, නේටෝවේ සහ තෝරාගත් යුරෝපීය රටවල රාජ්‍ය තාන්ත්‍රික සම්බන්ධතා ශක්තිමත් ක් කිරීමට පියවර ගෙන ඇති බවටයි වාර්තා වන්නේ.",
       "URL": "https://www.hirunews.lk/315010/නෝර්වේ-රාජ්‍යය-ලොව-පුරා-පිහිටි-තානාපති-කාර්යාල-කිහිපයක්-වසා-දමයි",
       "Category": "Local News",
       "Parent URL": "https://www.hirunews.lk/local-news.php?pageID=879"
}