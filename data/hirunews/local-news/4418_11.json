{
       "Source": "hirunews",
       "Timestamp": "Monday, 17 July 2017 - 8:00",
       "Headline": "කාන්තා නියෝජනය 25% ක් කිරීමේ පක්ෂ නායක රැස්වීමක් අනිද්දා",
       "News Content": "ඉදිරි පළාත් පාලන මැතිවරණයේදී සියයට 25ක කාන්තා නියෝජනය සම්බන්ධයෙන් සාකච්ඡා කිරීමට අග්‍රාමාත්‍ය රනිල් වික්‍රමසිංහගේ ප්‍රධානත්වයෙන් පක්ෂ නායකයන් යළි අනිද්දා රැස්වනවා.\nදැනට කල්දමා ඇති පළාත්පාලන මැතිවරණය සම්බන්ධයෙන් අග්‍රාමාත්‍යවරයා සහ පක්ෂ නායකයින් අතර සාකච්ඡාවක්  අරලියගහ මන්දිරයේදී ඊයේ පැවැත්වුණා.\nඑහිදී මෙම එකඟතාවට පැමිණි බවයි ඊට එක්වූ දෙමළ ප්‍රගතිශීලී සන්ධානයේ නායක, අමාත්‍ය මනෝ ගනේෂන් කියා සිටියේ.\nපළාත් පාලන මැතිවරණය සම්බන්ධයෙන් පැවති මෙම සාකච්ඡාවට එක්සත් ජනතා නිදහස් සන්ධානය, එක්සත් ජාතික පක්ෂය, ජනතා විමුක්ති පෙරමුණ, දෙමළ ජාතික සන්ධානය, ශ්‍රී ලංකා මුස්ලිම් කොංග්‍රසය ඇතුළු ප්‍රධාන දේශපාලන පක්ෂ රැසක නියෝජිතයින් එක්ව සිටියා.\nඊට අමතරව මැතිවරණ කොමිසමේ සභාපතිවරයා සහ නීතිපතිවරයා ද මෙම සාකච්ඡාව සඳහා එක්වූ අතර ඒකාබද්ධ විපක්ෂය එය වර්ජනය කළා.\nකෙසේ වෙතත් මෙම සාකච්ඡාවේදී නව මැතිවරණ ක්‍රමයක් යටතේ දැනට කල්දමා ඇති පළාත්පාලන මැතිවරණය දෙසැම්බර් මාසයට පෙර පැවැත්වීමටයි  යෝජනාවී ඇත්තේ.",
       "URL": "https://www.hirunews.lk/166042/කාන්තා-නියෝජනය-25-ක්-කිරීමේ-පක්ෂ-නායක-රැස්වීමක්-අනිද්දා",
       "Category": "Local News",
       "Parent URL": "https://www.hirunews.lk/local-news.php?pageID=4418"
}