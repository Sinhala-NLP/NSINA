{
       "Source": "hirunews",
       "Timestamp": "Sunday, 17 July 2022 - 19:26",
       "Headline": "රනිල් ජනපති වුණොත් අගමැති ධූරය භාර ගැනීමට සජිත් බෑ කියයි (වීඩියෝ)",
       "News Content": "ජනාධිපති ධූරය සදහා විපක්ෂ නායක සජිත් ප්‍රේමදාස, ජාතික ජන බලවේගයේ නායක පාර්ලිමේන්තු මන්ත්‍රී අනුර කුමාර දිසානායක සහ ශ්‍රී ලංකා පොදුජන පෙරමුණේ පාර්ලිමේන්තු මන්ති්‍රී ඩලස් අලහප්පෙරුම තරග කරන බවට මේ වන විටත් නිල වශයෙන් දැනුම් දී අවසන්.\nඑමෙන්ම, ශ්‍රී ලංකා පොදුජන පෙරමුණේ මහලේකම් පාර්ලිමේන්තු මන්ත්‍රී සාගර කාරියවසම් සදහන් කළේ තම පක්ෂයේ සහාය වැඩබලන ජනාධිපති රනිල් වික්‍රමසිංහට ලබාදෙන බවයි.\nකෙසේ වෙතත්, එම පෙරමුණේ සභාපති අමාත්‍ය මහාචාර්ය ජි.එල්.පීරිස් සදහන් කළේ පොදුජන පෙරමුණේ අපේක්ෂකයෙකු ඉදිරිපත්ව සිටියදි සිය පක්ෂයේ සහාය ලබාදිය යුත්තේ එම අපේක්ෂකයාට මිස වෙනත් පාර්ශවයකට නොවන බවයි.\nකෙසේ වෙතත්, ශ්‍රී ලංකා පොදුජන පෙරමුණේ සහාය වැඩබලන ජනාධිපති රනිල් වික්‍රමසිංහට ලබාදීමට තීරණය කර ඇත්තේ පක්ෂ නායකත්වය, සභාපතිවරයා සහ සියලු දිස්ත්‍රික් නායකයින්ගේ දැනුවත්භාවයෙන් බව එම පක්ෂයේ අභ්‍යන්තර ආරංචි මාර්ග සදහන් කළා.\nඑම එකඟතාවයට පැමිණි සාකච්ජාවේදී බහුතරයකගේ මතය වී ඇත්තේ රට පත්ව ඇති තත්ත්වය සැලකිල්ලට ගෙන වැඩබලන ජනාධිපති රනිල් වික්‍රමසිංහට සහාය ලබාදිය යුතු බවයි.\nකෙසේ වෙතත්, මන්ත්‍රීවරුන්ගෙන් කිහිපදෙනෙකු පමණක් එහිදී පරස්පර මත පලකර ඇති බව සදහන්.\nමේ අතර පක්ෂ සහභාපති අමාත්‍ය මහාචාර්ය ජි.එල්. පීරිස් මෙම තීරණාත්මක හමුවට සහභාගි නොවී ඇති අතර අසනීප තත්ත්වයක් බව පවසමින් ඩලස් අලහප්පෙරුම ද ඊට එක්ව නැහැ.\nකෙසේ වෙතත්, අනතුරුව ටිවටර් පණිවිඩයක් නිකුත් කරමින් ජනාධිපතිධුරයට තරග වදින බව ඩලස් අලහප්පෙරුම සදහන් කර තිබුණා.\nමාධ්‍ය හමුවක් කැදවමින් ශ්‍රී ලංකා නිදහස් පක්ෂ නායක හිටපු ජනාධිපති මෛත්‍රිපාල සිරිසේන අවධාරණය කළේ කිසිදු අපේක්ෂකයෙකුට ජන්දය ලබානොදීමට තම පක්ෂය තීරණය කර ඇති බවයි.\nපාර්ලිමේන්තුවේ පක්ෂ 10හේ නියෝජිතයින්ද තම සහාය ලබාදෙන්නේ කුමන අපේක්ෂකයාටද යන්න පිළිබද මෙතෙක් අවසන් තීරණයකට එළඹ නැහැ.\nකෙසේ වෙතත් පාර්ලිමේන්තු මන්ත්‍රී ගෙවිදු කුමාරතුංග කියා සිටියේ අගමැති ධූරය සඳහා අමාත්‍ය දිනේෂ් ගුණවර්ධනගේ නමත් යෝජනා වී ඇති බවයි.\nනව ජනාධිපතිවරයෙකු තෝරා පත් කරගැනීම සදහා සහාය ලබාදෙන පාර්ශවය පිළිබඳ මෙතෙක් තීරණය කර නොමැති බව දෙමළ ජාතික සන්ධානය ද ප්‍රකාශ කර තිබෙනවා.\nරිෂාඩ් බදීයුදීන් නායකත්වය දරන සමස්ත ලංකා මහජන කොංග්‍රසය පවසන්නේද සමගි ජන බලවේගය ගන්නා ඕනෑම තීරණයකට තමන්ද සහාය පළ කරන බවයි.\nමේ අතර, ජනාධිපතිධුරය සම්බන්ධයෙන් සාකච්ජා කිරීමට විපක්ෂ නායක කාර්යාලයේ දී සමගි ජනබලවේගයේ පාර්ලිමේන්තු කණ්ඩායමේ රැස්වීමක් අද පැවත්වුණා.\nඑම බලවේගයේ ජාතික සංවිධායක පාර්ලිමේන්තු මන්ත්‍රී තිස්ස අත්තනායක කියා සිටියේ වැඩබලන ජනාධිපති රනිල් වික්‍රමසිංහ ජනාධිපති ධූරයට පත්වුවහොත් විපක්ෂ නායක සජිත් ප්‍රේමදාස අග්‍රාමාත්‍ය ධූරය බාර නොගන්නා බවයි.\nසමගි ජනබලවේගයේ පාර්ලිමේන්තු මන්ත්‍රී ෆීල්ඩ් මාර්ෂල් සරත් ෆොන්සේකාද එම සාකච්ජාවෙන් පසු මාධ්‍යවේදින් නැගු ප්‍රශ්ණ වල මෙලෙස පිළිතුරු ලබාදෙමින් කියා සිටියේ වෙනත් පක්ෂවල සහයකින් තොරව සමඟි ජනබලවේගයේ ජනාධිපතිවරයා තේරී පත්වුවහොත් අග්‍රාමාත්‍ය ධූරය සඳහා එම පක්ෂයේම සාමාජිකයෙකු තෝරාපත් කර ගන්නා බවයි.",
       "URL": "https://www.hirunews.lk/310234/රනිල්-ජනපති-වුණොත්-අගමැති-ධූරය-භාර-ගැනීමට-සජිත්-බෑ-කියයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1013"
}