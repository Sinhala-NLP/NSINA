{
       "Source": "hirunews",
       "Timestamp": "Tuesday, 16 October 2018 - 12:49",
       "Headline": "සී.අයි.ඩී.යට කැදවූ ඩී.අයි.ජී. නාලක නොපැමිණේ",
       "News Content": "ප්‍රකාශයක් සටහන් කර ගැනීම සඳහා අපරාධ පරීක්ෂණ දෙපාර්තමේන්තුව වෙත කැදවා තිබු නියෝජ්‍ය පොලිස්පති නාලක ද සිල්වා පැමිණිමට නොහැකි බවට දැනුම් දී තිබෙනවා.\nතම දරුවා අසනීප තත්ත්වයේ පසුවන බවට ඔහු දැනුම් දී ඇති බවයි අපරාධ පරීක්ෂණ දෙපාර්තමේන්තුව සඳහන් කළේ.\nජනාධිපති මෛත්‍රීපාල සිරිසේන සහ හිටපු ආරක්ෂක ලේකම් ගෝඨාභය රාජපක්ෂ ඝාතනය කිරීමට කුමන්ත්‍රණය කළ බව කියන සිද්ධිය සමබන්ධයෙන් සිදු කෙරෙන පරික්ෂණවලට අදාළව ප්‍රකාශයක් ලබා දිම සඳහා පළමු වතාවට අද (16) උදෑසන 9ට පැමිණෙන ලෙසයි ඔහුට දැනුම් දී තිබුණේ.\nපොලිස් මධ්‍යම අවි ගබඩාවෙන් ත්‍රස්ත විමර්ශන ඒකකයට ලබාදී තිබූ එල්.එම්.ජී. වර්ගයේ ගිනි අවි දෙක අතුරුදන්වීම සම්බන්ධයෙන් ද නියෝජ්‍ය පොලිස්පතිවරයාගෙන් ප්‍රකාශ සටහන් කර ගැනීමට නියමිතව තිබුණා.\nකෙසේ වෙතත් අදාළ ප්‍රකාශය ලබා ගැනිම සඳහා ඔහුට වෙනත් දිනයක පැමිණෙන ලෙසට දැනුම් දෙන බවයි අපරාධ පරික්ෂණ දෙපාර්තමේන්තුව කියා සිටියේ.\nමෙම ඝාතන කුමන්ත්‍රණ සිද්ධිය අනාවරණ කළ දූෂණ විරෝධී බලකායේ මෙහෙයුම් අධ්‍යක්ෂ නාමල් කුමාරගෙන් ද අපරාධ පරීක්ෂණ දෙපාර්තමේන්තුව ඊයේ (15) පැය 5කට ආසන්න  කාලයක් ප්‍රකාශ සටහන් කර ගත්තා.\nමෙම සිද්ධියට අදාළව ත්‍රස්ත විමර්ශන ඒකකයේ හිටපු නියෝජ්‍ය පොලිස්පති නාලක සිල්වා සහ දූෂණ විරෝධී බලකායේ මෙහෙයුම් අධ්‍යක්ෂ නාමල් කුමාරට කොළඹ කොටුව මහේස්ත්‍රාත් අධිකරණය මගින් මේ වන විට විදෙස් ගමන් තහනමක් ද පනවා තිබෙනවා.",
       "URL": "https://www.hirunews.lk/202234/සී-අයි-ඩී-යට-කැදවූ-ඩී-අයි-ජී-නාලක-නොපැමිණේ",
       "Category": "Local News",
       "Parent URL": "https://www.hirunews.lk/local-news.php?pageID=3697"
}