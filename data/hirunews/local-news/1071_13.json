{
       "Source": "hirunews",
       "Timestamp": "Friday, 24 June 2022 - 14:41",
       "Headline": "සැකකරුවන් සිව්දෙනෙකුට ඇප හිමිවෙද්දී රැට්ටා ඇතුළු පිරිසක් තවදුරටත් රිමාන්ඩ්",
       "News Content": "විරෝධතාවයකදී කළහකාරීව හැසිරීමේ චෝදනාව මත රක්ෂිත බන්ධනාගාරගත කර සිටි රංගන ශිල්පීන් වන ජගත් මනුවර්ණ, ජෙහාන් අප්පුහාමි මෙන්ම, ධම්මික මුණසිංහ සහ එරංග ගුණසේකර අද (24) ඇප මත මුදා හැරුණා.\nඒ ඔවුන් ඇතුළු රක්ෂිත බන්ධනාගාරගත කර සිටින අරගලකරුවන් හත් දෙනා වෙනුවෙන් මෝසමක් මගින් ඉදිරිපත් කළ ඇප ඉල්ලීම කොටුව මහේස්ත්‍රාත් තිලිණ ගමගේ හමුවේ අද සලකා බැලූ අවස්ථාවේදීයි.\nකෙසේ වෙතත්, රතිඳු සේනාරත්න හෙවත් රැට්ටා, පූජ්‍ය රත්කරව්වේ ජිනරතන හිමියන් සහ ළහිරු වීරසේකර ලබන මස 01 වනදා තෙක් තවදුරටත් රක්ෂිත බන්ධනාගාරගත කිරීමටයි අධිකරණය නියෝග කළේ.\nකෙසේ වෙතත්, සෙසු අරගලකරුවන් නිදහස් කරන තෙක් ඇප හිමි වූ සිව් දෙනා ද ඇප ලබා නොගෙන තවදුරටත් බන්ධනාගරගතව සිටීමට තීරණය කර ඇති බව වාර්තා වනවා.\nඅදාළ අරගලකරුවන් 7 දෙනා අත්අඩංගුවට ගැණුනේ කොළඹ - කොටුව සහ තලංගම ප්‍රදේශවල පසුගිය 09 සහ 10 යන දිනවල පැවති විරෝධතාවකදී ඇති වූ කළහකාරී සිද්ධීන් සම්බන්ධයෙන් එල්ල වූ චෝදනා පදනම් කර ගනිමින් කොටුව මහේස්ත්‍රාත් අධිකරණය කළ නියෝගයකට අනුවයි.",
       "URL": "https://www.hirunews.lk/308067/සැකකරුවන්-සිව්දෙනෙකුට-ඇප-හිමිවෙද්දී-රැට්ටා-ඇතුළු-පිරිසක්-තවදුරටත්-රිමාන්ඩ්",
       "Category": "Local News",
       "Parent URL": "https://www.hirunews.lk/local-news.php?pageID=1071"
}