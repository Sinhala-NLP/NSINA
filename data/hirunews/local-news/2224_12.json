{
       "Source": "hirunews",
       "Timestamp": "Friday, 08 January 2021 - 20:17",
       "Headline": "කොරෝනා ආසාදිත වූ දයාසිරි ජයසේකර හික්කඩුව ප්‍රතිකාර මධ්‍යස්ථානයකට (වීඩියෝ)",
       "News Content": "කොරෝනා ආසාදිත බවට හඳුනා ගැනුණු ශ්‍රී ලංකා නිදහස් පක්ෂයේ මහ ලේකම් රාජ්‍ය අමාත්‍ය දයාසිරි ජයසේකර තමන්ට වෛරසය ආසාදනය වී ඇති බවට තහවුරු කරමින් සිය නිල ෆේස්බුක් ගිණුමට සටහනක් එක් කර තිබෙනවා.\n“රට තුළ පවතින කොවිඩ් 19 තත්වය හමුවේ පී.සී.ආර්. පරීක්ෂණයක් සඳහා ස්වේච්ඡාවෙන් ඉදිරිපත් වූ මා හට කොරෝනා වෛරසය ආසාදනය වී ඇති බව තහවුරු විය. එබැවින් ජාතික කොවිඩ් මාර්ගෝපදේශයන්ට අනුව මා මේ මොහොතේ නිරෝධායන නීතිමය ක්‍රියාවලිය සමඟ සම්බන්ධ වී ඇත. තවද මේ මොහොතේ කොවිඞ් 19 ආසාදනය වී ඇති ලෝකවාසී සියලුම දෙනාට ඉක්මන් සුවය ප්‍රාර්ථනා කරමි.”\nමේ වන විට රාජ්‍ය අමාත්‍ය දයාසිරි ජයසේකර හික්කඩුව ප්‍රදේශයේ පිහිටි ප්‍රතිකාර මධ්‍යස්ථානයක රැඳී සිටිනවා.\nමෙම වසර සඳහා පාර්ලිමේන්තු සැසි වාරය ආරම්භ වූ පසුගිය 5 වන දා හෝ ඊට පසුව මොහු පාර්ලිමේන්තුවට පැමිණ නොමැති බව වාර්තා වනවා.\nඑමෙන්ම, පසුගිය දා පැවති ආණ්ඩු පක්ෂයේ කණ්ඩායම් රැස්වීමටද රාජ්‍ය අමාත්‍යවරයා සහභාගිවී නැහැ.\nඅතර දයාසිරි ජයසේකර රාජ්‍ය අමාත්‍යවරයා ශ්‍රී ලංකා - දකුණු කොරියානු පාර්ලිමේන්තු මිත්‍රත්ව සංගමයේ සභාපති ධුරය සඳහා ඒකමතිකව තේරී පත්ව ඇති බව පාර්ලිමේන්තුවේ සන්නිවේදන අංශය නිවේදනය කළා.",
       "URL": "https://www.hirunews.lk/259186/කොරෝනා-ආසාදිත-වූ-දයාසිරි-ජයසේකර-හික්කඩුව-ප්‍රතිකාර-මධ්‍යස්ථානයකට-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2224"
}