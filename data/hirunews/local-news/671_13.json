{
       "Source": "hirunews",
       "Timestamp": "Monday, 12 December 2022 - 14:48",
       "Headline": "පළාත් පාලන මැතිවරණයක් ඉල්ලා විපක්ෂයේ මන්ත්‍රීවරුන් පිරිසගෙන් පෙස්සම් දෙකක්",
       "News Content": "පළාත් පාලන මැතිවරණය කඩිනමින් පැවැත්වීමට පියවර ගන්නා ලෙසට මැතිවරණ කොමිෂන් සභාව වෙත නියෝගයක් නිකුත් කරන්නැයි ඉල්ලා සමගි ජන බලවේගය ඇතුළු විපක්ෂයේ මන්ත්‍රීවරු පිරිසක් අද (12) ශ්‍රේෂ්ඨාධිකරණය වෙත පෙත්සම් ගොනු කළා.\nඑක් පෙත්සමක් සමගි ජන බලවේගයේ මහලේකම් රංජිත් මද්දුමබණ්ඩාර සහ මහාචාර්ය ජී.එල් පීරිස් විසින් ගොනු කළ අතර, අනෙක් පෙත්සම ඉදිරිපත් කරනු ලැබුවේ නිදහස් පක්ෂයේ මහලේකම් දයාසිරි ජයසේකර, ලක්ෂ්මන් කිරිඇල්ල, අනුර ප්‍රියදර්ශන යාපා සහ එම්.ඒ සුමන්දිරන් යන මන්ත්‍රීවරුන් විසින්.\nමැතිවරණ කොමිසමේ සභාපති නීතිඥ නිමල් පුංචිහේවා ඇතුළු එහි සාමාජිකයින්, අග්‍රාමාත්‍ය දිනේෂ් ගුණවර්ධන එහි වගඋත්තරකරුවන් ලෙස නම්කර තිබෙනවා.\nපෙත්සම්කරුවන් කියා සිටින්නේ මහ නගර සභා 24ක් නගර සභා 41ක සහ පළාත් සභා 275ක නිල කාලය ලබන වසරේ මාර්තු 19 වනදා අවසන් වන බවයි.\nඑහෙත් පළාත් පාලන ආයතන සඳහා පළාත් පාලන ඡන්ද විමසීම් පනතේ ප්‍රතිපාදන ප්‍රකාර ව ඡන්ද විමසීම පැවැත්වීමට මැතිවරණ කොමිසම මෙතෙක් අවශ්‍ය ක්‍රියාමාර්ග ගෙන නොමැති බව පෙත්සමෙන් චෝදනා කර තිබෙනවා.\nජනමාධ්‍ය වාර්තා පිරිස්සීමේ දී ඡන්ද විමසීම කල් දැමීමට මැතිවරණ බලධාරින් මාන බලමින් සිටින බව පෙනී යන බවයි එහි දක්වා ඇත්තේ.\nපළාත් පාලන මැතිවරණ පනතේ ප්‍රතිපාදනවලට අනුව පළාත් පාලන ආයතනයක නව නිල කාලය ආරම්භ වීමට මාස 06කට පෙර ඊට අදාළ මැතිවරණය පැවැත්වීමට බලධාරින් අවශ්‍ය කටයුතු ආරම්භ කළ යුතු නමුත් එම පියවර අනුගමනය නො කිරීමෙන් ජනතාවගේ සර්ව ජන ඡන්ද අයිතිය උල්ලංඝනය වන බවයි පෙත්සම්වලින් දක්වා ඇත්තේ.\nමේ එක්සත් ජාතික පක්ෂය සමඟ සන්ධාන ගතවීමට ශ්‍රී ලංකා පොදු ජන පෙරමුණ සූදානම් බව එහි මහලේකම් පාර්ලිමේන්තු මන්ත්‍රී නීතිඥ සාගර කාරියවසම් අද ප්‍රකාශ කළා.\nඑහෙත්, ඊට පෙර පක්ෂ දෙක අතර සාකච්ඡා පැවැත්විය යුතු බවයි කොළඹ පැවති මාධ්‍ය හමුවට එක්වෙමින් ඔහු කියා සිටියේ.",
       "URL": "https://www.hirunews.lk/322519/පළාත්-පාලන-මැතිවරණයක්-ඉල්ලා-විපක්ෂයේ-මන්ත්‍රීවරුන්-පිරිසගෙන්-පෙස්සම්-දෙකක්",
       "Category": "Local News",
       "Parent URL": "https://www.hirunews.lk/local-news.php?pageID=671"
}