{
       "Source": "hirunews",
       "Timestamp": "Monday, 29 August 2022 - 17:49",
       "Headline": "නොහැක්කක් නොමැති බව සනාථ කළ ඇහැළියගොඩ ජාතික පාසලේ සිසුවිය (වීඩියෝ)",
       "News Content": "ඇහැළියගොඩ ජාතික පාසලේ අධ්‍යාපනය ලබන රශ්මි නිමේෂා මෙවර අපොස උසස් පෙළ විභාගයට වාණිජ අංශයෙන් පෙනී සිට විශිෂ්ට ජයක් හිමිකර ගැනීමට සමත්ව තිබෙනවා.\nදහසකුත් විශිෂ්ටයින් අතරින් රශ්මි සුවිශේෂී වන්නේ ඇය උපතින්ම ආබාධිත තත්ත්වයෙන් සිටිමින් උසස් පෙළ විභාගයට පෙනී සිටිම නිසාවෙන්.\nසිය දෑත් අහිමිව ඇති රශ්මි ට එක් පාදයක ද ඇති ආබාධිත තත්ත්වයක් හේතුවෙන් ඇවිදීම පවා දුෂ්කර වී තිබෙනවා.\nපාදයේ ඇඟිලිවලින් අකුරු කරන රශ්මි මෙවර උසස් පෙළ විභාගයට වාණිජ විෂය ධාරාවෙන් පෙනී සිට A සාමාර්ථ තුනක් හිමිකර ගැනීමට සමත් වුණා.\nසිය ජීවිතයේ අඩුපාඩුකම් නොසලකා හරිමින් කඩයිම් විභාගය විශිෂ්ට ලෙස සමත්ව ඇති රශ්මි, රත්නපුර දිස්ත්‍රික්කයේ 156 වන තැනට පත්ව සිටිනවා.\nදහසකුත් අභියෝග මැද විභාගයන්ට මුහුණදෙන සුවහසක් දැයේ දූදරුවන්ට රශ්මි සැබෑම වීරවරියක් වන්නේ ඒ නිසාවෙන්.\nරෂ්මිගේ දෙමාපියන් ගුරුවරුන් වන අතර, ඔවුන්ගෙන් ලද නොමද සහයෝගය හා ආශීර්වාදයෙන් ඇය සාමාන්‍ය පෙළ විභාගයෙන් ද A සාමාර්ථ 8ක් හා B සාමාර්ථයක් හිමිකර ගැනීමට සමත්වුණා.",
       "URL": "https://www.hirunews.lk/314057/නොහැක්කක්-නොමැති-බව-සනාථ-කළ-ඇහැළියගොඩ-ජාතික-පාසලේ-සිසුවිය-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=904"
}