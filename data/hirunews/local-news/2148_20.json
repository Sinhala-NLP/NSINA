{
       "Source": "hirunews",
       "Timestamp": "Sunday, 14 February 2021 - 8:49",
       "Headline": "ගතවූ කාලය තුල නිරෝධායන නීති කඩ කළ 3121ක් අත්අඩංගුවට",
       "News Content": "නිරෝධායනය සහ සෞඛ්‍ය මාර්ගෝපදේශ සම්බන්ධයෙන් බස්නාහිර පළාත ද ඇතුලුව දිවයින පුරා තවදුරටත් මෙහෙයුම් ක්‍රියාත්මක බව පොලිසිය පවසනවා.\nපොලිස් මාධ්‍ය ප්‍රකාශක නියෝජ්‍ය පොලිස්පති අජිත් රෝහණ කියාසිටියේ ගතවූ පැය 24ක කාලය තුල නිරෝධායන නීති කඩ කළ පුද්ගලයන් 14 දෙනෙකු අත්අඩංගුවට ගෙන ඇති බවයි.\nසෞඛ්‍ය මාර්ගෝපදේශ සහ නිරෝධායන නීති කඩකරන්නන් අත්අඩංගුවට ගැනීමේ මෙහෙයුම් ආරම්භ වූ පසුගිය ඔක්තෝම්බර් මස 30 වනදා සිට මේ දක්වා අත්අඩංගුවට ගෙන ඇති සමස්ත පුද්ගලයන් සංඛ්‍යාව 3121ක්.\nරාජ්‍ය සහ රාජ්‍ය නොවන ආයතන සෞඛ්‍ය මාර්ගෝපදේශ අනුව කටයුතු කරන්නේ ද යන්න පිළිබඳ සෙවීමේ පොලිස් මෙහෙයුම් ද තවදුරටත් ක්‍රියාත්මකයි.\nපොලිස් මාධ්‍ය ප්‍රකාශකවරයා කියාසිටියේ මේවන විට එවැනි ආයතන දොලොස් දහසක් පමණ පරීක්ෂාවට ලක්කර ඇති අතර ඉන් ආයතන 1400ක් පමණ නිරොධායන නීතින්ට අනුගතව කටයුතු කර නොමැති බවයි.\nඑම ආයතන හිමිකරුවන්ට එරෙහිව නීතිමය පියවර ගෙන ඇතැයි ද ඔහු සඳහන් කළා.\nඑමෙන්ම නිවසින් පිටතට ගමන් කරන්නේ නම් මුඛ ආවරණයක් පැළඳීමට පියවර ගන්නා ලෙසට ද නීතිඥ අජිත් රෝහණ මහතා ජනතාවට දැනුම් දෙනවා.",
       "URL": "https://www.hirunews.lk/262538/ගතවූ-කාලය-තුල-නිරෝධායන-නීති-කඩ-කළ-3121ක්-අත්අඩංගුවට",
       "Category": "Local News",
       "Parent URL": "https://www.hirunews.lk/local-news.php?pageID=2148"
}