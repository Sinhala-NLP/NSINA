{
       "Source": "hirunews",
       "Timestamp": "Monday, 08 February 2021 - 8:20",
       "Headline": "රට අගතියට පත් කිරීමට දරන උත්සාහයන්වලට නොරැවටෙන්නැයි අමෙරිකාවේ ශ්‍රී ලංකා තානාපතිවරයාගෙන් ඉල්ලීමක්",
       "News Content": "ශ්‍රී ලංකාව සහ එහි නායකත්වය අපකීර්තියට පත් කිරීමට ඇතැම් කණ්ඩායම් දරණ උත්සාහයට නොරැවටෙන ලෙස අමෙරිකා එක්සත් ජනපදයේ ශ්‍රී ලංකා තානාපති රවිනාථ ආරියසිංහ එරට සියලු පාර්ශවකරුවන්ගෙන් ඉල්ලීමක් කළා.\nඑමෙන්ම, එම දුර්මත මත පදනම්ව වැරදි අදහස්වල එල්බ නොගන්නා ලෙසත්, ලොවම අඩපන කර ඇති වසංගත තත්ත්වයක් සමඟ පොරබදමින් ඉතා කෙටි කාලයක් තුළ ලක් රජය දියත් කර ඇති සාධනීය කරුණු පැහැදිලිව හඳුනා ගන්නා ලෙසයි තානාපතිවරයා ඉල්ලා සිටියේ.\nඅමෙරිකාවේ ශ්‍රී ලංකා තානාපති රවිනාථ ආරියසිංහ මේ බව ප්‍රකාශ කළේ ශ්‍රී ලංකාවේ 73 වන නිදහස් දින සංවත්සරය වෙනුවෙන් වොෂින්ටන් ඩී.සී. හි තානාපති කාර්යාල පරිශ්‍රයේ පැවති උත්සවයේදීයි.\nඒ සඳහා ආගමික නායකයින්, එක්සත් ජනපද රාජ්‍ය දෙපාර්තමේන්තුවේ මධ්‍යම සහ දකුණු ආසියානු පිළිබඳ කටයුතු පිළිබඳ කාර්යාංශයේ වැඩබලන සහකාර ලේකම් ඩීන් තොම්සන් ඇතුළු සම්භාවනීය අමුත්තන් මෙන්ම තානාපති කාර්යාල නිලධාරීන්ද සහභාගි වී තිබෙනවා.\nකොරෝනා වසංගත තත්ත්වය හේතුවෙන් එක්සත් ජනපදය පුරා විසිර සිටින ශ්‍රී ලංකා ප්‍රජාව සහ ශ්‍රී ලංකා මිතුරු කණ්ඩායම් අන්තර්ජාලය හරහා මෙම අවස්ථාවට එක්වූ බවයි වොෂින්ටනයේ ශ්‍රී ලංකා තානාපති කාර්යාලය සඳහන් කළේ.",
       "URL": "https://www.hirunews.lk/261964/රට-අගතියට-පත්-කිරීමට-දරන-උත්සාහයන්වලට-නොරැවටෙන්නැයි-අමෙරිකාවේ-ශ්‍රී-ලංකා-තානාපතිවරයාගෙන්-ඉල්ලීමක්",
       "Category": "Local News",
       "Parent URL": "https://www.hirunews.lk/local-news.php?pageID=2161"
}