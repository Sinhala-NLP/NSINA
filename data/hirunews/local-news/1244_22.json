{
       "Source": "hirunews",
       "Timestamp": "Thursday, 07 April 2022 - 15:16",
       "Headline": "අගුණකොලපැලැස්ස ද්විත්ව ඝාතනයේ තොරතුරු එළියට",
       "News Content": "අගුණකොලපැලැස්ස ප්‍රදේශයේදී වෙඩි වැදී මියගොස් සිටි පුද්ගලයන් දෙදෙනෙකුගේ මරණ පිළිබඳ පොලිසිය තොරතුරු රැසක් අනාවරණ කරගෙන තිබෙනවා.\nපෙරේදා (05) අලුයම් කාලයේදී තුවාල සහිතව අගුණකොලපැලැස්ස දිසා රෝහලට ඇතුලත් කළ පුද්ගලයන් දෙදෙනෙකු මියගොස් ඇති අතර ඒ සම්බන්ධයෙන් සැක සහිත බවට ප්‍රකාශ කරමින් පොලිසියට දුරකතන පණිවුඩයක් ලැබී තිබුණා.\nමේ පිළිබඳ සිදු කළ විමර්ශනයේදී මියගොස් ඇති පුද්ගලයන්ගේ ශරීරවල වෙඩි වැදුණු තුවාල දක්නට තිබූ අතර ඒ අනුව මෙය මනුෂ්‍ය ඝාතනයක් බවටයි පොලිසිය තහවුරු කරගෙන තිබුණේ.\nමියගොස් ඇත්තේ සූරියවැව සහ අම්බලන්තොට ප්‍රදේශවල පදිංචි 42 සහ 43 වයස්වල පසුවන දෙදෙනෙක්.\nමෙම සිද්ධිය සම්බන්ධයෙන් සැකකරුවන් තුන්දෙනෙකු වෑන් රථයක් ද සමගම එදිනම අගුණකොලපැලැස්ස පොලිසියේ නිලධාරීන් විසින් අත්අඩංගුවට ගන්නා ලද අතර ඔවුන් මියගිය පුද්ගලයන් දෙදෙනා වෑන් රථයකින් රෝහල වෙත රැගෙන පැමිණි පුද්ගලයන් තුන්දෙනායි.\nඔවුන් තණමල්විල සහ හඳුන්කටුව ප්‍රදේශවල පදිංචි අවුරුදු 41, 43 සහ 46 වයස්වල පසුවන තුන්දෙනෙක්.\nඑම සැකකරුවන් තුන්දෙනා ඊයේ අගුණකොලපැලැස්ස මහේස්ත්‍රාත් අධිකරණයට ඉදිරිපත් කිරීමෙන් පසු ලබන 19 වනදා දක්වා රක්ෂිත බන්ධනාගාර ගතකර තිබෙනවා.\nමියගොස් ඇති පුද්ගලයන් දෙදෙනා මාමඩල රත්නවීර පාලම අසල වැටී සිටියදී රෝහල් ගත කළ බවටයි එම සැකකරුවන් ප්‍රකාශකර තිබී ඇත්තේ.\nකෙසේවෙතත් පොලිසිය සිදු කළ පරීක්ෂණවලදී හෙළිවී ඇත්තේ එම ප්‍රකාශය අසත්‍යයක් බවටයි.\nමෙම ඝාතනය හම්බන්තොට පොලිස් වසමේදී සිදුව ඇති බවට පොලිස් විමර්ශනවලදී තහවුරු වී තිබෙනවා.\nඒ අනුව මෙම ඝාතනය සම්බන්ධයෙන් හම්බන්තොට පොලිසිය මගින් ද විමර්ශනයක් ආරම්භ කර ඇති අතර එහිදී හෙළිවී ඇත්තේ මියගිය පුද්ගලයන් දෙදෙනා ඇතුලුව තවත් කිහිප දෙනෙකු කැබ් රථයකින් ගවයන් සොරකම් කිරීම සඳහා ගොන්නොරුව ප්‍රදේශයට ගොස් ඇති බවටයි.\nඑහිදී ඔවුන් විසින් සොරකම් කරන ලද ගවයන් කැබ් රථයට පැටවීමට යාමේදී ගවයින්ගේ හිමිකරු විසින් වෙඩි තැබීම සිදුකර ඇති බවට හෙළිව තිබෙනවා.\nඑහිදී ගව සොරකමට පැමිණි පුද්ගලයන් දෙදෙනෙකුට තුවාල සිදුවී ඇති අතර ඔවුන් සමග පැමිණි අනෙක් පුද්ගලයන් විසින් තුවාලකරුවන් කැබ් රථයෙන් රැගෙන ගොස් අගුණකොලපැලැස්ස හඳුන්කටුව ප්‍රදේශයේදී වෑන් රථයකින් පැමිණි පුද්ගලයන් තිදෙනෙකුට රෝහල් ගත කිරීම සඳහා භාරදී තිබෙනවා.\nමේ අතර පෙරේදා (5) සවස් කාලයේදී ගොන්නොරුව ප්‍රදේශයේදී ඝාතනයට සම්බන්ධ සැකකරු මෙරට නිෂ්පාදිත ගිනි අවියක් ද සමග අත්අඩංගුවට ගෙන තිබෙනවා.\nඑමෙන්ම මෙම ගව සොරකමට පැමිණ කැබ් රථයෙන් පලාගිය පුද්ගලයෙකු එදින සවස හම්බන්තොට පොලිස් ස්ථානයට පැමිණ මේ සම්බන්ධයෙන් පැමිණිල්ලක් සිදුකර ඇති අතර ගව සොරකමට තැත් කිරීම සම්බන්ධයෙන් එම පුද්ගලයා ද කැබ් රථය සමග අත්අඩංගුවට ගෙන තිබෙනවා.\nඔහු හුංගම ප්‍රදේශයේ පදිංචි 37 හැවිරිදි අයෙක්.\nවෙඩි තැබීමට සම්බන්ධ සැකකරු ගොන්නොරුව ප්‍රදෙශයේ පදිංචි 52 හැවිරිදි අයෙක් බවයි පොලිසිය කියාසිටියේ.\nමෙම සැකකරුවන් දෙදෙනා හම්බන්තොට මහේස්ත්‍රාත් අධිකරණයට ඉදිරිපත් කිරීමෙන් අනතුරුව ලබන 20 වනදා දක්වා රක්ෂිත බන්ධනාගාර ගතකර තිබෙනවා.\nමෙම සිද්ධිය පිළිබඳ හම්බන්තොට පොලිසියයි පරීක්ෂණ මෙහෙයවන්නේ.",
       "URL": "https://www.hirunews.lk/301419/අගුණකොලපැලැස්ස-ද්විත්ව-ඝාතනයේ-තොරතුරු-එළියට",
       "Category": "Local News",
       "Parent URL": "https://www.hirunews.lk/local-news.php?pageID=1244"
}