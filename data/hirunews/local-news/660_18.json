{
       "Source": "hirunews",
       "Timestamp": "Saturday, 17 December 2022 - 15:08",
       "Headline": "පාන් මිල බසියි",
       "News Content": "අද (17) මධ්‍යම රාත්‍රියේ සිට ක්‍රියාත්මක වන පරිදි ග්‍රෑම් 450 පාන් ගෙඩියක මිල රුපියල් 10 කින් අඩු කිරීමට තීරණය කර ඇති බව සමස්ත ලංකා බේකරි හිමියන්ගේ සංගමය පවසනවා.\nඑම සංගමයේ සභාපති එන්.කේ.ජයවර්ධන අද (17) පැවති මාධ්‍ය හමුවකදී මේ බව කියා සිටියා.\nමේ අතර, බිත්තරයක් රුපියල් 50 ට වැඩියෙන් අලෙවි නොකරන ලෙස සමස්ත ලංකා කුකුළු ව්‍යාපාරික සංගමයේ සභාපති අජිත් ගුණසේකර නිෂ්පාදකයන්ගෙන් ඉල්ලීමක් කරනවා.\nබිත්තරයක නිෂ්පාදන වියදම මේ වනවිට රුපියල් 46 ක් වන අතර, රුපියල් 4ක ලාභය තබාගෙන උත්සව සමයේ සාමාන්‍ය වෙළඳපොලට බිත්තර නිකුත් කරන ලෙසයි අද පැවති මාධ්‍ය හමුවකදී ඔහු ඉල්ලා සිටියේ.\nඋත්සව සමය හේතුවෙන් මේ වනවිට බිත්තර සඳහා ඉහළ ඉල්ලුමක් පැවතිය ද මේ වනවිට වෙළඳපොලේ බිත්තර හිඟයක් නිර්මාණය වී තිබෙනවා.\nකෙසේ වෙතත්, ඊයේ කටුනායකදී මාධ්‍ය වෙත අදහස් දක්වමින් වෙළඳ අමාත්‍ය නලීන් ප්‍රනාන්දු කියා සිටියේ බිත්තර සඳහා පාලන මිලක් අභියාචනාධිකරණය නිකුත් කළ අතුරු තහනම් නියෝගයත් සමඟ බිත්තර මිල සම්බන්ධයෙන් කිසිදු තීරණයක් ගැනීමට තමන්ට බලයක් නොමැති බවයි.\nබිත්තරයක් දැනට අලෙවි වන්නේ රුපියල් 55 ත් 60 ත් අතර මිලකට වන අතර, ඉහළ මිල ගණන් යටතේ අලෙවි කිරීමට වෙළඳුන් බිත්තර සඟවාගෙන සිටින බවට පාරිභෝගික ජනතාව චෝදනා කරනවා.\nමේ අතර අද පැවති මාධ්‍ය හමුවකදී ආපනශාලා හිමියන්ගේ සංගමයේ සභාපති අසේල සම්පත් කියා සිටියේ රුපියල් 55 ට වැඩියෙන් බිත්තර අලෙවි කරන්නේ නම් මිලදී ගැනීමෙන් වළකින ලෙසයි.\nකෙසේ වෙතත්, සුළු පරිමාණ බිත්තර වෙළඳුන්ගේ සංගමය පවසන්නේ පවතින මිලට වඩා අඩුවෙන් බිත්තර අලෙවි කිරීමට හැකියාව පවතින බවයි.",
       "URL": "https://www.hirunews.lk/322905/පාන්-මිල-බසියි",
       "Category": "Local News",
       "Parent URL": "https://www.hirunews.lk/local-news.php?pageID=660"
}