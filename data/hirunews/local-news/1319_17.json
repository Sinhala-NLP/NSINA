{
       "Source": "hirunews",
       "Timestamp": "Friday, 04 March 2022 - 8:02",
       "Headline": "මූණට මූණ එන්නැ යි පුටින්ට අභියෝගයක්",
       "News Content": "රුසියාවේ යුක්රේන ආක්‍රමණය 9 වන දිනටත් ඇරඹෙද්දී මානුෂවාදී අර්බුදයක් පැනනැගී ඇති අතර, යුක්රේන ජනාධිපති සෙලෙන්ස්කි, ඍජු සාකච්ඡා සඳහා රුසියානු ජනාධිපති ව්ලැදිමීර් පුටින්ට ආරාධනයක් කළා.\nඑහි දී ඔහු කියා සිටියේ යුද්ධය අවසන් කිරීමට ඇති එකම මග, සාකච්ඡා කිරීම බවයි.\nඊයේ යුද්ධයේ අටවන දිනයේ දී රුසියානු හමුදා විසින් මරියුපොල් වරාය නගරයට දැවැන්ත ප්‍රහාරයක් එල්ල කළ අතර, එය, අහිමි වුව හොත් යුක්රේනයට වැදගත් ක්‍රමෝපාය මුහුදු මාර්ගයක් ඇහිරෙනු ඇති.\nරුසියානු හමුදා විසින් දකුණු දිග ෆර්සොන් නගරයේ බලයද අත්පත් කරගත්තේ සතියක් තිස්සේ එල්ල කළ ප්‍රහාරවලින් අනතුරුව යි.\nරුසියානු හමුදා විසින් අත්පත් කරගත් ප්‍රථම විශාල යුක්රේන නගරය එයයි.\nමේ අතර රුසියානු සහ යුක්රේන නියෝජිතයන් ඊයේ නැවතත් හෙළිදරව් නො කළ ස්ථානයකදී රැස්වී සාකච්ඡාවල නිරත වූ අතර, යුද්ධයෙන් පීඩාවට පත් ජනතාව වෙනුවෙන් මානුෂවාදී වේදිකා ඇති කිරීම සඳහා එකඟත්වයකට පැමිණ තිබෙනවා.\nරුසියානු ජනාධිපති ව්ලැදිමීර් පුටින් සිය ආරක්ෂක මණ්ඩලය අමතමින් ප්‍රකාශ කළේ, යුක්රේනයේ විශේෂ හමුදා මෙහෙයුම සැළසුම් කළ පරිදි ක්‍රියාත්මක වන බවයි.\nයුක්රේන සහ රුසියානු වැසියන් යනු එකම ජන කොටසක් බව ඔහු එහි දී යළි අවධාරණය කළා.\nමේ අතර යුරෝපයේ විශාලතම න්‍යෂ්ටික බලාගාරය වන යුක්රේනයේ සපොරිෂියා න්‍යෂ්ටික බලාගාරය රුසියානු ප්‍රහාර හමුවේ ගිනිගෙන දැවෙන බව වාර්තාවනවා.\nඒ ආසන්නයේ යුක්රේන සහ රුසියානු හමුදා අතර දරුණු ගැටුම් පැවති බව සඳහන්.\nමේ නිසා න්‍යෂ්ටික බලාගාරයේ ආරක්ෂාව පිළිබඳ ගැටලුවක් මතු වී ඇති අතර, ඒ සම්බන්ධයෙන් අන්තර්ජාතික පරමාණු බලශක්ති අධිකාරියේද අවධානය යොමුව ඇති බව සඳහන්.\nයුක්රේන යුද්ධයේ මානුෂවාදී අර්බුදය දැන් උත්සන්න වී ඇති අතර, මේ වනවිට මිලියනයකට ආසන්න ජනතාව රට හැර ගොස් අවසන්.\nමේ අතර ඇමරිකා එක්සත් ජනපදයේ සිටින යුක්රේන වැසියන්ට තාවකාලික රැකවරණ ලබාදෙන බව එරට ස්වදේශ ආරක්ෂක කටයුතු ලේකම්වරයා ප්‍රකාශ කළා.\nඑමෙන්ම යුක්රේන ආක්‍රමණය හේතුවෙන් රුසියාවට මෙන්ම ප්‍රකට රුසියානුවන්ට එරෙහි සම්බාධක ද තවදුරටත් දැඩිවෙමින් පවතිනවා.\nඇමරිකානු වන් - වෙබ් චන්ද්‍රිකා සමාගම ප්‍රකාශ කළේ, සිය චන්ද්‍රිකා උඩු ගුවනට යැවීම සඳහා රුසියානු බයිකනූර් ගගන මධ්‍යස්ථානය තවදුරටත් භාවිත නො කරන බවයි.\nමේ අතර ජාත්‍යන්තර ගගන මධ්‍යස්ථානය වෙත යන රුසියානු රොකට් වෙතින් ඇමරිකානු සහ ජපාන ධජ ඉවත් කිරීමට රුසියාව පියවර ගෙන තිබෙනවා.\nකෙසේ නමුත් ඉන්දීය ධජය තවදුරටත් එහි රඳවා ඇති බවයි වාර්තා වන්නේ.",
       "URL": "https://www.hirunews.lk/298613/මූණට-මූණ-එන්නැ-යි-පුටින්ට-අභියෝගයක්",
       "Category": "Local News",
       "Parent URL": "https://www.hirunews.lk/local-news.php?pageID=1319"
}