{
       "Source": "hirunews",
       "Timestamp": "Saturday, 05 March 2022 - 17:24",
       "Headline": "ඉඟිනියාගල ට්‍රාන්ස්ෆෝමරයක් ගිනි ගැනීම කඩාකප්පල්කාරි ක්‍රියාවක්දැයි සැක",
       "News Content": "අම්පාර - ඉඟිනියාගල - පොල්වත්ත මහා විද්‍යාලයට දිවෙන මාර්ගයේ ළඳරු පාසලක් අසල ට්‍රාන්ස්ෆෝමරයක් ගිනි තැබීමේ සිද්ධියක් සම්බන්ධයෙන් පොලීසිය විමර්ශන ආරම්භ කර තිබෙනවා.\nවිදුලි කප්පාදුව අතරතුර කිසියම් පිරිසක් විසින් සිදුකළ කඩා කප්පල්කාරි ක්‍රියාවකින් මෙම ට්‍රාන්ස්ෆෝමරය ගිනිගෙන ඇත්ද යන්න සම්බන්ධයෙන් සැක මතුව ඇති බවයි පොලීසිය පැවසුවේ.\nඊයේ ප්‍රදේශයේ විදුලි ඉංජිනේරුවරයා ඉඟිනියාගල පොලීසියට මේ පිළිබඳ පැමිණිල්ලක් සිදුකර තිබුණේ ට්‍රාන්ස්ෆෝමරයට ගිනි තබා අනර්ථයක් සිදුකර ඇති බව පවසමින්.\nමේ වනවිට ඉඟිනියාගල පොලීසියේ අපරාධ අංශයේ නිලධාරින්, ඇඟිලි සලකුණු අංශය සහ පොලිස් නිල සුනඛ අංශය එක්ව ඒ පිළිබඳව විමර්ශන ආරම්භ කර තිබෙනවා.\nකෙසේ වෙතත්, ට්‍රාන්ස්ෆෝමරයට හානි සිදුවීම නිසා එම ප්‍රදේශයේ විදුලිය සැපයුම යථා තත්ත්වයට පත් කිරීමට හැකිවී නොමැති බවයි වාර්තා වුණේ.\nමේ අතර, අද සිට විදුලි කප්පාදුව අවම කරන බවට රජය ලබාදුන් ප්‍රතිඥාව මත කලින් ප්‍රකාශ කළ ආකාරයේ විදුලි කප්පාදුවක් අද දිනයේ සිදු නොකරන බව මහජන උපයෝගීතා කොමිසමේ සභාපති ජනක රත්නායක ප්‍රකාශ කළා.\nකෙසේ නමුත් බලාගාර සඳහා පවතින ඉන්ධන තොග මත පදනම්ව අවම මට්ටමේ විදුලි කප්පාදුවක් ඇතැම් විට සිදුවිය හැකි බවයි ඔහු වැඩිදුරටත් සඳහන් කළේ.\nමහජන උපයෝගීතා කොමිසම මීට පෙර විදුලිබල මණ්ඩලයට අවසර ලබාදී තිබුණේ කලාප අනුව අද දිනයේ පැය හතක සහ පැය හතරක විදුලි කප්පාදුවක් ක්‍රියාත්මක කිරීමටයි.\nකෙසේ වෙතත්, පවතින තත්වය මත ජනතාව තවදුරටත් අරපිරිමැස්මෙන් විදුලිය භාවිත කරන ලෙස මහජන උපයෝගීතා කොමිසම ඉල්ලීමක් කරනවා.",
       "URL": "https://www.hirunews.lk/298731/ඉඟිනියාගල-ට්‍රාන්ස්ෆෝමරයක්-ගිනි-ගැනීම-කඩාකප්පල්කාරි-ක්‍රියාවක්දැයි-සැක",
       "Category": "Local News",
       "Parent URL": "https://www.hirunews.lk/local-news.php?pageID=1316"
}