{
       "Source": "hirunews",
       "Timestamp": "Friday, 29 April 2022 - 15:39",
       "Headline": "අපනයනය ඉලක්ක කරගත් සමාගම් වෙත මහබැංකුවෙන් විශේෂ අවස්ථාවක් (වීඩියෝ)",
       "News Content": "රටට ප්‍රධානම වශයෙන් විදේශ විනිමය උපයන සියලුම කර්මාන්ත හා සේවාවන් සඳහා අවශ්‍ය කරන අමුද්‍රව්‍ය, පාලනයකට යටත්ව සෘජුව ආනයනය කිරීමට එම සමාගම් විසින් උපයා ගනු ලබන ඩොලර් ප්‍රතිශතයක් වැය කිරීමට අවශ්‍ය ප්‍රතිපාදන ශ්‍රී ලංකා මහ බැංකුව විසින් සකසා දී තිබෙනවා.\nමෙම ප්‍රතිලාභ හිමිවන්නේ විශේෂයෙන්ම අපනයනය ඉලක්ක කරගත් ඇඟලුම්, නිමි භාණ්ඩ ආදී නිෂ්පාදන කටයුතුවල යෙදෙන රාජ්‍ය හා පෞද්ගලික සමාගම් වෙතටයි.\nඔවුන් සිය නිෂ්පාදන අපනයනය කර උපයාගන්නා ඩොලර් සිය නිෂ්පාදන සඳහා අවශ්‍ය කරන අමුද්‍රව්‍ය ආනයනය සඳහා සෘජුව භාවිතා කිරීමට මේ අනුව අවස්ථාව සැලසෙනවා.\nමෙම තොරතුරු හෙළි වූයේ මේ වන විට කොළඹ ශ්‍රී ලංකා මහ බංකුවේ පැවැත්වෙන විශේෂ මාධ්‍ය සාකච්ඡාවකදී.\nමෙහිදී වැඩිදුරටත් අදහස් දැක්වූ මහ බැංකු අධිපති ආචාර්ය නන්දලාල් වීරසිංහ සඳහන් කළේ මේ හරහා අපනයනය ඉලක්ක කරගත් සමාගම් වෙත ඩොලර් හිඟය හේතුවෙන් මතුව ඇති පීඩනය යම්තාක් දුරකට අවම කරගත හැකි වනු ඇති බවටයි.",
       "URL": "https://www.hirunews.lk/303090/අපනයනය-ඉලක්ක-කරගත්-සමාගම්-වෙත-මහබැංකුවෙන්-විශේෂ-අවස්ථාවක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1202"
}