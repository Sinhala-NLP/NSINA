{
       "Source": "hirunews",
       "Timestamp": "Thursday, 20 August 2020 - 19:23",
       "Headline": "මත්ස්‍ය වෙළඳාමේ ගොස් හෙරොයින් ජාවාරමේ නිරත වූ 03ක් අත්අඩංගුවට (වීඩියෝ)",
       "News Content": "යතුරුපැදියකින් ගොස් මත්ස්‍ය වෙළඳාමේ යෙදෙන මුවාවෙන් හෙරොයින් අලෙවි කිරීමේ ජාවාරමක නිරත වූ පුද්ගලයින් තුන්දෙනෙකු රුපියල් ලක්ෂ 4කට ආසන්න වටිනා මත්කුඩු සමගින් හංවැල්ල පොලීසිය විසින් අත්අඩංගුවට ගෙන තිබෙනවා.\nපොලිසීය සඳහන් කළේ සැකකරුවන් සතුව තිබී මත්කුඩු ග්‍රෑම් 11යි මිලිග්‍රෑම් 550ක් ද සොයා ගත් බවයි.\nමේ අතර ගතවූ මාස 2ක කාලය තුළ සිදුකරන ලද විශේෂ වැටලීම්වලදී වරෙන්තුකරුවන් 26,121 දෙනෙකු ඇතුළු විවිධ වැරදි සම්බන්ධයෙන් එක්ලක්ෂ 3,651 දෙනෙකු අත්අඩංගුවට ගත් බව පොලිස් මාධ්‍ය ප්‍රකාශක ජ්‍යෙෂ්ඨ පොලිස් අධිකාරී ජාලිය සේනාරත්න මහතා පවසනවා.\nමේ අතර, ගෙවුණු පැය 24 තුළ දී ද දිවයිනේ ප්‍රදේශ කිහිපයකම මත්ද්‍රව්‍ය වැටලීම් සිදු කෙරුණා.\nසුඛෝපභෝගී වාහනයක් තුළ සඟවාගෙන ප්‍රවාහනය කළ කංසා කිලෝ ග්‍රෑම් 10ක් සමග සැකකරුවෙකු මට්ටක්කුලිය මංසන්ධිය අසළදී අත්අඩංගුවට ගැණුනා.\nජංගම දුරකථන බව පවසමින් අමෙරිකාවේ සිට මෙරටට එවා තිබූ ඇසුරුම් තොගයක තිබී කුෂ් නැමැති කංසා මත්ද්‍රව්‍ය ග්රෑම් 222ක් කටුනායක ගුවන් තොටුපල රේගුවේදී එම නිලධාරීන් විසින් අත්අඩංගුවට ගෙන තිබෙනවා.\nඑහි වටිනාකම රුපියල් මිලියන 2.2ක්.\nපසුගියදා පොලිස් භාරයට ගන්නා ලද රුපියල් මිලියන 200ක වටිනාකමකින් යුත් මැන්ඩි මත්ද්‍රව්‍ය ප්‍රවාහනය කළ බහුදින ධීවර යාත්‍රාව අද අම්බලන්ගොඩ වරායේදී දෙහිවල පොලීසිස් නිලධාරීන් විසින් සිය භාරයට ගෙන තිබෙනවා.\nප්‍රබල පාතාල කල්ලි නායකයෙකුගේ ඥාතියෙකුයැයි සඳහන් කරමින් පිටකොටුව ප්‍රදේශයේ ස්වර්ණාභරණ අලෙවිසැළකින් රුපියල් ලක්ෂ 5ක කප්පම් මුදලකින් අත්තිකාරම් ලෙස රුපියල් 5000ක මුදලක් ලබාගත් සැකකරුවන් දෙදෙනෙකු පොලීසිය අත්අඩංගුවට ගෙන තිබෙනවා.\nමේ අතර පොලීසිය සඳහන් කළේ පුද්ගලයෙකු සිය බැංකු ගිණුමකින් රුපියල් පන්ලක්ෂ 50000ක මුදලක් රැගෙන යමින් සිටියදී දොඩංගස්ලන්ද කහහේන ප්‍රදේශයේදී විශ්‍රාමික හමුදා සෙබළෙකු එම මුදල කොල්ල කා පලා ගොස් ඇති අතර සැකකරු රිදීගම පොලීසිය විසින් අත්අඩංගුවට ගෙන ඇති බවයි.\nතලාතුඔය පොලිස් වසමේ උඩුවෙල ජනපදයේ නිවසක් පිටුපස එළවළු වගා භූමියක් පවත්වාගෙන යන මුවාවෙන් පොලිතීන් බෑග් තුළ වගාකර තිබූ රුපියල් ලක්ෂ තුනක පමණ වටිනාකමකින් යුත් කංසා පැළෑටි සමග සැකකරුවෙකු තලවතුගොඩ පොලීසිය විසින් අත්අඩංගුවට ගෙන තිබෙනවා.",
       "URL": "https://www.hirunews.lk/248267/මත්ස්‍ය-වෙළඳාමේ-ගොස්-හෙරොයින්-ජාවාරමේ-නිරත-වූ-03ක්-අත්අඩංගුවට-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2509"
}