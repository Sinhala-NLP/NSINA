{
       "Source": "hirunews",
       "Timestamp": "Thursday, 02 March 2017 - 17:27",
       "Headline": "පාසල් ක්‍රීඩා නිලධාරීන්ගේ විදෙස් තරග සංචාර ගැන විශේෂ විමර්ශණයක්",
       "News Content": "පාසල් ක්‍රීඩා නිලධාරීන් විදෙස් තරග සංචාර සඳහා සහභාගී වු ආකාරය සහ පාසල් ක්‍රීඩකයින් තරග සංචාරවලට සහභාගී කරවු ආකාරය පිළිබඳ විශේෂ විමර්ශණයක් සිදු කරන ලෙසට අධ්‍යාපන අමාත්‍ය අකිල විරාජ් කාරියවසම් මහතා නිලධාරීන්ට උපදෙස් ලබාදී තිබෙනවා.\nඒ සම්බන්ධයෙන් වාර්තාවක් ලබාදෙන ලෙසටයි අමාත්‍යවරයා ප්‍රකාශකර ඇත්තේ.\nවිදෙස් තරග සංචාර සඳහා පාසල්  ක්‍රීඩකයින් රැගෙන යාමේදී සිදුව ඇතැයි පැවසෙන අක්‍රමිකතා පිළිබඳ පැමිණිලි සහ තොරතුරු  වාර්තාවීමත් සමග අමාත්‍යවරයා මෙම පියවර ගෙන තිබෙනවා.\nපාසල් ක්‍රීඩා සංගම් සම්බන්ධ කර ගනිමින් ළමුන් විදෙස් තරග සංචාර සඳහා රැගෙන යාමේදී  විශාල මුදලක් අය කිරීම / ඇතැම් නිලධාරීන් පාසල් ක්‍රීඩකයන්ගේ මුදල් යොදාගෙන සිය හිතවතුන් සහ පවුල්වල සාමාජිකයන් නොමිලේ තරග සංචාරවලට සහභාගී කරවීම / ක්‍රීඩකයන්ගේ විදෙස් ගමන් බලපත්‍ර යොදා ගනිමින් තීරු බදු රහිත සාප්පු සංකීර්ණයෙන් මිළ අධික මත්පැන් මිළදී ගැනීම ඇතුලු සිදුවීම් රැසක් පිළිබඳ අමාත්‍යංශයට  වාර්තාවී තිබෙනවා.\nමීට අමතරව ජාතික පාසල්වල ක්‍රීඩා දක්ෂතා දක්වන සිසුන් ජාත්‍යන්තර පාසල්වලට ඇතුලත් කර ගැනීමේදී සිදුව ඇති බව පැවසෙන අක්‍රමිකතාවන් පිළිබඳව ද කරුණු සොයා බලා වාර්තා කරන ලෙසටයි අධ්‍යාපන අමාත්‍ය අකිල විරාජ් කාරියවසම් මහතා නියෝග කර ඇත්තේ.",
       "URL": "https://www.hirunews.lk/155876/පාසල්-ක්‍රීඩා-නිලධාරීන්ගේ-විදෙස්-තරග-සංචාර-ගැන-විශේෂ-විමර්ශණයක්",
       "Category": "Local News",
       "Parent URL": "https://www.hirunews.lk/local-news.php?pageID=4635"
}