{
       "Source": "hirunews",
       "Timestamp": "Thursday, 10 March 2022 - 21:38",
       "Headline": "ගෑස් නෑ, ඩීසල් නෑ, කිරිපිටි නෑ, මේ රට බංකොලොත් ! - හර්ෂගෙන් සැර ප්‍රකාශයක් (වීඩියෝ)",
       "News Content": "රටේ සාමාන්‍ය ජනතාව මුහුණ දී ඇති ඉන්ධන, කිරිපිටි පමණක් නොව අත්‍යවශ්‍ය භාණ්ඩ සහ ඖෂධ හිඟය සම්බන්ධයෙන් අද (10) පැවති පාර්ලිමේන්තු විවාදයේ දී විපක්ෂයේ පාර්ලිමේන්තු මන්ත්‍රී ආචාර්ය හර්ෂ ද සිල්වා දැඩි විවේචනාත්මක ස්වරූපයෙන් ආන්දෝලනාත්මක ප්‍රකාශයක් සිදු කළා.\nඒ මේ වනවිට උද්ගතව පවතින ශේෂ වූ ඩොලරය මත රටේ ජනතාවට අවශ්‍ය කරන කිරිපිටි, ඖෂධ, ඉන්ධන ආදී දෑ මිලදී ගැනීමට නොහැකි තරමට ශ්‍රී ලංකාව බංකොලොත් නොවේ දැයි ප්‍රශ්න කරමින්.\nතමන් ද ඊයේ (09) දිනයේ දී පැය එකහමාරකට අධික කාලයක් ඉන්ධන පිරවුම්හලක් අසල තෙල් ලබා ගැනීමට පෝලිමේ රැඳී සිටි බවත්, එහෙත් එතෙක් වේලා රැදුණ ද තමන් හට ද තෙල් නොලැබුණු බවත් හර්ෂ මන්ත්‍රීවරයා උද්වේගයෙන් යුතුව කියා සිටියා.\nදුර්වල වූ ආර්ථික පාලනය තුළ මෙරට බංකොලොත් වීමේ අඩියට ම මේ වනවිට වැටී ඇති බව සඳහන් කරන මන්ත්‍රීවරයා පැවසුවේ, ශ්‍රී ලංකා මහබැංකුවේ විදේශ වත්කම් ශේෂය ද සෘණ අගයක පවතින බවයි.\nඑමෙන්ම එළඹෙන ජූලි මාසයේ දී තවත් ණයක් ගෙවීමට මෙරටට සිදුවන බව කියා සිටින මන්ත්‍රීවරයා සඳහන් කළේ, අමරිකානු ඩොලර් මිලියන 1000ක් ඒ සඳහා ගෙවීමට ඇති අතර, එය ගෙවූ පසු මෙරට තවත් ආර්ථිකමය අර්බුදයකට ලක් වන බවයි.",
       "URL": "https://www.hirunews.lk/299188/ගෑස්-නෑ-ඩීසල්-නෑ-කිරිපිටි-නෑ-මේ-රට-බංකොලොත්-හර්ෂගෙන්-සැර-ප්‍රකාශයක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1301"
}