{
       "Source": "hirunews",
       "Timestamp": "Monday, 07 March 2022 - 11:52",
       "Headline": "කටගැස්මට දඩමස් කෑ වනජීවී නිලධාරීන්",
       "News Content": "වනජීවී නිලධාරීන්ට කටගැස්ම සඳහා දඩමස් ලබාදුන් පුත්තලමේ ආපණ ශාලා හිමිකරුවකු හා එහි කළමනාකරු තවත් දඩමස් තොගයක් ද සමග කරුවලගස්වැව වනසත්ත්ව අඩවි ආරක්ෂක කාර්යාලයේ නිලධාරීන් විසින් අත්අඩංගුවට ගෙන තිබෙනවා.\nපුත්තලම නගරයේ පිහිටි ආපණ ශාලාවකට මත්පැන් පානය සඳහා පැමිණෙන ව්‍යාපාරිකයින් ඇතුලු පිරිස් වෙත කටගැස්මට දඩමස් ලබා දෙන බවටයි අඩවි ආරක්ෂක නිලධාරින්ට තොරතුරු ලැබී ඇත්තේ.\nව්‍යාපාරිකයින් ලෙස පෙනී සිට ඇති වනජීවී නිලධාරීන් තමන්ට කටගැස්මක් අවශ්‍ය බව හෝටල් සේවකයින්ට පවසා ඇති අතර එහිදී පිසින ලද මුව මස් එම නිලධාරීන්ට පිළිගැන්වීමට ආපණ ශාලා සේවකයින් කටයුතු කළ අවස්ථාවේ දී මෙම වැටලීම සිදු කෙරුණේ.\nපසුව සිදු කළ වැඩි දුර සෝදිසි කිරීම්වලදී එම ආපණ ශාලවේ ශීතකරණයක බහා තිබී පීසීමට සූදානම් කර තිබූ තවත් මුව මස් කිලෝග්‍රෑම් දහයකට ආසන්න ප්‍රමාණයක් ද වනජීවී නිලධාරීන් සිය භාරයට ගැනුණා.\nඅත්අඩංගුවට ගත් ආපණ ශාලා හිමිකරු පුත්තලම නගරයේ පදිංචිකරුවකු වන අතර කළමනාකරු බදුල්ල ප්‍රදේශයේ පදිංචිකරුවකු බවයි හෙළි වී ඇත්තේ.\nසැකකරැවන් ශරීර ඇප මත මුදා හැර ඇති අතර ඔවුන් ඉදිරි දිනයේදී පුත්තලම අධිකරණය වෙත ඉදිරිපත් කිරීමට නියමිතයි.",
       "URL": "https://www.hirunews.lk/298858/කටගැස්මට-දඩමස්-කෑ-වනජීවී-නිලධාරීන්",
       "Category": "Local News",
       "Parent URL": "https://www.hirunews.lk/local-news.php?pageID=1309"
}