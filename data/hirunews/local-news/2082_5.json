{
       "Source": "hirunews",
       "Timestamp": "Wednesday, 17 March 2021 - 17:58",
       "Headline": "මහජන මුදල් වැයකරමින් අතරමග නතර කළ වාරි ව්‍යාපෘතිය (වීඩියෝ)",
       "News Content": "කෝටි ගණනින් මුදල් වැයකොට ආරම්භ කෙරෙන සංවර්ධන ව්‍යාපෘති අතරමග ඇණහිටීම තුළින් මහජනතාවගේ බදු මුදල් අපතේ යාමක් සිදුවනවාසේම, ඉන් අපේක්ෂිත අරමුණුද ඉටුවන්නේ නැහැ.\nමේ එලෙස මහජන මුදල් වැයකරමින් අතරමග නතරකර දැමූ වාරි ව්‍යාපෘතියක් පිළිබඳවයි.\nආණමඩුව - පල්ලම උස්සාන වාරිමාර්ග යෝජනා ක්‍රමය සඳහා වැඩකටයුතු ආරම්භ කර ඇත්තේ 2018 වසරේදී.\nඒ, වැසි ජලය සහ භූගත ජලය භාවිත කරමින් කුඹුරු අස්වැද්දවීම් කළ ගොවීන්ට නව බලාපොරොත්තුවක් ඇති කරමින්.\nකොරලවිල වැව කුඹුරුයාය සහ ප්‍රදේශයේ තවත් කුඹුරුවලට ජලය සැපයීම මෙම ව්‍යාපෘතියෙහි අරමුණ වී තිබෙනවා.\nඋස්සාන වාරි ව්‍යාපෘතිය සඳහා වෙන්කර ඇති මුදල රුපියල් ලක්ෂ 400ක් පමණ වනවා.\nගොවීන් පවසන්නේ ඉන් රුපියල් ලක්ෂ 75ක් පමණ වෙන්කර ඇත්තේ කුඹරු යායට ජලය ලබා ගැනීමට වෙන්කර ඇති පොම්පාගාරයට බවයි.\nකෙසේ වෙතත්, ගොවීන් චෝදනා කරන්නේ මේවන විට ජල පොම්ප දෙකද වාරිමාර්ග නිලධාරීන් විසින් ගලවාගෙන ගොස් ඇති බවටයි.\nකෝටි ගණනින් මහජන මුදල් මෙන්ම ගොවි ජනතාවගේද මුදල් වැය කරමින් ඉදිකරන්නට යෙදුණු උස්සාන වාරි යෝජනා ක්‍රමය කඩිනමින් අවසන් කර ගොවීන්ට ජලය ලබාගැනීමට අවශ්‍ය කටයුතු සලසා දීම බලධාරීන් සතු වගකීමක් නොවේද..?",
       "URL": "https://www.hirunews.lk/265653/මහජන-මුදල්-වැයකරමින්-අතරමග-නතර-කළ-වාරි-ව්‍යාපෘතිය-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2082"
}