{
       "Source": "hirunews",
       "Timestamp": "Wednesday, 08 February 2023 - 12:51",
       "Headline": "බදුවලට එරෙහි ව වෛද්‍ය, විදුලි, වරාය ඇතුළු රාජ්‍ය අංශ රැසක් වර්ජනයේ (වීඩියෝ)",
       "News Content": "රජයේ නව බදු ප්‍රතිපත්තියට විරෝධය පළකරමින් ආරම්භ කර ඇති වෘත්තීය සමිති ක්‍රියාමාර්ග හේතුවෙන් මේ වන විට ක්ෂේත්‍ර රැසක සේවා කටයුතුවලට බලපෑම් එල්ල වී තිබෙනවා.\nසෞඛ්‍ය, අධ්‍යාපන, වරාය, විදුලිබල, බැංකු ඇතුළු ක්ෂේත්‍ර රැසක වෘත්තීය සමිති ක්‍රියාමාර්ග හේතුවෙන් ජනතාව පත්වූයේ දැඩි අපහසුතාවයකට යි.\nරජයේ වෛද්‍ය නිලධාරින්ගේ සංගමය ඇතුළු වෛද්‍ය ක්ෂේත්‍රය නියෝජනය කරන සියලු වෘත්තීය සමිති අද (08) උදෑසන 08 සිට ආරම්භ කර ඇති සංකේත වර්ජනය හේතුවෙන් රෝහල්වල සායනික සහ බාහිර රෝගී අංශ මුලුමනින්ම අඩාල වුණා.\nකෙසේ වෙතත් මෙම වර්ජනය දිවයින පුරා ඇති මාතෘ සහ ළමා රෝහල්, පිළිකා රෝහල්, වකුගඩු ප්‍රතිකාර ඒකක සහ ත්‍රිවිධ හමුදා රෝහල්වල ක්‍රියාත්මක වන්නේ නැහැ.\nසෞඛ්‍ය වර්ජනය හේතුවෙන් රෝහල්වලට පැමිණි ජනතාව ද අපහසුතාවට පත් වුණා.\nමේ අතර බදු ක්‍රමවේදයට එරෙහිව විදුලි, ජල, වරාය සහ තෙල් යන අංශවල වෘත්තීය සමිති අද අසනීප නිවාඩු වාර්තා කිරීමේ වෘත්තීය ක්‍රියාමාර්ග නිරත වනවා.\nදිවයින පුරා ලංකා විදුලිබල මණ්ඩලයේ ප්‍රාදේශීය කාර්යාල අද දිනයේදී වසා ඇති අතර විදුලි බිඳවැටීම් යථාවත් කිරීමට සේවා සපයන බවයි ලංකා විදුලිබල මණ්ඩල ඒකාබද්ධ වෘත්තීය සමිති සන්ධානය කියා සිටියේ.\nමේ අතර එම සංගමය අද පෙරවරුවේ විදුලිබල මණ්ඩලයේ ප්‍රධාන කාර්යාලය ඉදිරිපිට බදු ප්‍රතිපත්තියට එරෙහිව පුවරු ප්‍රදර්ශනය කරමින් උද්ඝෝෂණයකද නිරත වුණා.\nඑමෙන්ම, වරාය වෘත්තීය සමිති අද උදෑසන 07 සිට දහවල් 01 දක්වා අකුරට වැඩකිරීමේ වෘත්තීය ක්‍රියාමාර්ගයක නිරත වනවා.\nඒ හේතුවෙන් වරායේ මෙහෙයුම් කටයුතුද අඩපණ වී ඇති බවයි වාර්තා වන්නේ.\nමේ අතර අද පෙරවරු 10.30 සිට ලංකා බැංකු සේවක සංගමය කවුන්ටර් සේවාවෙන් ඉවත්ව වෘත්තීය ක්‍රියාමාර්ගය සඳහා සහය කළා.\nදිවයින පුරා ප්‍රාදේශීය ලේකම්වරු සහ සහකාර ප්‍රාදේශීය ලේකම්වරුන්ද රජයේ නව බදු ප්‍රතිපත්තියට විරෝධය දක්වමින් අසනීප නිවාඩු වාර්තා කර තිබෙනවා.\nකෙසේ නමුත් දිවයින ප්‍රාදේශීය ලේකම් කාර්යාලවල මෙහෙයුම් කටයුතු බාධාවකින් තොරව පවත්වාගෙන යන බවටයි වාර්තාවන්නේ.\nමේ අතර, දිවයින පුරා විශ්වවිද්‍යාල ආචාර්යවරුන්ද අද දිනයේ අධ්‍යනය කටයුතුවලින් ඉවත්ව සිටිනවා.\nමේ හේතුවෙන් දිවයින පුරා විශ්වවිද්‍යාලවල ඉගැන්වීම් කටයුතු සිදුනොවූ බවයි විශ්වවිද්‍යාල ආචාර්යවරුන්ගේ සංගමය ප්‍රකාශ කළේ.\nඑමෙන්ම, රජයේ බදු ප්‍රතිපත්තියට එරෙහිව ඒකාබද්ධ වෘත්තීය සමිති එකමුතුව විසින් අද පස්වරුවේ කොළඹ කොටුව බල ප්‍රදේශයේ පැවැත්වීමට සැලසුම් කර ඇති උද්ඝෝෂණය සහ පාගමන වළක්වාලීමේ නියෝගයක් නිකුත් කරන්නැයි ඉල්ලා පොලීසිය කළ ඉල්ලීමක් කොළඹ කොටුව මහේස්ත්‍රාත් අධිකරණය ප්‍රතික්ෂේප කළා.\nඑහිදී මහේස්ත්‍රාත් තිලිණ ගමගේ කියා සිටියේ ජනතාවට සාමකාමීව උද්ඝෝෂණ සහ පාගමන්වල නිරත වීමට ආණ්ඩුක්‍රම ව්‍යවස්ථාවෙන් අයිතියක් ලබාදී ඇති බවයි.\nඑහෙත්, යම් පාර්ශවයක් කලහකාරිව හැසිරුණහොත් ඊට එරෙහිව ක්‍රියාමාර්ග ගැනීමට පොලීසියට බලය පවතින බව ද මහේස්ත්‍රාත්වරයා සිහිපත් කළා.",
       "URL": "https://www.hirunews.lk/326964/බදුවලට-එරෙහි-ව-වෛද්‍ය-විදුලි-වරාය-ඇතුළු-රාජ්‍ය-අංශ-රැසක්-වර්ජනයේ-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=549"
}