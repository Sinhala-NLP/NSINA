{
       "Source": "hirunews",
       "Timestamp": "Wednesday, 28 September 2022 - 19:25",
       "Headline": "කජීමාවත්තේ වසර එකහමාරක් තුල ගිනි ගැනීම් 3 ක් - සතියක් තුළ වාර්තාවක් ඉල්ලයි",
       "News Content": "තොටළඟ කජීමාවත්තේ නිවාස 71 ක තුන්සිය දෙනෙකුට පමණ උන්හිටිතැන් අහිමි කළ ගින්න සම්බන්ධයෙන් විධිමත් පරීක්ෂණයක් පවත්වා සතියක් ඇතුළත වාර්තාවක් ලබාදෙන ලෙස අග්‍රාමාත්‍ය දිනේෂ් ගුණවර්ධන උපදෙස් දී තිබෙනවා.\nඅද පැවති කොළඹ දිස්ත්‍රික් සම්බන්ධීකරණ කමිටුවේදී එම ගින්න සම්බන්ධයෙන් විමර්ශනයට පත් කළ කමිටුවට අග්‍රාමාත්‍යවරයා මේ උපදෙස් ලබා දුන්නා.\nතොටළඟ මෝදර උයන මහල් නිවාස සංකීර්ණය අසළ පිහිටි කජීමාවත්තේ නිවාස පෙළෙහි ඊයේ හටගත් ගින්නෙන් නිවාස 60 ක් සම්පූර්ණයෙන්ම විනාශ වී, තවත් නිවාස 11 කට අර්ධ හානි සිදුව ඇති බව නාගරික සංවර්ධන හා නිවාස අමාත්‍යාංශය සඳහන් කළා.\nගින්න මැඩ පැවැත්වීම සඳහා ගිනි නිවීමේ රථ 10 ක් පමණ යෙදවූ අතර ගින්න හට ගෙන පැයකට පමණ පසුව ගින්න මැඩ පැවැත්වීමට ගිනි නිවීම් සේවා දෙපාර්තමේන්තුව සමත් වූ නමුත් ඒ වනවිටත් ගින්නෙන් සිදුව තිබුණේ දැඩි හානියක්.\nගින්නෙන් කිසිවෙකුටත් හානියක් සිදු නොවූ අතර, පුද්ගලයින් 306 දෙනෙකු අවතැන් වුණා. ඔවුන් මේ වනවිට මෝදර උයන මහල් නිවාස ප්‍රජා ශාලාවේයි තාවකාලිකව රඳවා සිටින්නේ.\nනිවාස පෙළෙහි හටගත් ගින්නෙන් විපතට පත්වූවන්ට අවශ්‍ය සහන සලසන ලෙසයි ජනාධිපති රනිල් වික්‍රමසිංහ ජපානයේ සිට ඊයේ රාත්‍රියේම ජනාධිපති ලේකම් සමන් ඒකනායකට උපදෙස් දී තිබුණේ.\nකොළඹ දිස්ත්‍රික් ලේකම් ප්‍රදීප් යසරත්න ගින්නෙන් විනාශ වූ නිවාස නිරීක්ෂණය කිරීමට අද පෙරවරුවේ පැමිණ සිටියා.\nමේ අතර ගිනිගත් නිවාස පෙළ නිරීක්ෂණයට ගිය සමගි ජන බලවේගයේ පාර්ලිමේන්තු මන්ත්‍රී මුජිබුර් රහුමාන් ඇතුළු පිරිසකට ජනතා විරෝධය එල්ල වුණා.\nමේ අතර, කජීමාවත්තේ තාවකාලික නිවාස හදිසියේම ගිනි ගැනීම සම්බන්ධයෙන් කොළඹ දිස්ත්‍රික් ලේකම්වරයාගේ ප්‍රධානත්වයෙන් කමිටුවක් පත් කර, විධිමත් අපක්ෂපාතී පරීක්ෂණයක් පවත්වන්නැයි නාගරික සංවර්ධන හා නිවාස අමාත්‍ය ප්‍රසන්න රණතුංග අග්‍රාමාත්‍ය දිනේෂ් ගුණවර්ධනගෙන් ඉල්ලා සිටියා.\nමෙහිදී අදහස් දක්වමින්, නාගරික සංවර්ධන අධිකාරියේ අධ්‍යක්ෂ ජනරාල්, ප්‍රසාද් රණවීර පැවසුවේ, මෙහි සිටින බහුතරයක් දෙනා අනවසර පදිංචිකරුවන් බවයි.\nඑමෙන්ම, නාගරික සංවර්ධන අධිකාරියේ මැදිහත්වීමෙන් මෙහි පදිංචි කෙරුණේ පවුල් 20ක් බවත්, සෙසු සියලු‍ දෙනා අනවසරයෙන් මෙම ස්ථානයේ පදිංචිවූවන් බවත් ඔහු ප්‍රකාශ කළා.\n2007 2008 වර්ෂවල දෙමටගොඩ නිවාස ව්‍යාපෘතිය ක්‍රියාත්මක කළ අවදියේදී, එම ප්‍රදේශයේ පදිංචිව සිටි පිරිසක් කජීමා වත්තේ පදිංචි කළද, ඔවුන් සියලු‍ දෙනාට 2014 වසරේදී නිවාස ලබා දී මෙම භූමිය හිස් කළ බවත්, නාගරික සංවර්ධන අධිකාරියේ අධ්‍යක්ෂ ජනරාල් ප්‍රසාද් රණවීර ප්‍රකාශ කළා.\nදිස්ත්‍රික් සංවර්ධන කමිටුවේදී ගින්න සම්බන්ධයෙන් පත් කළ කමිටුවට උපදෙස් දෙමින් අග්‍රාමාත්‍යවරයා පැවසුවේ, ගෙවුණු වසර එක හමාරක කාලය තුළ තුන්වරක් මෙම නිවාස පේළිය ගිනිගත් බැවින්, එම පරීක්ෂණ වාර්තාද සැලකිල්ලට ගනිමින් අවසාන වාර්තාව සකසා තමන් වෙත භාර දෙන ලෙසයි.\nනාගරික සංවර්ධන අධිකාරිය, මෙම ප්‍රදේශය තාවකාලික රැඳවුම්පොළක් බවට පත් කර ගැනීම මින් ඉදිරියට නවතා දැමිය හැකි නම්, මෙවැනි ගැටලු‍ ඉදිරියට මතු නොවන බව අග්‍රාමාත්‍ය දිනේෂ් ගුණවර්ධන මෙහිදී ප්‍රකාශ කළා.",
       "URL": "https://www.hirunews.lk/316549/කජීමාවත්තේ-වසර-එකහමාරක්-තුල-ගිනි-ගැනීම්-3-ක්-සතියක්-තුළ-වාර්තාවක්-ඉල්ලයි",
       "Category": "Local News",
       "Parent URL": "https://www.hirunews.lk/local-news.php?pageID=838"
}