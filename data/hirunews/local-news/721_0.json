{
       "Source": "hirunews",
       "Timestamp": "Sunday, 20 November 2022 - 20:09",
       "Headline": "රුමේනියාවේ රැකියා ජාවාරමක නිරත වූ ඉතාලි ජාතිකයෙකු ඇතුළු 04 ක් බදුල්ලේ දී කොටුවෙයි (වීඩියෝ)",
       "News Content": "රුමේනියාවේ රැකියා අවස්ථා ලබාදෙන බව පවසමින් මුදල් වංචා කිරීමේ ජාවාරමක නිරත වූ ඉතාලි ජාතිකයෙකු ඇතුළු 4 දෙනෙකු අත්අඩංගුවට ගෙන තිබෙනවා.\nමේ අතර ඕමාන මිනිස් ජාවාරමට අවිස්සාවේල්ල - පුවක්පිටිය ප්‍රදේශයේ දී අත්අඩංගුවට ගත් සැකකරු දෙසැම්බර් මස පළමුවනදා දක්වා රක්ෂිත බන්ධනාගාර ගත කෙරුණා.\nමුහුණු පොත ඔස්සේ රුමේනියාවේ රැකියා දෙන බවට පවසමින් පළ කර තිබූ දැන්වීමකට අනුව අද එම සම්මුඛ පරීක්ෂණ පැවැත්වුණේ, බදුල්ල ප්‍රදේශයේ හෝටලයකයි.\nපසුව එම ස්ථානය විදේශ සේවා නියුක්ති කාර්යාංශයේ විශේෂ විමර්ශන ඒකකය වටලා තිබුණා. එම අවස්ථාවේදීයි මෙම ඉතාලි ජාතිකයා ඇතුළු 4 දෙනා අත්අඩංගුවට ගෙන ඇත්තේ.\nමේ අතර විදේශ රැකියා ලබා දෙන බවට පවසමින් ශ්‍රී ලාංකික කාන්තාවන් ඕමානයේ ගණිකා වෘත්තියේ යෙදවීමේ ජාවාරම පිළිබඳව හිරු ප්‍රවෘත්ති ඔස්සේ කරුණු අනාවරණ කිරීමත් සමඟ තොරතුරු රැසක් හෙළිව තිබෙනවා.\nඒ අනුව කාන්තාවන් රවටා විදෙස්ගත කිරීමේ සිද්ධියට සම්බන්ධ ප්‍රධාන සැකකරු ලෙස සැලකෙන මොහොමඩ් රිස්වි මොහොමඩ් ඉන්ෆාසා මේ වන විට අත්අඩංගුවට ගෙන ඇති අතර ඔහුගෙන් ලද තොරතුරකට අනුවයි අවිස්සාවේල්ල - පුවක්පිටියේ ප්‍රදේශයේ දී තවත් පුද්ගලයෙකු ඊයේ අත්අඩංගුවට ගනු ලැබුවේ.\nමොහු ප්‍රධාන තැරැව්කරුගේ උප නියෝජිත තැරැව්කරු ලෙස කටයුතු කර තිබෙනවා. සැකකරු අද කොටුව මහේස්ත්‍රාත් තිළිණ ගමගේ හමුවට ඉදිරිපත් කිරීමෙන් පසු දෙසැම්බර් මස පළමු වනදා දක්වා රක්ෂිත බන්ධනාගාර ගත කරනු ලැබුවා.\nමේ අතර ඕමානයේ ශ්‍රී ලංාකා තානාපති කාර්යාලයේ තෙවැනි ලේකම් ඊ. කුෂාන් විසින් තමන්ට බලහත්කාරකම් කල බවට එරට සිට යලි දිවයිනට පැමිණි කාන්තාවක් චෝදනා කරනවා.\nමෙම තැනැත්තා මේ වනවිට වැඩ තහනමට ලක්කර ඇති නිලධාරියෙකු වන අතර ඔහුට මිනිස් ජාවාරම සම්බන්ධයෙන් චෝදනා එල්ල වී තිබෙනවා.\nඇය නගන මෙම චෝදනාව සම්බන්ධයෙන් ඕමානයේ ශ්‍රී ලංකා තානාපති කාර්යාලයේ තෙවැනි ලේකම් ඊ. කුෂාන් නැමැත්තාගෙන් හිරු ප්‍රවෘත්ති අංශය විමසීමක් කළා.\nතමන් මෙම ජාවාරමට සම්බන්ධ නොවන බවත් එය තමන්ට එරෙහි අසත්‍ය චෝදනා බවත් ඔහු එහිදී කියා සිටියා.\nමේ අතර ඕමානයේ සිට කාන්තාවන් 19 දෙනෙකුගෙන් පිරිසක් මීගමුව අධිකරණයට පැමිණ සිටියේ මෙම සිද්ධියේ ප්‍රධාන සැකකරුට සහය පළකරමින්.\nමේ වන විට දිවයිනට පැමිණ සිටින අතර පිරිසක් ඊයේ මීගමුව මහේස්ත්‍රාත් අධිකරණ භූමියට පැමිණ සිටියේ මෙම මිනිස් ජාවාරම සම්බන්ධයෙන් ඊයේ අත්අඩංගුවට ගත් ප්‍රධාන සැකකරුට සහය පළ කරමින්.\nකෙසේ වෙතත් තවත් කාන්තාවක් තැනැත්තන් වෙළඳාම, ජාවාරම් සහ සමුද්‍රීය අපරාධ විමර්ෂණ කොට්ඨාසය වෙත පැමිණ සිටියේ පැමිණිල්ලක් ඉදිරිපත් කිරීම සඳහායි.\nඒ ඇය මීට පෙර සේවය කළ නිවසේ හිමිකරුවන් වන ජනප්‍රිය ගායන ශිල්පී දුෂ්්‍යන්ත වීරමන් සහ ඔහුගේ බිරිඳ වන නිරුපණ ශිල්පිණි ස්ටෙෆනි සිරිවර්ධන සමඟින්.",
       "URL": "https://www.hirunews.lk/320873/රුමේනියාවේ-රැකියා-ජාවාරමක-නිරත-වූ-ඉතාලි-ජාතිකයෙකු-ඇතුළු-04-ක්-බදුල්ලේ-දී-කොටුවෙයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=721"
}