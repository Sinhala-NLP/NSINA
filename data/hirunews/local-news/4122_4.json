{
       "Source": "hirunews",
       "Timestamp": "Wednesday, 17 January 2018 - 9:32",
       "Headline": "40 දෙනෙකුට මරු කැඳවූ රටම කම්පා වූ අහුන්ගල්ලේ බිහිසුණු අනතුර (ඡායාරූප)",
       "News Content": "ශ්‍රී ලංකා ඉතිහාසයේ සිදුවූ බිහිසුණුම අනතුරක් ලෙස සැළකෙන අහුන්ගල්ල දුම්රිය අනතුර සිදුවී අදට වසර 29 ක් සපිරෙනවා.\nඅම්බලන්ගොඩ සිට ඌරගහ දක්වා ධාවනය වූ ලංගම බස් රථයක් අලුත්ගම සිට ගාල්ල දක්වා ධාවනය වූ දුම්රියක ගැටීමෙනුයි මෙම අනතුර සිදුවුණේ.\nඑහිදී පාසල් සිසු සිසුවියන් 38 දෙනෙකු ඇතුලූ 40 දෙනෙකු ජීවිතක්ෂයට පත්වුණා.\nමෙම අනතුර අනාරක්ෂිත දුම්රිය හරස් මාර්ගයකදී සිදුවූ බැවින් උණ බම්බු ගේට්ටු ක්‍රමය ස්ථාපිත වී ඇත්තේද මෙම මාරක අනතුරත් සමඟයි.\n1989 වසරේ ජනවාරි 17 වනදා මෙම අනතුර සිදුවුණා.\nඅනතුරින් බරපතල තුවාල ලබා තවමත් ආබාධිත තත්ත්වයේ පසුවන කීප දෙනෙකුගේ තොරතුරු සෙවීමට පසුගියදා අප අහුන්ගල්ල, කටුවිල, නෙල්ලිගොඩ, මරදාන ප්‍රදේශයේ සංචාරය කළා.\nශ්‍රී ලාංකේය ඉතිහාසය තුල බිහිසුණුම මෙම දුම්රිය අනතුර සිදු වූයේ 1989 ජනවාරි 17 දා අහුන්ගල්ලේදියි.\nඉතිහාසයේ කුමණ හෝ වර්ගයක වාහනයක් දුම්රියක ගැටීමෙන් වැඩිම පිරිසක් මියගියේ මෙම අනතුරින් බවටයි වාර්තා වන්නේ.\nඑකල අහුන්ගල්ල ඌරගහ මාර්ගයේ ධාවනය වූයේ මෙම බස්රථය පමණයි.\nවර්තමානයේ මෙන් එදා පෞද්ගලික බස්රථ මෙම මාර්ගයේ ධාවනය නොවූ අතර පොල්අතුපළාත, ලෑලිහේත්තුව, කටුවිල, නෙල්ලිගොඩ, ගල්වෙහෙර, වැලිකන්ද, බෝගහපිටිය, මරදාන ආදී ප්‍රදේශ රැසක පාසැල් සිසු සිසුවියන් අම්බලන්ගොඩ, බළපිටිය, අහුන්ගල්ල ප්‍රදේශයන්හි පාසැල් වෙත පැමිණියේද මෙම බස් රථයෙන්.\nඑදා අහුන්ගල්ල හා අවට ගම්මානයන් එකම මලගෙයක් බවට පත්ව තිබුණා.\nදෙන්නා තුන්දෙනා මෙන්ම සිව්දෙනා ආදී වශයෙන් එකට වලදැමූ සොහොන්ද ප්‍රදේශයේ විය.\nමෙම දුම්රිය හරස් මාර්ගය අසල දුම්ර්ය මාර්ගය ආසන්නයට වන්නම ගොඩනැගිලි ඉදිකර තිබීම හේතුවෙන් දුම්රියේ පැමිණීම දැකගන්නට ලැබෙන්නේ දුම්රිය මාර්ගය අසලටම පැමිණි පසුවයි.\nඅහුන්ගල්ලේදී දුම්රියක පැමිණීම බොහෝ වාහන හිමියන්ට එකල දැනුම් දුන්නේ අසල්වැසී කාන්තාවක් විසින්.\nමෙදිනද එම කාන්තාව අත් ඔසවා කෑගසමින් ඒ බව දැනුම් දුන්නත් බස්රථයේ රියදුරා බස්රථය නතර කළේ දුම්රිය මාර්ගය මතටම බස්රථය ගෙන ඒමෙන් පසුවය. දුම්රිය දැකීමෙන් බියට පත්වීම මත බස්රිය දුම්රිය මාර්ගය උඩ තිබියදීම බස්රථයේ එන්ජිම නතර වී තිබුණා.\nමෙම දුම්රියේ රියදුරු ලෙස කටයුතු කරමින් සිටියේ1980 පෙබරවාරි 08 දින පුහුණු වන දුම්රිය රියදුරෙකු ලෙස දුම්රිය දෙපාර්තමේන්තුවට එක්වූ බළපිටියේ ඒ ආර් ද සිල්වා මහතායි.\nඔහු 1985 වසරේ බලවේග කට්ටල දුම්රිය රියදුරෙකු ලෙස පත්වීම් ලැබ වසර 02 ක් කොළඹ බලවේග ධාවනාගාරයේ සේවය කර 1987 දී ස්ථානමාරුවක් ලබා ගාල්ල ධාවනාගාරයට අනුයුක්තව සේවය කරමින් සිට තිබෙනවා.\nඅළුත්ගමින් ගාල්ල දක්වා ගමන් ආරම්භ කල දුම්රිය ප.ව 2.25 ට කොස්ගොඩ දුම්රිය නැවතුම් පොළේ නවතා 2.30 වන විට අහුන්ගල්ල දුම්රිය නැවතුම් පොළට ලගා වෙමින් තිබූ බවත් එක්වරම දුම්රිය මාර්ගයට ප්‍රවිශ්ඨ වූ බස්රිය හා දුම්රිය අතර දුර, ඉතා අඩු වූ හෙයින් කිසිවක් කරකියා ගන්නට නොහැකි වූ බවත් ඒ ආර් ද සිල්වා මහතා සිද්ධිය විමර්ශණය කල ඒක පුද්ගල කොමිසම හමුවේ පසුව ප්‍රකාශ කර තිබුණා.\nදුම්රියේ මැද වැදුන බස්රිය දෙකට කැඞීගිය බවත් සිසුන් රේල්පාර මැදට ටැටීමෙන් දුම්රියට හසුවූ බවත් ඔහු එහිදී ප්‍රකාශ කර තිබුණා.\nඑහිදී හමු වූ\nඅනතුරට මුහුණදුන්එ\nකීප දෙනෙක් හා ඔවුන්ගේ පවුල්වල ඥාතීන් පලකල අදහස් පහතින්.\nඅහුන්ගල්ල, සී පී ද සිල්වා මාවතේ පදිංචි 48 හැවිරිදි ඞී සමන් මෙන්ඩිස්\nමම හෑගල්ල මහ විද්‍යාලයෙන් සාපෙළ සමත් වෙලා උසස් පෙළ කරන්න බළපිටිය රේවත විද්‍යාලයට ගියා. 1986 අගෝස්තු වල පංති පටන් ගත්තේ. මාස කීපයයි ඉස්කෝලෙට ගිහින් වෙන්නේ. මම අදටත් බෙහෙත් බොනවා. අත් කකුල් කඩල ගියා. බඬේ පපුවේ සැත්කම් කරල තිබෙනවා. ඒ කාලේ මාස 02 ක් විතර සිහිය නැතුව ඉදල තියෙනවලූ. දැන් ස්නායු ආබාධයක් තියෙනවා. මාසෙකට රුපියල් 1800/- ක් විතර යනවා. අක්කයි නංගියි මමයි අම්මයි ඉන්නේ. මම ලෙඩෙක්. අක්කයි නංගියි මම ගැන වෙහෙසෙනවා. ඒ නිසා කව්රුවත් විවාහ වෙලා නැහැ. තාත්තගේ පැන්ෂන් එකෙන් ජීවත් වෙන්නේ. අනතුර නිසා අපේ පවුලම විනාශ වුණා. දැන් කවුරුවත් අපිගැන හොයල බලන්නෙත් නැහැ.\nඅනතුරෙන් දැඩිලෙස ආබාධිත තත්ත්වයට පත් වු තවත් අයෙක් වන්නේ එවකට අහුන්ගල්ල, පොල්අතුපළාත ප්‍රදේශයේ පදිංචිව සිටි 46 හැවිරිදි ඩී උෂානි ඉමල්කා ද සිල්වා මෙනවියයි.\nඇය මේ වන විට ජීවත් වන්නේ සිය නැගණියගේ අහුන්ගල්ල, ගල්වෙහෙර නිවසේයි.\nඇය සම්බන්ධයෙන් නැගණිය කිව්වේ මෙවන් කතාවකි.\nපොඩි අක්කා, බළපිටිය රේවත ජාතික පාසැලේ ඉගෙන ගත්තේ. අනතුර සිදුවන විට 10 වන ශ්‍රේණියේ හිටියේ. අනතුරෙන් පොඩි අක්කගේ ඔලුව මොකක හරි වැදිල. දැන් හරියට සිහියක් නැහැ. පොඩි එකෙක් වගෙයි හැසිරෙන්නේ. කන්න දුන්නොත් කනවා. නැත්නම් ඔහේ ඉන්නවා. කොහේවත් එක්ක යන්න බැහැ. බස් දකින විට බයයි. කෑගහනවා. තාත්ත මැරෙන විටත් කිව්වේ පොඩි අක්ක හොදින් බලා ගන්න කියල. අපිත් දුප්පත්. පුළුවන් විදියට උදව් කරනවා. අනතුර නිසා අක්කගේ ජිවිතයම විනාශ වුණා. අපි ඉතින් පින් දහම් කරන ඊලග ආත්මයේ මනුෂ්‍ය ආත්මයක් ලබා ගන්න කියල පින් දෙනවා. මේ ආත්මයේ අක්කගේ ජිවිතේ ඉවරයි. හොදට ඉගෙන ගත්තා. අනතුර නොවුනා නම් අක්ක අද කොහොම ඉදීවිද ?\nඅහුන්ගල්ල, කටුවිල පදිංචි අගම්පොඩි ස්වර්ණපාලි ද සොයිසා (43)\nමට වන්දි හැටියට රුපියල් 75,000/- දුන්නා. අනතුරින් පස්සේ අපේ ජීවිත සම්පූර්ණයෙන්ම වැටුණා. ඉස්සර දැන්වගේ මේ පාරේ බස් තිබුණේ නැහැ. කිහිලි කරුවෙන් හෝ රෝද පුටුවකින් පාසැල් යන්න බැරි නිසා පාසැල් ගමන නැවතුණා. අනතුරින් පස්සේ පාසැල් ගියේ නැහැ. ඒ කාලේ ඒ ගැන තේරුමක් තිබුණෙත් නැහැ. ඉගෙන නොගත් එකේ පාඩුව දැන් තේරෙනව. මම ඒ කාලේ හොදට ඉගෙන ගත්තා. දැන් ඉතින් අපි ගැන කව්රුවත් හොයල බලන්නේ නැහැ. පත්තර වලට විතරයි මෙහෙමවත් අපි මතක් වෙන්නේ. අපිට ඒ කාලේ ගොඩක් උදව් කළේ මඩිහේ පඤ්ඤාසීහ හාමුදුරුවෝ. වලගෙදර අමරවංශ හාමුදුරුවෝත් ගොඩාක් උදව් කළා. අර කෝච්චියේ පැටලිලා තිබෙන්නේ අපෙ අම්මගේ සාරියයි. අම්ම මතක් වෙන විට අදටත් විශාල කණගාටුවක් දැනෙනවා.\nලියනගේ ජානක පුෂ්ප කුමාර (42)\nමම රේවත ජාතික පාසැලේ 08 වන ශ්‍රේණියේ ඉගෙන ගත්තේ. මම සාමාන්‍යයෙන් මේ බස් එකේ එන්නේ නැහැ. කොස්ගොඩ බස් එකේ ඇවිත් අහුන්ගල්ල හන්දියෙන් බැහැල පයින් ගෙදර එන්නේ. එදාත් මම කොස්ගොඩ බස් එකේ ඇවිත් අහුන්ගල්ලෙන් බැස්සා. හොදටම වහිනවා. වැස්ස පායනකම් බස් හෝල්ටි එකේ ඉන්න විට ඌරගහ බස් එක ආවා. ඉතිරි ටික දුර යන්නයි මේ බස් එකට නැග්ගේ. මට බරපතල තුවාල වුණා. ශරීරයේ වම් පැත්තට ගොඩක් තුවාල වෙලා තිබුණා. වම් අත, වම් කකුල කීප තැනකින් කැඩිල තිබුණා. වම් ඇහැටත් තුවාල වෙලා තිබුණා. දැනටත් වම් අත නවන්න දිග අරින්න බැහැ. බඬේ පපුවේ ලොකු ඔපරේෂන් දෙකක් කරල තිබෙනවා. ඉස්කෝල අධ්‍යාපනය කඩාකප්පල් වුණා. මාස 04 ක් විතර ගාල්ලේත් කොළඹත් ඉස්පිරිතාලවල හිටියා. දැන් ඉතින් වෙල්ඩින් වැඩ කරනවා. වැඩිම තුවාල වුණේ මටයි කියලයි කියන්නේ. අපි ගැන රජය සැලකිල්ලක් දක්වන්න ඕනෑ.\n(ඡායාරූප ජයකාන්ත ලියනගේ - බළපිටිය)",
       "URL": "https://www.hirunews.lk/181267/40-දෙනෙකුට-මරු-කැඳවූ-රටම-කම්පා-වූ-අහුන්ගල්ලේ-බිහිසුණු-අනතුර-ඡායාරූප",
       "Category": "Local News",
       "Parent URL": "https://www.hirunews.lk/local-news.php?pageID=4122"
}