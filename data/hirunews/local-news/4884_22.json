{
       "Source": "hirunews",
       "Timestamp": "Saturday, 10 September 2016 - 18:16",
       "Headline": "ශ්‍රී ලාංකේය සිනමාවේ ස්වර්ණමය රාත්‍රිය හිරු Golden Film Awards සම්මාන උළෙල හෙට - ඉන්දීය සුපිරි තරු දිවයිනට පැමිණේ",
       "News Content": "මෙරට සිනමාවේ ස්වර්ණමය රාත්‍රීය, හිරු Golden Film Awards 2016 සම්මාන රාත්‍රියට ඇත්තේ තවත් එක් දිනක් පමණයි.\nමෙවර හිරු Golden Film Awards සම්මාන රාත්‍රිය සඳහා සුපිරි බොලිවුඩ් තරු වන මධුරි ඩික්සිත්, ශ්‍රී දේවි, කරිෂ්මා කපූර්, සුනිල් ෂෙට්ටි, ජැකී ෂෙරොෆ් මෙන්ම නීල් නිතින් මුකේෂ් ද එක්වන අතර, සම්මානනීය බොලිවුඩ් චිත්‍රපට නිෂ්පාදක බොනී කපූර් ද මෙම අති උත්කර්ශවත් සම්මාන උළෙලට සහභාගිවීමට නියමිතයි.\nසම්මාන උළෙලට එක්වන සුපිරි බොලිවුඩ් නළු සුනිල් ෂෙට්ටි සහ සුපිරි නිළි කරිෂ්මා කපූර් අද පෙරවරුවේ දිවයිනට පැමිණියා.\nහිරු Golden Film Awards සම්මාන රාත්‍රියට එක්වීම සඳහා සුපිරි බොලිවුඩ් නළු නීල් නිතින් මුකේෂ්  ඊයේ දිවයිනට පැමිණියා.\nඑසේම මධුරි ඩික්සිත්, ශ්‍රී දේවි සහ ප්‍රවීන චිත්‍රපට නිෂ්පාදක බොනී කපූර් අද රාත්‍රියේ දිවයිනට ළඟාවීමට නියමිත අතර සුපිරි බොලිවුඩ් නළු ජැකී ෂෙරොෆ් හෙට දිවයිනට පැමිණෙනවා.\nහිරු Golden Film Awards සම්මාන උළෙල යනු එතෙක් මෙතෙක් මෙරට සිනමාවේ ප්‍රථම ජාත්‍යන්තර සිනමා සම්මාන උළෙලයි.\n2014 සහ 2015 වසරවල තිරගතවූ චිත්‍රපට 40 කට මෙන්ම එම වර්ෂවල නිෂ්පාදනය කෙරුණු කෙටි චිත්‍රපට 100 ක් අතරින් තෝරාගත් නිර්මාණ වෙනුවෙන් එහිදී සම්මාන පිරිනැමෙනවා.\nශ්‍රී ලාංකේය සිනමාවේ විප්ලවීය වෙනසක් සිදුකරමින් එහි උන්නතිය උදෙසා ජාත්‍යන්තර ප්‍රමිතියෙන් යුතුව පැවැත්වෙන හිරු Golden Film Awards සම්මාන රාත්‍රිය සංවිධාන වන්නේ ආසියානු මාධ්‍ය ජාලයේ සභාපති රේනෝ සිල්වා මහතාගේ සංකල්පයකට අනුවයි.\nසම්මාන උළෙල පිළිබඳව අදහස් දක්වමින් ආසියානු මාධ්‍ය ජාලයේ සභාපති රේනෝ සිල්වා මහතා සඳහන් කළේ ශ්‍රී ලාංකේය සිනමාව නව මානයකට ඔසවා තැබීම සඳහා වූ සිය දැක්මේ ප්‍රවේශය 2014 වසරේදී හිරු ගෝල්ඩන් ෆිල්ම් අවෝඩ්ස් ලෙස ආරම්භ කළ බවයි.\nලාංකේය සිනමාවේ අභිවෘද්ධිය උදෙසා ආරම්භ වූ හිරු Golden Film Awards සම්මාන උළෙල මේ වනවිට මෙරට සිනමාවේ උන්නතියට විශාල මෙහෙවරක් සිදුකර ඇති බවට තමන් විශ්වාස කරන බවද ඔහු ප්‍රකාශ කළා.\nඑමෙන්ම Hiru Golden Film Awards 2016 හි පෙර පුහුණුවීම් හා සංවිධාන කටයුතු සිදුවන ආකාරය පූර්ණ අධීක්ෂණය සඳහා ආසියානු මාධ්‍යජාලයේ ගරු සභාපතිතුමාද අද සවස නෙළුම් පොකුණ පරිශ්‍රයට පැමිණියා.\nසම්මාන උළෙල වර්ණවත් කිරීම සඳහා පැමිණි සුපිරි නිළි කරිෂ්මා කපූර් ඇතුලූ මෙරට ප්‍රවීන සහ ජනප්‍රිය ශිල්පීන් අදත් නෙළුම් පොකුණ රඟහලේදී පෙර පුහුණුවීම්වල නිරතවුණා.\nඒ, සම්මාන රාත්‍රිය වෙනුවෙන් රඟහල සූදානම් කිරීමේ කටයුතු අතරතුරයි.\nහිරු Golden Film Awards සම්මාන උළෙල වර්ණවත් කිරීම සඳහා එදා මෙදා තුර ශ්‍රී ලංකාවේ යොදාගත් දියුණුම තාක්ෂණික උපක්‍රම මෙන්ම නවීනතම ආලෝකකරණ සහ ශබ්ද පරිපාලන පද්ධතියක් යොදාගැනීමටද අප සූදානම්.",
       "URL": "https://www.hirunews.lk/142687/ශ්‍රී-ලාංකේය-සිනමාවේ-ස්වර්ණමය-රාත්‍රිය-හිරු-golden-film-awards-සම්මාන-උළෙල-හෙට-ඉන්දීය-සුපිරි-තරු-දිවයිනට-පැමිණේ",
       "Category": "Local News",
       "Parent URL": "https://www.hirunews.lk/local-news.php?pageID=4884"
}