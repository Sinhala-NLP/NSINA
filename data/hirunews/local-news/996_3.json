{
       "Source": "hirunews",
       "Timestamp": "Sunday, 24 July 2022 - 17:27",
       "Headline": "ඉන්ධන ප්‍රමාණවත් දින දෙකකට පමණයි - පෞද්ගලික බස් සංගම් කියයි (වීඩියෝ)",
       "News Content": "ලංගම හරහා ඉන්ධන ලබාදුන්නද එම ඉන්ධන ප්‍රමාණවත් වන්නේ දින දෙකකට පමණක් බව සමස්ත ලංකා පෞද්ගලික බස් සමාගම් සමිති සම්මේලනයේ සභාපති අංජන ප්‍රියන්ජිත් සඳහන් කළා.\nලංගම ඩිපෝ මගින් සතියකට ලබාදෙනු ලබන්නේ ඩීසල් ලීටර් 140ක පමණ ප්‍රමාණයක් වන අතර ඔහු පෙන්වා දුන්නේ කෙටි දුර ධාවන බස් රථයක් එක් දිනක ධාවනයට පමණක් ඩීසල් ලීටර් 70ක් පමණ වැය වන බවයි.\nඑබැවින් බස් රථ ධාවනය කළ හැකි වන්නේ දින දෙකක් පමණක් බව ද අංජන ප්‍රියන්ජිත් සඳහන් කළා.\nහෙට දිනයේ දිවයින පුරා ධාවනය කළ හැකි වන්නේ බස් රථ සියයට 20ක පමණ ප්‍රමාණයක් වන අතර එය සංඛ්‍යාත්මකව ගත් කළ බස් රථ 2000ත් 3000ත් අතර ප්‍රමාණයක් බව ඔහු පෙන්වා දෙනවා.\nකෙසේ වෙතත් ලංකා පෞද්ගලික බස් හිමියන්ගේ සංගමයේ සභාපති ගැමුණු විජේරත්න සඳහන් කළේ හෙට සිට සියයට 50ක ධාරිතාවයකින් බස්රථ ධාවනයට එක් කරන බවයි.\nඒ අනුව හෙට සිට පාසල් ආරම්භ කෙරෙන බැවින් ඔවුන්ට අපහසුතාවකින් තොරව ගමන් කිරීමට හැකිවනු ඇතැයි ද ඔහු ප්‍රකාශ කළා.\nලංගම ඩිපෝ වෙත ලබාදෙන ඉන්ධන බවුසර්වලින් අඩක් පෞද්ගලික බස් රථ වෙත ලබාදීමට බලශක්ති අමාත්‍යවරයා සමග පැවති සාකච්ඡාවකදී එකග වූ බව ද ඔහු කියාසිටියා.\nඑමෙන්ම පාසල් වෑන් රථ මුවාවෙන් වෙනත් වෑන් රථවලට ඩිපෝවලින් ඉන්ධන ලබා ගැනීමේ සැලසුමක් පවතින බවයි පෞද්ගලික බස් හිමියන්ගේ සංගමයේ සභාපතිවරයා හෙළි කළේ.\nසෑම නගරයකින්ම එක් පිරවුම්හලක් පෞද්ගලික බස් රථ සඳහා වෙන් කරන ලෙසට ඉල්ලීම් කර ඇති අතර එය ඉටු කර දෙන්නේ නම් 100%කින් බස් රථ ධාවනය කිරීමට හැකිවනු ඇතැයි ද ඔහු ප්‍රකාශ කරනවා.",
       "URL": "https://www.hirunews.lk/310849/ඉන්ධන-ප්‍රමාණවත්-දින-දෙකකට-පමණයි-පෞද්ගලික-බස්-සංගම්-කියයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=996"
}