{
       "Source": "hirunews",
       "Timestamp": "Thursday, 09 June 2016 - 15:39",
       "Headline": "තලංගම බෝම්බ පිපිරීමට හේතුව හෙළිවෙයි",
       "News Content": "තලංගම ඩීකින් උද්‍යාන මාවත ප්‍රදේශයේ සිදුවු අත්බෝම්බ පිපිරීමෙන් මියගිය 3 දෙනාගේ අනන්‍යතාව පොලිසිය විසින් හෙළිකර තිබෙනවා.\nඅද පෙරවරු 10.55 ට පමණයි මෙම පිපිරීම සිදුව ඇත්තේ.\nපොලිසිය සඳහන් කලේ කාන්තාවක් සමග අනියම් ප්‍රේම සම්බන්ධතාවක් පවත්වාගෙන යාමට උත්සාහ කල පුද්ගලයකු අදාළ කාන්තාව ඊට විරුද්ධ වීම හේතුවෙන් එම පුද්ගලයා විසින් අත් බෝම්බයක් පුපුරුවාගෙන ඇති බවයි.\nමෙම පිපිරීම හේතුවෙන් එම පුද්ගලයා සහ එම ස්ථානයේ සිටි තවත් කාන්තාවක් එම ස්ථානයේදීම මරණයට පත්ව තිබෙනවා.\nමරණකරු විසින් අනියම් සම්බන්ධතාවක් පවත්වාගෙන යාමට උත්සාහ කල කාන්තාව සහ ඇයගේ අවුරුදු 9 ක දියණිය බරපතල තුවාල ලබා කොළඹ ජාතික රෝහලට ඇතුලත් කෙරුනා.\nඑහිදී එම කාන්තාව ද මරණයට පත්වු බවයි පොලිසිය සඳහන් කලේ.\nබරපතල තුවාල ලැබූ 9 හැවිරිදි දැරිය මේ වනවිට කොළඹ ජාතික රෝහලේ දැඩි සත්කාර ඒකකයේ ප්‍රතිකාර ලබනවා.\nමෙම බෝම්බ පුපුරුවාගත් පුද්ගලයා හිඹුටාන පංච වත්ත ප්‍රදේශයේ පදිංචි 54 හැවිරිදි අයෙක් වන අතර එම ස්ථානයේදී මියගිය අනෙක් කාන්තාව තලංගම ප්‍රදේශයේම පදිංචි 74 හැවිරිදි අයෙක්.\nකොළඹ ජාතික රෝහලට ඇතුලත් කිරීමේදී මියගිය කාන්තාව ද තලංගම ප්‍රදේශයේම පදිංචි 41 හැවිරිදි අයෙක් බවයි පොලිසිය ප්‍රකාශ කලේ.\nමියගිය 41 හැවිරිදි සිව්දරු මව බත්තරමුල්ල ප්‍රදේශයේ පදිංචිකරුවෙකු සමග අනියම් සම්බන්ධතාවයක් පවත්වාගෙන ගොස් තිබෙනවා.\nඔහු මුල්ලේරියාව ප්‍රදේශයේ දේවාලයක් පවත්වාගෙන යන පුද්ගලයෙකු වන අතර ඔහුගෙන් දේව පූජාවන් සදහා පැමිණි අවස්ථවේදීයි මෙම අනියම් සම්බන්ධතාවය හට ගෙන ඇත්තේ.\nකෙසේ වෙතත්, පසුව මියගිය සිව්දරු මවට එම පුද්ගලයාගෙන් විවිධ කරදර එල්ල වී තිබෙනවා.\nමේ හේතුවෙන් ඇය අද (09) උදෑසන තලංගම පොලිසියට පැමිණිල්ලක් ද සිදුකර ඇති බවයි වාර්තා වන්නේ.\nඑය විභාග කිරීම සදහා පෙරවරු 11.30 ට පමණ පැමිණෙන ලෙස පොලිසිය දෙපාර්ශවයටම දැනුම් දී තිබෙනවා.\nකෙසේ වෙතත්, මෙම පුද්ගලයා අත්බෝම්බ දෙකක් රැගෙන කාන්තාව පදිංචිව සිටි බත්තරමුල්ල ප්‍රදේශයේ පිහිටි නිවසට පැමිණ එක් අත්බෝම්බයක් පුපුරුවා හැර තිබෙනවා.\nඅනෙක් අත්බෝම්බය පුපුරා නොගොස් බිම වැටී තිබීයදී පොලිස් විශේෂ කාර්ය බලකාය විසින් නිෂ්ක්‍රිය කළ බවයි පොලිසිය සදහන් කළේ.\nපිපිරීම සිදුවන අවස්ථාවේදී මියගිය කාන්තාවගේ ළමයින් සිව්දෙනා ද නිවසේ සිට ඇති බවට වාර්තා වනවා.\nඉන් එක් දියණියකුයි බරපතල තුවාල ලබා මේ වනවිට කොළඹ ජාතික රෝහලේ දැඩි සත්කාර ඒකකයේ ප්‍රතිකාර ලබන්නේ.\nමෙම සිද්ධිය පිළිබඳ තලංගම පොලිසිය විමර්ශණ මෙහෙයවනවා.\nමේ අතර මෙම බෝම්බය පුපුරා යන ආකාරය අසල නිවසක සවිකර තිබු සී සී ටී වී කැමරාවක පටිගත වී තිබුනා.",
       "URL": "https://www.hirunews.lk/135143/තලංගම-බෝම්බ-පිපිරීමට-හේතුව-හෙළිවෙයි",
       "Category": "Local News",
       "Parent URL": "https://www.hirunews.lk/local-news.php?pageID=5013"
}