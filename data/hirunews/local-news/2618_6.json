{
       "Source": "hirunews",
       "Timestamp": "Wednesday, 01 July 2020 - 15:10",
       "Headline": "රෝහලක සිදු වූ අභිරහස් මරණය - ඥාතීන්ට ඇති වූ සැකය (වීඩියෝ)",
       "News Content": "රෝගී තත්ත්වයක් හේතුවෙන් තඹුත්තේගම මූලික රෝහලට ඇතුළත් කෙරුණු රෝගියෙකුගේ මෘත ශරීරය එහි ඉදි කෙරමින් පැවති ගොඩනැගිල්ලක් තුළ තිබී සොයාගෙන තිබෙනවා.\nරෝහල් බලධාරීන් පවසන්නේ අදාළ පුද්ගලයා රෝහලින් පළා යාමට උත්සාහ කිරීමේදී මෙම මරණය සිදුව ඇති බවයි.\nකෙසේ වෙතත් අදාළ මරණය සැක සහිත බවට රෝගියාගේ ඥාතීන් පවසනවා.\nඅනුරාධපුර කටියාව ප්‍රදේශයේ පදිංචි පුද්ගලයෙකු හදිසි රෝගී තත්ත්වයක් හේතුවෙන් කටියාව රෝහලට ඇතුළත් කරන්නේ පසුගිය සඳුදා දිනයේදීයි.\nතත්ත්වය අසාධ්‍ය හේතුවෙන් එදින පස්වරුවේ ඔහු තඹුත්තේගම මූලික රෝහලට මාරු කර යැවීමට බලධාරීන් පියවර ගෙන තිබුණා.\nඑම රෝගී පුද්ගලයා වාට්ටුවේ වැසිකිළියේ ජනේලයකින් පැන ගොස් ඉදි කෙරෙමින් පවතින ගොඩනැගිල්ලක් මතින් යාමට උත්සාහ කිරීමේදී රෝහලේ ආරක්ෂක නිලධාරීන් දෙදෙනෙකු ඔහු සිය ග්‍රහණයට ගැනීමට උත්සාහ කර තිබෙනවා.\nනමුත් ඔවුන්ගෙන් මිදී රෝගියා පළා යාමට උත්සාහ කර තිබෙන්නේ එම ස්ථානයේ තිබූ වීදුරුවලින් ආරක්ෂක නිලධාරීන්ට පහර දෙමින්.\nඑහිදී තුවාල ලැබූ එක් ආරක්ෂක නිලධාරියෙකු රෝහලේ නේවාසිකව ප්‍රතිකාර ලබන අතර ඊයේ උදැසන රෝගියාගේ සිරුර ඉදි කෙරෙමින් පැවති ගොඩනැගිල්ලේ තිබී සොයාගෙන තිබෙනවා.\nතඹුත්තේගම මූලික රෝහල වයස අවුරුදු 54ක් වන රෝගී පුද්ගලයා තිදරු පියෙකු වන අතර ඔහුගේ ඥාතීන් පවසන්නේ අදාළ මරණය සැක සහිත බවයි.",
       "URL": "https://www.hirunews.lk/244416/රෝහලක-සිදු-වූ-අභිරහස්-මරණය-ඥාතීන්ට-ඇති-වූ-සැකය-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2618"
}