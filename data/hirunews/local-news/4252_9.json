{
       "Source": "hirunews",
       "Timestamp": "Thursday, 26 October 2017 - 12:04",
       "Headline": "අනියම් සැමියා විසින් බිරිඳ හා ඇගේ දියණිය කපා කොටා දමයි",
       "News Content": "කළුතර කැලිඩෝ මුහුඳු තීරයේදී අද(25) අලුයම 5ට පමණ අනියම් සැමියා විසින් අනියම් බිරිඳ සහ ඇගේ දියණිය කපා කොටා බරපතල තුවාල සිදුකර පලා ගොස් තිබෙනවා.\nමෙලෙස තුවාල ලබා ඇත්තේ හොරණ රයිගම ප්‍රදේශයේ පදිංචි 47 හැවිරිදි කාන්තාවක් සහ 18 හැවිරිදි ඇගේ දියණියයි.\nඑම කාන්තාවගේ නිත්‍යානුකුල ස්වාමි පුරුෂයා පිළිබඳ තොරතුරු මෙතෙක් අනාවරනය වී නොමැති අතර මීට පෙර බුලත්සිංහල- මහගම ප්‍රදේශයේ පදිංචිව සිටි මොවුන් ලිංගික අපචාර සිද්ධියක් සම්බන්ධයෙන් අනියම් සැමියා සිරගත වී සිටියදී රයිගම ප්‍රදේශයේ වාසය කිරීම සඳහා පැමිණ තිබෙනවා.\nනිදහස් වී පැමිණි අනියම් සැමියා රයිගම ප්‍රදේශයේ ඔවුන් සිටින බව දැනගෙන ඊයේ(25) උදෑසන එම නිවසට පැමිණ ඇත්තේ සුවදුක් සොයා බැලීම සඳහායි.\nපසුව තිදෙනා සමඟ එක්ව අලුත්ගම කන්දෙ විහාරය වැඳපුදාගෙන සංචාරයක නිරත වී තිබෙනවා.\nරාත්‍රිය වනවිට කළුතර මුහුදු තීරයට පැමිණි ඔවුන් කැලෑරොදක් තුළ රැය පහන් කර ඇති බවයි අප වාර්තාකරු සඳහන් කළේ.\nඅද (26) අලුයම 5ට පමණ එම දියණිය කැලිඩෝ වෙරළ තීරය අසල තිබූ නිවසකට කැපුම් තුවාල සමඟින් පැමිණ ප්‍රකාශ කර ඇත්තේ තමන්ට අතවර කිරීමට මවගේ අනියම් සැමියා උත්සහ කළ බවත් තමන් සහ මව එයට අකමැති වීම හේතුවෙන් මෙලෙස ඔහු කපා කොටා තුවාල සිදුකළ බවයි.\nපසුව එම නිවැසියන් එම ස්ථානයට ගොස් ඇති අතර ඒ වනවිටත් සැකකරු පැනගොස් තිබුණා.\nනිවැසියන් විසින් කළුතර උතුර පොලිසියට මේ පිළිබඳ පසුව දන්වා ඇති අතර පොලිසිය එම ස්ථානයට පැමිණ තුවාල වූ තරුණිය සහ මව නාගොඩ මහ රෝහලට ඇතුළත් කර තිබෙනවා.\nසැකකරු බුලත්සිංහල ප්‍රදේශයේ මාළු වෙළදාමේ නිරත වූ පුද්ගලයෙකු වන අතර ඔහු මාළු කැපීම සඳහා යොදාගත් පිහියෙන් මෙය සිදුකර ඇති බවයි අප වාර්තාකරු සඳහන් කළේ.\nමේ වනවිට කළුතර උතුර පොලිසිය මඟින් සැකකරු අත්අඩංගුවට ගැනීම සඳහා පරීක්ෂණ ක්‍රියාත්මකයි.\nකළුතර - විජයසිරි විද්‍යාසේකර",
       "URL": "https://www.hirunews.lk/174476/අනියම්-සැමියා-විසින්-බිරිඳ-හා-ඇගේ-දියණිය-කපා-කොටා-දමයි",
       "Category": "Local News",
       "Parent URL": "https://www.hirunews.lk/local-news.php?pageID=4252"
}