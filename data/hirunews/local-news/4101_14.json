{
       "Source": "hirunews",
       "Timestamp": "Tuesday, 30 January 2018 - 14:37",
       "Headline": "බැඳුම්කර විවාදයට දින නියම වෙයි",
       "News Content": "මහ බැංකු බැඳුම්කර සහ බරපතල වංචා දූෂණ පිළිබඳ ජනපති කොමිසම් සභා වාර්තා පිළිබඳ පාර්ලිමේන්තු විවාදය පෙබරවාරි 6 වනදා පැවැත්වීමට තීරණය කර තිබෙනවා.\nඒ, අග්‍රාමාත්‍යවරයා කතානායකවරයාගෙන් කළ ඉල්ලීමකට අනුවයි.\nමහ බැංකු බැඳුම්කර සහ බරපතල වංචා දූෂණ පිළිබඳ කොමිෂන් සභා වාර්තා පිළිබඳ විවාදය පෙබරවාරි 20 සහ 21 පැවැත්වීමට මීට පෙර තීරණය කෙරුණා.\nඑහිදී ජනතා විමුක්ති පෙරමුණ සහ ඒකාබද්ධ විපක්ෂය චෝදනා කළේ තමන් පළාත්පාලන ඡන්ද විමසීමට පෙර අදාළ විවාදය ඉල්ලා සිටියද ආණ්ඩු පක්ෂය ඊට එකඟනොවූ බවටයි.\nකෙසේ වෙතත් පසුගියදා පැවති රැස්වීමකදී අදාළ විවාදය පළාත්පාලන මැතිවරණයට පෙර පවත්වන ලෙසට ජනාධිපතිවරයා ද අභියෝග කළා.\nඒ අනුව අග්‍රාමාත්‍ය රනිල් වික්‍රමසිංහ, අදාළ වාර්තා පිළිබඳ විවාදය පෙබරවාරි 8 වනදා පැවැත්වීමට තීරණය කළ අතර, එහිදී ගැටළුවක් මතුවූයේ 7 වනදා මධ්‍යම රාත්‍රියෙන් මැතිවරණ ප්‍රචාරක කටයුතු අවසන් වීමත් සමග 8 වනදා විවාදය පැවැත්වීම සුදුසුද යන්න පිළිබඳවයි.\nමැතිවරණ ප්‍රචාරක කටයුතු අවසන් වූ පසු අදාළ විවාදය පැවැත්වීම තුළින් ඡන්ද විමසීමට ඍජු බලපෑමක් ඇතිවන බවට මැතිවරණ කොමිසන් සභාවද ප්‍රකාශ කළා.\nඒ අනුව එළඹෙන 8 වනදා නියම කරගත් පරිදි අදාළ විවාදය පවත්වනවාද නැතහොත් වෙනත් දිනයකදී එම විවාදය පවත්වන්නේද යන්න පිළිබඳව සාකච්ඡා කිරීම සඳහා කථානායක කරූ ජයසූරියගේ ප්‍රධානත්වයෙන් පක්ෂ නායක රැස්වීමක් පාර්ලිමේන්තු පරිශ්‍රයේදී අද පැවත්වුණා.\nකථානායක මාධ්‍ය අංශය නිවේදනය කළේ ඊට නියෝජ්‍ය කථානායකවරයා, අමාත්‍යවරුන් වන ලක්ෂ්මන් කිරිඇල්ල, මහින්ද සමරසිංහ, පාර්ලිමේන්තු මන්ත්‍රීවරුන් වන දිනේෂ් ගුණවර්ධන, රවී කරුණානායක, විජිත හේරත් සහ එම්.ඒ. සුමන්දිරන් සහභාගි වූ බවයි.\nකෙසේ වෙතත් අදාළ පක්ෂ නායක රැස්වීම එකගතාවයකින් තොරව අවසන් වූ අතර, පාර්ලිමේන්තු මන්ත්‍රී දිනේෂ් ගුණවර්ධන සඳහන් කළේ එක්සත් ජාතික පක්ෂය පෙබරවාරි 8 වනදා දිනයේදී විවාදය සිදුකිරීමට කැමැත්ත පළ කළ බවයි.\nඑහෙත් තමන් ඇතුලූ ඒකාබද්ධ විපක්ෂය, ශ්‍රී ලංකා නිදහස් පක්ෂය, ජනතා විමුක්ති පෙරමුණ පෙබරවාරි 8 වනදාට පෙර දිනයක් ඉල්ලා සිටි බවත්, ඒ අනුව කතානායකවරයා අග්‍රාමාත්‍යවරයා සමග සාකච්ඡා කර විවාදය සඳහා දිනයක් ලබාදෙන බවද ඔහු සඳහන් කළා.\nකෙසේ වෙතත් අනතුරුව අග්‍රාමාත්‍යවරයා, කථානායකවරයාගෙන් කළ ඉල්ලීමකට අනුව පෙබරවාරි 6 වනදා පෙරවරු 10.30 ට පාර්ලිමේන්තුවේදී අදාළ විවාදය ආරම්භ වීමට නියමිතයි.\nමේ අතර ජනාධිපති ලේකම් කාර්යාලයේ පැවති සාකච්ඡාවකින් අනතුරුව අමාත්‍ය දුමින්ද දිසානායක සඳහන් කළේ විවාද කිරීම නොව අවශ්‍ය වන්නේ වැරදිකරුවන්ට එරෙහිව නීතිය ක්‍රියාත්මක කිරීම බවයි.",
       "URL": "https://www.hirunews.lk/182427/බැඳුම්කර-විවාදයට-දින-නියම-වෙයි",
       "Category": "Local News",
       "Parent URL": "https://www.hirunews.lk/local-news.php?pageID=4101"
}