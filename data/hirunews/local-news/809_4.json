{
       "Source": "hirunews",
       "Timestamp": "Wednesday, 12 October 2022 - 13:28",
       "Headline": "අරගලය ක්‍රියාත්මක සමයේ මට රුපියල් ලක්ෂ හත අටක මුදලක් ආවා - දමිතා අබේරත්න (වීඩියෝ)",
       "News Content": "කොළඹ ගාලු මුවදොර පිටියේ ක්‍රියාත්මක වූ අරගලය සාමකාමී විරෝධතා ව්‍යාපාරය හා එක්ව සිටි සමයේ දී තමන්ට සමීප හිතවතුන්ගෙන් මුදල් ආධාර ලැබුණු බව ජනප්‍රිය රූපවාහිනී සහ චිත්‍රපට නිළි දමිතා අබේරත්න පවසනවා.\nඇය මේ බව පවසා සිටියේ, හිරු ප්‍රවෘත්ති සමඟ පැවැති විශේෂ සම්මුඛ සාකච්ඡාවක දී.\nඇය වැඩිදුරටත් පවසා සිටියේ, එම කාලසීමාව තුළ දී අයගේ සමීපතම සුබ පතන්නන් විසින් රුපියල් ලක්ෂ 7ක 8ක පමණ මුදලක් ලබා දුන් බව යි.\nකෙසේ වෙතත් සමාජ මාධ්‍ය ඔස්සේ පැතිර යන බොහොමයක් ආරංචි සහ තොරතුරු අසත්‍ය බවත් තමන් හට මිලියන ගණනින් කිසිදු අවස්ථාවක මුදල් ලැබී නොමැති බවත් ඇය සඳහන් කළා.\nඑමෙන්ම මෙහි දී දමිතා අබේරත්න වැඩිදුරටත් කියා සිටියේ, මේ ආකාරයට තමන්ට චෝදනා එල්ල කරන කිසිවෙකු හෝ අරගලයට කිසිදු ආකාරයක ආධාරයක්, උපකාරයක් සිදු කළ අයවලුන් නොවන බව යි.\nමාස ගණනාවක් පුරා කොළඹ ගාලු මුවදොර පිටියේ ක්‍රියාත්මක වූ අරගලය සාමකාමී විරෝධතා ව්‍යාපාරය පවත්වාගෙන යාම සඳහා මුදලින් මෙන්ම ද්‍රව්‍යවලින් ද ආධාර උපකාර කළ දෙස් විදෙස් බොහෝ පිරිසක් සිටි බවත් ඔවුන්ගේ ශක්තිය නොමැතිව අරගලය පවත්වාගෙන යාමේ හැකියාවක් නො තිබූ බවත් ඇය කියා සිටියා.\nඑමෙන්ම මෙහි දී සිය සැමියා දෙමළ ඩයස්පෝරාවට සම්බන්ධ බවට නැඟෙන චෝදනාවලට පිළිතුරු දුන් දමිතා අබේරත්න කියා සිටියේ, තමන් දමිළ ජාතිකයකු විවාහ කර ගත් සැණින් ඔහු දෙමළ ඩයස්පෝරාවට සම්බන්ධ හෝ ඔහු කොටියෙක් ලෙස හෝ හංවඩු ගසන්නේ, තමන් අරගලයේ ක්‍රියාකාරී සාමාජිකාවක ලෙස කටයුතු කිරීම නිසා ද යනුවෙන් ඇය ප්‍රශ්න කළා.\nසිය සැමියාගේ පියා කේරළ ජාතිකයෙකු බවත් මව සිංහල බවත් වැඩි දුරටත් කියා සිටියි.\nදමිතා අබේරත්න සඳහන් කළේ, ඔවුන්ගේ නිවාස 1983 කළු ජූලියේ දී ගිනි තබා විනාශ කළේ සිංහල මිනිසුන් විසින් බව යි.\nඑමෙන්ම සිය සැමියා මේ වේ වන විට වසර නවයකට වැඩි කාලයක් ශ්‍රී ලංකාවේ ජීවත් වන බවත් මින් පෙර කිසිදු අවස්ථාවක මේ ආකාරයේ චෝදනාවක් ඔහුට එල්ල නො වූ බවත් ඇය සඳහන් කළා.\nමෙහි දී සමගි ජන බලවේගය පක්ෂය සමඟ එක්ව දේශපාලන ගමනක් යාමට ඇති සූදානම සම්බන්ධයෙන් සිදු කළ ප්‍රශ්න කිරීම්වලට පිළිතුරු දුන් දමිතා අබේරත්න කියා සිටියේ, පක්ෂ දේශපාලනය සඳහා එක්වීම සහමුලින්ම තමන්ගේ පෞද්ගලික තීරණයක් බවයි.\nඑය ගාලු මුවදොර ප්‍රකාශනය උල්ලංඝනය කිරීමක් හෝ වෙන යමක් නොවන බව ඇය සඳහන් කළා.\nඑමෙන්ම කිසිදු අවස්ථාවක සමගි ජන බලවේගය පක්ෂයෙන් තමන්ට දේශපාලනය කිරීම සඳහා ආරාධනාවක් නො ලැබුණු බවත් නමුත් එක්සත් ජාතික පක්ෂයෙන් සහ පොදුජන පෙරමුණෙන් තමන්ට ආරාධනා ලැබුණු බවත් ඇය සඳහන් කළා.\nමෙහි දී රුපියල් කෝටි ගණනක මුදල් වංචාවකට සම්බන්ධ වී සිටින තිලිනි ප්‍රියමාලි නමැත්තිය හමුවේ මුදල් තැන්පත් කර ඇතැ යි සහ ඇයගෙන් මුදල් ලබාගෙන ඇතැයි යන චෝදනාව ට පිළිතුරු දෙමින් දමිතා කියා සිටියේ, කිසිදු අවස්ථාවක තමන් තිළිණි ප්‍රියමාලි හමුවේ කිසිදු මුදල් තැන්පතුවක් සිදු කර නොමැති බව යි.\nසිය ඥාති පුත්‍රයෙකු අනතුරකට ලක් වී ඇති අවස්ථාවක ඇය ශෙරීන් කුමාරතුංගගේ නම භාවිත කරමින් තමන්ට දුරකථන ඇමතුමක් ලබා දුන් බවත් සිය ඥාති පුත්‍රයා කොළඹ ජාතික රෝහලෙන් ඉවත් කරගෙන ඔහු පෞද්ගලික රෝහලකට ඇතුළත් කරන ලෙසත් එම සියලු වියදම් තමන් බලා ගන්නා බවත් කියා සිටි බව ඇය සඳහන් කළා.\nකෙසේ වෙතත් ඇයගේ එම යෝජනාව එම අවස්ථාවේදීම ප්‍රතික්ෂේප කළ බවයි දමිතා කියා සිටියේ.\nඉන් අනතුරුව සිය නිවසට පැමිණි ඇය තමන්ගෙන් රුපියල් ලක්ෂ පහක මුදලක් ඉල්ලා සිටි බවත් එය සතියක් තුළ දෙගුණ කර දීමට තමන්ට හැකි බවත් ඇය කියා සිටි බවයි දමිතා අබේරත්න වැඩි දුරටත් සඳහන් කළේ.\nකෙසේ වෙතත් මෙරට පවතින වාණිජ බැංකුවකට ලබාදිය නොහැකි පොළී මුදලක් ඇය ලබාදීමට පෙළැඹීම සම්බන්ධයෙන් තමන්ට ගැටළු තිබුණු බවයි මෙහිදී ඇය වැඩිදුරටත් කියා සිටියේ.",
       "URL": "https://www.hirunews.lk/317650/අරගලය-ක්‍රියාත්මක-සමයේ-මට-රුපියල්-ලක්ෂ-හත-අටක-මුදලක්-ආවා-දමිතා-අබේරත්න-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=809"
}