{
       "Source": "hirunews",
       "Timestamp": "Thursday, 13 January 2022 - 22:06",
       "Headline": "තීරණය වෙනස් කළ භානුක ක්‍රිකට් ආයතනයට කළ දැනුම්දීම",
       "News Content": "ජාත්‍යන්තර ක්‍රිකට් පිටියෙන් සමුගැනීමට ගත් තීරණය යළි වෙනස් කරමින් සිය ඉල්ලා අස්වීමට අදාළ ලිපිය ඉවත්කර ගැනීමට ශ්‍රී ලංකා ක්‍රිකට් ක්‍රීඩක භානුක රාජපක්ෂ අද තීරණය කළා.\nමෙම තීරණයට භානුක එළඹුණේ ක්‍රීඩා අමාත්‍යවරයා සමඟින් ඊයේ පැවති සාකච්ඡාවකින් අනතුරුවයි.\nනව ශාරීරික යෝග්‍යතා පරීක්ෂණයට එරෙහිව පසුගියදා සිය සමුගැනීමට අදාළ ලිපිය ශ්‍රී ලංකා ක්‍රිකට් ආයතනය වෙතට යොමු කරන්නට භානුක පියවර ගත්තා.\nඒ සමග මෙරට ක්‍රිකට් කරළිය උණුසුම් මාතෘකාව බවට මෙම සමුගැනීම පත්වෙද්දී, ශ්‍රී ලංකා හිටපු ක්‍රීඩකයින් කිහිපදෙනෙකුම භානුකගෙන් ඉල්ලා සිටියේ මෙම තීරණය ගැන යළි සලකා බලන ලෙසටයි.\nඒ වන පසුබිමක් තුළ අද ශ්‍රී ලංකා ක්‍රිකට් ආයතනය නිවේදනයක් නිකුත් කරමින් සඳහන් කළේ භානුක රාජපක්ෂ විසින් ජගත් ක්‍රිකට් පිටියෙන් සමුගන්නා බව සඳහන් කරමින් භාර දුන් ලිපිය ඉල්ලා අස්කර ගැනීමට කටයුතු කළ බවයි.\nක්‍රීඩා අමාත්‍යවරයා සහ තේරීම් කමිටු සාමාජිකයින් සමඟ සිදුකරන ලද සාකච්ඡාවෙන් පසු සමුගැනීම පිළිබඳව තමන් ගත් තීරණය වෙනස් කළ බව භානුක රාජපක්ෂ විසින් ශ්‍රී ලංකා ක්‍රිකට් වෙත දැනුම් දී තිබෙනවා.\nශ්‍රී ලංකා ක්‍රිකට් ලේකම්වරයා පවසන්නේ, භානුකගේ මෙම තීරණය තමන්ට නිල වශ‍යෙන් දැනුම් දුන් බවයි.\nඊයේ පෙරවරුවේ භානුක රාජපක්ෂ ක්‍රීඩා අමාත්‍ය නාමල් රාජපක්ෂ අරලියගහ මන්දිරයේ දී මුණ ගැසුණා.\nපැය භාගයකට අධික කාලයක් පැවති එම හමුවේ දී ක්‍රීඩා අමාත්‍යවරයා භානුක ගත් තීරණය සමබන්ධයෙන් නැවත සළකා බලන ලෙස දෙවැනි වතාවටත් ඉල්ලා සිටියා.\nඑම ඉල්ලීමට ප්‍රතිචාර දැක්වීමක් වශයෙනු යි භානුක මෙලෙස ඔහුගේ තීරණය වෙනස් කර ඇත්තේ.\nකෙසේ වෙතත් සිම්බාබ්වේ කණ්ඩායම සමඟින් ලබන ඉරිදා ආරම්භවීමට නියමිත එක්දින ක්‍රිකට් තරගාවලියට සහභාගි වන ශ්‍රී ලංකා සංචිතය අද ප්‍රකාශයට පත්කළත් ඊට භානුක එක්කර තිබුණේ නැහැ.\nදසුන් ශානක නායකත්වය දරණ ශ්‍රී ලංකා එක්දින සංචිතයට ක්‍රීඩකයින් 17 දෙනෙකු ඇතුළත් වන අතර මෙම සංචිතයට නම් කර සිටි ක්‍රීඩකයින් 6 දෙනෙකු විවිධ හේතු මත ඉන් ඉවත් වී තිබෙනවා.\nඅවිශ්ක ප්‍රනාන්දුලජනිත් ලියනගේ සහ කමිල් මිශාර කොවිඩ් ආසාදනය වී තරගාවලියෙන් ඉවත්වෙද්දී පෞද්ගලික හේතුවෙක් මත උපනායක ධනංජය ද සිල්වා සිම්බාබ්වේ තරගාවලියෙන් ඉවත්වුණා.\nලහිරු කුමාර සහ කලන පෙරේරා ශාරීරික යෝග්‍යතා පරීක්ෂණයෙන් අසමත්වීම හේතුවෙන් එක්දින සංචිතයෙන් ඉවත්කරන්නට ශ්‍රී ලංකා ක්‍රිකට් තේරීම් කමිටුව පියවර ගත්තා.\nඒ අනුව දිනේෂ් චන්දිමාල්, කුසල් මෙන්ඩිස්, නුවන් ප්‍රදීප්, ශිරාන් ප්‍රනාන්දු සහ කමිඳු මෙන්ඩිස් සංචිතයට එක්කර තිබෙනවා.\nමීට අමතරව අතිරේක ක්‍රීඩකයින් ලෙස තවත් ක්‍රීඩකයින් 6 දෙනෙකු නම් කර තිබෙන අතර එම ක්‍රීඩකයින් වන්නේ අශේන් බණ්ඩාර, පුලින තරංග, නිමේෂ් විමුක්ති, අශේන් ඩැනියෙල්, අසිත ප්‍රනාන්දු සහ විශ්ව ප්‍රනාන්දුයි.",
       "URL": "https://www.hirunews.lk/293950/තීරණය-වෙනස්-කළ-භානුක-ක්‍රිකට්-ආයතනයට-කළ-දැනුම්දීම",
       "Category": "Local News",
       "Parent URL": "https://www.hirunews.lk/local-news.php?pageID=1426"
}