{
       "Source": "hirunews",
       "Timestamp": "Thursday, 01 June 2023 - 19:45",
       "Headline": "දියණිය විකුණූ පියා රිමාන්ඩ් (වීඩියෝ)",
       "News Content": "සිය දියණිය පිටස්තර පුද්ගලයෙකුට අලෙවි කර මුදල් ඉපැයූ පියෙකු ඇතුළු තුන් දෙනෙකු රක්ෂිත බන්ධනාගාර ගත කිරීමට මතුගම මහේස්ත්‍රාත් අධිකරණය අද නියෝග කළා.\nඅගලවත්ත පොලිසියේ ළමා සහ කාන්තා කාර්යාංශයේ නිලධාරින් විසින් සැකකාර පියා අත්අඩංගුවට ගනු ලැබුවේ දියණියගේ මව සිදු කළ පැමිණිල්ලක් අනුවයි.\nඅත්අඩංගුවට ගත් පිරිසට දියණියගේ ඥාතියෙකු සහ ව්‍යාපාරිකයෙකුද ඇතුළත්.\nරක්ෂිත බන්ධනාගාර ගත කරන ලද මතුගම - අගලවත්ත ප්‍රදේශයේ පදිංචි සැකකාර පියා සිය නිවසේ කලක් තිස්සේ රහසිගත සුදුපොලක් පවත්වාගෙන ගොස් ඇත්තේ අත්අඩංගුවට ගත් 38 හැවිරිදි ව්‍යාපාරිකයාගෙන් මුදල් ලබා ගනිමින්.\nඑම මුදල් ආපසු පියවීම වෙනුවට ව්‍යාපාරිකයා සමග සමීප ඇසුරක් පවත්වාගෙන යන ලෙස සැකකාර පියා 15 හැවිරිදි වැඩිමහල් දියණියට අනුබල ලබාදී තිබෙනවා.\nඒ අනුව වසරකට ආසන්න කාලයක් වැඩිමහල් දියණිය ව්‍යාපාරිකයා සමඟ සම්බන්ධතාවක් පවත්වා ගෙන යන අතරතුරදි ඇයගේ මව සිදුකළ පැමිණිල්ලකට අනුව පොලිසිය විමර්ශණ ආරම්භ කළ අතර එහිදී අනාවරණ වී ඇත්තේ දියණිය ලිංගික අතවරයකට ලක්ව ඇති බවයි.\nමවගේ සහෝදරයෙකු විසින්ද එම 15 හැවිරිදි දියණිය මීට වසර දෙකකට පෙර ලිංගික අපයෝජනයට ලක්කර ඇති බව විමර්ශන වලදි වැඩිදුරටත් අනාවරණය වී තිබෙනවා.\nඒ අනුව අධිකරණයට ඉදිරිපත් කළ පියා ලබන 08 වනදා දක්වාත් සිද්ධියට සම්බන්ධ දියණියගේ මාමා සහ ව්‍යාපාරිකයා ලබන 15 වැනිද දක්වාත් රක්ෂිත බන්ධනාගාර ගත කිරීමටයි නියෝග කෙරුණේ.",
       "URL": "https://www.hirunews.lk/336808/දියණිය-විකුණූ-පියා-රිමාන්ඩ්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=300"
}