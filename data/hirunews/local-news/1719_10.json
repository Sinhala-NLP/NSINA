{
       "Source": "hirunews",
       "Timestamp": "Tuesday, 31 August 2021 - 20:05",
       "Headline": "විපක්ෂ නායක ඉල්ලූ කොරෝනා ඖෂධය ගෙන්වයි (වීඩියෝ)",
       "News Content": "එක්සත් රාජධානියේ ඖෂධ නියාමන අනුමැතිය ලද රීජන් කොව් නැමති ඖෂධය මෙරටට ගෙන්වීමට අවසර ලබාදුන් බව ඖෂධ නිෂ්පාදන සැපයුම් හා නියාමන රාජ්‍ය අමාත්‍ය මහාචාර්ය චන්න ජයසුමන ප්‍රකාශ කළා.\nමේ අතර, අද (31) දිනයේ මේ දක්වා අලුතින් කොරෝනා ආසාදිතයින් 2340ක් සොයා ගැනුණා.\nරීජන් කොව් ඖෂධය මෙරට භාවිතයට ගන්නා ලෙස වෛද්‍ය විශේෂඥයින් කළ ඉල්ලීම  බලධාරීන් විසින් ප්‍රතික්ෂේප කර ඇති බව ඊයේ (30) ට්විටර් පණිවුඩයක් නිකුත් කරමින් විපක්ෂ නායක සජිත් ප්‍රේමදාස ප්‍රකාශ කළා.\nඑමෙන්ම,විපක්ෂ නායකවරයා කොළඹ අද පැවති  මාධ්‍ය හමුවකට එක්වෙමින් කියා සිටියේ මේ  වන විට ඖෂධ ගැටළුව උග්‍රවීමෙන් ජනතාව දැඩි දුෂ්කරතාවයට පත්ව ඇති බවයි.\nරීජන් කොව් ඖෂධය සම්බන්ධයෙන් විපක්ෂ නායකවරයා තැබූ ට්විටර් පණිවුඩයට කොළඹ අද පැවති මාධ්‍ය හමුවකදී රාජ්‍ය අමාත්‍ය මහාචාර්ය චන්න ජයසුමන පිළිතුරු ලබාදුන්නා.\nඑහිදී අමාත්‍යවරයා සදහන් කළේ රීජන් කොව් ඖෂධය ගෙන්වීමට අවසර ලබාදුන් බවයි.\nමේ අතර ඔක්සිජන් නොමැතිව කිසිදු රෝගියෙකුට ජීවිතයෙන් වන්දි ගෙවීමට ඉඩ නොදෙන බව සෞඛ්‍ය අමාත්‍ය කෙහෙළිය රඹුක්වැල්ල ප්‍රකාශ කළා.\nශ්‍රී ලංකා ජර්මානු කර්මාන්ත හා වාණිජ අංශයේ නියෝජිතයින් සමග සූම් තාක්ෂණය ඔස්සේ ඊයේ (30) පැවති සාකච්ඡාවකට එක්වෙමින් ඔහු කියා සිටියේ දෛනික  ඔක්සිජන් අවශ්‍යතාව ඉහළ ගොස් ඇති නමුත් අවශ්‍ය ඔක්සිජන් ලබා ගැනීමට දැනටමත් පියවර ගෙන ඇති බවයි.\nඅද දිනයේ මේ දක්වා අලුතින් ආසාදිතයින් 2340 දෙනෙකු හදුනා ගැනීමත් සමග මෙරට සමස්ත ආසාදිතයින්ගේ සංඛ්‍යාව 436,421ක් දක්වා ඉහළ ගියා.\nකොළඹ අද පැවති මාධ්‍ය හමුවකදී නියෝජ්‍ය සෞඛ්‍ය සේවා අධ්‍යක්ෂ ජනරාල් විශේෂඥ වෛද්‍ය හේමන්ත හේරත් කියා සිටියේ පැවති තත්වයට සාපේක්ෂව මේ වනවිට කොරෝනා වෛරසයේ බලපෑම විශාල වෙනසකට ලක්ව නොමැති බවයි.\nඇතැම් දේශපාලනඥයින් විවිධ මත ප්‍රකාශ කිරීම ද වෛරසය පාලනය කිරීමට බාධාවක් වී ඇති බව අද පැවති  මාධ්‍ය හමුවකදී රජයේ ආයුර්වේද වෛද්‍ය නිලධාරීන්ගේ සංගමයේ ප්‍රජා සෞඛ්‍ය ලේකම් වෛද්‍ය සේනක ගමගේ ප්‍රකාශ කළා.\nවෛරස ව්‍යප්තිය හේතුවෙන් ඇතැම් දෙමාපියන් විවිධ විටමින් වර්ග දරුවන්ට ලබාදීම අහිතකර විය හැකි බවයි රිජ්වේ ආර්යා ළමා රෝහලේ විශේෂඥ වෛද්‍ය නලින් කිතුල්වත්ත ප්‍රකාශ කළේ.\nඑමෙන්ම, පොලිස්පති ලේකම් කාර්යාලයට අනුයුක්තව සේවය කරන සහකාර පොලිස් අධිකාරීවරයෙකුගේ බිරිඳ සහ එකම පුත්‍රයා කොරෝනා ආසාදනය වීම හේතුවෙන් ජීවිතක්ෂයට පත්වී තිබෙනවා.\nබිරිඳ මීට සතියකට පමණ පෙර මිය ගොස් ඇති අතර 26 හැවිරිදි නීති ශිෂ්‍යයෙකු වන පුත්‍රයා මිය ගොස් ඇත්තේ ඊයේ (30)  දිනයේදියි.\nමේ අතර, දිවයිනේ සියලුම ආර්ථික මධ්‍යස්ථාන තොග වෙළඳාම සඳහා හෙට (01) සහ අනිද්දා (02) දින දෙකේ විවෘතව තැබීමට පියවර ගෙන ඇති බවයි කෘෂිකර්ම රාජ්‍ය අමාත්‍ය ශෂීන්ද්‍ර රාජපක්ෂ ප්‍රකාශ කළේ.",
       "URL": "https://www.hirunews.lk/281049/විපක්ෂ-නායක-ඉල්ලූ-කොරෝනා-ඖෂධය-ගෙන්වයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1719"
}