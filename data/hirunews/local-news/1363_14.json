{
       "Source": "hirunews",
       "Timestamp": "Friday, 11 February 2022 - 7:43",
       "Headline": "වාරණය ගැන දැනුම්දීමක් කර නෑ - සෞඛ්‍ය වෘත්තීය සමිති",
       "News Content": "අධිකරණයට ගරු කරමින් සෞඛ්‍ය වෘත්තිය සමිති කටයුතු කරනු ඇති බවට තමන් විශ්වාස කරන බව සෞඛ්‍ය අමාත්‍ය ආචාර්ය කෙහෙළිය රඹුක්වැල්ල ප්‍රකාශ කළා.\nඅමාත්‍යවරයා මේ බව කියා සිටියේ, සෞඛ්‍ය සේවක වර්ජනය අත්හිටුවන ලෙසට ඊයේ කොළඹ දිසා අධිකරණය නිකුත් කළ වාරණ නියෝගය සම්බන්ධයෙන් මාධ්‍ය වෙත අදහස් දක්වමින්.\nඑහි දී අමාත්‍යවරයා වැඩිදුරටත් සඳහන් කළේ, ඉල්ලීම් 7ක් මුල් කර ගනිමින් සෞඛ්‍ය වෘත්තීය සමිති වර්ජනයක් ආරම්භ කරන බවට දැනුම් දුන් පසු තමන්ට ඔවුන් වෙත සාකච්ඡා කිරීමේ අවස්ථාවක් ද ලබා දුන් බව යි.\nමේ අතර, තම වර්ජනය අත්හිටුවීමට අධිකරණය ලබා දුන් වාරණ නියෝගය සම්බන්ධයෙන් මේ දක්වා දැනුවත් කිරීමක් සිදු කර නො මැති බව යි පරිපූරක වෛද්‍ය සේවා ඒකාබද්ධ බල මණ්ඩලයේ සභාපති රවී කුමුදේශ් ප්‍රකාශ කළේ.\nඉල්ලීම් කිහිපයක් මුල්කර ගනිමින් හෙද පරිපූරක සහ අතුරු වෛද්‍ය සේවාවල වෘත්තීය සමිති පසුගිය සඳු දා මෙම වර්ජන ක්‍රියාමාර්ගය ආරම්භ කළා.\nකෙසේ වෙතත්, වර්ජනය වහා ම ක්‍රියාත්මක වන පරිදි අත්හිටුවන ලෙස රජයේ හෙද නිලධාරීන්ගේ සංගමයේ සභාපති සමන් රත්නප්‍රියට සහ එම සංගමයට කොළඹ දිසා අධිකරණය ඊයේ වාරණ නියෝගයක් නිකුත් කළා.\nනීතිපතිවරයා සිදු කළ පැමිණිල්ලක් විභාගයට ගත් කොළඹ දිසා විනිසුරු අරුණ අලුත්ගේ විසින් මෙම නියෝගය නිකුත් කර ඇති බවයි හිරු අධිකරණ වාර්තාකරු සඳහන් කළේ.\nඅසාධාරණ ඉල්ලීම් මුල් කර ගනිමින් වග උත්තරකාර වෘත්තීය සමිති විසින් ක්‍රියාත්මක කරන වැඩ වර්ජනය හේතුවෙන් සෞඛ්‍ය සේවාව අඩාල වී ඇති අතර රෝගීන් දැඩි අසරණභාවයකට පත්ව සිටින බව නීතිපතිවරයා අදාළ පැමිණිල්ලෙන් සඳහන් කර තිබෙනවා.\nඒ අනුව නිකුත් කළ වාරණ නියෝගය ලබන 24 වැනි දා තෙක් බලාත්මක යි.",
       "URL": "https://www.hirunews.lk/296707/වාරණය-ගැන-දැනුම්දීමක්-කර-නෑ-සෞඛ්‍ය-වෘත්තීය-සමිති",
       "Category": "Local News",
       "Parent URL": "https://www.hirunews.lk/local-news.php?pageID=1363"
}