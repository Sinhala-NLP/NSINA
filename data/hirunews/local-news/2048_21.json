{
       "Source": "hirunews",
       "Timestamp": "Thursday, 01 April 2021 - 9:27",
       "Headline": "රවී ඇතුළු 07 දෙනාට ඇප (වීඩියෝ)",
       "News Content": "2016 වසරේ මාර්තු මස 31 වනදා ශ්‍රී ලංකා මහ බැංකුව විසින් සිදුකළ බැදුම්කර වෙන්දේසියේදී රුපියල් බිලියන 15ක් වටිනා බැදුම්කර සාපරාධි සාවද්‍ය පරිහරණය කළේ යැයි චෝදනා එල්ල වී සිටින හිටපු අමාත්‍ය රවී කරුණානායක ඇතුළු විත්තිකරුවන් 07 දෙනා ඇප මත මුදා හරින ලෙස කොළඹ ත්‍රිපුද්ගල මහාධිකරණය විනිසුරු මඩුල්ල අද නියෝග කළා.\nඅමල් රණරාජා, නාමල් බලල්ලේ සහ ආදිත්‍ය පටබැඳිගේ යන ත්‍රිපුද්ගල මහාධිකරණ විනිසුරු මඩුල්ල විසිනුයි මෙම නියෝගය ලබා දී ඇත්තේ.\nඊයේ මෙම නඩුව කැඳවනු ලැබූ අවස්ථාවේදී විත්තිකරුවන් අද දක්වා රක්ෂිත බන්ධනාගාර ගතකළ ත්‍රිපුද්ගල මහාධිකරණ විනිසුරු මඩුල්ල මොවුන්ට ඇප දීම සම්බන්ධයෙන් වන නියෝගය අද ප්‍රකාශයට පත් කරන බව දැනුම් දුන්නා.\nඒ අනුව එක් විත්තිකරුවෙකු රුපියල් ලක්ෂ 10 බැගින් වූ මුදල් ඇප සහ රුපියල් ලක්ෂ 100 බැගින් වූ ශරීර ඇප දෙකක් මත මුදා හැරීමටයි නියෝග කෙරුණේ.\nවිත්තිකරුවන්ගේ විදෙස් ගමන් තහනම් කළ ත්‍රිපුද්ගල මහාධිකරණ විනිසුරු මඩුල්ල මෙම නියෝගය ආගමන විගමන පාලකවරයා ඇතුලු ගුවන් තොටුපළ බලධාරීන් වෙත දැනුම් දෙන ලෙසද නියම කළා.\nවිත්තිකරුවන් නඩු විභාග සඳහා අඛණ්ඩව පෙනී සිටීම අත්‍යාවශ්‍ය කරුණක් යැයි පෙන්වා දුන් ත්‍රිපුද්ගල විනිසුරු මඩුල්ල එසේ නඩු විභාගයට පෙනී සිටීම මඟ හරිනු ලැබුවහොත් ඇප අවලංගු කොට නඩු විභාගය අවසන් වනතුරු රක්ෂිත බන්ධනාගාර ගත කරන බවද දැනුම් දුන්නා.\nතීන්දුව ප්‍රකාශයට පත් කරමින් ත්‍රිපුද්ගල මහාධිකරණ විනිසුරු මඩුල්ලේ සාමාජික විනිසුරු ආදිත්‍ය පටබැඳිගේ සඳහන් කළේ විත්තිකරුවන්ට එරෙහිව පවතින නඩුකරය ඉතා සංකීර්ණ එකක් බවයි.\nමෙම නඩුවට අදාළව ලේඛන 60,000 සහ ලක්ෂයක් අතර සංඛ්‍යාවක් පවතින බව විත්තියේ නීතිඥවරු සිය ඇප ඉල්ලීම තුළින් පෙන්වා දුන්නා.\nඑමෙන්ම නඩුවේ සාක්ෂිකරුවන් 59 දෙනෙකු සිටින අතර නඩු භාණ්ඩ වශයෙන් ලේඛන 135ක් ද ඉදිරිපත් කර තිබුණා.\nමේවා සම්බන්ධයෙන් විත්තිකරුවන්ගෙන් උපදෙස් ලබා ගැනීම සඳහා සාධාරණ කාලයක් අවශ්‍ය බවත් ඔවුන් දිගින් දිගටම රක්ෂිත බන්ධනාගාර ගත කර සිටීම නිසා එම උපදෙස් ලබා ගැනීමේ කටයුතුවලට බාධා සිදුවන බවත් විත්තියේ නීතිඡඥවරුන් විසින් පෙන්වා දී තිබු බවයි විනිසුරු ආදිත්‍ය පටබැඳිගේ කියා සිටියේ.\nඑමෙන්ම වර්තමානයේ පවතින කොවිඩ් වසංගත තත්ත්වය හේතුවෙන් විත්තිකරුවන්ගෙන් උපදෙස් ලබා ගැනීම සඳහා නීතිඥවරුන්ට බන්ධනාගාරවලට ගොස් දීර්ඝ කාලයක් රැඳී සිටිම සෞඛ්‍යමය වශයෙන් අනතුරුදායක තත්ත්වයක් බවද විනිසුරුවරයා පෙන්වා දුන්නා.\nවිත්තකරුවන්ගෙන් උපදෙස් ලබා ගැනීම සඳහා බන්ධනාගාර කාර්යාලයේ ඉඩ කොටසක් වෙන් කර දිය හැකි බවට බන්ධනාගාර බලධාරීන් විසින් ප්‍රකාශ කළද මෙම නඩුවේ සංකීර්ණත්වය සලකා බැලීමේදි එවැනි අවකාශයක් තුළින් විත්තිකරුවන්ගෙන් නිදහස්ව උපදෙස් ලබා ගැනීමට නීතිඥවරුන්ට තිබෙන අවකාශය අවම බවයි තීන්දුව ප්‍රකාශ කරමින් විනිසුරු ආදිත්‍ය පටබැදිගේ කියා සිටියේ.\nමේ හේතුවෙන් විත්තිකරුවන් දිගින් දිගමට රක්ෂිත බන්ධනාගාරගතව සිටීම නිසා ඔවුන්ට සාධාරණ නඩු විභාගයක් ලබා ගැනීමට තිබෙන මූලික අයිතියට බාධා සිදුවන හෙයින් එය ඇප දීමේදි සුවිශේෂි කරුණක් වශයෙන් අධිකරණය සලකන බවද ඔහු පෙන්වා දුන්නා.\nමෙම නඩුව යළි මේ මස 29 වනදා කැඳවීමට ද නියමිතයි.\n2016 වසරේ මාර්තු මස 31 වනදා ශ්‍රී ලංකා මහ බැංකුව විසින් සිදුකළ බැඳුම්කර වෙන්දේසියකදී රුපියල් බිලියන 15ක් වටිනා බැඳුම්කර සාපරාධි සාවද්‍ය පරිහණය කළේ යැයි චෝදනා කරමින් හිටපු මුදල් අමාත්‍ය රවී කරුණානායක, හිටපු මහ බැංකු අධිපති අර්ජුන මහේන්ද්‍රන්, පර්පචුවෙල් ටේ‍රෂරීස් සමාගමේ අධ්‍යක්ෂවරුන් වන අර්ජුන් ඇලෝසියස්, ජෙෆ්රි ඇලෝසියස්, ප්‍රධාන විධායක නිලධාරි කසුන් පලිසේන ඇතුළු විත්තිකරුවන් දස දෙනෙකුට එරෙහිව නීතිපතිවරයා විසින් මෙම නඩුව ගොනු කර තිබෙනවා.",
       "URL": "https://www.hirunews.lk/267183/රවී-ඇතුළු-07-දෙනාට-ඇප-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2048"
}