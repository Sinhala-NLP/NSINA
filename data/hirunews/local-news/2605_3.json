{
       "Source": "hirunews",
       "Timestamp": "Tuesday, 07 July 2020 - 7:58",
       "Headline": "'බෑබා' STF අත්අඩංගුවේ (වීඩියෝ)",
       "News Content": "හිටපු පාර්ලිමේන්තු මන්ත්‍රී සුජීව සේනසිංහගේ ලේකම්වරයෙකුගේ නිවසට වෙඩි තැබීම සහ  පුද්ගල ඝාතන රැසකට සම්බන්ධ සැකකරුවෙකු වන ක්‍රිෂාන් නිලංග දාබරේ හෙවත් බැබා පොලිස් විශේෂ කාර්ය බලකාය විසින් අත්අඩංගුවට ගෙන තිබෙනවා.\nඑහි බුද්ධි කොට්ඨාශය වෙත ලද තොරතුරකට අනුව ඊයේ රාත්‍රියේ මොහුව අත්අඩංගුවට ගනු ලැබුවේ අතුරුගිරිය - ශාන්තාලෝකගම අන්නාසිවත්ත මාර්ගයේ මහල් නිවාස සංකීර්ණයක් ඉදිරිපිට දියි.\nමොහු දැනට විදේශගතව සිටින ලසන්ත චන්දන පෙරේරා හෙවත් අංගොඩ ලොක්කා සහ ලඩියා නැමති සංවිධානාත්මක අපරාධ කල්ලි සාමාජිකයින්ගේ සමීපතමයෙකු වනවා.\nඅත්අඩංගුවට ගන්නා අවස්ථාවේ සැකකරු සන්තකයේ තිබී හෙරොයින් ග්‍රෑම් 3යි මිලිග්‍රෑම් 120ක් ද සොයා ගැනුණා.\nමොහු 2018 වසරේ මාර්තු මස 19 වන දා අතුරුගිරිය - ගල්වරුසාව මාර්ගයේ නිවාස සංකීර්ණයක් ඉදිරිපිට දී සමයං නැමැත්තාගේ ආධාරකරුවෙකු වන නිමල්සිරි පෙරේරා හෙවත් පොඩි සුදු නැමැත්තා යතරුපැදියකින් ගොස්  ඝාතනය කිරීමේ සිද්ධියේ සැකකරුවෙකු ද වනවා.\nඑසේම 2018 වසරේ පෙබරවාරි මස 12 වන දා තලංගම ප්‍රදේශයේදී කාන්තාවකට වෙඩි තබා ඝාතනය කිරීමේ සිද්ධියේ ද සැකකරුවෙකු වන මොහු අතුරුගිරිය ප්‍රදේශයේ ඉදිකෙරෙමින් පවතින මහල් නිවාස හා හෝටල් ව්‍යාපෘති සඳහා මෑන් පවර් ආයතනයක් ආරම්භ කර කම්කරුවන් බලහත්කාරයෙන් එම වැඩබිම්වලට යාමට තර්ජනය කර ඇති බවට ද අනාවරණ වුණා.\nවිදේශගතව සිටින අංගොඩ ලොක්කා සහ ලඩියා නැමති සංවිධානාත්මක අපරාධ කල්ලි සාමාජිකයින් විසින් දුරකතනය ඔස්සේ අපරාධ සඳහා මෙම සැකකරුව මෙහෙයවා ඇති බවටයි මූලික පරීක්ෂණවලදී හෙළි වී ඇත්තේ.",
       "URL": "https://www.hirunews.lk/244880/බෑබා-stf-අත්අඩංගුවේ-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2605"
}