{
       "Source": "hirunews",
       "Timestamp": "Tuesday, 15 March 2022 - 13:00",
       "Headline": "අබලන් නැති මාවත අබලන් කර , කෝටි ගණනින් මුදල් වැයකර, හදන මැදිරිගිරියේ පාර",
       "News Content": "ප්‍රතිසංස්කරණය කිරීම සඳහා ඕනෑ තරම් ග්‍රාමීය මාර්ග තිබියදී කිසිඳු අබලන් තත්ත්වයක නොතිබූ මාර්ගයක් ප්‍රතිසංස්කරණය කිරීම වෙනුවෙන් රුපියල් කෝටියකට අධික මුදලක් වෙන් කිරීමේ පුවතක් මැදිරිගිරිය ප්‍රදේශයෙන් වාර්තා වනවා.\nප්‍රදේශවාසීන්ගේ විරෝදය මධ්‍යයේ එහි වැඩකටයුතු ආරම්භ කර පසුව අතරමඟ නවතා දැමීම හේතුවෙන් ජනතාව කබලෙන් ලිපට ඇද දමන්නටයි බළධාරීන් කටයුතු කර ඇත්තේ.\nමේ මැදිරිගිරිය නව නගරයේ සිට අඹගස්වැව දක්වා දිවෙන මාර්ගයයි.\nමෙම මාර්ගය කිලෝමීටර 15ක් පමණ කාපට් අතුරා ප්‍රතිසංස්කරණය කිරීම වෙනුවෙන් පලාත් සභා හා පලාත් පාලන අමාත්‍යාංශය විසින් මාර්ග සංවර්ධන ව්‍යාපෘතිය යටතේ වෙන්කර ඇති මුදල රුපියල් ලක්ෂ 116කට අධිකයි.\nමෙහි ප්‍රතිසංස්කරණ කටයුතු 2020 වසරේ සැප්තැම්බර් මස ආරම්භ කර 2021 වසරේ දෙසැම්බර් මාසය වන විට අවසන් කිරීමට නියමිතව තිබුණ ද මේ වනවිට මාර්ගයෙහි ප්‍රතිසංස්කරණ කටයුතු අතරමඟ නවතා දමා තිබෙනවා.\nවිමතියට කරුණ වන්නේ කිසිඳු අබලන් තත්ත්වයක නොතිබූ මෙම මාර්ගය ප්‍රදේශවාසීන්ගේ දැඩි විරෝධය මධ්‍යයේ ප්‍රතිසංස්කරණය කිරීමට බලධාරීන් විසින් උපදෙස් දී තිබීමයි.\nසංවර්ධනය කිරීමට අවශ්‍ය ඕනෑතරම් ග්‍රාමීය මාර්ග මෙම ප්‍රදේශය තුළ තිබියදී ඉතා හොඳ තත්ත්වයේ පැවති මාර්ග සංවර්ධනය සඳහා මහජන මුදල් නිකරුණේ, වෙන් කරන්නේ ඉන් කොටසක් කිසියම් පුද්ගලයෙකුගේ සාක්කුවකට බැර කර ගැනීමේ වුවමනාවෙන් ද යන්න ජනතාව ප්‍රශ්න කරනවා.\nජනතාව කබලෙන් ළිපට ඇදදමමින් සංවර්ධනය ඇරඹි මෙම මාර්ගයේ වැඩ නිමවා ජනතා අයිතියට පත්කර දීම මෙවන් අමනෝඥ තීරණ ගන්නා බලධාරින් සතු වගකීමක්.",
       "URL": "https://www.hirunews.lk/299538/අබලන්-නැති-මාවත-අබලන්-කර-කෝටි-ගණනින්-මුදල්-වැයකර-හදන-මැදිරිගිරියේ-පාර",
       "Category": "Local News",
       "Parent URL": "https://www.hirunews.lk/local-news.php?pageID=1292"
}