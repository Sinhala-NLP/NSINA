{
       "Source": "hirunews",
       "Timestamp": "Monday, 28 December 2020 - 14:32",
       "Headline": "මාස 9 කට පසු පළමු විදෙස් සංචාරක කණ්ඩායම දිවයිනට (වීඩියෝ)",
       "News Content": "කොරෝනා ගෝලීය වසංගතය හමුවේ මෙරට සංචාරක කර්මාන්තය නඟා සිටුවීම සඳහා ක්‍රියාත්මක නියමු ව්‍යාපෘතියේ පලමු සංචාරක කණ්ඩායම මත්තල රාජපක්ෂ ගුවන් තොටුපොලෙන් අද පස්වරුවේ දිවයිනට පැමිණියා.\nපස්වරු 2.08 ට මෙලෙස පී කියූ 555 දරණ ස්කයි අප් ගුවන් යානයෙන් යුක්රේනයේ කිව් නුවර සිට යුක්රේන ජාතික සංචාරකයින් 180 දෙනෙකු දිවයිනට ලගා වූ අතර ඔවුන් අතර, ළදරුවන් දෙදෙනෙකු ද සිටීම විශේෂත්වයක්.\nකොරෝනා වසංතයෙන් පසු දිවයිනට පැමිණි පලමු සංචාරක කණ්ඩායම පිළිගැනීම සඳහා සංචාරක ඇමති ප්‍රසන්න රණතුංග, ගුවන් සේවා රාජ්‍ය අමාත්‍ය ඩී.වී.චානක ඇතුලු‍ ගුවන්තොටුපල සහ ගුවන් සමාගමේ  නිළධාරීන්  පිරිසක්ද  එක්ව සිටියා.\nමේ වනවිටත්, සංචාරකයන් මෙරටට පැමිණීම සඳහා වීසා අයදුම් කිරීමේ සිට මෙරටට පැමිණ ආපසු සිය රට බලා යාම දක්වා කාලය තුල අනුගමනය කල යුතු සෞඛ්‍ය මාර්ගෝපදේශ සංග්‍රහයක් මෙර සෞඛ්‍ය අංශ මගින් සකස් කර තිබෙනවා.\nදිවයිනට පැමිණි යුක්රේන සංචාරක කණ්ඩායම පැය 72කට පෙර පී.සී.ආර්. පරීක්ෂාවට ලක් කර ඇති අතර ඔවුන්ට අඳාල හෝටල් වල ලැඟු‍ම් ගැනීමට පෙර තවත් පී.සී.ආර්. පරීක්ෂාවකට ලක් කිරීමටද නියමිතයි.\nඉදිරි දින 07 තුල ඔවුන්ට යළි පී.සී.ආර්.පරීක්ෂාවක් සිදු කිරීමට සැලසුම් කෙරෙන අතර සංචාරකයින් පිරිස දින 10ක් ශ්‍රී ලංකාවේ රැදී සිටිනවා.\nකොග්ගල ප්‍රදේශයේ වෙරලාශ්‍රිත ප්‍රදේශවල ඔවුන් ලැඟු‍ම් ගැනීමට නියමිත අතර ප්‍රදේශවාසීන්ට සංචාරකයන් ගැවසෙන ප්‍රදේශ වලට යාම සීමා කර තිබිමද විශේෂත්වයක්.\nකොවිඩ් 19 වසංගතය හේතුවෙන් මෙරට ගුවන්තොටුපල පසුගිය මාර්තු 19 වෙනිදා වසා දැමුණා.\nසංචාරක කර්මාන්තය යළි නගා සිටුවීම සඳහා රජය දියත් කළ වැඩ  පිළිවෙලට අනුව රුසියානු සමූහාණ්ඩුවට අයත් රටවල් වලින් සංචාරකයන් 2580ක් මෙරටට පැමිණීමට නියමිත බව සංචාරක අමාත්‍යංශය නිවේදනය කළා.",
       "URL": "https://www.hirunews.lk/258161/මාස-9-කට-පසු-පළමු-විදෙස්-සංචාරක-කණ්ඩායම-දිවයිනට-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2248"
}