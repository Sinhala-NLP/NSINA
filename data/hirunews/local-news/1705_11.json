{
       "Source": "hirunews",
       "Timestamp": "Wednesday, 08 September 2021 - 9:13",
       "Headline": "නීති විරෝධී ඔක්සිමීටර් ගෙනා සැකකරු රක්ෂිත බන්ධනාගාරගත කරයි (වීඩියෝ)",
       "News Content": "සැප්තැම්බර් 6 වන දින කටුනායක බණ්ඩාරනායක ජාත්‍යන්තර ගුවන් තොටුපොළේ ගුවන් භාණ්ඩ පර්යන්තය හරහා ඔක්සිමීටර් තොගයක් නීති විරෝධී ලෙස ගෙන ඒමේ උත්සාහයක් ශ්‍රී ලංකා රේගුවේ නිලධාරීන් විසින් වළක්වනු ලැබුවා.\nනිෂ්කාශන නියෝජිතයෙකු ලෙස පෙනී සිටි පුද්ගලයෙකු විසින් ව්‍යාජ ලියවිල්ලක් ශ්‍රී ලන්කන් කාගෝ ආයතනයේ නිලධාරීන්ට ඉදිරිපත් කර මෙම ඔක්සිමීටර් තොගය නිදහස් කරගෙන ඇති බව වාර්තා වෙනවා.\nරේගු නිවාරණ අංශයේ නිලධාරීන් විසින් පිටවීමේ දොරටුවේ දී මෙම භාණ්ඩ තොගය පරික්ෂා කිරීමේ දී ඒ සම්බන්ධයෙන් රේගු සටහන් සහ ජාතික ඖෂධ නියාමන අධිකාරියේ අනුමැතිය ශ්‍රී ලංකා රේගුවට ඉදිරිපත් කර නොමැති බවත් ඊට අදාළ ආනයන බදු ගෙවා නොමැති බවත් සොයාගෙන තිබෙනවා.\nඅදාළ භාණ්ඩ තොගය පරික්ෂා කිරීමේ දී එහි තිබී පෙට්ටි 21 ක අසුරන ලද ඔක්සිමීටර් 4200ක තොගයක් සොයා ගත් බවයි වාර්තා වුණේ.\nමෙම ඔක්සිමීටර් තොගයේ වටිනාකම රු. 2,344,642ක්.\nසැකකරු 2021 සැප්තැම්බර් 7 දින මීගමුව මහේස්ත්‍රාත් අධිකරණයට ඉදිරිපත් කළ අතර ගරු මහේස්ත්‍රාත් තුමා විසින් එම සැකකරු 2021 සැප්තැම්බර් 21 දක්වා රක්ෂිත බන්ධනාගාර ගත කිරීමට නියෝග කළා.\nමෙම නීති විරෝධී ක්‍රියාව සම්බන්ධයෙන් වැඩිදුර විමර්ශන ශ්‍රී ලංකා රේගුවේ කටුනායක රේගු නිවාරණ අංශයේ නිලධාරීන් විසින් සිදු කරනු ඇති.",
       "URL": "https://www.hirunews.lk/281656/නීති-විරෝධී-ඔක්සිමීටර්-ගෙනා-සැකකරු-රක්ෂිත-බන්ධනාගාරගත-කරයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1705"
}