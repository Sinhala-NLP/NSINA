{
       "Source": "hirunews",
       "Timestamp": "Thursday, 29 December 2022 - 7:24",
       "Headline": "දෙවසරකට පසු මත්තලට ජාත්‍යන්තර ගුවන් ගමන්",
       "News Content": "UPDATED 2022-12-29 10.03 AM\nවසර දෙකකට පසු පළමු මඟී යානය මත්තලට\nවසර දෙකකට පසු මත්තල රාජපක්ෂ ගුවන්තොටුපලට අද (29) පෙරවරුවේ පළමු මගී ගුවන් යානය පැමිණියා.\nමඟීන් 400කට ආසන්න පිරිසක් සමග රෙඩ් වින්ග්ස් ගුවන් සමාගමට අයත් බොයිං 777 - 200 වර්ගයේ ගුවන් යානයක් රුසියාවේ සිටයි මෙලෙස පැමිණ ඇත්තේ.\nසිවිල් ගුවන් සේවා අධිකාරිය සඳහන් කළේ රෙඩ් වින්ග්ස් ගුවන් සමාගම විසින් ලබන වසරේ සිට සතියකට නව ගුවන් වාර දෙක බැගින් ක්‍රියාත්මක කිරීමට නියමිත අතර එය ඉදිරියේ දී ගුවන් වාර 3ක් දක්වා වැඩි කිරීමට අපේක්ෂිත යි.\n----------------------------------------------------------------------------------------\nමත්තල රාජපක්ෂ ජාත්‍යන්තර ගුවන් තොටුපොළ වසර දෙකකට ආසන්න කාලයකට පසු අද (29) සිට නැවතත් ජාත්‍යන්තර මෙහෙයුම් කටයුතු අරම්භ කරන බව සිවිල් ගුවන් සේවා අධිකාරිය පවසනවා.\nමත්තල ගුවන් තොටුපොළ කාලසටහනකට අනුව අවසන් වරට මගී ගුවන් යානයක් පැමිණි තිබුණේ 2021 වසරේ දී යි.\nශ්‍රී ලංකාවේ දෙවැනි ජාත්‍යන්තර ගුවන් තොටුපොළ ලෙස ඉදි කරන ලද මත්තල රාජපක්ෂ ගුවන් තොටුපොළ පසුගිය කාලයේ හුදෙක් කටුනායක ජාත්‍යන්තර ගුවන් තොටුපොළට විකල්ප ගුවන් තොටුපොලක් ලෙස භාවිතා කෙරුණේ.\nඑමෙන්ම මෙරට ගුවන් සීමාවට ඉහලින් පියාසර කරන ගුවන් යානවලට හදිසි ගොඩබෑම් සඳහා යොදාගත් ගුවන් තොටුපොලක් ලෙසද එය භාවිත කරනු ලැබුවා.\nසිවිල් ගුවන් සේවා අධිකාරිය සඳහන් කළේ අද උදෑසන මඟීන් 400කට වැඩි පිරිසක් රැගෙන රෙඩ් වින්ග්ස් ගුවන් සමාගමට අයත් බොයිං 777 - 200 වර්ගයේ ගුවන් යානයක් රුසියාවේ සිට මත්තල ගුවන් තොටුපලට පැමිණීමට නියමිත බව යි.\nඒ අනුව රෙඩ් වින්ග්ස් ගුවන් සමාගම 2023 වසරේ සිට සතියකට නව ගුවන් වාර 2ක බැගින් ක්‍රියාත්මක කිරීමට නියමිත ව ඇති අතර, එය 3ක් දක්වා වර්ධනය කිරීමට නියමිත යි.",
       "URL": "https://www.hirunews.lk/323787/දෙවසරකට-පසු-මත්තලට-ජාත්‍යන්තර-ගුවන්-ගමන්",
       "Category": "Local News",
       "Parent URL": "https://www.hirunews.lk/local-news.php?pageID=637"
}