{
       "Source": "hirunews",
       "Timestamp": "Thursday, 12 October 2017 - 10:22",
       "Headline": "මිත්තනිය සමග ජිවත් වූ පුංචි දරුවෙකු වෙන්කිරීමට ගිය උත්සහයක් වරදී",
       "News Content": "මිත්තනිය සමග ජිවත් වූ පුංචි දරුවෙකු එම මිත්තනියගෙන් වෙන්කර පියාට දීමට ගත් උත්සාහයක් නිසා වැල්ලවාය පොලිසිය ඉදිරිපිට ඊයේ(11) යම් උණුසුම්කාරී තත්වයක් ඇති වුනා.\nපියා පොලිසියට පවසා ඇත්තේ සිය බිරිඳ තමන් අතහැර ගොස් සිටින නිසා ඇගේ මව වන දරුවාගේ මිත්තනිය සමග හැදෙන දරුවා තමන්ට අවශ්‍ය බවයි.\nමිත්තනිය පවසන්නේ සිය දියණිය ඇගේ සැමියා දමා වෙනත් පුරුෂයෙකු හා නොගිය බවත් සැමියා හා සිටීමට නොහැකි නිසා වෙනත් තැනක ඇඟලුම් කම්හලක රැකියාවට ගොස් සිටින බවයි.\nකෙසේවෙතත් ප්‍රශ්නය සමග මිත්තනිය, දරුවා, දරුවාගේ පියා ඊයේ (10) වැල්ලවාය පොලිසියට පැමිණියා.\nඑහිදී දරුවා පියාට දීමට පොලිසිය ක්‍රියා කළයි මිත්තනිය පොලිසිය ඉදිරිපිට විරෝධය දක්වමින් හඬා වැළපී බිම ඇද වැටුනා.\nඑම අවස්ථාවේ අප වාර්තාකරු එහි ගොස් සිද්ධිය ආවරණය කළ අතර පසුව පොලිස් නිලධාරිනියක් එහි පැමිණ මිත්තනිය ගැන සොයා බැලු අතර ඇය වර්තාකරුටද දොස් පවරනවා.\nඅවසානයේ මාධ්‍යවේදියාගේ කැමරාව ඉදිරියේ සිද්ධිය දිග හැරෙන අතර පියා අත සිටින දරුවා මිත්තනිය ඉල්ලා හඬන අයුරු දක්නට ලැබෙනවා.\nමේ නිසා පොලිසිය දරුවා එම අවස්ථාවේ මිත්තනියට භාර දෙන අයුරු ද දක්නට ලැබෙනවා.\nමේ ගැන වැල්ලවාය පොලිස් ස්ථානාධිපති පි.එම් ජයරත්නගෙන් හිරු ප්‍රවෘත්ති අංශය අද(12) පෙරවරුවේ විමසු විට ඔහු කියා සිටියේ තමන්ට තොරතුරු ලබා දීමට නම් එය ලිඛිතව විමසිය යුතු බවයි.\nමෙවැනි අති සංවේදී ප්‍රශ්න, විශේෂයෙන් දරුවන්ගේ ප්‍රශ්න මෙසේ විසඳිය හැකිද යන ගැටලුව අප ඉදිරියේ මතුවන අයුරු මේ රූපරාමු දැකීමෙන් ප්‍රත්‍යක්ෂ කර ගත හැකියි.",
       "URL": "https://www.hirunews.lk/173281/මිත්තනිය-සමග-ජිවත්-වූ-පුංචි-දරුවෙකු-වෙන්කිරීමට-ගිය-උත්සහයක්-වරදී",
       "Category": "Local News",
       "Parent URL": "https://www.hirunews.lk/local-news.php?pageID=4276"
}