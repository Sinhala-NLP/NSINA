{
       "Source": "hirunews",
       "Timestamp": "Tuesday, 31 October 2017 - 11:34",
       "Headline": "ඇවිද ගැනීමටවත් බැරි මහලු තාත්තා පාරට ගෙනත් දැමූ නොමිනිසුන්",
       "News Content": "මහමග වැටී සිටි වයෝවෘද්ධ පියෙකු රෝහල්ගත කෙරේ (ඡායාරූප)\nඅනුරාධපුර මූලස්ථාන පොලිසියේ නිළධාරීන් පිරිසක් විසින් මහමග වැටී සිටි අසනීප තත්වයෙන් පසුවූ වයෝවෘද්ධ මහලු පියෙකු අනුරාධපුර ශික්ෂණ රෝහලට ඇතුළත් කර තිබෙනවා.\nකිසියම් පුද්ගලයෙකු විසින් මෙම පියා මෙලෙස මහමග දමායන්නට ඇති බවටයි පොලිසිය සැක කරන්නේ.\nඅනුරාධපුර මූලස්ථාන පොලිස් ස්ථානාධිපති සංජීව මහානාම වෙත ලැබුණු තොරතුරකට අනුව ඉකුත් 29වනදා රාත්‍රියේ මෙම මහලු පියා රෝහලට ඇතුළත් කෙරුණා.\nඇවිදීමටද නොහැකිව ඔහු අනුරාධපුර නගරයේ මාර්ගයක වැතිරී සිට ඇති බවයි වාර්තා වන්නේ.\nපොලිස්‌ නිළධාරීන් මහලු පියා ඔසවා, පැණිබීම බෝතලයක්‌ බීමට ලබා දී ඉන් අනතුරුව එම ස්‌ථානයට ට්‍රොලියක්‌ ගෙන්වා එය ආධාරයෙන් අනුරාධපුර ශික්‌ෂණ රෝහලට රැගෙන ගොස්‌ තිබෙනවා.\nඑම මහලු තැනැත්තාගේ නම ප්‍රේමදාස වන අතර වයස අවුරුදු 76 ක්‌ පමණ වන වැලිගම, කප්පරතොට ප්‍රදේශයේ පදිංචිව සිටි දෙදරු පියෙකු බවයි පොලිසිය ප්‍රකාශ කළේ.\nතමන් මෙම ස්‌ථානයට පැමිණියේ කෙසේ ද යන්න හෝ නැතහොත් ගෙනවිත් දැම්මේ කවුද යන්න පිළිබඳව ඔහු නොදන්නා බවද පොලිසිය පැවසුවා.\nභාරකරුවකු නොමැති නිසා අවට පුද්ගලයන් මෙම මහලු පියා රෝහලට ඇතුළත් කිරීම සඳහා කටයුතු කර තිබුණේ නැහැ.\n-ඩී. ජී. චතුරංග",
       "URL": "https://www.hirunews.lk/174875/ඇවිද-ගැනීමටවත්-බැරි-මහලු-තාත්තා-පාරට-ගෙනත්-දැමූ-නොමිනිසුන්",
       "Category": "Local News",
       "Parent URL": "https://www.hirunews.lk/local-news.php?pageID=4244"
}