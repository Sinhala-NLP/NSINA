{
       "Source": "hirunews",
       "Timestamp": "Wednesday, 29 July 2020 - 13:58",
       "Headline": "අනවසර ඉදිකිරීමක්  හේතුවෙන් ගොවි පවුල් 3000කට පීඩා (වීඩියෝ)",
       "News Content": "අඹේවෙල ව්‍යාපාරයේ වැව් ජලයෙන් පෝෂණය වන බදුල්ල දිස්ත්‍රික්කයේ වැලිමඩ මැතිවරණ කොට්ඨාසයේ ගොවි පවුල් ගණන 2000ක් පමණ වනවා.\nවසර පුරා අක්කර තුන් දහසක පමණ වී ,අර්තාපල් මෙන්ම උඩරට එළවළු වර්ග වගා කිරීම ඔවුන්ගේ ප්‍රධාන ජීවනෝපාය මාර්ගයයි.\nඒ සඳහා ප්‍රධාන ජල මූලාශ්‍රය බවට පත්ව තිබෙන්නේ හීන් වැවයි.\nප්‍රධාන ජලාශයෙන් ජලය එන මෙම වාරි ඇල වැටී ඇත්තේ මුහුදු මට්ටමින් අඩි 6000ක් පමන උසින් පිහිටි රක්ෂිතය මැදින්.\n2011 වසරේදී මෙම කොටසේ අනවසර ඉදි කිරීමක් සිදු කරනු ලබන්නේ දේශපාලන බල අධිකාරියේ අදිසි හස්තය යොදවමින්.\nකෙසේ වුවත් ප්‍රදේශවාසීන්ගේ දැඩි විරෝධය මධ්‍යයේ එම කටයුත්ත තාවකාලිකව නතර කෙරුණද එහි ඉදිකිරීම් යළි ආරම්භ වී ඇතැයි ගම්වැසියන් චෝදනා කරනවා.\nගොවි සංවිධාන පෙන්වා දෙන්නේ අදාළ අනවසර ඉදි කිරීම් හේතුවෙන් ගොවි පවුල් 3000ක් දැඩි පීඩාවට පත්ව ඇති බවටයි.\nප්‍රදේශයේ ජනතා අවශ්‍යතා ඉටුකිරීම පසෙකලා ඔවුන්ගේ ජීවනෝපාය මාර්ගයට පවා තර්ජනයක් එල්ල වී ඇති මෙම අනවසර ඉදි කිරීම් නතර කිරීමට බලධාරීන් පියවර ගන්නේ කවදාද?\nගොඩමඩ දෙකට ජලය සපයා ප්‍රදේශයේ ජනතාව ස්වයංපෝෂිත කරන හීන්වැව සහ ඒ ආශ්‍රිත රක්ෂිත ප්‍රදේශය ආරක්ෂා කිරීමට බලධාරීන්ගේ දෑස් විවරවනතුරු රතු මිනිත්තුව අවධානයෙන්.",
       "URL": "https://www.hirunews.lk/246680/අනවසර-ඉදිකිරීමක්-හේතුවෙන්-ගොවි-පවුල්-3000කට-පීඩා-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2552"
}