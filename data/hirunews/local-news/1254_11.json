{
       "Source": "hirunews",
       "Timestamp": "Saturday, 02 April 2022 - 20:00",
       "Headline": "ලබන සතියේ පාසල් විභාග සහ අත්‍යාවශ්‍ය කටයුතු සඳහා පමණයි",
       "News Content": "වාර පරීක්ෂණ සහ පාසල්වල පැවැත්වීමට සැලසුම් කර ඇති අත්‍යාවශ්‍ය කටයුතු සඳහා පමණක් ලබන සතියේ සිසුන් කැඳවීමට අධ්‍යාපන අමාත්‍යාංශය විදුහල්තිවරුන්ට අවසර ලබාදී තිබෙනවා.\nමේ අතර, 2022 වසර සඳහා රජයේ සහ අනුමත පෞද්ගලික පාසල් සහ පිරිවෙන් දිනකට පැය බැගින් අමතර කාලයක් එකතු කර දින 139 ක් පැවැත්විය යුතු බව අධ්‍යාපන අමාත්‍යාංශය ප්‍රකාශ කළා.\nඅමාත්‍යාංශ ලේකම්වරයා විසින් සියලු අධ්‍යාපන බලධාරීන්ට චක්‍රලේඛයක් නිකුත් කර ඇති අතර, එහි දැක්වෙන්නේ 2022 වසරේ උසස් පෙළ විභාගය ඔක්තොම්බර් මාසය තුළ සහ සාමාන්‍ය පෙළ විභාගය 2023 වසරේ මුල් භාගයේදී පැවැත්වීමට නියමිතව ඇති බවයි.\nමහජන උපයෝගිතා කොමිසම අද අමාත්‍යාංශයට නිර්දේශ කර තිබුණේ විදුලි කප්පාදුව හේතුවෙන් සිසුන් අපහසුතාවයට පත්වන නිසා අප්‍රේල් 8 වනදා ලබාදීමට නියමිතව තිබූ පාසල් නිවාඩුව 4 වන සඳුදා සිටම ලබාදෙන ලෙසයි.",
       "URL": "https://www.hirunews.lk/301044/ලබන-සතියේ-පාසල්-විභාග-සහ-අත්‍යාවශ්‍ය-කටයුතු-සඳහා-පමණයි",
       "Category": "Local News",
       "Parent URL": "https://www.hirunews.lk/local-news.php?pageID=1254"
}