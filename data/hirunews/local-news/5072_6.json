{
       "Source": "hirunews",
       "Timestamp": "Tuesday, 26 April 2016 - 14:17",
       "Headline": "එජාප මන්ත්‍රී චන්දිම ගමගේගෙන් පහර කෑ පුද්ගලයෙකු රෝහලේ",
       "News Content": "අනුරාධපුර දිස්ත්‍රික් එක්සත් ජාතික පක්ෂ පාර්ලිමේන්තු මන්ත්‍රී චන්දිම ගමගේ පහර දුන් බව පවසමින් පුද්ගලයෙකු ඊයේ කැකිරාව රෝහලට ප්‍රතිකාර සඳහා ඇතුළු වී තිබෙනවා.\nඑම පුද්ගලයා වැඩිදුර ප්‍රතිකාර සඳහා අනුරාධපුර රෝහලට මාරු කර යවා ඇති අතර මේ වන විට ඔහු 11 වන වාට්ටුවේ ප්‍රතිකාර ලබන බවයි එහි ප්‍රකාශකයෙකු හිරු ප්‍රවෘත්ති අංශයට සදහන් කළේ.\nමෙලෙස පහර කෑමට ලක්වී ඇත්තේ කැකිරාව ප්‍රදේශයේ මෝටර් රථ අලූත්වැඩියා කිරීමේ ආයතනයක කාර්මික ශිල්පියෙක්.\nචන්දිම ගමගේ මන්ත්‍රීවරයාගේ මෝටර් රථයක් අලූත්වැඩියා කටයුතු සඳහා තම ආයතනයට ලබාදුන් අතර, එය අලූත්වැඩියා නොකළ බව පවසමින් මන්ත්‍රීවරයා තම ස්වාමියාට යකඩ පොල්ලකින් පහර දී ඇති බවයි පහර කෑමට ලක්වූ පුද්ගලයාගේ බිරිඳ හිරු ප්‍රවෘත්ති අංශයට කියා සිටියේ.\nපහරදීම සම්බන්ධයෙන් ඔහු කැකිරාව පොලිස් ස්ථානය වෙත පැමිණිල්ලක් ද ඉදිරිපත් කර තිබෙනවා.\nමේ පිළිබදව හිරු ප්‍රවෘත්ති අංශය චෝදනාව එල්ල වන අනුරාධපුර දිස්ත්‍රික් එක්සත් ජාතික පක්ෂ පාර්ලිමේන්තු මන්ත්‍රී චන්දිම ගමගේගෙන් විමසීමට උත්සාහ කළ ද එය ව්‍යර්ථ වූයේ ඔහු දුරකතනයට ප්‍රතිචාර නොදැක්වීම හේතුවෙන්.",
       "URL": "https://www.hirunews.lk/131788/එජාප-මන්ත්‍රී-චන්දිම-ගමගේගෙන්-පහර-කෑ-පුද්ගලයෙකු-රෝහලේ",
       "Category": "Local News",
       "Parent URL": "https://www.hirunews.lk/local-news.php?pageID=5072"
}