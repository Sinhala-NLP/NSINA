{
       "Source": "hirunews",
       "Timestamp": "Thursday, 19 November 2020 - 13:08",
       "Headline": "මිනිසුන් අතර ව්‍යාප්ත විය හැකි තවත් භයානක වෛරසයක් හඳුනාගැනේ",
       "News Content": "මිනිසුන් අතර ව්‍යාප්ත විය හැකි “චැපර්“ නමැති තවත් භයානක වෛරසයක් බොලිවියාවෙන් හඳුනාගෙන තිබෙනවා.\nඅමෙරිකානු රෝග පාලනය හා වැළැක්වීමේ මධ්‍යස්ථානය අනතුරු අඟවන්නේ මෙම නව වෛරසයේ බලපෑමෙන් පුද්ගලයින් මියයාමේ දැඩි අවදානමක් පවතින බවයි.\n2014 - 2016 කාලසීමාවේදී අප්‍රිකාවට දැඩි බලපෑමක් එල්ල කළ ඉබෝලා වෛරසයට බොහෝ සමානකම් දක්වන චැපර් නමැති මෙම නව වෛරසය හඳුනාගෙන ඇත්තේ බොලිවියාවේ ලාපාස්හි සෞඛ්‍ය සේවකයින් දෙදෙනෙකුට වැළඳී තිබියදී.\nඅදාළ සෞඛ්‍ය සේවකයින් දෙදෙනා ශ්වන අපහසුතාව මෙන්ම අධික උණ රෝගයෙන් පෙලීම නිසා ඔවුන් ඩෙංගු වෛරසයට ගොදුරුව ඇති බවට වෛද්‍යවරුන් පළමුව සැකපලකර තිබුණා.\nනමුත් පසුව සිදුකළ ඔවුන්ගේ ජෛව සාම්පල අධ්‍යයනයේදී මෙය නව වෛරසයක් බවත් පුද්ගලයින් අතර ව්‍යාප්ත වීමේ දැඩි අවදානමක් පවතින බවත් අනාවරණවී තිබෙනවා.\nමීයන් වැනි සතුන්ගෙන් ව්‍යාප්ත වන බවට විශ්වාස කෙරෙන මෙම වෛරසය 2004 වසරේදීද බොලිවියාවේ චපාරේ ප්‍ර දේශයෙන් වාර්තාවී තිබෙනවා.\nඉන් පුද්ගලයින් සිව්දෙනෙකු ජීවිතක්ෂයට පත්වූ බව විදෙස් මාධ්‍ය වාර්තා කළා.\nඅමෙරිකානු රෝග පාලනය හා වැළැක්වීමේ මධ්‍යස්ථානය අනතුරු අඟවන්නේ කොවිඩ් 19 වෛරසයේ නිමාවෙන් පසු චැපර් නම් මෙම නව වෛරසය කෙදිනක හෝ වසංගතයක් බවට පත්වීමේ ප්‍රවණතාවක් පැවතීම හේතුවෙන් මේ පිළිබඳ කඩිනම් අධ්‍යයනයක් කළ යුතු බවයි.\nමේ අතර, කොවිඩ් 19 හේතුවෙන් ගෙවුණු දිනය තුළදි ලොව වැඩිම ආසාදිතයින් සහ පුද්ගල මරණ වාර්තා වුයේ අමෙරිකාවෙන්.\nනව පුද්ගල මරණ 1956ක් ඊයේ අමෙරිකාවෙන් වාර්තා වීමත් සමග එරට සමස්ත මරණ සංඛ්‍යාව 256,254ක් දක්වා ඉහළ ගියා.\nනව ආසාදිතයින් 173,632ක්ද ඊයේ අමෙරිකාවෙන් හඳුනාගෙන තිබෙනවා.\nමේවන විට හඳුනාගෙන ඇති ගෝලීය ආසාදිතයින් සංඛ්‍යාව පන්කෝටි හැටපන්ලක්ෂයකට අධිකයි.\nගෝලීය මරණ සංඛ්‍යාව දැක්වෙන්නේ දහතුන් ලක්ෂ 55,000ක් ලෙසින්.\nමේ අතර, අමෙරිකාවේ ෆයිසර් සමාගම සහ ජර්මනියේ බයෝන්ටෙක් සමාගම නිෂ්පාදනය කළ කොවිඩ් මර්දන එන්නත අවසන් අදියරේ සිදුකළ සායනික අත්හදා බැලීම්වලදී 95%ක සාර්ථකත්වයක් පෙන්නුම් කර තිබෙනවා.\nඒ අනුව බයෝන්ටෙක් සමාගමේ ප්‍රධාන විධායක නිලධාරී ඌර් සහීන් නිවේදනය කරන්නේ නත්තලට පෙර කොවිඩ් මර්දන එන්නත ජනතාවට ලබාදිය හැකිවනු ඇති බවයි.\nඉදිරි සති කිහිපයේදී මෙම නව එන්නතට අමෙරිකානු ආහාර සහ ඖෂධ පාලනාධිකාරියේ මෙන්ම යුරෝපා සංගමයේද අනුමැතිය හිමිවනු ඇති බවයි සෞඛ්‍ය විශේෂඥයින් පෙන්වා දෙන්නේ.\nමේවන විටත් මෙම එන්නත ලොව බොහෝ රටවල් මිලියන ගණනින් ඇණවුම් කර තිබෙනවා.\nඑහි පළමු අදියර ලෙස ප්‍රංශයට මෙම එන්නත ඊයේ ගුවන් මගින් රැගෙන ගියා.\nමේ අතර, රුසියාවේ ස්පුට්නික් 5 එන්නතේ අවසන් අදියරේ සායනික අත්හදාබැලීම් සිදුකිරීමට එම එන්නත ඉන්දියාවේ මුම්බායි නුවරට ගුවන් මගින් රැගෙන ගියා.",
       "URL": "https://www.hirunews.lk/255091/මිනිසුන්-අතර-ව්‍යාප්ත-විය-හැකි-තවත්-භයානක-වෛරසයක්-හඳුනාගැනේ",
       "Category": "Local News",
       "Parent URL": "https://www.hirunews.lk/local-news.php?pageID=2324"
}