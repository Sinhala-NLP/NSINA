{
       "Source": "hirunews",
       "Timestamp": "Friday, 07 April 2023 - 13:37",
       "Headline": "ශ්‍රී ලංකන් ගුවන් සමාගමේ ප්‍රධාන විධායක නිලධාරියා කණස්සල්ලෙන්",
       "News Content": "කොවිඩ් සමයේ ගුවන් සමාගමක ප්‍රධාන විධායක නිලධාරියෙකු වීම නොකළ යුතුව තිබූ බව ශ්‍රී ලන්කන් ගුවන් සමාගමේ ප්‍රධාන විධායක නිලධාරී රිචර්ඩ් නට්ල් පවසනවා.\nගුවන් ක්ෂේත්‍රයේ දශක ගණනාවක් පළපුරුදු ප්‍රධානියෙකු වන නට්ල් සිය වෘත්තිය පිළිබද බීබීසී පුවත් සේවය වෙත අදහස් දක්වමිනුයි ඔහු මේ බව සඳහන් කර ඇත්තේ.\n2021 වසරේ ශ්‍රී ලන්කන් ගුවන් සමාගමේ ප්‍රධාන වාණිජ නිලධාරිවරයා ලෙස සේවය ඇරඹූ රිචර්ඩ් නට්ල් 2022 වසරේ පෙබරවාරි මාසයේදී එහි ප්‍රධාන විධායක නිලධාරිවරයා බවට පත්වුණා.\nශ්‍රීලංකන් ගුවන් සේවය විකුණා දැමීමට තමන්ගේ විරුද්ධත්වයක් නැතත් ඊට පෙර එහි ණය ප්‍රතිව්‍යුහගතකරණය කළ යුතු බවයි රිචර්ඩ් නට්ල් බී බී සී පුවත් සේවයට පවසා ඇත්තේ.\nඔහු වැඩිදුරටත් කියා සිටියේ එමගින් පොලිය ලෙස දැනට ගෙවන විශාල මුදලක් ඉතිරි කරගත හැකි වනු ඇති බවයි.\nඑම මුදල් ගුවන් සේවය පවත්වාගෙන යාම සදහා භාවිත කළ හැකි බව ද ඔහු පෙන්වා දී තිබෙනවා.\nඒ අනුව පිටතින් පැමිණෙන ආයෝජකයෙකුට අතීතයේ පව් නොගෙවා කටයුතු කිරීමට හැකිවනු ඇති බවයි ශ්‍රී ලන්කන් ගුවන් සමාගමේ ප්‍රධාන විධායක නිලධාරී රිචර්ඩ් නට්ල් සදහන් කළේ.\nමේ වනවිට දැඩි ආර්ථික අර්බුදයකට මුහුණ දී සිටින ශ්‍රී ලන්කන් ගුවන් සේවය ප්‍රතිව්‍යුහගතකරණය කළ යුතු බවට ජනාධිපති රනිල් වික්‍රමසිංහ ප්‍රකාශ කළ අතර, ජාත්‍යන්තර මූල්‍ය අරමුදල විසින් ණය ලබාදීමේදී මෙබදු රාජ්‍ය ආයතන ප්‍රතිව්‍යුහගතකරණය කළ යුතු බවටද අවධාරණය කර තිබුණා.",
       "URL": "https://www.hirunews.lk/331927/ශ්‍රී-ලංකන්-ගුවන්-සමාගමේ-ප්‍රධාන-විධායක-නිලධාරියා-කණස්සල්ලෙන්",
       "Category": "Local News",
       "Parent URL": "https://www.hirunews.lk/local-news.php?pageID=428"
}