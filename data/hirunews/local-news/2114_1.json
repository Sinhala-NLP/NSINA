{
       "Source": "hirunews",
       "Timestamp": "Wednesday, 03 March 2021 - 10:05",
       "Headline": "අණ නොතකා ධාවනය කළ කැබ් රථයකට ඕමන්තේ දී වෙඩි (වීඩියෝ)",
       "News Content": "ඕමන්තේ - මානික්කර්වලව් ප්‍රදේශයේදී අණ නොතකා ධාවනය කළ කැබ් රථයකට යුද  හමුදාව සිදුකළ වෙඩි තැබීමකින් එහි ගමන් ගත් දෙදෙනෙකු තුවාල ලබා වව්නියාව රෝහලට ඇතුළත් කර තිබෙනවා.\nනීතිවිරෝධී දැව ජාවාරමක් සම්බන්ධයෙන් ලද තොරතුරක් මත අද අළුයම කළ වැටලීමකදී අදාළ කැබ් රථයට නවත්වන ලෙස අණ කළත් එය නොනත්වා ධාවනය කර ඇති බවයි පොලීසිය සඳහන් කළේ.\nඑම අවස්ථාවේදී කැබ් රථය පැදවූ පුද්ගලයා හමුදා නිලධාරීන් අනතුරට ලක් කිරීමට ද උත්සාහ දරා තිබෙනවා.\nතුවාල ලැබූවන් ඕමන්ත ප්‍රදේශයේම පදිංචිකරුවන් වන අතර ඔවුන් 21 සහ 39 යන වයස්වල පසුවන්නන්.\nකලක් තිස්සේ මෙම දැව ජාවාරම කරගෙන ගොස් ඇති බවට මූලික විමර්ශනවලින් අනාවරණ වී ඇති අතර වැඩිදුර පරීක්ෂණ ඕමන්තේ පොලීසිය විසින් සිදුකරනු ලබනවා.",
       "URL": "https://www.hirunews.lk/264186/අණ-නොතකා-ධාවනය-කළ-කැබ්-රථයකට-ඕමන්තේ-දී-වෙඩි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2114"
}