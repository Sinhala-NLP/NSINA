{
       "Source": "hirunews",
       "Timestamp": "Wednesday, 29 September 2021 - 12:04",
       "Headline": "චිනයේ සිට කාබනික පොහොර ආනයනය කිරීම සඳහා තිබූ සූදානම අත්හිටවේ",
       "News Content": "චිනයේ සිට කාබනික පොහොර ආනයනය කිරීම සඳහා තිබූ සූදානම වහා ම ක්‍රියාත්මක වන පරිදි අත්හිටුවීමට තීරණය කළ බව කෘෂිකර්ම අමාත්‍ය මහින්දානන්ද අලුත්ගමගේ පවසනවා.\nචීනයෙන් කාබනික පොහොර ආනයනය කිරිම සඳහා කෘෂිකර්ම අමාත්‍යංශය මීට පෙර තීරණයක් ගෙන තිබූ අතර, ඒ හා සම්බන්ධ ව පරීක්ෂණ සිදු කිරීම සඳහා සාම්පල් කීපයක් ද මෙරටට රැගෙනවිත් තිබුණා.\nනමුත් එම සාම්පල් අලලා කෘෂිකර්ම විශේෂඥයිින් සිදු කළ පරීක්ෂණවල දී හෙළිවූයේ එම කාබනික පොහොර සාම්පල තුළ මෙරට පසට සහ දේශගුණයට නො ගැලපෙන ක්ෂුද්‍ර ජීවීන් ඇති බවයි.\nමේ සම්බන්ධයෙන් පැහැදිලි කිරීමේ දී කෘෂිකර්ම අමාත්‍යවරයා සහ අමාත්‍යාංශය අවස්ථාව ගණනාවක දී විවිධ නිදහසට කරුණු ගෙන හැර පෑ අතර එක් අවස්ථාවක දී කෘෂිකර්ම අමාත්‍යාංශ ලේකම්වරයා කියා සිටියේ අදාල සාම්පල පර්යේෂණාගාරයට ලැබෙන විට ඒවා විවෘත තත්වයේ තිබූ බවයි.\nකෙසේ වෙතත් මෙලෙස මතු වූ මතභේදකාරී තත්ත්වයන් හේතුවෙන් අදාළ කාබනික පොහොර ගෙන ඒමේ සිද්ධිය බරපතල විවාදයකට තුඩු දුන්නා.",
       "URL": "https://www.hirunews.lk/283541/චිනයේ-සිට-කාබනික-පොහොර-ආනයනය-කිරීම-සඳහා-තිබූ-සූදානම-අත්හිටවේ",
       "Category": "Local News",
       "Parent URL": "https://www.hirunews.lk/local-news.php?pageID=1662"
}