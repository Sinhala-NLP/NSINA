{
       "Source": "hirunews",
       "Timestamp": "Sunday, 26 July 2020 - 8:08",
       "Headline": "කඹුරුපිටියේ ජනතාවගේ ඉල්ලීම් ඉටු කරන බව ජනපති කියයි (වීඩියෝ)",
       "News Content": "පසුගිය ජනාධිපතිවරණයේදී ජනාධිපති ගෝඨාභය රාජපක්ෂට ආසන මට්ටමින් ඉහළම ඡන්ද ප්‍රතිශතයක් ලබා දුන් කඹුරුපිටියේ ජනතාව එය නැවතත් තහවුරු කරන බවට ප්‍රතිඥාවක් ලබාදුන්නා.\nඒ පොදුජන පෙරමුණෙන් මහමැතිවරණයට තරග කරන අපේක්ෂකයින්ගේ ජය තහවුරු කිරීම සඳහා මාතර දිස්ත්‍රික්කයේ ඊයේ පැවති ජනහමු මාලාවට සමගාමීව කඹුරුපිටිය සතිපොල පරිශ්‍රයේදී ජනාධිපතිවරයා සහභාගිවූ ජන හමුවේදියි.\nඑහිදී කඹුරුපිටිය නව නගරයක් ලෙස සංවර්ධනය කිරීම, 2019 යල කන්නයේ වී අස්වැන්නට ගංවතුරෙන් වූ හානියට වන්දි ප්‍රදානය, කුරුඳු නිෂ්පාදනය සහ අපනයනය සංවර්ධනයට සහය වීම ඇතුළු ජනතා ඉල්ලීම් ඉටු කරන බව ජනාධිපතිවරයා ප්‍රකාශ කළා.\nහක්මන නගර ශාලා පරිශ්‍රයේ පැවති ජනහමුවේදී නගරයේ අවිධිමත් බස් ධාවනය, ඉඩම්වලට ඔප්පු නොතිබීම සහ රැකියා උත්පාදනයට ප්‍රදේශයට කර්මාන්තශාලාවක ඇති අවශ්‍යතාව ජනතාව ජනාධිපතිවරයා වෙත ඉදිරිපත් කළා.\nමුලටියන ප්‍රදේශයේ පැවති ජනහමුවේදී ප්‍රදේශයේ ජනතාව කිතුල් කර්මාන්තයට අවසර දීමට ජනාධිපතිවරයා ගත් පියවර පිළිබඳව ප්‍රසාදය පළ කර තිබෙනවා.\nජනාධිපති ගෝඨාභය රාජපක්ෂ දෙණියාය, අකුරැස්ස සහ වැලිගම ප්‍රදේශවල සංවිධාන කර තිබූ ජන හමුවලට ද එක්වූ බවයි ජනාධිපති මාධ්‍ය අංශය සඳහන් කළේ.",
       "URL": "https://www.hirunews.lk/246410/කඹුරුපිටියේ-ජනතාවගේ-ඉල්ලීම්-ඉටු-කරන-බව-ජනපති-කියයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2560"
}