{
       "Source": "hirunews",
       "Timestamp": "Thursday, 15 September 2022 - 12:49",
       "Headline": "නෙළුම් කුලුන අද පස්වරුවේ සිට ජනතාවට (වීඩියෝ)",
       "News Content": "දකුණු ආසියාවේ උසම සන්නිවේදන කුලුන ලෙස සැලකෙන නෙළුම් කුලුන අද (15) පස්වරුවේ සිට ජනතාවට විවෘත කිරීමට නියමිත යි.\nඒ අනුව පස්වරු දෙකේ සිට රාත්‍රී 10 දක්වා නෙළුම් කුලුන නැරඹීමේ අවස්ථාවට ජනතාවට හිමි වනවා.\nමීටර් 300ක පමණ උසින් යුත් මෙම කුලුන වාණිජමය වශයෙන් ප්‍රතිලාභ ලබා ගැනීමේ අරමුණෙන් ආයෝජන අවස්ථා සඳහා විවර කිරීමට ද නියමිත යි.\nඒ අනුව ව්‍යාපාර සඳහා කාර්යාල පහසුකම්, ප්‍රදර්ශනාගාර, සම්මන්ත්‍රණ ශාලා මෙන්ම සුවිශේෂ අලෙවිසල් සඳහා නෙළුම් කුලුනේ පවතින මහල් ආයෝජකයන්ට ලබා ගැනීමට අවස්ථාව සලසා දී තිබෙනවා.\nඑමෙන්ම එහි ජාත්‍යන්තර මට්ටමේ උත්සව, ප්‍රසංග සහ ප්‍රදර්ශන සංවිධාන කිරීමට අවස්ථාව හිමි වනු ඇති.\nමෙහි දී දේශිය පුද්ගලයන්ට රුපියල් 500 සහ රුපියල් 2000 ප්‍රවේශපත්‍ර වෙන්කර ඇති අතර, විදේශිකයෙකුගෙන් අයකරන මුදල ඩොලර් 20ක්.\nරුපියල් 2000ක ප්‍රවේශ පත්‍රයක් ලබා ගන්නා ඕනෑම අයෙකුට පෝලිම්වල රැදී නො සිට නෙළුම් කුලුන පරිශ්‍රයට ඇතුළු වීමේ හැකියාව මෙන්ම අවස්ථා කිහිපයක දී වුව ද කුලුනේ ඉහළට යාමට හැකියාව පවතිනවා.\nරුපියල් 500ක ප්‍රවේශපත්‍රයක් ලබා ගන්නා අයෙකුට කුලුනේ ඉහළට යා හැක්කේ එක් වරක් පමණයි.\nසතියේ දිනවල පස්වරු දෙකේ සිට රාත්‍රි 10 දක්වාත් සති අන්තයේ දහවල් 12 සිට රාත්‍රි 10 දක්වාත් නෙළුම් කුලුන ජනතාව සදහා විවෘත ව පවතිනවා.\n2012 වසරේ ඇරඹුණු නෙළුම් කුලුනේ ඉදිකිරීම් කටයුතු මෙම වසරේ පෙබරවාරි 28 වන දින අවසන් කෙරුණා. ඒ සදහා මේ වන විට වැයකර ඇති මුදල ඩොලර් මිලියන 113ක්.",
       "URL": "https://www.hirunews.lk/315443/නෙළුම්-කුලුන-අද-පස්වරුවේ-සිට-ජනතාවට-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=867"
}