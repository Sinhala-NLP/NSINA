{
       "Source": "hirunews",
       "Timestamp": "Monday, 21 March 2022 - 14:10",
       "Headline": "ශ්‍රී ලංකාව චීනයෙන් ඇමරිකානු ඩොලර් බිලියන 2.5ක දැවැන්ත ණයක් ඉල්ලයි (වීඩියෝ)",
       "News Content": "ශ්‍රී ලංකාව චීනයෙන් ඉල්ලා ඇති ඇමෙරිකානු ඩොලර් බිලියන 2.5ක ණය මුදල ලබා දීම සම්බන්ධයෙන් මේ වන විට සාකච්ඡා සිදුවන බව චීන තානාපතිවරයා පවසනවා.\nශ්‍රී ලංකාවේ චීන තානාපති චී චෙන්හොංග් (Qi Zhenhong) මේ අදහස් පළ කළේ අද කොළඹ දී පැවැති විශේෂ ප්‍රවෘත්ති සාකච්ඡාවක දී.\nමෙම ණය මුදලින් ඇමරිකානු ඩොලර් මිලියන 1.5ක් අත්‍යවශ්‍ය භාණ්ඩ මිල දී ගැනීම සඳහා ඉල්ලා ඇති අතර අනෙක් අමෙරිකානු ඩොලර් බිලියනයක ණය මුදල ඉල්ලා ඇත්තේ අනෙකුත් වියදම් පියවා ගැනීම සඳහා යි.\nඑමෙන්ම මේ වන විට චීන රජය විසින් ශ්‍රී ලංකාවේ සිදු කර ඇති අනෙකුත් දැවැන්ත ආයෝජන සම්බන්ධයෙන් ද මෙහි දී අදහස් පළ කෙරුණා.\nඑහි දී වැඩිදුරටත් අදහස් දක්වමින් ශ්‍රී ලංකාවේ චීන තානාපති චී චෙන්හොංග් (Qi Zhenhong) කියා සිටියේ කොළඹ වරාය නගරය තුළ මේ වන විටත් ඇමරිකානු ඩොලර් බිලියන 1.05ක මුදලක් චීන ව්‍යාපාරිකයින් විසින් ආයෝජනය කර ඇති බවයි.\nඑමෙන්ම හම්බන්තොට කාර්මික කලාපයේ චීන සමාගම් 43ක් ව්‍යාපාර ආරම්භ කිරීම සඳහා ගිවිසුම් අත්සන් කර ඇති බවත් ඔහු සඳහන් කළා.\nමෙහි දී චීන ආයෝජකයින් විසින් උතුරේ ඉදිකිරීමට සැළසුම් කළ පුනර්ජනනීය විදුලිබල ව්‍යාපෘතිය අත්හිටුවීමට ගත් තීරණය සම්බන්ධයෙන් මාධ්‍යවේදියකු සිදු කළ ප්‍රශ්න කිරීමකට පිළිතුරු දෙමින් ඔහු කියා සිටියේ, ඉන්දියාව සහ චීනය ආසියානු කලාපයේ ආර්ථික බලවතුන් වන බැවින් මෙම රටවල් දෙක ම ශ්‍රී ලංකාවේ ආයොජනය කිරීමට පෙළඹී සිටින බවයි.\nමෙවැනි සංවර්ධන කටයුතුවල දී කිසිදු රටක් සමග තරගකාරී තත්ත්වයක් ඇති කර ගැනීම චීන රජයේ ප්‍රතිපත්තිය නොවන බවත් ඔහු සඳහන් කළා.\nඑමෙන්ම උතුරේ සහ නැගෙනහිර කලාපයේ චීන ආයෝජනවලින් ශක්තිමත් වන සංවර්ධන ව්‍යාපෘති අඛණ්ඩව ක්‍රියාත්මක කරන බවත් ඔහු කියා සිටියා.",
       "URL": "https://www.hirunews.lk/299996/ශ්‍රී-ලංකාව-චීනයෙන්-ඇමරිකානු-ඩොලර්-බිලියන-2-5ක-දැවැන්ත-ණයක්-ඉල්ලයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1280"
}