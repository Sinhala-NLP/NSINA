{
       "Source": "hirunews",
       "Timestamp": "Saturday, 15 May 2021 - 7:59",
       "Headline": "ගර්භණී කාන්තාවන්ට විශේෂ දැනුම්දීමක් - තුන් වන ගැබිණි මරණය කුරුණෑගලින්",
       "News Content": "කොරෝනා ආසාදනය වීම හේතුවෙන් මෙරට සිදුවූ තුන් වන ගැබිණි කාන්තා මරණය කුරුණෑගලින් වාර්තා වුණා.\nකුරුණෑගල ශික්ෂණ රෝහලේ ප්‍රතිකාර ලබමින් සිටි 28 හැවිරිදි කාන්තාවකුයි මෙලෙස ජීවිතක්ෂයට පත්වී ඇත්තේ.\nකෙසේ වෙතත් ඇය මිය ගිය ද ඇගේ දරුවා සිසේරියන් සැත්කමකින් බේරා ගැනීමට වෛද්‍යවරුන් සමත් වී තිබෙනවා.\nමෙම ගර්භණී කාන්තාව කොබෙයිගනේ ප්‍රදේශයේ පදිංචි තැනැත්තියක්.\nකොරෝනා ආසාදිත මව්වරුන් අසාධ්‍ය තත්වයට පත්වීමේ වැඩි ඉඩකඩක් පවතින බැවින් ඒ පිළිබදව වැඩි අවදානයක් යොමු කළ යුතු බවට සෞඛ්‍ය අංශ දිගින් දිගටම අවධාරණය කරනවා.\nමෙරටින් කොරෝනා ආසාදිතයින් 2269 දෙනෙකු ඊයේ (14) හඳුනා ගැනීමත් සමඟ සමස්ත ආසාදිතයින් සංඛ්‍යාව 138,085 දක්වා ඉහළ ගියා.\nවිදේශගතව සිට පැමිණි 20 දෙනෙකුට ද කොරෝනා ආසාදනය වී ඇති බවයි රජයේ ප්‍රවෘත්ති දෙපාර්තමේන්තුව සඳහන් කළේ.\nඊයේ වාර්තා වූ ආසාදිතයින්ගෙන් වැඩිම පිරිසක් එනම් 555ක් කොළඹ දිස්ත්‍රික්කයෙන් වාර්තා වී ඇති බව යුධ හමුදාපති ජෙනරාල් ශවේන්ද්‍ර සිල්වා ප්‍රකාශ කළා.\nවසංගත රෝග විද්‍යා අංශයේ ප්‍රධානී විශේෂඥ වෛද්‍ය සුදත් සමරවීර සඳහන් කළේ පවතින තත්ත්වය හමුවේ මැයි 31 වනදායින් පසු ගනු ලබන තීන්දු තීරණ පිළිබදව ඉදිරියේදී දැනුම් දෙන බවයි.\nමුළු දිවයිනටම පෙරේදා රාත්‍රි 11ට පැනවූ සංචරණ සීමා තහනම තවදුරටත් ක්‍රියාත්මකයි.\nඑය අවසන් වන්නේ එළඹෙන සඳුදා අළුයම 4යි. පොලිස් මාධ්‍ය ප්‍රකාශක නියෝජ්‍ය පොලිස්පති අජිත් රෝහණ කියා සිටියේ නිරෝධායන නීති උල්ලංඝණය කළ 253 දෙනෙකු ඊයේ අත්අඩංගුවට ගත් බවයි.\nමේ අතර, අත්‍යාවශ්‍ය භාණ්ඩ බෙදා හැරීමේ ක්‍රියාන්විතයේ නියුතු සියළු දෙනාට කොරෝනා ප්‍රතිශක්තිකරණ එන්නත කඩිනමින් ලබාදෙන ලෙස වෙළද අමාත්‍ය බන්දුල ගුණවර්ධන ජනාධිපති කාර්ය සාධක බලකායෙන් ඉල්ලීමක් සිදුකර තිබෙනවා.",
       "URL": "https://www.hirunews.lk/271411/ගර්භණී-කාන්තාවන්ට-විශේෂ-දැනුම්දීමක්-තුන්-වන-ගැබිණි-මරණය-කුරුණෑගලින්",
       "Category": "Local News",
       "Parent URL": "https://www.hirunews.lk/local-news.php?pageID=1952"
}