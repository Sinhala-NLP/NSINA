{
       "Source": "hirunews",
       "Timestamp": "Sunday, 20 August 2017 - 19:16",
       "Headline": "උසස් පෙළ විභාග මධ්‍යස්ථානයකින් රසායන විද්‍යා ප්‍රශ්න පත්‍රයක් අඩුවෙයි",
       "News Content": "උසස් පෙළ විභාගයට අදාළව අනුරාධපුර - පදවි පරාක්‍රමපුර අංක 1407 දරණ විභාග මධ්‍යස්ථානයේ දී ඊයේ ලබාදුන් රසායන විද්‍යා දෙවන කොටසේ ප්‍රශ්න පත්‍රයක් අදාළ ප්‍රශ්න පත්‍ර පැකට්ටුවෙන් අඩු වී ඇති බවට ලංකා ගුරු සංගමය චෝදනා කරනවා.\nඑහි ප්‍රධාන ලේකම් ජෝශෆ් ස්ටාලින් කියා සිටියේ රසායනික විද්‍යාව පැවැති ඊයේ දිනයේම ගම්පහ ප්‍රදේශයේ උපකාරක පන්ති ගුරුවරයෙකු බෙදා හැර ඇති අත්පත්‍රිකාව සදහන් වූ අනුමාන ප්‍රශ්න පත්‍රයේ සහ රසායනික විද්‍යා ප්‍රශ්න පත්‍රයේ ප්‍රශ්න සමාන බවයි.\nමෙම තත්වයත් සමඟ පදවි පරාක්‍රමපුර විභාග මධ්‍යස්ථානයට අදාළ ප්‍රශ්න පත්‍ර පැකට්ටුවෙන් එක් ප්‍රශ්න පත්‍රයක් අඩුවූයේ කෙසේ ද යන්න පිළිබදව සොයා බැලිය යුතු බවයි ඔහු කියා සිටියේ.\nගම්පහ - රත්නාවලි බාලිකා විද්‍යාලය අසළ දී මෙලෙස අනුමාන ප්‍රශ්න ඇතුළත් අත්පත්‍රිකා බෙදා හැරි උපකාරක ගුරුවරයා සම්බන්ධයෙන් මේ වන විට පොලිස් කණ්ඩායම් දෙකක් යොදා පරීක්ෂණ සිදුකරන බව ගම්පහ ප්‍රදේශය භාර ජ්‍යෙෂ්ඨ පොලිස් ප්‍රකාශකයෙකු හිරු ප්‍රවෘත්ති අංශයට සඳහන් කළේ.\nඑමෙන්ම විභාග දෙපාර්තමේන්තුව ද මේ වන විට පරීක්ෂණයක් ආරම්භ කර ඇති අතර, ඊට අදාළව පොලිස් මූලස්ථානයට පැමිණිල්ලක් ද සිදුකළ බවයි විභාග කොමසාරිස් ජනරාල් ඩබ්ලිව්.එම්.එන්.ජේ පුෂ්පකුමාර හිරු ප්‍රවෘත්ති අංශයට කියා සිටියේ.",
       "URL": "https://www.hirunews.lk/168928/උසස්-පෙළ-විභාග-මධ්‍යස්ථානයකින්-රසායන-විද්‍යා-ප්‍රශ්න-පත්‍රයක්-අඩුවෙයි",
       "Category": "Local News",
       "Parent URL": "https://www.hirunews.lk/local-news.php?pageID=4361"
}