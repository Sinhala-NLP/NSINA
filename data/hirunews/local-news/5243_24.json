{
       "Source": "hirunews",
       "Timestamp": "Friday, 18 December 2015 - 19:15",
       "Headline": "ප්‍රාඩෝ තක්සේරුව ගැන රේගුව කතා කරයි",
       "News Content": "ජපානයෙන් ආනයනය කළ ප්‍රාඩෝ වර්ගයේ ජිප් රථ 189 කට අදාළව තමන් සිදු කළ මූලික තක්සේරුවේදී වරදක් සිදුව ඇති බව රේගු දෙපාර්තමේන්තුව අද (18) පිළිගත්තා.\nඒ අනුව, ආනයනික වාහන තක්සේරුවේදී ඉදිරියට එම වාහනවල ඉහළම වටිනාකම අනුව කටයුතු කරන බවයි එම දෙපාර්තමේන්තුව ප්‍රකාශ කළේ.\nකොළඹ අද පැවති මාධ්‍ය හමුවකදී ශ්‍රී ලංකා රේගු දෙපාර්තමේන්තුවේ අධ්‍යක්ෂ ජනරාල් චූලානන්ද පෙරේරා සඳහන් කළේ ඒ සඳහා වාහන නිෂ්පාදිත ආයතනයේ වාර්තාවලට අනුව, එහි සැබෑ වටිනාකම සඳහන් යෙලෝ බුක් හෙවත් කහ පොත නම් මිල තීරණ ග්‍රන්ථය භාවිතා කරන බවයි.\nකෙසේ වෙතත්, මෙම කහපොතට අනුව තක්සේරු වටිනාකම් තීරණය කෙරෙනුයේ ජපානයේ සිට ආනයනය කෙරෙන වාහන සඳහා පමණයි.\nසෙසු රටවලින් ආනයනික වාහන සඳහා ඊට සමාන වෙනත් ලේඛණයක් භාවිතා කෙරෙනු ඇති.\nමෙරටට ආනයනය කළ ජපානයේ නිෂ්පාදිත ප්‍රාඩෝ වර්ගයේ ජිප් රථ 189 ක් රේගු භාරයෙන් නිදහස් කිරීමේදී සිදුව ඇතැයි කියන අක්‍රමිකතාවයක් සම්බන්ධයෙන් පැහැදිලි කිරීම සඳහා මෙම මාධ්‍ය හමුව අද කැඳවා තිබුණා.\nඅදාළ වාහන ශ්‍රී ලංකාවට ගෙන්වා තිබුණේ විශේෂ වාහන බලපත්‍ර යටතේ රජයේ නිලධාරින්ට ලබාදීම සඳහායි.\nකෙසේ වෙතත්, ඒවායේ වටිනාකම සම්බන්ධයෙන් විවිධ පාර්ශව චෝදනා එල්ල කළ අතර, ඒ හේතුවෙන් අදාළ වාහන සම්බන්ධයෙන් නිවැරදි තක්සේරුවක් සිදුකිරීමට මුදල් අමාත්‍යාංශය විශේෂ කමිටුවක් ද පත් කළා.\nපසුව එම කමිටුව තීරණය කළේ රේගු දෙපාර්තමේන්තුව විසින් සිදුකළ තක්සේරුවට වඩා ලක්ෂ 16 ක් එක් වාහනයකින් අයවිය යුතු බවයි.\nමේ සම්බන්ධයෙන් අද පාර්ලිමේන්තුවේදී ද අදහස් හුවමාරුවක් සිදුවූ අතර ජනතා විමුක්ති පෙරමුණේ නායක අනුර කුමාර දිසානායක මතුකළ ප්‍රකාශයකට පිළිතුරු දෙමින් මුදල් අමාත්‍ය රවී කරුණානායක සඳහන් කළේ මෙම ක්‍රියාවලියේදී කිසිදු අක්‍රමිකතාවයක් සිදු වී නොමැති බවයි.",
       "URL": "https://www.hirunews.lk/122364/ප්‍රාඩෝ-තක්සේරුව-ගැන-රේගුව-කතා-කරයි",
       "Category": "Local News",
       "Parent URL": "https://www.hirunews.lk/local-news.php?pageID=5243"
}