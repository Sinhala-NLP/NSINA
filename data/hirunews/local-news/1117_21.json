{
       "Source": "hirunews",
       "Timestamp": "Sunday, 05 June 2022 - 11:24",
       "Headline": "හාල් ඇත්තේ තව සති දෙකකටයි - සහල් මෝල් හිමියන්ගෙන් අනතුරු ඇඟවීමක් (වීඩියෝ)",
       "News Content": "රටේ පවතින දැඩි ආර්ථික අර්බුදය හමුවේ මේ වනවිට අනුරාධපුර දිස්ත්‍රික්කයේ පෙර පැවති වී මෝල් 1000ක ප්‍රමාණය වෙනුවට සක්‍රීයව පවතින්නේ වී මෝල් 70ක් පමණක් බව සුළු හා මධ්‍යම ප්‍රමාණ වී මෝල් හිමියන්ගේ සංගමය පවසනවා.\nඔවුන් ඊයේ (04) දිනයේ දී පැවැත්වූ මාධ්‍ය හමුවකදී ප්‍රකාශ කළේ සක්‍රීයව පවතින වී මෝල් 70ද, සහල් නිෂ්පාදනය කළ හැක්කේ තවත් සති දෙකකට පමණක් බවයි.\nඉදිරියේ දී සහල් හිඟතාව නිර්මාණය වී ඔඩුදුවන පසුබිමක සහල් පටවා ගත් ලොරි රථ හෝ ප්‍රවාහනය කිරීමට නොහැකි වන තත්ත්වයක් උද්ගත විය හැකි බව ද ඔවුන් පෙන්වා දෙනවා.\nඊට හේතුව ලෙස සංගමයේ සභාපතිවරයා පෙන්වා දෙන්නේ මිනිසුන්ට සහල් නොමැතිවීම කරණකොටගෙන පාරේ ගමන් ගන්නා සහල් රැගත් රථවලට ද පහර දී ඒවා ලබා ගැනීමට උත්සාහ ගැනීමට ඉඩකඩ ඇති බවයි.\nසිය කෘෂි ව්‍යාපාර කටයුතු අඩාල වීම හේතුවෙන් මේ වනවිට සහල් මෝල් හිමියන්ට සිය බැංකු ණය වාරික හෝ ගෙවීමට නොහැකි තත්ත්වයක් උද්ගත ව පවතින බව ද මෙම මාධ්‍ය හමුවේදී අවධාරණය කෙරුණා.\nමෙම ගැටලුව සඳහා වහාම ණය ගෙවීමට සහන කාලයක් ලබාදෙන ලෙසත්, එම සහනය රජය මැදිහත් වී ලබා නොදුනහොත් නියත වශයෙන් ම බැංකුවලට ද මෝල් හිමියන්ගෙන් තර්ජනයක් ඇතිවිය හැකි බවත් දැඩි අවධාරණයෙන් යුතුව ඔවුන් කියා සිටියා.\nමේ වනවිට බොහෝ පිරිස් සහල් තොග වශයෙන් ගෙන ගොස් සිය නිවෙස් හි ගබඩා කර ඇති බවත්, ඊට හේතුව සහල් වසර 05ක කාලයක් වන තෙක් තබාගත හැකි බවත් පෙන්වා දෙනවා.\nඑමෙන්ම මේ වනවිට බියර් නිපදවීමට හාල් යොදාගන්නා ක්‍රියාවලිය වහාම නතර කළ යුතු බව ද අනුරාධපුර සහල් මෝල් හිමියන් මතක් කර සිටිනවා.",
       "URL": "https://www.hirunews.lk/306262/හාල්-ඇත්තේ-තව-සති-දෙකකටයි-සහල්-මෝල්-හිමියන්ගෙන්-අනතුරු-ඇඟවීමක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1117"
}