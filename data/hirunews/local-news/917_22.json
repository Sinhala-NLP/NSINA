{
       "Source": "hirunews",
       "Timestamp": "Wednesday, 24 August 2022 - 13:12",
       "Headline": "අන්තර් විශ්වවිද්‍යාලයීය ශිෂ්‍ය බල මණ්ඩලයේ කැඳවුම්කරු වසන්ත මුදලිගේ ගෙන් ප්‍රශ්න විමසීම අද",
       "News Content": "තංගල්ල මධ්‍යම රැඳවුම් මධ්‍යස්ථානයේ රඳවා සිටින අන්තර් විශ්වවිද්‍යාලයීය ශිෂ්‍ය බල මණ්ඩලයේ කැඳවුම්කරු වසන්ත මුදලිගේ ඇතුළු තිදෙනාගෙන් අපරාධ පරීක්ෂණ දෙපාර්තමේන්තුව සහ ත්‍රස්ත විමර්ශන කොට්ඨාශය අද (24) ප්‍රශ්න කිරීම් ආරම්භ කිරීමට නියමිත යි.\nඒ සඳහා මේ වනවිටත් විමර්ශන කණ්ඩායම් දෙකක් එම මධ්‍යස්ථානය වෙත පිටත්ව ගොස් ඇති බවයි වාර්තා වන්නේ.\nඅත්අඩංගුවට ගත් අන්තර් විශ්වවිද්‍යාලයීය ශිෂ්‍ය බල මණ්ඩලයේ කැඳවුම්කරු වසන්ත මුදලිගේ සහ අරගලයේ සෙසු ක්‍රියාකාරින් දෙදෙනෙකු වන හෂාන්ත ගුණතිලක සහ ගල්වැව සිරිධම්ම හිමියන්, ත්‍රස්තවාදය වැළැක්වීමේ පනත යටතේ දින 90ක් රඳවාගෙන ප්‍රශ්න කිරීමට ආරක්ෂක අමාත්‍යවරයා ලෙස ජනාධිපති රනිල් වික්‍රමසිංහ පොලීසියට අවසර ලබා දුන්නා.\nඒ අනුව යි මෙම සැකකරුවන් තංගල්ල මධ්‍යම රැඳවුම් මධ්‍යස්ථානය වෙත යොමු කෙරුණේ.\nමේ අතර, පසුගිය දා පොල්දූව මංසන්ධියේ ඇති වූ කලහකාරි සිද්ධිය සම්බන්ධයෙන් අධිකරණයෙන් පෙනී නො සිටීම නිසා අත්අඩංගුවට ගැනීමට ඊයේ වරෙන්තු නිකුත් කළ අරගලයේ සාමාජිකයෙකු වන පැතුම් කර්නර් නීතිඥවරයෙකු මාර්ගයෙන් අද අධිකරණයට භාර වුණා.\nඒ අනුව, ඔහුට එරෙහි ව නිකුත් කර තිබු වරෙන්තුව ආපසු කැඳවීමට යි කොළඹ අතිරේක මහේස්ත්‍රාත් හර්ෂණ කැකුනවල නියෝග කළේ.\nමේ අතර, ජනාධිපති කාර්යාලයට බලහත්කාරයෙන් ඇතුළු වීම සම්බන්ධයෙන් චෝදනා එල්ල වී සිටින ජීවන්ත පීරිස් පියතුමා, ලංකා ගුරු සංගමයේ ප්‍රධාන ලේකම් ජෝශප් ස්ටාලින් සහ පෙරටුගාමී සමාජවාදී පක්ෂයේ ප්‍රචාරක ලේකම් දුමින්ද නාගමුව සහ තවත් අයෙකු ඇප මත නිදහස් කර තිබෙනවා.\nහිරු අධිකරණ වාර්තාකරු කියා සිටියේ, රුපියල් ලක්ෂ 5 බැගින් වූ ශරීර ඇප මත ඔවුන් නිදහස් කිරීමට අද කොටුව මහේස්ත්‍රාත් අධිකරණය නියෝග කළ බවයි.\nමේ අතර, මාර්තු 31 සිට මැයි 09 දක්වා රට තුළ සිදු වූ සිද්ධීන්වල හානිය සොයා බැලීමට පත් කළ ජනාධිපති විමර්ශන කොමිෂන් සභාවේ කාලසීමාව ලබන නොවැම්බර් 30 දක්වා දීර්ඝ කර තිබෙනවා.\nහිටපු ජනාධිපති ගෝඨාභය රාජපක්ෂ විසින් මෙම කොමිසම පත් කළ අතර, එහි කාලය මේ මස 31 වනදායින් අවසන් වීමට නියමිතව තිබුණා.\nකෙසේ වෙතත්, ජනාධිපති රනිල් වික්‍රමසිංහ විසින් එහි කාලය නොවැම්බර් 30 වනදා දක්වා දීර්ඝ කර ඇත්තේ විශේෂ ගැසට් නිවේදනයක් මගින්.",
       "URL": "https://www.hirunews.lk/313600/අන්තර්-විශ්වවිද්‍යාලයීය-ශිෂ්‍ය-බල-මණ්ඩලයේ-කැඳවුම්කරු-වසන්ත-මුදලිගේ-ගෙන්-ප්‍රශ්න-විමසීම-අද",
       "Category": "Local News",
       "Parent URL": "https://www.hirunews.lk/local-news.php?pageID=917"
}