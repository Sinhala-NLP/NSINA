{
       "Source": "hirunews",
       "Timestamp": "Friday, 17 June 2016 - 13:14",
       "Headline": "ජනපති, සෝමවංශ අමරසිංහට අවසන් ගෞරව දක්වයි",
       "News Content": "ජනතා විමුක්ති පෙරමුණේ හිටපු නායක සෝමවංශ අමරසිංහගේ දේහයට අවසන් ගෞරව දැක්වීමට ජනාධිපති මෛත්‍රීපාල සිරිසේන ඊයේ (16)පැමිණියා.\nඊයේ රාත්‍රියේ බත්තරමුල්ල - සිංහපුර ප්‍රදේශයේ පිහිටි නිවසේදීයි සෝමවංශ අමරසිංහගේ දේහයට ජනාධිපතිවරයා අවසන් ගෞරව දක්වා ඇත්තේ.\nමේ අතර ජනතා විමුක්ති පෙරමුණේ හිටපු නායක සෝමවංශ අමරසිංහගේ දේහයට අවසන් ගෞරව දැක්වීම  සඳහා විදේශ ගතව සිටි ඔහුගේ පුත් ඉසුරු අමරසිංහ ඊයේ පැමිණියා.\nඊයේ දහවල් කටුනායක ගුවන්තොටුපලෙන් දිවයිනට පැමිණි ඉසුරු අමරසිංහ සිය පියාගේ දේහයට අවසන් ගෞරව පුද කර ඇත්තේ ජනතා විමුක්ති පෙරමුණේ නායකයන් ද සමග පැමිණයි.\nඊයේ දිනය පුරා මෙන්ම අද පෙරවරුවේද විවිධ දේශපාලන පක්ෂ නායකයන් මෙන්ම සිවිල් සංවිධාන නියෝජිතයන්ද සෝමවංශ අමරසිංහගේ දේහයට අවසන් ගෞරව දැක්වීමට බත්තරමුල්ල - සිංහපුර නිවසට පැමිණි බවයි එහි සිටින හිරු වාර්තාකරු සඳහන් කළේ.\nඅභාවප්‍රාප්ත වූ ජනතා විමුක්ති පෙරමුණේ හිටපු නායක සෝමවංශ අමරසිංහ සමඟ දේශපාලනයේ නිරතව පසුව පෙරටුගාමී සමාජවාදී පක්ෂය පිහිටු වූ එහි නායකයා ලෙස සැලකෙන දැනට සිරගතව සිටින කුමාර් ගුණරත්නම් ඔහුට අවසන් ගෞරව දැක්වීම සදහා මෙතෙක් අවසර ඉල්ලා නැහැ.\nඒ සම්බන්ධයෙන් අප කළ විමසීමකදී පෙරටුගාමී සමාජවාදී පක්ෂයේ ප්‍රචාරක ලේකම් පුබුදු ජයගොඩ කියා සිටියේ සිය වාමාංශික නායකයෙකු අභාවප්‍රාප්ත වී ඇති මේ මොහොතේ ඉන් දේශපාලන නැඹුරුවක් ලබාගැනීමට සිය පක්ෂය බලාපොරොත්තු නොවන බවයි.\nජනතා විමුක්ති පෙරමුණේ හිටපු නායක සෝමවංශ අමරසිංහගේ දේහය පිළිබඳ අවසන් කටයුතු හෙට බොරැල්ල පොදු සුසාන භූමියේදී සිදුකිරීමට නියමිතයි.",
       "URL": "https://www.hirunews.lk/135800/ජනපති-සෝමවංශ-අමරසිංහට-අවසන්-ගෞරව-දක්වයි",
       "Category": "Local News",
       "Parent URL": "https://www.hirunews.lk/local-news.php?pageID=5002"
}