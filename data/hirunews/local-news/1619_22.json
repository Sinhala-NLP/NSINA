{
       "Source": "hirunews",
       "Timestamp": "Tuesday, 19 October 2021 - 7:53",
       "Headline": "සීනිවල පාලන මිල ඉවත් කරන්නැ යි ආනයනකරුවන්ගෙන් ලිපියක්",
       "News Content": "වෙළඳපොළේ සීනි මිල යළිත් ඉහළ ගොස් ඇති අවස්ථාවක සීනි සඳහා පනවා ඇති පාලන මිල ඉවත් කරන්නැයි ප්‍රධාන පෙළේ සීනි ආනයනකවරුන් කිහිප දෙනෙකු විසින් මුදල් අමාත්‍යාංශය වෙත ඉල්ලීමක් කර තිබෙනවා.\nමුදල් අමාත්‍ය බැසිල් රාජපක්ෂ වෙත ලිපියක් යොමු කරමිනුයි ඔවුන් මෙම ඉල්ලීම කර ඇත්තේ.\nමේ වනවිට සීනි සඳහා පාලන මිලක් නියම කර තිබුණ ද යළිත් වෙළදපොළේ සීනි මිල ගණන් ඉහළ ගොස් තිබෙනවා.\nපසුගිය කාලසීමාව තුළදී සීනි තොග සඟවා තැබීම හේතුවෙන් සීනි කිලෝග්‍රෑමයක මිල රුපියල් 230 දක්වා ශීඝ්‍ර ලෙස ඉහළ ගියා.\nඒ අනුව, සුදු සීනි කිලෝග්‍රෑමයක් සඳහා රුපියල් 122ක පාලන මිලක් පනවමින් ගැසට් නිවේදනයක් ද නිකුත් කෙරුණා.\nකෙසේ වෙතත්, අද වන විට වෙළඳපොළේ සුදු සීනි රුපියල් 135ක මිලකට අලෙවි වන බවයි පාරිභෝගික කටයුතු පිළිබද අධිකාරිය සදහන් කළේ.\nඑසේම දුඹුරු සීනි කිලෝග්‍රෑමයක් සදහා රජය විසින් රුපියල් 125ක පාලන මිලක් පනවා තිබුණ ද මේ වන විට දුඹුරු සීනි කිලෝග්‍රෑමයක් වෙළදපොළේ අලෙවි වන්නේ රුපියල් 138ක මිලකට බවයි වෙළඳපොළ ආරංචි මාර්ග සදහන් කළේ.\nදැනට වෙළදපොළේ සුදු සීනි නොමැති අතර, ඇත්තේ දුඹුරු සීනි පමණක් බවයි සීනි ආනයනකරුවන් ප්‍රකාශ කළේ.\nරජය විසින් ආනයනය කිරීමට අවස්ථාව ලබාදී ඇති නමුත් ඩොලර් හිඟවීම ඊට ප්‍රධාන වශයෙන් හේතු වී ඇති බවයි ඔවුන් කියා සිටියේ.\nසීනි ආනයනකරුවන්ගේ සංගමයේ උපසභාපති නිහාල් සෙනෙවිරත්න කියා සිටියේ මාස පහකට පෙර මෙරටට ගෙන් වූ රුපියල් කෝටි 100කට වැඩි වටිනාකමකින් යුත් සීනි තොගයක් වරායේ සිර වී ඇති බවයි.\nකන්ටේනර් 300ක පමණ සීනි මෙටි්‍රක් ටොන් 7,000කට වැඩි ප්‍රමාණයක් මෙලෙස වරායේ ඇති බව ද ඔහු ප්‍රකාශ කළා.",
       "URL": "https://www.hirunews.lk/285396/සීනිවල-පාලන-මිල-ඉවත්-කරන්නැ-යි-ආනයනකරුවන්ගෙන්-ලිපියක්",
       "Category": "Local News",
       "Parent URL": "https://www.hirunews.lk/local-news.php?pageID=1619"
}