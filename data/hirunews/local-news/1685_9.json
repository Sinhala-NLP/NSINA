{
       "Source": "hirunews",
       "Timestamp": "Friday, 17 September 2021 - 19:21",
       "Headline": "මත්කුඩු ජාවාරමකට, STF සැරයන්වරයෙකු අත්අඩංගුවට",
       "News Content": "මත්කුඩු ජාවාරමක් සම්බන්ධයෙන් පොලිස් විශේෂ කාර්ය බලකායේ සැරයන්වරයෙකු එම බලකායේ විශේෂ පොලිස් කණ්ඩායමක් විසින් අත්අඩංගුවට ගෙන තිබෙනවා.\nඒ, රාජගිරිය ප්‍රදේශයේ කළ වැටලීමකදී මත්කුඩු සමඟ අත්අඩංගුවට ගත් සැකකරුවෙකු ලබාදුන් තොරතුරකට අනුවයි.\n29 හැවිරිදි, බොරැල්ල කාසල්වීදිය ප්‍රදේශයේ පදිංචිකරුවෙකු වන මොහු සන්තකයේ තිබී කේරළ ගංජා කිලෝ 7කට අධික ප්‍රමාණයක් සහ අයිස් මත්ද්‍රව්‍ය ග්‍රෑම් 200ක් පමණ සොයාගැනුණා.\nඅත්අඩංගුවට ගැනීමෙන් අනතුරුව කළ ප්‍රශ්න කිරීමේදී 29 හැවිරිදි සැකකරු තමාට මත්කුඩු දුන් පුද්ගලයා සම්බන්ධයෙන් තොරතුරු හෙළි කර තිබෙනවා.\nඒ අනුව එම පුද්ගලයාව මත්කුඩු මිලදී ගැනීම සඳහා 29 හැවිරිදි සැකකරු මාර්ගයෙන් රාජගිරිය ප්‍රදේශයට ගෙන්වා ගැනීමටයි පොලිස් විශේෂ කාර්ය බලකාය පියවර ගනු ලැබුවේ.\nකෙසේ වෙතත්, එසේ පැමිණි සැකකරු පොලිස් විශේෂ කාර්ය බලකාය දැක පළා ගොස් ඇති අතර වැටලීමට එක්වූ නිලධාරීන් පළා ගිය සැකකරු ද පොලිස් විශේෂ කාර්ය බලකායේම සේවය කරන අයෙකු බවට හදුනා ගැනුණා.\nඒ අනුව එහි අණ දෙන නිලධාරී නියෝජ්‍ය පොලිස්පති වරුණ ජයසුන්දර විශේෂ පොලිස් කණ්ඩායමක් යොදවා ඔහු අත්අඩංගුවට ගත් අතර මේ වන විට අනාවරණ වී ඇත්තේ එම පොලිස් සැරයන්වරයා රාජගිරිය පොලිස් විශේෂ කාර්ය බලකා කදවුරේ සේවය කරන උපේක්ෂ වික්‍රමසිංහ නැමති නිලධාරියා බවයි.\nමීට පෙර මත්ද්‍රව්‍ය ජාවාරම්කරුවන් සමග සබදතා පැවැත්වීමේ චෝදනාව මත පොලිස් මත්ද්‍රව්‍ය නාශක කාර්යාංශයේ නිලධාරීන් පිරිසක් සහ පොලිස් විශේෂ කාර්ය බලකායේ උප පොලිස් පරීක්ෂකවරයෙකු ද අත්අඩංගුවට ගැණුනා.\nඊයේ අත්අඩංගුවට ගත් පොලිස් විශේෂ කාර්ය බලකායේ සාමාජිකයා මීට පෙර අත්අඩංගුවට ගැනුණු උප පොලිස් පරීක්ෂකවරයාගේ කණ්ඩායමේ සේවය කළ අයෙකු බවටයි අනාවරණ වී ඇත්තේ.\nඒ අනුව ඔහුගෙන් පොලිස් මත්ද්‍රව්‍ය නාශක කාර්යාංශය වැඩිදුරටත් ප්‍රශ්න කිරීම් මේ වන විට ආරම්භ කර තිබෙනවා.",
       "URL": "https://www.hirunews.lk/282498/මත්කුඩු-ජාවාරමකට-stf-සැරයන්වරයෙකු-අත්අඩංගුවට",
       "Category": "Local News",
       "Parent URL": "https://www.hirunews.lk/local-news.php?pageID=1685"
}