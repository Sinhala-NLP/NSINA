{
       "Source": "hirunews",
       "Timestamp": "Wednesday, 09 November 2022 - 16:51",
       "Headline": "ධනිෂ්කගේ නඩුවේ තවත් තොරතුරු එළියට - තරාදියේ වැඩි බර ක්‍රීඩකයාට (වීඩියෝ)",
       "News Content": "ශ්‍රී ලංකා ක්‍රිකට් ක්‍රීඩක ධනිෂ්ක ගුණතිලක සම්බන්ධ නඩුවේ කරුණු ප්‍රසිද්ධ කිරීමට සිඩ්නි මහේස්ත්‍රාත්වරයා අද මාධ්‍ය වෙත අවසර ලබාදුන්නා.\nSydney Morning Herald පුවත්පත දක්වන ආකාරයට, මීට පෙර මාධ්‍ය වෙත පනවා තිබූ සිද්ධිය සම්බන්ධයෙන් තොරතුරු අනාවරණය කිරීම වැලැක්වීමේ නියෝගය අද (09) අධිකරණය හමුවේ අභියාචනයක් ඉදිරිපත් වීමෙන් අනතුරුව ඉවත් කිරීමට සිඩ්නි මහේස්ත්‍රාත්වරයා අවසර ලබා\nදී තිබෙනවා.\nඅවසරයකින් තොරව ලිංගිකව එක්වීම ඇතුළු චෝදනා හතරක් සම්බන්ධයෙන් චෝදනා ලැබ සිටින ධනිෂ්ක ගුණතිලක, අද (09) වීඩියෝ තාක්ෂණය ඔස්සේ අධිකරණය හමුවේ පෙනී සිටි‍යා.\nමේ අතර, චෝදනා ලැබ සිටින ධනිෂ්ක විසින් කළා යැයි කියන ලිංගික අතවරයේ දී කිහිප වතාවක්ම තමාගේ හුස්ම හිර කළ බවට වින්දිත කාන්තාව විසින් චෝදනා කර ඇති බව අධිකරණය විසින් නිකුත් කරන ලද ලේඛනවලින් අනාවරණය වී තිබෙන බවයි ඔස්ට්‍රෙලියානු මාධ්‍ය වාර්තාවල දැක්වෙන්නේ.\nඑසේ ම එම වාර්තාවල දැක්වෙන පරිදි නිව් සවුත් වේල්ස් පොලිසියේ තොරතුරු පත්‍රිකාවෙන් හෙළිදරව් වී ඇත්තේ, වින්දිත කාන්තාවගේ නිවසේ දී, ධනිෂ්ක “බලහත්කාර” ලිංගික සංසර්ගයේ යෙදුනු බවත්, එම අවස්ථාවේ දී ඔහු තත්පර 20-30ක කාලයක් ඇගේ ගෙල වටා එක් අතක් යවමින් ඇයගේ ගෙල සිර කළ” බවයි.\nඑමෙන් ම විත්තිකාර ධනිෂ්ක විසින් තවත් දෙවරක් ඇයගේ ගෙල සිර කර ඇති බවට පොලිස් වාර්ථාවේ සඳහන් වන අතර, තුන්වන අවස්ථාවේ දී, විත්තිකරු විසින් ඇයගේ හුස්ම ගැනීම තත්පර හයකට සීමා කර ඇති බවත් වාර්තා වනවා.\nමේ අතර විත්තිකරු විසින් ඇයගේ මැණික් කටුව වැරෙන් අල්ලාගෙන සිටි බව කියන වින්දිත කාන්තාව චෝදනා කර ඇත්තේ ඔහුගේ අත ඇයගේ මැණික් කටුවෙන් ඉවත් කිරීමට උත්සාහ කළත්, විත්තිකරු විසින් තවත් තත්පර 10ක් ඇගේ බෙල්ල වටා තදින් අත රඳවාගෙන සිටි බවයි.\nඊට අමතරව කොන්ඩම් නොමැතිව ලිංගික සංසර්ගයේ යෙදීමට ඇය එකඟ නොවූ බව පවසන පැමිණිලිකාරිය පවසන්නේ, හුස්ම හිරවීම සම්බන්ධ ලිංගික සංසර්ගයට ද තමන් එකඟ නොවූ බව‍ යනුවෙන් අදාල පොලිස් තොරතුරු පත්‍රිකාවේ සඳහන් වන බව Sydney Morning Herald වාර්තා කරනවා.\nමේ අතර එම මාධ්‍ය වාර්තාවල වැඩිදුරටත් දැක්වෙන්නේ, නිව් සවුත් වේල්ස් පොලිසියේ වාර්තාවන් ට අනුව වින්දිත කාන්තාව අදාල සිද්ධියෙන් අනතුරුව රෝහලකට ගොස් ඇති බවත් එහි දී ඇය ලිංගාශ්‍රිත වෛද්‍ය පරීක්ෂණකට සහ මොළයේ ස්කෑන් පරීක්ෂණයකට භාජනය වී තිබෙන බවයි.\nකෙසේ නමුත් මෙම යුවළ කලින් හඳුනාගෙන නොසිටි බවත්, නොවැම්බර් 2 වැනි දා සිඩ්නි නුවර ඔපෙරා බාර් හි දී පෞද්ගලිකව හමුවීමට කටයුතු කිරීමට පෙර බ්‍රිස්බේන් නුවරට පැමිණෙන ලෙස විත්තිකාර ධනිෂ්ක විසින් කාන්තාවට දිරිමත් කළ බවත් පොලිස් තොරතුරු අනුව වාර්තා වන බව Sydney Morning Herald පවසනවා.\nඑපමණක් නොව මෙම යුවළ පැය භාගයක පමණ කාලයක් බාර් එකේ රැඳී සිටි අතර, ඔවුන් මත්පැන් පානය කර රාත්‍රී ආහාරය සඳහා ගොස්, වින්දිතයාගේ නිවසට ආපසු යාමට ඔවුන් ටැක්සියක් බලාපොරොත්තුවෙන් සිටි බවත්, ඒ අතරතුරත් විත්තිකාර ධනිෂ්ක විසින් වින්දිත කාන්තාව ව අනිසි ලෙස ස්පර්ශ කර ඇතැයි ද පොලිස් වාර්තාවල සඳහන් බව Sydney Morning Herald දක්වනවා.\nකෙසේ නමුත් විත්තිකාර ධනිෂ්ක වෙනුවෙන් පසුගිය සඳුදා අධිකරණයේ පෙනී සිටි නීතිඥ ආනන්ද අමරනාත් එම නඩුවෙන් ඉවත් වූ අතර ධනිෂ්ක වෙනුවෙන් නීති කටයුතු සඳහා පෙනී සිටීමේ වගකීම ශ්‍රී ලංකා ක්‍රිකට් ආයතනය විසින් වෙනත් නීතිඥයෙකුට බාර දී තිබෙනවා.\nමේ අතර අද පැවති නඩු විභාගයේ දී විත්තිකාර ක්‍රීඩකයා වෙනුවෙන් ඩිෆෙන්ස් බැරිස්ටර් සෑම් පරරාජසිංහම් සහ සොලිසිටර් සාරා බ්ලැක් පෙනී සිට තිබෙන බව ඔස්ට්‍රෙලියානු මාධ්‍ය වාර්තාවල දැක්වෙනවා.\nලෝක කුසලාන තරගාවලියේ සුපිරි 12 දෙනාගේ වටයෙන් ඉවත් වූ ශ්‍රී ලංකා කණ්ඩායම නැවත මෙරටට පැමිණීමට පෙර පසුගිය ඉරිදා (06) උදෑසන\nධනිෂ්ක ගුණතිලකව අත්අඩංගුවට ගනු ලැබූ අතර, ලිංගික චෝදනා හතරක් සම්බන්ධයෙන් ඔහුට චෝදනා එල්ල වුණා.\nසිද්ධිය සම්බන්ධයෙන් ඩව්නිං සෙන්ටර් ප්‍රාදේශීය උසාවියේ දී පසුගිය සඳුදා (07) නඩුව කැඳ වූ අතර විත්තිකාර ධනිෂ්කට ඇප ලබා දීම එහි දී ප්‍රතික්ෂේප වුණා.\nඒ අනුව ධනිෂ්ක ගුණතිලක සිඩ්නි නුවර පිහිටි සිල්වර් වෝටර් බන්ධනාගාර‍යට යොමු කර ඇති අතර ඔහු මේ වන විට දින 10ක නිරෝධායන ක්‍රියාවලියකට යොමු කර තිබෙනවා.\nඅදාල නඩුව ලබන වසරේ ජනවාරි 12 වැනි දින යළි කැඳවීමට නියමිත අතර ඊට පෙර විත්තිකාර ධනිෂ්ක වෙනුවෙන් ඇප අයැදුම්පතක් ඉදිරිපත් කිරීමට නියමිත බවයි වාර්තා වන්නේ.",
       "URL": "https://www.hirunews.lk/319985/ධනිෂ්කගේ-නඩුවේ-තවත්-තොරතුරු-එළියට-තරාදියේ-වැඩි-බර-ක්‍රීඩකයාට-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=746"
}