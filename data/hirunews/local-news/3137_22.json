{
       "Source": "hirunews",
       "Timestamp": "Friday, 20 September 2019 - 11:02",
       "Headline": "ගෝඨාභය රාජපක්ෂ ඇතුළු 8 දෙනා නිදහස් කිරීමේ තීන්දුවේ පිටපතක් නොලැබීම නිසා ඇවන්ගාඞ් නඩුව 23 දක්වා කල් යයි",
       "News Content": "ඇවන්ගාඩ් සමාගමට පාවෙන අවි ගබඩාවක් පවත්වාගෙන යාමට අනුමැතිය දීම තුළින් රජයට රුපියල් බිලියන 11.4ක පාඩුවක් සිදුකළ බවට චෝදනා කරමින් හිටපු ආරක්ෂක ලේකම් ගෝඨාභය රාජපක්ෂට අල්ලස් කොමිසම පැවරූ නඩුව නැවත සැප්තැම්බර් 23 වන දා කැදවන ලෙස කොළඹ ප්‍රධාන මහේස්ත්‍රාත් අධිකරණය අද නියෝග කළා.\nවිත්තිකාර ගෝඨාභය රාජපක්ෂ වෙනුවෙන් පෙනී සිටි නීතිඥවරුන් අධිකරණයට කරුණු දක්වමින් සදහන් කළේ අල්ලස් කොමිසම මෙම නඩුව ගොනු කර ඇති ආකාරය නීතිවිරෝධී බවට අභියාචනාධිකරණය මේ වන විටත් තීන්දු කර ඇති බවයි.\nමෙහිදී අභියාචනාධිකරණය මගින් නිකුත් කළ නියෝගයේ පිටපතක් කොළඹ ප්‍රධාන මහේස්ත්‍රාත් අධිකරණයට මෙතෙක් ලැබී නොමැති බව දැනුම් දීම හේතුවෙන් නඩුව ලබන 23 වන දා යළි කැදවීමට නියෝග කෙරුණු අතර, එදිනට අදාළ නියෝගයේ පිටපතක් අධිකරණයට ඉදිරිපත් කිරීමට පියවර ගන්නා ලෙස ද මහේස්ත්‍රාත් අධිකරණයේ රෙජිස්ට්‍රාර්වරයාට නියම කළා.",
       "URL": "https://www.hirunews.lk/224638/ගෝඨාභය-රාජපක්ෂ-ඇතුළු-8-දෙනා-නිදහස්-කිරීමේ-තීන්දුවේ-පිටපතක්-නොලැබීම-නිසා-ඇවන්ගාඞ්-නඩුව-23-දක්වා-කල්-යයි",
       "Category": "Local News",
       "Parent URL": "https://www.hirunews.lk/local-news.php?pageID=3137"
}