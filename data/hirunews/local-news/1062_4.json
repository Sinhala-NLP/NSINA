{
       "Source": "hirunews",
       "Timestamp": "Tuesday, 28 June 2022 - 18:41",
       "Headline": "වසර පහක් තුළ සංවර්ධනය වෙමින් පවතින රටවලට ඩොලර් බිලියන 600ක් ‍රැස් කිරීමට G 7 නායකයෝ පෙරට එති",
       "News Content": "සංවර්ධනය වෙමින් පවතින රටවල්වල යටිතල පහසුකම් සහ ආර්ථිකය ශක්තිමත් කිරීම සඳහා අමෙරිකානු ඩොලර් බිලියන 600ක මුදලක් වසර 5ක් තුළ රැස් කිරීමට බලාපොරොත්තුවන බව G 7 සමුළුවේ දී තීරණය වී තිබෙනවා.\nඒ අනුව අමෙරිකා එක්සත් ජනපදය විසින් අමෙරිකානු ඩොලර් බිලියන 200ක මුදලක් මෙම අරමුදල වෙත ලබාදීමට තීරණය කර ඇති අතර යුරෝපා කලාපයෙන් ඩොලර් බිලියන 300ක මුදලක් මීට ලබා දීමට නියමිතයි.\nඑම ආධාරවලින් ඩොලර් මිලියන 3.3ක මුදලක් සෙනගල් රාජ්‍යයට තාක්ෂණික උපකරණ ලබා දීම සඳහා යෙදවෙන බවයි වාර්තා වන්නේ.\nමේ අතර අමෙරිකානු ජනපති ජෝ බයිඩ්න් මෙම සමුළුවේ දී සඳහන් කර ඇත්තේ ජාත්‍යන්තර සංවර්ධන කටයුතු සඳහා වන අමෙරිකානු ඒජන්සිය (USAID) හරහා වසර 5ක් තුළ ඩොලර් මිලියන 50ක් ලෝක බැංකුවේ ජාත්‍යන්තර ළමා සුරැකුම් අරමුදලට ලබාදීමට කටයුතු කරන බවයි.\nමෙම G7 සමුළුව මෙවර ජර්මනියේ බවේරියාහි දී පැවැත්වෙන අතර මෙම සමුලුව හැඳින්වෙන්නේ ලොව ප්‍රබලතම ආර්ථිකයන්ට හිමිකම් කියන රාජ්‍යයන් තුළ එකමුතුව ලෙසයි.",
       "URL": "https://www.hirunews.lk/308431/වසර-පහක්-තුළ-සංවර්ධනය-වෙමින්-පවතින-රටවලට-ඩොලර්-බිලියන-600ක්-‍රැස්-කිරීමට-g-7-නායකයෝ-පෙරට-එති",
       "Category": "Local News",
       "Parent URL": "https://www.hirunews.lk/local-news.php?pageID=1062"
}