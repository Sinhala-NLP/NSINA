{
       "Source": "hirunews",
       "Timestamp": "Monday, 28 November 2022 - 17:36",
       "Headline": "තෙල් මිල මෙතෙක් වාර්තා වූ අඩුම අගය පෙන්වයි",
       "News Content": "ලෝක වෙළෙඳපොළේ බොරතෙල් බැරලයක මිල මේ වසරේ අඩුම අගය මේ වනවිට වාර්තා වී තිබෙනවා.\nඩබ්ලිව් ටී අයි බොරතෙල් බැරලයක මිල අද සටහන්ව තිබුණේ අමෙරිකානු ඩොලර් 74.11ක් ලෙසටයි.\nඑය පෙර දිනයට සාපේක්ෂව ඩොලර් 2.17ක පහළ යෑමක්.\nපසුගිය වසරේ දෙසැම්බර් මස 27වන දිනෙන් පසුව වාර්තා වන අඩුම මිල මෙය වන අතර නොවැම්බර් මාසයේදී වාර්තා වූ අවම මිල ද මෙයයි.\nඑමෙන්ම බ්‍රෙන්ට් වර්ගයේ බොරතෙල් බැරලයක් පෙර දිනට සාපේක්ෂව අමෙරිකානු ඩොලර් 2.27ක පහළ යාමක් වාර්තා කරමින් ඩොලර් 81.36ක් ලෙස අද සටහන් වුනා.\nමේ වසරේ ජනවාරි මාසයෙන් පසු වාර්තා වන පහළම මිල ද මෙම අගයයි.\nලොව විශාලතම ඉන්ධන ඉල්ලුම්කරු වන චීනය තුළ මතුව ඇති අර්බුදකාරී තත්වය හේතුවෙන් ඉල්ලුම පහළ යා හැකි බවට වන විශ්වාසය මත මෙම මිල පහත වැටීම සිදුව ඇති බව විශ්ලේෂකයින් පවසනවා",
       "URL": "https://www.hirunews.lk/321510/තෙල්-මිල-මෙතෙක්-වාර්තා-වූ-අඩුම-අගය-පෙන්වයි",
       "Category": "Local News",
       "Parent URL": "https://www.hirunews.lk/local-news.php?pageID=702"
}