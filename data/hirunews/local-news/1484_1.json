{
       "Source": "hirunews",
       "Timestamp": "Sunday, 19 December 2021 - 11:50",
       "Headline": "සිඟිත්තියකට මරු කැඳවූ වව්නියාවේ ඛේදවාචකය (වීඩියෝ)",
       "News Content": "වවුනියාව - අන්නානගර් ප්‍රදේශයේ නිවසක ඔංචිල්ලාවක් බැඳි ලණුවක් ගෙල සිරවීමෙන් කුඩා දැරියක් ඊයේ (18) ජීවිතක්ෂයට පත්ව තිබෙනවා.\nමෙලෙස ජීවිතක්ෂයට පත්ව ඇත්තේ, සිව් හැවිරිදි වියෙහි පසු වූ පරමේශ්වරන් අරුල්සිකා නමැති දියණිය යි.\nමෙම දැරිය නිවසෙහි සවි කර තිබූ ඔන්චිල්ලාව පදිමින් සිට ඇති අතර, පසුව එය ඇයගේ ගෙලෙහි සිර වී ඇති බවයි අප ප්‍රාදේශීය වාර්තාකරු පැවසුවේ.\nදැරිය ඔන්චිල්ලාව පදින අවස්ථාවේ දී ඇයගේ දෙමව්පියන් නිවසෙහි දෛනික කටයුතුවල නිරතව සිට ඇති අතර, දැරියගේ නිහඬතාව මතයි දෙමව්පියන් පැමිණ ඇය පිළිබඳව සොයා ඇත්තේ.\nඑවිට දැරියගේ ගෙල ඔන්චිල්ලාවෙහි සිර වී ඇති අයුරු දැක, සිඟිත්තියව රෝහල්ගත කිරීමට කටයුතු කළ ද,ඒ වනවිටත් ඇය ජීවිතක්ෂයට පත්ව සිටි බවයි වව්නියාව රෝහල් ආරංචි මාර්ග පැවසුවේ.\nසිද්ධිය සම්බන්ධයෙන් වව්නියාව පොලීසිය වැඩිදුර විමර්ශන සිදු කරනවා.",
       "URL": "https://www.hirunews.lk/291495/සිඟිත්තියකට-මරු-කැඳවූ-වව්නියාවේ-ඛේදවාචකය-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1484"
}