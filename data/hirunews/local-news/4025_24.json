{
       "Source": "hirunews",
       "Timestamp": "Thursday, 22 March 2018 - 13:45",
       "Headline": "රුසියාවට ගිය නාමල් රාජපක්ෂ ගුවන්තොටුපොළේ සිරවෙයි",
       "News Content": "තමාට රුසියාවේ මොස්කව් නුවර සිට ඇමරිකාව වෙත යාම සඳහා ඇමරිකානු බලධාරීන් අවසර ලබා නොදුන් බව පාර්ලිමේන්තු මන්ත්‍රී නාමල් රාජපක්ෂ ප්‍රකාශ කළා.\nසිය ට්විටර් ගිණුමේ සටහනක් තබමින් ඔහු පෙන්වා දී තිබුණේ එමිරේට්ස් ගුවන් සමාගමට ඇමරිකානු බලධාරීන් කළ දැනුම් දීමකට අනුව මෙලෙස එම රටට යාමට නොහැකි වූ බවයි.\nඊට හේතුව පැහැදිළි ලෙස දක්වා නොමැති බවද නාමල් රාජපක්ෂ මන්ත්‍රීවරයා පවසනවා.\nපසුගියදා පැවති රුසියානු ජනාධිපතිවරණයට ස්වාධීන නිරීක්ෂකයෙකු ලෙස සහභාගිවන ලෙස ලද ආරාධනයකට අනුව මන්ත්‍රීවරයා දිවයිනෙන් පිටත්ව ගියේ පසුගිය 15 වනදායි.\nඉන් අනතුරුව ඇමරිකාවේ හූස්ටන් නගරයේ පැවැත්වෙන සිය ඥාතියෙකුගේ අවමංගල්‍ය උත්සවයකට සහභාගිවීම සඳහායි මන්ත්‍රීවරයා මෙලෙස ඇමරිකාව බලා යාමට සූදානම්ව ඇත්තේ.\nකෙසේ වෙතත් මේ හේතුවෙන් මන්ත්‍රීවරයාට මේ වනවිට සිදුව ඇත්තේ යළි ශ්‍රී ලංකාවට පැමිණීමටයි.",
       "URL": "https://www.hirunews.lk/186571/රුසියාවට-ගිය-නාමල්-රාජපක්ෂ-ගුවන්තොටුපොළේ-සිරවෙයි",
       "Category": "Local News",
       "Parent URL": "https://www.hirunews.lk/local-news.php?pageID=4025"
}