{
       "Source": "hirunews",
       "Timestamp": "Wednesday, 13 July 2022 - 7:41",
       "Headline": "කොළඹින් පිටට අද සිට ගෑස්",
       "News Content": "කොළඹට අමතර ව අනෙකුත් ප්‍රදේශවලට අද සිට ගෑස් බෙදාහරින බව ලිට්රෝ සමාගම ප්‍රකාශ කළා.\nඑහි සභාපති මුදිත පීරිස් කියා සිටියේ, අද සිට දෛනික ව ගෑස් සිලින්ඩර 50,000 බැගින් බෙදාහරින බවයි.\nඑමෙන්ම කොළඹ දිස්ත්‍රික්කයට ද අද ගෑස් සිලින්ඩර 40,000ක් බෙදාහැරීමට සැලසුම් කර ඇති බව ද ඔහු සඳහන් කළා.\nමේ අතර තවත් ගෑස් මෙටි්‍රක් ටොන් 3725ක් රැගත් නෞකාවක් ඊයේ පස්වරුවේ දිවයිනට ළඟා වුණා.\nපසුගිය 10 වනදා ගෑස් මෙටි්‍රක් ටොන් 3700ක් රැගත් නෞකාවක් දිවයිනට පැමිණි අතර, ඒ අනුව ගෑස් බෙදා හැරීමේ කටයුතු මේ වන විට සිදු වනවා.\nමේ අතර ලංකා ඛනිජ තෙල් නීතිගත සංස්ථාවේ පිරවුම්හල් වෙත ඉන්ධන පැමිණෙන දිනයක් පිළිබද නිශ්චිත තොරතුරු අනාවරණ නො වන පසුබිමක ලංකා අයි.ඕ.සි පිරවුම්හල් අසල පවතින පෝලීම් තවදුරටත් දිගු වී තිබෙනවා.\nමේ හේතුවෙන් ඇතැම් ඉන්ධන පිරවුම්හල් අසල උණුසුම් තත්ත්වයක් හටගත් අතර ඇතැම් මාර්ගවල රථවාහන ගමනාගමනයටද බාධා එල්ල වූ බවයි අප වාර්තාකරු සදහන් කළේ.\nඑසේම අයි.ඕ.සී. පිරවුම්හල් අසල ඉන්ධන ලබාදෙන තෙක් දිගු පෝලිම් දක්නට ලැබෙනවා.\nමේ අතර විදුලිබල හා බලශක්ති අමාත්‍ය කංචන විජේසේකර ඊයේ පස්වරුවේ ට්විටර් පණිවුඩයක් නිකුත් කරමින් සඳහන් කළේ, තුන්වන ඩීසල් නෞකාව සඳහාද ඉතිරි මුදල් ගෙවා ඇති බවයි.\nඑමෙන්ම තවත් ඉන්ධන නෞකා හතරක් සඳහා මුදල් ගෙවීමට කැබිනට් අනුමැතිය අවශ්‍ය බවද ඔහු එම ට්විටර් පණිවුඩයෙන් වැඩිදුරටත් සඳහන් කර තිබෙනවා.",
       "URL": "https://www.hirunews.lk/309842/කොළඹින්-පිටට-අද-සිට-ගෑස්",
       "Category": "Local News",
       "Parent URL": "https://www.hirunews.lk/local-news.php?pageID=1025"
}