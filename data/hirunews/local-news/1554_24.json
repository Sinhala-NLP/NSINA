{
       "Source": "hirunews",
       "Timestamp": "Wednesday, 17 November 2021 - 20:09",
       "Headline": "පනාමුරේ සන්සුන් - පොලීසියේ දෙදෙනෙකුගේ වැඩ තහනම් (වීඩියෝ)",
       "News Content": "ඇඹිලිපිටිය - පනාමුරේ පොලිස් සිරමැදිරිය තුලදී පුද්ගලයෙකු මියයෑමේ සිද්ධිය සම්බන්ධයෙන් එහි සේවය කළ නිලධාරීන් දෙදෙනෙකුගේ වැඩ තහනම් කර තිබෙනවා.\nසබරගමුව පළාත භාර ජ්‍යෙෂ්ඨ නියෝජ්‍ය පොලිස්පතිවරයාගේ උපදෙස් මත සහකාර පොලිස් අධිකාරීවරයෙකුගේ ඍජු අධීක්ෂණය යටතේ ඇඹිලිපිටිය කොට්ඨාශ අපරාධ විමර්ශන අංශය මේ සම්බන්ධයෙන් විමර්ශන සිදුකරන බවයි පොලිස් මාධ්‍ය ප්‍රකාශක කාර්යාලය නිවේදනය කළේ.\nඊයේ රාත්‍රියේ අත්අඩංගුවට ගත් 38 හැවිරිදි ඉන්දික ජයරත්න නැමැති පුද්ගලයා පොලිස් සිරමැදිරියේදී තමා ඇඳ සිටි කමිසය ආධාරයෙන් ගෙල වැලලාගෙන සිටියදී අද අලුයම පොලිස් නිලධාරීන් විසින් ප්‍රතිකාර සඳහා ඇඹිලිපිටිය රෝහලට රැගෙන යන අතරතුර මියගොස් තිබුණා.\nඇඹිලිපිටිය අතිරේක මහේස්ත්‍රාත් නිල්මිණී රන්කොත්ගේ ස්ථානීය පරීක්ෂාවක් සිදුකිරීම සඳහා පනාමුරේ පොලිස් ස්ථානය වෙත පැමිණි අතර, මියගිය පුද්ගලයාගේ මෘත ශරීරය සම්බන්ධයෙන් පශ්චාත් මරණ පරීක්ෂණය සිදුකිරීමට නියමිතයි.\nකෙසේ වෙතත්, මෙම සිද්ධියට විරෝධය පළ කරමින් ඔහුගේ ඥාතීන් සහ ප්‍රදේශවාසීන් පිරිසක් අද එම පොලිස් ස්ථානය ඉදිරිපිට විරෝධතාවක නිරතවීමත් සමඟ උණුසුම් තත්ත්වයක් ඇති වුණා.\nවිරෝධතාවයට එක්වූ ප්‍රදේශවාසින් සහ මියගිය පුද්ගලයාගේ ඥාතීන් චෝදනා කළේ පොලීසිය මෙම පුද්ගලයාට පහරදී ඝාතනය කර ඇති බවටයි.\nඔවුන් කොළොන්න - ඇඹිලිපිටිය මාර්ගයේ ටයර් පුළුස්සමින් රතිඤ්ඤා ද දල්වමින් විරෝධය පළ කිරීම හේතුවෙන් ගමනාගමනයටද බාධා එල්ල වුණා.\nකෙසේ වෙතත්, පසුව විරෝධතාකරුවන් විසිර ගොස් තිබුණා.\nජීවිතක්ෂයට පත්වූ පුද්ගලයාගේ බිරිඳ විසින් තම සැමියා බීමතින් පැමිණ තමාට පහරදෙන බවට මීට පෙර අවස්ථා 07 කදී පොලිසියට පැමිණිලි කර තිබෙනවා.\nමියගිය පුද්ගලයාට වයස අවුරුදු 14, 08 සහ 03 යන වයස්වල පසුවන දියණියන් 03 දෙනෙකු සිටින අතර, පියා විසින් පහර දුන් බව පවසමින් පසුගිය 12 වැනිදා වැඩිමහල් දියණිය පොලිසියට පැමිණිල්ලක් සිදුකර තිබුණා.\nඑම දියණිය දින 04 ක් ඇඹිලිපිටිය රෝහලේ ප්‍රතිකාර ලබා ඇති අතර, ඊට අදාළවයි මෙලෙස ඊයේ රාත්‍රියේ සැකකරු පනාමුරේ පොලිසිය විසින් අත්අඩංගුවට ගෙන ඇත්තේ.\nමේ අතර, සිද්ධිය සම්බන්ධයෙන් සමගි ජන බලවේගයේ පාර්ලිමේන්තු මන්ත්‍රීවරුන් වන හේෂා විතානගේ සහ චමින්ද විජේසිරි අද පාර්ලිමේන්තුවේ අවධානය යොමු කළා. ඊට ප්‍රතිචාර දැක්වූයේ මහජන ආරක්ෂක අමාත්‍ය ආචාර්ය සරත් වීරසේකරයි.",
       "URL": "https://www.hirunews.lk/288347/පනාමුරේ-සන්සුන්-පොලීසියේ-දෙදෙනෙකුගේ-වැඩ-තහනම්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1554"
}