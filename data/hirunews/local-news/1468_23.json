{
       "Source": "hirunews",
       "Timestamp": "Sunday, 26 December 2021 - 14:28",
       "Headline": "ජනතා මුදල් යොදවා සංවර්ධනය කළත් අභාවයට යන වැව් (වීඩියෝ)",
       "News Content": "අතීතයේ සිටම ගොවියා සිය කෘෂිකර්මාන්තය සිදුකරගෙන ගියේ ප්‍රධාන ජල මූලාශ්‍රයක් වන වැව කේන්ද්‍ර කරගනිමින්.\nඑහෙත් කෝටි ගණනක් මුදල් වැයකර නිසි සැලැස්මක් නොමැතිව ක්‍රියාත්මක කිරීමට යෝජිත ඇතැම් සංවර්ධන ව්‍යාපෘතීන් හේතුවෙන් පීඩාවට පත්වූ ගොවීන් පිරිසක් පිළිබඳ තොරතුරු අපට වාර්තා වුණේ බුත්තල, යුදගනාව ගම්මානයෙන්.\nපවුල් 150කට වඩා වැඩි ප්‍රමාණයක් දිවි ගෙවන බුත්තල ප්‍රාදේශීය ලේකම් කොට්ඨාසයට අයත්, යුදගනාව ගම්මානයේ හිරිගල්පොත්ත වැව මේ වන විට පත්ව ඇති තත්ත්වයයි මේ.\nමීට වසර දෙකකට පමණ පෙර ආරම්භ කළ සංවර්ධන ව්‍යාපෘතියකට අදා‍ළව වැවේ තිබූ පස් සහ බොරළු කපා ඉවත් කිරීම හේතුවෙන් පාරම්පරිකව සාදා තිබූ වැව් බැම්මද මේ වන විට අබලන්ව පවතින බවයි ප්‍රදේශවාසීන් පෙන්වා දෙන්නේ.\nහිරිගල්පොත්ත වැව සංවර්ධනය කිරීමේ අරමුණෙන් පස් රොන්මඩ මෙන්ම බොරළු ඉවත් කිරීම සඳහා යොදාගන්නා යන්ත්‍ර සූත්‍ර හේතුවෙන් මේ වන විට වැවේ ගැඹුර අඩුවීමද මෙම ගම්මානයේ දිවිගෙවන ජනතාවගේ ආර්ථිකයට එල්ල කර ඇත්තේ දැඩි බලපෑමක්.\nඔවුන් චෝදනා කරන්නේ අදාළ සංවර්ධන කටයුතු හේතුවෙන් වැවේ තිබූ මත්ස්‍ය අස්වැන්නද ඉතා සීඝ්‍රයෙන් පහළ ගොස් ඇති බවයි.\nරුපියල් කෝටි ගණනින් වැයකර ක්‍රියාත්මක කර ඇති ඇතැම් සංවර්ධන ව්‍යාපෘතීන් හේතුවෙන් මඩිය තරකරගන්නා ව්‍යාපෘති භාර නිලධාරීන් හේතුවෙන් තවදුරටත් පීඩාවට පත්වන්නේ සාමාන්‍ය ජනතාව බවට අවස්ථා රැසකදීම අප හිරු පුවත් තුළින් අනාවරණ කර තිබෙනවා.\nඑවන් පසුබිමක තවදුරටත් සිදුවන මෙවන් ජනතා මුදල් විනාශ කිරීම නවතා දමා ග්‍රාමීය ජනතාවගේ පාරම්පරික මෙන්ම ස්වභාවික උරුමයන් රැකගැනීම ප්‍රදේශය භාර නිලධාරීන්ගේ වගකීමක් මෙන්ම යුතුකමක්ද වනවා.\nමේ අතර පොළොන්නරුව වැලිකන්ද පැරකුම්යාය වැවෙහි ප්‍රථිසංස්කරණ කටයුතු සිදු කිරීම සඳහා රජය මගින් රුපියල් ලක්ෂ 65ක මුදලක් වෙන් කලද ප්‍රථිසංස්කරණ කටයුතු අතරමඟ නතරවීම හේතුවෙන් ප්‍රදේශයේ ගොවීන් පිරිසක් මහවැලි නිලධාරීන්ට විරෝ‍ධය පෑමත් සමඟ එම ස්ථානයේ උණුසුම්කාරී තත්වයක් හට ගත්තා.",
       "URL": "https://www.hirunews.lk/292183/ජනතා-මුදල්-යොදවා-සංවර්ධනය-කළත්-අභාවයට-යන-වැව්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1468"
}