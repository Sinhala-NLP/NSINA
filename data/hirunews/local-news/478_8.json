{
       "Source": "hirunews",
       "Timestamp": "Monday, 13 March 2023 - 18:38",
       "Headline": "ඛනිජ තෙල් බෙදා හැරීම පුළුල් කිරීම සඳහා ජනපතිගේ මැදිහත් වීමෙන් කඩිනම් වැඩපිළිවෙළක්",
       "News Content": "ඛනිජ තෙල් බෙදා හැරීම පුළුල් කිරීම සඳහා රජය ප්‍රතිපත්තිමය තීරණයක් ගෙන ඇති බවත්, ඒ සඳහා වන විධිමත් වැඩපිළිවෙළ කඩිනමින් ආරම්භ කරන බවත් ජනාධිපති රනිල් වික්‍රමසිංහ පවසනවා.\nඔහු මේ බව අවධාරණය කළේ, සිනොපෙක් සමූහයේ නියෝජිතයන් සමඟ අද (13) ජනාධිපති කාර්‍යාලයයේ දී පැවති සාකච්ඡාවක දී යි.\nසිනොපෙක් සමූහයේ නියෝජිතයන් මෙහි දී ප්‍රකාශ කර ඇත්තේ, ශ්‍රී ලංකාවේ අවශ්‍යතාව වෙනුවෙන් ඉන්ධන ආනයනය, ගබඩා කිරීම, බෙදා හැරීම සහ අලෙවිය සඳහා ආයෝජනය කිරීමට තම ආයතනය සූදානම් බව යි.\nඒ වෙනුවෙන් පවතින ක්‍රමවේදයට අනුගත ව තම ආයතනය අයදුම් කර ඇති බව සඳහන් කර ඇති සිනොපෙක් නියෝජිතයන්, රජය විසින් හඳුනාගෙන ඇති හම්බන්තොට මූලික බලශක්ති කේන්ද්‍රස්ථානයක් පිරිපහදු අංගනයක් ද සහිත ව ඉදි කිරීමට අවශ්‍ය සම්පූර්ණ ආයෝජනය සිදු කිරීමට තම ආයතනය සූදානම් බව යි පවසා ඇත්තේ.\nමේ අතර, ඛනිජ තෙල් නිෂ්පාදනය ආනයනය, ගබඩා කිරීම සහ බෙදා හැරීම සම්බන්ධයෙන් මෙහි දී කරුණු දැක්වූ සිනොපෙක් ආයතනයේ නියෝජිතයන්, ඊට අදාළ යෝජනාවලිය ද ජනාධිපතිවරයාට ඉදිරිපත් කර තිබෙනවා.",
       "URL": "https://www.hirunews.lk/329845/ඛනිජ-තෙල්-බෙදා-හැරීම-පුළුල්-කිරීම-සඳහා-ජනපතිගේ-මැදිහත්-වීමෙන්-කඩිනම්-වැඩපිළිවෙළක්",
       "Category": "Local News",
       "Parent URL": "https://www.hirunews.lk/local-news.php?pageID=478"
}