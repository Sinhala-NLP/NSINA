{
       "Source": "hirunews",
       "Timestamp": "Thursday, 17 March 2022 - 12:47",
       "Headline": "පාරම්පරික ගඩොල් කර්මාන්තය විනාශවීමේ තර්ජනයක (වීඩියෝ)",
       "News Content": "ග්‍රාමීය මාර්ග සංවර්ධනය සෑම ගමකම සිදු කළත් එවැනි සංවර්ධනයක් නොලද ගම්මාන මෙරට තුළ නැතුවාම නොවේ.\nනිසි මාර්ග පහසුකම් නොමැතිකමින් පාරම්පරිකව සිදුකළ ගඩොල් කර්මාන්තය විනාශ වීමේ තර්ජනයකට ලක්ව ඇති බවට මීගහකිවුල ප්‍රදේශයෙන් වාර්තා වන්නේ එවන් පසුබිමකයි.\nමීගහකිවුල ප්‍රාදේශීය ලේකම් කොට්ඨාශයට අයත් බලගොල්ල, කරමැටිය, විහාරලන්ඳ අතිශය දුෂ්කර ගම්මාන කීපයක්.\nරජයේ රැකියා හෝ ස්ථිර ආදායම් මාර්ගයක් නොමැති මෙම ගම්මානවල බහුතරයක් ජනතාව ජීවත් වන්නේ වසරකට වරක් සිදු කරන ගොවිතැනින්.\nගොවිතැනින් ලැබෙන සුළු මුදල හැරුණු විට දරුවන් පාසල් යැවීම, මෙන්ම එදිනෙදා අවශ්‍යතා සපුරා ගන්නේ ගඩොල් කර්මාන්තයෙන් ලැබෙන මුදලින්.\nඉන් සැලකිය යුතු ආදායමක් ඉපැයූ බවයි ගම්වාසීන් පවසන්නේ.\nඑහෙත් මේ වනවිට එම ආදායම අහිමිවීමේ අවදානමක් මතුව ඇති බව ගම්වාසීන් පවසනවා.\nමීට අමතරව ඉදිකිරීම් සඳහා ජනතාව සිමෙන්ති ගල්වලට (බ්ලොක් ගල්) හුරුවීම මෙම තත්ත්වයට බලපා ඇති තවත් ප්‍රධාන හේතුවක්.\nවිශාල වියදමක් දරා කපා පුළුස්සා ගත් ගඩොල් පෝරණු දෙස බලමින් සුසුම් හෙළීමටයි ඔවුන්ට සිදුව ඇත්තේ.",
       "URL": "https://www.hirunews.lk/299696/පාරම්පරික-ගඩොල්-කර්මාන්තය-විනාශවීමේ-තර්ජනයක-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1288"
}