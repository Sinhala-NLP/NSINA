{
       "Source": "hirunews",
       "Timestamp": "Thursday, 17 March 2022 - 19:21",
       "Headline": "විදුලි ජනන යන්ත්‍රය නිසා සිහිසුන් වූ රසායනාගාර සේවකයෝ",
       "News Content": "බණ්ඩාරගම නගරයේ පෞද්ගලික වෛද්‍ය රසායනාගාරයක සාත්තු සේවිකාවන් දෙදෙනෙකු සහ තවත් පුද්ගලයෙකු හදිසියේ සිහිසුන් වී රෝහල් ගත කර තිබෙනවා.\nඅද දහවල් එම රසායනාගාරයේ උඩුමහලේ පරීක්ෂණාගාරයක් තුල සිටි අයෙක් සහ යාබද කාමරයේ ආහාර ගනිමින් සිටි සාත්තු සේවිකාවන් දෙදෙනෙකු මෙලෙස සිහිසුන්වී ඇති බවයි වාර්තා වන්නේ.\nබණ්ඩාරගම පොලීසියට ලද තොරතුරක් මත වහාම ඔවුන් රෝහල් ගත කිරීමට පියවර ගෙන තිබෙනවා.\nඅනතුරුව පොලීසිය සිදුකළ විමර්ශනවලදී අනාවරණ වී ඇත්තේ රසායනාගාරයේ විදුලි ජනන යන්ත්‍රය ක්‍රියාත්මක වෙමින් තිබූ කාමරයේ වා කවුලු වසා තැබීම හේතුවෙන් මොවුන් මෙලෙස හදිසියේ රෝගාතුර වී ඇති බවයි.\nඅදාළ සේවකයින් මේ වනවිට බණ්ඩාරගම සහ පානදුර රෝහලේ ප්‍රතිකාර ලබන බවයි පොලීසිය සඳහන් කළේ.",
       "URL": "https://www.hirunews.lk/299723/විදුලි-ජනන-යන්ත්‍රය-නිසා-සිහිසුන්-වූ-රසායනාගාර-සේවකයෝ",
       "Category": "Local News",
       "Parent URL": "https://www.hirunews.lk/local-news.php?pageID=1287"
}