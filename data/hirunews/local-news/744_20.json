{
       "Source": "hirunews",
       "Timestamp": "Thursday, 10 November 2022 - 13:15",
       "Headline": "අලි මංකඩවල් 16 ක් වැසේ - කැබිතිගොල්ලෑවේ විමර්ශන මැදවච්චියට",
       "News Content": "කැබිතිගොල්ලෑව - රඹකැපුවැව ප්‍රදේශයේ පැවති විරෝධතාවක් අතරතුර පහරදී පොලිස් සැරයන්වරයෙකු ඝාතනය කිරීමේ සිද්ධිය සම්බන්ධයෙන් සිදුකරන විමර්ශන වහාම ක්‍රියාත්මක වන පරිදි කැබිතිගොල්ලෑව පොලීසියෙන් මැදවච්චිය පොලිසියට පවරා තිබෙනවා.\nකැබිතිගොල්ලෑව මූලස්ථාන ප්‍රධාන පොලිස් පරීක්ෂකවරයා මෙම සිද්ධියේ පැමිණිලි පාර්ශ්වයේ සාක්ෂිකරුවෙකු ලෙස නම් කර තිබීම හේතුවෙන්.\nමීට අදාළ නඩුව පසුගියදා කැබිතිගොල්ලෑව මහේස්ත්‍රාත් අධිකරණය හමුවේ කැඳවූ අවස්ථාවේදී විත්ති පාර්වය වෙනුවෙන් පෙනී සිටි නීතිඥවරයා මෙහි විමර්ශන කැබිතිගොල්ලෑව පොලීසිය සිදුකිරීම සම්බන්ධයෙන් විරෝධයක් මතු කළා.\nමෙම තත්ත්වය මත සිද්ධියේ විමර්ශනවල අපක්ෂපාතීභාවය සහ විනිවිදභාවය පිළිබඳව ගැටලු පවතින බවයි නීතිඥවරයා පෙන්වා දුන්නේ.\nඒ අනුව විමර්ශන විශේෂ පොලිස් කණ්ඩායමකට පවරන ලෙස නියෝගයක් නිකුත් කරන ලෙසයි ඔහු අධිකරණයෙන් ඉල්ලා සිටියේ.\nඒ අනුව රඹකපුවැව සිද්ධියේ විමර්ශන කටයුතු කැබිතිගොල්ලෑව පොලීසියෙන් ඉවත් කර වෙනත් විශේෂ පොලිස් කණ්ඩායමකට පැවරීම උචිත බවයි කැබිතිගොල්ලෑව දිසා විනිසුරු සහ මහේස්ත්‍රාත් කසුන් කංචන දසනායක විවෘත අධිකරණයේ දී කියා සිටියේ.\nමේ අතර පොලිස් සැරයන්වරයා ඝාතනය කිරීමේ සිද්ධියට අදාළව අත්අඩංගුවට ගෙන රක්ෂිත බන්ධනාගාර ගතව සිටින ප්‍රදේශවාසීන් 19 දෙනා මේ මස 24 වනදා දක්වා යළි රක්ෂිත බන්ධනාගාර ගත කෙරුණා.\nඒ කැබිතිගොල්ලෑව මහේස්ත්‍රාත් අධිකරණය වෙත අද ඉදිරිපත් කිරීමෙන් අනතුරුවයි.\nකැබිතිගොල්ලෑව - රඹකපුවැව මංසන්ධියේදී පසුගිය 31 වනදා රාත්‍රියේ වන අලියෙකුගේ පහරදීමෙන් පුද්ගලයෙකු ජීවිතක්ෂයට පත්වුණා.\nඑම අවස්ථාවේදී ඊට විරෝධය පළ කරමින් ප්‍රදේශවාසීන් රඹකපුවැව ප්‍රදේශයට පැමිණ උද්ඝෝෂණයක නිරත වූ අතර එය පාලනය කිරීම සඳහා පොලීසිය සහ වනජිවි නිලධාරින් එම ස්ථානයට පැමිණීමත් සමග උණුසුම් තත්ත්වයක් ඇතිවුණා.\nඑයත් සමග පොලීසිය පිරිස විසුරුවා හැරීම සඳහා අහසට වෙඩි තැබීමක් ද සිදුකළ අතර එම අවස්ථාවේදී ප්‍රදේශවාසීන් පොලීිසියට සිදුකළ පහරදීමක දී පොලිස් සැරයන්වරයෙකු ජිවිතක්ෂයට පත්ව තිබුණා.\nමේ අතර අලි මිනිස් ගැටුම සහ කැබිතිගොල්ලෑවේ ඇති වූ සිද්ධිය පිළිබඳව අද පාර්ලිමේන්තුවේදී ද සංවාදයට බදුන් වුණා.\nපාර්ලිමේන්තු මන්ත්‍රී ජේ.සී.අලවතුවල වනඅලි ගැටලුව සම්බන්ධයෙන් ප්‍රශ්න කළ අතර ඊට කෘෂිකර්ම, වනජීවී හා වන සම්පත් සංරක්ෂණ අමාත්‍ය මහින්ද අමරවීර සහ පාර්ලිමේන්තු මන්ත්‍රී රෝහණ බණ්ඩාර ද එක්වුණා.\nඑහිදී වනජීවී අමාත්‍ය මහින්ද අමරවීර කියා සිටියේ අලි මංකඩවල් 16 ක් අද වනවිට වැසී ඇති බවයි.",
       "URL": "https://www.hirunews.lk/320053/අලි-මංකඩවල්-16-ක්-වැසේ-කැබිතිගොල්ලෑවේ-විමර්ශන-මැදවච්චියට",
       "Category": "Local News",
       "Parent URL": "https://www.hirunews.lk/local-news.php?pageID=744"
}