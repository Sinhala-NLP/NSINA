{
       "Source": "hirunews",
       "Timestamp": "Saturday, 18 May 2019 - 13:19",
       "Headline": "සිරගත වන්නන්ගේ සංඛ්‍යාව ඉහළ යාමට හේතුව ජනපති පහදයි",
       "News Content": "සිරගත වන්නන්ගේ සංඛ්‍යාව ඉහළ යාමට දුගී භාවය මූලික හේතුවක් වී ඇති බව ජනාධිපති මෛත්‍රීපාල සිරිසේන පවසනවා.\nසිරකරුවන් 762ක් ජනපති පොදු සමාව යටතේ නිදහස් කිරීමේ උත්සවයට අද වැලිකඩ බන්ධනාගාර පරිශ්‍රයේදී එක්වෙමිනුයි ජනාධිපතිවරයා මෙම අදහස් පළ කළේ.\nඒ අනුව දැනට බන්ධනාගාරගත රැදවියන් 9327 දෙනෙකු සිටින බවත්, රැදවියන් 14,905 දෙනෙකු දැනට රිමාන්ඩ් භාරයේ පසුවන බවත් ජනාධිපතිවරයා අනාවරණ කළා.\nඒ අනුව එහි සමස්ත එකතුව 24,332ක්.\nකෙසේ වෙතත්, දැනට රටේ බන්ධනාගාරවල ඉඩ පහසුකම් පවතින්නේ රැදවියන් 11,000කට පමණක් බවයි ජනාධිපතිවරයා මෙහිදී තවදුරටත් කියා සිටියේ.\nඅපරාධ වැඩිවීමට හේතුවන සමාජ තත්ත්වයන් වෙනස්කිරීම කෙරෙහි  තමා දැඩි කැපවීමකින් කටයුතු කරන බවයි ජනාධිපති මෛත්‍රීපාල සිරිසේන මෙහිදී කියාසිටියේ.\nජනාධිපතිවරයෙකු මෙවන් අවස්ථාවකට එක්වූ පළමු අවස්ථාව මෙය වන අතර, බන්ධනාගාර භූමියට ගොස් නිදහස ලබන රැඳවියන් ආමන්ත්‍රණය කළ පළමු අවස්ථාව ද මෙය බවයි ජනාධිපති මාධ්‍ය අංශය සඳහන් කළේ.\nසිරකරුවන් 736ක් සහ සිරකාරියන් 26 දෙනෙකු අද දින නිදහස ලැබූ අතර නිදහස්වීමේ ලිපි ලැබූ සියලූ රැඳවියන්ගේ තොරතුරු විමසීමට ද ජනාධිපතිවරයා කටයුතු කර තිබෙනවා.\nමෛත්‍රීපාල සිරිසේන මහතා එම සියලූදෙනාගෙන් ඉල්ලා සිටියේ අද ලබන මෙම නිදහස තම ජිවිතය අර්ථවත්ව ගත කිරීමට යොදා ගන්නා ලෙසයි.\nඑමෙන්ම අද දින නිදහස ලබාදෙනු ලබන්නේ නැවත සිරගත වනු දැකීමට නොවන අතර නිදහස ලබන සියලූදෙනාට තම අනාගතය ගොඩනගා ගැනීමට අවශ්‍ය සෑම අත්වැලක්ම සැපයීමට ද තමා සුදනම් බව ද ඔහු කියාසිටියා.\nඒ අනුව අද දින නිදහස ලබන පිරිස අතරින්  ස්වයං රැකියාවල නිරතවීමට කැමති පිරිස් හා ඔවුන්ට අවශ්‍ය පහසුකම් පිළිබඳ විමසා බලා ඒ පිළිබඳ වාර්තාවක් කඩිනමින් තමා වෙත ලබාදෙන ලෙසයි ජනාධිපතිවරයා  බන්ධනාගාර කොමසාරිස්වරයාට උපදෙස් ලබාදී ඇත්තේ.\nසිරකරුවන් නිදහස් කිරීමේ උත්සවය අමතමින් ජනාධිපතිවරයා වැඩිදුරටත් කියා සිටියේ තම අරමුණ සිරගෙවල් පිරිවීම නොව සියලූ පුරවැසියන් යහපත් පුරවැසියන් ලෙස සමාජගත කිරීම මෙන්ම, රට තුළ අපරාධ වැඩවීමට හේතුවන සෑම සමාජ පසුබිමක්ම වෙනස් කිරීම බවයි.\nජනාධිපති මෛත්‍රීපාල සිරිසේන මෙහිදී රැඳවියන් සියලූදෙනාගෙන් ඉල්ලා සිටියේ  රැඳවියෙකු ලෙස ගතකරන සමය තම ජීවිතය ගොඩනගා ගැනීම වෙනුවෙන් අධීෂ්ඨානශිලිව ගත කරමින් දැනුම සහ හැකියාවන් වර්ධනය කර ගැනීමට උපයෝගි කර ගන්නා ලෙසයි.\nනිදහස ලබන රැදවියන් පස් දෙනකුට ස්වයං රැකියා උපකරණ කට්ටල පිළිගැන්වීම ද ජනාධිපති මෛත්‍රීපාල සිරිරෙස්න අතින් සිදු කෙරුනා.",
       "URL": "https://www.hirunews.lk/216607/සිරගත-වන්නන්ගේ-සංඛ්‍යාව-ඉහළ-යාමට-හේතුව-ජනපති-පහදයි",
       "Category": "Local News",
       "Parent URL": "https://www.hirunews.lk/local-news.php?pageID=3346"
}