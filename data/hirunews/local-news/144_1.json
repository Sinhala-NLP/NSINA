{
       "Source": "hirunews",
       "Timestamp": "Friday, 28 July 2023 - 17:38",
       "Headline": "දේශපාලනඥයින්ගේ සහ ත්‍රිරෝද රථ මාෆියාවේ බලය හමුවේ ගුවන්තොටුපල මගී ප්‍රවාහනය නවතා දමයි",
       "News Content": "කටුනායක ගුවන්තොටුපල පරිශ්‍රයේ පොදු මගී ප්‍රවාහන බස් රථ ගමනාගමනය නැවතත්  නවතා දැමීමට කටුනායක  ගුවන්තොටුපල  පාලනාධිකාරිය පියවර ගෙන තිබෙනවා.\nමාස 6කට අධික කාලයක් ගුවන්තොටුපල පරිශ්‍රයට ඇතුළු වීම නවතා තිබූ  බස් රථ සේවාව හිරු ප්‍රවෘත්ති අනාවරණයෙන් අනතුරුව ගුවන්තොටුපල පරිශ්‍රයට බස්රථ ඇතුළු වීම දින දෙකකට පෙර ආරම්භ වූවා.\nදින දෙකකට පෙර කටුනායක ගුවන්තොටුපල පොලිසිය විසින් බස්රථ රියදුරන් කැඳවා ගුවන්තොටුපල සභාපතිවරයා අවසර ලබාදී ඇති හෙයින් ක්‍රමවත් ලෙස බස් ගමනා ගමනය සිදු කරන ලෙස පවසා සිටියා.\nඑහෙත් අද දහවල්පොලිස් නිලධාරීන් පැමිණ බස්රථ ඉවත් කරගන්නා ලෙස දැනුම් දීමෙන් අනතුරුව ඔවුන් බස්රථ නැවතත් ඇවරිවත්ත බස් නැවතුමට පමණක් සීමා කිරීමට කටයුතු කළා.\nගුවන් තොටුපොළ අවට  අණසක පතුරුවාගෙන සිටින රෝද රථ රියදුරන්  ප්‍රදේශය නියෝජනය කරන පාර්ලිමේන්තු මන්ත්‍රීවරුන් දෙදෙනෙකු මුණගැසීමෙන් අනතුරුව මෙම බස් රථ පරිශ්‍රයට ඇතුළු වීම වැළැක්වීමට කටයුතු කළ බව ගුවන්තොටුපල අභ්‍යන්තර ආරංචි  මාර්ග පවසනවා.\nමෙම සම්බන්ධයෙන් ගුවන්තොටුපල සභාපතිවරයාගේ කාර්යාලයෙන් විමසු අවස්ථාවේදී ප්‍රකාශ කළේ ගුවන්තොටුපල කළමනාකරුගෙන් විමසන ලෙසටයි.\nකළමනාකරු  සම්බන්ධකර ගැනීමට උත්සාහ කළද එය සිදුවු නොමැති නිසා ඔවුන්ගේ කාර්යාලයෙන් ද පවසා සිටියේ මේ සම්බන්ධව ඔවුන් කිසිවක් නොදන්නා බැවින් සභාපතිවරයා සම්බන්ධ කර ගන්නා ලෙසටයි.\nසභාපති වරයා සහ කළමනාකාරවරයා අවස්ථා කීපයකදී සම්බන්ධ කර ගැනීමට උත්සාහ කළ ද එම උත්සාහයන් අසාර්ථක වූවා.\nගුවන්තොටුපල පොලීසියෙන් විමසූ අවස්ථාවේදී ප්‍රකාශ කළේ පොලිස් නිලධාරීන්ට කිසිදු බලයක් නොමැති බවයි.\nඅද උදෑසන අවසන් බස් රථය ගුවන්තොටුපළ පරිශ්‍රයේ සිට බැහැරට පැමිණි අවස්ථාවේදී ත්‍රීරෝද රථ රියදුරන් හූ කියමින් සිය සතුට ප්‍රකාශ කළ බව අප වාර්තාකරු සඳහන් කළා.\nබස් රථ රියදුරන් සහ ගුවන්තොටුපල සේවකයින් පවසන්නේ ජනාධිපතිවරයාගේ හෝ අගමැතිවරයාගේ මැදිහත්වීමකින්  මෙම ගැටළුවට නිසි විසඳුමක් ලබාදීම කාලීන අවශ්‍යතාවයක් බවයි.",
       "URL": "https://www.hirunews.lk/342857/දේශපාලනඥයින්ගේ-සහ-ත්‍රිරෝද-රථ-මාෆියාවේ-බලය-හමුවේ-ගුවන්තොටුපල-මගී-ප්‍රවාහනය-නවතා-දමයි",
       "Category": "Local News",
       "Parent URL": "https://www.hirunews.lk/local-news.php?pageID=144"
}