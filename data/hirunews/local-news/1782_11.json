{
       "Source": "hirunews",
       "Timestamp": "Sunday, 01 August 2021 - 11:41",
       "Headline": "හෙට සිට අන්තර් පළාත් දුම්රිය 15ක් ධාවනයට - බස් රථ අද සිටම ධාවනයේ",
       "News Content": "සංචරණ සීමා යම්තාක් දුරට ලිහිල් කිරීමත් සමගම පළාත් අතර දුම්රිය බස්රථ සේවාවන් සෞඛ්‍ය උපදෙස්වලට අනුව අද යළි ආරම්භ කෙරුණා.\nඅන්තර් පළාත් බලාත් බස් රථ ධාවනය ආරම්භ කිරීමත් සමඟ සෞඛ්‍ය ආරක්ෂිත ක්‍රමවේද අනුගමනය කරමින් මාකුඹුර බහුවිධ ප්‍රවාහන මධ්‍යස්ථානයෙන් පිට පළාත් සඳහා යාමට  බස් රථ යොදවා තිබූ බවයි අප වාර්තාකරුවන් සඳහන් කළේ.\nඒ අනුව ගාල්ල, මාතර, බෙලිඅත්ත, තංගල්ල, සියඹලාණ්ඩුව, ඇඹිලිපිටිය ඇතුළු ප්‍රදේශ ගණනාවකට බස්රථ ධාවනය සඳහා එක්කර තිබුණා.\nකෙසේවෙතත් බස් රථවල ගමන් කිරීම සඳහා මගීන්ගේ අඩුවක් අද උදෑසන එම ස්ථානයේ දක්නට ලැබුණා.\nබැස්ටියන් මාවත පෞද්ගලික බස්රථ අංගනයට මෙන්ම ශ්‍රී ලංකා ගමනාගමන මණ්ඩලයේ මධ්‍යම බස් නැවතුම් පොළට ජනතාව පැමිණි අතර ජනතාවට සරිලන පරිද්දෙන් බස් රථ යොදා තිබුණු ආකාරයක් දක්නට ලැබුණා.\nමේ අතර සංචරණ සීමා ලිහිල් වීමත් සමග අන්තර් පළාත් දුම්රිය ගමනා ගමනය ආරම්භ කරන බව දුම්රිය දෙපාර්තමේන්තුවේ සාමාන්‍ය අධිකාරියේ ධම්මික ජයසුන්දර කියාසිටියා.\nඒ අනුව මුහුදුබඩ මාර්ගය, හලාවත සහ මහනුවර සිට කාර්යාල දුම්රිය ආරම්භ කරන බවයි ඔහු සඳහන් කළේ.\nදුම්රිය දෙපාර්තමේන්තුව සඳහන් කළේ හෙට සිට පිට පළාත්වල සිට දුම්රිය 15 ක් කොළඹට ධාවනය කිරීමට නියමිත බවයි.\nමේ අතර, ලංකා ගමනාගමන මණ්ඩලයේ ධාවන අංශයේ නියෝජ්‍ය සාමාන්‍යාධිකාරි පණ්ඩුක ස්වර්ණහංස හිරු ප්‍රවෘත්ති අංශයට කියා සිටියේ අද දිනයේ ලංගම බස් රථ පළාත් අතර ධාවනයට යෙදවූ බවයි.\nප්‍රවාහන රාජ්‍ය අමාත්‍ය දිළුම් අමුණුගම සඳහන් කළේ ආසන ධාරිතාවයෙන් පමණක් බස් රථ ධාවනය කරන ලෙසටයි උපදෙස් ලබා දී ඇති බවයි.\nශ්‍රී ලංකා ගමනාගමන මණ්ඩලයේ සභාපති කිංස්ලි රණවක කියා සිටියේ ලංගම සතු සියළු අන්තර් පළාත් සහ පළාත් අතර ධාවනය කෙරෙන බස් රථ මේ සඳහා යොදවන බවයි.\nඅද සිට අන්තර් පළාත් පෞද්ගලික බස් රථ ද ධාවනයට පියවර ගන්නා ලෙස පළාත් සභා වෙත දැනුම් දුන් බව ජාතික ගමනාගමන කොමිෂන් සභාව සඳහන් කළා.",
       "URL": "https://www.hirunews.lk/278561/හෙට-සිට-අන්තර්-පළාත්-දුම්රිය-15ක්-ධාවනයට-බස්-රථ-අද-සිටම-ධාවනයේ",
       "Category": "Local News",
       "Parent URL": "https://www.hirunews.lk/local-news.php?pageID=1782"
}