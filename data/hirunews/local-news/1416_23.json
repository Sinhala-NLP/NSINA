{
       "Source": "hirunews",
       "Timestamp": "Tuesday, 18 January 2022 - 19:34",
       "Headline": "පාර්ලිමේන්තුවේ තේ පැන් සංග්‍රහය විපක්ෂය වර්ජනය කරයි - සුසිල්ට පසුපෙළ අසුනක් (වීඩියෝ)",
       "News Content": "රට මුහුණදී ඇති අභියෝග ජයගැනීම සඳහා සහය වන්නැයි ජනාධිපතිවරයා ලෙස තමන් සියලුම දෙනාගෙන් ඉල්ලා සිටින බව ජනාධිපති ගෝඨාභය රාජපක්ෂ අද ප්‍රකාශ කළා.\nඒ, 9 වන පාර්ලිමේන්තුවේ දෙවන සැසිවාරය ආරම්භ කරමින්.\nකථානායකවරයා, අග්‍රාමාත්‍යවරයා, පැමිණීමෙන් අනතුරුව ජනාධිපතිවරයා පාර්ලිමේන්තු පරිශ්‍රයට පැමිණි අතර එහිදී කථානායකවරයා විසින් ජනාධිපතිවරයාව පිළිගනු ලැබුවා.\nඉන් අනතුරුවයි සභා ගර්භය වෙත පැමිණි ජනාධිපතිවරයා රජයේ ප්‍රතිපත්ති ප්‍රකාශය ඉදිරිපත් කරනු ලැබුවේ.\nජනාධිපතිවරයාගේ ප්‍රතිපත්ති ප්‍රකාශයෙන් පසුව හෙට පස්වරු එක දක්වා පාර්ලිමේන්තුව කල් තබනු ලැබුවා.\nඅනතුරුව සාම්ප්‍රදායික තේ පැන් සංග්‍රහය පැවැත්වුණු අතර, සමගි ජන බලවේගය, ජාතික ජන බලවේගයේ සහ දෙමළ ජාතික සන්ධානය එය, වර්ජනය කරනු ලැබුවා.\nකෙසේ වෙතත් සමගි ජන බලවේගය නියෝජනය කරන පාර්ලිමේන්තු මන්ත්‍රී කුමාර වෙල්ගම, සහ දෙමළ සන්ධානයේ පාර්ලිමේන්තු මන්ත්‍රී සෙල්වම් අඩෙක්කලනාදන් ද එම අවස්ථාවට එක්ව සිටි බවයි හිරු මාණ්ඩලික වාර්තාකරු කියා සිටියේ.\nමේ අතර ආණ්ඩු පක්ෂයේ මන්ත්‍රී කණ්ඩායම් රැස්වීම, අග්‍රාමාත්‍යවරයාගේ ප්‍රධානත්වයෙන් අද පැවති අතර, එහිදී අග්‍රාමාත්‍ය මහින්ද රාජපක්ෂ ආණ්ඩු පක්ෂ ප්‍රධාන සංවිධායක අමාත්‍ය ජොන්ස්ටන් ප්‍රනාන්දු වෙත උපදෙස් ලබාදී ඇත්තේ ජනාධිපතිවරයාගේ ප්‍රතිපත්ති ප්‍රකාශය සම්බන්ධයෙන් කල් තැබීමේ විවාදය සඳහා තවත් අමතර දිනයක් ලබාගන්නා ලෙසටයි.\nකථානායකවරයා දැනුවත් කර හෙට සහ අනිද්දා යන දිනවලට අමතරව 21 වන සිකුරාදා ද ඒ සඳහා ලබාගන්නා ලෙසට අග්‍රාමාත්‍යවරයා දැනුම්දී තිබෙනවා.\nමේ අතර පසුගියදා රාජ්‍ය අමාත්‍යධූරයෙන් ඉවත් කෙරුණු සුසිල් ප්‍රේමජයන්තගේ පාර්ලිමේන්තු අසුන වෙනස් කර තිබෙනවා.\nඒ අනුව ඔහු 31 වන අසුනේ සිට 71 වන අසුන දක්වා මාරු කර ඇති බවයි පාර්ලිමේන්තුවේ උසස් නිලධාරියෙකු සඳහන් කළේ.",
       "URL": "https://www.hirunews.lk/294368/පාර්ලිමේන්තුවේ-තේ-පැන්-සංග්‍රහය-විපක්ෂය-වර්ජනය-කරයි-සුසිල්ට-පසුපෙළ-අසුනක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1416"
}