{
       "Source": "hirunews",
       "Timestamp": "Tuesday, 08 March 2022 - 8:22",
       "Headline": "ගෑස් නැවකට ප්‍රතිපාදන වෙන් කෙරෙයි (වීඩියෝ)",
       "News Content": "ගෑස් තොග රැගෙන දිවයිනට ළඟා වූ නෞකා තුනෙන් එක් නෞකාවක් සඳහා ගෙවීම් සිදු කිරීමට අවශ්‍ය ඩොලර් ප්‍රතිපාදන ලබාදීමට මුදල් අමාත්‍යාංශය කටයුතු කර තිබෙනවා.\nඒ අනුව අදාළ නෞකාවෙන් ගෑස් නිකුත් කිරීම අද උදෑසන සිට ආරම්භ කිරීමට යි සැලසුම් කර ඇත්තේ.\nපසුව අද දිනයේ දී ම ඒවා බෙදා හැරීම ද සිදු කෙරෙනු ඇති.\nපසුගිය දා දිවයිනට ළඟා වූ මෙම නෞකා තුන දින කිහිපයක සිට වත්තල - උස්වැටකෙයියාව - තල්දියවත්ත ගෑස් බෝයාවට නුදුරින් නැංගුරම්ලා තිබුණේ එම නෞකා සඳහා ගෙවීම් කටයුතු අවසන් නො වීම හේතුවෙන්.\nවෙළෙඳපොළ පවතින ගෑස් හිඟය නිසා බේකරි ඇතුළු ක්ෂේත්‍ර රැසකට එල්ල වී ඇත්තේ දැඩි බලපෑමක්.\nගෑස් හිඟයත් සමග දිවයින පුරා ප්‍රධාන නගරවල ආපණ ශාලාවලින් 60%ක් වැසී ගොස් ඇති බවයි ආපනශාලා හිමියන්ගේ සංගමය ප්‍රකාශ කළේ.\nමේ අතර විදුලිබලය නිෂ්පාදනය කිරීම සඳහා අවශ්‍ය ඉන්ධන ගෙන්වීමට විදුලිබල මණ්ඩලයට අවසර ලබාදුන් බව බලශක්ති අමාත්‍ය ගාමිණී ලොකුගේ පවසනවා.\nඔහු මේ බව සදහන් කළේ ඊයේ (07) පැවති අමාත්‍ය මණ්ඩල හමුවෙන් පසු මාධ්‍යවේදීන් නැගූ ප්‍රශ්නවලට පිළිතුරු ලබාදෙමින්.\nඑමෙන්ම යළිත් විදුලි කප්පාදුවකට යාමට කිසිසේත්ම අවශ්‍යතාවක් නැති බව ද අමාත්‍යවරයා සඳහන් කළා.",
       "URL": "https://www.hirunews.lk/298926/ගෑස්-නැවකට-ප්‍රතිපාදන-වෙන්-කෙරෙයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1307"
}