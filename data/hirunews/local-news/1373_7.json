{
       "Source": "hirunews",
       "Timestamp": "Sunday, 06 February 2022 - 8:40",
       "Headline": "ජලය සහ විදුලිය රැකගන්න - ජනතාවට විශේෂ දැනුම්දීමක් (වීඩියෝ)",
       "News Content": "බලාගාරයක හදිසි බිඳ වැටීමක් සිදු නොවුණහොත්, අද (06) දිනයේදීත් අඛණ්ඩ විදුලි සැපයුමක් ලබාදිය හැකි බව ලංකා විදුලිබල මණ්ඩලය පවසනවා.\nකෙසේ වෙතත්, හෙට දිනයේදී විදුලි ඉල්ලුම ඉහළ යා හැකි බවට අපේක්ෂා කරන බව ද එහි උසස් නිලධාරියෙකු සඳහන් කළා.\nමේ අතර, පසුගියදා අළුත්වැඩියා කටයුත්තක් සඳහා ජනන කටයුතු අත්හිටවූ කැලණිතිස්ස සොජිට්ස් පෞද්ගලික බලාගාරය ඊයේ (05) යළි ජාතික පද්ධතියට එක් කරනු ලැබුවා.\nඊයේ පස්වරුවේ සිට එමඟින් යළිත් විදුලි උත්පාදන කටයුතු ආරම්භ කර ඇති අතර, එමඟින් ජාතික පද්ධතියට මෙගවොට් 160ක විදුලි ධාරිතාවක් එක් කෙරෙනවා.\nමේ වනවිට ඉන්ධන නොමැතිවීම හේතුවෙන් කැලණිතිස්ස බලාගාරය අක්‍රියව පවතින අතර, ඒ සඳහා නැෆ්තා ලබාදීම ඊයේ ආරම්භ කෙරුණා.\nනැප්තා ලීටර් මිලියන 2.6ක් ඒ අනුව ඛනිජ තෙල් නීතිගත සංස්ථාව මගින් කැලණිතිස්ස බලාගාරයට ලබාදීමට නියමිතයි.\nඑමෙන්ම පවතින තත්ත්වය හමුවේ විදුලිය අරපිරිමැස්මෙන් භාවිත කරන ලෙසත්, අනවශ්‍ය විදුලි පහන් නිවා දමන ලෙසත් ලංකා විදුලිබල මණ්ඩලය විදුලි පාරිභෝගිකයින්ගෙන් ඉල්ලීමක් කරනවා.\nඑසේම, මහජන උපයෝගීතා කොමිසමේ සභාපති ජනක රත්නායක කොළඹ ඊයේ පැවති මාධ්‍ය හමුවකට එක්වෙමින් කියා සිටියේ විදුලි ඉල්ලුම අනුව සඳුඳා දිනයේදී විදුලි කප්පාදුව සම්බන්ධයෙන් තීරණයක් ගැනීමට සිදු වනු ඇති බවයි.\nමේ අතර, පවතින වියළි කාලගුණ තත්ත්වය සමග ජල සැපයුමට බාධා පවතින බැවින් තවදුරටත් ජලය අරපිරිමැස්මෙන් භාවිත කරන ලෙස ජල සම්පාදන මණ්ඩලය යළි ජනතාවට දැනුම් දෙනවා.\nඒ අනුව අත්‍යවශ්‍ය දෛනික කටයුතුවලට පමණක් ජලය භාවිත කරන ලෙසයි එමඟින් ඉල්ලා සිටියේ.",
       "URL": "https://www.hirunews.lk/296283/ජලය-සහ-විදුලිය-රැකගන්න-ජනතාවට-විශේෂ-දැනුම්දීමක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1373"
}