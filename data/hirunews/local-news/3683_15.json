{
       "Source": "hirunews",
       "Timestamp": "Wednesday, 24 October 2018 - 18:41",
       "Headline": "ඉරිදා දහම් අධ්‍යාපනයට වෙන් කිරීම අත්‍යවශ්‍ය වී ඇතැයි ජනපති කියයි",
       "News Content": "ඉරිදා දිනය දහම් අධ්‍යාපනය සදහා වෙන් කිරීම ජාතියේ සහ දරුවන්ගේ අනාගතය වෙනුවෙන් අත්‍යවශ්‍ය කටයුත්තක් වී ඇති බව ජනාධිපති මෛත්‍රීපාල සිරිසේන පවසනවා.\nනීතියෙන්, චක්‍රලේඛවලින් හෝ අණ පනත්වලින් නොව එහි ඇති වැදගත්කම තේරුම්ගෙන ඇති බැවින් සියලූ පාර්ශ්ව ඒ වෙනුවෙන් වගකීම් ඉටුකළ යුතු බවයි ජනාධිපතිවරයා කියාසිටියේ.\nජනාධිපතිවරයා මෙම අදහස් පළකලේ සමස්ත ලංකා වෘත්තීය දේශකවරුන්ගේ 08 වන වාර්ෂික මහා සමුළුවට කොළඹදී එක්වෙමින්.\nසියලූ දරුවන්ට දහම් අධ්‍යාපනය ලබාදීම සදාචාරවත් සමාජයක් ගොඩනැගීමේ කාර්යයේ දී අත්‍යවශ්‍ය කටයුත්තක් බව ජනාධිපතිවරයා මෙහිදී පෙන්වා දුන් අත සමාජයේ ගෞරවයට පාත්‍ර වූ පිරිසක් ලෙස සියලූ ගුරුවරුන්  එම සමාජ ප්‍රශ්නය විසදාගැනීමට තම වගකීම් ඉටුකරනු ඇති බවට ද විශ්වාසය පළ කරනවා.\nරටේ දරු පරපුරට එල්ල වී ඇති සමාජ අභියෝග රජයට තනිව ජය ගත නොහැකි අතර ඒ සදහා සියලූ දෙනා සාමුහික වගකීම් ඉටු කළ යුතු බවයි මෛත්‍රීපාල සිරිසේන මහතා කියාසිටියේ.\nගුරු වෘත්තියේ ඇති ගෞරවය සහ වටිනාකම වෙනත් කිසිදු වෘත්තියකට සම කළ නොහැකි අතර ගුරුවරයාට හිමි නිසි ගෞරවය සහ වටිනාකම් තහවුරු කිරීමට රජය ප්‍රතිපත්තිමය වශයෙන් කැපවී සිටින බව ද ජනාධිපති මෛත්‍රීපාල සිරිසේන මෙහිදී වැඩිදුරටත් කියාසිටියා.",
       "URL": "https://www.hirunews.lk/202854/ඉරිදා-දහම්-අධ්‍යාපනයට-වෙන්-කිරීම-අත්‍යවශ්‍ය-වී-ඇතැයි-ජනපති-කියයි",
       "Category": "Local News",
       "Parent URL": "https://www.hirunews.lk/local-news.php?pageID=3683"
}