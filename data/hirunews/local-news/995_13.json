{
       "Source": "hirunews",
       "Timestamp": "Sunday, 24 July 2022 - 22:30",
       "Headline": "මහ මැදුරුවලට සිදුවූ හානි ගැන පුරාවිද්‍යා දෙපාර්තමේන්තුවෙන් පුර්ණ විමර්ශනයක් (වීඩියෝ)",
       "News Content": "අරගලකරුවන් රැඳී සිටි කොළඹ කොටුව ජනාධිපති මන්දිරයට සහ අරලියගහ මන්දිරයට සිදුව ඇති හානි සම්බන්ධයෙන් පුර්ණ විමර්ශනයක් සිදු කරන බව පුරාවිද්‍යා දෙපාර්තමේන්තුව පවසනවා.\nදිවයිනේ විවිධ ප්‍රදේශවලින් පසුගිය 9 වැනිදා කොළඹට පැමිණි ජනතාව ගාලුමුවදොර අරගලකරුවන් සමඟ එක්ව සියලු ආරක්ෂක රැකවල් බිඳ දමමින් කොළඹ කොටුව ජනාධිපති මන්දිරය ප්‍රථමයෙන් අත්පත් කරගත්තා.\nජනාධිපති කාර්යාලය සහ කොල්ලුපිටියේ පිහිටි අරලියගහ මන්දිරය අරගලකරුවන් අත්පත් කර ගත්තේ ඉන් අනතුරුවයි.\nඑතැන් සිට දින කිහිපයක් යනතුරු එම ස්ථාන නැරඹිමට දිවයිනේ විවිධ ප්‍රදේශවලින් විශාල පිරිසක් පැමිණියා.\nපසුගිය 12 වැනිදා පුරාවිද්‍යා දෙපාර්තමේන්තුවේ නිලධාරින් කණ්ඩායමක් කොටුව ජනාධිපති මන්දිරය, අරලියගහ මන්දිරිය සහ ජනාදිපති ලේකම් කාර්යාලයට ගොස් පරීක්ෂාවක් සිදුකරනු ලැබුවා.\nකොටුව ජනාධිපති මන්දිරය නිරීක්ෂණය කිරීමෙන් අනතුරුව පුරාවිද්‍යා අධ්‍යක්ෂ ජනරාල් මහාචාර්ය අනුර මනතුංග මහතා නිවේදනයක් නිකුත් කරමින් පෙන්වා දුන්නේ කොළඹ ජනාධිපති මන්දිරය ඇතුළු පුරාවිද්‍යා ස්මාරකවලට හානි සිදුව ඇති\nබවයි.\nකොටුව ජනාධිපති මන්දිරය ලන්දේසි යුගයේදී ඉදිකරන ලද්දක් වන අතර එම යුගයේ මෙන්ම ඉංග්‍රීසි යුගයේ චිත්‍ර ඇතුළු ඓතිහාසික වටිනාකමක් සහිත භාණ්ඩලස්මාරකලසැමරුම් උපකරණ ඇතුළු නිර්මාණ රැසක් එහි පැවතියා.\nමහජන දේපළ සහ ජාතික උරුමයන් වන ස්මාරක සහ පුරාවස්තුන්ට හානි සිදු කිරීම හෝ සොරකම් කිරීමෙන් වලකින ලෙස පසුගියදා පුරවිද්‍යා අධ්‍යක්ෂ ජනරාල්වරයා ඉල්ලා සිටි අතර එසේ කළහොත් පුරාවිදයා ආඥ පනත ප්‍රකාරව නීතිමය ක්‍රියාමාර්ග ගැනීමට සිදුවන බවද ඔහු අවධාරණය කලා.\nඒ අනුව කොළඹ කොටුව ජනාධිපති මන්දිරයට සහ අරලියගහ මන්දිරයට සිදුව ඇති හානි සම්බන්ධයෙන් පුර්ණ විමර්ශනයක් සිදු කිරීමට කටයුතු කරන බව පුරාවිද්‍යා දෙපාර්තමේන්තුව සඳහන් කළා.\nඅදාළ බලධාරීන්ගේ ඉල්ලීම මත එම ස්ථානවල පුරාවිද්‍යාත්මක වැදගත්කමකින් යුත් ස්මාරකවලට සිදුව ඇති හානිය පිළිබඳව විමර්ශනයක් සිදු කරන බව පුරාවිද්‍යා දෙපාර්තමේන්තු අධ්‍යක්ෂ ජනරාල් මහාචාර්ය අනුර මනතුංග මහතා සදහන් කළා.\nඒ සඳහා ඉදිරි සතියේදී කණ්ඩායමක් යොමු කරන බවයි එහි අධ්‍යක්ෂ ජනරාල් මහාචාර්ය අනුර මනතුංග මහතා වැඩිදුරටත් සදහන් කළේ.\nමේ අතර ගාලුමුවදොර විරෝධතා කරුවන් තවදුරටත් උද්ඝෝෂණ භූමියේ රැදි සිටින අතර අරගලය 107 වැනි දිනටත් ක්‍රියාත්මක වනවා.\nආරක්ෂ ලේකම් විශ්‍රාමික ජෙනරාල් කමල් ගුණරත්ණ මහතා ද අද ජනාධිපති ලේකම් කාර්යාලයට පැමිණ එහි තත්ත්වය විමසා බැලුවා.",
       "URL": "https://www.hirunews.lk/310870/මහ-මැදුරුවලට-සිදුවූ-හානි-ගැන-පුරාවිද්‍යා-දෙපාර්තමේන්තුවෙන්-පුර්ණ-විමර්ශනයක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=995"
}