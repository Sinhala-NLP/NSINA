{
       "Source": "hirunews",
       "Timestamp": "Monday, 28 February 2022 - 7:39",
       "Headline": "ජිනීවා මානව හිමිකම් සැසිය පස්වරුවේ ඇරඹේ (වීඩියෝ)",
       "News Content": "එක්සත් ජාතීන්ගේ මානව හිමිකම් කවුන්සිලයේ 49 වන නිත්‍ය සැසිවාරය අද (27) සිට අප්‍රේල් මස 01 වනදා දක්වා ස්විට්සර්ලන්තයේ ජිනීවාහී දි පැවැත්වෙනවා.\nයුක්රේන අර්බුදයට එහි ඉහළම ප්‍රමුඛතාව හිමිව ඇති අතර, ශ්‍රී ලංකාව පිළිබඳව සාකච්ඡා කිරීමට දෙවන ප්‍රමුඛතාව හිමිව තිබෙනවා.\nජගත් මානව හිමිකම් පිළිබඳ මහ කොමසාරිස් මිචෙල් බැචලේගේ නවතම වාර්තාවෙන් ශ්‍රී ලංකාවට එරෙහිව බරපතළ චෝදනා එල්ල කර ඇති බවයි වාර්තාවන්නේ.\nඑම වාර්තාව පසුගිය 25 වනදා ජිනීවා මානව හිමිකම් මණ්ඩලයේ 49 වන සැසිවාරය වෙත ඉදිරිපත් කරනු ලැබුවා.\nඑමඟින් පසුගිය වසරක කාලය තුළ මෙරට මානව හිමිකම් සම්බන්ධයෙන් ඇගයීමක් සිදුකර ඇති අතර, එහිදී මහ කොමසාරිස්වරිය සඳහන් කර ඇත්තේ ලක් රජය විසින් මෑතක දී ගනු ලැබූ ප්‍රතිසංස්කරණ පියවර පිලිගන්නා නමුදු මානව හිමිකම් උල්ලංඝනය කිරීමේ ප්‍රවණතාව තවදුරටත් දක්නට ලැබෙන බවයි.\nපසුගියදා පාර්ලිමේන්තුවට ඉදිරිපත් කෙරුණු ත්‍රස්තවාදය වැළැක්වීමේ පනත සංශෝධනය කිරීමේ කෙටුම්පත පිළිබඳව විශේෂ සඳහනක් කළ ජගත් මානව හිමිකම් කොමසාරිස්වරිය එය, වැදගත් ආරම්භක පියවරක් ලෙස හඳුන්වා තිබෙනවා.\nඑහිදී රැඳවියන් සිටින ස්ථාන නිරීක්ෂණය කිරීම සඳහා මහේස්ත්‍රාත් බලතල ඉහළ නැංවීම, ත්‍රස්තවාදය වැළැක්වීමේ පනත යටතේ රැඳවූවන්ගේ නඩු විභාග කඩිනම් කිරීම ආදී පියවර වැදගත් වනවා.",
       "URL": "https://www.hirunews.lk/298247/ජිනීවා-මානව-හිමිකම්-සැසිය-පස්වරුවේ-ඇරඹේ-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1328"
}