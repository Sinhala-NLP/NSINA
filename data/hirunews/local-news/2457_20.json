{
       "Source": "hirunews",
       "Timestamp": "Sunday, 13 September 2020 - 15:11",
       "Headline": "මංතීරු නීතිය හෙට සිට (වීඩියෝ සහ ඡායාරූප)",
       "News Content": "කොළඹ සහ තදාසන්න ප්‍රදේශයන්හි රථ වාහන තදබදය අවම කිරීමේ අරමුණින් මංතීරු නීතිය හෙට සිට ක්‍රියාත්මක කිරීමට පොලිස් මූලස්ථානය පියවර ගෙන තිබෙනවා.\nමාර්ග 4 ක් ඔස්සේ මංතීරු නීතිය ක්‍රියාත්මක බවයි රථ වාහන පාලන හා මාර්ග ආරක්ෂාව පිලිබඳ අධ්‍යක්ෂ ජ්‍යෙෂ්ඨ පොලිස් අධිකාරි ඉන්දික හපුගොඩ ප්‍රකාශ කළේ.\nඒ අනුව, ගාලුපාර - හයිලෙවල් මාර්ගය, බේස්ලයින් පාර සහ ශ්‍රී ජයවර්ධනපුර මාර්ගය කේන්ද්‍ර කර ගනිමින් මංතීරු නීතිය ක්‍රියාත්මක වනු ඇති.\nමෙහි පෙරහුරු වැඩසටහන පොලිස් ක්ෂේත්‍ර බලකා මූලස්ථානයේදී අද පැවැත්වුණා.\nබේස්ලයින් මාර්ගයේ නව කැළණි පාලමේ සිට ඔරුගොඩවත්ත, දෙමටගොඩ, බොරැල්ල, නාරාහේන්පිට හරහා හයිලෙවල්, බේස්ලයින් හන්දිය දක්වා මෙන්ම, ශ්‍රී ජයවර්ධනපුර මාවතේ පොල්දූව මන්සන්ධියේ සිට රාජගිරිය ගුවන් පාලම, ආයුර්වේද වටරවුම, ඩී.එස්.සේනානායක මන්සන්ධිය, හෝර්ටන් වටරවුම, පුස්තකාල හන්දිය සහ ලිබර්ටි වටරවුම දක්වා මංතීරු නීතිය ක්‍රියාත්මක බවයි පොලිස් මූලස්ථානය සඳහන් කළේ.\nගාලුපාරේ විලියම් මංසන්ධියේ සිට ඩික්මන් පාර මන්සන්ධිය, බම්බලපිටිය, කොල්ලුපිටිය, ගාලුමුවදොර වටරවුම, එන්.එස්.ඒ වටරවුම දක්වා වන මාර්ගයේ ද මෙම මංතීරු නීතිය ක්‍රියාත්මකයි.\nඊට අමතරව, අනුලා විද්‍යාලය ආසන්නයේ සිට හයිලෙවල් මාර්ගයේ, බේස්ලයින් මන්සන්ධිය, පාර්ක් පාර මන්සන්ධිය, තිඹිරිගස්යාය මන්සන්ධිය, තුම්මුල්ල වටරවුම, ග්ලාස් හවුස් සහ පිත්තල හන්දිය දක්වා ද මංතීරු නීතිය ක්‍රියාත්මක වනවා.",
       "URL": "https://www.hirunews.lk/250108/මංතීරු-නීතිය-හෙට-සිට-වීඩියෝ-සහ-ඡායාරූප",
       "Category": "Local News",
       "Parent URL": "https://www.hirunews.lk/local-news.php?pageID=2457"
}