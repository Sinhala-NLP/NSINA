{
       "Source": "hirunews",
       "Timestamp": "Thursday, 12 August 2021 - 10:17",
       "Headline": "නව තාක්ෂණයෙන් මසකට කාබනික පොහොර ටොන් 1000ක් (ඡායාරූප)",
       "News Content": "දිවයිනේ ප්‍රථම වතාවට සෑ ම බෝගයකට ම යෙදිය හැකි ගුණාත්මක බවින් යුත් කැට සහිත කාබනික පොහොර ටොන් දහසක් නිෂ්පාදනය කිරීමේ නව වැඩපිළිවෙළක් දඹුල්ල සී.අයි.සී පෞද්ගලික ආයතනයේ දී ආරම්භ කෙරුණා.\nමෙම වැඩපිළිවෙළ යටතේ දිවයිනේ සී.අයි.සී ගොවිපොළවල නිෂ්පාදනය කරන කාබනික පොහොර දඹුල්ල ආයතනයට රැගෙනවිත් අනෙකුත් සියලු පෝෂක සංඝටක එකතු කොට සෑ ම වගාවකට ම යෙදිය හැකි ගුණාත්මක භාවයෙන් ඉහළ කැට කාබනික පොහොර මෙහි නිෂ්පාදනය කරන බව සී.අයි.සී බීජ සහ කෘෂි ව්‍යාපාර ප්‍රධාන මෙහෙයුම් නිලධාරී අංජන ලීලාරත්න පැවසුවා.\nමහා සංඝරත්නයේ සෙත් පිරිත් සජ්ඣායනා මධ්‍යයේ උදෑසන නමය යි හතළිස් පහට පමණ යෙදුණු සුබ මොහොතින් මෙම පොහොර නිෂ්පාදනය ආරම්භ කෙරුණා.\nසී.අයි.සී ගොවිපොළේ කාබනික පොහොර නිෂ්පාදනය සඳහා වෙනම අංශයක් ස්ථාපිත කොට තිබෙන බවත් මේ සඳහා උපයෝගී කර කරගන්නා ගොම පොහොර කුකුල් පොහොර ආදී පොහොර වර්ග සී.අයි.සී ගොවිපොළවල් වලට අමතර ව දිවයිනේ උතුරු නැගෙනහිර ප්‍රදේශවලින් මිලදී ගැනීම් සිදුකරන බවත් දඹුල්ල සී.අයි.සී බීජ ගොවිපොළ සාමාන්‍යධිකාරි චමිල් සේනානායක පැවසුවා.\nමීට පෙර කාබනික පොහොර සාමාන්‍යයෙන් සිහින් තේ කුඩුවලට සමාන බවත් ඒවාට වැලි සහ අනෙකුත් ද්‍රව්‍ය කලවම් වී ඇති නිසාත් ගොවීන්ට එහි විශ්වාසය පිළිබඳ ව බරපතළ ප්‍රශ්න පැවති බවත් ඔහු කියා සිටියා.\nඑම නිසා ඉතා සාර්ථක, ගුණාත්මක භාවයෙන් යුතු, වැලිකැටයක් හෝ නො මැති සම්පූර්ණයෙන් කාබනික පොහොර කැබලි මෙහි දී යන්ත්‍රානුසාරයෙන් නිෂ්පාදනය වන බවත් ඉදිරියේ දී දිවයිනේ ස්ථාන ගණනාවක ම මෙයාකාරයෙන් පොහොර කැබලි කිරීමේ වැඩසටහන් ක්‍රියාත්මක කරන බවත් ඔහු පවසනවා.",
       "URL": "https://www.hirunews.lk/279493/නව-තාක්ෂණයෙන්-මසකට-කාබනික-පොහොර-ටොන්-1000ක්-ඡායාරූප",
       "Category": "Local News",
       "Parent URL": "https://www.hirunews.lk/local-news.php?pageID=1759"
}