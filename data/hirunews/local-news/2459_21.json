{
       "Source": "hirunews",
       "Timestamp": "Saturday, 12 September 2020 - 14:29",
       "Headline": "මංතීරු නීතිය අනිද්දා සිට යළි ක්‍රියාත්මකයි",
       "News Content": "මංතීරු නීතිය අනිද්දා සිට යළි ක්‍රියාත්මක කරන බව පොලිස් රථවාහන මූලස්ථානය පවසනවා.\nඒ අනුව 14 වනදා උදෑසන 6 සිට 16 වනදා උදෑසන 10 දක්වා කාලය තුල මෙම විශේෂ වැඩසටහන ක්‍රියාත්මක කෙරෙනු ඇති.\nඑහි අධ්‍යක්‍ෂ ජ්‍යෙෂ්ඨ පොලිස් අධිකාරී ඉන්දික හපුගොඩ සඳහන් කළේ නැවත අරඹමු මහමග විනය යන තේමාව යටතේ එය යළි ක්‍රියාවට නැංවෙන බවයි.\nඒ අනුව ගාලු පාර, හයිලෙවල් මාර්ගය, බේස්ලයින් පාර සහ ශ්‍රී ජයවර්ධනපුර - කෝට්ටේ මාර්ගය කේන්ද්‍ර කරගනිමින් අනිද්දා සිට මංතීරු නීතිය යළි ක්‍රියාවට නැංවෙනු ඇති.\nශ්‍රී ජයවර්ධනපුර මාර්ගයේ පොල්දූව හංදියේ සිට හෝර්ටන් වටරවුම දක්වා මාර්ගයේ මංතීරු නීතිය ක්‍රියාත්මක කෙරෙනවා.\nමංතීරු නීතිය ක්‍රියාත්මක කෙරෙන අනෙක් මාර්ගය වන්නේ බේස්ලයින් මාර්ගයේ කැළණි පාලම සිට හයිලෙවල් බේස්ලයින් හංදිය දක්වා මාර්ගයයි.\nඑමෙන්ම හයිලෙවල් මාර්ගයේ අනුලා විද්‍යාලය අසල සිට ශ්‍රී සම්බුද්ධත්ව ජයන්ති මාවත, තුම්මුල්ල වටරවුම, තර්ස්ටන් පාර, මාක්ස් ප්‍රනාන්දු මාවත, පුස්තකාල හංදිය, ආනන්ද කුමාරස්වාමි මාවත, මල්පාර හංදිය, පිත්තල හංදිය දක්වා මාර්ගයේ ද මෙම වැඩසටහන ක්‍රියාත්මක කෙරෙනවා.\nගාලු පාර විලියම් හංදිය සිට ගාලු මුවදොර වටරවුම ගාලු මැද පාර එන් එස් ඒ වටරවුම දක්වා මාර්ගය මංතීරු නීතිය ක්‍රියාත්මක කෙරෙන අනෙක් මාර්ගයයි.",
       "URL": "https://www.hirunews.lk/250032/මංතීරු-නීතිය-අනිද්දා-සිට-යළි-ක්‍රියාත්මකයි",
       "Category": "Local News",
       "Parent URL": "https://www.hirunews.lk/local-news.php?pageID=2459"
}