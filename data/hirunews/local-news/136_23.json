{
       "Source": "hirunews",
       "Timestamp": "Monday, 31 July 2023 - 12:16",
       "Headline": "කුමුදුනී බෝට්ටුව මංගල ගමන යාමට පෙර යළි ක්‍රියා විරහිත වෙයි",
       "News Content": "යාපනයේ ඩෙල්ෆ්ට් ඇතුළු දූපත් කීපයක මගීන් ප්‍රවාහනය කරන කුමුදුනී බෝට්ටුව අළුත් වැඩියා කොට මංගල ගමන යාමට ස්වල්ප වේලාවකට පෙර එම බෝට්ටුව යළි ක්‍රියා විරහිත වී තිබෙනවා.\nමේ නිසා යාපනය හා ඩෙල්ෆ්ට් දූපත් අතර ගමනා ගමන කටයුතු වල නිරත වන මගීන්ට ඉතා අවදානමක් සහිතව ධීවර බෝට්ටු වලින් සිය ගමනා ගමන කටයුතු ඉටු කර ගැනීමටයි සිදුවී ඇත්තේ.\n1968 වසරේ සිට යාපනයේ දූපත් අතර ගමනා ගමන කටයුතු වල නිරත කුමුදුනී බෝට්ටුව මීට මාස දහයකට පමණ පෙර ක්‍රියා විරහිත වූ අතර රුපියල් ලක්ෂ තිස්පහක් පමණ වියදම් කොට යළි එම බෝට්ටුව මාර්ග සංවර්ධන අධිකාරිය විසින් යාපනයේදී අලුත් වැඩියා කරනු ලැබුවා.\nඑම අළුත් වැඩියා කිරීම් වලින් පසුව ධීවර අමාත්‍ය ඩග්ලස් දේවාන්නදා අමාත්‍යවරයාගේ ප්‍රධානත්වයෙන් එම බෝට්ටුව මංගල ගමන ආරම්භ කිරීමට පැය කීපයකට පෙර යළි ක්‍රියා විරහිත වී තිබෙන්නේ.\nඑම නිසා මෙවර කුමුදුනී බෝට්ටුවේ අළුත් වැඩියා කටයුතු සදහා එය කොළඹට රැගෙන යාමට තීරණය කළ බව වැඩිදුරටත් සඳහන්.",
       "URL": "https://www.hirunews.lk/343143/කුමුදුනී-බෝට්ටුව-මංගල-ගමන-යාමට-පෙර-යළි-ක්‍රියා-විරහිත-වෙයි",
       "Category": "Local News",
       "Parent URL": "https://www.hirunews.lk/local-news.php?pageID=136"
}