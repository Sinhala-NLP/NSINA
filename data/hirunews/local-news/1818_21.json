{
       "Source": "hirunews",
       "Timestamp": "Thursday, 15 July 2021 - 15:49",
       "Headline": "ගල්කිස්සේ දැරිය දෙදෙනකු හඳුනා ගනී (වීඩියෝ)",
       "News Content": "අන්තර්ජාලය හරහා අලෙවි කළ වයස අවුරුදු 15ක දැරියක අපයෝජනය කිරීමේ සිද්ධියට අදාල නඩුවේ සැකකරුවන් දෙදෙනෙකු ඇප මත මුදා හැරීමට අධිකරණය අද නියෝග කළා.\nඒ ඊට අදාළ නඩුව කොළඹ අතිරේක මහේස්ත්‍රාත් ලෝචනී අබේවික්‍රම හමුවේ අද කැඳවූ අවස්ථාවේදීයී.\nඑම අවස්ථාවේදී හඳුනා ගැනීමේ පෙරට්ටුවක් ද පැවති අතර, එහිදී පෞද්ගලික සමාගමකට අයත් නෞකාවක කපිතාන්වරයෙකු සහ ඔහුගේ සහයක නිලධාරීයා සැකකරුවන් ලෙස දැරිය විසින් හඳුනා ගැණුනා.\nඔවුන් රුපියල් 25,000 බැගින් වූ මුදල් ඇප 2 ක් සහ රුපියල් ලක්ෂ 25 බැගින් වූ ශරීර ඇප 2ක් මත මුදාහැරීමටයි අතිරේක මහේස්ත්‍රාත්වරිය නියෝග කළේ.\nඑම දැන්වීම පළ කළ වෙබ් අඩවියේ හිමිකරුගේ බැංකු ගිණුමේ රුපියල් කෝටි 5ක මුදලක් තැන්පත් කර තිබූ බවට හෙළි වී ඇති අතර, මෙම සිද්ධියට සම්බන්ධ තවත් 11 දෙනෙකුගේ කෝටි 10 ක බැංකු ගිණුම් අත්හිටුවීමට පියවර ගෙන තිබෙනවා.\nමේ අතර, 13 හැවිරිදි පාසල් දැරියක් අපයෝජනය කිරීමේ සිද්ධියක් සම්බන්ධයෙන් එම දැරියගේ පියා සහ පෙම්වතා ඇතුළු පස් දෙනෙකු නාවලපිටියේදී අත්අඩංගුවට ගත් අතර, සිද්ධියට සම්බන්ධ තවත් සැකකරුවන් 6 දෙනෙකු අත්අඩංගුවට ගැනීම සඳහා පරීක්ෂණ ක්‍රියාත්මකයි.",
       "URL": "https://www.hirunews.lk/277042/ගල්කිස්සේ-දැරිය-දෙදෙනකු-හඳුනා-ගනී-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1818"
}