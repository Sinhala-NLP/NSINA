{
       "Source": "hirunews",
       "Timestamp": "Sunday, 03 July 2022 - 6:38",
       "Headline": "සරසවි සිසුවාගේ සිරුර තවමත් හමු වී නැහැ - මුහුදු රළ ගොඩට ඒමේ හැකියාවක් (වීඩියෝ)",
       "News Content": "සක්‍රීය නිරිතදිග මෝසම් තත්ත්වය හේතුවෙන් බස්නාහිර සහ දකුණු මුහුදු ප්‍රදේශවලත් දිවයිනේ දකුණු අර්ධයේත් සුළං තත්වයේ වැඩිවීම තවදුරටත් බලාපොරොත්තු වන බව කාලගුණ විද්‍යා දෙපාර්තමේන්තුව නිවේදනය කරනවා.\nබස්නාහිර, සබරගමුව සහ වයඹ පළාත්වලත් මහනුවර, නුවරඑළිය ගාල්ල සහ මාතර දිස්ත්‍රික්කවලත්විටින් විට වැසි ඇතිවන බවයි එම නිවේදනයේ දැක්වෙන්නේ.\nසබරගමුව පළාතේත් මහනුවර, නුවරඑළිය ගාල්ල සහ මාතර දිස්ත්‍රික්කවලත් ඇතැම් ස්ථානවලට මි.මී. 100ට වැඩි තද වැසි ඇතිවිය හැකියි.\nඌව සහ නැගෙනහිර පළාත්වලත් හම්බන්තොට දිස්ත්‍රික්කයේත් තැනින් තැන සවස් කාලයේ දී හෝ රාත්‍රී කාලයේ දී වැසි හෝ ගිගුරුම් සහිත වැසි ඇතිවිය හැකි අතර, මධ්‍යම කඳුකරයේ බටහිර බෑවුම් ප්‍රදේශවලත්, බස්නාහිර සහ දකුණු පළාත්වලත් විටින් විට පැ.කි.මී. (50-60) ක පමණ තද සුළං හමන බව ද කාලගුණ නිවේදනයේ දැක්වෙනවා.\nමේ අතර මාතර - ගන්දර - තලල්ල - සීතගල්ල ස්වභාවික මුහුදු තටාකයේ දියනෑමට ගොස් මුහුදේ ගිලී අතුරුදන්වූ රුහුණු විශ්වවිද්‍යාලයේ ඉංජිනේරු පීඨයේ පළමු වසර සිසුවාගේ සිරුර මෙතෙක් සොයාගෙන නැහැ.\nඑම සරසවියේ සිසුන් 17 දෙනෙකු පමණ අදාළ ස්ථානයට ඊයේ පැමිණ ඇති අතර, ඉන් දියනාමින් සිටි තවත් සිසුන් දෙදෙනෙකු දියවැළකට හසුව ගසාගෙන යන අවස්ථාවේ දී බේරා ගැනීමටයි කටයුතු කර ඇත්තේ.\nදියේ ගිලී අතුරුදන් වූ 22 හැවිරිදි සිසුවා ගාල්ල - තල්ගම්පල ප්‍රදේශයේ පදිංචිකරුවෙක්.\nඑසේම පමුණුගමුව - උස්වැටකෙයියාව ප්‍රදේශයේ මුහුදු රළ පෑගීමට ගිය කාන්තාවක් රළ පහරට හසුවීමෙන් ජීවිතක්ෂයට පත්ව තිබෙනවා.\n30 හැවිරිදි කඩවත ප්‍රදේශයේ පදිංචි මෙම කාන්තාව ඊයේ (02) තවත් පිරිසක් සමඟ උස්වැටකෙයියාව ප්‍රදේශයේ හෝටලයක පැවති උත්සවයකට සහභාගි වී, පසුව මුහුදු රළ පාගමින් සිට ඇති අතර, එහිදි රළ පහරට හසුව ගසාගෙන ගොස් ඇති බවයි පොලිසිය සඳහන් කළේ.\nඉන් අනතුරුව එම කාන්තාව වෙරළ දෙසට ආ රළ පහරකින් ගොඩබිමට ගසාගෙන විත් තිබෙනවා.\nපසුව ඇය පමුණුගමුව රෝහලට ඇතුළත් කිරීමේ දී ජීවිතක්ෂයට පත්වූ බවයි පොලිසිය සඳහන් කළේ.\nමේ අතර, ගාලු පාරේ අම්බලන්ගොඩ - උස්මුදුනාව මංසන්ධියේ සිට හික්කඩුව - කුමාරකන්ද මංසන්ධිය දක්වා වූ කොටස තවදුරටත් තාවකාලිකව වසා දමා තිබෙනවා.\nඒ, මාර්ගයට මුහුදු රළ පැමිණීම හේතුවෙන් ගමනාගමනයට බාධා එල්ල වීමත් සමඟයි.\nකොළඹ සිට ගාල්ල සහ හම්බන්තොට හරහා පොතුවිල් දක්වා වෙරළට ඔබ්බෙන් වන මුහුදු ප්‍රදේශ අද දිනයේ දී ද ඉතා රළු වන අතර පුත්තලම සිට කොළඹ දක්වා වෙරළට ඔබ්බෙන් වන මුහුදු ප්‍රදේශ රළු වන බවයි කාලගුණ නිවේදනයේ දැක්වෙන්නේ.\nදිවයින වටා වන සෙසු මුහුදු ප්‍රදේශ ද රළු වනු ඇති.\nපුත්තලම සිට කොළඹ, ගාල්ල සහ හම්බන්තොට හරහා පොතුවිල් දක්වා වෙරළට ඔබ්බෙන් වන මුහුදු ප්‍රදේශවල මුහුදු රළ උස (මීටර්. 2.5 – 3.5 ක් පමණ) ඉහළ යාමේ හැකියාවක් ද පවතිනවා.\nමේ හේතුවෙන් පුත්තලම සිට කොළඹ සහ ගාල්ල හරහා මාතර දක්වා ප්‍රදේශවල මුහුදු රළ ගොඩබිමට පැමිණීමේ හැකියාවක් ද ඇති බවයි කාලගුණ නිවේදනයේ දැක්වෙන්නේ.\nඑබැවින් කොළඹ සිට ගාල්ල හරහා හම්බන්තොට දක්වා වෙරළට ඔබ්බෙන් වන මුහුදු ප්‍රදේශවල ඉදිරි පැය 24 ක කාලය තුළ ධීවර සහ නාවික කටයුතුවල නොයෙදන ලෙස දැනුම් දී තිබෙනවා.\nගිගුරුම් සහිත වැසි සමග ඇතිවිය හැකි තාවකාලික තද සුළංවලින් සහ අකුණු මගින් සිදු වන අනතුරු අවම කර ගැනීමට අවශ්‍ය පියවර ගන්නා ලෙස ජනතාවගෙන් කාලගුණ විද්‍යා දෙපාර්තමේන්තුව ඉල්ලා සිටිනවා.",
       "URL": "https://www.hirunews.lk/308870/සරසවි-සිසුවාගේ-සිරුර-තවමත්-හමු-වී-නැහැ-මුහුදු-රළ-ගොඩට-ඒමේ-හැකියාවක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1050"
}