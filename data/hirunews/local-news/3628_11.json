{
       "Source": "hirunews",
       "Timestamp": "Thursday, 29 November 2018 - 15:59",
       "Headline": "වතු සේවක වැටුප් ගැන අගමැතිගේ ප්‍රධානත්වයෙන් සාකච්ඡාවක්",
       "News Content": "දෛනික වැටුප් වැඩි කර ගැනීම සදහා වතුකම්කරුවන් ගෙන යන අරගලය සම්බන්ධයෙන් සාකච්ඡා කර එහි තීන්දුව දෙසැම්බර් 3 වනදා වනවිට තමන්ට දැනුම් දෙන ලෙස අග්‍රාමාත්‍ය මහින්ද රාජපක්ෂ වතුකම්කරු සංගම් සහ හාම්පුතුන්ගේ සංගමයේ නියෝජිතයන්ට දැනුම්දී තිබෙනවා.\nඒ අග්‍රාමාත්‍ය කාර්යාලයේ අද පැවති සාකච්ඡාවකදීයි.\nඑහිදී දෙපාර්ශවයේම කරුණු පිළිබදව අවධානය යොමුකළ අග්‍රාමාත්‍යවරයා සදහන් කර ඇත්තේ මෙම ගැටලූවට කඩිනම් විසදුමක් අවශ්‍ය බවයි.\nමේ අතර ඉන්ධන අලෙවි කිරීමේදී පවතින මිල විෂමතා ඉවත් කර සමාන මිලක් පවත්වා ගන්නා ලෙස අග්‍රාමාත්‍ය මහින්ද රාජපක්ෂ විෂය භාර අමාත්‍යවරයාට උපදෙස් ලබාදී තිබෙනවා.\nඒ ඉන්දියන් තෙල් සමාගමට අයත් ඛනිජ තෙල් බෙදුම්කරුවන්ගේ සංගමයේ නියෝජිතයින් සමග අද අග්‍රාමාත්‍ය කාර්යාලයේදී පැවති හමුවකදීයි.\nඊට ඛනිජ තෙල් අමාත්‍ය ගාමිණී ලොකුගේ ඇතුළු පිරිසක් ද එක්ව සිටියා.\nදැනට ඛනිජ තෙල් සංස්ථාවට වඩා ඉන්දියානු තෙල් සමාගමේ ඉන්ධන ඉහළ මිලක පවතින බැවින් එමගින් තමන්ට විශාල බලපෑමක් එල්ල වී ඇති බව ඉන්දියන් තෙල් සමාගමේ බෙදුම්කරුවන්ගේ සංගමය මෙහිදී ප්‍රකාශ කර තිබෙනවා.\nමේ අතර, අග්‍රාමාත්‍ය මහින්ද රාජපක්ෂ විශේෂ ආශිර්වාද පූජාවක් සදහා ඊයේ අනුරාධපුර රුවන්වැලි සෑ පුදබිමට පැමිණියා.\nඑහිදී අග්‍රාමාත්‍යවරයා විහාරාධිපති පූජ්‍ය පල්ලේගම හේමරතන නාහිමියන් ද බැහැදැක ආශිර්වාද ලබා ගත්තා.\nඑසේම, අග්‍රාමාත්‍ය මහින්ද රාජපක්ෂ අද පෙරවරුවේ අනුරාධපුර ජයශ්‍රී මහ බෝ සමිදුන් ද වැදපුදා ගත්තා.",
       "URL": "https://www.hirunews.lk/205154/වතු-සේවක-වැටුප්-ගැන-අගමැතිගේ-ප්‍රධානත්වයෙන්-සාකච්ඡාවක්",
       "Category": "Local News",
       "Parent URL": "https://www.hirunews.lk/local-news.php?pageID=3628"
}