{
       "Source": "hirunews",
       "Timestamp": "Sunday, 19 February 2023 - 8:07",
       "Headline": "රුසියාව මානුෂීය අපරාධ සිදුකර ඇති බවට ඇමරිකාව සනාථ කරයි",
       "News Content": "රුසියාව යුක්රේනය තුළ මනුෂ්‍යත්වයට එරෙහි අපරාධ සිදුකර ඇති බවට ඇමරිකාව චෝදනා කරනවා.\nඑරට උප ජනාධිපතිනි කමලා හැරිස් මියුනිච් ආරක්ෂක සමුළුවේදී අදහස් දක්වමින් ප්‍රකාශ කළේ රුසියාව ඝාතන, වධහිංසා, ස්ත්‍රී දූෂණ සහ පිටුවහල් කිරීමේ බිහිසුණු ක්‍රියා සිදුකර ඇති බවට ස්ථිර වශයෙන්ම සාධක ඇති බවයි.\nවාර්ෂික මියුනික් ආරක්ෂක සමුළුව ඊයේ ජර්මනියේ ප්‍රධානත්වයෙන් ආරම්භ වූ අතර, මෙවර එය පැවැත්වුණේ රුසියාවේ යුක්රේන ආක්‍රමණය පසුබිම් කරගනිමින්.\nලබන 24 වනදාට රුසියාව යුක්රේනය ආක්‍රමණය කර වසරක් සැපිරෙනවා.\nදින තුනක් පැවැත්වෙන මෙම සමුළුවට රටවල් 96 ක් එක්වීමට නියමිතයි.\nඑහිදී බ්‍රිතාන්‍ය අග්‍රාමාත්‍ය රිෂී සුනක් සමුළුව අමතමින් ප්‍රකාශ කළේ යුක්රේනයට හමුදා සහාය ලබාදීම දෙගුණයකින් වැඩි කිරීමට කාලය එළඹ ඇති බවයි.\nඑමෙන්ම වීඩියෝ තාක්ෂණය ඔස්සේ මෙම සමුළුව ඇමතූ යුක්රේන ජනාධිපති වොලඩිමියර් සෙලෙන්ස්කි තම රටට සහය දෙන ලෙස ලෝක නායකයන්ගේ ඉල්ලා සිටි බවයි විදෙස් මාධ්‍ය වාර්තා සඳහන් කළේ.",
       "URL": "https://www.hirunews.lk/327755/රුසියාව-මානුෂීය-අපරාධ-සිදුකර-ඇති-බවට-ඇමරිකාව-සනාථ-කරයි",
       "Category": "Local News",
       "Parent URL": "https://www.hirunews.lk/local-news.php?pageID=526"
}