{
       "Source": "hirunews",
       "Timestamp": "Sunday, 25 April 2021 - 8:06",
       "Headline": "ලොව පුරා කොරෝනා ආසාදිතයන් වාර්තාගත ලෙස ඉහළට - ඉන්දියානු කොරෝනා ප්‍රභේදය ස්විට්සර්ලන්තයටත්",
       "News Content": "ඉන්දියාවේ කොරෝනා ආසාදිතයන් සහ මරණ වාර්තාගත ලෙස ඉහළ යද්දී ලොව පුරා කොරෝනා ආසාදිතයන් සංඛ්‍යාව ඊයේ නවලක්ෂයකට ආසන්න වුණා.\nප්‍රංශ පුවත් සේවාව වාර්තා කළ පරිදි ශ්‍රී ලංකා වේලාවෙන් ඊයේ පස්වරු 3.30 දක්වා වූ පැය විසි හතරක කාලය තුළ ලොව පුරා වාර්තාවූ කොරෝනා ආසාදිතයන් සංඛ්‍යාව 893,000 කට අධිකයි.\nමීට පෙර වැඩිම කොරෝනා ආසාදිතයන් සංඛ්‍යාවක් පසුගිය ජනවාරි 8වනදා වාර්තාවූ බවයි එමඟින් සඳහන් කළේ.\nඊයේ වාර්තාවූ කොරෝනා ආසාදිතයන් අතුරෙන් තුනෙන් එකක් ඉන්දියානුවන් වීම විශේෂත්වයක්.\nඑමෙන්ම ගතවූ සතියක කාලය තුළ ලොව පුරා කොරෝනා ආසාදිතයන් සංඛ්‍යාව මිලියන 5.5 කින් ඉහළ ගොස් ඇති අතර, ඉන් මිලියන දෙකක් පමණ ඉන්දියානුවන්.\nඉන්දියාවෙන් ඊයේ දිනයේදී කොරෝනා මරණ 2624 ක් වාර්තා වූයේ එරට කොරෝනා මරණ සංඛ්‍යාව එක්ලක්ෂ අනූ දහස දක්වා ඉහළ නංවමින්.\nගතවූ සතියේදී ඇමරිකාවෙන් නව ආසාදිතයන් හාරලක්ෂ අනූදහසක්, බ්‍රසීලයෙන් හාරලක්ෂ පනස් නවදහසක් සහ තුර්කියෙන් ආසාදිතයන් හාරලක්ෂ හාරදහසක් වාර්තාවුණා.\nමේ අතර ඉන්දියාවෙන් වාර්තාවන නව කොරෝනා විකෘති ප්‍රභේදය ස්විට්සර්ලන්තයෙන්ද හමුවී තිබෙනවා.\nඉන්දියාවේ කොරෝනා ව්‍යාප්තිය ඉහළ නැංවීමට හේතුවී ඇති එම ප්‍රභේදය තම රටින් සොයාගැනුනු ප්‍රථම අවස්ථාව මෙය බවයි ස්විට්සර්ලන්ත මහජන සෞඛ්‍ය කාර්යාලය සඳහන් කළේ.\nස්විට්සර්ලන්තයේ ගුවන් තොටුපලක් හරහා ගමන් ගත් මගියෙකුගෙන් මෙම ඉන්දියානු ප්‍රභේදය හඳුනාගෙන තිබෙනවා.\nමේ අතර බෙල්ජියානු බලධාරීන් සඳහන් කළේ පැරිසියේ සිට පැමිණි ඉන්දියානු හෙද සිසුවියන් විසි දෙනෙකුට මෙම ඉන්දියානු කොරෝනා ප්‍රභේදය ආසාදනය වී තිබූ බවයි.\nඉන්දියාවේ කොරෝනා ව්‍යාප්තිය ඉහළ නංවා ඇති මෙම ද්විත්ව කොරෝනා වෛරස් විකෘති ප්‍රභේදය බී දහසය - දහ හත ලෙස නම් කර තිබෙනවා.",
       "URL": "https://www.hirunews.lk/269437/ලොව-පුරා-කොරෝනා-ආසාදිතයන්-වාර්තාගත-ලෙස-ඉහළට-ඉන්දියානු-කොරෝනා-ප්‍රභේදය-ස්විට්සර්ලන්තයටත්",
       "Category": "Local News",
       "Parent URL": "https://www.hirunews.lk/local-news.php?pageID=1998"
}