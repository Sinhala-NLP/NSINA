{
       "Source": "hirunews",
       "Timestamp": "Wednesday, 20 July 2022 - 16:36",
       "Headline": "තරග පරාජයෙන් පසු ශ්‍රී ලංකාව අයි.සී.සී ටෙස්ට් ලෝක ශූරතාවේ ශ්‍රේණිගත කිරීම්වල පහළට",
       "News Content": "සංචාරක පාකිස්ථාන කණ්ඩායම සහ ශ්‍රී ලංකාව අතර ගාල්ල ජාත්‍යන්තර ක්‍රිකට් ක්‍රීඩාංගණයේ පැවැති පළමු ටෙස්ට් තරගයේ පරාජයෙන් අනතුරුය්ව ශ්‍රී ලංකා කණ්ඩායම අයි.සී.සී ටෙස්ට් ලෝක ශූරතා තරගාවලියේ ප්‍රසාද ලකුණු සටහනේ පහතට පැමිණ තිබෙනවා.\nපසුගිය දා ඔස්ට්‍රෙලියාව සමග පැවැති දෙවන ටෙස්ට් තරගයේ ජයග්‍රහණයෙන් අනතුරුව අදාළ ශ්‍රේණිගත කිරීමේ ලැයිස්තුවේ තුන් වැනි ස්ථානය දක්වා පැමිණි ශ්‍රී ලංකා කණ්ඩායම, මෙම තරග පරාජයත් සමග හය වැනි ස්ථානය දක්වා ස්ථාන තුනකින් පහත බැස තිබෙනවා.\nකෙසේ නමුත් මෙම තරගයේ ජයත් සමග එම ශ්‍රේණිගත කිරීමේ සටහනේ සිව්වැනි ස්ථානයේ පසු වූ පාකිස්ථාන කණ්ඩායම තුන්වැනි ස්ථානය දක්වා ඉදිරියට පැමිණ තිබෙනවා.\nඒ අනුව මෙම තරගය ආරම්භ වන විට ශ්‍රී ලංකා ටෙස්ට් කණ්ඩායමේ ජයග්‍රහණ ප්‍රතිශතය ලෙස දැක් වුණු 54.17ක අගය, තරග පරාජයත් සමග 48.15ක අගයක් දක්වා පහත වැටී තිබෙනවා.\nකෙසේ නමුත්, මෙම තරගය ආරම්භයට පෙර 52.38ක තරග ජයග්‍රහණ ප්‍රතිශතයක් ලෙස සටහන් වූ පාකිස්ථාන ප්‍රසාද ලකුණු සටහන මෙම තරග ජයත් සමග 58.33ක් දක්වා ඉහළ ගොස් තිබෙනවා.\nඅයි.සී.සී ටෙස්ට් ලෝක ශූරතා තරගාවලියේ ප්‍රසාද ලකුණු සටහනේ පෙරමුණේ පසු වන්නේ දකුණු අප්‍රිකාව වන අතර දෙවන ස්ථානයේ පසු වන්නේ ඔස්ට්‍රෙලියාවයි.\nපිලිවෙලින් තුන්වැනි හා හතරවැනි ස්ථානවල පාකිස්ථානය සහ ඉන්දියාව පසු වන අතර පස්වැනි ස්ථානයේ පසු වන්නේ බටහිර ඉන්දීය කොදෙව් කණ්ඩායමයි.\n(අයි.සී.සී ටෙස්ට් ලෝක ශූරතා තරගාවලියේ ප්‍රසාද ලකුණු සටහන පහතින්)",
       "URL": "https://www.hirunews.lk/310492/තරග-පරාජයෙන්-පසු-ශ්‍රී-ලංකාව-අයි-සී-සී-ටෙස්ට්-ලෝක-ශූරතාවේ-ශ්‍රේණිගත-කිරීම්වල-පහළට",
       "Category": "Local News",
       "Parent URL": "https://www.hirunews.lk/local-news.php?pageID=1006"
}