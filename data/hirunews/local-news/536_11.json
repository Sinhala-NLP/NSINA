{
       "Source": "hirunews",
       "Timestamp": "Tuesday, 14 February 2023 - 17:05",
       "Headline": "දිනේෂ් ෂාෆ්ටර්ගේ සිරුරු කොටස් සංරක්ෂණය කරන ලෙස නියෝගයක්",
       "News Content": "කෝටිපති ව්‍යාපාරික දිනේෂ් ෂාෆ්ටර්ගේ ශරීර කොටස් විමර්ශන කටයුතු සඳහා ලබාගෙන තිබේ නම්, ඒවා සුරක්ෂිතව තබා ගැනීමට පියවර ගන්නා ලෙස කොළඹ මහේස්ත්‍රාත් අධිකරණය, රජයේ රස පරීක්ෂකවරයාට හා කොළඹ ප්‍රධාන අධිකරණ වෛද්‍ය නිලධාරියාට අද නියෝග කළා.\nදිනේෂ් ෂාෆ්ටර්ගේ පවුලේ අයිතිවාසිකම් වෙනුවෙන් පෙනී සිටින ජනාධිපති නීතිඥ අනූජ ප්‍රේමරත්න කළ ඉල්ලීමක් සලකා බැලීමෙන් අනතුරුවයි කොළඹ අතිරේක මහේස්ත්‍රාත් රජින්ද්‍රා ජයසූරිය විසින් මෙම නියෝග නිකුත් කළේ.\nඑහිදී අධිකරණය හමුවේ කරුණු දැක්වූ ජනාධිපති නීතිඥවරයා, දිනේෂ් ෂාෆ්ටර් රෝහලට ඇතුළත් කළ අවස්ථාවේදී ඔහු සම්බන්ධයෙන් ස්කෑන් පරීක්ෂණ දෙකක් ඇතුළු ප්‍රතිකාර කටයුතු සිදු කර ඇති බවට කරුණු අනාවරණය වී ඇතැයි සඳහන් කළා.\nඑම ප්‍රතිකාරවලට සම්බන්ධ සියලු‍ වාර්තා අධිකරණය හමුවට කැඳවීමේ නියෝගයක් නිකුත් කරන ලෙසද ජනාධිපති නීතිඥවරයා අධිකරණයෙන් ඉල්ලීමක් කළ බවයි හිරු අධිකරණ වාර්තාකරු සඳහන් කළේ.\nඑම ඉල්ලීම පිළිගත් අතිරේක මහේස්ත්‍රාත්වරිය, මියගිය දිනේෂ් ශාෆ්ටර් සම්බන්ධයෙන් සිදුකළ ප්‍රතිකාරවලට අදාල ලේඛන අධිකරණය හමුවට ඉදිරිපත් කරන ලෙස කොළඹ ජාතික රෝහලේ අධ්‍යක්ෂවරයා වෙත නියෝගයක්ද නිකුත් කරනු ලැබුවා.\nමේ අතර තවත් ඉල්ලීමක් ඉදිරිපත් කළ ජනාධිපති නීතිඥවරයා, දිනේෂ් ෂාෆ්ටර්ගේ පශ්චාත් මරණ පරීක්ෂණය සිදුකළ අවස්ථාවේදී සහ ඊට පෙරත් කොළඹ අධිකරණ වෛද්‍ය නිලධාරී කාර්යාලයේ නිලධාරියෙකු සහ බොරැල්ල පොලිසියේ අපරාධ ස්ථාන නිරීක්ෂණ නිලධාරීන් විසින් ඡායාරූප ලබාගෙන ඇති බව සඳහන් කළා.\nඑම ඡායාරූප සංයුක්ත තැටියකට ඇතුළත්කර අධිකරණයට ඉදිරිපත් කරන ලෙස එම ආයතන වෙත නියෝග නිකුත් කරන ලෙසද ජනාධිපති නීතිඥවරයා අද ඉල්ලීමක් කළා.\nඑම ඉල්ලීමද පිළිගත් අතිරේක මහේස්ත්‍රාත්වරිය අදාළ ඡායාරූප හෝ වීඩියෝ දර්ශන පවතීනම් ඒවා සංයුක්ත තැටියකට ඇතුළත් කර අධිකරණයට ඉදිරිපත් කරන්නැයි එම ආයතනවලට නියෝග කර සිටියා.\nඑමෙන්ම විමර්ශන සිදුකරන අපරාධ පරීක්ෂණ දෙපාර්තමේන්තුවේ නිලධාරීන් අධිකරණය හමුවේ කරුණු දක්වමින් අපරාධය සිදු වූ ස්ථානයේ තිබී ආගන්තුක ජෛව සාම්පලයක් සොයා ගෙන ඇති බවත්, ඒවා එම ස්ථානයට පැමිණි පුද්ගලයින් හා සැසඳේද යන්න පිළිබඳව විමර්ශන සිදුකිරීම සඳහා නියෝගයක් නිකුත් කරන ලෙසත් ඉල්ලා තිබෙනවා.\nඑම ඉල්ලීම පිළිගත් මහේස්ත්‍රාත්වරිය අදාළ ජෛව සාම්පල සහ එම පරීක්ෂණයට භාජනය කිරීමට නියමිත පුද්ගලයින්, රජයේ රස පරීක්ෂණ දෙපාර්තමේන්තුව වෙත යොමුකර විමර්ශන සිදුකිරීම සඳහා අවශ්‍ය නියෝගය නිකුත් කළා.\nඅනතුරුව මෙම සිද්ධියට අදාළ නඩුව ලබන 17 වනදා යළි කැදවීමටයි කොළඹ මහේස්ත්‍රාත් අධිකරණය නියෝග කරනු ලැබුවේ.",
       "URL": "https://www.hirunews.lk/327417/දිනේෂ්-ෂාෆ්ටර්ගේ-සිරුරු-කොටස්-සංරක්ෂණය-කරන-ලෙස-නියෝගයක්",
       "Category": "Local News",
       "Parent URL": "https://www.hirunews.lk/local-news.php?pageID=536"
}