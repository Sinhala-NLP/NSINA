{
       "Source": "hirunews",
       "Timestamp": "Tuesday, 01 March 2022 - 18:41",
       "Headline": "යුක්‍රේන ප්‍රතිප්‍රහාර හමුවේ රුසියානු භටයින් 5700ක් මියයද්දී, යුක්රේන ජනාධිපතිවරයා යුරෝපා පාර්ලිමේන්තුව හඬවයි",
       "News Content": "යුක්රේන රුසියානු යුද ගැටුම් හේතුවෙන් මේ වන විට රුසියානු හමුදා භටයින් 5,700 ක් මිය ගොස් ඇති බව යුක්‍රේනය පවසනවා.\nකෙසේ නමුත් මේ වන විටත් යුක්‍රේනයේ අග නගරය වන කිව් නගරය ඉලක්ක කරගනිමින් රුසියානු සෙබළුන් දස දහස් ගණනකින් සමන්විත සැතපුම් හතළිහක් පමණ දිගු වූ හමුදා පෙළගැස්මක් පවතින අතර රුසියාව විසින් අඛණ්ඩව යුක්‍රේනයේ කිව් අගනගරයට සහ කාර්කිව් නගරයට එල්ල කරන ෂෙල් වෙඩි සහ මිසයිල ප්‍රහාර වල අඩුවක් නැහැ.\nවිශේෂයෙන්ම යුක්‍රේනය චෝදනා කරන්නේ රුසියානු ආරක්ෂක හමුදාවන් විසින් යුක්‍රේන සිවිල් වැසියන් පදිංචිව සිටින නිවාස සංකීර්ණ සහ ප්‍රදේශ ඉලක්ක කරමින් ප්‍රහාර එල්ල කරන බවයි.\nමේ අතර රුසියානු ෂෙල් වෙඩි ප්‍රහාර මාලාවක් හේතුවෙන් යුක්‍රේනයේ ඔක්ට්‍ය්කා ප්‍රදේශයෙදී යුක්‍රේන හමුදා භටයින් 70ට ආසන්න ප්‍රමාණයක් මියගොස් ඇති බව වාර්තා වනවා.\nයුක්රේනයේ නවතම තත්වය සඳහන් කරමින් එරට ආරක්ෂක බලධාරීන් පවසන්නේ මේ වන විට ගැටුම් හේතුවෙන් රුසියානු සෙබළුන් 5700 යුක්‍රේන හමුදා ප්‍රහාර හමුවේ මියගොස් ඇති බවයි.\nමෙම ප්‍රහාරවලින් තුවාල ලැබූ සංඛ්‍යාව ඊට වඩා බොහෝ වැඩි බවත් යුක්‍රේනය ප්‍රකාශ කරනවා.\nමේ අතර බ්‍රිතාන්‍ය අගමැති බෝරිස් ජොන්සන් මේ වන විට යුරෝපයේ සංචාරයක නිරත වනවා.\nඒ යුක්‍රේනයේ මතුව ඇති තත්ත්වය සම්බන්ධයෙන් යුරෝපීය නායකයින් සමග සාකච්ඡා පැවැත්වීමටයි.\nඔහු මෙම සාකච්ඡා සඳහා පෝලන්තය සහ එස්තෝනියාව ට යාමට නියමිත බවයි වාර්තා වන්නේ.\nමේ අතර බෝල්ටික් කලාපයේ මතුවී ඇති මෙම යුධ ගැටුම් සම්බන්ධයෙන් අදහස් දක්වන අයර්ලන්ත විදේශ අමාත්‍ය සයිමන් කොවේනි පවසා සිටියේ යුක්රේනයේ සිදු කෙරෙන රුසියානු යුද අපරාධ පිළිබඳ 'අවිවාදාත්මක සාක්ෂි' ඇති බවයි.\nඅයර්ලන්තයේ ඩබ්ලින්හි දී මාධ්‍යවේදීන් අමතමින් ඔහු කියා සිටියේ: “රුසියාවේ මැදිහත්වීමෙන් යුක්‍රේනයේ යුද අපරාධ සිදුවෙමින් පවතින බවට අවිවාදිත සාක්ෂි ඇති අතර යුක්‍රේන නගර ගනනාවක ම්ලේච්ඡ ප්‍රහාර දියත් කිරීම සහ එම නගරවල ජීවත්වන සිවිල් වැසියන් හිතාමතාම ඉලක්ක කිරීම වැනි අවිවාදිත සාක්ෂි දුටු බවයි.\nමේ අතර එක්සත් රාජධානියේ විදේශ ලේකම්වරයා ජිනීවාහි එක්සත් ජාතීන්ගේ මානව හිමිකම් කවුන්සිලයට ප්‍රකාශ කළේ පුටින් \"රුසියානු ප්‍රහාර හේතුවෙන් තුවාල ලබන\nමියයන, යුක්‍රේන සාමාන්‍ය වැසියන් සම්බන්ධයෙන් මෙන්ම මේ වන විට ගම් බිම් අතහැර පලා යමින් සිටින 500,000 කට අධික යුක්‍රේන වැසියන්ගේ මානසික පීඩාවන් සම්බන්ධයෙන්ද වගකිව යුතු බවයි.\nමෙම පලා යන්නන් ගේ සංඛ්‍යාව දිනෙන් දින වැඩි වන බවත් විදේශ ලේකම්වරයා එහිදී අවධාරණය කළා.\nඇය පැවසුවේ “ලේ ඇත්තේ පුටින්ගේ අතේ, ඒවා අහිංසක යුක්රේන වැසියන්ගේ පමණක් නොව, යුක්රේනයේ දී ඝාතනය කෙරුණු රුසියානු හමුදා භටයින්ගේ ලේ පවා ඔහුගේ දෑතේ තැවරී ඇති බවයි.\nමේ අතර යුක්‍රේන ජනාධිපති වොලදමීර් සෙලෙන්ස්කි බ්‍රසල්ස් නුවර එක්රැස් වුනු යුරෝපා පාර්ලිමේන්තුව ඇමතුවා.\nයුක්රේනයේ රහසිගත ස්ථානයක සිට වීඩියෝ තාක්ෂණය ඔස්සේ යුරෝපා පාර්ලිමේන්තුව අමතමින් ඔහු සංවේදී කතාවක් කරමින් කියා සිටියේ යුරෝපා සංගමයට බැඳීම සඳහා සිය රට සිදු කර ඇති ඉල්ලීමට වහාම සාධනීය ප්‍රතිචාර දක්වන ලෙසටයි\nසිය රටේ ජනතාව මේ වන විට නිදහස සඳහා සිය ජීවිතයෙන් ගෙවිය හැකි ඉහළම මිළ ගෙවමින් සිටින බවත් සිය රටේ ජනතාවත් යුරෝපා ජනතාව හා සම තත්වයේ සැලකීමට තවත් කල් ගත නොකරන ලෙසත් ඔහු සංවේදී ලෙස ඉල්ලා සිටියා.\nරුසියානු ආරක්ෂක හමුදාවන් ඉතා කෲර ලෙස සාමාන්‍ය ජනතාව සහ විශේෂයෙන්ම කුඩා දරුවන් ඉලක්ක කරමින් ඔවුන්ගේ ප්‍රහාර සිදු කරන බව යුක්රේන ජනාධිපතිවරයා පැවසුවේ අතිශය හැඟීම්බර වයි.\nඔවුන් ඊයෙත් මගේ රටේ සාමාන්‍ය ජනතාව ඉලක්ක කරමින් රොකට්,ෂෙල් වෙඩි සහ මිසයිල ප්‍රහාර ගණනාවක් එල්ල කළා.\nමගේ රටේ දරුවන් දැන් සිටින්නේ ඉතාම භීතියෙන්.\nමේ වන විට මේ ගැටුම් නිසා ජීවිතය අහිමි කරගෙන ඇති දරුවන් සංඛ්‍යාව 16 ට වැඩියි.\nඔවුන් අපේ රටේ නිදහස වෙනුවෙන් ගෙවිය හැකි ඉහළම මිල ගෙවමින් සිටිනවා.\nයුක්‍රේන ජනාධිපති වරයාගේ මෙම කතාව පරිවර්තනය කළ නිලධාරියා පවා මෙහිදී අතිශයින් සංවේදී වූ බවයි වාර්තා වන්නේ.\nඔහු යුක්‍රේන ජනාධිපති වරයාගේ මෙම ප්‍රකාශයන් හරහා කෙතරම් සංවේදී වූවාදැයි කිවහොත් ඇතැම් අවස්ථාවල දී ජනාධිපතිවරයාගේ ප්‍රකාශයන් පරිවර්තනය කිරීමට පවා නොහැකි තත්ත්වයකට පත්වූ බව විදෙස් මාධ්‍ය වාර්තා කරනවා.",
       "URL": "https://www.hirunews.lk/298407/යුක්‍රේන-ප්‍රතිප්‍රහාර-හමුවේ-රුසියානු-භටයින්-5700ක්-මියයද්දී-යුක්රේන-ජනාධිපතිවරයා-යුරෝපා-පාර්ලිමේන්තුව-හඬවයි",
       "Category": "Local News",
       "Parent URL": "https://www.hirunews.lk/local-news.php?pageID=1324"
}