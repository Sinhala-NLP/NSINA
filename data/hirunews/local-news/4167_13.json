{
       "Source": "hirunews",
       "Timestamp": "Monday, 18 December 2017 - 12:43",
       "Headline": "අනතුරෙන් හෙළිවූ පිං කැට සොරකම (ඡායාරූප)",
       "News Content": "කණ්ඩලම වැව් බැම්ම ආසන්නයේ පිහිටි මින්නේරි දේවාලයේ පිං කැටය කඩා එහි මුදල් රැගෙන යමින් සිටි පුද්ගලයෙකු දඹුල්ල, කණ්ඩලම මාර්ගයේදී රිය අනතුරකට ලක්ව රෝහල් ගතකර තිබෙනවා.\nදඹුල්ල, කණ්ඩලම ප්‍රධාන මාර්ගයේ මෝටර් රථයක් සහ ත්‍රිරෝද රථයක් අනතුරකට ලක්වීමෙන් ත්‍රිරෝද රථයේ ගමන් ගත් පුද්ගලයා තුවාල ලබා දඹුල්ල රෝහලට ඇතුලත් කළ බවට පොලිසියට තොරතුරු වාර්තා වී තිබෙනවා.\nඒ අනුව දඹුල්ල පොලීසිය එම ස්ථානයට පැමිණ පරීක්ෂාකර බැලීමේදී ත්‍රිරෝද රථයේ තිබී විසිවී ගිය පොහොර උරයක දැමූ කාසි සහ නෝට්ටු තොගයක්  හමුවූ බවයි පොලිසිය පවසන්නේ.\nඅනතුරෙන් පසු මෝටර් රථයේ රියදුරු පවසා ඇත්තේ ඉතා වේගයෙන් ඉදිරියට පැමිණි  ත්‍රිරෝද රථය මාර්ගයේ විරුද්ධ දිශාවට ධාවනය වී තම මෝටර් රථයේ ගැටුණු බවයි.\nඅනතුරත් සමඟ ත්‍රිරෝද රථය පැදවූ රියැදුරු සහ පොහොර උරයක තිබී මුදල් විසිවි වැටෙනු දුටු බව ඔහු වැඩිදුරටත් පවසා තිබෙනවා.\nඑම ප්‍රකාශයත් සමඟ දඹුල්ල මුලස්ථාන පොලිසිය රෝහල් ගතව සිටින සැකකරුගෙන් කළ ප්‍රශ්න කිරීමේදී, තමන් ගෙදර තිබූ කැටයක් කඩා එහි මුදල් රැගෙන යන අතරතුර මෙම අනතුර සිදුවූ බවයි ඔහු පවසා ඇත්තේ.\nපසුව පොලිස් නිලධාරීන් කණ්ඩායමක් ඔහුගේ නිවසට ගොස් ඒ පිළිබඳව විමසා බැලීමේදී සැකකරුහේ ප්‍රකාශය සාවද්‍ය තොරතුරක් බව අනාවරණය වී  තිබෙනවා.\nසැකකරුගෙන් පසුව කළ ප්‍රශ්න කිරීමේදී කියා ඇත්තේ සිය පියා ගලේවෙල ප්‍රදේශයේ දේවාලයක් පවත්වාගෙන යන අයෙකු බවත් එම දේවාලයේ මුදල් තමන්ට ලබාදුන් බවයි.\nකෙසේ වෙතත් ඔහුගේ එම ප්‍රකාශයත් අසත්‍ය බව අනාවරණය කරගත් පොලිසිය  ප්‍රදේශයේ අවට පිහිටි වෙහෙර විහාරස්ථාන සහ කෝවිල්වල පිංකැට පිළිබඳව කළ සොයා බැලීමේදී අනාවරණය වී ඇත්තේ කණ්ඩලම වැව් බැම්මේ පිහිටි දේවාලය තිබූ පිං කැටය මෙම පුද්ගලයා විසින් සොරාගෙන රැගෙනවිත් ඇති බවටයි.\nඒ අනුව සැකකරුගෙන් ප්‍රශ්න කිරීමේදී සොරකම පිළිබඳව හෙළිකර ඇති අතර  පිං කැටය සොරාගෙන  ත්‍රිරෝද  රථයෙන් ගමන් කරමින් සිටියදී එකවරම දඹුලු ගල දිස් වීමත් සමඟ තමන් තිගැස්සුණු බවත් එම බියවීමත් සමඟ  ත්‍රිරෝද  රථයෙ ඉදිරියෙන් පැමිණි මෝටර් රථයේ ගැටී මෙම අනතුර සිදුවූ බව සැකකරු පවසා තිබෙනවා.\nදේවාලයේ භාරකාර මණ්ඩලයේ පැමිණිල්ල අනුව මෙම පුද්ගලයා අද (18) දඹුල්ල මහේස්ත්‍රාත් අධිකරණයට ඉදිරිපත් කිරීමට නියමිතව තිබු බවයි අප වාර්තාකරු සඳහන් කළේ.\nඡායාරූප - දඹුල්ල, කාංචන කුමාර",
       "URL": "https://www.hirunews.lk/178670/අනතුරෙන්-හෙළිවූ-පිං-කැට-සොරකම-ඡායාරූප",
       "Category": "Local News",
       "Parent URL": "https://www.hirunews.lk/local-news.php?pageID=4167"
}