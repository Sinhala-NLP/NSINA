{
       "Source": "hirunews",
       "Timestamp": "Wednesday, 04 May 2022 - 12:52",
       "Headline": "ගාලුමුවදොර විරෝධතාවය 26 වැනි දිනටත්",
       "News Content": "රට තුළ පවතින අර්බුදයන්ට වහා විසඳුම් ලබා දෙන ලෙස ඉල්ලමින් ගාලුමුවදොර - ජනාධිපති ලේකම් කාර්යාලය අසල පැවැත්වෙන විරෝධතාවය අද 26 වන දිනටත් ක්‍රියාත්මක යි.\nවිරෝධතාවය පැවැත්වෙන දිනය සටහන් කිරීමේ පුවරුවක්ද එහි ප්‍රදර්ශනය කිරීමට මේ වන විට පියවර ගෙන තිබෙනවා.\nවිරෝධතාකරුවන් අද පෙරවරුවේ අරගල භූමිය පිරිසිදු කිරීමේ කටයුත්තක නිරත වූ අතර ජනාධිපති ලේකම් කාර්යාලයේ පිවිසුම ඉදිරිපිට වේදිකාවක් ස්ථාපිත කිරීමටද කටයුතු කර තිබෙනවා.\nඊයේ රාත්‍රියේ විරෝධතාවයට විශේෂ අවශ්‍යතා සහිත පුද්ගලයන්, වෘත්තීය සමිති නියෝජිතයන් සහ තරුණයන් ඇතුලු විවිධ පිරිස් එක්ව සිටියා.\nඊයේ රාත්‍රියේ අරගල භූමියේ දී කේක් කපමින් විරෝධතාකරුවකුගේ උපන්දිනයක් සැමරුවා.\nඅරගල භූමිය තුල බාබකියු ක්‍රමයට ආහාර සකස් කරමින් විරෝධතාකරුවන්ට පිලිගැන්වීමටයි ඊයේ රාත්‍රියේ කටයුතු යොදා තිබුණේ.\nඑමෙන්ම විරෝධතාවයට පැමිණි පිරිස්වලට ගීත ගායනා කිරීමට ද අවස්ථාව ලබා දී තිබුණා.\nඑමෙන්ම, අරලියගහ මන්දිරය ඉදිරිපිටට පවත්වන විරෝධතාවය අද 8 වන දිනටත් ක්‍රියාත්මකයි.\nමේ අතර, ගාල්ල සහ කුරුණෑගල ඇතුලු දිවයිනේ විවිධ ප්‍රදේශ වල විරෝධතා අද දිනයේදී ක්‍රියාත්මක වුණා.\nකුරුණෑගල විරෝධතාවයේ දී අරගලකරුවන් විසින් පොලීසියට බෙලිමල් පානයකින් සංග්‍රහ කිරීමට පියවර ගත්තා.\nඅප වාර්තාකරු සඳහන් කළේ ඊයේ දිනට යෙදී තිබුණු නිදහස් මාධ්‍ය දිනය වෙනුවෙන් මිය ගිය සහ අතුරුදන්වූ මාධ්‍යවේදීන් සිහිකිරීම ද ඊයේ රාත්‍රියේ කුරුණෑගල විරෝධතාවයෙ දී සිදු කෙරුණු බවයි.",
       "URL": "https://www.hirunews.lk/303477/ගාලුමුවදොර-විරෝධතාවය-26-වැනි-දිනටත්",
       "Category": "Local News",
       "Parent URL": "https://www.hirunews.lk/local-news.php?pageID=1192"
}