{
       "Source": "hirunews",
       "Timestamp": "Wednesday, 04 May 2022 - 7:46",
       "Headline": "වෘත්තීය සමිති නියෝජිතයින් පිරිසක් ජනපති හමුවෙයි",
       "News Content": "පටු දේශපාලන වුවමනා මත ජනතාව අපහසුතාවට පත් කිරීමේ අරමුණින් අනිද්දා සිදු කිරීමට අපේක්ෂිත වර්ජනයට කිසිදු සහයක් ලබා නොදෙන බව අත්‍යවශ්‍ය සේවා සපයන ආයතනවල වෘත්තිය සමිති රැසක නියෝජිතයින් ජනාධිපතිවරයා හමුවේ ප්‍රකාශ කර තිබෙනවා.\nජනාධිපති මාධ්‍ය අංශය සඳහන් කළේ, කොළඹ - කොටුව ජනාධිපති මන්දිරයේ දී ඊයේ පස්වරුවේ මෙම හමුව පැවැත්වුණු බවයි.\nමෙම වර්ජනය, සේවක අයිතින් වෙනුවෙන් නොව දේශපාලන පක්ෂ කිහිපයක වුවමනාව මත සිදු කරන බවට වෘත්තිය සමිති නියෝජිතයින් පැවසූ බව ජනාධිපති මාධ්‍ය අංශය සඳහන් කළා.\nපවතින අර්බුදය තවදුරටත් උග්‍ර අතට හැරවීම සහ මහජනතාව පීඩාවට පත් කිරීමට මෙම වැඩවර්ජනයේ අපේක්ෂාව බවත්, ජනජීවිතය සාමාන්‍ය පරිදි පවත්වාගෙන යාමට කටයුතු කිරීම සියලු සේවකයින්ගේ යුතුකම සහ වගකීම බවත් සාකච්ඡාවට එක්වූ වෘත්තිය සමිති නියෝජිතයින් පෙන්වා දී තිබෙනවා.\nපසුගිය 28 වන දා පැවති වර්ජනය නොතකා රාජකාරි ඉටුකළ සේවකයින්ට සිය ස්තූතිය පළ කළ ජනාධිපතිවරයා පවතින තත්වය වටහාගෙන ජනජීවිතය සාමාන්‍ය පරිදි පවත්වාගෙන යාමට අවශ්‍ය සහය ලබාදෙන ලෙස ද අදාළ වෘත්තිය සමිතිවලින් ඉල්ලා තිබෙනවා.\nමේ අතර අත්‍යවශ්‍ය නොවන සේවා ලබාගැනීම සඳහා අද දිනයේ දී නො පැමිණෙන ලෙස ආගමන විගමන දෙපාර්තමේන්තුව මහජනතාව වෙත දැනුම් දෙනවා.\nපරිගණක පද්ධතියේ බිඳ වැටීමක් මෙම තත්ත්වයට හේතු වී තිබෙනවා.\nඑසේම එක්දින සේවයේ ප්‍රමාදවීම්ද සිදු විය හැකි බවයි ආගමන විගමන දෙපාර්තමේන්තුව දැනුම් දෙන්නේ.",
       "URL": "https://www.hirunews.lk/303449/වෘත්තීය-සමිති-නියෝජිතයින්-පිරිසක්-ජනපති-හමුවෙයි",
       "Category": "Local News",
       "Parent URL": "https://www.hirunews.lk/local-news.php?pageID=1193"
}