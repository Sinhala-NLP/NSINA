{
       "Source": "hirunews",
       "Timestamp": "Thursday, 21 April 2022 - 21:14",
       "Headline": "ඊශ්‍රායල සිනමාකරුවන් පිරිසක් ශ්‍රී ලංකාවට (ඡායාරූප)",
       "News Content": "ඊශ්‍රායල ජාතික සිනමාකරුවන් විසි දෙනෙකුගෙන් සමන්විත පිරිසක්, ශ්‍රී ලංකාවට පැමිණ තිබෙනවා.\nඒ  \"ආරුගම්බේ\" නැමැති සිනමා පටයක් නිෂ්පාදනය කිරීම සඳහායි.\nමෙම සිනමා පටය, ශ්‍රී ලංකාවේ ආරුගම්බේ   ප්‍රදේශය මුල් කර ගනිමින් නිෂ්පාදනය කිරීමට සැලසුම් කර තිබෙනවා.\nශ්‍රී ලංකාවේ භෞතික සෞන්දර්ය, ඊශ්‍රායලය සහ යුරෝපීය රටවල ජනතාවට දැක බලා ගැනීමට සැළැස්වීම මෙම සිනමා පටය නිෂ්පාදනය කිරීමේ මූලික අරමුණ බවයි මෙම සිනමාකරුවන්ගේ කණ්ඩායමේ ප්‍රකාශකවරයෙකු කටුනායක ගුවන් තොටුපළේ දී කියාසිටියේ.\nවිශේෂයෙන් ආරුගම්බේ ප්‍රදේශයේ මුහුදු වෙරළ ආශ්‍රිතව සිදු කෙරෙන රළ මත ලිස්සා යාම (Serfin) ඊශ්‍රායල ජාතික තරුණයන් මහත් ආස්වාදයක් ලබන ක්‍රීඩාවක් බව ඔහු කියසිටියා.\nඑම තත්වය යුරෝපීය ජාතිකයන් අතර ප්‍රචලිත කිරීම ඇතුළු ශ්‍රී ලංකාවේ සිනමා සංචාරක ප්‍රවර්ධනයක් (Film Tourism Promotion) ඇති කිරීම තුළින් ශ්‍රී ලංකාවට, එම රටවල සිනමාකරුවන්, සිනමා පට නිෂ්පාදනය සදහා මෙරටට ඇද ගැනීම තුළින් විදේශ විනිමය උපයා ගැනීම  මෙම සංචාරයේ ප්‍රධානතම අරමුණ බව ද ඔහු වැඩිදුරටත් සඳහන් කළා.\nඊශ්‍රායල ජාතික සිනමාකරුවන් පිරිස ලබන මැයි මස 22 දින දක්වා මෙරට රැඳී සිටිමින් මෙම සිනමා පටයේ රූ ගත කිරීම් සිදු කිරීමට නියමිතයි.\nමෙම පිරිස පිළිගැනීම සදහා ශ්‍රී ලංකාවේ සිනමාකරුවන් පිරිසක් ද කටුනායක ගුවන් තොටුපළ පැමිණීමේ පර්යන්තය වෙත පැමිණ සිටි බවයි අප වාර්තාකරු සඳහන් කළේ.\nමෙම සිනමා පටයේ තවත් කොටසක් ඊශ්‍රායලය තුළ ද රූ ගත කිරීමට නියමිතයි.",
       "URL": "https://www.hirunews.lk/302480/ඊශ්‍රායල-සිනමාකරුවන්-පිරිසක්-ශ්‍රී-ලංකාවට-ඡායාරූප",
       "Category": "Local News",
       "Parent URL": "https://www.hirunews.lk/local-news.php?pageID=1217"
}