{
       "Source": "hirunews",
       "Timestamp": "Monday, 11 January 2021 - 10:01",
       "Headline": "සමාජ මාධ්‍ය හරහා තරුණයින් සමඟ මිතුරු වී, ගණිකා වෘත්තියේ යොදවා ගන්නා කාන්තාවන් තුනක් පොලිස් දැලේ",
       "News Content": "සමාජ මාධ්‍ය හරහා ප්‍රතිචාර දක්වමින් මිතුරුවන තරුණයින් ඉතා සුක්ෂම අයුරින් ගණිකා වෘත්තිය සඳහා යොදවා ගන්නා සුරූපී කාන්තාවන් තිදෙනකු පෙරේදා (09) අත්අඩංගුවට ගත් බව පිළියන්දල පොලිසිය පවසනවා.\nපිළියන්දල -  මොරටුව මාර්ගය, හොරණ පාර සහ කැස්බෑව විකල්ප මාර්ගයේ යන ස්ථාන තුනකදී මොවුන් අත්අඩංගුවට ගත් බවයි පිළියදල පොලිසියේ  ස්ථානාධිපතිවරයා සඳහන් කළේ.\nකාන්තාවන් මිලදී ගන්නා මුවාවෙන් පොලිස් උපයාදූතයින් යොදවා මෙම වැටලීම සිදුකර ඇති අතර මෙලෙස අත්අඩංගුවට ගත් සැකකාරියන් තිදෙනා 48, 26 සහ 24 යන වයස්වල පසුවන්නියන් බවයි වාර්තා වන්නේ.\nඉංගිරිය සහ මාතලේ ප්‍රදේශවල පදිංචි කාන්තාවන් දෙදෙනකු සහ පරිවාස භාරයේ හැදී වැඩී, පසුව විවාහ වී එම විවාහයද හැර ආ දෙදරු මවක්ද ඒ අතර සිටින බවයි පොලිසිය වැඩිදුරටත් සඳහන් කළේ.\nඅත්අඩංගුවට ගත් සැකකාරියන් තිදෙනා කැස්බෑව මහේස්ත්‍රාත් අධිකරණයට ඉදිරිපත් කිරීමෙන් අනතුරුව ලබන 22 වනදා දක්වා රක්ෂිත බන්ධනාගාර ගතකර තිබෙනවා.",
       "URL": "https://www.hirunews.lk/259390/සමාජ-මාධ්‍ය-හරහා-තරුණයින්-සමඟ-මිතුරු-වී-ගණිකා-වෘත්තියේ-යොදවා-ගන්නා-කාන්තාවන්-තුනක්-පොලිස්-දැලේ",
       "Category": "Local News",
       "Parent URL": "https://www.hirunews.lk/local-news.php?pageID=2219"
}