{
       "Source": "hirunews",
       "Timestamp": "Sunday, 25 March 2018 - 12:49",
       "Headline": "වැඩිවුණු අයි. ඕ.සී. ඉන්ධන මිල ගැන බස්, ත්‍රිරෝද රථ සංගම් අවධානයෙන්",
       "News Content": "ලංකා අයි. ඕ.සී. සමාගම ඉන්ධන මිල ගණන් ඉහළ දැමීමත් සමග මේ වනවිට ඒ සම්බන්ධයෙන් සමාජයේ කථාබහක් ඇතිව තිබෙනවා.\nඉන්ධන මිල ගණන් ඉහළ දැමීම පිළිබඳව හිරු ප්‍රවෘත්ති අංශය මගී ප්‍රවාහන අංශ කිහිපයකින් විමසීමක් කළා.\nඒ සම්බන්ධයෙන් අදහස් දක්වමින් ලංකා පෞද්ගලික බස් රථ හිමියන්ගේ සංගමයේ සභාපති ගැමුණු විජේරත්න කියා සිටියේ ලංකා අයි. ඕ.සී. ඉන්ධන මිල ගණන් ඉහළ දැමීම ගැටළුවක් නොවන බවයි.\nකෙසේ වෙතත් දකුණු පළාත් පෞද්ගලික බස් රථ සමාගම් සම්මේලනයේ සභාපති චන්දන ද සොයිසා කියා සිටියේ ලංකා ඛනිජ තෙල් නීතිගත සංස්ථාව, ලංකා අයි. ඕ.සී. ඉන්ධන මිලට සම කිරීමේ අවදානමක් පවතින බවයි.\nඑමෙන්ම ලංකා අයි. ඕ.සී. සමාගම ඉන්ධන මිල ගණන් ඉහළ දැමීම සම්බන්ධයෙන් අප ත්‍රිරෝද රථ සංගම් කිහිපයකින්ද විමසීමක් කළා.\nඑහිදී සමස්ත ලංකා ත්‍රිරෝද රථ රියදුරන්ගේ සහ හිමියන්ගේ සංගමයේ සභාපති සුදිල් ජයරුක් කියා සිටියේ රජය ත්‍රිරෝද රථ රියදුරන්ට ඉන්ධන සහනාධාරයක් ලබාදීමට කටයුතු  කළ යුතු බවයි.\nකෙසේ වෙතත් ඉන්ධන මිල ඉහළ යාමත් සමග දෙවන කිලෝමීටරයට රුපියල් 10 ක මිල වැඩිකිරීමක් සිදුකිරීමට බලාපොරොත්තු වන බවයි ලංකා ස්වයං රැකියා වෘත්තිකයින්ගේ ජාතික ත්‍රිරෝද රථ සංගමය සඳහන් කළේ.\nඑහි සභාපති සුනිල් ජයවර්ධන හිරු ප්‍රවෘත්ති අංශයට අදහස් දක්වමින් මේ බව කියා සිටියා.\nකෙසේ නමුත් ලංකා ඛනිජ තෙල් නීතිගත සංස්ථාව ඉන්ධන මිල ඉහළ නැංවීම පිළිබදව තීරණයක් ගෙන නොමැති බවයි එහි සභාපති ධම්මික රණතුංග  ඊයේ දිනයේ සඳහන් කළේ.",
       "URL": "https://www.hirunews.lk/186812/වැඩිවුණු-අයි-ඕ-සී-ඉන්ධන-මිල-ගැන-බස්-ත්‍රිරෝද-රථ-සංගම්-අවධානයෙන්",
       "Category": "Local News",
       "Parent URL": "https://www.hirunews.lk/local-news.php?pageID=4021"
}