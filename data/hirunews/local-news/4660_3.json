{
       "Source": "hirunews",
       "Timestamp": "Wednesday, 15 February 2017 - 18:13",
       "Headline": "ආනන්ද නාලන්ද ගැටුමෙන් වාහන 6කට හානි - ප්‍රදේශයේ ආරක්ෂාවට පොලිස් කණ්ඩායම් කිහිපයක්",
       "News Content": "කොළඹ ආනන්ද සහ නාලන්ද විද්‍යාලවල සිසුන් දෙපිරිසක් අතර ඇතිවු ගැටුම සම්බන්ධයෙන් සිසුන් 15 දෙනෙකු පොලිස් අත්අඩංගුවට ගෙන තිබෙනවා.\nගැටුමෙන් තුවාල ලැබු 8 දෙනෙකු ඇතුලත් කෙරුනේ කොළඹ ජාතික රෝහලටයි.\nඅත්අඩංගුවට ගත් සිසුන්ගෙන් මේ වනවිට ප්‍රකාශ සටහන් කරගනිමින් සිටින අතර, තුවාල ලැබූ සිසුන්ගේ තත්ත්වය බරපතල නොවන බව කොළඹ ජාතික රෝහලේ අධ්‍යක්‍ෂ වෛද්‍ය අනිල් ජාසිංහ හිරු ප්‍රවෘත්ති අංශයට කියා සිටියා.\nපොලිසිය සඳහන් කලේ මේවන විට සිද්ධිය සම්බන්ධයෙන් පාසල් දෙකේ විදුහල්පතිවරුන් සමග සාකච්ඡාවක නිරත වෙමින් සිටින බවයි.\nඅද දහවල් පාසැල නිම වීමෙන් අනතුරුව මරදාන සහ බොරැල්ල පොලිස් වසම්වල ස්ථාන දෙකකදී සිසුන් ගැටුම් ඇතිකර ගෙන ඇතැයි පොලිසිය ප්‍රකාශ කලා.\nගැටුම හේතුවෙන් මාර්ගයේ ගමන් කල ලංගම බස් රථයක් / පෞද්ගලික බස් රථයක් / වෑන් රථ දෙකකට සහ මෝටර් රථයකට අලාභ හානි සිදුව තිබෙනවා.\nසිද්ධිය පිළිබඳ ප්‍රදේශය භාර නියෝජ්‍ය පොලිස්පතිවරයාගේ අධීක්ෂණය යටතේ විමර්ශණ පවත්වන බවයි පොලිසිය කියාසිටියේ.\nමේවන විට ප්‍රදේශයේ සාමකාමී වාතාවරණයක් පවතින අතර පොලිස් කණ්ඩායම් කිහිපයක් ආරක්ෂාව සඳහා යොදවා ඇතැයි ද සඳහන්.\nබොරැල්ල සහ මරදාන පොලිස් ස්ථාන මගින් විමර්ශන ආරම්භ කර තිබෙනවා.\nමේ අතර කොළඹ ඞී.එස්. සේනානායක විද්‍යාලය තුළ එම පාසලේ සිසුන් දෙපිරිසක් අතර ඇතිවූ ගැටුමකින්ද සිසුන් තුන්දෙනෙකු තුවාල ලබා තිබෙනවා.\nඔවුන් ද ප්‍රතිකාර සඳහා ජාතික රෝහලට ඇතුළත් කළා.",
       "URL": "https://www.hirunews.lk/154577/ආනන්ද-නාලන්ද-ගැටුමෙන්-වාහන-6කට-හානි-ප්‍රදේශයේ-ආරක්ෂාවට-පොලිස්-කණ්ඩායම්-කිහිපයක්",
       "Category": "Local News",
       "Parent URL": "https://www.hirunews.lk/local-news.php?pageID=4660"
}