{
       "Source": "hirunews",
       "Timestamp": "Saturday, 20 March 2021 - 11:04",
       "Headline": "අකුරැස්සේදී දෙදෙනෙකු යටකරමින් පලාගිය රියදුරු සොයා විමර්ශන",
       "News Content": "අකුරැස්ස - කැටන්විල - නෙරළුව ප්‍රදේශයේදී දෙදෙනෙකු යටකර පලාගිය කුඩා ලොරි රථයක රියදුරු අත්අඩංගුවට ගැනීම සඳහා පොලීසිය විමර්ශනයක් ආරම්භ කර තිබෙනවා.\nපොලිස් මාධ්‍ය ප්‍රකාශක කාර්යාලය සඳහන් කළේ ඊයේ රාත්‍රි 11 ට පමණ මාර්ගයේ ගමන් ගත් කාන්තාවක් සහ පිරිමි පුද්ගලයෙකු අනතුරට ලක් කරමින් මෙම පුද්ගලයා අදාළ කුඩා ලොරි රථය ධාවනය කර ඇති බවයි.\nඅනතුරින් අදාළ කාන්තාව සහ පිරිමි පුද්ගලයා බරපතල තුවාල ලබා මාර්ගයේ වැටී සිටි බව සඳහන්.\nපසුව ප්‍රදේශවාසීන් එක්ව ඔවුන් අකුරැස්ස රෝහල වෙත ඇතුළත් කර ඇති අතර, එහිදී කාන්තාව ජීවිතක්ෂයට පත්ව තිබෙනවා.\nබරපතල තත්වයෙන් පසුවන පිරිමි පුද්ගලයා වැඩිදුර ප්‍රතිකාර සඳහා මාතර මහ රෝහලට මාරුකර යැවූ අතර, ඔහුද දැඩි සත්කාර ඒකකයේ ප්‍රතිකාර ලබන බවයි වාර්තාවන්නේ.\nපසුව පොලීසිය සිදුකළ විමර්ශනවලදී කුඩා ලොරි රථය ප්‍රදේශයේ තේ කර්මාන්තශාලාවක් තුළ නවතා තිබියදී සොයාගෙන තිබුණා.",
       "URL": "https://www.hirunews.lk/265956/අකුරැස්සේදී-දෙදෙනෙකු-යටකරමින්-පලාගිය-රියදුරු-සොයා-විමර්ශන",
       "Category": "Local News",
       "Parent URL": "https://www.hirunews.lk/local-news.php?pageID=2075"
}