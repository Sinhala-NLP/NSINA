{
       "Source": "hirunews",
       "Timestamp": "Monday, 25 April 2022 - 17:47",
       "Headline": "කොළඹ ගාලු මුවදොර අරගලයේ හැඩයට ජර්මන් තානාපති ගේ ප්‍රසාදය  (වීඩියෝ)",
       "News Content": "ශ්‍රී ලංකාවේ ජර්මානු තානාපති හොල්ගර් ෂෝබේ කොළඹ ගාලු මුවදොර පැවැත්වෙන ජන අරගලය විරෝධතා ව්‍යාපාරයේ සාමකාමී ස්වභාවය සම්බන්ධයෙන් සිය ප්‍රසාදය පළ කරනවා.\nසිය පෞද්ගලික ට්විටර් ගිණුම ඔස්සේ පණිවිඩයක් නිකුත් කරන ජර්මානු තානාපති වරයා පවසන්නේ අභිමානවත් ශ්‍රී ලාංකික ජනතාව සිය අදහස් ප්‍රකාශ කිරීමේ අයිතිය සාමකාමීව භාවිත කරන ආකාරය සම්බන්ධයෙන් තමන් ඉමහත් ප්‍රසාදයට පත්ව ඇති බවයි.\n\"ශ්‍රී ලංකාවේ අභිමානවත් ජනතාව තම අදහස් ප්‍රකාශ කිරීමේ නිදහස කෙතරම් සාමකාමීව ක්‍රියාත්මක කරනවාද යන්න ගැන මම පැහැදෙනවා\" යනුවෙන් ඔහුගේ පණිවිඩයේ සඳහන්.\nරට තුළ ක්‍රියාත්මක වන මෙම රාජ්‍ය විරෝධී උද්ඝෝෂණ සහ සාමකාමී විරෝධතා 1989 වර්ෂයේදී ජර්මනිය නැවත ඒකාබද්ධ වීමට බලපෑම් කළ විරෝධතා ව්‍යාපාරයන් තමන්ට සිහි ගන්වන බව ඔහු එම පණිවිඩයේ සඳහන් කර තිබෙනවා.\nදෙවන ලෝක යුද්ධය පරාජය වීමෙන් අනතුරුව නැගෙනහිර සහ බටහිර වශයෙන් සමාජවාදී සහ ධනවාදී කඳවුරු වලට බෙදී සිටි ජර්මනිය 1989 වර්ෂයේදී එක්සත් රාජ්‍යයක් ලෙස නැවත ඒකාබද්ධ වුණා.\nශ්‍රී ලංකාවේ ජර්මානු තානාපති හොල්ගර් ෂෝබේ අද උදෑසන නිකුත් කළ මෙම ට්විටර් පණිවුඩය අවසන් කර තිබුනේ මෙම ජන අරගලයට එක්ව සිටින සියලු පාර්ශවයන්ට සාමකාමීව සිටීමට ශක්තිය ප්‍රාර්ථනා කරමින්.",
       "URL": "https://www.hirunews.lk/302791/කොළඹ-ගාලු-මුවදොර-අරගලයේ-හැඩයට-ජර්මන්-තානාපති-ගේ-ප්‍රසාදය-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1210"
}