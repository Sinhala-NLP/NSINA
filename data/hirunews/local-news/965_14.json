{
       "Source": "hirunews",
       "Timestamp": "Thursday, 04 August 2022 - 16:37",
       "Headline": "නීති විරෝධීව දුරකතනයක් භාවිත කළ ධානිෂ් අලිට සිර දඬුවම්",
       "News Content": "රක්ෂිත බන්ධනාගාර ගත කර සිටින ධානිෂ් අලි නම් සැකකරු නව මැගසින් බන්ධනාගාරයේදී ජංගම දුරකතනයක් භාවිත කිරීමේ චෝදනා මත දින 14ක සිර දඩුවමක් නියම කර තිබෙනවා.\nසැකකරු පසුගිය ජුලි මස 27 වනදා කොටුව මහේස්ත්‍රාත් අධිකරණය මගින් රක්ෂිත බන්ධනාගාර ගතකර තිබුනේ ජාතික රූපවාහිනියට අයුතු ලෙස ඇතුලුවී එහි විකාශන කටයුතුවලට බාධා කිරීම සම්බන්ධයෙන්.\nමෙම පුද්ගලයා නව මැගසින් බන්ධනාගාරයේ රක්ෂිත භාරයේ සිටියදී බන්ධනාගාර නීති රීතිවලට අනුව නීති විරෝධී තහනම් උපකරණයක් වන ජංගම දුරකතනයක් භාවිත කිරීම සම්බන්ධයෙන් චෝදනා එල්ලවී අද බන්ධනාගාර විනිශ්චය මණ්ඩලය වෙත ඉදිරිපත් කර තිබුණා.\nඅනතුරුව සැකකරු අදාළ චෝදනාව කොළඹ අතිරේක දිසා විනිසුරු ඉදිරියේ පිළිගැනීමෙන් පසුව වරදකරු බවට පත්වී දින 14ක සිර දඩුවම් ලබා වැලිකඩ බන්ධනාගාරයට මාරුකර යවා තිබෙනවා.\nමෙම සැකකරු මෙම මස 15 වන දා දක්වා රක්ෂිත බන්ධනාගාර ගත කරන ලෙස කොළඹ ප්‍රධාන මහේස්ත්‍රාත් අධිකරණයයි පසුගිය 27 වනදා නියෝග කර තිබුනේ.\nඑදිනට මෙම සැකකරු සම්බන්ධයෙන් ඇප නියෝගය ප්‍රකාශයට පත් කිරීමට ද නියමිතව තිබුණා.\nජාතික රූපවාහිනියට ඇතුළු වී ප්‍රචණ්ඩකාරීව හැසිරෙමින් එහි විකාශන කටයුතුවලට බාධා එල්ල කිරීම ඇතුළු තවත් චෝදනා කිහිපයක් යටතේ 31 හැවිරිදි කුරුණෑගල - වෑබඩ ප්‍රදේශයේ පදිංචි ධානීෂ් අලි නමැත්තා පසුගිය 26 වනදා අත්අඩංගුවට ගනු ලැබුවේ විදෙස් ගතවීමට උත්සහ කළ අවස්ථාවේදියි.",
       "URL": "https://www.hirunews.lk/311891/නීති-විරෝධීව-දුරකතනයක්-භාවිත-කළ-ධානිෂ්-අලිට-සිර-දඬුවම්",
       "Category": "Local News",
       "Parent URL": "https://www.hirunews.lk/local-news.php?pageID=965"
}