{
       "Source": "hirunews",
       "Timestamp": "Monday, 19 December 2022 - 20:25",
       "Headline": "FIFA ලෝක කුසලානය ගූගල් ඉතිහාසය වෙනස් කරයි",
       "News Content": "පාපන්දු ලෝක කුසලාන අවසන් මහා තරගයට ස්තුතිවන්ත වන්නට වසර 25කට පසු ගූගල් සෙවුම එහි ඉහළම තදබදය වාර්තා කළ බව ගූගල් ප්‍රධාන විධායක නිලධාරී සුන්දර් පිචායි පවසනවා.\nAlphabet සහ Google ප්‍රධාන විධායක නිලධාරී සුන්දර් පිචායි ට්විටර් පණිවුඩයක් නිකුත් කරමින් කියා සිටියේ වසර 25ක් පැරණි ගූගල් සෙවුම (Google Search) එහි ආරම්භයේ සිට මෙතෙක් වාර්ථා කල එහි ඉහළම තදබදය සටහන් වූ බවයි.\nඉරිදා සවස FIFA ලෝක කුසලානයේ අවසන් මහා තරගයේදී ඇති වූ මෙම දැවැන්ත උනන්දුවට ස්තූතිවන්ත වෙමින් පිචායි ට්වීට් සටහනේ දක්වා තිබුනේ...\n“FIFAWorldCup හි අවසන් මහා තරගයේදී ගූගල් සෙවුම වසර 25 කට පසු එහි ඉහළම තදබදය වාර්තා කළේය, එය හරියට මුළු ලෝකයම එක දෙයක් ගැන සොයමින් සිටියාක් මෙනි,” යනුවෙනුයි.\nපාපන්දු ලෝක කුසාලාන අවසන් මහා තරගයේ දී ලයනල් මෙසී කීර්තිමත් ලෝක කුසලානය දිනා ගැනීමේ සිහිනය සපුරා ගත් අතර, ඒත් සමගම ඔහු සදාකාලික ලෝක පාපන්දු ශ්‍රේෂ්ඨයින් ගේ ගොන්නට එකතු වනවා.\nඅවසානය දක්වාම අතිශයින් උණුසුම් ස්වභාවයක් ගත් මෙම ත්‍රාසජනක අවසන් මහා තරගය දඬුවම් පහර 4-1කින් ජයගත් ආර්ජන්ටිනාව තරගයේ 80 වැනි මිනිත්තුව දක්වාම ගෝල 2-0ක් ලෙස ඉදිරියෙන් සිටියා.\nනමුත් තරගයේ 80 වැනි මිනිත්තුවේ දී ආජන්ටිනා ක්‍රීඩකයෙකු සිදු කළ නීති විරෝධී ක්‍රියාව හේතුවෙන් ලබා දුන් දඩුවම් පහරක් නිවැරදිව දැල තුළට යොමුකළ ප්‍රංශ පෙර පෙල ක්‍රීඩක කීලියන් ම්බාපේ එතෙක් ආජන්ටිනාව තබා ගෙන සිටි වාසියෙන් මුදාගන්නට සමත් වුණා.\nඑය මෙතෙක් පැවති විශිෂ්ටතම පාපන්දු අවසන් තරග වලින් එකක් බවද පිචායි සඳහන් කර තිබුනා.\n“ආජන්ටිනාව සහ ප්‍රංශය හොඳින් ක්‍රීඩා කළා. ජෝගෝ බොනිටෝ. #මෙසීට වඩා කිසිවෙකු එයට සුදුසු නැත, මෙම ක්‍රීඩාව කිරීමට මෙතෙක් සිටි ශ්‍රේෂ්ඨතමයා. මොනතරම් හංස ගීතයක්ද,\" මෙම විශේෂ අවස්ථාව සනිටුහන් කිරීමට පිචායි තවත් ට්විටර් පණිවිඩයක් එක් කළේ එලෙසින්.\nගූගල් සෙවුම 1998 දී සර්ජි බ්‍රින් සහ ලැරී පේජ් විසින් ආරම්භ කරන ලද්දක් වන අතර නවතම දත්ත වලට අනුව, මෙම සෙවුමට 90% කට වඩා වැඩි වෙළඳපල කොටසක් ආරක්ෂා කරගෙන සිටිනවා.",
       "URL": "https://www.hirunews.lk/323077/fifa-ලෝක-කුසලානය-ගූගල්-ඉතිහාසය-වෙනස්-කරයි",
       "Category": "Local News",
       "Parent URL": "https://www.hirunews.lk/local-news.php?pageID=655"
}