{
       "Source": "hirunews",
       "Timestamp": "Monday, 22 May 2023 - 10:51",
       "Headline": "එජනිස ලේකම් ධුරය සම්බන්ධව මැතිවරණ කොමිෂන් සභාවේ අවධානය",
       "News Content": "එක්සත් ජනතා නිදහස් සන්ධානයේ ලේකම් ධුරය සඳහා අමාත්‍ය මහින්ද අමරවීර හෝ හිටපු පාර්ලිමේන්තු මන්ත්‍රී තිලංග සුමතිපාල පිළිගැනීම තාවකාලිකව අත්හිටුවීමට මැතිවරණ කොමිසම් සභාව තීරණය කර තිබෙනවා.\nඒ සම්බන්ධයෙන් ඔවුන් වෙත දැනුම්දෙමින් මැතිවරණ කොමිසම් සභාව ප්‍රකාශ කර ඇත්තේ අදාළ ලේකම් ධුරය සම්බන්ධයෙන් මේ වනවිට අධිකරණය හමුවේ නඩුවක් විභාග වෙමින් පවතින බැවින් එහි තීරණය ලැබෙන තෙක් මෙම අත්හිටුවීම සිදුකර ඇති බවයි.\nමහින්ද අමරවීර ආණ්ඩුවේ අමාත්‍ය ධුර ලබාගැනීමෙන් පසු එක්සත් ජනතා නිදහස් සන්ධානයේ නව මහලේකම්වරයා ලෙස තිලංග සුමතිපාල පත් කළ බව පසුගියදා වාර්තාවුණා.\nකෙසේ වෙතත් ඊට විරෝධය පළ කළ මහින්ද අමරවීර කියා සිටියේ එම පත් කිරීම පක්ෂ ව්‍යවස්ථාවට පටහැනි බවයි. ඒ අනුව ඊට එරෙහිව නීතිමය ක්‍රියාමාර්ග ගැනීමටද අමාත්‍යවරයා කටයුතු කළා.",
       "URL": "https://www.hirunews.lk/335898/එජනිස-ලේකම්-ධුරය-සම්බන්ධව-මැතිවරණ-කොමිෂන්-සභාවේ-අවධානය",
       "Category": "Local News",
       "Parent URL": "https://www.hirunews.lk/local-news.php?pageID=326"
}