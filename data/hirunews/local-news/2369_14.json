{
       "Source": "hirunews",
       "Timestamp": "Sunday, 25 October 2020 - 16:51",
       "Headline": "කොළඹින් ලංගම බස් නැහැ - ගාල්ලට හැර තැපැල් දුම්රියත් නවතී",
       "News Content": "අද පස්වරුවේ සිට පිටකොටුව මධ්‍යම බස් නැවතුම්පොලෙන් පිට පළාත් වෙත ශ්‍රී ලංගම බස් ධාවනය නොවන බව ශ්‍රී ලංකා ගමනාගමන මණ්ඩලයේ සභාපති කිංස්ලි රණවක කියා සිටියා.\nකොටුව, පිටකොටුව ඇතුළු ප්‍රදේශ කිහිපයකට ඇඳිරි නීතිය පැනවීමත් සමඟ මෙම තීරණය ගෙන ඇති අතර, බස් ධාවනය සම්බන්ධයෙන් හෙට දිනයේදී යළි සාකච්ඡාවක් පැවැත්වෙන බව ද සභාපතිවරයා සඳහන් කළා.\nඑසේම, කොළඹ කොටුව පොලිස් බල ප්‍රදේශයට නිරෝධායන ඇඳිරි නීතිය පැනවීමත් සමඟ ගාල්ල තැපැල් දුම්රිය හැර අද රාත්‍රියේ ධාවනය වීමට නියමිත අනෙකුත් සියලු තැපැල් දුම්රිය අවලංගු කිරීමට තීරණය කළ බව දුම්රිය පාලක මැදිරිය ප්‍රකාශ කළා.\nදුම්රිය එන්ජින් රියදුරන්ගේ සංගමයේ ලේකම් ඉන්දික දොඩංගොඩ කියා සිටියේ කාර්යාල දුම්රිය රැසක් හෙට ධාවනය නොවන බවයි.\nමේ අතර, මධ්‍යම තැපැල් හුවමාරුව සහ තැපැල් මූලස්ථානයේ කටයුතු ද බාහිර පාරිභෝගිකයින් සඳහා විවෘත නොකරන බව තැපැල් දෙපාර්තමේන්තුව සඳහන් කළා.\nනිවේදනයක් නිකුත් කරමින් එම දෙපාර්තමේන්තුව සඳහන් කළේ බස්නාහිර පළාතේ සහ ගාල්ල ප්‍රධාන තැපැල් කාර්යාලය හා එහි පාලිත උප තැපැල් කාර්යාල, කුරුණෑගල දිස්ත්‍රික්කයේ කුලියාපිටිය සහ තදාසන්න තැපැල් කාර්යාල මෙන්ම මඩකලපුව දිස්ත්‍රික්කයේ ඇතැම් තැපැල් සහ උප තැපැල් කාර්යාල මගින් සිදුවන ලිපි බෙදා දීමේ කටයුතු නැවත දැනුම්දෙනතුරු අත්හිටුවා ඇති බවයි.\nඑමෙන්ම, ඇදිරි නීතිය බලපැවැත්වෙන දිනවල විභාග කිරීමට නියමිතව තිබූ සියලු නඩු කල් දමා ඇති බව ද ශ්‍රේෂ්ඨාධිකරණය නිවේදනය කළා.\nඑහි ලේඛකාධිකාරිවරයා සඳහන් කළේ ඊට අදාළ නව දින ඉදිරියේදී දැනුම් දෙන බවයි.",
       "URL": "https://www.hirunews.lk/253284/කොළඹින්-ලංගම-බස්-නැහැ-ගාල්ලට-හැර-තැපැල්-දුම්රියත්-නවතී",
       "Category": "Local News",
       "Parent URL": "https://www.hirunews.lk/local-news.php?pageID=2369"
}