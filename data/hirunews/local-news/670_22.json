{
       "Source": "hirunews",
       "Timestamp": "Tuesday, 13 December 2022 - 7:57",
       "Headline": "පුංචි ඡන්දයට මේ මස අවසන් වීමට පෙර නාමයෝජනා කැඳවන ගැසට් නිවේදනය නිකුත් වෙයි",
       "News Content": "මහ නගර සභා 24ක්, නගර සභා 41ක් සහ ප්‍රාදේශීය සභා 276ක් සඳහා සභිකයින් 8,327ක් තෝරා පත් කර ගැනීම සඳහා වන නාමයෝජනා කැඳවීමේ ගැසට් නිවේදනය දෙසැම්බර් මස අවසන් සතියේ රාජකාරි දින 5ක් ඇතුළත මැතිවරණ කොමිෂන් සභාව විසින් නිකුත් කරන බව එහි කොමසාරිස් ජනරාල් එස්.ජී.පුංචිහේවා පවසනවා.\nමැතිවරණ කොමිසම පසුගිය සතියේ පැවති සාකච්ඡාවකින් අනතුරුව මෙම තීන්දුව ගත් බවයි එහි කොමසාරිස්වරයා සඳහන් කළේ.\n2017 පළාත් පාලන ආයතන ඡන්ද විමසීම් ආඥාපනතේ විධිවිධාන අනුව ජනවාරි මැද භාගයේදී පළාත් පාලන මැතිවරණය සඳහා නාමයෝජනා භාර ගන්නා අතර මැතිවරණය 2023 පෙබරවාරි මස අග දී පැවැත්වෙනු ඇති.\nනාමයෝජනා භාරදීම අවසන් වී සති පහේ සිට සති හත දක්වා කාලය තුළ පළාත් පාලන මැතිවරණය පැවැත්විය යුතු බවයි ආඥාපනතේ 26 වැනි වගන්තියේ සඳහන් වන්නේ.\nලියාපදිංචි දේශපාලන පක්ෂ සහ ස්වාධීන කණ්ඩායම්වල දිස්ත්‍රික් තේරීම්භාර නිලධාරීන් විසින් නාමයෝජනා දැනුම් දෙන 14 වැනි දින පසුදා දහවල් 12.00 දක්වා නාමයෝජනා භාර ගැනීම සිදු කෙරෙනවා.\nපැෆ්රල් හෝ වෙනත් පළාත් පාලන මැතිවරණ නිරීක්ෂණ රාජ්‍ය නොවන සංවිධානයකින් විදේශ මැතිවරණ නිරීක්ෂකයින්ට ආරාධනා කිරීමට අවසර ඉල්ලා මේ දක්වා කිසිදු ඉල්ලීමක් මැතිවරණ කොමිෂන් සභාව වෙත ඉදිරිපත් කර නොමැති නමුත් එසේ ඉල්ලීමක් සිදු කරන්නේ නම් ඒ සම්බන්ධයෙන් සුබවාදී පිළිතුරක් ලබා දීමට හැකි බව ද පුංචිහේවා සඳහන් කළා.\nමේ අතර පළාත් පාලන ඡන්දය කල් දැමීමේ සූදානමක් නොමැති බව කැබිනට් ප්‍රකාශක අමාත්‍ය ආචාර්ය බන්දුල ගුණවර්ධන ප්‍රකාශ කළා.\nඅද පැවති කැබිනට් තීරණ දැනුම්දීමේ මාධ්‍ය හමුවේදී ඔහු කියා සිටියේ අම්පාර හා මන්නාරම නගර සභා, මහනගර සභා ලෙස උසස් කිරීමට කැබිනට් අනුමැතිය හිමිවූ බවයි.",
       "URL": "https://www.hirunews.lk/322557/පුංචි-ඡන්දයට-මේ-මස-අවසන්-වීමට-පෙර-නාමයෝජනා-කැඳවන-ගැසට්-නිවේදනය-නිකුත්-වෙයි",
       "Category": "Local News",
       "Parent URL": "https://www.hirunews.lk/local-news.php?pageID=670"
}