{
       "Source": "hirunews",
       "Timestamp": "Monday, 21 August 2023 - 19:28",
       "Headline": "ළමා රෝහලේ කටයුතු බිඳ වැටී ඇති බවට වෛද්‍යවරුන්ගෙන් චෝදනා",
       "News Content": "රිජ්වේ ආර්යා ළමා රෝහලේ රෝගී සත්කාර සේවා අද වන විට අඩපණ වී ඇති බවට රජයේ වෛද්‍ය නිලධාරීන්ගේ සංගමය චෝදනා කරනවා.\nඅද කැඳවා තිබු මාධ්‍ය හමුවකදී එම සංගමය චෝදනා කර සිටියේ රෝහල් අධ්‍යක්ෂ ජී. විජේසුරිය සෞඛ්‍ය අමාත්‍යංශයේ සෞඛ්‍යසේවා නියෝජ්‍ය අධ්‍යක්ෂ ධුරයේද වැඩ ආවරණය කිරීම හමුවේ අදාළ ආයතන දෙකෙහිම සේවා බිද වැටී ඇති බවයි.\nරිජ්වේ ආර්යා ළමා රෝහලට ඇතුළත් කළ මාස අටක් වයසැති බිළිදෙකු නිසි ප්‍රතිකාර නොලැබීමෙන් ජීවිතක්ෂයට පත්වූ බවට දෙමව්පියන්ගෙන් එල්ලවන චෝදනාවක් පිළිබඳ පුවතක්ද අද දහවල් හිරු ප්‍රවෘත්ති ඔස්සේ විකාශය කළා.\nඑම බිළිඳා උණ රෝගී තත්වයක් හේතුවෙන් පසුගිය 4 වනදා අවිස්සාවේල්ල රෝහලට ඇතුළත් කර තිබූ අතර, වැඩිදුර පරීක්ෂණ සදහා ඊට පසුදින රිජ්වේ ආර්යා ළමා රෝහළ වෙන මාරුකර යවා තිබුණා.\nකෙසේ වෙතත් එම රෝහලේ ප්‍රතිකාර ලබමින් සිටි බිළිදා පසුගිය 19 වනදා මියගොස් තිබුණා.\nබිළිදාගේ මව චෝදනා කළේ රෝහලෙන් නිසි ප්‍රතිකාරයක් නොලැබීම හේතුවෙන් සිය දරුවා මියගිය බවයි.\nඑසේම කැලණිය - දිප්පිටිගොඩ ප්‍රදේශයේ පදිංචිව සිටි වයස අවුරුදු 6ක කුඩා දරුවෙකු ද රිජ්වේ ආර්යා ළමා රෝහලට ඇතුළත් කිරීමෙන් අනතුරුව මියයාමේ සිද්ධියක් පසුගියදා වාර්තාවූ අතර, එහිදීද දෙමාපියන් චෝදනා කළේ දරුවාට රෝහලෙන් නිසි ප්‍රතිකාරයක් නොලැබුණු බවටයි.\nකෙසේ වෙතත් රිජ්වේ ආර්යා ළමා රෝහලේ අධ්‍යක්ෂ වෛද්‍ය ජී. විජේසූරිය අද පැවති මාධ්‍ය හමුවේදී කියා සිටියේ එම අවුරුදු 6 ක් වයස ඇති දරුවාගේ මරණයට නිශ්චිත හේතුව තහවුරු කර ගැනීම සඳහා රසායනාගාර පරීක්ෂණ සඳහා ශරීර කොටස් යොමු කර ඇති බවයි.\nඑමෙන්ම දරුවාට පාංශු උණ වැලදී තිබුණේද යන්න රෝහලේ ක්ෂුද්‍ර ජීවී වෛද්‍ය විශේෂවරියට මතු වූ සැකයක් මත ඒ පිළිබඳවද කොළඹ වෛද්‍ය විද්‍යාලය හරහා පරික්ෂණයක් සිදු කරන බවයි වෛද්‍ය ජී. විජේසූරිය සඳහන් කළේ.\nමේ අතර පරිපූරක අතුරු වෛද්‍ය සේවාවේ වෘත්තිකයන් හදිසි වැඩ වර්ජනයක් ක්‍රියාත්මක කිරීමට තීරණය කර තිබෙනවා.",
       "URL": "https://www.hirunews.lk/345614/ළමා-රෝහලේ-කටයුතු-බිඳ-වැටී-ඇති-බවට-වෛද්‍යවරුන්ගෙන්-චෝදනා",
       "Category": "Local News",
       "Parent URL": "https://www.hirunews.lk/local-news.php?pageID=83"
}