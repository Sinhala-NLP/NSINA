{
       "Source": "hirunews",
       "Timestamp": "Saturday, 23 July 2022 - 10:28",
       "Headline": "ගාලුමුවදොර සිදුවීම ගැන ශ්‍රී ලංකා කතෝලික රදගුරු සම්මේලනයෙන් නිවේදනයක්",
       "News Content": "ඊයේ (22) අලුයම් කාලයේ දී ගාලු මුවදොර අගලකරුවන් වෙත සිදු වූ සිදුවීම සම්බන්ධයෙන් ශ්‍රී ලංකා කතෝලික රදගුරු සමුළුව විශේෂ නිවේදනයක් නිකුත් කර තිබෙනවා.\nජාතික කතෝලික ජන සන්නිවේදන අධ්‍යක්ෂක ගරු ජූඩ් ක්‍රිෂාන්ත ප්‍රනාන්දු පියතුමා පෙන්වා දෙන්නේ එම සිදුවීම් දාමය තරයේ හෙළා දකින බවයි.\nමෙම සිදුවීම සම්බන්ධයෙන් ජාත්‍යන්තර මාධ්‍යයේ පවා දැඩි අවධානයක් එල්ල වී ඇති බවත්, මෙම සිදුවීමෙන් අනතුරට පත් සියලුදෙනාටම සාධාරණය ඉටුවිය යුතු බවත් එම සංගමය පෙන්වා දෙනවා.\nරටම දැඩි ආර්ථික අර්බුදයකට ලක්ව ඇති මේ මොහොතේ සිදු වූ මෙවැනි ඛේදනීය සිදුවීම්වලින් තවදුරටත් රටේ ප්‍රතිරූපය ජාත්‍යන්තරය ඉදිරියේ හානි වන බව ද ශ්‍රී ලංකා කතෝලික රදගුරු සම්මේලනය අවධාරණය කරනවා.\nඑම නිසා මින් ඉදිරියට රටේ ආණ්ඩුක්‍රම ව්‍යවස්ථාවෙන් සහතික කර ඇති සෑම පුරවැසියෙකුගේම නීත්‍යනුකූල හා ප්‍රජාතන්ත්‍රවාදී අයිතීන් ආරක්ෂා කිරීමට වත්මන් ජනාධිපතිතුමා කටයුතු කරනු ඇතැයි තමන් විශ්වාස කරන බවයි එම සම්මේලනය වැඩිදුරටත් සඳහන් කරන්නේ.",
       "URL": "https://www.hirunews.lk/310727/ගාලුමුවදොර-සිදුවීම-ගැන-ශ්‍රී-ලංකා-කතෝලික-රදගුරු-සම්මේලනයෙන්-නිවේදනයක්",
       "Category": "Local News",
       "Parent URL": "https://www.hirunews.lk/local-news.php?pageID=999"
}