{
       "Source": "hirunews",
       "Timestamp": "Friday, 10 November 2017 - 7:27",
       "Headline": "පෙට්‍රල් හිඟය අදින් නිමා වන ලකුණු",
       "News Content": "අද (10) රාත්‍රිය වනවිට දිවයිනේ සෑම ප්‍රදේශයකටම පෙට්‍රල් බෙදා හැරීම සිදුවන බවත්, කිසිදු ප්‍රදේශයකින් පෙට්‍රල් හිඟයක් වාර්තා නොවනු ඇති බව ඛනිජ තෙල් සම්පත් සංවර්ධන අමාත්‍යාංශය පවසනවා.\nඑක්සත් අරාබි එමීර් රාජ්‍යයට අයත් නෙවස්කා ලේඩි නෞකාවෙන් මෙරටට රැගෙන ආ පෙට්‍රල් තොගය ඊයේ පස්වරුවේ සිට අඛණ්ඩව දිවයින පුරා බෙදාහැරීමට කටයුතු කර ඇති බව අමාත්‍යාංශ ලේකම් උපාලි මාරසිංහ හිරු ප්‍රවෘත්ති අංශයට සඳහන් කළා.\nඅද දිනය වනවිට පමණක් පෙට්‍රල් මෙටි‍්‍රක් ටොන් 5000 කට ආසන්න ප්‍රමාණයක් බෙදාහැරීමට කටයුතු කර ඇති බවද ඔහු කියා සිටියා.\nමීට අමතරව, ඉන්දියාවේ සිට පෙට්‍රල් මෙට්රික් ටොන් 15,000 ක් රැගත් තවත් නෞකාවක් අද පස්වරුව වනවිට දිවයිනට ළඟාවීමට නියමිතයි.\nඑමෙන්ම, මීට පෙර සැලසුම් කළ තවත් ඉන්ධන නෞකාවක් 12 වනදා වනවිට දිවයිනට පැමිණෙන බවයි ඛනිජ තෙල් සම්පත් සංවර්ධන අමාත්‍යාංශය සඳහන් කළේ.",
       "URL": "https://www.hirunews.lk/175674/පෙට්‍රල්-හිඟය-අදින්-නිමා-වන-ලකුණු",
       "Category": "Local News",
       "Parent URL": "https://www.hirunews.lk/local-news.php?pageID=4226"
}