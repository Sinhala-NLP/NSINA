{
       "Source": "hirunews",
       "Timestamp": "Thursday, 27 January 2022 - 17:51",
       "Headline": "ඔමික්‍රොන් පැතිරීම සම්බන්ධයෙන් වෛද්‍ය අංශ බිය පළ කරද්දී ශ්‍රී ලංකාව නිරෝධායන නීති රෙගුලාසි ලිහිල් කරයි (වීඩියෝ)",
       "News Content": "සෞඛ්‍ය අමාත්‍යංශයෙන් නිරෝධායන කාලසීමාව සම්බන්ධයෙන් නව නිවේදනයක් නිකුත් කර තිබෙනවා.\nඊට අනුව කොවිඩ් 19 ආසාදිතයෙකු නිවෙස් නිරෝධායනයේ සිටින්නේ  නම් පැය 48ක කාලයක් කිසිදු ඖෂධයක් නොගෙන උණ රෝගී තත්වයක් වාර්තා නොවන්නේ නම් ඔහුට හෝ ඇයට දින 7ක කාලයකින් පසුව නිවෙස් නිරෝධායනයෙන් ඉවත්විය හැකි වනවා.\nඑමෙන්ම රෝහල්ගතව ප්‍රතිකාර ලබන රෝගීන් සඳහා ද මෙම ක්‍රියාදාමය අනුකූල වන බවයි සෞඛ්‍ය අමාත්‍යංශය සඳහන් කරන්නේ.\nපී සී ආර් හෝ රැපිඩ් ඇන්ටිජන් පරීක්ෂණයක් සිදු කළ දින සිට දින 7ක කාලසීමාවක් තුල අවසාන පැය 48 තුලදී කිසිදු ඖෂධයක් භාවිත නොකර උණ රෝගී තත්වයක් හෝ කොවිඩ් රෝගී ලක්ෂණයක් පෙන්නුම් නොකරන්නේ නම් එම ආසාදිතයින් රෝහල්වලින් නිදහස් කළ හැකි වනවා.\nඑමෙන්ම පූර්ණ එන්නත්කරණයට ලක් වූ කොවිඩ් 19 ආසාදිතයෙකුගේ ආශ්‍රිතයෙකු රෝග ලක්ෂණ පෙන්නුම් නොකරයි නම්, නිරෝධායනයට යොමු වීම අවශ්‍ය නොවන බව නව සෞඛ්‍ය මාර්ගෝපදේශ මාලාවෙන් නිවේදනය කරනවා.\nඒ අනුව ඔවුන්ට රැකියා සඳහා යාමට ද අවසර හිමිවන බවයි එම නිවේදනයේ දැක්වෙන්නේ.\nමේ අතර පසුගිය වසරේ සැප්තැම්බර් මාසයෙන් අනතුරුව යළිත් වරක් මෙරටින් දෛනික කොරෝනා ආසාදිතයින් නවසියයේ සීමාව ඉක්මවා ඊයේ වාර්තා වුණා.\nඒ අනුව ඊයේ මෙරටින් වාර්තා වූ කොරෝනා ආසාදිතයින් සංඛ්‍යාව 927ක්.\nමේ අතර, කොරෝනා රෝගීන් සඳහා වෙන් කර ඇති දැඩි සත්කාර ඒකකවල ඇති ඇඳන් 70වෙන් 63කම කොරෝනා රෝගීන් ප්‍රතිකාර ලබන බව සෞඛ්‍ය අංශ පෙන්වා දෙනවා.\nමේ අතර, කොළඹ ජාතික රෝහල ඇතුළු රෝහල් කිහිපයක කොරෝනා පරීක්ෂණ කට්ටල අවසන් වීම හේතුවෙන් ගැටලු මතුව ඇති බව සෞඛ්‍ය වෘත්තීය සමිති පෙන්වා දෙනවා.\nමේ අතර, විෂබීජ නාශක දියරවල පවතින ගැටලු කොරෝනා ව්‍යාප්තියට හේතු වී ඇති බව එම ක්ෂේත්‍රයේ නිරත වන්නන් පෙන්වා දෙනවා.\nඑතනෝල් වෙනුවට මෙතනෝල් නැමැති රසායනිකය වර්තමානයේ බොහෝ විෂබීජ නාශක දියර සඳහා යොදා ගැනීම ඊට හේතුව බව සඳහන්.\nඔවුන් සඳහන් කළේ මෙතනෝල් යොදා ගැනීම නිසා ඒවා භාවිත කිරීමේ දී දෑත්වල සමට ද හානි සිදු වන බව යි.\nමේ අතර ඔමික්‍රොන් ප්‍රභේදය වෙනුවෙන් නව බූස්ටර් එන්නතක් සාර්ථක මට්ටමින් අත්හදා බලමින් සිටින බව මොඩර්නා එන්නත් නිෂ්පාදන සමාගම පවසනවා.\nමේ වන විටත් පුද්ගලයින් 600කට පමණ මෙම බූස්ටර් එන්නත ලබාදෙමින් සායනික පරීක්ෂාවන් සිදු කර ඇති අතර ඉන් 300 දෙනෙකුම පළමු සහ දෙවන එන්නත් ලෙස මොඩර්නා එන්නතම ලබා ගත් පුද්ගලයින් වීම විශේෂත්වයක්.\nකෙසේ වෙතත් මොර්ඩනා සමාගම පෙන්වා දෙන්නේ, බූස්ටර් එන්නතක ප්‍රතිශක්තිය වුව ද මාස 6ක පමණ කාලසීමාවක දී සැලකිය යුතු මට්ටමකින් අවම වන බවයි.\nඊට පිළියමක් සිය නව එන්නත මඟින් අපේක්ෂා කරන බව එම සමාගම ප්‍රකාශ කළා.",
       "URL": "https://www.hirunews.lk/295369/ඔමික්‍රොන්-පැතිරීම-සම්බන්ධයෙන්-වෛද්‍ය-අංශ-බිය-පළ-කරද්දී-ශ්‍රී-ලංකාව-නිරෝධායන-නීති-රෙගුලාසි-ලිහිල්-කරයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1393"
}