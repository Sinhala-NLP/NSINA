{
       "Source": "hirunews",
       "Timestamp": "Sunday, 21 January 2018 - 6:43",
       "Headline": "පොලිස් වෙඩි පහරකින් කතරගමදී යතුරුපැදිකරුවෙක් මරුට",
       "News Content": "කතරගම නගරයේදී අණ නොතකා ධාවනය වූ යතුරුපැදියකට පොලිසිය කළ වෙඩි තැබීමකින් යතුරුපැදිකරු මියගොස් තිබෙනවා.\nඊයේ රාත්‍රී 10.55 ට පමණ මෙය සිදුව ඇති බවයි පොලිසිය කියාසිටියේ.\nරාත්‍රී කතරගම නගරයේ රාජකාරියේ යෙදී සිටි පොලිස් කොස්තාපල්වරයෙකු සහ සිවිල් ආරක්ෂක නිලධාරියෙකු වැඩසිටි කන්ද පාර දෙසට ධාවනය වු යතුරුපැදියක් නතර කිරීමට සංඥා කර තිබෙනවා.\nඑය පොලිස් අණ නොතකා ධාවනය වීම හේතුවෙන් පොලිස් නිලධාරියා යතුරුපැදියට වෙඩි ප්‍රහාරයක් එල්ලකර ඇතැයි සඳහන්.\nඑම වෙඩි ප්‍රහාරයෙන් බරපතල තුවාල ලැබු යතුරුපැදිකරු කතරගම රෝහලට ඇතුලත් කිරීමේදී මියගොස් තිබෙනවා.\nමරණයට පත්වී ඇත්තේ කතරගම නාගහවීදිය ප්‍රදේශයේ පදිංචි 44 හැවිරිදි පුද්ගලයෙක්.\nවෙඩි තැබීම සිදුකළ පොලිස් නිලධාරියා අත්අඩංගුවට ගෙන තිබෙනවා.\nමෙම සිද්ධිය පිළිබඳ මහේස්ත්‍රාත් පරීක්ෂණය සහ පශ්චාත් මරණ පරීක්ෂණය අද පැවැත්වීමට නියමිතයි.\nමේ  සම්බන්ධයෙන් තංගල්ල කොට්ඨාශය භාර පොලිස් අධිකාරීවරයා යටතේ වැඩිදුර විමර්ශණ පවත්වාගෙන යන බවයි පොලිසිය සඳහන් කළේ.\nවෙඩි තැබීමෙන් පසු කෝපයට පත්වූ පිරිසක් කතරගම නගරයේ කළහකාරී ලෙස හැසිරී ඇති අතර, ඔවුන් පොලීසිය දෙසට ගල්මුල් ප්‍රහාරයක්ද එල්ල කර තිබෙනවා.\nපසුව පිරිස විසුරුවා හැරීමට කඳුළු ගෑස් ප්‍රහාරයක්ද එල්ල කිරීමට සිදුවූ බවයි පොලීිසිය සඳහන් කළේ.\nමේ වනවිට කතරගම නගරයේ තත්ත්වය සාමාන්‍ය තත්ත්වයට පත්කර ඇති අතර, පොලිස් ආරක්ෂාව යොදවා ඇති බවයි පොලිස් මාධ්‍ය ප්‍රකාශක පොලිස් අධිකාරී රුවන් ගුණසේකර කියා සිටියේ.",
       "URL": "https://www.hirunews.lk/181598/පොලිස්-වෙඩි-පහරකින්-කතරගමදී-යතුරුපැදිකරුවෙක්-මරුට",
       "Category": "Local News",
       "Parent URL": "https://www.hirunews.lk/local-news.php?pageID=4116"
}