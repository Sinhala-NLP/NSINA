{
       "Source": "hirunews",
       "Timestamp": "Saturday, 18 July 2020 - 8:37",
       "Headline": "මහජන සෞඛ්‍ය පරීක්ෂකවරුන් නැතිව මැතිවරණ තැබීම අපහසු බව, කොමිසමේ සභාපති කියයි",
       "News Content": "කොරෝනා වසංගත තත්ත්වයක් නොපැවතිය ද මහජන සෞඛ්‍ය පරික්ෂකවරුන්ගේ සහය නොමැතිව මැතිවරණයක් පැවැත්වීමට අපහසු බව මැතිවරණ කොමිසන් සභාවේ සභාපති මහින්ද දේශප්‍රිය ප්‍රකාශ කළා.\nඒ හිරු ප්‍රවෘත්ති අංශය සමඟ පැවති විශේෂ සම්මුඛ සාකච්ඡාවකට එක්වෙමින්.\nශ්‍රී ලංකා මහජන සෞඛ්‍ය පරික්ෂකවරුන්ගේ සංගමය ඊයේ (17) දහවල් 12.30 සිට කොවිඩ් 19 වසංගත පාලනයට අදාළ සිය රාජකාරියෙන් ඉවත් වුණා.\nඒ මහජනතාව පීඩාවට ලක් වීම වැලැක්වීම සදහා මහජන සෞඛ්‍ය පරික්ෂකවරුන් වෙත බල තල ලබා නොදෙන බවට සෞඛ්‍ය අමාත්‍යවරිය සිදු කළේ යැයි පැවසෙන ප්‍රකාශයකට විරෝධය පළ කරමින්.\nමේ අතර මහමැතිවරණය සම්බන්ධයෙන් සෞඛ්‍ය මාර්ගෝපදේශන ඇතුළත් ගැසට් පත්‍රය ඊයේ (17) රාත්‍රියේ නිකුත් කෙරුණා.\nඒ, මැතිවරණ ප්‍රචාරණය, රැස්වීම් පැවැත්වීම සහ මැතිවරණ කාර්යාල පවත්වාගෙන යාමට අදාළ රෙගුලාසි සම්බන්ධයෙන්.\nඊට අදාළව සෞඛ්‍ය අමාත්‍යාංශය විසින් ඉදිරිපත් කර තිබූ සෞඛ්‍ය රෙගුලාසි 3ක් සඳහා නීතිපතිවරයා ඊයේ අනුමැතිය ලබා දෙනු ලැබුවා.\nනීතිපතිවරයාගේ සම්බන්ධීකරණ නිලධාරිනී රජයේ අධිනීතිඥ නිෂාරා ජයරත්න සඳහන් කළේ.\nසෞඛ්‍ය අමාත්‍යාංශ ලේකම්වරයා විසින් නීතිපතිවරයා වෙත ඉදිරිපත් කර තිබුණේ අදාළ රෙගුලාසි 3 පමණක් බවයි.\nදැන් නිකුත් කර ඇති අති විශේෂ ගැසට් නිවේදනය අනුව ඡන්ද රැස්වීම් සම්බන්ධයෙන් පැය 24කට පෙර එය පවත්වන ප්‍රදේශයේ සෞඛ්‍ය වෛද්‍ය නිලධාරියා වෙත දැනුම් දිය යුතුයි.\nඑමෙන්ම, එම රැස්වීමකට 300කට වැඩි පුද්ගලයන් සහභාගි කර නොගත යුතු බව එහි දැක්වෙනවා.\nදේශපාලන පක්ෂයක හෝ ස්වාධීන කණ්ඩායමක නායකයා එවැනි රැස්වීමකට සහභාගි වුවද, එම සංඛ්‍යාව 500 නොඉක්ම විය යුතුයි.\nඑමෙන්ම, රැස්වීම් සඳහා පැමිණෙන සෑම පුද්ගලයෙකුගේම නම, හැදුනුම්පත් අංකය සහ සම්බන්ධතා අංක පිළිබද වාර්තාවක් ලබා ගත යුතු අතර, පැමිණෙන සියල්ලන්ට පරිශ්‍රයට ඇතුළුවීමට පෙර සබන් හෝ විෂබීජ නාශක යොදා දෑත් සෝදා ගැනීමට ප්‍රමාණවත් පහසුකම් සැලසිය යුතු බවයි අදාළ ගැසට් නිවේදනයේ දැක්වෙන්නේ.\nකථිකයා ඇතුළු රැස්වීම් සඳහා පැමිණෙන සෑම තැනැත්තන් දෙදෙනෙකු අතරම මීටරයකට නොඅඩු සමාජ දුරස්ථභාවයක් පවත්වා ගත යුතු අතර, සෑම තැනැත්තෙකුම සෑම විටම මුඛ ආවරණයක් පැළද සිටිය යුතු වනවා.",
       "URL": "https://www.hirunews.lk/245789/මහජන-සෞඛ්‍ය-පරීක්ෂකවරුන්-නැතිව-මැතිවරණ-තැබීම-අපහසු-බව-කොමිසමේ-සභාපති-කියයි",
       "Category": "Local News",
       "Parent URL": "https://www.hirunews.lk/local-news.php?pageID=2577"
}