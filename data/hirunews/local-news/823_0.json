{
       "Source": "hirunews",
       "Timestamp": "Wednesday, 05 October 2022 - 20:01",
       "Headline": "සරසවි තුල සිදුවන අමානුෂික ක්‍රියාවලට දැඩි පියවර ගත යුතු බව උසස් අධ්‍යාපන රාජ්‍ය ඇමති කියයි (වීඩියෝ)",
       "News Content": "විශ්වවිද්‍යාල තුල මානව හිමිකම් කඩ කරමින් සිදුවන අමානුෂික ක්‍රියාවන්ට එරෙහිව දැඩි පියවර ගත යුතු බව උපකුලපතිවරුන්ගේ සභභාගීත්වයෙන් පැවති සාකච්ඡාවකදී උසස් අධ්‍යාපන රාජ්‍ය අමාත්‍යවරයා සඳහන් කර තිබෙනවා.\nමේ අතර පේරාදෙණිය විශ්වවිද්‍යාලයේ මහා ශිෂ්‍ය සංගමයේ සභාපතිවරයා තමන්ට තර්ජනය කළ බවට ශ්‍රාස්ත්‍ර පීඨයේ පිඨාධිපතිවරයා හිරු ප්‍රවෘත්ති සමග සිදුකළ ප්‍රකාශය සම්බන්ධයෙන් අද පාර්ලිමේන්තුවද උණුසුම් වුණා.\nපේරාදෙණිය විශ්වවිද්‍යාලයේ පසුගිය 14වැනිදා සිදු වූ නවක වදය සිදුවීමක් රට තුල ආන්දෝලනාත්මක තත්ත්වයක් ඇති කළා.\nඒ ගෙම්බා නැමැති ආපනශාලාවේ ආහාර ගනිමින් සිටි සිසු සිසුවියන් පිරිසකට තවත් සිසුන් පිරිසක් පහර දෙන ආකාරය දැක්වෙන දර්ශන පෙළක් නිකුත් වීමත් සමඟයි.\nශ්‍රාස්ත්‍ර පීඨයේ අධ්‍යාපනය ලබන නවකවදයට පක්ෂපාතී සිසුන් පිරිසක් නීති අධ්‍යන අංශයේ සිසුන් පිරිසකට මෙලෙස පහර දී තිබූ බවයි වාර්තා වුණේ.\nමෙම සිදුවීම හා පේරාදේණිය විශ්වවිද්‍යාලයේ ක්‍රියාත්මක නවක වදය සම්බන්ධයෙන් එම විශ්වවිද්‍යාලයේ ශ්‍රාස්ත්‍රපීඨයේ පීඨාධිපතිවරයා හිරු ප්‍රවෘත්ති සමග අදහස් දක්වමින් සඳහන් කළේ මහා ශිෂ්‍ය සංගමයේ සභාපතිවරයා තමන්ට තර්ජනය කළ බවයි.\nමේ අතර ආරක්ෂක රාජ්‍ය අමාත්‍ය ප්‍රමිත බණ්ඩාර තෙන්නකෝන් කියාසිටියේ ශිෂ්‍ය සංගම් විශ්වවිද්‍යාල තුළ අන්තවාදය සහ ප්‍රචන්ඩත්වය පවත්වාගෙන යන බවයි.\nනවක වදය සම්බන්ධයෙන් පාර්ලිමේන්තුවේදී අද ඇති වූ සංවාදයකදීයි ඔහු මේ බව කියා සිටියේ.\nනවක වදය සම්බන්ධයෙන් මේ දිනවල යළිත් සමාජයේ කතාබහක් මතුව ඇත්තේ පසුගිය මස 14 වැනිදා පේරාදෙණිය විශ්වවිද්‍යාලයේ ගෙම්බා ආපනශාලාවේ ඇති වූ සිද්ධියත් සමඟයි. එහි ආහාර ගනිමින් සිටි නීති අධ්‍යයන අංශයේ සිසුන් පිරිසකට ශාස්ත්‍ර පීඨයේ අධ්‍යයන කටයුතුවල නිරත නවක වදයට පක්ෂග්‍රාහි සිසුන් පිරිසක් පහරදී තිබුණා.\nමෙම සිදුවීම පිළිබඳව ශිෂ්‍ය සංගම් සහ බලධාරීන් අතර පැවති සාකච්ඡාවකින් අනතුරුව යළිත් ගෙම්බා ආපනශාලාව තුළදීම නීති අධ්‍යයන අංශයේ සිසුන් පිරිසකට යළිත් වරක් පහරදී ඇති බවයි වාර්තා වුණේ. ඒ සමඟ ඊට සම්බන්ධ ශාස්ත්‍ර පීඨයේ සිසුන් 03 දෙනෙකුගේ පන්ති සති දෙකකට තහනම් කිරීමට පීඨාධිපතිවරයා පියවර ගත්තා.\nඑසේම, ශාස්ත්‍ර පීඨයේ සියළුම ආචාර්යවරුන් ඉගැන්වීම් කටයුතුවලින්ද මේ වනවිට ඉවත්ව තිබෙනවා.\nඑවන් පසුබිමකයි පේරාදණිය විශ්වවිද්‍යාලයේ ශාස්ත්‍ර පීඨයේ පීඨාධිපති ආචාර්ය ප්‍රභාත් ඒකනායක ඊයේ තමන්ට ශිෂ්‍ය සංගම්වලින් තර්ජන එල්ල වන බව ප්‍රකාශ කළේ.\nමෙම ආන්දෝලනාත්මක ප්‍රකාශය අද ජාතික පුවත් සියල්ලේම පාහේ ප්‍රධාන ප්‍රවෘත්තියක් බවට පත්ව තිබුණා.\nශාස්ත්‍රපීඨයේ පීඨාධිපතිවරයාට තර්ජනය කළ බවට චෝදනා එල්ල වන පේරාදෙණිය විශ්වවිද්‍යාලයේ මහා ශිෂ්‍ය සංගමයේ සභාපතිවරයාගේ ප්‍රධානත්වයේන් අද ප්‍රවෘත්ති සාකච්ඡාවක්ද පැවැත්වුණා.\nපේරාදෙණිය විශ්වවිද්‍යාලයේ ශාස්ත්‍ර පීඨයේ පීඨාධිපතිවරයාට එල්ලවී ඇති තර්ජන සම්බන්ධයෙන් අද පාර්ලිමේන්තුවේදීද අදහස් පළ වුණා.\nමේ අතර උසස් අධ්‍යාපන රාජ්‍ය අමාත්‍යවරයාගේ ප්‍රධානත්වයෙන් විශ්වවිද්‍යාල ප්‍රතිපාදන කොමිෂන් සභාවේ සභාපතිවරයා ඇතුළු සියළු රාජ්‍ය විශ්වවිද්‍යාල උපකුලපතිවරුන්ගේ ප්‍රධානත්වයෙන් විශ්වවිද්‍යාල ප්‍රතිපාදන කොමිෂන් සභාවේදි සාකච්ඡාවක් පැවැත්වුණා.\nඑහිදී අදහස් දක්වමින් උසස් අධ්‍යාපන රාජ්‍ය අමාත්‍ය ආචාර්ය සුරේන් රාඝවන් මහතා සඳහන් කර ඇත්තේ විශ්ව විද්‍යාල අභ්‍යන්තරයේ මානව හිමිකම් කඩකරමින් සිදුවන අමානුෂික ක්‍රියාකලාපයන්ට එරෙහිව දැඩි පියවර ගත යුතු බවයි.\nඒ පිළිබඳව ගත යුතු මූලික පියවර සම්බන්ධව විශ්වවිද්‍යාල ප්‍රතිපාදන කොමිෂන් සභාවේ සභාපතිවරයා සහ නීති අංශ දැනුවත් කර තිබෙනවා.",
       "URL": "https://www.hirunews.lk/317125/සරසවි-තුල-සිදුවන-අමානුෂික-ක්‍රියාවලට-දැඩි-පියවර-ගත-යුතු-බව-උසස්-අධ්‍යාපන-රාජ්‍ය-ඇමති-කියයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=823"
}