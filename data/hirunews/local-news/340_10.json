{
       "Source": "hirunews",
       "Timestamp": "Tuesday, 16 May 2023 - 9:42",
       "Headline": "සියයට 3 කින් විදුලිබිල අඩු කිරීමට යෝජනා",
       "News Content": "විදුලිබල මණ්ඩලය ජුලි මස 01 වනදා සිට ක්‍රියාත්මක කිරීමට නියමිත විදුලි ගාස්තු සංශෝධනය සම්බන්ධයෙන් සකස් කළ විදුලි ගාස්තු යෝජනාව ඊයේ පස්වරුවේ මහජන උපයෝගිතා කොමිසම වෙත භාරදී තිබෙනවා.\nඒ අනුව සියයට 3 ක ප්‍රතිශතයකින් විදුලි ගාස්තු අඩු කිරීමට යෝජනා කර ඇති බවයි විදුලිබල මණ්ඩලයේ ආරංචි මාර්ග සඳහන් කළේ.\nට්විටර් පණිවුඩයක් නිකුත් කරමින් විෂය භාර අමාත්‍ය කංචන විජේසේකර කියා සිටියේ විදුලි ජනන දත්ත සහ විකුණුම් දත්ත, ඉන්ධන, ගල් අඟුරු සහ අනෙකුත් අමුද්‍රව්‍ය මිල ගණන් මෙන්ම මෙම වසරේ විදුලි ජනන සැළසුම හා අවශ්‍යතාව සැළකිල්ලට ගනිමින් එම යෝජනාව සකස් කර ඇති බවයි.\nකෙසේ වෙතත්, විදුලි නිෂ්පාදනය සඳහා දැරීමට සිදුවන වියදම් මේ වනවිට පහත වැටී තිබෙනවා.\nඩීසල්, පෙට්‍රල්, ගල් අඟුරු මිල ද පහත වැටී ඇති අතර, විදුලි ඉල්ලුම ද සියයට 18 කින් පමණ අඩු වී ඇති බවයි මහජන උපයෝගිතා කොමිසම සඳහන් කළේ.\nඒ අනුව, පවතින තත්ත්වය හමුවේ සියයට 20 කින් පමණ විදුලි ගාස්තු අඩු කිරීමට හැකි බව මහජන උපයෝගිතා කොමිසමේ සභාපති ජනක රත්නායක පසුගියදා පෙන්වා දුන්නා.",
       "URL": "https://www.hirunews.lk/335330/සියයට-3-කින්-විදුලිබිල-අඩු-කිරීමට-යෝජනා",
       "Category": "Local News",
       "Parent URL": "https://www.hirunews.lk/local-news.php?pageID=340"
}