{
       "Source": "hirunews",
       "Timestamp": "Friday, 10 November 2017 - 17:33",
       "Headline": "ඉන්ධන බෙදා හැරීමේ කටයුතු මුළුමනින්ම යථා තත්ත්වයට",
       "News Content": "රට පුරා ඉන්ධන බෙදා හැරීමේ කටයුතු මේ වන විට මුළුමනින්ම යථා තත්ත්වයට පත් කර ඇති බව ලංකා ඛනිජ තෙල් සංස්ථාව පවසනවා.\nලංකා ඛනිජතෙල් තොග ගබඩා පර්යන්ත සමාගමේ කළමනාකාර අධ්‍යක්‍ෂ සංජීව විජේරත්නගෙන් හිරු ප්‍රවෘත්ති අංශය කළ විමසීමකදී ඔහු මේ බව කියා සිටියා.\nඅද (10) පෙරවරු කාලය තුළ පෙට්‍රල් ටොන් දෙක්ෂ 4500 ක් බෙදා හැරීමට කටයුතු කළ බවයි ඛනිජ තෙල් සම්පත් සංවර්ධන අමාත්‍යාංශය සඳහන් කළේ.\nඑක්සත් අරාබි එමීර් රාජ්‍යයට අයත් නෙවස්කා ලේඩි නෞකාවෙන් මෙරටට රැගෙන ආ පෙට්‍රල් තොගය ඊයේ පස්වරුවේ සිට අඛණ්ඩව දිවයින පුරා බෙදාහැරීමට කටයුතු කර ඇති බවයි ඛනිජ තෙල් පොදු සේවක සංගමය ප්‍රකාශ කළා.\nඑමෙන්ම, ඉන්දියාවේ සිට පෙට්‍රල් මෙට්රික් ටොන් 15,000 ක් රැගත් තවත් නෞකාවක් අද පස්වරුව වනවිට දිවයිනට ළඟාවීමට නියමිතයි.\nමීට පෙර සැලසුම් කළ තවත් ඉන්ධන නෞකාවක් ද අනිද්දා දිනයේ දිවයිනට පැමිණෙන බවයි ඛනිජ තෙල් සම්පත් සංවර්ධන අමාත්‍යාංශය සඳහන් කළේ.",
       "URL": "https://www.hirunews.lk/175738/ඉන්ධන-බෙදා-හැරීමේ-කටයුතු-මුළුමනින්ම-යථා-තත්ත්වයට",
       "Category": "Local News",
       "Parent URL": "https://www.hirunews.lk/local-news.php?pageID=4225"
}