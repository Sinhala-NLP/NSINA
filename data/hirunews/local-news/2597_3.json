{
       "Source": "hirunews",
       "Timestamp": "Friday, 10 July 2020 - 13:03",
       "Headline": "දබරයකින් පසු පුත්‍රයා පියා ඝාතනය කරයි",
       "News Content": "පාදුක්ක - පොල්කොටුව - කහවල ප්‍රදේශයේදී පියා සහ පුත්‍රයා අතර ඇතිවූ ගැටුමකින් 61 හැවිරිදි පියා ජීවිතක්ෂයට පත්ව තිබෙනවා.\nදෙදෙනා තියුණු ආයුධවලින් එකිනෙකාට පහරදී ඇති අතර, එහිදී තුවාල ලැබූ 34 හැවිරිදි පුත්‍රයා ද පාදුක්ක රෝහලට ඇතුළත් කළ බවයි පොලිසිය සඳහන් කළේ.\nඔහු බරපතල තත්ත්වයේ පසුවීම හේතුවෙන් මේ වනවිට කොළඹ ජාතික රෝහලට මාරු කර යවා තිබෙනවා.\nමෙම පියා සහ පුත්‍රයා අතර නිරන්තරයෙන් අඩ දබර සිදුවන අතර, ඊයේ සිදුවූ බහින්බස්වීමක් දුරදිග යෑමෙන් අනතුරුව මෙම ඝාතනය සිදුව ඇති බව පොලිසිය සඳහන් කළා.\nමේ අතර, බුලත්සිංහල ප්‍රදේශයේ නිවසක් පිටුපස කාන්තාවක් ඝාතනය කර තිබෙනවා.\nඇයගේ ස්වාමි පුරුෂයා විසින් මෙම ඝාතනය සිදුකරන්නට ඇති බවට පොලිසිය සැක පළ කරනවා.\n37 හැවිරිදි මෙම කාන්තාව, ඇයගේ පියා, සහෝදරයින් දෙදෙනා, ස්වාමි පුරුෂයා සහ දියණිය සමඟ බුලත්සිංහල නිවසේ පදිංචිව සිට තිබෙනවා.\nකෙසේ වෙතත්, ඇයගේ ස්වාමි පුරුෂයා රත්නපුර - නිවිතිගල තම නිවසට යන බව පවසා නිවසින් පිටව යෑමෙන් අනතුරුවයි කාන්තාවගේ මළ සිරුර සොයාගෙන ඇත්තේ.\nකාන්තාවගේ මරණය සම්බන්ධයෙන් වන පශ්චාත් මරණ පරීක්ෂණය කළුතර - නාගොඩ රෝහලේදී අද සිදුකිරීමට නියමිතව ඇති අතර, සැකකාර ස්වාමි පුරුෂයා සොයා පොලිසිය විමර්ශන ආරම්භ කර තිබෙනවා.",
       "URL": "https://www.hirunews.lk/245134/දබරයකින්-පසු-පුත්‍රයා-පියා-ඝාතනය-කරයි",
       "Category": "Local News",
       "Parent URL": "https://www.hirunews.lk/local-news.php?pageID=2597"
}