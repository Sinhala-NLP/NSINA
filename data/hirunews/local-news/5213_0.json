{
       "Source": "hirunews",
       "Timestamp": "Tuesday, 12 January 2016 - 8:04",
       "Headline": "එක්නැලිගොඩ පරීක්ෂණයට සහාය නොදුන්නොත් හමුදාපතිට නඩු",
       "News Content": "මාධ්‍යවේදී ප්‍රගීත් එක්නැලිගොඩ අතුරුදන්වීමේ සිද්ධියට අදාළව අධිකරණයෙන් ලබාදුන් නියෝග යුද හමුදාපතිවරයා පිළිනොගන්නේ නම්, ඔහු විත්තිකරුවෙකු කරමින් නඩු පැවරිය හැකි බව අධිකරණය අපරාධ පරීක්ෂණ දෙපාර්තමේන්තුවට දැනුම් දී තිබෙනවා.\nඒ, මීට අදාළ නඩුව හෝමාගම මහේස්ත්‍රාත් රංග දිසානායක හමුවේ ඊයේ කැදවූ අවස්ථාවේදියි.\nගිරිතලේ බුද්ධි බලකා කදවුර විසින් පවත්වාගෙන ගිය ලේඛන 14කට අදාළ තොරතුරු පැමිණිල්ල වෙත ලබාදෙන ලෙසට දන්වමින් අධිකරණය මගින් ඉකුත් සැප්තැම්බර් මස 28 වැනිදා යුද හමුදාපතිවරයාට නියෝගයක් ලබාදී තිබුණා.\nමේ වන තෙක් ඊට නිසි ප්‍රතිචාරයක් නොදක්වා අසම්පූර්ණ ලේඛන ඉදිරිපත් කරමින් සිටින බවටයි රජයේ ජ්‍යෙෂ්ඨ අධිනීතිඥවරයා අධිකරණය හමුවේ කරුණු වාර්තා කර ඇත්තේ.\nහමුදාපතිවරයාට එරෙහිව නීතිමය ක්‍රියාමාර්ග ගත හැකි බව මහේස්ත්‍රාත්වරයා දැනුම් දී ඇත්තේ ඒ අනුවයි.",
       "URL": "https://www.hirunews.lk/123838/එක්නැලිගොඩ-පරීක්ෂණයට-සහාය-නොදුන්නොත්-හමුදාපතිට-නඩු",
       "Category": "Local News",
       "Parent URL": "https://www.hirunews.lk/local-news.php?pageID=5213"
}