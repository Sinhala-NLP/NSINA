{
       "Source": "hirunews",
       "Timestamp": "Tuesday, 23 May 2017 - 18:26",
       "Headline": "අසත්‍ය පැමිණිල්ලක් කළ හිමිනමක් ඇප දීමට කිසිවකුත් නොමැතිව රිමාන්ඩ්",
       "News Content": "අසත්‍ය පැමිණිල්ලක් කළ බවට කිරිඇල්ලේ සුදම්මජෝති නමැති අනුරාධපුරයේ හිමිනමක් පොලිසිය අත්අඩංගුවට ගෙන අධිකරණයට ඉදිරිපත් කර තිබෙනවා.\nකොළඹ පැමිණි අවස්ථාවක හඳුනාගත් පානදුරයේ පන්සලක විහාරාධිපති හිමිනමක් සමග මෙම හිමියන් එම පන්සලේ මීට මාස 1 1/2කට පමණ පෙර නවාතැන් ගෙන තිබෙනවා.\nවෙසක් දිනයක සවස 6.30ට පමණ වෙසක් බැලීමට ගිය තමන් පානදුර බස් නැවතුම්පළේ පොදු වැසිකිළියට මුත්‍රා කිරීමට ගිය අවස්ථාවේ 10 දෙනෙකු පමණ තරුණ පිරිසක් පැමිණ පහර දී වෑන් රථයක දමාගෙන ගොස් කොළඹින් දමා ගිය බවටයි හිසේ තැල්මක් හා අතේ සීරීමක් පෙන්වමින් හිමිනම කොළඹ කෙසෙල්වත්ත පොලිසියට පැමිණිලි කර තිබුණේ.\nකෙසෙල්වත්ත පොලිසිය හිමිනම ජාතික රෝහලට ඇතුළත් කර පානදුර පොලිසියට දන්වා ඇත්තේ පරීක්ෂණයක් පවත්වන ලෙසයි.\nබරපතල කරුණක් නිසා වහා පරීක්ෂණ ඇරඹු පොලිසිය පානදුර පන්සලේ විහාරාධිපති හිමියන්ගෙන් ද ප්‍රකාශයක් ලබා ගත්තා.\nඋන්වහන්සේ කියා ඇත්තේ තමන්ද එදින ඥාතීන් සමග වෙසක් බැලීමට 6.30ට පමණ පිටත් වූ බව හා එම අවස්ථාවේ දී මෙම හිමිනම පන්සලේ සිටි බවයි.\nපානදුර බස් නැවතුමේ එවැනි සිද්ධියක් එම දිනයේ සිදුව නොමැති බවද පොලිසිය සොයාගෙන තිබුනා.\nපසුව අදාළ හිමිනම ගෙන්වා ප්‍රශ්න කිරිමෙදී තමන් අසත්‍ය පැමිණිල්ලක් කළ බව පිළිගෙන තිබෙනවා.\nතමාට පහරදුන් බවට සැකකාර හිමිනම සමාජ මාධ්‍ය ඔස්සේ ද ප්‍රසිද්ධියට පත්කර තිබී ඇතැයි අනාවරණ කරගෙන තිබෙනවා.\nවෙසක් බැලීමට මෙම හිමියන් පන්සලෙන් පිටත්ව ඇත්තේ එදින රාත්‍රී 11.30ට පමණ බව කියා ඇති උන්වහන්සේ ඊට පෙර තමන්ව නාන කාමරයේ වැටී හිස බිම වැදුනු බව හා අත බිත්තියේ වැදී සීරුණු බව පොලිසියට කියා තිබෙනවා.\nපසුව සැකකාර හිමිනම අත්අඩංගුවට ගෙන අධිකරණයට ඉදිරිපත් කළ අතර එහිදී ඇප හිමි වුවත් ඒ සඳහා කිසිවෙකු අධිකරණයට පැමිණ නොසිටි නිසා රක්ෂිත බන්ධනාගාර ගත කර තිබෙනවා.",
       "URL": "https://www.hirunews.lk/161985/අසත්‍ය-පැමිණිල්ලක්-කළ-හිමිනමක්-ඇප-දීමට-කිසිවකුත්-නොමැතිව-රිමාන්ඩ්",
       "Category": "Local News",
       "Parent URL": "https://www.hirunews.lk/local-news.php?pageID=4503"
}