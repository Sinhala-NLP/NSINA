{
       "Source": "hirunews",
       "Timestamp": "Tuesday, 25 April 2017 - 12:17",
       "Headline": "මීතොටමුල්ල නාය යාමෙන් නිවාස හානි වූ පුද්ගලයින්ට මාස තුනක දීමනා එකවර",
       "News Content": "මීතොටමුල්ල කසල කන්ද නාය යාමෙන් විපතට පත් පවුල් සඳහා තාවකාලික නිවාස ලබා ගැනීම සඳහා මසකට රුපියල් 50,000 බැගින් මාස 3ක කාලයක් ගෙවීමට නියමිත මුදල එකවර එම පවුල් වෙත ලබාදෙන ලෙස ජනාධිපති මෛත්‍රීපාල සිරිසේන, බලධාරීන්ට උපදෙස් ලබාදී තිබෙනවා.\nකොළඹ සහ තදාසන්න ප්‍රදේශවල කසල කළමනාකරණය විධිමත් කිරීම පිළිබදව ජනාධිපතිවරයාගේ ප්‍රධානත්වයෙන් අද උදෑසන සාකච්ඡාවක් පැවැත්වුණා.\nඒ, ජනාධිපති ලේකම් කාර්යාලයේදියි.\nඑහිදී ජනාධිපතිවරයා අදාළ බලධාරීන්ට වැඩිදුරටත් උපදෙස් ලබාදෙමින් සදහන් කර ඇත්තේ තාවකාලික නිවාස ලබා ගැනීමේදී ගෙවිය යුතු අත්තිකාරකම් මුදල් ගැටළු මඟ හරවා ගැනීම මෙමගින් අපේක්ෂා කරන බවයි.\nඑමෙන්ම කසල කළමනාකරණය සඳහා පළාත් පාලන ආයතන සකස් කර ඇති සැලසුම් ඉදිරිපත් කරන ලෙසට නිලධාරීන් දැනුවත් කළ ජනාධිපතිවරයා එහිදී සියලු පළාත් සහකාර කොමසාරිස්වරුන්ට තමා හමුවීමට කැදවීමක් කරන ලෙස ද නිලධාරීන්ට උපදෙස් ලබාදුන් බව සදහන්.",
       "URL": "https://www.hirunews.lk/159934/මීතොටමුල්ල-නාය-යාමෙන්-නිවාස-හානි-වූ-පුද්ගලයින්ට-මාස-තුනක-දීමනා-එකවර",
       "Category": "Local News",
       "Parent URL": "https://www.hirunews.lk/local-news.php?pageID=4548"
}