{
       "Source": "hirunews",
       "Timestamp": "Friday, 28 July 2023 - 16:48",
       "Headline": "ගුරුවරියගේ රන් තැල්ල සොරකම් කළ ගුරුවරියක් අත්අඩංගුවට",
       "News Content": "පුත්තලම, උඩප්පුව ප්‍රදේශයේ විදුහලක උපාධිධාරී ගුරුවරියකගේ අත් බෑගයේ දමා තිබූ රුපියල් ලක්ෂ විසි දෙකකට වැඩි වටිනාකමකින් යුත් පවුම් 13ක රන් තැල්ල සොරාගත් බව කියන එම විදුහලේම ස්වේච්ඡා පදනම මත සේවය කරන ගුරුවරියක අත්අඩංගුවට ගත් බව උඩප්පුව පොලිසිය පවසනවා.\nමෙලෙස සැකපිට අත්අඩංගුවට ගනු ලැබුවේ අවුරුදු විසිහතක ගුරුවරියක්.\nඋපාධිධාරී ගුරුවරිය කරන ලද පැමිණිල්ලක් අනුව විමර්ශන පවත්වා හෙළි වූ තොරතුරු මත මෙම සැකකාර ස්වේච්ඡා ගුරුවරිය අත්අඩංගුවට ගත් බව පොලිසිය පවසනවා.\nඅත්අඩංගුවට ගත් සැකකාරියගේ හෙළිකරගත් තොරතුරු මත පාසලේ පිහිටි වැට මායිමේ සුරක්ෂිත ලෙස වළ දමා තිබූ වළදමා තිබූ රන් තැල්ල සොයාගත් බවයි පොලීසිය පවසන්නේ.\nඋපාධිධාරී ගුරුවරිය පසුගිය 25 වැනිදා රන් තැල්ල අත් බෑගයේ දමා උගන්වමින් සිටියදී විදුහල්පතිවරයා කරන ලද දැනුම් දීමක් මත ඔහු හමුවීමට ගොස් ඇති අතර, පසුව පැමිණ අත්බෑගය පරීක්ෂාකර බලන විට රන් තැල්ල එහි නොමැති බව දැක ඒ ගැන පැමිණිලි කිරීමට පොලිසියට යෑමට සූදානම් වූ අවස්ථාවේ සැකකාරිය පොලිසියට පැමිණිලි කිරීමෙන් පාසලට අපකීර්තියක් වන බව පවසා පොලිසියට නොයන ලෙස ඇයගෙන් ඉල්ලීමක් කර ඇතැයි ද විමර්ශනවලදී අනාවරණය වී තිබෙනවා.",
       "URL": "https://www.hirunews.lk/342850/ගුරුවරියගේ-රන්-තැල්ල-සොරකම්-කළ-ගුරුවරියක්-අත්අඩංගුවට",
       "Category": "Local News",
       "Parent URL": "https://www.hirunews.lk/local-news.php?pageID=144"
}