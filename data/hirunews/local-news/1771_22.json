{
       "Source": "hirunews",
       "Timestamp": "Friday, 06 August 2021 - 12:47",
       "Headline": "ලාෆ් ගෑස් හිඟයක් හේතුවෙන් රට පුරා ගෑස් පාරිභෝගිකයන් දැඩි අපහසුතාවක (වීඩියෝ)",
       "News Content": "ලාෆ් ගෑස් සිලින්ඩරවලට ලිට්‍රෝ ගෑස් ලබාදෙන බවට ලිට්‍රෝ සමාගමේ සභාපති තෙෂාර ජයසිංහ මහතා නිකුත් කර තිබූ නිවේදනය හේතුවෙන් මෙරට ලාෆ් ගෑස් පාරිභෝගිකයන් මේ වන විට පත්ව ඇත්තේ දැඩි අපහසුතාවකටයි.\nමේ අතර රාජ්‍ය අමාත්‍ය ලසන්ත අලගියවන්න මහතා පවසන්නේ එවැනි කටයුත්තක් සිදුකිරීමට පවතින නීතිය යටතේ හැකියාවක් නොමැති බවයි.\nමෙරට තුළ පවතින ඩොලර් සංචිත හිඟයත් සමග ණයවර ලිපි විවෘත කිරීම ද සීමාකිරීම හේතුවෙන් ගෑස් අනයනය කිරීමේ අර්බුදයකට මුහුණ දී ඇති බව පසුගිය ජුලි මාසයේදී ලාෆ් ගෑස් සමාගම ප්‍රකාශ කළා.\nඊට ප්‍රතිචාර දක්වමින් ලිට්‍රෝ ගෑස් සමාගමේ සභාපති තෙෂාර ජයසිංහ මහතා රජයේ ප්‍රවෘත්ති දෙපාර්තමේන්තුව හරහා මෙම නිවේදනය නිකුත් කොට තිබුණේ පසුගිය ජුලි 20 වැනිදායි.\nඑහි දැක්වුනේ ලාෆ් ගෑස් සමාගම ගෑස් ආනයනය නවතා දැමීමට තීරණය කර ඇතත් එම ඉල්ලුම ද ආවරණය කිරීමට ලිට්‍රෝ ගෑස් සමාගමට හැකියාව පවතින බවයි.\nලිටෝ ගෑස් සමාගම හරහා ඕනෑම වර්ණයක් ඇති ඕනෑම වර්ගයක සිලින්ඩරයකට ගෑස් සැපයීම සිදුකරන බවයි ලිට්‍රෝ සමාගමේ සභාපතිවරයා ප්‍රකාශ කලේ.\nසභාපතිවරයාගේ ප්‍රකාශය විශ්වාස කොට අස්වැසිල්ලක් ලැබූ ලාෆ් ගෑස් පාරිභෝගිකයින් මේ වනවිට පත්ව ඇත්තේ දැඩි දුෂ්කරතාවටයි.\nඒ ලිට්‍රෝ ගෑස් නියෝජිතයන් ලාෆ් ගෑස් සිලින්ඩර සදහා ලිට්‍රෝ ගෑස් සිලින්ඩර නිකුත් නොකිරීම හේතුවෙන්.\nමේ අතර ලිට්‍රෝ සමාගමේ සභාපති තෙෂාර ජයසිංහ මහතා ඊයේ ප්‍රවෘත්ති සාකච්ඡාවක් කැදවමින් තමන් වැඩභාරගත් දිනයේම ලාෆ් ගෑස් හිඟයට පිළියම් යෝජනා කළ බව මෙලෙස ප්‍රකාශ කළා.\nසභාපතිවරයාගේ මෙම ප්‍රකාශය අනුව ඔහු වැඩ භාරගෙන තිබෙන්නේ පසුගිය ජුලි මස 26 වන දිනයි.\nලාෆ් ගෑස් හිඟයට මුහුණදීමට ලිට්‍රෝ සමාගමට හැකියාව ඇතැයි ඔහු නිවේදනයක් නිකුත් කරන්නේ ජූලි 20 වැනිදායි.\nඒ අනුව වැඩ භාරගැනීමට දින හයකට පෙර එනම් ජූලි 20 වැනිදා රජයේ ප්‍රවෘත්ති දෙපාර්තමේන්තුව හරහා ඔහු මෙවැනි මෙලෙස ප්‍රකාශයක් නිකුත් කරන්නේ කෙලෙසද ?\nවැඩ භාරගැනීමට පෙර සිය වගකීම සම්බන්ධයෙන් වහසිබස් දෙඩීමට අමතරව මෙම සභාපතිවරයා රටේ පවත්නා නීතිය සම්බන්ධයෙන් ද අවබෝදයක් නොමැති අයෙකු බව රාජ්‍ය අමාත්‍ය ලසන්ත අලගියවන්න මහතාගේ මෙම ප්‍රකාශය හමුවේ පැහැදිලි වන කරුණක්.",
       "URL": "https://www.hirunews.lk/279012/ලාෆ්-ගෑස්-හිඟයක්-හේතුවෙන්-රට-පුරා-ගෑස්-පාරිභෝගිකයන්-දැඩි-අපහසුතාවක-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1771"
}