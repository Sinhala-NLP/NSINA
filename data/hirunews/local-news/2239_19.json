{
       "Source": "hirunews",
       "Timestamp": "Friday, 01 January 2021 - 22:04",
       "Headline": "සේනා උවදුර සොයන්න රුවන්ඩාවෙන් විශේෂඥයින් පිරිසක් (වීඩියෝ)",
       "News Content": "මෙරට බඩඉරිඟු වගාවට හානි සිදුකරන සේනා දළඹු උවදුර සම්බන්ධයෙන් සොයා බැලීම සඳහා ජනාධිපතිවරයාගේ ඉල්ලීමක් පරිදි රුවන්ඩාවෙන් විශේෂඥයින් පිරිසක් පැමිණ තිබෙනවා.\nඅනුරාධපුර ප්‍රදේශයේ වගා නිරීක්ෂණයෙන් අනතුරුව ඔවුන් ප්‍රකාශ කර ඇත්තේ සේනා දළඹු උවදුර මර්දනය සඳහා විසඳුමක් ලබාදීමට කටයුතු කරන බවයි.\nසේනා දළඹු උවදුරෙන් වැඩි වශයෙන් හානි සිදුව තිබුණේ බඩඉරිඟු වගාවන්ටයි.\nඒ අනුව ජනාධිපති ගෝඨාභය රාජපක්ෂ මහතාද අනුරාධපුර, ඇලයාපත්තුව, පහළගම ප්‍රදේශයේ බඩඉරිඟු වගාවන්ට සේනා දළමු උවදුරෙන් සිදුව ඇති හානිය සොයා බැලීමට පසුගියදා එක්වුණා.\nමෙම දළඹු උවදුර මර්දනය කිරීම සඳහා ජනාධිපතිවරයාගේ ඉල්ලීම පරිදි රුවන්ඩාවේ බඩඉරිගු සම්බන්ධ විශේෂඥ කණ්ඩායමක් සේනා දළඹු උවදුරෙන් වැඩි බලපෑමක් එල්ල වී ඇති අනුරාධපුර දිස්ත්‍රික්කයට අද පැමිණියා.\nමිරිසවැටිය විහාරාධිපති පූජ්‍ය ඊතලවැටුණුවැවේ ඥාණතිලක හිමියන් බැහැ දැකීමෙන් අනතුරුව එම විශේෂඥ කණ්ඩායම සේනා දළඹුවන්ගෙන් හානි සිදුවූ අනුරාධපුර සමගිපුර ප්‍රදේශයේ බඩඉරිඟු වගාවන් නිරීක්ෂණයට එක්වුණා.\nඔවුන් සඳහන් කර ඇත්තේ මෙම උවදුර මර්දනය සඳහා කඩිනමින් විසඳුමක් ලබාදීමට කටයුතු කරන බවයි.\nමේ අතර, සේනා දළඹු උවදුර කඳුකරයේ බඩඉරිගු වගාවන් පුරා ද පැතිරී යාම හේතුවෙන් තමන් දැඩි අපහසුතාවකට පත්ව ඇති බවට ඌව - පරණගම - යාලගමුව සහ මස්පන්න ආදී ප්‍රදේශවල ගොවීන් මැසිවිලි නඟනවා.\nගොවීන් පවසන්නේ අක්කර 100ක පමණ'වගා බිම් සේනා දළඹුවන්ගේ ආක්‍රමණයට ලක්ව ඇති බවයි.",
       "URL": "https://www.hirunews.lk/258520/සේනා-උවදුර-සොයන්න-රුවන්ඩාවෙන්-විශේෂඥයින්-පිරිසක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2239"
}