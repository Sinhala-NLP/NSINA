{
       "Source": "hirunews",
       "Timestamp": "Monday, 27 June 2022 - 16:37",
       "Headline": "බලශක්ති අමාත්‍යාංශ ලේකම්වරයාට ඇබැද්දියක් (වීඩියෝ)",
       "News Content": "විදුලිබල හා බලශක්ති අමාත්‍යංශ ලේකම් මාපා පතිරණ අමාත්‍යංශ පරීශ්‍රය තුළ විනාඩි 45ක කාලයක් සිර කරගෙන සිටීමට සපුගස්කන්ද තෙල් පිරිපහදුවේ සේවකයින් පිරිසක් අද කටයුතු කළා.\nඒ ඛනිජ තෙල් නීතිගත සංස්ථාවට අයත් ඉන්ධන පිරවුම්හල් පෞද්ගලික අංශයට පවරා දෙන බවට විදුලිබල හා බලශක්ති අමාත්‍ය කංචන විජේසේකර ඊයේ කළ ප්‍රකාශය සම්බන්ධයෙන් කරුණු දැනගැනීම සඳහා එම සේවකයින් අමාත්‍යවරයා හමුවීමට එහි ගිය අවස්ථාවේදීයි.\nඑහෙත් අමාත්‍යවරයා එහි සිට නොමැති අතර එම අවස්ථාවේ දී අමාත්‍යාංශ ලේකම්වරයා සිය නිල රථයෙන් පිටතට පැමිණීමට උත්සාහ කිරීමත් සමඟ පිරිපහදු සේවකයින් ඔහුට විරෝධය දක්වා නිල රථය තුළ සිරකර තැබීමටයි පියවර ගනු ලැබුවා.\nපසුව ආරක්ෂක අංශ මැදහත්වී ඔහුව අමාත්‍යාංශය වෙත යලිත් කැඳවාගෙන ගොස් තිබුණා.\nඉන් අනතුරුව පිරිපහදු සේවකයින්ට අමාත්‍යංශ ලේකම්වරයා සමඟ සාකච්ඡාවක් ලබා දුන් අතර එයද විසදුමකින් තොරව අවසන් වුණා.\nපසුව පිරිපහදු සේවකයින් එම ස්ථානයෙන් පිටව ගිය බවයි අප වාර්තාකරු සදහන් කළේ.\nමේ අතර ඛනිජතෙල් සංස්ථාවේ සමගි ඒකාබද්ධ වෘත්තීය සමිති සන්ධානයේ මාධ්‍ය ප්‍රකාශක ආනන්ද පාලිත අද පැවති මාධ්‍ය හමුවකදී කියා සිටියේ අයි.ඕ.සී සමාගම ඛනිජතෙල් සංස්ථාව සතු තවත් පිරවුම්හල් 50ක් ලබාදෙන ලෙස ඉල්ලා ඇති බවයි.\nමෙරටට ඉන්ධන ආනයනය කිරීමට ඇති හැකියාව සම්බන්ධයෙන් සාකච්ඡා කිරීම සඳහා අමාත්‍ය සුසිල් ප්‍රේමජයන්ත් සහ රුසියාවේ හිටපු ශ්‍රී ලංකා තානාපතිවරයෙකු වන වෛද්‍ය සමන් වීරසිංහ ලබන මස 3 වන දා රුසියාව බලා පිටත්ව යාමට නියමිතයි.\nමීට අමතරව මෙරටට ඉන්ධන ලබාගැනීමට ඇති හැකියාව සම්බන්ධයෙන් සාකච්ඡා කිරීම සඳහා විදුලිබල හා බලශක්ති අමාත්‍ය කංචන විජේසේකර මෙන්ම පරිසර අමාත්‍ය නසීර් අහමඩ් ද අද කටාර් රාජ්‍යය බලා පිටත්ව යාමට නියමිත බවයි වාර්තා වන්නේ.\nඑමෙන්ම ඉන්ධන ලබාගැනීම සඳහා පිරවුම්හල් අසළ රැඳී සිටින ජනතාවට ටෝකන් පත් ලබාදීම අද ආරම්භ කරන බව විෂයභාර අමාත්‍ය කංචන විජේසේකර ඊයේ ප්‍රකාශ කළා.\nඑහෙත් ප්‍රදේශ රැසක ජනතාව චෝදනා කරන්නේ තමන්ට එලෙස ටෝකන්පත් හිමි නොවූ බවටයි.\nමේ අතර මුතුරාජවෙල ඛනිජතෙල් තොග ගබඩා පර්යන්තට ඉන්ධන රැගෙන යාම සඳහා පැමිණි ටැංකි රථ සියයකට අධික සංඛ්‍යාවක් පිටත නවතා තිබෙන අතර ඉන්ධන ලබා ගැනීම සඳහා අද දහවල් වන විට ඇතුලත් කරගෙන තිබුණේ, ටැංකි රථ 2ක් පමණයි.",
       "URL": "https://www.hirunews.lk/308327/බලශක්ති-අමාත්‍යාංශ-ලේකම්වරයාට-ඇබැද්දියක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1064"
}