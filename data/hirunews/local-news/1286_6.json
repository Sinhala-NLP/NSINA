{
       "Source": "hirunews",
       "Timestamp": "Friday, 18 March 2022 - 14:43",
       "Headline": "සපුගස්කන්ද තෙල් පිරිපහදුව යළි වැසෙයි",
       "News Content": "සපුගස්කන්ද තෙල් පිරිපහදුව දින නියමයකින් තොර ව යළිත් වසා දමා තිබෙනවා.\nවර්තමානයේ උද්ගත වී ඇති බරපතළ ගැටලුවක් වන බොරතෙල් හිඟතාව හේතුවෙන්, ක්‍රමවත් ලෙස හා අඛණ්ඩ ව සපුගස්කන්ද තෙල් පිරිපහදුව පවත්වා ගෙන යාමට නො හැකි බව යි වාර්තා වන්නේ.\nවිශේෂ මුදල් සංචිත නො මැති වීමේ අර්බුදය හමුවේ එකිනෙකට බැඳුණු ගැටලු දාමය අතර, මෙම බොරතෙල් හා ඉන්ධන අර්බුදය පවතින්නේ ඉහළ ම තලයක යි.\nමීට පෙර ද අවස්ථා දෙකක දී ම සපුගස්කන්ද තෙල් පිරිපහදුව වසා දැමුණේ, ප්‍රමාණවත් තරම් බොර තෙල් නො මැති වීම හේතුවෙන්.\nමීට සතියකට පමණ ඉහත දී අමාත්‍ය ධුරයෙන් නෙරපා දැමුණු හිටපු ඛනිජ තෙල් අමාත්‍ය උදය ගම්මන්පිල පැවසුවේ, ලංකාවට ගෙන්වා බොරතෙල් පිරිපහදු කරනු වෙනුවට පිරිපහදු කළ තෙල් ම එකවර ගෙන්වීමෙන් මෙම අර්බුදය යම් තරමකට විසඳා ගත හැකි බව යි.\nනමුත් ඒ සියලු උත්සාහයන් හුදු ප්‍රකාශයන් හා ගඟට කැපූ ඉනි මෙන් වී ඇති පසුබිමක, මහජනයාගේ ජන ජීවිතය දිනෙන් දින අරාජික වන බවක් පෙනෙන්නට තිබෙනවා.\nඛනිජ තෙල් වෘත්තීය සමිති නායකයින් පවසන පරිදි මෙසේ නිතර නිතර සපුගස්කන්ද තෙල් පිරිපහදුව වසා දැමීම හරහා තෙල් පිරිපහදුවේ යාන්ත්‍රික අංශයට හානි විය හැකි යි.\nදීර්ඝ කාලයකට සැරයක් පමණක් යම් අත්‍යවශ්‍ය නඩත්තු කටයුත්තකට හැර මෙසේ නිතර නිතර වසා දැමීම හරහා විනාශ මුඛයට යන්නේ, ජාතික සම්පතක් නො වේ ද?\nඑය සිතා බලන කාලය එළඹෙන්නේ කවදා ද?",
       "URL": "https://www.hirunews.lk/299781/සපුගස්කන්ද-තෙල්-පිරිපහදුව-යළි-වැසෙයි",
       "Category": "Local News",
       "Parent URL": "https://www.hirunews.lk/local-news.php?pageID=1286"
}