{
       "Source": "hirunews",
       "Timestamp": "Monday, 17 October 2022 - 15:16",
       "Headline": "මානව හිමිකම් කඩවන නව පනත් කිහිපයකට හියුමන් රයිට්ස් වොච් සංවිධානයෙන් තර්ජනාංගුලියක්",
       "News Content": "ඉකුත් සැප්තැම්බර් 23 වැනි දින පාර්ලිමේන්තුවට ඉදිරිපත් කරන ලද පුනරුත්ථාපන කාර්යාංශයේ පනත් කෙටුම්පත වහා ම ඉවත් කර ගැනීමට ශ්‍රී ලංකා රජය කටයුතු කළ බව හියුමන් රයිට්ස් වොච් පවසනවා.\nවාර්තාවක් එළි දක්වමින් හියුමන් රයිට්ස් වොච් වැඩිදුරටත් කියා සිටින්නේ, හමුදාව විසින් පාලනය වන “පුනරුත්ථාපන” මධ්‍යස්ථානවල දී පුද්ගලයන් අපයෝජනයට ලක්වීමේ අවදානමක් ඇති කෙරෙන ආකාරයට ඉඩ දෙන හා බලධාරීන්ට පුලුල් බලතල ලබා දෙන මෙම පනත් කෙටුම්පත ශ්‍රී ලංකා රජය විසින් වහා ඉල්ලා අස්කර ගත යුතු බවයි.\nඅදාල පනත් කෙටුම්පත මගින්, මත්ද්‍රව්‍ය වෙත ඇබ්බැහි වූවන්, හිටපු සටන්කාමීන්, ප්‍රචණ්ඩ අන්තවාදී කණ්ඩායම්වල සාමාජිකයන් සහ වෙනත් ඕනෑ ම කණ්ඩායමකට අදාල පිරිස් පුනරුත්ථාපන මධ්‍යස්ථානවල අනිවාර්යයෙන් රඳවා තබා ගැනීමට අවසර දෙනු ලැබෙන අතර, එම පනත් කෙටුම්පත මගින් ආරක්ෂක අමාත්‍යාංශය විසින් පාලනය කරනු ලබන නව පරිපාලන ව්‍යුහයක් ස්ථාපිත කරමින්, හමුදා නිලධාරීන්ගෙන් සමන්විත කාර්ය මණ්ඩලයක් සහිත ව අදාල පුනරුත්ථාපන මධ්‍යස්ථාන ක්‍රියාත්මක වන බව ද හියුමන් රයිට්ස් වොච් පවසනවා.\nයෝජිත නීතිය මගින් යමෙක් “පුනරුත්ථාපනය” වෙත යොමු කෙරෙන පදනම විස්තර නොකරන අතර, එමගින් වැරදිකරුවන් නොවූ පුද්ගලයන් බලහත්කාරයෙන් “පුනරුත්ථාපනය” කිරීමට අපැහැදිලි සහ අත්තනෝමතික බලතල සපයන බව පවසන හියුමන් රයිට්ස් වොච් හි දකුණු ආසියානු අධ්‍යක්ෂ මීනාක්ෂි ගංගුලි කියා සිටින්නේ, \"ශ්‍රී ලංකා රජය විසින් යෝජිත 'පුනරුත්ථාපන' ප්‍රයත්නය, චෝදනාවකින් තොරව අපයෝජනාත්මක ලෙස රඳවා තබා ගැනීමේ නව ආකාරයකට වඩා වැඩි දෙයක් නොවන බව\" යි.\nමේ අතර, ශ්‍රී ලංකා රජය මීට පෙර අත්තනෝමතික ලෙස රඳවා තබා ගැනීම සහ වධහිංසා පැමිණවීම සඳහා බලහත්කාර “පුනරුත්ථාපන” මධ්‍යස්ථාන භාවිතා කළ බවට පවසන ඇය වැඩි දුරටත් සඳහන් කරන්නේ, \"පුනරුත්ථාපන පනත් කෙටුම්පත තවත් වධහිංසාවලට, අයුතු ලෙස සැලකීමට සහ නිමක් නැති රඳවා තබා ගැනීමට පුළුල් ලෙස දොර විවර කරන\" බවයි.\nතව ද, 2009 දී අවසන් වූ සිවිල් යුද්ධයෙන් පසුව, පරාජයට පත් වූ බෙදුම්වාදී දෙමළ ඊළාම් විමුක්ති කොටි සංවිධානයේ සාමාජිකයන් ලෙස ලංකා ආණ්ඩුව විසින් හඳුනාගත් දහස් ගණන් ජනයා මිලිටරිය යටතේ පවත්වාගෙන යනු ලබන \"පුනරුත්ථාපන\" මධ්‍යස්ථානවල රඳවා, ලිංගික හිංසනය ඇතුළු වධ හිංසාවලට සහ වෙනත් අපයෝජනයන්ට ලක් කළ බව ද හියුමන් රයිට්ස් වොච් පවසනවා.\nයුද්ධය අවසන් වී වසර 13කට පසු නැවත වතාවක් ශ්‍රී ලංකා රජය \"පුනරුත්ථාපනය\" කෙරෙහි අවධානය යොමු කර ඇති පසුබිමක, එහි නව පියවර ලෙස ත්‍රස්තවාදය වැළැක්වීමේ පනත (PTA) හියුමන් රයිට්ස් වොච් විසින් හඳුන්වා දෙනවා.\nඑසේ ම, “අන්තවාදී” ලේබලය අලවා ඇති සුළුතර ප්‍රජාවන් හෝ ආණ්ඩු විරෝධී විරෝධතාකරුවන් ඉලක්ක කරමින් ජනාධිපති රනිල් වික්‍රමසිංහ විසින් මෙම නීතිය යොදා ගැනීමට ඉඩ ඇති බව ද හියුමන් රයිට්ස් වොච් පවසනවා.\nතව ද ඉකුත් සැප්තැම්බර් 9 වැනි දින පාර්ලිමේන්තුවට ඉදිරිපත් කරන ලද ශ්‍රී ලංකාවේ විෂ, අබිං සහ අන්තරායකර ඖෂධ ආඥාපනත සංශෝධනය කිරීම සඳහා වූ වෙනම පනත් කෙටුම්පතක් මගින් මත්ද්‍රව්‍ය භාවිත කරන්නන් යැයි කියන අය අනිවාර්යයෙන් පුනරුත්ථාපනය කිරීම සඳහා යොමු කෙරෙන විධිවිධාන සලසා ඇති අතර, එහි ඇති 'මතට එරෙහි සටන' යන යෙදුම ශ්‍රී ලංකා ආරක්ෂක හමුදා විසින් ත්‍රස්තවාදයට එරෙහි සටන යන ආදර්ශ පාඨයත් සමග අවභාවිත වී ඇති බවයි හියුමන් රයිට්ස් වොච් පවසන්නේ.\nඑහි ආදීනත්වයේ තරම කියා පාන හියුමන් රයිට්ස් වොච්, ඒ සඳහා නිදර්ශනය ලෙස ගනු ලබන්නේ ඉකුත් ජුනි මාසයේ දී කන්දකාඩු පුනරුත්ථාපන මධ්‍යස්ථානයේ රැඳවියෙකුගේ මරණය සමග ඇති වූ තත්ත්වය හා එහි \"චිකිත්සකයින්\" ලෙස ක්‍රියා කළ හමුදා සහ ගුවන් හමුදා සැරයන්වරුන් හතර දෙනෙකු අත්අඩංගුවට ගැනීම යි.\nතව ද, මෙම ඇබ්බැහි වීම් කෙරෙහි ප්‍රතිකාර කිරීම සඳහා වන ජාත්‍යන්තර ප්‍රමිතීන් භාවිත කිරීම, සැමවිටම ස්වේච්ඡා කටයුත්තක් සේ ම ඇබ්බැහි වීම යනු මූලික වශයෙන් සෞඛ්‍ය තත්වයක් ලෙස සැලකිය යුතු බව පවසන හියුමන් රයිට්ස් වොච් කියා සිටින්නේ, හමුදාව විසින් ක්‍රියාත්මක කරනු ලබන “පුනරුත්ථාපන” වැඩසටහන් තුළ එවැනි විද්‍යාත්මක සාක්ෂි මත පදනම් වන සේවාවක් නොසපයන බවයි.\nමේ අතර, 1976 සිට මරණ දඬුවම ක්‍රියාත්මක කිරීම සඳහා ජාතික තහනමක් පනවා තිබියදීත්, ජාත්‍යන්තර නීතින් හා ප්‍රමිතීන්ට පටහැනිව 2017 වසරේ සිට ශ්‍රී ලංකාව ඇතැම් මත්ද්‍රව්‍ය වැරදි සඳහා මරණීය දණ්ඩනය නියම කිරීමට කටයුතු කර ඇති බවට ද මෙම වාර්තාවේ සඳහන් වනවා.\nඒ අනුව, පුනරුත්ථාපන කාර්යාංශයේ පනත් කෙටුම්පත සහ මත්ද්‍රව්‍ය විරෝධී නීතිවලට යෝජිත සංශෝධනය, මූලික මිනිස් අයිතිවාසිකම්වලට පහරදීමේ ජනාධිපති වික්‍රමසිංහගේ නවතම පියවර බව‍යි හියුමන් රයිට්ස් වොච් පවසන්නේ.\nමෙම තත්ත්වයන් සම්බන්ධයෙන් වැඩිදුරටත් අදහස් දක්වමින්, හියුමන් රයිට්ස් වොච් හි දකුණු ආසියානු අධ්‍යක්ෂ මීනාක්ෂි ගංගුලි අවසාන වශයෙන් කියා සිටින්නේ, \"ජනාධිපති වික්‍රමසිංහ විසින් අපවාදාත්මක සහ මර්දනකාරී ප්‍රතිපත්ති අනුගමනය කරමින් සිටින අතර එය ශ්‍රී ලංකාව කෙරෙහි අවශ්‍ය ආර්ථික ක්‍රියාමාර්ගවලට මුළු හදවතින් ම පිටුබලය දීමට ජාත්‍යන්තර හවුල්කරුවන්ට අපහසුකාරී තත්ත්වයක් උදා කරන බවයි.\nඑසේ ම විදේශ රාජ්‍යයන් සහ ආණ්ඩු ශ්‍රී ලාංකික ජනතාවගේ හදිසි අවශ්‍යතා සඳහා සහාය දෙන බව පැහැදිලිව ප්‍රකාශ කළ යුතු බව ප්‍රකාශ කරන ඇය වැඩිදුරටත් සඳහන් කරන්නේ, මානව හිමිකම් කඩ කරන අයට එරෙහිව ඉලක්කගත සම්බාධක සහ වෙනත් ක්‍රියාමාර්ග හරහා ඔවුන් පියවර ගත යුතු බවයි.",
       "URL": "https://www.hirunews.lk/318104/මානව-හිමිකම්-කඩවන-නව-පනත්-කිහිපයකට-හියුමන්-රයිට්ස්-වොච්-සංවිධානයෙන්-තර්ජනාංගුලියක්",
       "Category": "Local News",
       "Parent URL": "https://www.hirunews.lk/local-news.php?pageID=797"
}