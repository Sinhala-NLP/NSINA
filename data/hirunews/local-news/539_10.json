{
       "Source": "hirunews",
       "Timestamp": "Monday, 13 February 2023 - 13:24",
       "Headline": "රණජයපුර රණවිරු ගම්මානයට වන අලින්ගෙන් හානි",
       "News Content": "කැකිරාව - රණජයපුර රණවිරු ගම්මානයට අද (13) අළුයම වන අලින් කඩා වැදී තිබෙනවා.\nඑමඟින් නිවාස කිහිපයකටත්, වගාවන් රැසකටත් හානි වී ඇති බවයි වාර්තා වන්නේ.\nගම්මානයේ හානිව තිබූ ආරක්ෂක විදුලි වැට අවස්ථා කිහිපයක දී පිළිසකර කර තිබුණත් එය කඩා බිඳගෙන අලින් ගම්වදින බවයි එහි ජනතාව කියා සිටියේ.\nමෙම ගම්මානයේ දැනට රණවිරු පවුල් 1500කට අයත් පිරිසක් ජීවත් වන අතර, ඔවුන් බලධාරීන්ගෙන් ඉල්ලා සිටින්නේ අලින්ට ගමට ඇතුළු වීමට නොහැකි වන පරිදි අගලක් හෝ වෙනත් සුදුසු ක්‍රමවේදයක් නිර්මාණය කර දෙන ලෙසයි.\nමේ අතර, දෙහිඅත්තකණ්ඩිය - දියබෙදුම ප්‍රදේශයේ මාර්ගයක ගමන් කරමින් සිටි පුද්ගලයෙකු වන අලි ප්‍රහාරයට ලක්ව මියගොස් තිබෙනවා.\nමෙලෙස මිය ගොස් ඇත්තේ වයස අවුරුදු 88ක් වන එම ප්‍රදේශයේම පදිංචි කරුවෙක්.\nඊයේ (12) අළුයම් කාලයේ දී තම මුණුබුරා අසනීප වීම හේතුවෙන් ඔහු රෝහල වෙත රැගෙන යාමට ත්‍රීරෝද රථයක් සොයා යමින් සිටිය දී මෙම පුද්ගලයා වන අලි ප්‍රහාරයට ලක් වී ඇති බවයි පොලිස් මාධ්‍ය වාර්තා කළේ.",
       "URL": "https://www.hirunews.lk/327312/රණජයපුර-රණවිරු-ගම්මානයට-වන-අලින්ගෙන්-හානි",
       "Category": "Local News",
       "Parent URL": "https://www.hirunews.lk/local-news.php?pageID=539"
}