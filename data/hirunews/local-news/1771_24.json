{
       "Source": "hirunews",
       "Timestamp": "Friday, 06 August 2021 - 12:29",
       "Headline": "ගුරු - විදුහල්පති වැටුප් ගැටලුව විසඳන ලෙස ඉල්ලමින් ප්‍රදේශ කිහිපයක අදත් උද්ඝෝෂණ (වීඩියෝ)",
       "News Content": "පාර්ලිමේන්තු පිවිසුම අසළ පසුගියදා පැවැති විරෝධතාවට එක්වූ අන්තර් විශ්වවිද්‍යාලයීය ශිෂ්‍ය බලමණ්ඩලයේ කැඳවුම්කරු ඇතුළු තවත් 5 දෙනෙකු පොලිස් අත්අඩංගුවට ගෙන තිබෙනවා.\nඒ එම විරෝධතාව අතරතුර පොලිස් නිලධාරියෙකුට තුවාල සිදු කිරීම සහ නිරෝධායන නීති උල්ලංඝනය කිරීම ඇතුළු චෝදනා කිහිපයක් යටතේයි.\nකොතලාවල ආරක්ෂක විශ්වවිද්‍යාල පනත් කෙටුම්පතට එරෙහිව අන්තර් විශ්වවිද්‍යාලයීය ශිෂ්‍ය බලමණ්ඩලය විරෝධතාවක් පැවැත්වූවේ පසුගිය 3 වැනිදායි.\nඑහිදී පාර්ලිමේන්තු පිවිසුම අවහිර කරමින් විරෝධතාවයේ නිරත වූ පිරිස පාලනය කිරීමට දැරූ උත්සාහයේදී මහරගම පොලිස් ස්ථානාධිපතිවරයා තුවාල ලැබූ අතර ඔහුට ඇඟිලි 2ක් අහිමිවුණා.\nඒ අනුව අදාළ උද්ඝෝෂණයේදී පොදු දේපොළවලට හානි සිදුකිරීම, අයුතු ජනරාශිය සහ පොලිස් නිලධාරියෙකුට තුවාල සිදු කිරීම යන චෝදනා යටතේ පෙරටුගාමී සමාජවාදී පක්ෂයේ ලේකම් චමීර කොස්වත්ත සහ එම පක්ෂයේ තවත් සාමාජිකාවක අත්අඩංගුවට ගැනුණේ පසුගිය තුන්වැනිදා රාත්‍රියේදීයි.\nඅනතුරුව ඔවුන් අධිකරණයට ඉදිරිපත් කිරීමෙන් පසු ලබන 11 වැනිදා දක්වා රක්ෂිත බන්ධනාගාර ගත කෙරුණා.\nමේ අතර අදාළ විරෝධාතවට සහභාගී වූ අන්තර් විශ්වවිද්‍යාලයීය ශිෂ්‍ය බලමණ්ඩලයේ කැඳවුම්කරු ඇතුළු තවත් 5 දෙනෙකු ඊයේ රාත්‍රියේ අත්අඩංගුවට ගෙන තිබෙනවා.\nමේ අතර අත්අඩංගුවට ගෙන තලංගම පොලිසියේ රඳවා සිටින අන්තර් විශ්වවිද්‍යාලයීය ශිෂ්‍ය බලමණ්ඩලයේ කැඳවුම්කරු ඇතුළු පිරිසගේ සුවදුක් විමසීමට විපක්ෂ නායක සජිත් ප්‍රේමදාස මහතා අද පෙරවරුවේ පැමිණියා.\nමේ අතර කොතලාවල පනත් කෙටුම්පතට එරෙහිව අන්තර් විශ්වවිද්‍යාලයීය ශිෂ්‍ය බලමණ්ඩලය සංවිධානය කළ විරෝධතාවට සහභාගී වූ පුද්ගලයෙකු අත්අඩංගුවට ගැනීම සඳහා පොලිස් පරීක්ෂාවක් සිදුකළ ආකාරය දැක්වෙන විඩීයෝවක් සමාජ ජාලාවල සංසරණය වනවා.\nමේ අතර ගුරු - විදුහල්පති වැටුප් ගැටළුව විසඳන ලෙස ඉල්ලමින් මහනුවරින් ඇරඹි විරෝධතා පාගමන අදත් ක්‍රියාත්මකයි.\nපාගමන අද තුන්වන දිනට ආරම්භ වුණේ, ගලිගමුව ප්‍රදේශයෙන්.\nඅද පස්වරුවේ වරකාපොළ ප්‍රදේශයෙන් අවසන් කෙරෙන එය කොළඹට පැමිණීමට නියමිතව තිබෙන්නේ ලබන සඳුදායි.\nමේ අතර ගුරු - විදුහල්පති වැටුප් ගැටලුව විසඳන ලෙස ඉල්ලමින් ප්‍රදේශ කිහිපයක අදත් උද්ඝෝෂණ පැවැත්වුණේ මෙලෙසින්.",
       "URL": "https://www.hirunews.lk/279010/ගුරු-විදුහල්පති-වැටුප්-ගැටලුව-විසඳන-ලෙස-ඉල්ලමින්-ප්‍රදේශ-කිහිපයක-අදත්-උද්ඝෝෂණ-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1771"
}