{
       "Source": "hirunews",
       "Timestamp": "Wednesday, 10 August 2022 - 21:26",
       "Headline": "සෑම පක්ෂයකටම සාධාරණ නියෝජනයක් සහිත පාලන ව්‍යුහයක් සකස් කරනවා - ජනපති (වීඩියෝ)",
       "News Content": "සෑම පක්ෂයකටම සාධාරණ නියෝජනයක් සහිත පාලන ව්‍යුහයක් සකස් කිරීම තම අරමුණ බව ජනාධිපති රනිල් වික්‍රමසිංහ පවසනවා.\nසර්ව පාක්ෂික ආණ්ඩුවක් පිහිටුවීම පිළිබඳ අද (10) පක්ෂ කිහිපයක් සමග පස්වරුවේ ජනාධිපති කාර්යාලයේ පැවති සාකච්ඡාවල දී ජනාධිපති වරයා මේ බව සඳහන් කළ බවයි ජනාධිපති මාධ්‍ය අංශය පවසන්නේ.\nමෙම සාකච්චා සඳහා පාර්ලිමේන්තු මන්ත්‍රී රිෂාඩ් බදියුදීන් ගේ නායකත්වයෙන් යුත් සමස්ත ලංකා මුස්ලිම් කොංග්‍රසය, පාර්ලිමේන්තු මන්ත්‍රී අනුර ප්‍රියදර්ශන යාපා ඇතුළු කණ්ඩායම, පාර්ලිමේන්තු මන්ත්‍රී රවුෆ් හකීම් ගේ නායකත්වයෙන් යුත් ශ්‍රී ලංකා මුස්ලිම් කොංග්‍රසය, පාර්ලිමේන්තු මන්ත්‍රී සී.වී. විග්නේෂ්වරන් ගේ නායකත්වයෙන් යුත් තමිල් මක්කල් තේසීය කුට්ටනි පක්ෂය, පාර්ලිමේන්තු මන්ත්‍රී මනෝ ගනේෂන් ගේ නායකත්වයෙන් යුත් දෙමළ ප්‍රගතිශීලි සන්ධානය සාකච්ඡා සඳහා එක්ව සිටියා.\nඑහිදී අදහස් දක්වූ ජනාධිපතිවරයා කියා සිටියේ පාර්ලිමේන්තු ආංශික අධීක්ෂණ කමිටු පත් කිරීමේ කටයුතු මේ වන විට සිදුවන බවයි.\nඑමෙන්ම තවත් අතුරු කමිටු කිහිපයක් පිහිටුවීමේ අවශ්‍යතාව හඳුනාගෙන තිබෙන බවත් ජනාධිපතිවරයා සඳහන් කළා.\nජාතික සභාවක් ඇති කිරීම සිය ප්‍රධාන ඉලක්කය බව පෙන්වා දුන් ජනාධිපතිවරයා සියලු පක්ෂවල නියෝජනය සහ සන්ධාන තුළ ඇති අනෙකුත් පක්ෂ සහ කණ්ඩායම්වල සම්පූර්ණ නියෝජනයක් ඒ සඳහා අවශ්‍ය බව කියා සිටියා.\nඑහිදී කමිටු සභාපතිවරුන් වෙත කැබිනට් අමාත්‍යවරුන් හා සමාන බලයක් සහ නියෝජනයක් ලබාදීමටත්, අවශ්‍ය අවස්ථාවල ඔවුන් කැබිනට් සාකච්ඡා සඳහා සහභාගී කර ගැනීමේ වැදගත්කමත් මෙහිදී ජනාධිපතිවරයා පැහැදිලි කළා.\nමෙහිදී ජනාධිපති රනිල් වික්‍රමසිංහ ඉල්ලා සිටියේ කමිටු ක්‍රමය නියෝජනය කරනවාද, ඒසේ නැති නම් ආණ්ඩුවට එක්වනවාද යන්න ඒ ඒ පක්ෂ සාකච්ඡා කොට තමන් වෙත දැනුම් දෙන ලෙස යි.\nමෙම සාකච්ඡාව සඳහා අග්‍රාමාත්‍ය දිනේෂ් ගුණවර්ධන, ජනාධිපති ලේකම් සමන් ඒකනායක, ඇතුළු පිරිසක් එක්ව සිටියා.",
       "URL": "https://www.hirunews.lk/312437/සෑම-පක්ෂයකටම-සාධාරණ-නියෝජනයක්-සහිත-පාලන-ව්‍යුහයක්-සකස්-කරනවා-ජනපති-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=950"
}