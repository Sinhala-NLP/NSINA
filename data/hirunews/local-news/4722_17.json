{
       "Source": "hirunews",
       "Timestamp": "Thursday, 05 January 2017 - 18:43",
       "Headline": "ලොතරැයි වර්ජනය අවසන් - පාඩුව කෝටි 30 ඉක්මවයි",
       "News Content": "ජනාධිපති මෛත්‍රීපාල සිරිසේන සමඟ සිදුකළ සාකච්ඡාවකින් අනතුරුව, දින 5 ක් පුරා ක්‍රියාත්මක කළ වර්ජනය අවසන් කිරීමට ලොතරැයි අලෙවි නියෝජිතයින් තීරණය කර තිබෙනවා.\nලොතරැයි පතක මිල රුපියල් 30 දක්වා ඉහළ නැංවීම සහ අලෙවි නියෝජිතයින්ට ලබාදෙන කොමිස් මුදල් වැඩි නොකිරීමට එරෙහිවයි සමස්ත ලංකා ලොතරැයි අලෙවි නියෝජිතයින් වර්ජනය දියත් කළේ.\nතම ඉල්ලීම්වලට කඩිනමින් විසඳුම් ලබාදෙන බවට ජනාධිපතිවරයා ලබාදුන් පොරොන්දුව මත වර්ජනය අවසන් කළ බවයි සමස්ත ලංකා ලොතරැයි අලෙවි නියෝජිතයින්ගේ සංගමයේ සභාපති ක්‍රිශාන්ත මාරඹගේ හිරු ප්‍රවෘත්ති අංශයට සඳහන් කළේ.\nවර්ජනය හේතුවෙන් රුපියල් කෝටි 30 කට වැඩි මුදලක පාඩුවක් රජයට සිදුව ඇති බව ද ඔහු වැඩිදුරටත් කියා සිටියා.\nකෙසේ වෙතත්, හෙට (06) සිට දිවයින පුරා ලොතරැයි අලෙවි කිරීමේ කටයුතු ආරම්භ කරන බවයි ඔහු වැඩිදුරටත් සඳහන් කළේ.",
       "URL": "https://www.hirunews.lk/151373/ලොතරැයි-වර්ජනය-අවසන්-පාඩුව-කෝටි-30-ඉක්මවයි",
       "Category": "Local News",
       "Parent URL": "https://www.hirunews.lk/local-news.php?pageID=4722"
}