{
       "Source": "hirunews",
       "Timestamp": "Sunday, 25 September 2022 - 16:37",
       "Headline": "එරංග ගුණසේකර ඇතුලු 83 දෙනාටම ඇප (වීඩියෝ)",
       "News Content": "ජනතා විමුක්ති පෙරමුණේ, සමාජවාදී තරුණ සංගමය සංවිධාන කළ විරෝධතා පාගමන අතරතුරදී අත්අඩංගුවට ගත් එම සංගමයේ ජාතික සංවිධායක එරංග ගුණසේකර ඇතුලු 83 දෙනා ඇප මත මුදාහැර තිබෙනවා.\nඑරංග ගුණසේකර ඇතුලු තුන්දෙනෙකු අද පස්වරුවේ මාලිගාකන්ද වැඩබලන මහේස්ත්‍රාත් සුනීතා ඩයස් හමුවට ඉදිරිපත් කිරීමෙන් අනතුරුව ඇප මත මුදා හැරුණු අතර සෙසු 80 දෙනා මුදා හැරුණේ පොලිස් ඇප මතයි.\nඊයේ ලිප්ටන් වටරවුමෙන් ආරම්භ කළ විරෝධතා පාගමන ඩීන්ස් පාර හරහා කොළඹ දෙසට ගමන් කිරීමේදී ජල සහ කඳුළු ගෑස් ප්‍රහාර එල්ල කර එය විසුරුවා හැරීමට පොලීසිය කටයුතු කළා. එහිදී 84 දෙනෙකු අත්අඩංගුවට ගත් අතර ඒ අතර සිටි එක් අයෙකු සිද්ධිය වාර්තාකරණයට පැමිණි මාධ්‍යවේදියෙකු බව තහවුරු කර ගැනීමෙන් පසු මුදා හැරුණා.\nමේ අතර අද කොළඹදී කැඳවා තිබූ මාධ්‍ය හමුවකට එක්වෙමින් සමාජ ක්‍රියාකාරින් කිහිපදෙනෙකු සඳහන් කළේ මර්දනකාරි ක්‍රියාවලිය වහාම නතර කිරීමට පියවර ගත යුතු බවයි.",
       "URL": "https://www.hirunews.lk/316294/එරංග-ගුණසේකර-ඇතුලු-83-දෙනාටම-ඇප-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=845"
}