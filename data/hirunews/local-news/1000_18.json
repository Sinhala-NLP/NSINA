{
       "Source": "hirunews",
       "Timestamp": "Friday, 22 July 2022 - 21:52",
       "Headline": "ගාලු මුවදොර මෙහෙයුම ගැන ජගත් මානව හිමිකම් කවුන්සිලයෙන් ප්‍රකාශයක් (වීඩියෝ)",
       "News Content": "කොළඹ ජනාධිපති කාර්යාල අසල පැවති විරෝධතා කඳවුරක් කඩා දැමීමට ආරක්ෂක අංශ විසින් අනවශ්‍ය ලෙස බලය යෙදවීම පිළිබඳව අපි තැති ගැන්වීමට ලක්වූ බව එක්සත් ජාතීන්ගේ මානව හිමිකම් කවුන්සිලය පවසනවා.\nට්විටර් සටහනක් තබමින් එම සංවිධානය ප්‍රකාශ කර ඇත්තේ විරෝධතාකරුවන්ට, මාධ්‍යවේදීන්ට සහ නීතීඥයින්ට පහර දීමේ සිදුවීම් හෙළා දකින බවයි.\nමෙවැනි බලය යෙදවීම් නතර කරන ලෙස බලධාරීන්ගෙන් ඉල්ලා සිටින බව ද එම ට්විටර් සටහනේ දැක්වෙනවා.\nඑක්සත් ජාතීන්ගේ මානව හිමිකම් කාර්යාලයේ ප්‍රකාශක ජෙරමි ලෝරන්ස් නිකුත් කළ නිවේදනයේ දැක්වෙන්නේ සිකුරාදා අලුයම, බොහෝ විරෝධතාකරුවන් නිදා සිටියදී, 2,000ක පමණ බල ඇණියක්, එම ප්‍රදේශයට කඩා වැදී ඔවුන්ගේ කූඩාරම් කඩා දමා ඇති බවයි.\nආරක්ෂක අංශ විරෝධතාකරුවන්ට පහර දී ඇති අතර අවම වශයෙන් පුද්ගලයින් 48 දෙනෙකු තුවාල ලබා ඇතැයි එම නිවේදනයේ සඳහන්.\nවිරෝධතාකරුවන්ට පැය කිහිපයක් විරෝධතා භූමියෙන් පිටව යාමට ඉඩ ලබාදී නොමැති අතර තුවාල ලැබූවන්ට වෛද්‍ය ප්‍රතිකාර ලබා ගැනීමට ද නොහැකි වී ඇතැයි ඔවුන් සඳහන් කර තිබෙනවා.\nවිශේෂයෙන්ම එම සිදුවීම් පටිගත කිරීමට උත්සාහ කළ හෝ කැමරා හෝ දුරකථන රැගෙන ගිය මාධ්‍යවේදීන්ට සහ නීතිඥයින්ට ආරක්ෂක අංශ පහර දුන් බවත්, අවම වශයෙන් දෙදෙනෙකු අත්අඩංගුවට ගත් බවත් වාර්තා වූ බවයි මානව හිමිකම් හිමිකම් කවුන්සිල නිවේදනයේ දැක්වෙන්නේ.\nසාමකාමී විරෝධතාකරුවන්ට එරෙහිව බලය යෙදවීම ජාත්‍යන්තර නීතියට පටහැනි වන අතර, එවැනි බලය යෙදවීම වහාම නතර කරන ලෙස බලධාරීන්ගෙන් ඉල්ලා සිටින බව එම කොමිසම ප්‍රකාශකර තිබෙනවා.\nඅදාළ ජාත්‍යන්තර නීතිය යටතේ, විරෝධතා විසුරුවා හැරිය හැක්කේ අතිශයින් අවශ්‍ය සහ අපේක්ෂා කරන නීත්‍යානුකූල පරමාර්ථයක් මත අවසාන විසඳුම ලෙස බලය භාවිතා කිරීමෙන් බවයි කොමිසමේ නිවේදනයේ දැක්වෙන්නේ.\n\"ශ්‍රී ලංකාවේ ආර්ථික හා දේශපාලන අර්බුද බලහත්කාරයෙන් විසඳිය නොහැක. ජාත්‍යන්තර ප්‍රජාවේ සහයෝගය ඇතිව ශ්‍රී ලාංකිකයන්ට විශ්වාසය යළි ගොඩනැංවීම ආරම්භ කළ හැක්කේ පුළුල් උපදේශන සහ සංවාදයකින් පමණි. සියලුම ශ්‍රී ලාංකිකයින්ගේ ප්‍රයෝජනය සඳහා සැබෑ ව්‍යුහාත්මක හා ආයතනික ප්‍රතිසංස්කරණ ගෙන ඒම සඳහා නව ජනාධිපතිවරයා සහ ඔහුගේ රජය දණ්ඩමුක්තිය ආමන්ත්‍රණය කරනු ඇතැයි අපි බලාපොරොත්තු වෙමු.\" යනුවෙන් ද එහි දැක්වෙනවා.",
       "URL": "https://www.hirunews.lk/310702/ගාලු-මුවදොර-මෙහෙයුම-ගැන-ජගත්-මානව-හිමිකම්-කවුන්සිලයෙන්-ප්‍රකාශයක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1000"
}