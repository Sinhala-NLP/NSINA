{
       "Source": "hirunews",
       "Timestamp": "Tuesday, 06 December 2016 - 7:43",
       "Headline": "බස් රථ 128කට පහර දුන් 31 දෙනෙකු අත්අඩංගුවට",
       "News Content": "පෞද්ගලික බස් වර්ජනය පැවැති දින රාජ්‍ය දේපළවලට සහ මහජනතාවට හානි සිදුකරමින් නීතිය හා සාමය කඩ කළ පුද්ගලයින් 31 දෙනෙකු අත්අඩංගුවට ගෙන ඇති බව පොලීසිය පවසනවා.\nප්‍රදේශ 11කින් මෙම පිරිස් අත්අඩංගුවට ගත් බවයි පොලීසිය වැඩිදුරටත් සඳහන් කළේ.\nඔවුන්ගෙන් සිදුකරන ලද ප්‍රශ්න කිරීම්වලට අනුව මෙම නීතිවිරෝධී ක්‍රියාවන් පිටුපස ආණ්ඩු විරෝධී බලවේගයක් ක්‍රියාත්මක වී ඇති බවට ද තොරතුරු හෙළි වී තිබෙනවා.\nරජයේ ප්‍රවෘත්ති දෙපාර්තමේන්තුව නිවේදනයක් නිකුත් කරමින් සඳහන් කළේ බස් වර්ජනය පැවැති ඉකුත් සිකුරාදා දින කඩා කප්පල් ක්‍රියා හේතුවෙන් ලංකා ගමනාගමන මණ්ඩලයට අයත් බස් රථ 128කට හානි සිදුව ඇති බවයි.\nඑමෙන්ම කලහකාරී ලෙස හැසිරීම නිසා පුද්ගලයන් සිව් දෙනෙකු ද තුවාල ලබා රෝහල්ගත කිරීමට එහිදී පියවර ගත්තා.\nමාතර, පානදුර, වව්නියාව, දඹුල්ල, පුත්තලම, මහනුවර, ත්‍රිකුණාමලය, කුලියාපිටිය, දංකොටුව, දඹදෙනිය, යක්කල, පයාගල, කෙරළවලපිටිය සහ තංගල්ල  ඇතුළු ප්‍රදේශ රැසකදී ශ්‍රී ලංකා ගමනාගමන මණ්ඩලයට අයත් බස් රථ වලට ප්‍රහාර එල්ල වුණා.",
       "URL": "https://www.hirunews.lk/149048/බස්-රථ-128කට-පහර-දුන්-31-දෙනෙකු-අත්අඩංගුවට",
       "Category": "Local News",
       "Parent URL": "https://www.hirunews.lk/local-news.php?pageID=4766"
}