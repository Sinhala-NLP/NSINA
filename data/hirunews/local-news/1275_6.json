{
       "Source": "hirunews",
       "Timestamp": "Thursday, 24 March 2022 - 7:45",
       "Headline": "වැට් සංශෝධන පාර්ලිමේන්තුවට",
       "News Content": "එකතු කළ අගය මත බදු සංශෝධන පනත් කෙටුම්පත අද පාර්ලිමේන්තුවේදී විවාදයට ගැනීමට නියමිත යි.\nඑම පනතේ සංශෝධන සඳහා පසුගියදා රජයේ මුදල් පිළිබඳ කාරක සභාවේ අනුමැතිය ද හිමිව තිබුණා.\nඒ අනුව 2022 ජනවාරි 01 වනදා සිට ක්‍රියාත්මක වන පරිදි මූල්‍ය සේවා සැපයීම වෙනුවෙන් එකතු කළ අගය මත බද්ද සියයට 15 සිට සියයට 18 දක්වා ඉහළ නැංවෙනු ඇති.\nමීට අමතර ව, ඕනෑම වසංගත සහ මහජන හදිසි තත්ත්වයක දී රජයේ රෝහල් හා සෞඛ්‍ය අමාත්‍යාංශය වෙත කෙරෙන වෛද්‍ය උපකරණ, යන්ත්‍ර සහ ඖෂධ පරිත්‍යාග පමණක් එකතු කළ අගය මත බද්දෙන් නිදහස් කර තිබෙනවා.\nඅයවැය යෝජනා ක්‍රියාත්මක කිරීම සඳහා පසුගිය වසරේ දෙසැම්බර් 14 වන දා රැස්වූ අමාත්‍ය මණ්ඩලය අදාළ පනත් කෙටුම්පත සංශෝධනය කිරීමට අනුමැතිය ලබා දුන්නා.\nඑසේම, ආදායම් මත වූ බදු සම්බන්ධයෙන් ද්විත්ව බදුකරණය සහ බදු නොගෙවා මග හැරීම වැළැක්වීම සඳහා මෙරට ආණ්ඩුව හා තුර්කිය අතර පසුගිය ජනවාරි 28 වන දා ඇති කර ගන්නා ලද ගිවිසුම දේශීය ආදායම් පනතට අනුව අනුමත කර ගැනීම ද අද පාර්ලිමේන්තුවේදී සිදු කිරීමට නියමිතයි.\nමේ අතර, පෝලිම් යුගය අවසන් කර ජනතාවට කඩිනමින් සහන ලබාදෙන බව ආණ්ඩු පක්ෂයේ ප්‍රධාන සංවිධායක අමාත්‍ය ජොන්ස්ටන් ප්‍රනාන්දු ඊයේ පාර්ලිමේන්තුවේදී ප්‍රකාශ කළා.\nඔහු මේ බව සඳහන් කළේ සමගි ජන බලවේගයේ නායක පාර්ලිමේන්තු මන්ත්‍රී සජිත් ප්‍රේමදාස යොමු කළ ප්‍රශ්නයකට පිළිතුරු ලබාදෙමින්.\nමෙම සංවාදයට නියෝජ්‍ය කතානායක රංජිත් සියඹලාපිටිය ද මැදිහත් වුණා.",
       "URL": "https://www.hirunews.lk/300236/වැට්-සංශෝධන-පාර්ලිමේන්තුවට",
       "Category": "Local News",
       "Parent URL": "https://www.hirunews.lk/local-news.php?pageID=1275"
}