{
       "Source": "hirunews",
       "Timestamp": "Friday, 30 December 2022 - 20:23",
       "Headline": "කොරෝනා කාලේ සිවිල් ගුවන් සේවා අධිකාරිය කෝටි දෙකකට වඩා දීමනා ගෙවලා",
       "News Content": "අනුමැතියකින් තොරව සිවිල් ගුවන් සේවා අධිකාරියේ ඉහළ කළමනාකරණ නිලධාරීන් 27 දෙනෙකු සඳහා එක් නිලධාරියෙකුට රුපියල් 50,000 බැගින් රුපියල් එක්කෝටි හතලිස් ලක්ෂ 50,000 ක මුදලක් ගෙවා ඇති බව ජාතික විගණන කාර්යාලය පවසනවා.\nමහා භාණ්ඩාගාරයට අයත් කළමනාකරණ සේවා දෙපාර්තමේන්තුවේ අනුමැතියකින් තොරව දීමනා ලබා නොදිය යුතු වූවත්, 2018 වසරේ මැයි මාසයේ සිට ක්‍රියාත්මක වන පරිදි මෙලෙස එම දීමනා ලබාදී ඇති බවයි එමඟින් නිකුත් කළ වාර්තාවක දැක්වෙන්නේ.\nසිවිල් ගුවන් සේවා අධිකාරියේ 2020 වාර්ෂික වාර්තාවේ මේ බව දක්වා තිබෙනවා.\nඒ අනුව 2020 වසරේ දෙසැම්බර් 31 දිනෙන් අවසන් වූ වර්ෂය සඳහා අධිකාරිය විසින් මුළු දීමනා වෙනුවෙනුයි මෙම මුදල ගෙවා ඇත්තේ.\nකොරෝනා වසංගතය පැවති සමයේ අධිකාරියේ සෑම අංශයකම කාර්ය සාධනය පහත වැටී සහ වසංගතය හේතුවෙන් රට කලින් කලට වසා දැමීම හේතුවෙන් සේවකයින්ට නිවසේ සිට සේවය කිරීමට අවස්ථාව ලබා දී තිබූ බවද විගණන වාර්තාවේ සඳහන්.\nඑසේ පැවතියත් අධිකාරිය විසින් එම තත්ත්වයන් සැලකිල්ලට නොගෙන සමාලෝචිත වර්ෂය සඳහා කාර්ය මණ්ඩලයට සාමාන්‍ය නිවාඩු මුදල් ලෙස, රුපියල් එක්කෝටි හාරලක්ෂ 28,105 ක් ගෙවා ඇති බවයි එමඟින් පෙන්වා දෙන්නේ.\nඑය පෙර වර්ෂයට සාපේක්ෂව 37% ක වර්ධකයක් බවද විගණන වාර්තාවේ සඳහන්.\nඑම තීරණය විවාදාත්මක බවත්, එය සාධාරණීකරණය කළ නොහැකි බවත්, විගණන වාර්තාවේ නිරීක්ෂණවල ඇතුළත්.\nකොරෝනා වසංගත සමයේදී සිවිල් ගුවන් සේවා අධිකාරියේ අයහපත් මූල්‍ය තත්ත්වය නොසලකා අධ්‍යක්ෂ මණ්ඩල තීරණයකට අනුව 2016 වසරේ සිට 2020 දක්වා හිඟ ප්‍රවාහන දීමනා ලෙස රුපියල් අනූදෙලක්ෂ 86,520 ක මුදලක් ගෙවා ඇති බවද එහි දැක්වෙනවා.\nඑසේම, 2020 වසරේ දෙසැම්බර් 31 දක්වා මිලදී ගැනීම් සම්බන්ධයෙන් දේශීය ආදායම් දෙපාර්තමේන්තුවෙන් සිවිල් ගුවන් සේවා අධිකාරියට ලැබිය යුතු වැට් බදු රුපියල් කෝටි 24 කට වැඩි මුදලක් අයකර ගෙන නොමැති බවද එම වාර්තාවෙන් ජාතික විගණන කාර්යාලය පෙන්වා දෙනවා.",
       "URL": "https://www.hirunews.lk/323921/කොරෝනා-කාලේ-සිවිල්-ගුවන්-සේවා-අධිකාරිය-කෝටි-දෙකකට-වඩා-දීමනා-ගෙවලා",
       "Category": "Local News",
       "Parent URL": "https://www.hirunews.lk/local-news.php?pageID=633"
}