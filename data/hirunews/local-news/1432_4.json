{
       "Source": "hirunews",
       "Timestamp": "Tuesday, 11 January 2022 - 17:43",
       "Headline": "ඇමති බන්දුල මේ වසර පුරා සහල් කිලෝව රුපියල් සීයට දීමට සැරසෙයි (වීඩියෝ)",
       "News Content": "කුමන තත්වයක් යටතේ වුවත් මෙම වසර පුරාම නාඩු සහල් කිලෝවක් රුපියල් 100ට අඩුවෙනුත්, සුපිරි සම්බා සහල් කිලෝවක් රුපියල් 130ට අඩුවෙනුත් පවත්වාගෙන යන බවට සහතික වන බව වෙළෙඳ අමාත්‍ය ආචාර්ය බන්දුල ගුණවර්ධන පවසනවා.\nවෙළෙඳ අමාත්‍යංශයේදී අද(11) පැවති විශේෂ මාධ්‍ය සාකච්ඡාවකදී ඇමතිවරයා මෙ බව පැවසුවා.\nමෙම මිළ ගණන් යටතේ සතොස හා සමූපකාර, කිව් ෂොප් ඇතුළු රාජ්‍ය අළෙවි ජාලය මගින් පාරිභෝගික ජනතාවට ලබා ගැනීමට හැකි බවද සඳහන් කළ ඇමතිවරයා වැඩි දුරටත් කියා සිටියේ ඊයේ දිනයේදී නාඩු සහල් මෙට්‍රික් ටොන් ලක්ෂ දෙකක් හා සම්බා සහල් මෙට්‍රික් ටොන් ලක්ෂයක් ආනයනයට කැබිනට් අනුමැතිය ලබා දුන් බවයි.\nකැකුළු සහල් මෙට්‍රික් ටොන් ලක්ෂයක් හෝ වැඩි ප්‍රමාණයක් බුරුමයෙන් ආනයනය කිරීමට බුරුම රජය සමග ගිවිසුමක් අත්සන් කර ඇති බවත් එම සහල් තොග ලබන මාසය වනවිට මෙරටට ලැබෙනු ඇතයිද හෙතෙම සඳහන් ‍කළා.\nමෙයට අමතරව පුද්ගලික අංශයටත් සහල් ආනයනය කිරීමට මුදල් ඇමතිවරයා හා මහ බැංකුව සමග සාකච්ඡා කර ඉඩ ප්‍රස්ථාව සලසා ඇති බවත්, පෞද්ගලික අංශය ආනයනය කරන සහල් දේශිය සහල් සමග කවලම් කීරිම, දේශීය වෙළෙඳ පොළට නිකුත් නොකිරීම පිළීබඳව පාරිභෝගික අධීකාරීයට පැමිණිලි ලැබී ඇති බැවින් එම කටයුතු වැළැක්වීමට පියවර ගන්නා බවත් අමාත්‍යවරයා වැඩිදුරටත් කියා සිටියා.\nරාජ්‍ය වාණිජ විවිධ නීතිගත සංස්ථාව මගින් ඉන්දියාවෙන් නාඩුු සහ සුපිරි සම්බා සහල් ආනයනය කිරීමට සියලු අවබෝධතා ගිවිසුම් අත්සන් කර ණයවර ලිපි නිකුත් කරන බවත් ඔහු කියා සිටියා.\nමෙම තත්ත්වය යටතේ කෘතීම ලෙස අසාධාරණ ලෙස සහල් මිළ වැඩි කිරිමේ සැළැස්මක් මොනම හේතුවක් නිසාවත් ක්‍රියාත්මක කිරීමට ඉඩ නොදෙන බවත්, නාඩු සහල් කිලෝවක් රුපියල් 100 ට වැඩි නොවීමට ඉඩ නොතබන බවත්, කුමන තත්වයක් යටතේ වුවද මේ වසර පුරා නාඩු සහල් කිලෝවක සිල්ලර මිල රුපියල් 105 ට අඩුවෙන් තබා ගැනීමට පුළුවන් තරම් උත්සාහා කරනා බවත් ඔහු සඳහන් කළා.\nසිංහල අලුත් අවුරුද්ද වන විට සහල් කිලෝවක් රු.300.00 ට වැඩි වන බවට සහල් වෙළෙඳ පොළ මාෆියාව විසින් මතවාදයක් ඇතිකර තිබෙන බවත් මෙම වැඩ වැඩපිළිවෙල යටතේ එම මතවාදය පුස්සක් වන බවත් අමාත්‍යවරයා වැඩිදුරටත් කියා සිටියා.",
       "URL": "https://www.hirunews.lk/293701/ඇමති-බන්දුල-මේ-වසර-පුරා-සහල්-කිලෝව-රුපියල්-සීයට-දීමට-සැරසෙයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1432"
}