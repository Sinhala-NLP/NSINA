{
       "Source": "hirunews",
       "Timestamp": "Wednesday, 25 May 2016 - 14:55",
       "Headline": "පුබුදු ජයගොඩට ඇප",
       "News Content": "අත්අඩංගුවට ගත් පෙරටුගාමී සමාජවාදී පක්ෂයේ ප්‍රචාරක ලේකම් පුබුදු ජයගොඩ සහ එහි මධ්‍යම කාරක සභික සුජිත් කුරුවිට රුපියල් ලක්ෂය බැගින් වූ ශරීර ඇප මත අද පස්වරුවේ මුදා හැරුණා.\nඒ, මාළිගාකන්ද මහේස්ත්‍රාත් අධිකරණයට ඉදිරිපත් කිරීමෙන් අනතුරුවයි.\nඇප හිමිවීමෙන් අනතුරුව මාධ්‍ය වෙත අදහස් දැක්වූ පෙරටුගාමී සමාජවාදී පක්ෂයේ ප්‍රචාරක ලේකම් පුබුදු ජයගොඩ සඳහන් කළේ ආණ්ඩුව දේශපාලන පළිගැනීම්වල නිරතවන බවයි.\nප්‍රකාශයක් ලබාදීම සඳහා අද (25) පෙරවරුවේ පොලිසිය වෙත පැමිණි අවස්ථාවේදී ඔවුන් අත්අඩංගුවට ගැනුනා.\nපසුගියදා පෙරටුගාමී සමාජවාදී පක්ෂයේ දේශපාලන මණ්ඩල සභික කුමාර් ගුණරත්නම්ට පුරවැසිභාවය ඉල්ලා ආගමන විගමන දෙපාර්තමේන්තුව තුළ කලහකාරි ලෙස හැසිරීමේ චෝදනාව සම්බන්ධයෙන් ප්‍රකාශයක් ලබාදීමටයි ඔහු ඇතුළු දෙදෙනෙකු මෙලෙස පොලිසියට පැමිණ තිබුනේ.\nකුමාර ගුණරත්නම්ට පුරවැසිභාවය ලබාදෙන ලෙස ඉල්ලා කොළඹ ආගමන විගමන දෙපාර්තමේන්තු ගොඩනැගිල්ල ඉදිරිපිට පෙරටුගාමී සමාජවාදී පක්ෂය විරෝධතාවයක නිරත වුණේ පසුගිය අප්‍රේල් පළමුවනදායි.\nඑහිදී උණුසුම් තත්ත්වයක් හට ගත්තේ විරෝධතාකරුවන් කිහිපදෙනෙකු ඉදිරිපස දොරටුවට හානි සිදුකරමින් බලහත්කාරයෙන් ආගමන විගමන දෙපාර්තමේන්තුව ගොනැගිල්ලට ඇතුළුවීමට උත්සාහ කිරීමත් සමඟයි.\nඑහිදී පොලිසිය සමඟ ඇති වූ ගැටුමෙන් පොලිස් නිලධාරින් ඇතුළු කිහිපදෙනෙකු තුවාල ලැබුවා.\nපොදු දේපලවලට හානි කිරීම සම්බන්ධයෙන් ඔවුන්ට චෝදනා එල්ල වී තිබෙනවා.",
       "URL": "https://www.hirunews.lk/134005/පුබුදු-ජයගොඩට-ඇප",
       "Category": "Local News",
       "Parent URL": "https://www.hirunews.lk/local-news.php?pageID=5032"
}