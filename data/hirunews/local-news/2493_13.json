{
       "Source": "hirunews",
       "Timestamp": "Friday, 28 August 2020 - 7:43",
       "Headline": "ඉස්සන් වගාව වෙනුවෙන් ආනවිලුන්දාවේ සිදුකළ කඩොලාන විනාශය ගැන විශේෂ විමර්ශනයක්",
       "News Content": "ඉස්සන් වගාවක් වෙනුවෙන් රැම්සා තෙත් බිමක් ලෙස ප්‍රකාශයට පත් කර ඇති ආනවිලුන්දාව අභය භූමියේ කඩොලාන විනාශ කිරීමේ සිද්ධිය සම්බන්ධයෙන් පරීක්ෂණයක් ආරම්භ කළ බව වනජීවි හා වනසංරක්ෂණ අමාත්‍යාංශය පවසනවා.\nඑම අමාත්‍යාංශයේ ලේකම් බන්දුල හරිස්චන්ද්‍ර සඳහන් කළේ ඊයේ දිනයේදී අදාළ කඩොලාන විනාශය පිළිබඳව බී වාර්තාවක් මගින් අධිකරණයට කරුණු වාර්තා කළ බවයි.\nආනවිලුන්දාව අභය භූමියේ බටහිර මායිමට ආසන්න ප්‍රදේශයේ කඩොලාන පද්ධතිය පසුගිය කාලය පුරාම විනාශ කර තිබීම හේතුවෙන් වනජීවී සංරක්ෂණ දෙපාර්තමේන්තුව වයඹ විශ්වවිද්‍යාලයේ සහය ඇතිව කඩොලාන පරිසර පද්ධතිය ප්‍රතිස්ථාපනය කිරීමේ වැඩසටහනක්ද ආරම්භ කර තිබුණා.\nකෙසේ වෙතත්, එවැනි කඩොලාන ප්‍රතිස්ථාපන කටයුත්තක් සිදුකරමින් පැවතියදී පසුගිය 25 වැනිදා රාත්‍රියේ ඉතිරිව තිබූ තවත් කඩොලාන පද්ධතියක් විනාශ කර ඇති බවටයි තොරතුරු වාර්තා වන්නේ.",
       "URL": "https://www.hirunews.lk/248809/ඉස්සන්-වගාව-වෙනුවෙන්-ආනවිලුන්දාවේ-සිදුකළ-කඩොලාන-විනාශය-ගැන-විශේෂ-විමර්ශනයක්",
       "Category": "Local News",
       "Parent URL": "https://www.hirunews.lk/local-news.php?pageID=2493"
}