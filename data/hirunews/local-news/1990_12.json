{
       "Source": "hirunews",
       "Timestamp": "Wednesday, 28 April 2021 - 14:32",
       "Headline": "කොවිඩ් එන්නත් දෙවන මාත්‍රාව ලබාදීම මැදකොළඹ රජයේ රෝහලේදී ආරම්භ වෙයි (වීඩියෝ)",
       "News Content": "දිවයින පුරා කොරෝනා එන්නත් ලබාදීමේ ක්‍රියාවලිය යටතේ දෙවන මාත්‍රාව ලබාදීම අද ආරම්භ කෙරුණා.\nඒ මාලිගාවත්තේ පිහිටි මැදකොළඹ රජයේ රෝහලේදීයි.\nඒ අනුව, සෞඛ්‍ය සේවකයින් සඳහා ප්‍රථමයෙන් එන්නත ලබාදීම සිදුකිරීමටයි කටයුතු කළේ.\nමෙම අවස්ථාවට වෛද්‍යවරුන් හෙද හෙදියන් ඇතුළු අනෙකුත් කාර්ය මණ්ඩලය එක්ව සිටියා.\nකැළණිය විශ්වවිද්‍යාලයේ විද්‍යාපීඨයේ සිසුන් 4 දෙනෙකුට කොරෝනා ආසාදනය වී ඇති බවට තහවුරු වුවත් ඒ සඳහා නිසි අවධානය යොමු කර නොමැති බවට විද්‍යාපීඨ ශිෂ්‍ය සංගමය ප්‍රකාශ කළා.\nමේ අතර, අවිස්සාවේල්ල නගරයේ ව්‍යාපාරිකයින් 19 දෙනෙකුට කොවිඩ් ආසාදනය වීම හේතුවෙන් එම නගරයේ වෙළඳසැල් කිහිපයක් වසා දමා තිබෙනවා.\nඑමෙන්ම, රජයේ මුද්‍රණ දෙපාර්තමේන්තුවේ සේවකයින් 4 දෙනෙකුට ද කොරෝනා ආසාදනය වී තිබෙනවා.\nඒ හේතුවෙන් එහි එක් අංශයක් තාවකාලිකව වසා දැමීමටයි කටයුතු කර ඇත්තේ.\nඑසේම තැපැල් කාර්යාල කිහිපයක සේවකයින් කොරෝනා ආසාදිත වීම හේතුවෙන් තැපැල් දුම්රියෙහි තැපැල් මැදිරි ඉවත් කර ධාවනය කිරීමට දුම්රිය දෙපාර්තමේන්තුව තීරණය කර තිබෙනවා.\nඒ අනුව, අද සිට මෙලෙස තැපැල් මැදිරි ඉවත් කර නියමිත වේලාවට එම දුම්රිය ධාවනය වන බවයි දුම්රිය දෙපාර්තමේන්තුව වැඩිදුරටත් සඳහන් කළේ.\nමේ අතර, ගලෙන්බිඳුණුවැව  සතිපොලෙහි මහජන සෞඛ්‍ය පරීක්ෂකවරුන්ගේ රාජකාරියට බාධා කළ තිදෙනෙකු අත්අඩංගුවට ගෙන තිබෙනවා.\nපොලීසිය සඳහන් කළේ එම සතිපොලෙහි සෞඛ්‍ය මාර්ගෝපදේශ ක්‍රියාත්මක වන්නේ දැයි සොයා බැලීම සඳහා මහජන සෞඛ්‍ය පරීක්ෂකවරුන් එම ස්ථානයට පැමිණි අවස්ථාවේදී ඔවුන්ගේ රාජකාරියට මෙම වෙළඳුන් තිදෙනා බාධා කර ඇති බවයි.",
       "URL": "https://www.hirunews.lk/269792/කොවිඩ්-එන්නත්-දෙවන-මාත්‍රාව-ලබාදීම-මැදකොළඹ-රජයේ-රෝහලේදී-ආරම්භ-වෙයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1990"
}