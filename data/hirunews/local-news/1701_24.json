{
       "Source": "hirunews",
       "Timestamp": "Thursday, 09 September 2021 - 19:37",
       "Headline": "සංචරණ සීමා ඉවත් කරන්නේ ද නැත් ද යන්න තීරණය හෙට (වීඩියෝ)",
       "News Content": "මේවන විට පනවා ඇති සංචරණ සීමා සහ නිරෝධායන ඇඳිරි නීතිය ඉවත් කරන්නේ ද නැත් ද යන්න තීරණය හෙට ගැනීමට නියමිත බව සෞඛ්‍ය සේවා අධ්‍යක්ෂ ජනරාල්වරයා පවසනවා.\nරට යළි විවෘත කළ ද සෞඛ්‍ය නිර්දේශ දැඩිව ක්‍රියාත්මක වනු ඇති බවයි ඔහු කියාසිටියේ.\nඑමෙන්ම පනවා ඇති සංචරණ සීමාවලට දැඩිව අනුගත වී කටයුතු කරන ලෙසට සෞඛ්‍ය සේවා අධ්‍යක්ෂ ජනරාල්වරයා ඉල්ලා සිටිනවා.\nදැනට ක්‍රියාත්මක නිරෝධායන ඇඳිරි නීතිය ලබන 13 වන සඳුදා අලුයම 4ට ඉවත් කිරීමටයි නියමිතව ඇත්තේ.\nකෙසේවෙතත් හෙට පැවැත්වෙන කොවිඩ් මර්දන කමිටු රැස්වීමේදී ඒ සම්බන්ධයෙන් අවසන් තීරණයක් ගැනීමට නියමිතයි.\nසංචරණ සීමා පැනවීමට පෙර දෛනිකව කොරෝනා ආසාදිතයන් 4000 ඉක්මවා වාර්තා වූ අතර මරණ 200 ද ඉක්මවා ගියා.\nමේවන විට දෛනික ආසාදිතයන් 3000ට වඩා අඩු වී ඇති අතර මරණ සංඛ්‍යාව ද ක්‍රමයෙන් අඩු වෙමින් පවතිනවා.\nඑබැවින් මෙම සංචරණ සීමා පැනවීම තුලින් රෝගීන් සහ මරණ අඩුවීමක් දක්නට ලැබෙන බවයි සෞඛ්‍ය සේවා අධ්‍යක්ෂ ජනරාල්වරයා කියාසිටියේ.\nඉදිරියේදී තවදුරටත් ආසාදිතයන් හමුවීම මෙන්ම මරණවල අඩුවීමක් දක්නට ලැබෙනු ඇති බවයි ඔහු අපේකෂා කරන්නේ.\nඑබැවින් ජනතාව සංචරණ සීමාවලට දැඩිව අනුගතව කටයුතු කිරීමේ අවශ්‍යතාව ද ඔහු අවධාරණය කළා.",
       "URL": "https://www.hirunews.lk/281805/සංචරණ-සීමා-ඉවත්-කරන්නේ-ද-නැත්-ද-යන්න-තීරණය-හෙට-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1701"
}