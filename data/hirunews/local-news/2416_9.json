{
       "Source": "hirunews",
       "Timestamp": "Friday, 02 October 2020 - 12:47",
       "Headline": "ලක්ෂ 4900 ක කුඩු මුදල් හුවමාරු වූ ගිණුමක් වසා නොදැමූ පෞද්ගලික බැංකුවක උසස් නිලධාරියෙකු අධිකරණයට",
       "News Content": "විදේශ රටකට පලාගොස් සිටින මත්ද්‍රව්‍ය ජාවාරම්කරුවෙකු වන ධර්මසිරි පෙරේරා නැමැත්තා මත්කුඩු ජාවාරමෙන් උපයා ගත් රුපියල් ලක්ෂ 4,900 ක මුදලක් හුවමාරු වූ ගිණුමක් වසා නොදැමීම සම්බන්ධයෙන් එම ගිණුම පවත්වාගෙන ගිය ප්‍රධාන පෙළේ පෞද්ගලික බැංකුවක උසස් නිලධාරියෙකු අද, ගල්කිස්ස මහේස්ත්‍රාත් අධිකරණය හමුවට කැඳවා තිබෙනවා.\nමෙම ගිණුම වසා දමන ලෙස ගල්කිස්ස මහේස්ත්‍රාත් අධිකරණය විසින් නියෝග කර තිබූ නමුත් අදාළ බැංකුවේ ප්‍රධාන කාර්යාලයේ පිහිටි මුදල් විශුද්ධිකරණය සහ අනුකූලතා අංශයේ ප්‍රධානියා වන සැකකරු එය, වසා දමා නොමැති බවටයි පරීක්ෂණවලදී හෙළිව ඇත්තේ.\nමේ සම්බන්ධයෙන් බස්නාහිර දකුණ අපරාධ කොට්ඨාසය පසුගියදා අධිකරණයට කරුණු වාර්තා කළ අතර, ඒ අනුව මෙම  බැංකු නිලධාරියාට නොතීසි නිකුත් කරනු ලැබුවේ අධිකරණයට අපහාස කිරීමේ චෝදනාවටයි.\n2018 වසරේ දෙසැම්බර් මස සිට පසුගිය ජූනි මස 1 වනදා දක්වා කාලය තුළ මෙම ගිණුමෙන් රුපියල් ලක්ෂ 4,900 ක මුදලක් හුවමාරු වී  ඇති බවට කරුණු හෙළිවුණේ රත්මලාන - ජයසුමනාරාම මාවත ප්‍රදේශයේදී මත්කුඩු සමග අත්අඩංගුවට ගත් සැකකරුවෙකුගෙන්  ප්‍රශ්න කිරීමෙන් අනතුරුව සිදුකළ විමර්ශනයකදියි. අනතුරුව ගිණුමේ හිමිකරු ද බස්නාහිර දකුණ අපරාධ කොට්ඨාශයේ නිලධාරීන් අත්අඩංගුවට ගනු ලැබුවා.\nඑහිදී හෙළිවූයේ මේ වනවිට අත්අඩංගුවට ගැනීම සඳහා රතු වරෙන්තුද නිකුත් කර සිටින ධර්මසිරි පෙරේරා නැමැත්තා ලබාදුන් උපදෙස්වලට අනුව ගිණුම අදාළ පෞද්ගලික බැංකුවේ  බෝකුන්දර ශාඛාවේ විවෘත කර තිබූ බවයි.\nකෙසේ වෙතත් පසුව අදාළ ගිණුම වසා දමන ලෙස ගල්කිස්ස අධිකරණය නියෝග කර තිබූ නමුත් එලෙස නොකිරීම සම්බන්ධයෙන් අදාළ බැංකුව ප්‍රධාන කාර්යාලයේ පිහිටි මුදල් විශුද්ධිකරණය සහ අනුකූලතා අංශයේ ප්‍රධානියාට එරෙහිව බස්නාහිර දකුණ අපරාධ කොට්ඨාශයද මේ වනවිට විමර්ශනයක් ආරම්භ කර තිබෙනවා.\nඒ, මොහු මත්කුඩු ජාවාරම්කරුවන් සමඟ සබඳතා පවත්වා ඇත්ද යන්න හෙළිකරගැනීම සඳහායි.",
       "URL": "https://www.hirunews.lk/251620/ලක්ෂ-4900-ක-කුඩු-මුදල්-හුවමාරු-වූ-ගිණුමක්-වසා-නොදැමූ-පෞද්ගලික-බැංකුවක-උසස්-නිලධාරියෙකු-අධිකරණයට",
       "Category": "Local News",
       "Parent URL": "https://www.hirunews.lk/local-news.php?pageID=2416"
}