{
       "Source": "hirunews",
       "Timestamp": "Tuesday, 15 November 2022 - 15:52",
       "Headline": "විදුලිය ලැබීමත් සමඟ දුම්රිය වර්ජනය අවසන්",
       "News Content": "නවාතැන් ගන්නා පරිශ්‍රයේ විදුලිය විසන්ධි කිරීම හේතුවෙන් දුම්රිය එන්ජින් රියදුරන් පිරිසක් ඊයේ (14) මධ්‍යම රාත්‍රියේ සිට දියත් කර තිබූ වර්ජනය අත්හිටුවා තිබෙනවා.\nඒ කොළඹ කොටුවේ පිහිටි කොළඹ ගෙදර කාමර පරිශ්‍රයට යළි විදුලිය ලබාදීමත් සමඟ යි.\nදුම්රිය මගීන්ගේ නවාතැන් පහසුකම් වෙනුවෙන් වෙන් කර තිබූ කොළඹ ගෙදර කොරෝනා ව්‍යාප්තියත් සමඟ වසා දමා පසුව දුම්රිය රියදුරන් ඇතුලු තෝරාගත් පාර්ශවයන් වෙනුවෙන් නවාතැන් ලබාදීමට යොදාගැනුනා.\nමේ හේතුවෙන් කොළඹ කොටුවේ සිට හලාවත, කුරුණෑගල, පානදුර සහ වේයන්ගොඩ දක්වා ධාවනය කෙරෙන දුම්රිය කිහිපයක් අද පෙරවරුවේ ධාවනය වූයේ නැහැ.\nඒ අනුව ප්‍රධාන මාර්ගය ඇතුලු මාර්ග කිහිපයේම දැඩි දුම්රිය ප්‍රමාදයක් පැවතුණා.\nමේ අතර කුරණ දුම්රිය ස්ථානය අසලදී කන්ටේනර් රථයක් අද පෙරවරුවේ දුම්රියක ගැටීමෙන් ප්‍රමාද වූ පුත්තලම මාර්ගයේ දුම්රිය ධාවනය මේ වනවිට යථා තත්ත්වයට පත් කර තිබෙනවා.\nඑසේම වවුනියාවේ සිට මාතර බලා ධාවනය වන රජරට රැජිණ සීඝ්‍රගාමී දුම්රියේද අද ඩීසල් කාන්දුවක් හටගෙන තිබූ අතර, ඒ අනුව එය පැය දෙකක් පමණ ප්‍රමාදවී ධාවනය කෙරුණා.",
       "URL": "https://www.hirunews.lk/320445/විදුලිය-ලැබීමත්-සමඟ-දුම්රිය-වර්ජනය-අවසන්",
       "Category": "Local News",
       "Parent URL": "https://www.hirunews.lk/local-news.php?pageID=732"
}