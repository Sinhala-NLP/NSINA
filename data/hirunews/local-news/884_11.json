{
       "Source": "hirunews",
       "Timestamp": "Wednesday, 07 September 2022 - 20:39",
       "Headline": "ශ්‍රී ලංකාව ගැන මානව හිමිකම් මහ කොමසාරිස්වරිය කළ නිර්දේශ (වීඩියෝ)",
       "News Content": "අතීතයේ සිදුවූ මානව හිමිකම් උල්ලංඝනය කිරීම් නැවත සිදුවීම වළක්වා ගැනීම සඳහා ශ්‍රී ලංකාවේ වගවීම සහ රාජ්‍ය ආයතන තුළ ගැඹුරු ප්‍රතිසංස්කරණ ක්‍රියාත්මක විය යුතු බව එක්සත් ජාතීන්ගේ මානව හිමිකම් පිළිබඳ මහ කොමසාරිස් කාර්යාලය නිකුත් කළ වාර්තාවේ දැක්වෙනවා.\nඑහි සඳහන් වන්නේ ශ්‍රී ලංකාවේ නව රජය මානව හිමිකම් සහ ප්‍රතිසන්ධානය ඉදිරියට ගෙන යාම සඳහා ජාතික සංවාදයකට ද අවතීර්ණ විය යුතු බවයි.\nඅදාළ වාර්තාව සම්බන්ධයෙන් ශ්‍රී ලංකාව නිල වශයෙන් ප්‍රතිචාර දක්වා ඇති බව විදේශ අමාත්‍යාංශ ආරංචිමාර්ග සඳහන් කළා.\nඑක්සත් ජාතීන්ගේ මානව හිමිකම් පිළිබඳ මහ කොමසාරිස් කාර්යාලයේ මානව හිමිකම් සැසිවාරය සැප්තැම්බර් 12 වැනිදා සිට ඔක්තෝබර් 7 වැනිදා දක්වා පැවැත්වීමට නියමිතයි.\nඊට සමගාමීව මානව හිමිකම් මහකොමසාරිස් කාර්යාලය ශ්‍රී ලංකාව සම්බන්ධයෙන් වාර්තාවක්ද නිකුත් කර තිබෙනවා.\nඑහි දැක්වෙන්නේ නව රජය කඩිනමින් මානව හිමිකම් සහ ප්‍රතිසංධානය පවත්වාගෙන යාම සඳහා ජාතික සංවාදයකට පැමිණිය යුතු බවයි.\nශ්‍රී ලංකාව දේශපාලනික වශයෙන් සන්ධිස්ථානයක සිටින බව අදාළ වාර්තාවෙන් දක්වා ඇති අතර මෙරට උද්ගතව ඇති ආර්ථික අර්බුදය හේතුවෙන් සියලුම ජන කොටස්වල සහ සෑම තරාතිරමකම ජනතාවගේ මානව හිමිකම්වලට දැඩි ලෙස\nබලපෑමක් එල්ලවී ඇති බවද වාර්තාවේ දැක්වෙනවා.\nදරුණු ආරක්ෂක නීති මත යැපීම සහ සාමකාමී විරෝධතා මර්දනය කිරීම වහාම අවසන් කරන ලෙසද එක්සත් ජාතීන්ගේ මානව හිමිකම් පිළිබඳ මහ කොමසාරිස් කාර්යාලය එම වාර්තාව මගින් රජයෙන් ඉල්ලා තිබෙනවා.\nමිලිටරීකරණය දෙසට ගමන් කිරීම ආපසු හරවමින් ආරක්ෂක අංශයේ ප්‍රතිසංස්කරණය කරමින් සහ දණ්ඩමුක්තිය අවසන් කිරීමට කටයුතු කිරීමේ නව කැපවීමක් පෙන්නුම් කරන ලෙසයි අදාළ වාර්තාව දැනුම් දෙන්නේ.\nත්‍රස්තවාදය වැළැක්වීමේ පනත යටතේ ශිෂ්‍ය ක්‍රියාකාරීන් අත්අඩංගුවට ගනිමින් මහජන විරෝධතා මර්දනය කිරීමට රජය දැඩි පිළිවෙතක් අනුගමනය කර තිබෙන බව එක්සත් ජාතීන්ගේ මානව හිමිකම් පිළිබඳ මහ කොමසාරිස් කාර්යාලය ශ්‍රී ලංකාව සම්බන්ධයෙන් නිකුත් කළ වාර්තාවේ සඳහන්.\nපසුගිය සමයේදී මෙරට සිදුවූ මහජන උද්ඝෝෂණ අතරතුර විරෝධතාකරුවන් විසුරුවා හැරීමට පොලිසිය අධික ලෙස බලය යොදවා ඇති බව අනාවරණ වී ඇති බවත් එහි දැක්වෙනවා.\nඑවන් පසුබිමක පවතින ත්‍රස්තවාදය වැළැක්වීමේ පනත සිවිල් ජනතාවගේ අයිතීන් සුරක්ෂිත කරමින් ප්‍රතිසංස්කරණය කිරීම වැදගත් බව මහකොමසාරිස්වරිය වාර්තාවෙන් නිර්දේශ කර තිබෙනවා.",
       "URL": "https://www.hirunews.lk/314813/ශ්‍රී-ලංකාව-ගැන-මානව-හිමිකම්-මහ-කොමසාරිස්වරිය-කළ-නිර්දේශ-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=884"
}