{
       "Source": "hirunews",
       "Timestamp": "Friday, 15 January 2021 - 16:29",
       "Headline": "අදත් මන්ත්‍රීවරුන් 16ක් ඇතුළු පාර්ලිමේන්තුවේ 493 කට PCR - පෙර පරීක්ෂණවලින් ආසාදිතයන් නැහැ",
       "News Content": "පාර්ලිමේන්තු මන්ත්‍රීවරුන් 16 දෙනෙකු ඇතුළුව පාර්ලිමේන්තු කාර්ය මණ්ඩලයේ සාමාජිකයින් 493 දෙනෙකුගෙන් අද දිනයේදී පී.සී.ආර්. පරීක්ෂණ සඳහා සාම්පල ලබා ගෙන තිබෙනවා.\nපාර්ලිමේන්තු ආරංචි මාර්ග සඳහන් කළේ ඒ අතර, ආරක්ෂක අංශ සාමාජිකයින් ද වන බවයි.\nඅමාත්‍ය වාසුදේව නානායක්කාරට සහ පාර්ලිමේන්තු මන්ත්‍රි රවුෆ් හකීම්ට කොරෝනා වෛරසය ආසාදනය වීමෙන් අනතුරුවයි මෙලෙස පාර්ලිමේන්තු සංකීර්ණයේ අද දෙවන දිනටත් පී.සී.ආර්. පරීක්ෂණ සිදුකෙරුණේ.\nපාර්ලිමේන්තු මන්ත්‍රීවරුන් 14 දෙනෙකු ඇතුළුව පාර්ලිමේන්තු කාර්ය මණ්ඩලයේ සාමාජිකයින් 459 දෙනෙකුගේ පෙරේදා සිදුකෙරුණු පී.සී.ආර්. පරීක්ෂණ වාර්තාවල ප්‍රතිඵලවලට අනුව ඔවුන්ට වෛරසය ආසාදනය වී නොමැති බව තහවුරු වුණා.\nඑසේම, ස්වයං නිරෝධායනයට යොමුවී සිටි රජයේ වෛද්‍ය නිලධාරින්ගේ සංගමයේ සභාපති විශේෂඥ වෛද්‍ය අනුරුද්ධ පාදෙණියට සිදුකළ රැපිඩ් ඇන්ටිජන් පරික්ෂණයෙන් තහවුරු වී ඇත්තේ ඔහු කොරෝනා ආසාදිතයෙකු නොවන බවයි.\nමේ අතර අද කොරෝනා ආසාදිතයින් 16 දෙනෙකු හඳුනා ගැනීමත් සමඟ විෂබීජහරණය සඳහා නාවලපිටිය නගරයේ වෙළඳසැල් අද සහ හෙට වසා දැමීමට නාවලපිටිය වෙළෙඳ සංගමය තීරණය කළා.\nමේ අතර මොණරාගල ප්‍රාදේශීය සභාවේ සේවිකාවකට කොරෝනා ආසාදනය වී ඇති බව හඳුනා ගැනීමත් සමග විෂබීජහරණයට ලක්කෙරුණු ප්‍රාදේශීය සභාව මේ වනවිට තාවකාලිකව වසා දමා තිබෙනවා.\nඑසේම, බේරුවල ප්‍රාදේශීය ලේකම් කාර්යාලයේ නිලධාරිනියකට කොරෝනා වෛරසය ආසාදනය වීම හේතුවෙන් ලබන සඳුඳා දිනය දක්වා ඇය සේවය කළ බේරුවල ප්‍රාදේශීය ලේකම් කාර්යාලයේ ඉඩම් අංශය තාවකාලිකව වසා දැමීමට පියවර ගැනුණා.\nමේ අතර, කොරෝනා වෛරසයට එරෙහි එන්නතක් ගෙන්වීමේදී ලෝක සෞඛ්‍ය සංවිධානයෙන් අනුමත නොවු එන්නතක් ගෙන්වීමට බලධාරීන් උස්සාහ කරමින් සිටින බවට සෞඛ්‍ය වාත්තීය සමිති චෝදනා කරනවා.\nමේ අතර, කොරෝනා වෛරස ව්‍යාප්තිය පාලනය කිරීම වෙනුවෙන් වූ ”රට වෙනුවෙන් හිරු සහන යාත්‍රා ක්‍රියාන්විතය” යටතේ, හිරු මාධ්‍ය ජාලය සහ ශ්‍රී ලංකා රතු කුරුස සමාජය හා එක්ව කොළඹ දිස්ත්‍රික්කයේ සියලුම පාසල් විෂබීජහරණය කිරීමේ කටයුතු අද සිට ආරම්භ වුණා.\nඒ බස්නාහිර පළාත් නියෝජ්‍ය පොලිස්පති කාර්යාලය සහ අධ්‍යාපන අමාත්‍යාංශයේ අධීක්ෂණය යටතේයි.",
       "URL": "https://www.hirunews.lk/259793/අදත්-මන්ත්‍රීවරුන්-16ක්-ඇතුළු-පාර්ලිමේන්තුවේ-493-කට-pcr-පෙර-පරීක්ෂණවලින්-ආසාදිතයන්-නැහැ",
       "Category": "Local News",
       "Parent URL": "https://www.hirunews.lk/local-news.php?pageID=2210"
}