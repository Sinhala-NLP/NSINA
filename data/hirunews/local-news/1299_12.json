{
       "Source": "hirunews",
       "Timestamp": "Saturday, 12 March 2022 - 8:17",
       "Headline": "විදුලි බිල වැඩි කරන ගණනය කිරීම් ඇරඹේ (වීඩියෝ)",
       "News Content": "විදුලි බිල ඉහළ නැංවීමට අවසර ලබා දෙන ලෙස ලංකා විදුලි බල මණ්ඩලය මහජන උපයෝගීතා කොමිසන් සභාවෙන් ඉල්ලීමක් කර තිබෙනවා. කෙසේ වෙතත් එය දීර්ඝකාලීන ක්‍රමවේදයක් අනුව සිදුවිය යුතු බවයි මහජන උපයෝගීතා කොමිසන් සභාව සඳහන් කළේ.\nඑම ක්‍රමවේදය සකස් කිරීම මේ වන විට ආරම්භ කර ඇති බවද එම කොමිසන් සභාව සඳහන් කළා. මේ අතර මාස 6ක කාලයකට හදිසි විදුලිය මිලදී ගැනීමක් සඳහා මහජන උපයෝගීතා කොමිසම ලංකා විදුලි බල මණ්ඩලයට අවසර ලබා දුන් බවයි එම කොමිසමේ සභාපති ජනක රත්නායක කොළඹ ඊයේ පැවති මාධ්‍ය හමුවකදී ප්‍රකාශ කළේ.\nමේ අතර P,Q,R,S,T,U,V,W කලාප සඳහා අද දිනයේදී පෙරවරු 10 සිට පස්වරු 2 දක්වා පැයක කාලයක් සහ පස්වරු 4.30 සිට රාත්‍රී 9.30 දක්වා පැය එකයි විනාඩි 15 ක කාලයක් කාලයක් විදුලිය විසන්ධි කිරීම සඳහා මහජන උපයෝගීතා කොමිසන් සභාව අවසර ලබා දී තිබෙනවා.\nඑසේම A,B,C,D,E,F,G,H,I,J,K,L යන කලාප සඳහා පෙරවරු 8 සිට පස්වරු 6 දක්වා පැය 2 යි විනාඩි 30 කාලයක් සහ පස්වරු 6 සිට රාත්‍රී 11 දක්වා පැය එකයි විනාඩි 15 ක කාලයක් විදුලිය විසන්ධි කිරීමටද අවසර ලබා දුන් බවයි මහජන උපයෝගීතා කොමිසන් සභාව සඳහන් කළේ.\nමීට අමතරව හෙට (13) දිනයේදී P,Q,R,S,T,U,V,W කලාප සඳහා සවස 5 සිට රාත්‍රී 9 දක්වා පැයක කාලයක් විදුලිය විසන්ධි කිරීමටද අවසර ලබා දී තිබෙනවා.\nඑසේම හෙට දිනයේදී A,B,C,D,E,F,G,H,I,J,K,L යන කලාප සඳහා පෙරවරු 9 සිට පස්වරු 5 දක්වා පැය 2 ක් සහ පස්වරු 5 සිට රාත්‍රී 10 දක්වා පැය එකයි විනාඩි 15 ක කාලයක් විදුලිය විසන්ධි කිරීමටද අවසර ලබා දුන් බවයි කොමිසම පැවසුවේ.",
       "URL": "https://www.hirunews.lk/299276/විදුලි-බිල-වැඩි-කරන-ගණනය-කිරීම්-ඇරඹේ-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1299"
}