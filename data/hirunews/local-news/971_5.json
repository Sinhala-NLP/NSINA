{
       "Source": "hirunews",
       "Timestamp": "Tuesday, 02 August 2022 - 20:15",
       "Headline": "ජනපතිගේ නිවසට ගිනි තැබීමේ සිද්ධියේ සැකකරුවෙකු රිමාන්ඩ් - රැට්ටාට ඇප (වීඩියෝ)",
       "News Content": "ජනාධිපති රනිල් වික්‍රමසිංහගේ පෞද්ගලික නිවසට ගිනි තැබීමේ සිද්ධිය සම්බන්ධයෙන් අත්අඩංගුවට ගත් සැකකරුවකු ලබන 10 වනදා දක්වා රක්ෂිත බන්ධනාගාර ගතකිරීමට කොළඹ කොටුව මහේස්ත්‍රාත් තිළිණ ගමගේ අද නියෝග කළා.\n22 හැවිරිදි වියේ පසුවන ඔහු එදින හඳුනා ගැනීමේ පෙරෙට්ටුවක් සඳහා ඉදිරිපත් කිරීමට නියමිතයි.\nඑසේම සිද්ධිය සම්බන්ධයෙන් අත්අඩංගුවට ගත් 16 හැවිරිදි සහ 18 හැවිරිදි තවත් සැකකරුවන් දෙදෙනෙකු රුපියල් ලක්ෂ 05 බැගින් වූ ශරීර ඇප දෙකක් මත මුදා හැරුණා.\nමේ අතර , කොළඹ මධ්‍යම කොට්ඨාස අපරාධ විමර්ශන ඒකකය විසින් අත්අඩංගුවට ගත් ගාලු මුවදොර අරගලයට සම්බන්ධ සමාජ ක්‍රියාකාරිකයෙකු වන රැට්ටා හෙවත් රතිඳු සේනාරත්න මධ්‍යම අපරාධ වාර්තා කොට්ඨාශය විසින් අධිකරණයට ඉදිරිපත් කිරීමෙන් අනතුරුව ඇප නියම කර තිබෙනවා.,\nරතිඳු සේනාරත්න සහ ඩිලාන් සේනානායක ඊයේ පස්වරුවේ කොළඹ අපරාධ කොට්ඨාසයේ කැඳවීමකට අනුව පැමිණි අවස්ථාවේදි ප්‍රකාශ ලබා ගැනීමෙන් පසු කොළඹ මධ්‍යම කොට්ඨාස අපරාධ විමර්ශන ඒකකයේ නිලධාරීන් විසින් ඔහු අත් අඩංගුවට ගනු ලැබුවා.\nඒ,ඉකුත් මැයි මස 21 වනදා බැංකු මාවත ප්‍රදේශයේ දී පැවති විරෝධතාවයක් අතරතුර අධිකරණ නියෝග උල්ලංඝනය කිරීමේ සිද්ධියකට අදාලවයි.\nඑමෙන්ම රැට්ටා ඇතුළු තුන්දෙනෙකුට අධිකරණය විසින් විදෙස් ගමන් තහනමක් ද පනවා තිබෙනවා.\nමේ අතර,තමන්ව අත්අඩංගුවට ගැනීම වළැක්වීමේ නියෝගයක් නිකුත් කරන ලෙස ඉල්ලා අරගලයේ නියුතුව සිටින ජීවන්ත පීරිස් පියතුමන් ශ්‍රේෂ්ඨාධිකරණයට මූලික අයිතිවාසිකම් පෙත්සමක් ඉදිරිපත් කළා.\nමේ අතර, ගාලු මුවදොර විරෝධතා ආරම්භයේ සිටම අරගලකරුවන්ට කොළඹ ප්‍රධාන පෙළේ හෝටලයකින් ආහාර ලබා දී ඇතැයි පැවසෙන සිද්ධියක් සම්බන්ධයෙන් මූලික විමර්ශනයක් ආරම්භ කර තිබෙනවා.\nඒ, අරගලය සම්බන්ධයෙන් අත්අඩංගුවට ගත් පුද්ගලයකු විසින් සිදුකරන ලද අනාවරණයකට අනුවයි.\nමේ අතර පෙරටුගාමී සමාජවාදී පක්ෂයේ සාමාජිකයින් පිරිසක් කොටුව දුම්රිය ස්ථානය ඉදිරිපිට අද පස්වරුවේ පැවැත්වීමට සංවිධාන කර තිබූ විරෝධතාව වළක්වාලමින් තහනම් නියෝගයක් නිකුත් කරන්නැයි පොලිසිය කළ ඉල්ලීම කොළඹ - කොටුව මහේස්ත්‍රාත් තිලිණ ගමගේ ප්‍රතික්ෂේප කර තිබෙනවා.\nමහජන සාමය කඩවන අයුරින් යම් ක්‍රියාවක් සිදුවුවහොත් පොලිසියට පැවරී ඇති බලතල අනුව ක්‍රියාකරන ලෙසයි මහේස්ත්‍රාත්වරයා මෙහිදී පොලිසියට නියෝග කර ඇත්තේ.\nමේ අතර කොළඹ ව්‍යාපාරික සංගමය අද කොළඹදී මාධ්‍ය හමුවක් කැඳවමින් සඳහන් කළේ දිගින් දිගටම අරගල සිදුකිරීම හරහා රටේ ආර්ථිකයට අහිතකර බලපෑමක් ඇතිවන බවයි.",
       "URL": "https://www.hirunews.lk/311701/ජනපතිගේ-නිවසට-ගිනි-තැබීමේ-සිද්ධියේ-සැකකරුවෙකු-රිමාන්ඩ්-රැට්ටාට-ඇප-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=971"
}