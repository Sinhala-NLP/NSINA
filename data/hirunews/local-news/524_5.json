{
       "Source": "hirunews",
       "Timestamp": "Monday, 20 February 2023 - 13:29",
       "Headline": "උසස් පෙළ ප්‍රතිඵල ජූනි මස අවසානයේ",
       "News Content": "පසුගියදා අවසන් වූ උසස් පෙළ විභාගයේ ප්‍රතිඵල එළැඹෙන ජුනි මස අවසානයේදී නිකුත් කිරීමට බලාපොරොත්තු වන බව විභාග කොමසාරිස් ජනරාල් අමිත් ජයසුන්දර පවසනවා.\nඔහු මේ බව කියා සිටියේ කොළඹ අද (20) පැවති මාධ්‍ය හමුවකට එක්වෙමින්.\nඋසස් පෙළ විභාගයේ උත්තර පත්‍ර පරීක්ෂාව සඳහා ගුරුවරුන් සැලකිය යුතු සංඛ්‍යාවක් අයදුම් නොකිරීම ගැටලුකාරි තත්ත්වයක් බවට පත්ව ඇති බවයි වාර්තා වන්නේ.\nගුරුවරුන් මෙලෙස අයදුම් කිරීම අවම වී ඇත්තේ දෛනික දීමනාව ප්‍රමාණවත් නොවීම හේතුවෙන්. ඔවුන් ඉල්ලා සිටියේ තමන්ට ලැබෙන රුපියල් 500 ක දීමනාව කිසිසේත් ප්‍රමාණවත් නොවන බවයි.\nකෙසේ වෙතත් අධ්‍යාපන අමාත්‍යවරයා එම දීමනාව රුපියල් 3000 ක් දක්වා ඉහළ නැංවීමට පසුගියදා අමාත්‍ය මණ්ඩල අනුමැතිය ලබාගත්තා.\nගුරු සංගම් පවසන්නේ එය පොරොන්දුවලට පමණක් සීමා නොකර චක්‍රලේඛයක් ලෙස නිකුත් කළ යුතු බවයි.\nමේ අතර රජයේ සහ අනුමත පෞද්ගලික පාසල්වල තුන්වන වාරයේ අවසන් අදියර අද ආරම්භ වුණා.\nඅප වාර්තාකරුවන් සඳහන් කළේ දිවයින පුරා පාසල්වල සිසුන්ගේ පැමිණීම ප්‍රශස්ත මට්ටමක පැවති බවයි.",
       "URL": "https://www.hirunews.lk/327856/උසස්-පෙළ-ප්‍රතිඵල-ජූනි-මස-අවසානයේ",
       "Category": "Local News",
       "Parent URL": "https://www.hirunews.lk/local-news.php?pageID=524"
}