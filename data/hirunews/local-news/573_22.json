{
       "Source": "hirunews",
       "Timestamp": "Saturday, 28 January 2023 - 18:44",
       "Headline": "රනිල්ගේ සිඟිති ආතල් ගැන කියන අනුර - බැංකුවල කාර්‍යභාරයත් වෙනස් වෙලා (වීඩියෝ)",
       "News Content": "රටක බැංකු පද්ධතියක ඇති ප්‍රධානතම කාර්‍යභාරය මේ වනවිට (28) බිඳවැටී ඇති බව ජාතික ජන බලවේගයේ නායක පාර්ලිමේන්තු මන්ත්‍රී අනුර කුමාර දිසානායක පවසනවා.\nඔහු මේ බව සඳහන් කළේ අද ජාතික ජන බලවේගය සහ මූල්‍ය සංසදය සමග පැවති සම්මන්ත්‍රණයකට එක්වෙමින්.\nආර්ථිකය ගොඩගැනීමට අවශ්‍ය බැංකු පසුබිම සකස් කිරීම නොව , අද වනවිට රටේ රාජ්‍ය හා පෞද්ගලික බැංකුවලට සිදු වී ඇත්තේ, ණය බර ගෙවීමට සහාය වීමට සහ රාජ්‍ය සේවකයින්ගේ වැටුප් ගෙවීමේ බර තම මූල්‍ය පද්ධතියට දැරීමට බවයි අනුර කුමාර දිසානායක පැවසුවේ.\nමේ තත්ත්වය මත බැංකුවල සේවයේ නියුතු වෘත්තිකයින්ට උපයන විට එකතු කරන බද්ද ඉහළ ගොස් ඔවුන්ව අසීරුවට පත්ව ඇති බවත් සඳහන් කළා.\nයුරෝපීය රටවල්වල සේ නොව, අපේ රටේ බදු කොපමණ ගෙවුව ද, ඒවාට සිදුවන්නේ කුමක් දැයි නිශ්චිත ව නොදන්නා තැනකට රටේ වෘත්තිකයින් පත්ව ඇති බවත්, දූෂිත පාලකයින්ගේ හොර මගඩිවලට එය බැර වන බවත් මෙම සමුළුව අමතමින් මන්ත්‍රීවරයා වැඩිදුරටත් ප්‍රකාශ කර සිටියා.\nවිදෙස් ණයක් ගෙන එය කප් එකක් ගත්තා සේ පවසන්නේ නම්, සිතිය හැකි ප්‍රධානතම කාරණය වන්නේ එකී රාජ්‍යය කෙතරම් නම් දීන රාජ්‍යයක් වී ඇති දැයි යන්න යි.\nපාර්ලිමේන්තුව වාර අවසාන කිරීම සහ පෙබරවාරි මස 08 වැනි දින ජනාධිපතිවරයා විසින් සිදු කිරීමට සැරසෙනුයේ පාර්ලිමේන්තුව කැඳවා 13 වැනි ව්‍යවස්ථාව ගැන ප්‍රකාශයක් සිදු කිරීමට බවත්, එය වත්මන් නායකයාගේ සිඟිති ආතල් එකක් පමණක් බවත් හෙතෙම කියා සිටියා.\nමේ අතර, මෙම සමුළුවට එක්වෙමින් ජනප්‍රිය ගායක සහ වායෝ සංගීත කණ්ඩායමේ නායක සංගීත් විජේසූරිය සඳහන් කළේ, මේ වනවිට රටේ ඇති වී තිබෙන තත්ත්වයත් සමග පාඩුවේ සිංදුවක් ගායනා කරගෙන ගෙදර වී සිටීමට නොහැකි වී ඇති බවයි.\nමෙම වැඩසටහන සමග එක් වූ සංගීත් විජේසූරිය විසින් පැමිණ සිටි පිරිස වෙනුවෙන් ගීත ගායනා කිරීමේ ද නිරත වීම සුවිශේෂීයි.",
       "URL": "https://www.hirunews.lk/326098/රනිල්ගේ-සිඟිති-ආතල්-ගැන-කියන-අනුර-බැංකුවල-කාර්‍යභාරයත්-වෙනස්-වෙලා-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=573"
}