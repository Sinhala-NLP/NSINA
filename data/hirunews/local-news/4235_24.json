{
       "Source": "hirunews",
       "Timestamp": "Saturday, 04 November 2017 - 12:31",
       "Headline": "ඇමරිකානු සහකාර රාජ්‍ය ලේකම්වරයෙකු අනිද්දා දිවයිනට",
       "News Content": "දේශපාලන කටයුතු පිළිබඳ ඇමරිකානු සහකාර රාජ්‍ය ලේකම් තෝමස් ඒ. ෂැනන්, අනිද්දා දිවයිනට පැමිණෙනවා.\nඒ, ඇමරිකා එක්සත් ජනපදය සහ ශ්‍රී ලංකාව අතර, සහයෝගීතා සංවාදයේ මීළඟ වටය සඳහා සහභාගිවීමටයි.\nබංග්ලාදේශයේ ඩකා නුවර සිට දිවයිනට පැමිණෙන ඇමරිකානු සහකාර රාජ්‍ය ලේකම්වරයා මෙරට රජයේ මෙන්ම රාජ්‍ය නොවන සංවිධානවල නියෝජිතයන් ද හමුවනු ඇති.\nශ්‍රී ලංකාව සහ ඇමරිකා එක්සත් ජනපදය අතර සහයෝගීතා සංවාදය 2016 වසරේදී ආරම්භ කෙරුණේ ද්වි පාර්ශවික සහ කලාපීය කරුණු පිළිබඳව අදහස් හුවමාරුවකටයි.\nඑහිදී ප්‍රතිපත්තිමය කරුණු පිළිබඳව පොදු එකඟතාවක් යටතේ අනාගත සැලසුම් පිළිබඳව සාකච්ඡා කෙරෙනවා.\nහෙට දිනයේ බංග්ලාදේශයේ සංචාරය කරන ඇමරිකානු සහකාර රාජ්‍ය ලේකම්වරයා ගෝලීය කරුණු පිළිබඳව මෙන්ම රොහින්ග්‍යා සරණාගත ගැටළුව සම්බන්ධයෙන් ද එරට බලධාරීන් සමඟ සාකච්ඡා කිරීමට නියමිතයි.",
       "URL": "https://www.hirunews.lk/175247/ඇමරිකානු-සහකාර-රාජ්‍ය-ලේකම්වරයෙකු-අනිද්දා-දිවයිනට",
       "Category": "Local News",
       "Parent URL": "https://www.hirunews.lk/local-news.php?pageID=4235"
}