{
       "Source": "hirunews",
       "Timestamp": "Sunday, 22 May 2016 - 7:44",
       "Headline": "ලක්ෂ සංඛ්‍යාත බැතිමතුන්ගේ ආශිර්වාදයෙන් හිරු උත්තම ධාතු වන්දනාව ඇරඹේ",
       "News Content": "අසිරිමත් සම්බුදු තෙමඟුල සැමරෙන පින්බර වෙසක් පොහොය නිමිත්තෙන් ආසියානු මාධ්‍ය ජාලයේ හිරු ටී.වී., හිරු එෆ්.එම්. සංවිධාන කරන හිරු උත්තම ධාතු වන්දනාව අදින් ඇරඹෙනවා.\nවස්කඩුව ශ්‍රී සුභූති විහාරයේ තැන්පත් කර තිබෙන කපිල වස්තුපුර නිසැක ශ්‍රී සර්වඥ ධාතුන් වහන්සේලා වන්දනාමාන කිරීමට එහිදී සැමට ඉඩ සැලසෙන අතර, වෙසක් පොහොය යෙදුනු ඊයේ දිනයේ් ඓතිහාසික මුතියංගණ පුදබිමේ පැවති හිරු ශාක්‍යසිංහ මංගල්‍යයටද ලක්ෂ සංඛ්‍යාත බැතිමතුන් එක්වීම විශේෂත්වයක්.\nමුතියංගණ පින්බිමට රැස්  වූ බැතිමතුන් අෂ්ඨාංග ශිීලයේ පිහිටුවීමෙන් ආරම්භ වූ හිරු ශාක්‍යසිංහ මංගල්‍යය ධර්ම දේශනා, ධර්ම සාකච්ඡා ඇතුළු පුණ්‍ය කටයුතු රැසකින් සමන්විත වුණා.\nඊයේ පස්වරුවේ බුදුන් පහස ලද මුතියංගන රජමහා විහාර පුද බිමේදී පහන් ලක්ෂයක් දල්වමින් සිදුකළ මහා ආලෝක පූජාව සහ සුවඳ දුම් පූජාව ටද අතිවිශාල බැතිමතුන් පිරිසක් එක්ව සිටියා.\nආලෝක පූජාව අරඹමින් පහන් දැල්වූ ආසියානු මාධ්‍ය ජාලයේ සභාපති රේනෝ සිල්වා මහතාගේ සුරතින් මුතියංගණ විහාරය වෙත බුදු පිළිම වහන්සේ නමක්ද පූජා කෙරුණා.\nඅනතුරුව ඔහු විසින් ෂඩ් වර්ණ විදුලි ආලෝකයෙන් මුතියංගන සෑ රඳුන් ආලෝකමත් කළේ ලක්ෂ සංඛ්‍යාත බැතිමතුන්ගේ සාදු නාද මධ්‍යයේයි.\nමීට පෙර හිරු ශ්‍රද්ධාභිවන්දනාව සහ උත්තමධාතු වන්දනාව පැවැත්වුණු මහියගණ රජමහා විහාරාධිපති පූජ්‍ය උරුලෑවත්තේ ධම්ම රක්ඛිත හිමියන්ද මෙහිදී අනුශාසනාවක් සිදුකළා.",
       "URL": "https://www.hirunews.lk/133732/ලක්ෂ-සංඛ්‍යාත-බැතිමතුන්ගේ-ආශිර්වාදයෙන්-හිරු-උත්තම-ධාතු-වන්දනාව-ඇරඹේ",
       "Category": "Local News",
       "Parent URL": "https://www.hirunews.lk/local-news.php?pageID=5037"
}