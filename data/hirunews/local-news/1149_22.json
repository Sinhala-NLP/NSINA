{
       "Source": "hirunews",
       "Timestamp": "Monday, 23 May 2022 - 10:27",
       "Headline": "කබ්රාල්ට පණවා ඇති විදෙස් ගමන් තහණම ජූලි 25 වනදා දක්වා දීර්ඝ කෙරේ (වීඩියෝ)",
       "News Content": "හිටපු මහබැංකු අධිපති අජිත් නිවාඩ් කබ්රාල් වෙත පනවා තිබූ විදේශ ගමන් තහනම ජූලි මස 25 වනදා දක්වා දීර්ඝ කරන ලෙස කොළඹ මහේස්ත්‍රාත් අධිකරණය නියම කළා.\nඒ එම පැමිණිල්ල අද කොළඹ අතිරේක මහේස්ත්‍රාත් හර්ෂණ කැකුණවල ඉදිරියේ කැඳවූ අවස්ථාවේදියි.\nඅද අජිත් නිවාඩ් කබ්රාල් අධිකරණයේ පෙනී නොසිටි අතර ඔහු වෙනුවෙන් පෙනී සිටි ජනාධිපති නීතිඥ ශවීන්ද්‍ර ප්‍රනාන්දු කියා සිටියේ තම සේවාදායකයාට සිතාසි ලැබී තිබෙන බවත් ඔහු මීළග නඩු වාරයේදී අධිකරණය හමුවේ පෙනී සිටින බවයි.\nහිටපු ආණ්ඩුකාර කීර්ති තෙන්නකෝන් විසින් මෙම පැමිණිල්ල ඉදිරිපත් කර තිබූ අතර, ඔහුගේ නීතිඥවරු අධිකරණයෙන් ඉල්ලා සිටියේ ජාත්‍යන්තර ස්වෛරී බැඳුම්කර වලට අදාළව මෙම වසරේ ජනවාරි මස 18 වනදා ගෙවීම් කරන ලද පාර්ශවයන්ගේ නම් ලැයිස්තුවක් අධිකරණයට ඉදිරිපත් කරන ලෙසයි.\nඑම ඉල්ලීම පිළිගත් අධිකරණය අදාළ ස්වෛරී බැඳුම්කර සඳහා ගෙවීම් කරන ලද පාර්ශවයන්ගේ නම් ලැයිස්තුවක් ඉදිරිපත් කරන ලෙස මහ බැංකුවට නියෝග කළා.\n2006 වසරේ ජුලි මස පළ වන දා සිට 2015 වසරේ ජනවාරි මස 08 වනදා දක්වා කාලය තුළ මහ බැංකු අධිපතිවරයා ලෙස අමාත්‍ය මණ්ඩල හෝ මුල්‍ය මණ්ඩලයේ අනුමැතියකින් තොරව ඇමරිකාවේ ඉමාඩ් ෂා සුබේරි නමැත්තාට ශ්‍රී ලංකා ජනරජයේ මුදල් වලින් ඇමරිකානු ඩොලර් මිලියන 6.5 ක් ගෙවීම තුළින් දණ්ඩ නීති සංග්‍රහය යටතේ සාපරාධී වරදක් සිදු කර ඇතැයි පැමිණිල්ලේ දක්වා තිබෙනවා.\nඑමෙන්ම 2022 වසරේ ජනවාරි මස 18 වනදා කල් පිරිය යුතු ස්වෛරී බැඳුම්කර තුලින් රජයට ඇමරිකානු ඩොලර් මිලියන 500 ක පාඩුවක් සිදු කිරීම මෙම පැමිණිල්ල තුලින් එල්ල කර තිබූ තවත් චෝදනාවක් වුණා.",
       "URL": "https://www.hirunews.lk/305059/කබ්රාල්ට-පණවා-ඇති-විදෙස්-ගමන්-තහණම-ජූලි-25-වනදා-දක්වා-දීර්ඝ-කෙරේ-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1149"
}