{
       "Source": "hirunews",
       "Timestamp": "Wednesday, 05 January 2022 - 14:41",
       "Headline": "භානුකගේ තීරණයට ශ්‍රී ලංකා ක්‍රිකට් ආයතනයෙන් ලිපියක්",
       "News Content": "ශ්‍රී ලංකා එක් දින හා පන්දුවාර විස්ස ක්‍රිකට් ක්‍රීඩක භානුක රාජපක්ෂ හදිසියේ ජාත්‍යන්තර ක්‍රිකට් ක්‍රීඩාවට සමු දීමට ගත් තීරණය සම්බන්ධයෙන් ශ්‍රී ලංකා ක්‍රිකට් ආයතනය නිවේදනයක් නිකුත් කර තිබෙනවා.\nභානුක රාජපක්ෂ විසින් ශ්‍රී ලංකා ක්‍රිකට් ආයතනය වෙත යොමු කළ ලිපියේ සඳහන් වන්නේ, සිය පවුල වෙනුවෙන් වැය කළ යුතු කාලය වැඩි කර ගැනීමේ අවශ්‍යතාව හේතුවෙන් තමන් ජාත්‍යන්තර ක්‍රිකට් දිවියට සමු දීමට තීරණය කළ බවයි.\nශ්‍රී ලංකා ක්‍රිකට් ආයතනය විසින් නිකුත් කළ එම නිවේදනයේ සිංහල පරිවර්තනය පහළින්.\nමාධ්‍ය නිවේදනය : ශ්‍රී ලංකා ක්‍රිකට්\n2022 ජනවාරි 05\nභානුක රාජපක්ෂ මහතා වහාම ක්‍රියාත්මක වන පරිදි ශ්‍රී ලංකා ක්‍රිකට් ආයතනයෙන් ඉල්ලා අස්වන බව දැනුම් දුන්නේ ය.\nරාජපක්ෂ මහතා ශ්‍රී ලංකා ක්‍රිකට් ආයතනය වෙත භාරදුන් ඉල්ලා අස්වීමේ ලිපියේ සඳහන් කර ඇත්තේ තම පවුලේ වගකීම් සලකා බලා ඉල්ලා අස්වීමට තීරණය කළ බව යි.\n\"මම ක්‍රීඩකයෙකු, ස්වාමිපුරුෂයෙකු ලෙස මගේ තත්වය ඉතා පරිස්සමින් සලකා බැලූ අතර මෙම තීරණය ගන්නේ පීතෘත්වය සහ ඒ ආශ්‍රිත පවුල් බැඳීම් තරකර ගැනීමේ අපේක්ෂාවෙන්\" ඔහු සිය ඉල්ලා අස්වීමේ ලිපියේ සඳහන් කළේ ය.\nශ්‍රී ලංකා ක්‍රිකට් ආයතනයේ ඉදිරි කටයුතු සාර්ථක කර ගැනීමට හැකි වේ වා යි ප්‍රාර්ථනා කරන බව ද ඔහු පැවසී ය.\nභානුක රාජපක්ෂ එක්දින සහ විස්සයි20 තරග දෙකෙහි ම ශ්‍රී ලංකාව නියෝජනය කළේ ය.",
       "URL": "https://www.hirunews.lk/293095/භානුකගේ-තීරණයට-ශ්‍රී-ලංකා-ක්‍රිකට්-ආයතනයෙන්-ලිපියක්",
       "Category": "Local News",
       "Parent URL": "https://www.hirunews.lk/local-news.php?pageID=1447"
}