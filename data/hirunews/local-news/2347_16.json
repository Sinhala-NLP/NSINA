{
       "Source": "hirunews",
       "Timestamp": "Friday, 06 November 2020 - 17:59",
       "Headline": "4% කාරක ප්‍රාග්ධන ණය යෝජනා ක්‍රමයේ සහන කාලය දීර්ඝ කෙරේ",
       "News Content": "කොවිඩ්-19 වසංගතය හේතුවෙන් පීඩාවට පත් ව්‍යාපාර යළි නඟා සිටුවීමටමහ බැංකුව විසින් ක්‍රියාත්මක කළ 4% කාරක ප්‍රාග්ධන ණය යෝජනා ක්‍රමයේ සහන කාලය මාස 6 සිට මාස 9 දක්වා දීර්ඝ කර තිබෙනවා.\nකොවිඩ්-19 වසංගතයේ දෙවන රැල්ල හේතුවෙන් බොහෝ ණයලාභීන් අපේක්ෂා කළ පරිදි තම ව්‍යාපාර යථා තත්ත්වයට පත්කර ගැනිමේ දී දුෂ්කරතාවලට මුහුණ දෙන බව නිරීක්ෂණය වී ඇති බව මහ බැංකුව පවසනවා.\nඒ හේතුවෙන් ණය ආපසු ගෙවීම සඳහා ණයලාභීන්ට පහසුකම් සැලසීමේ සහ දිරිගැන්වීමේ වැදගත්කම සලකා බැලීමෙන් අනතුරුව, සෞභාග්‍යා කොවිඩ්-19 පුනරුද සහන ණය පහසුකම යටතේ ලියාපදිංචි කර ඇති ණය සඳහා අදාළ සහන කාලය, ලිඛිතව ඉල්ලීමක් කරනු ලබන ණයලාභීන් සඳහා තවත් මාස 3කින් දීර්ඝ කිරීමට තීරණය කළ බව ශ්‍රී ලංකා මහ බැංකුව නිවේදනය කරනවා.\nඒ අනුව, මාස 9 ක සහන කාලයක් ලබා ගැනීමට අපේක්ෂා කරන මෙම කාරක ප්‍රාග්ධන ණය යෝජනා ක්‍රමවල ප්‍රතිලාභීන් අදාළ බැංකුවට ලිඛිත ඉල්ලීමක් කළ යුතුවනවා.",
       "URL": "https://www.hirunews.lk/254160/4-කාරක-ප්‍රාග්ධන-ණය-යෝජනා-ක්‍රමයේ-සහන-කාලය-දීර්ඝ-කෙරේ",
       "Category": "Local News",
       "Parent URL": "https://www.hirunews.lk/local-news.php?pageID=2347"
}