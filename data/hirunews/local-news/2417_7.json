{
       "Source": "hirunews",
       "Timestamp": "Thursday, 01 October 2020 - 20:43",
       "Headline": "කටානේ කෝටි තුනේ කොල්ලයට පැමිණි මෝටර් රථය හඳුනා ගැනේ (වීඩියෝ)",
       "News Content": "නුගේගොඩ - ඇඹුල්දෙණිය සහ දෙල්කඳ යන ප්‍රදේශවලදී අද(01) සිදුකළ වැටලීමකින් රුපියල් ලක්ෂ 14 ක් පමණ වටිනා හෙරොයින් මත්කුඩු සමගින් පුද්ගලයින් 5 දෙනෙකු අත්අඩංගුවට ගෙන තිබෙනවා.\nඑම සැකකරුවන් අතර දෙල්කඳ - උසා නමැත්තා සහ එකම පවුලේ සහෝදරයන් දෙදෙනෙකු ද සිටින බවයි පොලීසිය සඳහන් කළේ.\nනුගේගොඩ කොට්ඨාශ විෂ මත්ද්‍රව්‍ය වැටලීම් ඒකයට ලද තොරතුරක් අනුව, මෙම වැටලීම සිදුකර ඇති අතර, එහිදී ඔවුන් සතුව තිබී සොයා ගෙන ඇති හෙරොයින් ප්‍රමාණය ග්‍රෑම් 70 ක්.\nඑමෙන්ම, කේක් ගෙඩියක් තුළ සගවා කුඩා ප්‍රමාණයේ හෙරොයින් පැකට් 15 ක් රැගෙන ගිය පුද්ගලයෙකු අද(01) යක්කල - කිරිඳිවැල මාර්ගයේ ඇල්හේන ප්‍රදේශයේදී අත්අඩංගුවට ගෙන තිබෙනවා.\nමීගමුව - කිඹුලාපිටිය - දාගොන්න ප්‍රදේශයේදී ද අයිස් ග්‍රෑම් 500 යි මිලිග්‍රෑම් 110 ක් සමඟින් අද දහවල් පුද්ගලයෙකු අත්අඩංගුවට ගත් බවයි පොලීසිය සඳහන් කළේ.\nමේ අතර, කටානේ ව්‍යාපාරික නිවස කොල්ලකෑමේ සිද්ධියට සම්බන්ධ සැකකරුවන් පැමිණි මෝටර් රථය වත්තල ප්‍රදේශයෙන් කුලී පදනම මත ලබා ගත් එකක් බවට සිදුකළ පොලිස් පරීක්ෂණවලදී අනාවරණ වී ඇති බවයි කටාන පොලීසිය සඳහන් කළේ.\nඅපරාධ පරීක්ෂණ දෙපාර්තමේන්තුවේ නිළධාරීන් ලෙස හඟවමින් සැකකරුවන් 6 දෙනෙකු ඊයේ පැමිණ රුපියල් කෝටි 3 කට අධික මුදල් සහ රන් ආභරණ කොල්ල කා පලා ගොස් තිබුණා.\nමේ වන විටත් කොල්ල කෑමේ සිද්ධියට අදාළව ප්‍රකාශ 21ක් සටහන් කරගෙන ඇති අතර, පොලිස් කණ්ඩායම් ගණන 6ක් යොදවා පරීක්ෂණ මෙහෙයවනවා.\nඑසේම, ගාල්ල - ඉමදූව නගරයේදී රුපියල් කෝටි 6කට අධික මුදලකට වාලම්පුරි දෙකක් විකිණීමට තැත් කිරීම සම්බන්ධයෙන් අත්අඩංගුවට ගත් පුද්ගලයින් සිව්දෙනා ලබන 6 වනදා දක්වා රක්ෂිත බන්ධනාගාර ගත කර තිබෙනවා.\nඒ සැකකරුවන් අද ගාල්ල වැඩබලන මහේස්ත්‍රාත්වරයා හමුවට ඉදිරිපත් කිරීමෙන් අනතුරුවයි.\nකළුතර පොලිස් විශේෂ කාර්ය බලකා කඳවුරේ නිලධාරීන් විසින් ඊයේ අත්අඩංගුවට ගත් මොවුන් නුවරඑළිය සහ ඉමදූව ප්‍රදේශවල පදිංචිකරුවන්.",
       "URL": "https://www.hirunews.lk/251580/කටානේ-කෝටි-තුනේ-කොල්ලයට-පැමිණි-මෝටර්-රථය-හඳුනා-ගැනේ-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2417"
}