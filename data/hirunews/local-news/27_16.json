{
       "Source": "hirunews",
       "Timestamp": "Friday, 15 September 2023 - 19:59",
       "Headline": "ජනාධිපති රනිල් සහ කියුබානු ජනාධිපති ඩයස් කැනල් අතර සාකච්ඡා අද (වීඩියෝ)",
       "News Content": "කියුබාව සහ ශ්‍රී ලංකාව අතර සෞඛ්‍ය,ක්‍රීඩා සහ කෘෂිකර්ම යන ක්ෂේත්‍රවලට අදාළව, දෙරට අතර සබඳතා සවිමත් කර ගැනීමට කියුබානු ජනාධිපතිවරයා සමඟ දීර්ඝ ලෙස සාකච්ඡා කළ බව ජනාධිපති රනිල් වික්‍රමසිංහ පවසනවා.\nඑමෙන්ම ජාත්‍යන්තර කටයුතුවලදී දෙරටම පුළුල් එකඟතාවයකින් කටයුතු කිරීම පිළිබඳවද එහිදී වැඩිදුරටත් සාකච්ඡා කර තිබෙනවා.\n“G77 සහ චීනය” රාජ්‍ය නායක සමුළුවට සහභාගීවීම සඳහා කියුබාව බලා පිටත්ව ගිය ජනාධිපති රනිල් වික්‍රමසිංහ සහ කියුබානු ජනාධිපති මිගෙල් ඩියෙස් කැනෙල් බර්මියුඩෙස් (Miguel Díaz-Canel Bermudez) අතර නිල හමුව ඊයේ (14) පස්වරුවේ සිදු කෙරුණා.\nකියුබාවේ “විප්ලවයේ මාළිගාව” වෙත ගිය ජනාධිපති රනිල් වික්‍රමසිංහ කියුබානු ජනාධිපතිවරයා විසින් ඉතා උණුසුම් ලෙස පිළිගත් අතර ශ්‍රී ලංකා ජනාධිපතිවරයා වෙනුවෙන් හමුදා ‍ උත්තමාචාර ද පිරිනැමුණා.\nසුහද කතාබහකින් අනතුරුව නායක දෙපළ ද්විපාර්ශ්වික සාකච්ඡාවලට එක් වුණා.\nශ්‍රී ලංකා ජනාධිපතිවරයාගේ පැමිණීම ඉතා ඉහළින් පිළිගන්නා බව සඳහන් කළ කියුබානු ජනාධිපතිවරයා දෙරට අතර දිගුකාලීන මිත්‍රත්වයේ වටිනාකම පිළිබඳව ද සිහිපත් කර තිබෙනවා.\nඅතීතයේ සිට ශ්‍රී ලංකාව සහ කියුබාව අතර පැවති ශක්තිමත් ජාත්‍යන්තර සහයෝගීතාවය මෙහිදී ජනාධිපතිවරයා සිහිපත් කළ බවයි ජනාධිපති මාධ්‍ය අංශය නිවේදනය කළේ.\nඑමෙන්ම ලබන වසරේදී ශ්‍රී ලංකාවේ සංචාරක නිරත වන ලෙස ජනාධිපති රනිල් වික්‍රමසිංහ මහතා කළ ආරාධනය කියුබානු ජනාධිපති මිගෙල් ඩයස් කැනල් බර්මියුඩෙස් විසින් පිළිගෙන තිබෙනවා.",
       "URL": "https://www.hirunews.lk/348400/ජනාධිපති-රනිල්-සහ-කියුබානු-ජනාධිපති-ඩයස්-කැනල්-අතර-සාකච්ඡා-අද-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=27"
}