{
       "Source": "hirunews",
       "Timestamp": "Monday, 31 January 2022 - 20:11",
       "Headline": "ඇමරිකානු රූ රැජිණ, මහල් ගොඩනැගිල්ලකින් ඇද වැටී මිය යයි",
       "News Content": "2019 ඇමරිකානු රූ රැජිණ කිරුළ දිනූ 30 හැවිරිදි චෙස්ලි ක්‍රයිස්ට් නිව්යෝක් නුවර මහල් 60කින් යුත් ගොඩනැගිල්ලකින් ඇද වැටී මිය ගොස් තිබෙනවා.\nනීතිඥවරියක සහ රූපවාහිනී නිවේදිකාවක ලෙස ද කටයුතු කළ ඇය එම ගොඩනැගිල්ලේ 9 වන මහලේ ජීවත් වූ අතර ඊයේ උදෑසන මෙලෙස ඉන් ඇද වැටී මිය ගොස් ඇති බවයි විදෙස් වාර්තා සදහන් කළේ.\nඇය ගොඩනැගිල්ලේ ඉහළ මහලකින් පැන දිවි හානි කරගෙන ඇති බවටයි නිව්යෝක් පොලිස් දෙපාර්තමේන්තුව සැක පළ කරන්නේ. කෙසේ නමුත්, ඒ පිළිබදව විමර්ශනයක් සිදුකරන බව සඳහන්.\nපෝලන්ත සම්භවයක් සහිත පියෙකුට සහ කළු ඇමරිකානු මවකට දාව මිචිගන් හි උපත ලද චෙස්ලි ක්‍රයිස්ට් ශාස්ත්‍රපති උපාධිධාරිනියක්.\nමිය යාමට දිනකට පෙර ඇය සිය සමාජ මාධ්‍ය වෙබ් පිටුවක තමාගේ අලංකාර සේයාරුවක් සහිතව සඳහන් කර තිබුණේ මේ දිනය විවේකය සහ සාමය ගෙන එනු ඇති බවයි.",
       "URL": "https://www.hirunews.lk/295818/ඇමරිකානු-රූ-රැජිණ-මහල්-ගොඩනැගිල්ලකින්-ඇද-වැටී-මිය-යයි",
       "Category": "Local News",
       "Parent URL": "https://www.hirunews.lk/local-news.php?pageID=1384"
}