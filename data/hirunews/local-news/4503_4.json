{
       "Source": "hirunews",
       "Timestamp": "Tuesday, 23 May 2017 - 16:28",
       "Headline": "දෙදෙනෙකුට මරු කැඳවු මාවනැල්ලේ පස් කන්ද",
       "News Content": "මාවනැල්ල ප්‍රදේශයේදී පස් කණ්ඩියක් කඩා වැටීමෙන් මියගොස් ඇත්තේ මාවනැල්ල ප්‍රදේශයේම පදිංචිකරුවන් දෙදෙනෙක් බවට අනාවරණ වී තිබෙනවා.\nවයස අවුරුදු 46 ක් වන එක් පුද්ගලයෙක් මාවනැල්ල දෙවනගල ප්‍රදේශයේ පදිංචි අයෙක් වන අතර 44 හැවිරිදි අනෙක් පුද්ගලයා මාවනැල්ල උස්සාපිටිය ප්‍රදේශයේ පදිංචිකරුවෙක්.\nඅද පෙරවරු 11 ට පමණ මාවනැල්ල නගරයේ ඉදි කෙරෙමින් පවතින ගොඩනැගිල්ලක් අසල පැති බැම්මක් සකස් කරමින් සිටි පිරිසක් මතටයි පස් කණ්ඩිය කඩා වැටී තිබුනේ.\nඑහි පුද්ගලයන් 3 දෙනෙකු සේවය කරමින් සිට තිබු අතර තුවාල ලැබු එක් අයෙක් මාවනැල්ල රෝහලේ ප්‍රතිකාර ලබනවා.\nපස් කණ්ඩිය කඩා වැටීමෙන් අනතුරුව දෙදෙනෙකු රෝහලට ඇතුලත් කළ අතර ඉන් එක් අයෙක් මරණයට පත්වුනා.\nතවත් අයෙකුගේ මළ සිරුර පස් කන්දට යටවී තිබියදීයි සොයා ගැනුනේ.\nසිද්ධිය සම්බන්ධයෙන් වැඩබිමෙහි හිමිකරුගෙන් ද පොලීසිය ප්‍රකාශයක්  ලබාගෙන තිබෙනවා.\nමියගිය දෙදෙනාගේ මෘත ශරීර මාවනැල්ල රෝහලේ තැන්පත් කර ඇති අතර මාවනැල්ල පොලිසිය මෙම සිද්ධිය සම්බන්ධයෙන් විමර්ශණ ආරම්භ කර තිබෙනවා.",
       "URL": "https://www.hirunews.lk/161974/දෙදෙනෙකුට-මරු-කැඳවු-මාවනැල්ලේ-පස්-කන්ද",
       "Category": "Local News",
       "Parent URL": "https://www.hirunews.lk/local-news.php?pageID=4503"
}