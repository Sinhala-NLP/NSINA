{
       "Source": "hirunews",
       "Timestamp": "Monday, 20 February 2023 - 11:26",
       "Headline": "ආහාර අනාරක්ෂිතතාව ගැන හොයාබලන්න යූ.එන්.නියෝජිතයෙක් ලංකාවට",
       "News Content": "ජාත්‍යන්තර සංවර්ධනය සඳහා වූ එක්සත් ජනපද නියෝජිතායතනයේ මානුෂික ආධාර කාර්යාංශයේ ආසියානු - ලතින් ඇමරිකානු සහ කැරිබියන් කලාපයේ අධ්‍යක්ෂිකා ස්ටෙෆනි විල්කොක් ශ්‍රී ලංකාවේ සංචාරයක නිරතව තිබෙනවා.\nඒ, ආහාර අනාරක්ෂිතතාවයෙන් පෙළෙන ප්‍රජාවගේ අවශ්‍යතා සම්බන්ධයෙන් සොයාබැලීමටයි.\nආර්ථික අර්බුදය මගින් ඇති කර තිබෙන අභියෝග ජයගැනීම සඳහා ලෝක ආහාර වැඩසටහන යටතේ එක්සත් ජනපද අරමුදල් සහිත වැඩසටහන් මගින් ඔවුන්ට උපකාර කළ හැකි ආකාරය සම්බන්ධයෙන් අධ්‍යයනය කිරීම ඇයගේ මෙම සංචාරයේ තවත් අරමුණක් වුණා.\nශ්‍රී ලංකාව සැළකිය යුතු ඉහළ මට්ටමේ ආහාර අනාරක්ෂිතතාවකින් පෙළෙමින් සිටින අතර, විශේෂයෙන් දුගී ජනතාව ඇතුලු ජනගහණයෙන් සියයට 30 කට වැඩි සංඛ්‍යාවකට බලපා ඇති බවට ලෝක ආහාර වැඩසටහනේ ශ්‍රී ලංකා වැඩබලන අධ්‍යක්ෂ ජෙරාඩ් රෙබෙලෝ ප්‍රකාශ කර තිබුණා.\nඑවන් තත්වයක් හමුවේ ශ්‍රී ලංකාවට පැමිණි යූඑස් එයිඩ් ආයතනයේ ජ්‍යෙෂ්ඨ නිලධාරිනිය රත්නපුර ප්‍රදේශයේ සංචාරයක නිරතවූ අතර, එහිදී ආහාර මිල අධිකවීම සහ විරැකියාව නිසා ආහාර අනාරක්ෂිතතාවයෙන් පෙළෙන පවුල් සමඟ සාකච්ඡා කර තිබෙනවා.\nඇමරිකාව ශ්‍රී ලංකාවේ හදිසි මානුෂික මෙහෙයුම් අවශ්‍යතාවයෙන් තුනෙන් එකකට ආසන්න ප්‍රමාණයක් සඳහා අරමුදල් සපයා දී ඇති අතර, පසුගිය වසරේ ඩොලර් මිලියන විස්සක දායකත්වයක් ඊට ලබාදී ඇති බවයි ලෝක ආහාර වැඩපිළිවෙල නිවේදනය කළේ.",
       "URL": "https://www.hirunews.lk/327843/ආහාර-අනාරක්ෂිතතාව-ගැන-හොයාබලන්න-යූ-එන්-නියෝජිතයෙක්-ලංකාවට",
       "Category": "Local News",
       "Parent URL": "https://www.hirunews.lk/local-news.php?pageID=524"
}