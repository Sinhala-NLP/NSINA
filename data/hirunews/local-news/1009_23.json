{
       "Source": "hirunews",
       "Timestamp": "Tuesday, 19 July 2022 - 7:30",
       "Headline": "සහාය දීම ගැන පක්ෂ රැසක තීන්දු අද",
       "News Content": "ජනාධිපතිවරයා තෝරා ගැනීමේ ජන්දයේ දී කුමන අපේක්ෂකයාට සහය ලබා දෙන්නේ ද යන්න අද (19) පස්වරුවේ ප්‍රකාශ කරන බව පාර්ලිමේන්තුවේ ස්වාධීන වූ පක්ෂ 10යේ නියෝජිතයන් පවසනවා.\nඒ අනුව ශ්‍රී ලංකාවේ කොමියුනිස්ට් පක්ෂ මූලස්ථානයේ දී මාධ්‍ය හමුවක් කැඳවා සිය ස්ථාවරය දැනුම් දෙන බවයි පාර්ලිමේන්තු මන්ත්‍රී වීරසුමන වීරසිංහ කියා සිටියේ.\nජනාධිපතිවරයා තේරීමට අද පාර්ලිමේන්තුවේ දී පැවැත්වෙන ඡන්දයට ඉදිරිපත් වන බවට ප්‍රකාශ කර ඇති විපක්ෂ නායක සජිත් ප්‍රේමදාස සහ පොදුජන පෙරමුණේ පාර්ලිමේන්තු මන්ත්‍රී ඩලස් අලහප්පෙරුම අතර හදිසි හමුවක් කොළඹ දී ඊයේ පැවැත්වුණා.\nඑසේම පාර්ලිමේන්තුවේ ස්වාධීන වු මන්ති්‍රීවරුන් පිරිසක් සහ විපක්ෂ නායකවරයා අතර ද තවත් හමුවක් පැවතුණා.\nමේ අතර, ශ්‍රී ලංකා පොදුජන පෙරමුණේ මන්ත්‍රීවරුන් පිරිසක් ද ඊයේ පාර්ලිමේන්තු සංකීර්ණයේ දී වැඩබලන ජනාධිපති රනිල් වික්‍රමසිංහ හමු වී තිබුණා.\nඑමෙන්ම තම පක්ෂය කිසිදු ජනාධිපති ධූර අපේක්ෂකයෙකුට ජන්දය ලබානොදීමට තීරණය කර ඇති බව ශ්‍රි ලංකා නිදහස් පක්ෂයේ සභාපති හිටපු ජනාධිපති මෛත්‍රිපාල සිරිසේන ප්‍රකාශ කර ඇති පසුබිමක හෙට පැවත්වෙන ජන්ද විමසීමේ දී ජන්දය භාවිත කිරීම සම්බන්ධයෙන් සාකච්ජා කිරීමට එම පක්ෂයේ විශේෂ මධ්‍යම කාරක සභා රැස්වීමක් අද පස්වරුවේ කැඳවා තිබෙනවා.\nමේ අතර ශ්‍රී ලංකා මුස්ලිම් කොංග්‍රසය, ලංකා කම්කරු කොංග්‍රසය, දෙමළ ප්‍රගතිශීලි සන්ධානය, සමස්ත ලංකා මහජන කොංග්‍රසය සහ දෙමළ ජාතික සන්ධානය ප්‍රකාශ කළේ, හෙට පැවැත්වෙන ඡන්ද විමසීමේ දී සහාය දෙන අපේක්ෂකයා සම්බන්ධයෙන් තීරණය අද ප්‍රකාශ කරන බවයි.\nශ්‍රී ලංකාවේ අර්බුදය සම්බන්ධයෙන් සාකච්ජා කිරීම සදහා ඉන්දීය අග්‍රාමාත්‍ය නරේන්ද්‍ර මෝදි කැඳවු සර්ව පාක්ෂීක සමුළුව අද පැවත්වීමට නියමිත යි.\nඉන්දීය මුදල් අමාත්‍ය නිර්මලා සීතා රාමන් හා එරට විදේශ කටයුතු අමාත්‍ය ආචාර්ය එස්. ජයිශංකර් එහි දී ශ්‍රී ලංකාව සම්බන්ධයෙන් පැහැදිලි කිරිමක් සිදු කරනු ඇති.",
       "URL": "https://www.hirunews.lk/310352/සහාය-දීම-ගැන-පක්ෂ-රැසක-තීන්දු-අද",
       "Category": "Local News",
       "Parent URL": "https://www.hirunews.lk/local-news.php?pageID=1009"
}