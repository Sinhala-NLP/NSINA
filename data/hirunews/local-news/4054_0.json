{
       "Source": "hirunews",
       "Timestamp": "Sunday, 04 March 2018 - 7:55",
       "Headline": "ගෝලීය දෙමළ සංසදය ජාත්‍යන්තර ප්‍රජාවේ මැදිහත්වීමක් අපේක්ෂාවෙන්",
       "News Content": "ශ්‍රී ලංකාවේ වගවීම් සහ සංහිදියා ක්‍රියාවලිය තවදුරටත් පවත්වාගෙන යාම සහතික කිරීම සඳහා ජාත්‍යන්තර ප්‍රජාව සියළු ක්‍රියාමාර්ග ගත යුතු බව ගෝලීය දෙමළ සංසදය පවසනවා.\nඑමගින් ප්‍රකාශ කර ඇත්තේ යුද්ධය නිමවී වසර 9ක් ගත වී ඇති අතර, මානව හිමිකම් කොමිසමේ යෝජනාවට සම සත්කාරකත්වය දක්වා වසර දෙක හමාරක් ගත වීමෙන් අනතුරුව ද ශ්‍රී ලංකාව සිය කැපවීම් සහ අභිලාෂයන් උදෙසා අර්ථවත් පියවර ගෙන නොමැති බවයි.\nඅනතුරුදන් වූවන් පිළිබඳ කාර්යාලය ස්ථාපිත කිරීම සඳහා වූ නීති කෙටුම්පත් කොට වසර එක හමාරක් ගත වන තුරු එය ක්‍රියාත්මක වූයේ නැහැ.\nව්‍යවස්ථා ප්‍රතිසංස්කරණ ක්‍රියාවලිය ද දැන් නතර වී ඇති සෙයක් දිස්වන බවයි ගෝලීය දෙමළ සංසදය වැඩිදුරටත් ප්‍රකාශ කළේ. මෑතකදී අවසන් වූ පළාත් පාලන මැතිවරණයෙන් වර්ගවාදී දේශපාලනය නැවතත් කරළියට පැමිණීම වැළැක්වීමේ අවශ්‍යතාව මතු වී තිබෙනවා.\nඑමගින් පැහැදිලි වන්නේ මෙරට දේශපාලන නායකත්වය වෙත මඟ පෙන්වීමක් අවශ්‍ය බවයි.\nමේ හේතුවෙන් දැන් ක්‍රියාත්මක වන ජිනිවා මානව හිමිකම් සැසි වාරය සියලූම ශ්‍රී ලාංකිකයන්ට විශේෂ වැදගත්කමකින් යුක්ත වන බව ගෝලීය දෙමළ සංසදය සඳහන් කළා.\nජගත් මානව හිමිකම් කොමසාරිස් සෙයිද් රාද් අල් හුසේන් කුමරු පසුගිය ජනවාරි 25 වන දා ගොනු කළ ශ්‍රී ලංකාවේ ප්‍රගතිය පිළිබඳ වාර්තාව සම්බන්ධයෙන් ගෝලීය දෙමළ සංසදය ප්‍රසාදය පළ කළා.\nඑම වාර්තාවේ සඳහන් වූයේ ශ්‍රී ලංකාව මානව හිමිකම් මණ්ඩල යෝජනාවට අනුව විශ්වාසය ගොඩනැගීමේ පියවර ප්‍රමාණවත් අන්දමින් ක්‍රියාත්මක කර නොමැති බවයි.\nමානව හිමිකම් මණ්ඩලය හමුවේ ලබාදුන් ප්‍රතිඥාවන් ක්‍රියාවට නැංවීම සඳහා ශ්‍රී ලංකාව කටයුතු කළ යුතු බවට ජිනිවා මණ්ඩල සැසි වාරයට සහභාගි වූ බ්‍රිතාන්‍ය විදේශ කටයුතු අමාත්‍යාංශ නියෝජිත  තරික් අහ්මාඩ් ද කියා සිටියා.\nමේ අතර, මේ පිළිබදව අදහස් දක්වමින් දේශප්‍රේමී වෘත්තියවේදීන්ගේ සංගමයේ සාමාජික ආචාර්ය නාලක ගොඩහේවා කියා සිටියේ ස්වෛරී රටක අභ්‍යන්තර කටයුතුවලට අත පෙවීමේ හැකියාවක් ජාත්‍යන්තරයට නොමැති බවයි.\nඔහු පෙන්වා දුන්නේ ශ්‍රී ලංකා පුරවැසි සංවිධාන නියෝජනය කරමින් මෙවර ජිනීවා මානව හිමිකම් කවුන්සිලයේ 37 වන සැසිවාරයේදී ජගත් මානව හිමිකම් කොමසාරිස්වරයාගේ ප්‍රකාශයට දැඩි විරෝධය පළ කිරීමට බලාපොරොත්තු වන බවයි.\nදේශහිතෛෂී ජාතික ව්‍යාපාරයේ මහ ලේකම් වෛද්‍ය වසන්ත බණ්ඩාර ගෝලීය දෙමළ සංසදයේ ප්‍රකාශය පිළිබදව  අදහස් පළ කරමින් කියා සිටියේ සංහිඳියාව සියලූ ජනතාවගේ මනස තුළ ඇතිවිය යුතු හැඟීමක් බවයි.\nඑය බලපෑම් කර විදේශීය රටවලට සිදුකළ හැක්කක් නොවන බවද ඔහු පෙන්වා දුන්නා.",
       "URL": "https://www.hirunews.lk/185065/ගෝලීය-දෙමළ-සංසදය-ජාත්‍යන්තර-ප්‍රජාවේ-මැදිහත්වීමක්-අපේක්ෂාවෙන්",
       "Category": "Local News",
       "Parent URL": "https://www.hirunews.lk/local-news.php?pageID=4054"
}