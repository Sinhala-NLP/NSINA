{
       "Source": "hirunews",
       "Timestamp": "Saturday, 18 June 2022 - 7:25",
       "Headline": "කැලණි ගඟට දැමූ දරුවාගේ සිරුර වෙන්නප්පුවෙන් මතු වෙයි ?",
       "News Content": "පසුගියදා මව විසින් කැළණිය - කදිරාන පාලමෙන් ගඟට දැමූ පස් හැවිරිදි දරුවාගේ බවට සැක කෙරෙන මළ සිරුරක් සොයාගෙන තිබෙනවා.\nඒ වෙන්නප්පුව - වෛක්කාල වෙරළට ගොඩ ගසා තිබියදියි.\nපොලිස් මාධ්‍ය ප්‍රකාශක ජ්‍යෙෂ්ඨ නියෝජ්‍ය පොලිස්පති නිහාල් තල්දූව කියා සිටියේ එම සිරුර, පසුගිය 15 වනදා රාත්‍රියේ මව විසින් ගඟට දැමූ දරුවාගේ ද යන්න පිළිබඳව තහවුරු කරගැනීම සඳහා මේ වනවිට විමර්ශනයක් ආරම්භ කර ඇති බවයි.\nදරුවා ගඟට දැමීමෙන් පසුව සියදිවි නසා ගැනීමට ඇය තැත් කළ ද ප්‍රදේශවාසීන් විසින් ඇයව පොලිසියට භාර දීම හේතුවෙන් එම ඛේදවාචකය වැළකී තිබුණා.\nසිද්ධියෙන් අනතුරුව පොලිස් අත් අඩංගුවට ගත් අදාළ සැකකාර මව මේ මස 30 වනදා දක්වා රක්ෂිත බන්ධනාගාරගත කිරීමටයි වැලිසර මහේස්ත්‍රාත්වරයා නියෝග කළේ.\n42 හැවිරිදි මෙම මව වත්තල ප්‍රදේශයේ පදිංචිකාරිනියක් වන අතර, ඇය, කලක සිට රෝගී තත්වයකින් පෙළෙන බවට විමර්ශනවලින් අනාවරණ වී තිබෙනවා.\nදෙවන විවාහයේ සැමියා මියගොස් ඇති අතර පළමු විවාහයෙන් ඇයට 15 හැවිරිදි දරුවෙකු සිටිනවා.\nමෙම කාන්තාව පොලිසියට ප්‍රකාශ කර ඇත්තේ පවුලේ ගැටුමක් හේතුවෙන් තමන් මෙලෙස සියදිවි හානිකරගැනීමට උත්සාහ දැරූ බවයි.",
       "URL": "https://www.hirunews.lk/307443/කැලණි-ගඟට-දැමූ-දරුවාගේ-සිරුර-වෙන්නප්පුවෙන්-මතු-වෙයි",
       "Category": "Local News",
       "Parent URL": "https://www.hirunews.lk/local-news.php?pageID=1086"
}