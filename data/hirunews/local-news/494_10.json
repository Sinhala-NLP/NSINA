{
       "Source": "hirunews",
       "Timestamp": "Monday, 06 March 2023 - 13:42",
       "Headline": "මැටි නිෂ්පාදන අනතුරේ - කර්මාන්තකරුවන්ගෙන් මැසිවිලි (වීඩියෝ)",
       "News Content": "මෙරට සාම්ප්‍රදායික කර්මාන්තවලට බලධාරීන්ගේ වැඩි අවධානය යොමුවීමේ අවශ්‍යතාව පවතින්නේ, එය මෙරට ආර්ථික ක්‍රියාවලියට මෙන්ම රැකියා රක්ෂා ප්‍රශ්නයට පිළියම් සොයාදෙන බැවින්.\nනමුත් එම අවශ්‍යතාව ඉටුනොවිම හේතුවෙන් පීඩාවට පත්වූ දේශිය කර්මාන්තකරුවන් පිරිසක් පිළිබඳව අපට වාර්තා වුණේ මිහින්තලේ ප්‍රදේශයෙන්.\nමිහින්තලේ ප්‍රාදේශීය ලේකම් කොට්ඨාසයේ කටුපොත හා ඇලප්පන්කුලම යන ගම්මානවල ජනතාවගේ ප්‍රධාන ජීවනෝපාය මාර්ගය වන්නේ මැටි ආශ්‍රිත කර්මාන්තයයි.\nදශක ගණනාවක් තිස්සේ මොවුන් මැටි කර්මාන්තයේ නියැළුනත්, සිය නිෂ්පාදනවලට නිසි වෙළෙඳ පොළක් නොමැති වීම ඇතුළු හේතු මත කර්මාන්තය කර ගැනීමට නොහැකි තත්ත්වයක් මතුව ඇති බවයි ඔවුන් පෙන්වා දෙන්නේ.\nතමන් මුහුණ දෙන ගැටලු පිළිබඳව කෙතරම් දැනුවත් කළත් බලධාරීන්ගේ අවධානය ඒ කෙරෙහි යොමු වී නැති බවටයි කර්මාන්තකරුවන් චෝදනා කරන්නේ.\nකර්මාන්තය කරගෙන යාමට අවශ්‍ය අමුද්‍රව්‍ය හිඟය මෙන්ම, මෙම මැටි ආශ්‍රිත නිෂ්පාදනවලට ආදේශක භාණ්ඩ විදෙස්වලින් ආනයනය කිරිමද මැටි කර්මාන්තයේ පහළ බැසීමට හේතු වී තිබෙනවා.\nමේ හේතුවෙන් සිය නිෂ්පාදනවලට නිසි මිලක් නියමකර ගැනීමට නොහැකි වාතාවරණයක් මතුව ඇති බවයි ඔවුන් පෙන්වා දෙන්නේ.\nසාමාන්‍යයෙන් මෙම නිෂ්පාදන රටේ වෙනත් ප්‍රදේශවලට රැගෙන ගොස් අලෙවි කිරීමට මොවුන් පියවර ගත්තත්, ඉන්ධන මිල ඉහළ යාම සහ නිෂ්පාදන වියදම ඉහළ යාම හමුවේ මෙම භාණ්ඩ ද වැඩි මිලට අලෙවි කිරීමට සිදුවීම ඇතුළු කරුණු හේතුවෙන් එය දැඩි ගැටලුවක් වී තිබෙනවා.",
       "URL": "https://www.hirunews.lk/329140/මැටි-නිෂ්පාදන-අනතුරේ-කර්මාන්තකරුවන්ගෙන්-මැසිවිලි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=494"
}