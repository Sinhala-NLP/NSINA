{
       "Source": "hirunews",
       "Timestamp": "Wednesday, 11 January 2023 - 17:00",
       "Headline": "රාජ්‍ය පරිපාලන අමාත්‍යාංශයේ ලේකම්වරයා මැතිවරණ කොමිසමට කැඳවයි",
       "News Content": "රාජ්‍ය පරිපාලන අමාත්‍යංශ ලේකම් නීල් හපුහින්න මැතිවරණ කොමිසම හමුවට කැඳවා කරුණු විමසීමට කටයුතු කරන බව මැතිවරණ කොමිෂන් සභාවේ සභාපති නීතීඥ නිමල් පුංචිහේවා පවසනවා.\nපළාත් පාලන ආයතන ඡන්ද විමසීම සඳහා අපේක්ෂක ඇප තැන්පත් මුදල් භාර ගැනීමෙන් වළකින ලෙසට දිස්ත්‍රික් ලේකම්වරුන් වෙත යොමුකර තිබූ ලිපිය සම්බන්ධයෙන් අදහස් පළ කරමින් ඔහු මේ බව කියා සිටියා.\nකෙසේ වෙතත්, රාජ්‍ය පරිපාලන, ස්වදේශ කටයුතු, පළාත් සභා සහ පළාත් පාලන අමාත්‍යාංශ ලේකම්වරයාම, තමන් ඊයේ නිකුත් කළ ලිපිය අවලංගු කරන බව දන්වමින් සියළුම දිස්ත්‍රික් ලේකම්වරුන් වෙත අද දිනයේදී ලිපියක් යොමුකර තිබුණා.\nමේ අතර, මැතිවරණ කොමිසම විසින්ද නිකුත් කළ ලිපියක දැක්වුණේ අදාළ ඇප මුදල් භාරගැනීම සහකාර තේරීම්භාර නිලධාරීන්ගේ වගකීම බවයි.\nඑවන් තත්ත්වයක් තුල රාජ්‍ය පරිපාලන අමාත්‍යංශ ලේකම්වරයා විසින් තේරීම්භාර නිලධාරීන් වෙත නිකුත් කරන ලද අදාළ ලිපිය බල රහිත කිරීමේ නියෝගයක් නිකුත් කරන ලෙස ඉල්ලා සමගි ජලබලවේගයේ මහලේකම් රංජිත් මද්දුමබණ්ඩාර ශ්‍රේෂ්ඨාධිකරණය හමුවේ රිට් පෙත්සමක් ගොනු කළා.\nමේ අතර, දේශපාලන පක්ෂ නියෝජිතයින් අද පෙරවරුවේ මැතිවරණ කොමිසම වෙත කැඳවා තිබුණේ විශේෂ සාකච්ඡාවක් සඳහායි.",
       "URL": "https://www.hirunews.lk/324805/රාජ්‍ය-පරිපාලන-අමාත්‍යාංශයේ-ලේකම්වරයා-මැතිවරණ-කොමිසමට-කැඳවයි",
       "Category": "Local News",
       "Parent URL": "https://www.hirunews.lk/local-news.php?pageID=608"
}