{
       "Source": "hirunews",
       "Timestamp": "Saturday, 20 October 2018 - 13:09",
       "Headline": "මාලි රාජ්‍යයේ ශ්‍රී ලංකා සාම සාධක අණ දෙන නිලධාරියා, ඉවත් කර ගන්නැයි දැනුම් දීමක්",
       "News Content": "අප්‍රිකානු මාලි රාජ්‍යයේ ජගත් සංවිධාන සාම සාධක මෙහෙවරේ නිරත ශ්‍රී ලංකා භට කණ්ඩායමේ අණ දෙන නිලධාරියා නැවත කැදවන ලෙස ජගත් සංවිධානය ලක් රජයෙන් ඉල්ලීමක් කර තිබෙනවා.\nඔහුගේ මානව හිමිකම් පසුබිම ඇගයීමට ලක් කර එම තීරණයට එළඹුණු බවයි නිව්යෝක් නුවර ජගත් සංවිධාන මූලස්ථානයේ ඊයේ පැවති මාධ්‍ය හමුවේදී මහලේකම්වරයාගේ ප්‍රකාශක, ස්ටීවන් ඩුජාරික් ප්‍රකාශ කළේ.\nමෑතකදී ලද තොරතුරුවලට අනුව එම තීරණයට එළඹුණු බවත් ජගත් සංවිධානයේ ශ්‍රී ලංකා නිත්‍ය නියෝජිත කාර්යාලය සමඟ ඒ පිළිබඳ වැඩිදුරටත් කටයුතු කරන බවත්, ඔහු කියා සිටියා.\nජගත් සංවිධානය වෙත මෙරට හමුදා පිළිබද අදාළ වාර්තාව ලබාදී ඇත්තේ දකුණු අප්‍රිකාව කේන්ද්‍ර කර ගත් ජාත්‍යන්තර සත්‍යය සහ යුක්තිය පිළිබඳ ව්‍යාපෘතිය නම් සංවිධානය විසින්.\nමෙරට යුද්ධය පිළිබඳ ශ්‍රී ලංකාවට අවාසිසහගත වාර්තා ඉදිරිපත් කර ඇති යස්මින් සූකා එහි මූලිකත්වය ගෙන කටයුතු කරන තැනැත්තියක්.\nඑමගින් ජගත් සංවිධානය වෙත යොමු කර ඇති රහස්‍ය වාර්තාවක් මගින් මෙරට ආරක්ෂක අංශ සාමාජිකයන් 50 දෙනෙකු පමණ යුද අපරාධවලට සම්බන්ධ බවට චෝදනා කර ඇති බවයි ඇසෝසියේටඩ් ප්‍රෙස් ප්‍රවෘත්ති සේවාව සඳහන් කළේ.\nමේ නිසා ඔවුන් ජගත් සංවිධාන සාම සාධක මෙහෙයුම්වලින් ඉවත් කරන ලෙස එම ව්‍යාපෘතිය ජගත් සංවිධානයෙන් ඉල්ලා තිබෙනවා.\nකෙසේ නමුත්, ඊයේ පැවති මාධ්‍ය හමුවේදී මාලි රාජ්‍යයේ ශ්‍රී ලංකා සාම සාධක භට පිරිසේ අණ දෙන නිලධාරී ලූතිනන් කර්නල් කළණ අමුණුපුර සම්බන්ධයෙන් එල්ල වී ඇති චෝදනා පිළිබදව ජගත් මහලේකම්වරයාගේ ප්‍රකාශකයා අදහස් දැක්වීමෙන් වැළකී සිටියා.\nතමන්ට ලද තොරතුරු අනුව ඔහු සාම සාධක භට ඛණ්ඩයෙන් ඉවත් කිරීමේ තීරණයට එළඹුණු බවත්, ඒ සඳහා වෙනත් නිලධාරියෙකු යෙදවීමේ වගකීම ශ්‍රී ලංකාවට පැවරෙන බවත්, ඔහු වැඩිදුරටත් සඳහන් කළා.\nමේ පිළිබදව අප කළ විමසීමකදී යුද හමුදා මාධ්‍ය ප්‍රකාශක, බ්‍රිගේඩියර් සුමිත් අතපත්තු ප්‍රකාශ කළේ ජගත් සංවිධානයේ ඉල්ලීමට ගරු කිරීමක් ලෙස අදාළ නිලධාරියා ඉවත් කර ගැනීමට පියවර ගැනෙන බවයි.\nඑහෙත් මෙරට ආරක්ෂක හමුදා යුද අපරාධවලට සම්බන්ධ නොවූ බවත්, එම නිලධාරියා නිර්දෝෂීබව ඔප්පු කොට යලි ජගත් සංවිධාන සාම සාධක මෙහෙවර සඳහා යොමු කිරීමට කටයුතු කරන බවත්, ඔහු අවධාරණය කළා.",
       "URL": "https://www.hirunews.lk/202538/මාලි-රාජ්‍යයේ-ශ්‍රී-ලංකා-සාම-සාධක-අණ-දෙන-නිලධාරියා-ඉවත්-කර-ගන්නැයි-දැනුම්-දීමක්",
       "Category": "Local News",
       "Parent URL": "https://www.hirunews.lk/local-news.php?pageID=3690"
}