{
       "Source": "hirunews",
       "Timestamp": "Thursday, 29 September 2016 - 19:38",
       "Headline": "අනවසර වැලි ගොඩදැමීමෙන් මහියංගන වේරගංතොට පාළම අවධානමක",
       "News Content": "බලපත්‍ර කොන්දේසි උල්ලංඝනය කරමින් සිදුවන වැලි ගොඩදැමීම හේතුවෙන් අවධානමට ලක්ව ඇති මහියංගන වේරගංතොට පාළමේ තත්ත්වය පිළිබදව මාර්ග සංවර්ධන අධිකාරයෙන් වාර්තාවක් කැදවන බව මහවැලි සංවර්ධන හා පරිසර නියෝජ්‍ය අමාත්‍ය අනුරාධ ජයරත්න මහතා පවසනවා.\nඔහු මේ අදහස් පළකලේ අද මහියංගන වේරගංතොට පාළමේ තත්ත්වය පිළිබද නිරීක්ෂණ චාරිකාවකට එක්වෙමින්.\nරජය මගින් වැලි ගොඩදැමීම සදහා ලබාදී ඇති බලපත්‍රවල කොන්දේසි අමු අමුවේ උල්ලඝනය කරමින් වැලි ජාවාරම්කරුවන් ට්‍රැක්ටර් හා බැකෝ යන්ත්‍ර මහවැලි ගගට යොමු කර වැලි ගොඩදමන අයුරු හිරු ප්‍රවෘත්ති හරහා අප මුල්වරට හෙළි කළේ පසුගිය 21 වැනිදායි.\nමේ අනවසර ක්‍රියාවලිය මගින් 1959 වසරේ ඉදිකරන ලද මහියංගන වේරගංතොට පාලම දැඩි අවදානමකට ලක්ව ඇති බව එහිදී අප පෙන්වා දුන්නා.\nපරිසරය ගැන කිසිඳු තැකීමක් නොමැතිව තම මඩිය තරකරගැනීමට මාන බලන වැලි ජාවාරම්කරුවන් මෙම අනාවරණය සිදුකළ මාධ්‍යවේදියාට එරෙහිව හසලක පොලිසියට පෙත්සමක්ද යොමුකර තිබුණා.\nඅදාළ පෙත්සම විභාගය සඳහා පසුගිය 26 වැනිදා හිරු මාධ්‍යවේදියාව හසලක පොලිසියට කැඳවා තිබුණු අතර වැලි ජාවාරම්කරුවන් සියලු දෙනාට පොලිසිය තුළට පැමිණීමට අවසර දී අදාළ පෙත්සම විභාග කිරීමට කටයුතු යොදා තිබුණා.\nපොලිස් පරිශ්‍රය තුළදීම වැලි ජාවාරම්කරුවන් අප මාධ්‍යවේදියාට තම බලපරාක්‍රමය තර්ජනාත්මකව මුදාහැරියා.",
       "URL": "https://www.hirunews.lk/144110/අනවසර-වැලි-ගොඩදැමීමෙන්-මහියංගන-වේරගංතොට-පාළම-අවධානමක",
       "Category": "Local News",
       "Parent URL": "https://www.hirunews.lk/local-news.php?pageID=4857"
}