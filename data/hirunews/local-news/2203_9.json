{
       "Source": "hirunews",
       "Timestamp": "Tuesday, 19 January 2021 - 7:15",
       "Headline": "නිදහස් උළෙල සෞඛ්‍ය නීතිවලට අනුකූලව අභිමානවත්ව සැමරීමට සැළසුම්",
       "News Content": "මෙවර නිදහස් දින සමරු උළෙල සෞඛ්‍ය නීතිරීතින්වලට අනුකූලව අභිමානවත්ව සැමරීමට සියලු කටයුතු සූදානම් කර ඇති බව ආරක්ෂක ලේකම් විශ්‍රාමික ජෙනරාල් කමල් ගුණරත්න ප්‍රකාශ කළා.\nඔහු මේ බව කියා සිටියේ ජනමාධ්‍ය ආයතන ප්‍රධානීන් සමඟ ඊයේ (18) පැවති සාකච්ඡාවකදියි.\nමෙහිදී ආරක්ෂක ලේකම්වරයා වැඩිදුරටත් සඳහන් කළේ මෙම නිදහස් දින සැමරුමේ පෙළපාලි සඳහා සහභාගි කරගන්නා ආරක්ෂක නිලධාරීන් රැපිඩ් ඇන්ටිජන් පරීක්ෂාවකින් පසුව ඒ සඳහා සම්බන්ධ කරගැනීමට කටයුතු කරන බවයි.\nමෙම අවස්ථාවට ජනමාධ්‍ය අමාත්‍ය කෙහෙලිය රඹුක්වැල්ලද එක්ව සිටියා.\nඑහිදී ඔහු කියා සිටියේ මෙවර නිදහස් දින උත්සවය අවම සහභාගීත්වයකින් යුතුව පැවැත්වීමට කටයුතු කරන බවයි.\nපෙබරවාරි 04 වනදා බෞද්ධ, හින්දු, කතෝලික හා ඉස්ලාම් ආගමික වතාවත් ඒ ඒ ස්ථානවලදී පැවැත්වීමට කටයුතු යොදා ඇති අතර, නිදහස් දින පෙරහුරු කටයුතු පෙබරවාරි 01 වනදා සිට 03 වනදා දක්වා පැවැත්වෙනු ඇති.",
       "URL": "https://www.hirunews.lk/260079/නිදහස්-උළෙල-සෞඛ්‍ය-නීතිවලට-අනුකූලව-අභිමානවත්ව-සැමරීමට-සැළසුම්",
       "Category": "Local News",
       "Parent URL": "https://www.hirunews.lk/local-news.php?pageID=2203"
}