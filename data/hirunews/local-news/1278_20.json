{
       "Source": "hirunews",
       "Timestamp": "Tuesday, 22 March 2022 - 12:16",
       "Headline": "ඉන්දීය රජය සහ ලක් රජය අතර අවබෝධතා ගිවිසුමක්",
       "News Content": "ශ්‍රී ලංකාව තුළ සමුද්‍රීය මුදවාගැනීම් සම්බන්ධීකරණ මධ්‍යස්ථානයක් ස්ථාපිත කිරීම සඳහා අමරිකානු ඩොලර් මිලියන 06ක ප්‍රදානයක් ලබාදීමට ඉන්දීය රජය විසින් එකඟතාව පළ කෙරුණා.\nඒ අනුව එකී ප්‍රදානයට අදාළව ශ්‍රී ලංකා රජය සහ ඉන්දීය රජය අතර අවබෝධතා ගිවිසුමක් අත්සන් තැබීමටත්, එකී මධ්‍යස්ථානය ස්ථාපිත කිරීම සම්බන්ධයෙන් ශ්‍රී ලංකා රජය සහ ඉන්දියාවේ හාරත් ඉලෙක්ට්‍රොනික්ස් සමාගම අතර ගිවිසුමට අත්සන් තැබීමටත් ආරක්ෂක අමාත්‍ය ලෙස කටයුතු කරන ජනාධිපති ගෝඨාභය රාජපක්ෂ ඉදිරිපත් කළ යෝජනාවට කැබිනට් මණ්ඩලයේ අනුමැතිය හිමිවුණා.\nමේ අතර, ශ්‍රී ලංකාවේ ධීවර වරාය සංවර්ධනය කිරීම සඳහා ඉන්දීය රජය සමග තවත් අවබෝධතා ගිවිසුමකට එළඹීමට තීරණය කෙරුණා.\nඒ අනුව අන්‍යෝන්‍ය එකඟතාව මත තෝරගනු ලබන ස්ථානයන්හි ධීවර වරායන් සංවර්ධනය කිරීම සඳහා සහාය වීමට ඉන්දීය රජය එකඟතාව පළ කර තිබෙනවා.\nඒ අනුව පේදුරුතුඩුව, පේසාලේ, ගුරුනගර්, බලපිටිය සහ වෙනත් අන්‍යෝන්‍ය වශයෙන් එකඟ වනු ලබන ස්ථානයන් හි ධීවර වරායන් සංවර්ධනය කිරීම පිණිස ඉන්දීය රජයේ සහාය ලබා ගැනීම සඳහා දෙරට අතර අවබෝධතා ගිවිසුමකට අත්සන් තැබීම පිණිස ධීවර අමාත්‍යවරයා ඉදිරිපත් කළ යෝජනාවට අමාත්‍ය මණ්ඩලයේ අනුමැතිය හිමි වුණා.",
       "URL": "https://www.hirunews.lk/300083/ඉන්දීය-රජය-සහ-ලක්-රජය-අතර-අවබෝධතා-ගිවිසුමක්",
       "Category": "Local News",
       "Parent URL": "https://www.hirunews.lk/local-news.php?pageID=1278"
}