{
       "Source": "hirunews",
       "Timestamp": "Monday, 05 October 2020 - 8:46",
       "Headline": "ගිනිගත් නෞකාවෙන් ලැබුණු මුදල් ගැන නීතිපති දෙපාර්තමේන්තුවෙන් පැහැදිළි කිරීමක්",
       "News Content": "නිව් ඩයමන්ඞ් නෞකාව හිමි සමාගමෙන් රුපියල් මිලියන 442ක මුදලක් ලැබී ඇත්තේ සමුද්‍ර දූෂණය සඳහා වන වන්දි මුදල් ලෙස නොව ගින්න නිවීම සඳහා වැයවූ මුදල් ලෙස බව නීතිපති දෙපාර්තමේන්තුව පවසනවා.\nනීතිපතිවරයාගේ සම්බන්ධීකරණ නිලධාරිනී රජයේ අධිනීතිඥ නිෂාරා ජයරත්න කියා සිටියේ සමුද්‍ර දූෂණය සඳහා වන වන්දි මුදල්ද අදාළ සමාගමෙන් අයකර ගැනීමට අවශ්‍ය පියවර ගෙන ඇති බවයි.\nමේ අතර ගින්න නිවීම සඳහා වැය වූ මුදල ලෙස නීතිපතිවරයා විසින් ඉල්ලා තිබූ රුපියල් මිලියන 442 ක මුදල නීතිපතිවරයා ලබාදී තිබූ රජයේ ගිණුමට බැර කළ බව නෞකාව හිමි සමාගම වෙනුවෙන් පෙනී සිටි නීතිඥ නිපුන විමලසේකර සඳහන් කළා.\nශ්‍රී ලංකාවට නැගෙනහිර මුහුදේ දී ගිනි ගැනීමට ලක්වූ මෙම නෞකාව ගලවා ගැනීම සඳහා වැය වූ මුදල් සහ වන්දි ගෙවීමේ පදනම මත ඇදගෙන යාමට අදාළ නෞකාව ගලවා ගැනීමේ කණ්ඩායම කටයුතු කරමින් සිටින බවට වාර්තා වූයේ පසුගිය සතියේදියි.",
       "URL": "https://www.hirunews.lk/251834/ගිනිගත්-නෞකාවෙන්-ලැබුණු-මුදල්-ගැන-නීතිපති-දෙපාර්තමේන්තුවෙන්-පැහැදිළි-කිරීමක්",
       "Category": "Local News",
       "Parent URL": "https://www.hirunews.lk/local-news.php?pageID=2410"
}