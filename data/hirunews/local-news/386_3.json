{
       "Source": "hirunews",
       "Timestamp": "Thursday, 27 April 2023 - 20:50",
       "Headline": "දඹුල්ලේ රෝහල් කාර්ය මණ්ඩලයේ 63කට ඩෙංගු",
       "News Content": "දඹුල්ල වීර ඩෙන්සිල් කොබ්බෑකඩුව මූලික රෝහලේ කාර්ය මණ්ඩලයේ සේවකයින් 63 දෙනෙකුට ඩෙංගු රෝගය වැළදීම හේතුවෙන් රෝහලේ ප්‍රතිකාර සේවා පවත්වාගෙන යාම ගැටළුකාරි වි ඇති බව එහි ප්‍රකාශකයෙකු සඳහන් කළා.\nවෛද්‍යවරුන් කිහිපදෙනෙකු මෙන්ම, හෙදියන් , උපස්ථායකයන්, කම්කරුවන් ඇතුළු රෝහලේ සෑම විවිධ අංශවල සේවකයින්ට ඩෙංගු රෝගය වැළදී ඇති බවයි වාර්තා වන්නේ.\nරෝහලේ මේ වන විට 550ට වැඩි පිරිසක් සේවය කරනවා.\nමේ පිළිබඳ විමසීම සඳහා හිරු ප්‍රවෘත්ති අංශය දඹුල්ල වීර ඩෙන්සිල් කොබ්බෑකඩුව මූලික රෝහලේ වෛද්‍ය අධිකාරිවරයා සම්බන්ධ කරගැනීමට උත්සහ කළද ඔහු තම දුරකතනයට ප්‍රතිචාර දැක්වුයේ නැහැ.\nපසුව දඹුල්ල නාගරික සෞඛ්‍ය වෛද්‍ය නිළධාරි සමිත කන්නන්ගරගෙන් අප මේ පීළිබද විමසිමක් කළ අතර ඔහු කියාසිටියේ රෝහලේ බලධාරීන් මෙම තත්ත්වය සම්බන්ධයෙන් තමන් දැනුවත් කර ඇති බවයි.\nඒ අනුව රෝහල් පරිශ්‍රය මෙන්ම අවට ප්‍රදේශයේ ද පිරිසිදු කිරීමට පියවර ගත් බව ඔහු ප්‍රකාශ කළා.\nමේ වන විට බස්නිහිර පලාත කේන්ද්‍රකර ගනිමින් ඩෙංගු මර්ධන සතියක් ද ක්‍රීයාත්මක වෙමින් පවතිනවා.\nඑමෙන්ම දිවයිනේ මේ වන විට ඩෙංගු රෝගීන් විසිඅට දහසක් වාර්තා වන බවයි ජාතික ඩෙංගු මර්දන ඒකකය සඳහන් කළේ.\nමේ අතර, වසර ආරම්භයේ සිට මේ දක්වා ගාල්ල දිස්ත්‍රීක්කයේ මී උණ වැළඳීමෙන් පසුව මරණ 19ක් වාර්තා වන බව ගාල්ල දිස්ත්‍රීක් වසංගත රෝග විද්‍යාඥ වෛද්‍ය එරන්ද හෙට්ටිආරච්චි පවසනවා.\nගාල්ල දිස්ත්‍රීක් කෘෂිකර්ම අනුකමිටුව අද (27) රැස්වීමෙන් අනතුරුව මාධ්‍ය වෙත අදහස් දක්වමින් ඔහු කියා සිටියේ මීට පෙර වසරවළට සාපේක්ෂව එම මරණ සංඛ්‍යාව ඉහල අගයක් බවයි.\nමේ අතර, ඖෂධ හිඟය හේතුවෙන් තමන්ට අපහසුතා රැසකට මුහුණදීමට සිදුවන බවට හම්බන්තොට රෝහලට පැමිණෙන රෝගීන් චෝදනා කරනවා.",
       "URL": "https://www.hirunews.lk/333629/දඹුල්ලේ-රෝහල්-කාර්ය-මණ්ඩලයේ-63කට-ඩෙංගු",
       "Category": "Local News",
       "Parent URL": "https://www.hirunews.lk/local-news.php?pageID=386"
}