{
       "Source": "hirunews",
       "Timestamp": "Wednesday, 02 March 2022 - 19:12",
       "Headline": "සෞඛ්‍ය වර්ජනයෙන් රෝගීන්ට පීඩා  (වීඩියෝ)",
       "News Content": "බලශක්ති අර්බුදයෙන් බැටකන ජනතාව අද තවත් ගැටලු‍වකට මුහුණ දුන්නේ දීප ව්‍යාප්තව ආරම්භ කෙරුණු දෙදින රෝහල් වර්ජනය හේතුවෙන්.\nපසුගිය පෙබරවාරි 07 වනදා සිට දින 09ක අඛණ්ඩ වැඩ වර්ජනයක් සිදුකළ සෞඛ්‍ය වෘත්තිය සමිති එය තාවකාලිකව අත්හිටවනු ලැබුවේ වැටුප් විෂමතා ඉවත් කිරීම ඇතුළු ඉල්ලීම් 07ක් සදහා සෞඛ්‍ය බලධාරීන් ලබා දුන් පොරොන්දුව අනුවයි.\nබලධාරීන් එම විසඳුම් ලබානොදීම හේතුවෙන් සෞඛ්‍ය වෘත්තිය සමිති අද සහ හෙට වර්ජන ක්‍රීයාමාර්ගයකට යළි අවතීර්ණ වුණා.\nබදාදා දිනය සැලකෙන්නේ රජයේ රෝහල්වල සායනික කටයුතු සිදු කෙරෙන දිනය ලෙසයි.\nඒ අනුව කොළඹ ජාතික රෝහල මෙන්ම දිවයින පුරා රෝහල් වෙත රෝගී ජනතාව පැමිණෙන්නේ සිය සායනික කටයුතු ඉටු කර ගැනීමේ අපේක්ෂාවෙන්.\nකෙසේ නමුත් සෞඛ්‍ය වත්තීය සමිති 17 ක් ඒකාබද්ධව ආරම්භ වර්ජනය අද පෙරවරු 07 සිට ක්‍රියාත්මක වීම, හේතුවෙන් රෝගී ජනතාව දැඩි පීඩාවට පත්වුණා.\nප්‍රතිකාර ගැනීමට පැමිණි රෝගීන්හට ජාතික රෝහලින් ඖෂධ නිකුත් නොකිරීම හේතුවෙන් ද රාජ්‍ය ඔසුසල් අසළ දිගු පෝළිම් දක්නට ලැබුණු බවයි අප වාර්තාකරුවන් ප්‍රකාශ කළේ.\nමීට පෙර වර්ජනය ක්‍රියාත්මක කළ අවස්ථාවේදී අධිකරණයෙන් පැනවූ වාරණ නියෝගයක් මත රජයේ හෙද නිලධාරීන්ගේ සංගමය මෙවර වර්ජන ක්‍රියාමාර්ගය සහභාගී වන්නේ නැහැ.\nමේ අතර, ජනතාව පීඩාවට පත්ව ඇති මොහොතක තම සංගමය වර්ජන ක්‍රියාමාර්ගයට එක්නොවන බවයි රාජ්‍ය සේවා එක්සත් හෙද සංගමයේ සභාපති පූජ්‍ය මුරුත්තෙට්ටුවේ ආනන්ද හිමියන් ප්‍රකාශ කළේ",
       "URL": "https://www.hirunews.lk/298505/සෞඛ්‍ය-වර්ජනයෙන්-රෝගීන්ට-පීඩා-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1322"
}