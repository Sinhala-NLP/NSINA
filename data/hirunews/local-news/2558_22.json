{
       "Source": "hirunews",
       "Timestamp": "Sunday, 26 July 2020 - 19:53",
       "Headline": "පළමු ඡන්ද ප්‍රතිඵලය 6 වන දා සවස තේ පානයට පෙර (වීඩියෝ)",
       "News Content": "මහමැතිවරණයේ පළමු නිළ ඡන්ද ප්‍රතිඵලය අගෝස්තු 6 වනදා සවස තේ පානයට පෙර ලබාදීමට බලාපොරොත්තු වන බව මැතිවරණ කොමිෂන් සභාවේ සභාපති මහින්ද දේශප්‍රිය පවසනවා.\nමැතිවරණ කොමිෂන් සභාවේ අද පැවති සාකචඡාවකින් අනතුරුව මාධ්‍ය වෙත අදහස් දක්වමින් ඔහු මේ බව කියා සිටියා.\nදිවයිනේ සියලූම දිස්ත්‍රික්ක තේරීම් භාර නිලධාරීන් සහ නියෝජ්‍ය මෙන්ම සහකාර කොමසාරිස්වරුන් සහ මැතිවරණ කොමිසමේ නිලධාරීන් අතර සාකච්ඡාවක් අද පැවැත්වුණා.\nඊට තැපැල්පතිවරයා, රාජ්‍ය පරිපාලන අමාත්‍යාංශයේ ලේකම්වරයා, වෛද්‍ය සභාවේ මහාචාර්යවරයෙකු සහ  නියෝජ්‍ය පොලිස්පති ප්‍රියන්ත වීරසුරිය සහභාගි වී සිටියා.\nඡන්ද මධ්‍යස්ථාන සහ ඡුන්ද ගණන් කිරීමේ මධ්‍යස්ථාන විෂබීජහරණයට ලක් කිරීමට අදාළ සංවිධාන කටයුතු සම්බන්ධයෙන් මෙහිදී වැඩිදුරටත් අවධානයට ලක්ව තිබෙනවා.\nඑමෙන්ම, නිරෝධායනයට ලක්වන පුද්ගලයන් ඡන්දය ප්‍රකාශ කිරීමේදී ඇති වන ගැටලු අවම කර ගැනීම සහ ඒ සම්බන්ධයෙන් ගත යුතු ක්‍රියාමාර්ග සාකච්ඡා කළ බවයි මැතිවරණ කොමිසන් සභාවේ සභාපති මහින්ද දේශප්‍රිය සඳහන් කළේ.\nඑමෙන්ම, නිරෝධායන මධ්‍යස්ථාන සහ නිවෙස්වල නිරෝධායනයට ලක්වන පිරිස් සඳහා 31 වනදා ඡන්දය ප්‍රකාශ කර කිරීමට මේ වන විටත් තීරණය කර ඇති නමුත්, ඒ සම්බන්ධයෙන් දේශපාලන පක්ෂ නියෝජිතයින් සමග හෙට දිනයේදී සාකච්ඡා කිරීමට නියමිත බවයි ඔහු වැඩිදුරටත් සඳහන් කළේ.",
       "URL": "https://www.hirunews.lk/246458/පළමු-ඡන්ද-ප්‍රතිඵලය-6-වන-දා-සවස-තේ-පානයට-පෙර-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2558"
}