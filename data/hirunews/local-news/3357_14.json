{
       "Source": "hirunews",
       "Timestamp": "Saturday, 11 May 2019 - 12:51",
       "Headline": "ඉන්ධන මිල ඉහළ දැමීමට එරෙහිව විපක්ෂයේ විරෝධය",
       "News Content": "ඉන්ධන මිල ඉහළ දැමීමට එරෙහිව විපක්ෂය නියෝජනය කරන දේශපාලන පක්ෂ රැසක් ආණ්ඩුවට දැඩි විරෝධය පළ කරනවා.\nශ්‍රී ලංකා පොදුජන පෙරමුණේ සභාපති මහාචාර්ය ජී.එල්. පීරිස් කියා සිටියේ ඉන්ධන මිල ඉහළ දැමීමක් සිදුකිරීමට අවශ්‍ය වුවත් මේ මොහොත ඒ සඳහා අවස්ථාව නොවන බවයි.\nජනතා විමුක්ති පෙරමුණේ පාර්ලිමේන්තු මන්ත්‍රී වෛද්‍ය නලින්ද ජයතිස්ස ද ඉන්ධන මිල ඉහළ දැමීම සම්බන්ධයෙන් විරෝධය පළ කර සිටියා.\nඔහු කියා සිටියේ මෙවන් අවස්ථාවක ආණ්ඩුවක් විසින් කළ යුත්තේ ජනතාවට සහන ලබාදීම බවයි.\nශ්‍රී ලංකා නිදහස් පක්ෂයේ පාර්ලිමේන්තු මන්ත්‍රී එස්.බී. දිසානායක කියා සිටියේ වත්මන් ආණ්ඩුවට ජාත්‍යන්තරයේ සහය ඇති බවට ප්‍රකාශ කරන වකවානුවක බටහිර සහය ලබාගනිමින් හෝ ජනතාවට සහන ලබාදීමට කටයුතු කළ යුතු බවයි.\nකෙසේ වෙතත් ප්‍රවාහන හා සිවිල් ගුවන් සේවා නියෝජ්‍ය අමාත්‍ය අශෝක් අබේසිංහ කියා සිටියේ ඉන්ධන මිල ඉහල නැංවීම සම්බන්ධයෙන් තමාගේ පෞද්ගලික කැමැත්තක් නොමැති බවයි.\nමාසික මිල ගණනය කිරීම්වලට අනුව ඊයේ මධ්‍යම රාත්‍රියේ සිට ඉන්ධන මිල ඉහළ දැමුණු අතර ඒ අනුව රුපියල් 132ක්ව පැවති ඔක්ටේන් 92 පෙට්‍රල් ලීටරයක මිල රුපියල් 3කිනුත් රුපියල් 159ක්ව පැවති ඔක්ටේන් 95 වර්ගයේ පෙට්‍රල් ලීටරයක් රුපියල් 5කිනුත් ඉහල දැමුණා.\nඔටෝ ඩීසල් ලීටරයක මිලෙහි වෙනසක් සිදුවී නොමැති අතර, එය රුපියල් 104 සීමාවේ පවතිනු ඇති. ඊට අමතරව රුපියල් 134ක්ව පැවති සුපිරි ඞීසල් ලීටරයක මිලද රුපියල් 2කින් ඉහළ දැමුණා.\nඊට සාපේක්ෂක අයි. ඕ.සී. සමාගම ද ඊයේ මධ්‍යම රාත්‍රියේ සිට ඉන්ධන මිල ගණන් ඉහළ නංවනු ලැබුවා.\nමෙලෙස ඉන්ධන මිල වැඩි කිරීමත් සමග ත්‍රිරෝද රථ  කර්මාන්තයේ නියැලෙන්නන් තවදුරටත් අසීරුතාවට පත්ව ඇති බව ජාතික ඒකාබද්ධ ත්‍රිරෝද රථ රියදුරන්ගේ හා කර්මාන්තකරුවන්ගේ සමිතියේ ප්‍රධාන ලේකම් රෝහණ පෙරේරා ප්‍රකාශ කළා.",
       "URL": "https://www.hirunews.lk/216177/ඉන්ධන-මිල-ඉහළ-දැමීමට-එරෙහිව-විපක්ෂයේ-විරෝධය",
       "Category": "Local News",
       "Parent URL": "https://www.hirunews.lk/local-news.php?pageID=3357"
}