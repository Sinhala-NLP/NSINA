{
       "Source": "hirunews",
       "Timestamp": "Monday, 06 March 2023 - 22:59",
       "Headline": "පවුල් ආරවුල් හේතුවෙන් ජිවිතයෙන් වන්දි ගෙවන දරුවන් (වීඩියෝ)",
       "News Content": "සිය දිවි හානි කරගැනීමේ අරමුණින් මවක් සිය ආබාධිත දරු දෙදෙනා සමඟ ළිඳකට පැනීමේ පුවතක් කැබිතිගොල්ලෑව කණුගහවැව ප්‍රදේශයෙන් වාර්තාවනවා.\nසිද්ධියෙන් වැඩිමහල් දරුවා ජීවිතක්ෂයට පත්ව ඇති අතර මව සහ අනෙක් දරුවා ප්‍රතිකාර සඳහා රෝහල් ගත කර තිබෙනවා.\nකැබිතිගොල්ලෑව කණුගහවැව ප්‍රදේශයේ පදිංචි 48 හැවිරිදි මවක් සිය ආබාධිත දරු දෙදෙනා සමඟ සියදිවි හානි කරගැනීම සඳහා ළිඳකට පැන තිබුණේ ඊයේ දිනයේයි.\nසිද්ධියෙන් 21 හැවිරිදි ආබාධිත දරුවා ජීවිතක්ෂයට පත්වූ අතර 9 හැවිරිදි අනෙක් දරුවා සහ මව බේරාගෙන රෝහල් ගත කර තිබෙනවා.\nසිවිල් ආරක්ෂක භටයෙකුවන දරුවන්ගේ පියා ඊයේ රාජකාරියට ගොස් යළි නිවසට පැමිණි අවස්ථාවේ පසක් වී ඇත්තේ බිරිද සහ දරුවන් නිවසේ නොමැති බවයි.\nපසුව සොයා බැලීමේදී නිවස ආසන්නයේ ළිඳේ වැටී සිටියදී ඔවුන් හමු වී තිබෙනවා.\nදින කිහිපයකට පෙර සැමියා සහ බිරිඳ අතර ආරවුලක් ඇතිව ඇත්තේ දරුවන්ගේ ආබාධිත තත්ත්වය මුල්කර ගෙනයි.\nඑම ආරවුල සහ මානසික ආතතිය හේතුවෙන් මව දරු දෙදෙනා සමග මෙලෙස සිය දිවි හානි කර ගැනීමට උත්සාහ කර ඇති බවටයි පොලිසිය සැක පළ කරන්නේ.\nපවුල් ආරවුල්, ආර්ථික අපහසුතා වැනි කරුණු මුල්කරගෙන මව්පියන් විසින් දරුවන්ද සමග සිය දිවි නසා ගැනීමේ සිදුවීම් කිහිපයක් පසුගිය දිනවල වාර්තා වුණා.\nඒ අතරින් ගිරිඋල්ල ප්‍රදේශයේ මවක් සිය දරු දෙදෙනාට වස පොවා ඇයද වස පානය කිරීමේ සිදුවීමත්, මාවනැල්ලේදී දරු දෙදෙනා ඝාතනය කර සිය දිවි නසා ගත් පියෙකු පිළිබදවත් අසන්නට ලැබුණේ මේ සම්බන්ධව සමාජයේ අවධානයට යොමු\nකරමින්.\nඊට අමතරව සැමියා සමඟ ඇති වූ ආරවුලකින් පසු මව විසින් අවුරුදු එක හමාරක් වයසැති සිය සිඟිති දියණිය ඉස්සන් කොටුවකට තල්ලු කිරීමේ පුවතක්ද හලාවත ප්‍රදේශයෙන් වාර්තා වුණා.\nපවුල් ආරවුල්, ආර්ථික අපහසුතා වැනි හේතු මත දෙමාපියන්ට අමතරව දරුවන්ට එහි ගොදුරක් බවට පත්වීමට සිදුවීම අවාසනාවන්ත තත්ත්වයක් නොවේද?",
       "URL": "https://www.hirunews.lk/329197/පවුල්-ආරවුල්-හේතුවෙන්-ජිවිතයෙන්-වන්දි-ගෙවන-දරුවන්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=493"
}