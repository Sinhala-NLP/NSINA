{
       "Source": "hirunews",
       "Timestamp": "Monday, 16 May 2022 - 19:17",
       "Headline": "හෙට පාර්ලිමේන්තුව රැස්වෙයි",
       "News Content": "නව අග්‍රාමාත්‍යවරයා පත්වීමෙන් පසු පළමු පාර්ලිමේන්තු සැසිවාරය හෙට පෙරවරුවේ ආරම්භ වීමට නියමිතයි.\nඑහිදී නියෝජ්‍ය කතානායකවරයෙකු තෝරා පත් කර ගැනෙන අතර ඒ සදහා ශ්‍රී ලංකා පොදුජන පෙරමුණ නියෝජනය කරන පාර්ලිමේන්තු මන්ත්‍රී අජිත් රාජපක්ෂ සහ සමගි ජනබලවේගය නියෝජනය කරන පාර්ලිමේන්තු මන්ත්‍රීනි රෝහිණී කුමාරි විජේරත්නගේ නම් යෝජනා වී තිබෙනවා.\nමේ අතර, ලංකා කම්කරු කොංග්‍රසය අද නිවේදනය කළේ සමගි ජනබලවේගය විසින් නියෝජ්‍ය කතානායක ධුරය සඳහා යෝජනා කර ඇති රෝහිණී විජේරත්නට තම පක්ෂයේ සහය පළ කිරීමට තීරණය කළ බවයි.\nඑසේම, පාර්ලිමේන්තු මන්ත්‍රීවරුන්ට අසුන් පැනවීම වෙනස් කිරීම ද හෙට සිදුකිරීමට නියමිත බවයි වාර්තා වන්නේ.\nමෙතෙක් විපක්ෂයේ අසුන්ගෙන සිටි අග්‍රාමාත්‍ය රනිල් වික්‍රමසිංහ ශ්‍රී ලංකා පොදුජන පෙරමුණේ මන්ත්‍රීවරුන් සමග ආණ්ඩු පක්ෂයේ, අග්‍රාමාත්‍යවරයාට හිමි ආසනයේ අසුන් ගැනීමට නියමිතයි.\nහිටපු අග්‍රාමාත්‍ය මහින්ද රාජපක්ෂ, හිටපු ජනාධිපතිවරයෙකු ද වන බැවින් ආණ්ඩු පක්ෂයේම ඉදිරිපෙල ආසනයක් හිමිවනු ඇති බවටයි වාර්තා වන්නේ.\nපාර්ලිමේන්තු කටයුතු පිළිබඳ කාරක සභාවේ විශේෂ රැස්වීමක්ද හෙට පෙරවරු 8.30ට පැවැත්වීමට සැලසුම් කර තිබෙනවා.\nතනතුරු භාර නොගෙන ආණ්ඩුවට සහය දීමට සජබ සූදානම්.\nශ්‍රී ලංකා නිදහස් පක්ෂයේ සහ පසුගිය ආණ්ඩුවෙන් ඉවත්ව ස්වාධීන වූ පක්ෂ දහයේ කණ්ඩායමේ නියෝජිතයින් අද පෙරවරුවේ අග්‍රාමාත්‍ය රනිල් වික්‍රමසිංහ හමුවුණා.\nඒ ආණ්ඩුවට සහය දැක්වීම සම්බන්ධයෙන් සාකච්ඡා කිරීමට පැමිණෙන ලෙස අග්‍රාමාත්‍යවරයා සිදුකළ ආරාධනයකට අනුවයි.\nඒ අනුව, නිදහස් පක්ෂ මහලේකම් දයාසිරි ජයසේකර, හිටපු නියෝජ්‍ය කතානායක රංජිත් සියඹලාපිටිය, පාර්ලිමේන්තු මන්ත්‍රී දුෂ්මන්ත මිත්‍රපාල පමණක් අද පෙරවරුවේ අග්‍රාමාත්‍ය රනිල් වික්‍රමසිංහ මුණ ගැසී තිබෙනවා.\nකෙසේ වෙතත්, මෙම හමුවට එක්සත් ජනතා නිදහස් සන්ධානයේ මහලේකම් මහින්ද අමරවීර, ශ්‍රී ලංකා නිදහස් පක්ෂයේ ජ්‍යෙෂ්ඨ උප සභාපති නිමල් සිරිපාල ද සිල්වා හෝ ජාතික සංවිධායක දුමින්ද දිසානායක, පාර්ලිමේන්තු මන්ත්‍රී ශාන් විජේලාල් ද සිල්වා වැනි ජ්‍යෙෂ්ඨයන් සහභාගි වී තිබුණේ නැහැ.\nආණ්ඩුවෙන් ඉවත්ව ස්වාධීන වූ පක්ෂ දහයේ කණ්ඩායමේ නියෝජිතයින් සහ අග්‍රාමාත්‍ය රනිල් වික්‍රමසිංහ අතර, විශේෂ සාකච්ඡාව ද අද පෙරවරුවේ අග්‍රාමාත්‍ය කාර්යාලයේදී පැවැත්වුණා.\nඑහිදී අග්‍රාමාත්‍යවරයා ප්‍රකාශ කර ඇත්තේ, මේ වසරේ දෙසැම්බර් දක්වා වැඩසටහන අයවැයක් ලෙස නුදුරේදීම පාර්ලිමේන්තුවට ඉදිරිපත් කරන බවයි.\nඑසේම, පක්ෂ නායකයන්ගෙන් සැදුම්ලත් ජාතික සභාවක් නිර්මාණය කිරීමට බලාපොරොත්තු වන බවත්, පාර්ලිමේන්තුවේ කමිටු 15 ක් පිහිටුවා අමාත්‍ය ධුර භාර නොගන්නා දේශපාලන පක්ෂවලට එම කමිටුවල සභාපති ධුර භාර ගන්නා ලෙස ආරාධනා කරන බවත් අග්‍රාමාත්‍යවරයා ප්‍රකාශ කර තිබෙනවා.\nසාකච්ඡාවෙන් අනතුරුව පිවිතුරු හෙළ උරුමයේ නායක පාර්ලිමේන්තු මන්ත්‍රී උදය ගම්මන්පිල කියා සිටියේ අමාත්‍ය ධුර භාර නොගෙන, රට ගොඩනැගීම සඳහා රජයට සහය පළ කරන බවයි.\nපාර්ලිමේන්තු මන්ත්‍රී විජේදාස රාජපක්ෂ ද එම සාකච්ඡාවට එක්ව සිටියා.\nකෙසේ වෙතත්, මෙම සාකච්ඡාව සඳහා ජාතික නිදහස් පෙරමුණේ නායක පාර්ලිමේන්තු මන්ත්‍රී විමල් වීරවංශ හෝ එම පක්ෂයේ නියෝජිතයෙකු සහභාගි වී තිබුණේ නැහැ.\nවත්මන් ආණ්ඩුව විසින් ආර්ථිකය ගොඩනැගීම උදෙසා කරනු ලබන යහපත් කටයුතු වෙනුවෙන්, තනතුරු ලබා නොගෙන, පාර්ලිමේන්තු ක්‍රියාවලිය තුලින් සමගි ජනබලවේගයේ පූර්ණ සහය ලබාදීමට එහි මන්ත්‍රී කණ්ඩායම තීන්දු කර තිබෙනවා.\nඅද දින රැස්වූ සිය මන්ත්‍රී කණ්ඩායම අදාළ තීන්දුව ගෙන ඇති බවයි සමගි ජනබලවේගය නිවේදනයක් නිකුත් කරමින් ප්‍රකාශ කළේ.\nසමගි ජනබලවේගය නියෝජනය කරන මන්ත්‍රීවරුන් බිලීිබා ගැනීමට සහ එම බලවේගයේ මූලික ප්‍රතිපත්තියෙන් බැහැරව ආණ්ඩු පාර්ශවයට මන්ත්‍රීවරුන්ට සම්බන්ධ කර ගැනීමට කටයුතු කරන්නේ නම් අදාළ සහයෝගය කොන්දේසි විරහිතව අත්හිටුවන බව ද මන්ත්‍රී කණ්ඩායම අවධාරණය කළා.",
       "URL": "https://www.hirunews.lk/304521/හෙට-පාර්ලිමේන්තුව-රැස්වෙයි",
       "Category": "Local News",
       "Parent URL": "https://www.hirunews.lk/local-news.php?pageID=1164"
}