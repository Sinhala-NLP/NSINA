{
       "Source": "hirunews",
       "Timestamp": "Friday, 18 March 2022 - 7:27",
       "Headline": "කොල්ලකෑම් ඉහළ ගොස් නැතැයි පොලිසිය කියයි",
       "News Content": "රට තුළ පවතින තත්වය සමග කොල්ලකෑම් ඉහළ ගොස් ඇති බවට පළ වන වාර්තාවල සත්‍යතාවයක් නො මැති බව පොලීසිය පවසනවා.\nපොලිස් මාධ්‍ය ප්‍රකාශක ජ්‍යෙෂ්ඨ පොලිස් අධිකාරී නිහාල් තල්දූව හිරු ප්‍රවෘත්තී අංශයට කියා සිටියේ, පවතින අර්බුදකාරී ආර්ථික තත්ත්වය හේතුවෙන් සාමාන්‍ය ජනතාව කොල්ලකෑම් වැනි අපරාධ ක්‍රියාවලට යොමුවෙමින් පවතින බවට ඇතැම් පාර්ශව අසත්‍ය ප්‍රචාර පතුරවමින් සිටින බවයි.\nකෙසේ වෙතත් සුපිරි වෙළදසැල් සහ නිවාස බිඳ දේපළ සොරකම් කිරීමේ සිද්ධීන් පිළිබඳව ප්‍රදේශ කිහිපයකින් වාර්තා වුණා.\nනිවෙස්වලට කඩාවැදී එහි සිටි 80 සහ 73 යන වයස්වල පසු වූ පිරිමි පුද්ගලයෙකු සහ කාන්තාවක ඝාතනය කර නිවසේ තිබූ රන් භාණ්ඩ, මුදල් ඇතුළු දේපල කොල්ලකෑමේ සිද්ධීන් ඊයේ වාර්තා වුණේ මාළඹේ - තලාහේන සහ සීදුව - මූකලන්ගමුව ප්‍රදේශවලින්.\nපොලිස් මාධ්‍ය ප්‍රකාශක ජ්‍යෙෂ්ඨ පොලිස් අධිකාරී නිහාල් තල්දූව සඳහන් කළේ, අපරාධ ක්‍රියාවලට සම්බන්ධවන පුද්ගලයන්ට එරෙහි ව නීතිය දැඩි ලෙස ක්‍රියාත්මක කිරීමට පොලීසිය කටයුතු කරන බවයි.\nමේ අතර සුපිරි වෙළදසැල් බිඳ දේපළ සොරකම් කිරීමේ සිද්ධීන් 14ක් සම්බන්ධයෙන් ගල්කිස්ස - බෝධියවත්ත ප්‍රදේශයේ දී හෙරොයින් සමග ඊයේ අත්අඩංගුවට ගත් සැකකරුවන් 05 දෙනෙකු සහ රන් මාල කොල්ලකෑම් කිහිපයක් සම්බන්ධයෙන් රාගම, කදාන සහ ජාඇල ප්‍රදේශවලදී අත්අඩංගුවට ගත් සැකකරුවන් 06 දෙනෙකු මේ වන විට රක්ෂිත බන්ධනාගාර ගත කර ඇති බවයි පොලීසිය සඳහන් කළේ.",
       "URL": "https://www.hirunews.lk/299736/කොල්ලකෑම්-ඉහළ-ගොස්-නැතැයි-පොලිසිය-කියයි",
       "Category": "Local News",
       "Parent URL": "https://www.hirunews.lk/local-news.php?pageID=1287"
}