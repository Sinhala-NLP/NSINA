{
       "Source": "hirunews",
       "Timestamp": "Sunday, 21 February 2021 - 19:09",
       "Headline": "LTTEයට වීරත්වයක් ආරෝපණය කළ ශ්‍රී ලංකාව ගැන ජිනීවා වාර්තාවට නෙස්බි සාමිවරයාගෙන් චෝදනා",
       "News Content": "ජගත් මානව හිමිකම් මහකොමසාරිස් මිෂෙල් බැචලේගේ ශ්‍රී ලංකාව පිළිබඳ වාර්තාවෙන් එල්.ටී.ටී.ඊ සංවිධානය වීරත්වයට පත් කිරීමට උත්සාහ දරා ඇති බවට බ්‍රිතාන්‍යයේ නෙස්බි සාමිවරයා චෝදනා නඟනවා.\nඑම වාර්තාව පදනම් කර ගනිමින් බ්‍රිතාන්‍යය ඇතුළු මානව හිමිකම් මණ්ඩලයේ ශ්‍රී ලංකාව පිළිබඳ මූලික සත්කාරක කණ්ඩායම විසින් යෝජනාවක් ද ජිනීවා මානව හිමිකම් මණ්ඩලය වෙත ඉදිරිපත් කිරීමට නියමිතයි.\nබ්‍රිතාන්‍යය පාර්ලිමේන්තුවේ ශ්‍රී ලංකාව පිළිබඳ මන්ත්‍රී කණ්ඩායමේ සභාපතිවරයා ද වන නෙස්බි සාමිවරයා පෙන්වා දෙන්නේ මානව හිමිකම් කොමසාරිස්වරියගේ වාර්තාවෙන් එල්.ටී.ටී.ඊ ත්‍රස්තවාදීන්ගේ කෲරත්වය අමතක කර ඇති බවයි.\nජගත් මානව හිමිකම් කොමසාරිස් මිෂෙල් බැචලේ ගේ කාර්යාලය වෙත ලිපියක් යොමුකරමින් නෙස්බි සාමිවරයා වැඩිදුරටත් සඳහන් කළේ කුරිරු ත්‍රස්ත සංවිධානයක් වන එල්.ටී.ටී.ඊ සංවිධානය මධ්‍යස්ථ මතධාරි දෙමළ නායකයන් මෙන්ම, හිටපු ජනාධිපති ආර්.ප්‍රේමදාස සහ ඉන්දීය අග්‍රාමාත්‍ය රජිව් ගාන්ධි ද ඝාතනය කර ශ්‍රී ලංකාවේ වෙනම රාජ්‍යයක් පිහිටුවීමට උත්සාහ කළ බවයි.\nශ්‍රී ලංකාවේ ප්‍රජාතන්ත්‍රවාදී ලෙස තේරී පත්වූ රජයට එරෙහිව අන්තවාදී ප්‍රචණ්ඩ සන්නද්ධ යුද්ධයක් දියත් කළ එල්.ටී.ටී.ඊ ය ළමා සොල්දාදුවන් යොදා ගත් ආකාරය යුනිසෙෆ් සංවිධානය විසින් ද පිළිගෙන ඇති කරුණක්.\nයුද්ධයේදී මියගිය එල්.ටී.ටී.ඊ සාමාජිකයන්ගෙන් සියයට 60 ක් පමණ ළමා සොල්දාදුවන් බව ද නෙස්බි සාමිවරයා පෙන්වා දෙනවා.\nඑමෙන්ම, එලෙස ළමා සොල්දාදුවන් යොදා ගැනීම සම්බන්ධයෙන් බ්‍රිතාන්‍ය පුරවැසිභාවය සහිත ඇඩලේ බාලසිංහම්ට එරෙහිව කටයුතු නොකරන්නේ මන්දැයි ඔහු බ්‍රිතාන්‍ය රජයෙන් ප්‍රශ්න කර සිටිනවා.\nමිෂෙල් බැචලේ ගේ වාර්තාවෙන් යුද්ධයේ අවසන් සටනේදී මියගිය සාමාන්‍ය වැසියන්ගේ සංඛ්‍යාව 40,000 ක් ලෙස සඳහන් වුව ද, එය ස්වාධීනව තහවුරු කළ සංඛ්‍යාවක් නොවන බව පෙන්වා දෙන නෙස්බි සාමිවරයා එම සංඛ්‍යාව 5000ත් 7000ත් අතර සංඛ්‍යාවක් හෝ ඊට අඩු සංඛ්‍යාවක් විය හැකි බව ද පෙන්වා දෙනවා.\nජගත් මානව හිමිකම් මණ්ඩල කොමසාරිස්වරියගේ වාර්තාව මගින් වත්මන් රජය පිළිබද පමණක් කරුණු දක්වා ඇති නමුදු යුද්ධයෙන් පසුව මෙරට පාලනය කළ අනෙකුත් ජනාධිපතිවරුන්ගේ කාල සීමාවන් පිළිබඳව ද ඇගයීමක් කළ යුතුව තිබූ බවයි නෙස්බි සාමිවරයා අවධාරණය කළේ.\nමානව හිමිකම් කොමසාරිස්වරියගේ වාර්තාවෙන් වත්මන් රජය විසින් හමුදා නිලධාරින්ට ඉහළ තනතුරු ලබාදීම පිළිබඳ කරුණු දක්වා තිබෙනවා.\nඑහෙත්, නෙස්බි සාමිවරයා සඳහන් කළේ දෙවන ලෝක යුද්ධයෙන් පසු බිහිවූ බ්‍රිතාන්‍ය නායකයන් එලෙස ප්‍රධාන තනතුරු සඳහා හමුදා නිලධාරින් යොදා ගත් අතර, 30 වසරක යුද්ධයකට මුහුණදුන් ශ්‍රී ලංකාව එලෙස කටයුතු කිරීම අසාමාන්‍ය තත්ත්වයක් නොවන බවයි.",
       "URL": "https://www.hirunews.lk/263267/ltteයට-වීරත්වයක්-ආරෝපණය-කළ-ශ්‍රී-ලංකාව-ගැන-ජිනීවා-වාර්තාවට-නෙස්බි-සාමිවරයාගෙන්-චෝදනා",
       "Category": "Local News",
       "Parent URL": "https://www.hirunews.lk/local-news.php?pageID=2132"
}