{
       "Source": "hirunews",
       "Timestamp": "Wednesday, 21 October 2020 - 7:48",
       "Headline": "මධුෂ්ගේ දේහය මහරගම - පමුණුවේ ඥාති නිවසකට",
       "News Content": "පොලිස් භාරයේ සිටියදී වෙඩි වැදී මියගිය මධූෂ් ලක්ෂිත හෙවත් මාකඳුරේ මධූෂ්ගේ දේහය මේ වනවිට මහරගම - පමුණුව ප්‍රදේශයේ ඔහුගේ ඥාතියෙකුගේ නිවසේ තැන්පත් කර තිබෙනවා.\nඊයේ දිනයේදී දේහය පිළිබඳව පශ්චාත් මරණ පරීක්ෂණය පැවැත්වීමෙන් අනතුරුව මහරගම ප්‍රදේශයේ පිහිටි පෞද්ගලික මල්ශාලාවක් වෙත රැගෙන ගිය අතර ඉන් අනතුරුවයි ඥාති නිවස වෙත රැගෙන ගොස් ඇත්තේ.\nදේහය පිළිබඳ අවසන් කටයුතු අද සිදුකිරීමට නියමිත බවයි වාර්තාවන්නේ.\nකොළඹ අතිරේක මහේස්ත්‍රාත් කාංචනා නෙරංජනා ද සිල්වා ඊයේ අධිකරණ වෛද්‍ය නිලධාරියාට නියෝග කළේ මධුෂ්ගේ දේහය ඔහුගේ නීත්‍යානුකූල බිරිඳට ලබාදෙන ලෙසටයි.\nමධුෂ්ගේ බිරින්දෑවරුන් දෙදෙනෙකු කොළඹ ජාතික රෝහල් පරිශ්‍රය වෙත ඊයේ පැමිණ සිටි අතර, ඒ හේතුවෙනුයි අධිකරණය විසින් මෙම නියෝගය ලබාදී තිබුණේ.\nමියගිය මාකඳුරේ මධූෂ්ගේ උපන් ගම කඹුරුපිටිය - ගතාරේ ප්‍රදේශයේ වන අතර, ඊයේ දිනයේදී ඇතැම් වාර්තා පළ කර තිබුණේ දේහය මාතරට රැගෙන යන බවයි.\nමේ අතර නියෝජ්‍ය පොලිස්පති ප්‍රියන්ත ජයකොඩි මාකඳුරේ මධුෂ් පිළිබඳව සටහනක් තබා තිබෙනවා.\nපොලිස් අපරාධ ඉතිහාස ලේඛනවල මධුෂ් නැමති නම ප්‍රථමයෙන් සටහන් කිරීම සිදුකළේ තමන් බවත්, ඒ වනවිට මධුෂ් තුන්වන පන්තියේ කොල්ලකරුවෙකු වන බවයි ඔහු තැබූ සටහනේ දැක්වන්නේ.\nමීගමුව, ගාල්ල සහ කුලියාපිටිය යන ප්‍රදේශවල සිදුකළ ආයුධ සන්නද්ධ කොල්ලකෑම් 10 ක් සම්බන්ධයෙන් තමන් ප්‍රථමයෙන් වාරියපොල ප්‍රදේශයේදී මධුෂ් අත්අඩංගුවට ගත් බවද නියෝජ්‍ය පොලිස්පති ප්‍රියන්ත ජයකොඩි සඳහන් කළා.",
       "URL": "https://www.hirunews.lk/252980/මධුෂ්ගේ-දේහය-මහරගම-පමුණුවේ-ඥාති-නිවසකට",
       "Category": "Local News",
       "Parent URL": "https://www.hirunews.lk/local-news.php?pageID=2378"
}