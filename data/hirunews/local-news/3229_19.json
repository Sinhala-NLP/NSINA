{
       "Source": "hirunews",
       "Timestamp": "Thursday, 25 July 2019 - 14:50",
       "Headline": "අලි රොෂාන් ඇතුළු 8 ක් නඩුව අවසන් වනතුරු රිමාන්ඩ්",
       "News Content": "බලපත්‍ර නොමැතිව අලි ඇතුන් 5 දෙනෙකු ළඟ තබා ගැනීම සහ ජාවාරම් කිරීම සම්බන්ධයෙන් චෝදනා එල්ල වූ නිරාජ් රොෂාන් හෙවත් අලි රොෂාන් ඇතුළු විත්තිකරුවන් 8 දෙනෙකු නඩු විභාගය අවසන් වනතුරු රක්ෂිත බන්ධනාගාර ගත කිරීමට අද නියෝග කෙරුණා.\nඒ ඊට අදාළ නඩුව අද කොළඹ ත්‍රිපුද්ගල විශේෂ මහාධිකරණයේදී විභාගයට ගත් අවස්ථාවේදීයි. එහිදී විත්තිකරුවන්ට අධි චෝදනා භාරදීම ද සිදුවුණා.\nකෙසේ වෙතත්, විත්තිකරුවන් දැනටමත් ඇප මත මුදා හැර ඇති බැවින් යළිත් සුදුසු ඇප කොන්දේසි මත ඔවුන් මුදා හරින ලෙසයි විත්තියේ නීිතිඥවරුන් අධිකරණයෙන් ඉල්ලා සිටියේ.\nඒ සම්බන්ධයෙන් අධිකරණය කළ විමසීමට නීතිපතිවරයා වෙනුවෙන් පෙනී සිටි රජයේ නියෝජ්‍ය සොලිසිටර් ජනරාල්වරයා අනුමැතිය පළ නොකළ අතර, නඩු විභාගය අවසන් වනතුරු විත්තිකරුවන් රක්ෂිත බන්ධනාගාර ගත කරන ලෙස ඉල්ලා සිටියා.\nඒ අනුව, වැඩිදුර නඩු විභාගය අගෝස්තු මස 2 වනදා දක්වා කල් තැබීමටයි අධිකරණය නියෝග කළේ.",
       "URL": "https://www.hirunews.lk/221003/අලි-රොෂාන්-ඇතුළු-8-ක්-නඩුව-අවසන්-වනතුරු-රිමාන්ඩ්",
       "Category": "Local News",
       "Parent URL": "https://www.hirunews.lk/local-news.php?pageID=3229"
}