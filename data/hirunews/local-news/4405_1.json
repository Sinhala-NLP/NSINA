{
       "Source": "hirunews",
       "Timestamp": "Tuesday, 25 July 2017 - 10:37",
       "Headline": "යාපනයේදී පොලිසියට වෙඩි තැබූ පුද්ගලයා පලාගිය හැටි (ඡායාරූප)",
       "News Content": "යාපනය මහාධිකරණ විනිසුරු මානික්කවාසගම් ඉලංචේලියන් ගේ ආරක්ෂකයින්ට වෙඩි තබා අද (25) උදෑසන යාපනය පොලීසියට භාර වූ සැකකරු  පිළිබඳව තොරතුරු රැසක් අදාල වෙඩිතැබීම සම්බන්ධයෙන් විමර්ශනය කරන ලද පොලිස් නිලධාරීන් විසින් අනාවරණය කර ගෙන ඇතැයි වාර්තා වනවා.\nසෙල්වරාජා ජෙයන්තන් නැමති මෙම සැකකරු 1996 වසරේ සිට 1998 වසර දක්වා එල්.ටී.ටී.ඊ සංවිධානයේ ක්‍රියාකාරී පුද්ගලයෙකු වශයෙන් කටයුතු කර ඇති බව අත්අඩංගුවට ගත් ප්‍රධාන සැකකරුගේ වැඩිමල් සොහොයුරා සහ සැකකරුගේ එක් බිරිඳක් විසින් පවසා තිබෙනවා.\nමෙම සැකකරු 1999 වසරේ කයිට්ස්, අල්ලපිට්ටි, මාන්කුම්බාන් ප්‍රදේශයේදී විවාහ වී ඇති අතර ගැහැනු දරුවන් සිවු දෙනෙකුගේ පියෙකුද වන අතරම පසුව 2009 වසරේදී අදාල කාන්තාව දමා ගොස් යාපනය පුන්කුඩතිව් ප්‍රදේශයේ තවත් කාන්තාවක් විවාහ කරගන්නා අතර එම කාන්තවට ද ඔහුට දාව ගැහැනු දරුවන් සිව් දෙනෙකු සිටින බව සදහන්.\nසැකකරු රැකියාව වශයෙන් යාපනයේ සිට කූරිකට්ටුවාන් ජැටිය දක්වා පෞද්ගලික බස් සේවාවක රියදුරෙකු වශයෙන් කටයුතු කොට ඇති අතර පවුලේ තිබූ ත්‍රිරෝද රථයක්ද පදවා තිබෙනවා.\nසැකකරු යාපනය, නල්ලූර් ප්‍රදේශයේ උපන්නෙකු හෙයින් ඔහු  විසින් පැදවූ ත්‍රිරෝද රථය නල්ලූර් ත්‍රිරෝද රථගාලකට එක් කිරීම සඳහා අදාල වෙඩි තැබීම සිදු වූ දා සැකකරුගේ සොහොයුරා හා ඥාතියෙකු සමගින් බීමතින් පැමිණ ත්‍රිරෝද රථගාලේ සෙසු රියදුරන් සමග ආරවුලක් ඇති කරගෙන තිබෙනවා.\nඇති කරගත් ආරවුල දුර දිග යාමෙන් ඇති වූ තදබදයට මැදි වූ මහාධිකරණ විනිසුරුගේ රථය සහ ආරක්ෂකයින් මෙම වෙඩි තැබීමට ගොදුරු වූ බවටයි දැනට වාර්තා වන්නේ.\nකෙසේ වෙතත් සැකකරු විසින් අදාල වෙඩි තැබීම සිදු කොට අසල සිටි කාන්තාවකගේ යතුරු පැදියක් රැගෙන පලා ගොස් ඇති අතර සැකකරු යතුරුපැදියේ ගමන් කරන අයුරු මාර්ගයක සී.සී.ටී.වී කැමරාවකද සටහන් වී තිබුනු අතර අදාල යතුරුපැදිය යාපනය අරියාලෙයි ප්‍රදේශයේ දමා ගොස් තිබියදී හමු වුනා.\nසැකකරු යතුරුපැදියෙන් ගමන් කරන අයුරු සී.සී.ටී.වී කැමරාවක සටහන් වී තිබූ අයුරු බව දැක්වෙන ඡායාරුප කිහිපයක් මාධ්‍ය වෙත ලැබී තිබෙනවා.\nමේ අතර අදාල වෙඩි තැබීමට විරෝධය පලකරමින් උතුරු පළාතේ නීතිඥයින් සහ විනිසුරුවරුන් විරෝධතාවක නිරත වුණා.\nදමා ගොස් තිබූ යතුරුපැදියේ ඡායාරූප ද පහත දැක්වෙනවා.\nඡායාරූප - වන්නි, රොමේෂ් මධුසංක",
       "URL": "https://www.hirunews.lk/166712/යාපනයේදී-පොලිසියට-වෙඩි-තැබූ-පුද්ගලයා-පලාගිය-හැටි-ඡායාරූප",
       "Category": "Local News",
       "Parent URL": "https://www.hirunews.lk/local-news.php?pageID=4405"
}