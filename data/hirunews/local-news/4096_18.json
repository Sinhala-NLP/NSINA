{
       "Source": "hirunews",
       "Timestamp": "Friday, 02 February 2018 - 12:57",
       "Headline": "චීනය නිසා ශ්‍රී ලංකාවට ඉන්දීය ආධාර වැඩිවේ",
       "News Content": "චීනයේ බලපෑම කලාපය පුරා පැතිරීමට එරෙහිව ශ්‍රී ලංකාව ඇතුළු අසල්වැසි රටවලට ලබාදෙන මූල්‍යාධාර ඉහළ නැංවීමට ඉන්දියාව පියවර ගෙන තිබෙනවා.\nශ්‍රී ලංකාව, ෂී ෂෙල්ස්, මොරිසෂ් සහ මාලදිවයින මෙලෙස ඊයේ (01) ඉදිරිපත් කෙරුණු ඉන්දීය රජයේ අයවැය මගින් වැඩි ප්‍රතිපාදන හිමිවන රටවල් වනවා.\nඒ අනුව, ශ්‍රී ලංකාවට මේ වසරේදී ඉන්දීය රුපියල් කෝටි 150 ක මූල්‍යාධාර ලබාදීමටයි ඉන්දීය රජය තීරණය කර ඇත්තේ.\nඑය පසුගිය වසරේදී ඉන්දියාව මෙරටට ලබාදුන් ආධාර මුදල මෙන් දෙගුණයක්.\nවිශේෂයෙන් කන්කසන්තුරේ වරාය ප්‍රතිසංස්කරණ කටයුතු සඳහා මේ වසරේදී ඉන්දියාව වැඩි අවධානයක් යොමුකරනු ඇති.\nචීනය විසින් හම්බන්තොට වරායේ පාලනය සියතට ගැනීමත්, පාකිස්ථානයේ ගෞධාර් වරාය ඉදිකිරීමත් මෙහිදී ඉන්දියාවේ සැලකිල්ලට ලක්වූ කරුණු ලෙස එරට මාධ්‍ය සඳහන් කළා.\nශ්‍රී ලංකාව මෙන්ම, ෂී සෙල්ස් දිවයින වෙත ලබාදෙන මූල්‍යාධාර දෙගුණයකින් ඉහළ නංවා ඇති අතර, නේපාලය වෙත ලබාදෙන මූල්‍යාධාර පෙර වසරට වඩා සියයට 75 කින් ඉහළ නංවා තිබෙනවා.",
       "URL": "https://www.hirunews.lk/182693/චීනය-නිසා-ශ්‍රී-ලංකාවට-ඉන්දීය-ආධාර-වැඩිවේ",
       "Category": "Local News",
       "Parent URL": "https://www.hirunews.lk/local-news.php?pageID=4096"
}