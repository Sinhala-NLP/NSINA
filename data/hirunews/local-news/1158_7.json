{
       "Source": "hirunews",
       "Timestamp": "Thursday, 19 May 2022 - 16:35",
       "Headline": "ශ්‍රී ලංකා - බංගලි පළමු ටෙස්ට් තරගය ජය පරාජයෙන් තොරව අවසන් - තරගයේ වීරයා මැතිව්ස්",
       "News Content": "සංචාරක ශ්‍රී ලංකා ක්‍රිකට් කණ්ඩායම සහ බංග්ලාදේශය අතර චිතගොන් හි ආරම්භ වූ පළමු ටෙස්ට් ක්‍රිකට් තරගය ජය පරාජයෙන් තොරව අද (19) අවසන් වුණා.\nකාසියේ වාසිය දිනූ ශ්‍රී ලංකා ක්‍රිකට් කණ්ඩායමේ නායක දිමුත් කරුණාරත්න තීරණය කළේ ප්‍රථමයෙන් පන්දුවට පහරදීමටයි.\nඒ අනුව පිටියට පිවිසි ශ්‍රී ලංකා කණ්ඩායම සිය පළමු ඉනිම වෙනුවෙන් ලකුණු 397ක් ලබා ගත්තා.\nඑහිදී අගනා පිතිකරණයක නිරත වූ ඇන්ජලෝ මැතිව්ස් සිය ටෙස්ට් අර්ධ ශතකය ලබා ගත් අතර, ද්විත්ව ශතකය පෙනි පෙනී තිබිය දී දැවී ගියේ නයීම් හසාන් යොමුකළ දඟ පන්දුවකට අනවශ්‍ය පහරක් එල්ල කිරීමට යාමෙන්.\nසිය කණ්ඩායම වෙනුවෙන් කුසල් මෙන්ඩිස් සහ දිනේෂ් චන්දිමාල් අර්ධ ශතක රැස්කර ගැනීමට සමත් වුණා.\nපළමු ඉනිමේ බංග්ලාදේශ කණ්ඩායම වෙනුවෙන් වැඩිම කඩුලු ලාභියා වූයේ නයීම් හසාන් වන අතර, ලකුණු 105කට ඔහු දවාගත් කඩුලු සංඛ්‍යාව 06ක්.\nසිය පළමු ඉනිම වෙනුවෙන් පිළිතුරු ලබාදීමට පිටියට පිවිසි බංග්ලාදේශ කණ්ඩායම ලකුණු 465ක් ලබාගත්තේ විශිෂ්ට පිතිකරණයක නිරතවෙමින්.\nඑහිදී බංග්ලාදේශ කණ්ඩායම වෙනුවෙන් අගනා ඉනිමක් ක්‍රීඩා කළ ටමීම් ඉක්බාල් ලකුණු 133ක් ලබාගත්තේ පන්දු 218කට මුහුණ දෙමින්.\nඊට අනගි සහායක් දුන් මුෂ්ෆිකර් රහීම් ලබාගත් ලකුණු සංඛ්‍යාව 105ක්.\nශ්‍රී ලංකා කණ්ඩායම වෙනුවෙන් කසුන් රාජිත ලකුණු 60කට කඩුලු 04ක් සහ අසිත ප්‍රනාන්දු ලකුණු 72කට කඩුලු 03ක් දවා ගත්තා.\nසිය දෙවැනි ඉනිම වෙනුවෙන් පිටියට පිවිසි ශ්‍රී ලංකා කණ්ඩායම තරගය නතර කරන විට කඩුලු 06ක් දැවී ලකුණු 260ක් ලබා සිටියා.\nඑහිදී නායක දිමුත් සහ දික්වැල්ල එක්ව ශක්තිමත් ඉනිමකට මූලාරම්භය සනිටුහන් කරමින් අර්ධ ශතක රැස්කර ගැනීමට සමත් වුණා.\nනායක දිමුත් පන්දු 138කට ලකුණු 52කයි.\nතරගය ජය පරාජයෙන් තොරව අවසන් වන විට නිරෝෂන් දික්වැල්ල ලකුණු 61ක් ලබාගෙන සිටියා.\nදෙවැනි ඉනිම වෙනුවෙන් ටයිජුල් ඉස්ලාම් කඩුලු 04ක් බිඳ දැමූ අතර, ශකීබ් අල් හසන් එක් කඩුල්ලක් බිඳ දැමුවා.\nතරගයේ වීරයා ලෙසින් සම්මානයට පාත්‍ර වූයේ අගනා පිතිකරණයක නියැලුණු ඇන්ජලෝ මැතිව්ස්.",
       "URL": "https://www.hirunews.lk/304750/ශ්‍රී-ලංකා-බංගලි-පළමු-ටෙස්ට්-තරගය-ජය-පරාජයෙන්-තොරව-අවසන්-තරගයේ-වීරයා-මැතිව්ස්",
       "Category": "Local News",
       "Parent URL": "https://www.hirunews.lk/local-news.php?pageID=1158"
}