{
       "Source": "hirunews",
       "Timestamp": "Monday, 11 July 2016 - 17:39",
       "Headline": "මන්ත්‍රී නාමල් රාජපක්ෂ ජුලි 18 දක්වා රක්ෂිත බන්ධනාගාර ගත කෙරේ",
       "News Content": "මූල්‍ය අක්‍රමිකතාවක් සම්බන්ධයෙන් අත්අඩංගුවට ගත් පාර්ලිමේන්තු මන්ත්‍රී නාමල් රාජපක්ෂ ලබන 18 වන දා දක්වා රක්ෂිත බන්ධනාගාර ගත කෙරුණා.\nඒ, පොලිස් මූල්‍ය අපරාධ කොට්ඨාශය මගින් සැකකාර මන්ත්‍රීවරයා අද පස්වරුවේ කොළඹ කොටුව මහේස්ත්‍රාත් අධිකරණය හමුවට ඉදිරිපත් කළ අවස්ථාවේදියි.\nරුපියල් මිලියන 70ක මුදලක් අස්ථානගත වීමේ සිද්ධියක් සම්බන්ධයෙන් ප්‍රකාශයක් ලබාදීම සඳහා අද පෙරවරුවේ පාර්ලිමේන්තු මන්ත්‍රී නාමල් රාජපක්ෂ පොලිස් මූල්‍ය අපරාධ කොට්ඨාශය වෙත පැමිණි අවස්ථාවේදියි ඔහුව අත්අඩංගුවට ගැනුණේ.\nරගර් ක්‍රීඩාව දියුණු කිරීමට යැයි පවසමින් ක්‍රීඩා සමාජයකට රුපියල් මිලියන 70 ක මුදලක් ලබාදෙන ලෙසට නාමල් රාජපක්ෂ මන්ත්‍රීවරයා විසින් ක්‍රිෂ් සමාගමට දැනුම්දීමක් කර ඇති බව හෙළිදරව් වුණා.\nක්‍රිෂ් සමාගම කොළඹ කොටුව ට්‍රාන්ස්වල්ඞ් චතුරස‍්‍රයේ අක්කර 4.3ක ඉඩමක් 99 අවුරුද්දක බද්දට ලබාගෙන මහල් නිවාස සහ හෝටල් ව්‍යාපෘතියක් ආරම්භ කර තිබෙනවා.\nකෙසේ වෙතත් ක්‍රිෂ් සමාගමේ හිමිකරු වන ගුප්තා නැමැත්තාගෙන් මන්ත්‍රීවරයා ලබා ගත් එම මුදල අදාළ ක්‍රීඩා සමාජයට ලැබී නොමැති බවයි මූලික පරීක්ෂණයේදී අනාවරණය වී ඇත්තේ.\nමුදල් විශුද්ධිකරණ චෝදනාව යටතේ අත්අඩංගුවට ගත් මන්ත්‍රීවරයාව කොළඹ කොටුව ප්‍රධාන මහේස්ත්‍රාත් ලංකා ජයරත්න හමුවට ඉදිරිපත් කළ අතර, එහිදී සැකකරුට ඇප ලබාදෙන ලෙස ඔහුගේ නීතිඥයින් ඉල්ලීමක් කළා.\nඑම ඉල්ලීම ප්‍රතික්ෂේප කරමින් විනිසුරුවරිය නියෝග කළේ මන්ත්‍රීවරයාව රක්ෂිත බන්ධනාගාර ගත කරන ලෙසයි.",
       "URL": "https://www.hirunews.lk/137750/මන්ත්‍රී-නාමල්-රාජපක්ෂ-ජුලි-18-දක්වා-රක්ෂිත-බන්ධනාගාර-ගත-කෙරේ",
       "Category": "Local News",
       "Parent URL": "https://www.hirunews.lk/local-news.php?pageID=4969"
}