{
       "Source": "hirunews",
       "Timestamp": "Wednesday, 29 April 2020 - 16:50",
       "Headline": "ඉදිරියේදී ඩෙංගු රෝගය වැඩිවීමේ අවදානමක් !",
       "News Content": "වර්ෂා සමය ඉදිරියේදී ආරම්භවීමත් සමඟ ඩෙංගු මදුරුවන් බෝවන ස්ථාන වැඩිවීමේ හැකියාවක් පවතින බව සෞඛ්‍ය අංශ නිවේදනය කරනවා.\nඒ අනුව ඩෙංගු මදුරු ඝණත්වය වැඩිවීම හේතුවෙන් ඩෙංගු රෝගය ව්‍යාප්තවීම සම්බන්ධයෙන් අවධානමක් පවතින බැවින් ඒ සඳහා පෙර සූදානමකින් සිටිය යුතු බව සෞඛ්‍ය හා දේශීය වෛද්‍ය අමාත්‍ය පවිත්‍රා වන්නිආරච්චි අවධාරනය කරනවා.\nඩෙංගු මර්ධනය සඳහා ඉදිරියේදී ගතයුතු ක්‍රියාමාර්ග පිළිබදව ජාතික ඩෙංගු මර්ධන ඒ්කකයේ නිළධාරීන් හා සෞඛ්‍ය අමාත්‍යංශයේ නිළධාරීන් සමඟ අද (29) පැවති සාකච්ඡාවකදී අමාත්‍යවරිය මේ බව පවසා සිටියා.\nනාගරීකරණය වූ හා ජනාකීර්ණ ප්‍රදේශයන් වල පසුගිය වසර පුරාවට ඩෙංගු රෝගීන් ව්‍යාප්තවීමෙී ප්‍රවනතාවක් පෙන්නුම් කර තිබුණා.\nරෝගීන් වැඩි සංඛ්‍යාවක් වසරේ මැයි, ජූලි යන මාස අතර සහ වසර අග ඔක්තෝබර් සිට ජනවාරි දක්වා ඊසාන දිග මෝසම් වැසි සමය තුල වාර්තා වී ඇති බව පසුගිය සංඛ්‍යා ලේඛන පිරික්සිමේදී අනාවරණය වන බවද අමාත්‍යවරිය එහිදී පෙන්වා දුන්නා.\nදැනට පවතින කොවිඩ් 19 වසංගත තත්ත්වය හේතුවෙන් ඩෙංගු ව්‍යාප්තිය මර්ධන කටයුතු පිළිබදව අවදානය ගිලිහී ගියහොත් රටතුළ ඉතා ව්‍යසනකාරී තත්ත්වයක් උද්ගතවීමට ඉඩඇති බව මෙම සාකච්ඡාවේදී සාකච්ඡාවට බදුන්වී තිබෙනවා.\nපසුගිය වසරේ සංඛ්‍යා ලේඛණ පරීක්ෂා කිරීමේදී ලක්ෂයකට ආසන්න පිරිසක් ඩෙංගු රෝගයට ගොදුරු වී ඇති බවත් ඒ හේතුවෙන් මෙය මර්ධනය කිරීම සදහා ක්ෂණික ක්‍රියාකාරී සැලැස්මක් සකස් කරන ලෙසට සෞඛ්‍ය අමාත්‍යවරිය නිළධාරීන්ට මෙහිදී උපදෙස් ලබාදුන්නා.",
       "URL": "https://www.hirunews.lk/239708/ඉදිරියේදී-ඩෙංගු-රෝගය-වැඩිවීමේ-අවදානමක්",
       "Category": "Local News",
       "Parent URL": "https://www.hirunews.lk/local-news.php?pageID=2765"
}