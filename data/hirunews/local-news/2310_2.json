{
       "Source": "hirunews",
       "Timestamp": "Thursday, 26 November 2020 - 23:01",
       "Headline": "දීඝවාපියෙන් හමු වූ ධාතූන්වහන්සේ ගෞතම බුදුරජාණන්වහන්සේගේමදැයි නිර්ණය කිරීමට කාබන් පරීක්ෂණයක් (වීඩියෝ)",
       "News Content": "අම්පාර, ඓතිහාසික දීඝවාපිය දාගැබ් පරිශ්‍රයෙන් ශෛලමය මංජුසාවක තිබී හමු වූ ධාතූන්වහන්සේ ගෞතම බුදුරජාණන්වහන්සේගේමදැයි නිර්ණය කිරීම සඳහා කාබන් පරීක්ෂණයක් සිදුකළ යුතු බව පුරා විද්‍යා කොමසාරිස් ජනරාල් සෙනරත් දිසානායක මහතා පවසනවා.\nමේ අතර රන්කරඬු තුළ තිබී හමු වූ සන්නසක තිබූ අපර බ්‍රාහ්මී අක්ෂර අද  පුරා විද්‍යා නිලධාරීන් විසින් කියවනු ලැබුවා.\nඅම්පාර ඓතිහාසික දීඝවාපී දාගැබ ආශ්‍රිත කැණීම්වලදී එහි  දකුණු වාහල්කඩින් ශෛලමය මංජුසාවක් හමු වූ අතර එහි තිබී රන් කරඬු 4ක් සොයා ගැනුණා.\nපුරා විද්‍යා අධ්‍යක්ෂ ජනරාල් සෙනරත් දිසානායක මහතා ප්‍රකාශ කළේ මෙරට පුරා විද්‍යා කැණීමකදී එකම ස්ථානයකින් හමු වූ වැඩිම කරඬු ප්‍රමාණය මෙය බවයි.\nඑම කරඬු පුරා විද්‍යා නිලධාරීන් විසින් මෙලෙස පරීක්ෂා කළා.\nරන් කරඬු තුළ තිබූ රනින් නිම කළ සන්නස් පත්‍රයක් පුරා විද්‍යා දෙපාර්තමේන්තුවේ අබිලේඛන සහ නානක විද්‍යා අංශයේ අධ්‍යක්ෂක නාමල් කොඩිතුවක්කු මහතා විසින් කියවනු ලැබුවා.\nමෙම රන් සන්නසට සමාන සන්නසක් 1987 වසරේ ජනවාරි 23 වැනි දින දීඝවාපී දාගැඹේ බටහිර වාහල්කඩින් සොයා ගත් මංජුසාවේද තිබූ බවයි ඒ මහතා වැඩිදුරටත් ප්‍රකාශ කළේ.\nමෙම රන් සන්නස  රචනා කර ඇත්තේ අපර බ්‍රාහ්මීය අක්ෂරවලින්.\nමෙම සර්වඥ ධාතූන්වහන්සේලා ආගමික වතාවත් සිදුකිරීමෙන් අනතුරුව දිස්ත්‍රික් ලේකම් කාර්යාලයේ සුවිශේෂී මණ්ඩපයක තැන්පත් කිරීමටයි පියවර ගැනුණේ.\nදීඝවාපී පුදබිමෙන් හමු වූ මෙම ධාතූන්වහන්සේලා පිළිබඳව පුරා විද්‍යා අධ්‍යක්ෂ ජනරාල් සෙනරත් දිසානායක මහතා මෙලෙස අදහස් පළ කළා.",
       "URL": "https://www.hirunews.lk/255677/දීඝවාපියෙන්-හමු-වූ-ධාතූන්වහන්සේ-ගෞතම-බුදුරජාණන්වහන්සේගේමදැයි-නිර්ණය-කිරීමට-කාබන්-පරීක්ෂණයක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2310"
}