{
       "Source": "hirunews",
       "Timestamp": "Tuesday, 23 January 2018 - 12:52",
       "Headline": "ශිවශක්තිගේ චෝදනාව ගැන, මැතිවරණ කොමිසමට පැමිණිලි",
       "News Content": "අයවැය ඡන්ද විමසීමේදී දෙමළ ජාතික සන්ධාන මන්ත්‍රීවරුන්ට ආණ්ඩුව විසින් රුපියල් කෝටි දෙක බැගින් අල්ලස් ලබාදුන් බවට එල්ල කරන චෝදනාව සම්බන්ධයෙන් මැතිවරණ කොමිසමට පැමිණිලි කරන බව දෙමළ ජාතික සන්ධාන පාර්ලිමේන්තු මන්ත්‍රී මාවෙයි සේනාධිරාජා පවසනවා.\nඔහු කියා සිටියේ දෙමළ ජාතික සන්ධානයේම පාර්ශවයක් විසින් එල්ල කරනු ලබන මෙම චෝදනාව මෙවර පළාත් පාලන මැතිවරණය ඉලක්ක කර ගනිමින් සිදුකරන්නක් බවයි.\nපසුගියදා වව්නියාවේ පැවති මැතිවරණ ප්‍රචාරක රැස්වීමකදී දෙමළ ජාතික සන්ධානය නියෝජනය කරන ඊ.පී.ආර්.එල්.එෆ් සංවිධානයේ සාමාජික, පාර්ලිමේන්තු මන්ත්‍රී ශිවශක්ති ආනන්දන් විසින් මෙම අල්ලස් චෝදනාව මුල්වරට ප්‍රකාශ කරනු ලැබුවා.\nඔහු කියා සිටියේ දෙමළ ජාතික සන්ධානයෙන් පාර්ලිමේන්තුව නියෝජනය කරන තමන් හැර සෙසු පාර්ලිමේන්තු මන්ත්‍රීවරුන් 15 දෙනා සඳහා එක් අයෙකුට රුපියල් කෝටි දෙක බැගින් ආණ්ඩුව අල්ලස් ලබාදී ඇති බවයි.\nඅග්‍රාමාත්‍යවරයා යටතේ පවතින ආර්ථික කටයුතු අමාත්‍යාංශය මගින් මෙම මුදල් ප්‍රතිපාදන ලබාදුන් බවටද ශිවශක්ති ආනන්දන් මන්ත්‍රීවරයා චෝදනා කළා.\nඅයවැයට ඡන්දය ලබා නොදීමේ ස්ථාවරයක සිටි දෙමළ ජාතික සන්ධානය මෙම මුදල් ලබා ගැනීමෙන් පසු අයවැයට පක්ෂව ඡන්දය භාවිත කළ බවයි ඔහු කියා සිටියේ.\nඑහෙත් අයවැයට ඡන්දය ලබාදීම සඳහා අල්ලස් ලබා නොදුන් බවත් එලෙස මුදල් ලබා ගත් බවට හැකි නම් තහවුරු කරන ලෙසයි දෙමළ ජාතික සන්ධාන පාර්ලිමේන්තු මන්ත්‍රී එස්. ශ්‍රීධරන් ප්‍රකාශ කළේ.\nකෙසේ වෙතත්, ශිවශක්ති ආනන්දන් මන්ත්‍රීවරයා පවසන්නේ අල්ලස් ලබාගත් මන්ත්‍රීවරුන් කුමන කරුණක් ප්‍රකාශ කළ ද ඒ පිළිබඳ සත්‍ය අනාවරණය වී ඇති බවයි.",
       "URL": "https://www.hirunews.lk/181800/ශිවශක්තිගේ-චෝදනාව-ගැන-මැතිවරණ-කොමිසමට-පැමිණිලි",
       "Category": "Local News",
       "Parent URL": "https://www.hirunews.lk/local-news.php?pageID=4112"
}