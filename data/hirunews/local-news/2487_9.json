{
       "Source": "hirunews",
       "Timestamp": "Monday, 31 August 2020 - 13:02",
       "Headline": "විපක්ෂයේ දේශපාලකයෙකුගේ මෙහෙයවීමෙන් සිදුවූ හන්තාන වන විනාශයක් නවතයි (වීඩියෝ)",
       "News Content": "ආනවිලුන්දාව රැම්සා තෙත් බිම නිරීක්ෂණය සඳහා සමගි ජනබලවේගය නියෝජනය කරන පාර්ලිමේන්තු මන්ත්‍රීවරුන් හත්දෙනෙකු ඇතුලු පිරිසක් අද එම ස්ථානයට පැමිණියා.\nඑහිදී අදහස් දැක්වූ පාර්ලිමේන්තු මන්ත්‍රී නලින් බණ්ඩාර කියා සිටියේ අදාළ පරිසර විනාශයට සම්බන්ධ පුද්ගලයින් අත්අඩංගුවට ගැනීමට වහා කටයුතු කළ යුතු බවයි.\nමෙම සිද්ධිය සම්බන්ධයෙන් චෝදනා එල්ලවී ඇති දේශපාලනඥයෙකුගේ සොහොයුරෙකු අත්අඩංගුවට ගැනීමට විමර්ශන ආරම්භ කර ඇති බව පොලීසිය කියා සිටියා.\nඒ, අදාළ සිද්ධිය සම්බන්ධයෙන් අත්අඩංගුවට ගත් ව්‍යාපාරිකයෙකු පොලීසියට කළ ප්‍රකාශයන්ට අනුවයි.\nආනවිලුන්දාව රැම්සා තෙත් බිමට අයත් කොටසක් පසුගිය 27 වනදා ඩෝසර් කර තිබූ අතර, සිද්ධිය සම්බන්ධයෙන් අත්අඩංගුවට ගත් බැකෝ යන්ත්‍ර ක්‍රියාකාරු සහ එම ව්‍යාපාරිකයා ලබන සිකුරාදා දක්වා රක්ෂිත බන්ධනාගාර ගත කිරීමටයි අධිකරණය පසුගියදා නියෝග කළේ.\nමේ අතර ආන්දෝලනයට තුඩුදී ඇති ආනවිළුන්දාව රැම්සා තෙත් බිම් කලාපය ඩෝසර් කිරීමට ආධාර අනුබලදීමේ සිද්ධියට තමන් සම්බන්ධ නොමැති බව රාජ්‍ය අමාත්‍ය සනත් නිශාන්ත ප්‍රකාශ කළා.\nඔහු මේ බව කියා සිටියේ දංකොටුව ප්‍රදේශයේ ඊයේ පැවති ජන හමුවකට එක්වෙමින්.\nමේ අතර විපක්ෂය නියෝජනය කරන මහනුවර දිස්ත්‍රික්කයේ ප්‍රබල දේශපාලනඥයෙකුගේ බලපෑම මත සිදුව ඇති හන්තාන කඳුවැටියේ මීටර 3,000ට ඉහළ, පරිසර සංවේදී ප්‍රදේශය එළි කිරීමක් මධ්‍යම පරිසර අධිකාරිය විසින් අත්හිටුවා තිබෙනවා.\nහන්තාන සුරකින්නන්ගේ සංගමය කියා සිටියේ එම පරිසර සංවේදී ප්‍රදේශයේ අක්කර 19 ක පමණ භූමි ප්‍රදේශයක් මෙලෙස හෙළි පෙහෙළි කරමින් පැවති බවයි.\nමෙම සිද්ධිය සම්බන්ධයෙන් අප මධ්‍යම පරිසර අධිකාරියේ සභාපති සිරිපාල අමරසිංහ ගෙන් කළ විමසීමකදී ඔහු කියා සිටියේ අදාළ හෙළිපෙහෙලි කිරීම සම්බන්ධයෙන් ඉදිරියේදී අධිකරණ ක්‍රියාමාර්ගවලට එළඹෙන බවයි.",
       "URL": "https://www.hirunews.lk/249058/විපක්ෂයේ-දේශපාලකයෙකුගේ-මෙහෙයවීමෙන්-සිදුවූ-හන්තාන-වන-විනාශයක්-නවතයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2487"
}