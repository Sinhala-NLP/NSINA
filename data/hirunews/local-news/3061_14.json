{
       "Source": "hirunews",
       "Timestamp": "Wednesday, 06 November 2019 - 13:59",
       "Headline": "කොළඹ දූවිලි අංශු 100%කින් ඉහළට",
       "News Content": "කොළඹ නගරයට ඉහළ වායුගෝලයේ පවතින දූවිලි අංශු ප්‍රමාණය මේ වනවිට සියයට සියයකින් ඉහළ ගොස් ඇතැයි ගොඩනැගිලි පර්යේෂණ සංවිධානය පවසනවා.\nඑහි ජ්‍යෙෂ්ඨ විද්‍යාඥ සරත් ප්‍රේමසිරි කියා සිටියේ නවදිල්ලියේ පවතින වායු දූෂණ තත්වය මීට හේතුවී ඇති බවට සැක කරන බවයි.\nවිශේෂයෙන් කොළඹ නගරයේ ඉහළ අහසේ ඊයේ දින සිට මීදුම වැනි තත්ත්වයක් පවතිනවා.\nඑලෙස පෙන්නුම් කරන්නේ මෙම දූවිලි අංශු බවයි ජ්‍යෙෂ්ඨ විද්‍යාඥ සරත් ප්‍රේමසිරි සඳහන් කළේ.\nමීට අමතරව දිවයිනේ තවත් පළාත් කිහිපයකින්ම මෙම තත්ත්වය වාර්තාවන අතර, ඇදුම සහ ස්වසන රෝග සහිත පුද්ගලයින් ඒ සම්බන්ධයෙන් දැඩි අවධානයකින් පසුවිය යුතු බවද ජ්‍යෙෂ්ඨ විද්‍යාඥ සරත් ප්‍රේමසිරි හිරු ප්‍රවෘත්ති අංශයට කියා සිටියා.\nඔහු වැඩිදුරටත් කියා සිටියේ බෙංගාල බොක්කේ මේ වනවිට පවතින පීඩන අවපාතය හේතුවෙන් සිදුව ඇති සුළං හැමීමේ රටාවේ වෙනස්වීම් මෙම තත්ත්වයට හේතුවී ඇති බවයි.\nමේ අතර ශ්‍රී ලංකාවේ ඇමරිකානු තානාපති කාර්යාලය මීට ටික වේලාවකට පෙර යාවත්කාලීන කළ කොළඹ වායු ගුණාත්මක දර්ශකය 102 ක් ලෙස සෞඛ්‍යයට අහිතකර බවට දක්වා තිබුණා.",
       "URL": "https://www.hirunews.lk/227744/කොළඹ-දූවිලි-අංශු-100කින්-ඉහළට",
       "Category": "Local News",
       "Parent URL": "https://www.hirunews.lk/local-news.php?pageID=3061"
}