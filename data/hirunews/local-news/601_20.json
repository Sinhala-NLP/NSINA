{
       "Source": "hirunews",
       "Timestamp": "Sunday, 15 January 2023 - 7:04",
       "Headline": "ගෙවුණු වසරේ සංචාරක පැමිණීම 124%කින් ඉහළ ගිහිං - වැඩි ම දායකත්වය ඉන්දියාවෙන්",
       "News Content": "පසුගිය වසරේ ශ්‍රී ලංකාවේ සංචාරක ඉපැයීම් ඇමෙරිකානු ඩොලර් බිලියනය ඉක්මවා ගොස් තිබෙනවා.\nශ්‍රී ලංකා මහ බැංකුවේ දත්තවලට අනුව එය පෙර වසරට සාපේක්ෂව සියයට 124.2ක වර්ධනයක්.\nඑම දත්ත අනුව 2022 වසරේ සංචාරක ඉපැයීම ඇමෙරිකානු ඩොලර් මිලියන 1136.3ක් වන අතර 2021 දී සංචාරක කර්මාන්තයෙන් උපයා ගැනුණේ ඩොලර් මිලියන 506.9ක් පමණයි.\nඑම වසරේ සැලකිය යුතු කාලයක් කොවිඩ් 19 හේතුවෙන් රට වසා තැබීම ඊට හේතු වුණා.\n2022 වසරේ දී මෙරට පැමිණි සංචාරකයින් ගණන 719,978ක් වන අතර එය පෙර වසරේ පැමිණි සංචාරකයින් 194,495ට සාපේක්ෂව සියයට 270.2ක වර්ධනයක්.\nශ්‍රී ලංකා සංචාරක සංවර්ධන අධිකාරියේ යාවත්කාලීන කරන ලද දත්තවලට අනුව දෙසැම්බර් මාසයේ දී සංචාරක පැමිණීම් 91,961ක් දක්වා ඉතා ඉහළ වර්ධනයක් පෙන්නුම් කරනවා.\nඒ අනුව අප්‍රේල් මාසයේ සිට රට තුළ පැවති ආර්ථික හා දේශපාලන අර්බුදකාරී වාතාවරණයෙන් පසු මෙරටට වැඩි ම සංචාරකයින් පිරිසක් පැමිණි මාසය දෙසැම්බරයයි.\nඊට පෙර වසරේ වැඩිම සංචාරකයින් පිරිසක් පැමිණ තිබුණේ මාර්තු මාසයේ වන අතර එම ගණන 106,500ක් බව සංචාරක සංවර්ධන අධිකාරියේ දත්ත පෙන්වා දෙනවා.\nඑම දත්ත අනුව පසුගිය වසරේ මෙරටට වැඩි ම සංචාරකයින් පිරිසක් පැමිණ ඇත්තේ ඉන්දියාවෙන් වන අතර 2022 ජනවාරි සිට දෙසැම්බර් දක්වා කාල පරිච්ඡේදය තුළ ඉන්දීය සංචාරකයින්ගේ පැමිණීම් 123,004ක් සටහන් වී තිබෙනවා.\nඑය සමස්ත සංචාරක පැමිණීම් අතුරින් සියයට 17ක ප්‍රතිශතයක් ලෙසයි දැක්වෙන්නේ.\nඑසේ ම එම වසරේ දෙවැනි විශාලතම සංචාරක පැමිණීම වාර්තා වන්නේ රුසියාවෙන් වන අතර ගෙවුණු වසරේ දී ශ්‍රී ලංකාවට පැමිණි රුසියානු සංචාරකයින් ගණන 91,272ක්.\nමීට අමතරව එක්සත් රාජධානිය, ජර්මනිය, ප්‍රංශය, ඔස්ට්‍රෙලියාව, කැනඩාව, එක්සත් ජනපදය, මාලදිවයින සහ පෝලන්තය වැඩි ම සංචාරක පැමිණීම් වාර්තා වූ රටවල් 10 අතරේ සිටිනවා.\nකෙසේ නමුත් 2020, 2021 සහ 2022 යන වසර ත්‍රිත්වයේ ම අඛණ්ඩව ම මෙරටට වැඩිම සංචාරකයින් පිරිසක් පැමිණ ඇත්තේ ඉන්දියාවෙන් වීම කැපී පෙනන කරුණක් වන අතර ඉන්දියානු සංචාරකයින් සහ ශ්‍රී ලංකාව අතර ඇත්තේ ප්‍රධාන වශයෙන්ම රාමායනය හා බැඳුණු සංස්කෘතික සබඳතාවක් බව කොළඹ විශ්ව විද්‍යාලයේ සංචාරක ආර්ථික විද්‍යාව පිළිබඳ මහාචාර්ය සුරංග ද සිල්වා පෙන්වා දෙනවා.\nමෙරටට පැමිණෙන ඉන්දීය සංචාරකයෙක් දෛනිකව ආසන්න වශයෙන් ඇමෙරිකානු එක්සත් ජනපද ඩොලර් 150ක් පමණ වියදම් කරන බව\nකියන මහාචාර්යවරයා සඳහන් කරන්න්නේ,\n\"ඒ නිසා අපිට කියන්න පුලුවන් ඉන්දීය සංචාරකයන් අපේ රටේ සංචාරක කර්මාන්තයට ඉතා වැදගත් කියලා. මෙතනදී වඩා වැදගත් වන්නේ ඉන්දීය සංචාරකයින්ට අපි මොනවද දෙන්නේ කියන එක. ඉන්දීය සංචාරකයෝ අපෙන් මොනවද බලාපොරොත්තු වෙන්නේ කියන එක.\"\nයනුවෙන්.\nසාමාන්‍යයෙන් මෙරටට පැමිණෙන ඉන්දීය සංචාරකයින් අරමුණ අනුව කාණ්ඩ දෙකකට වර්ග දෙකක් වන අතර ඉන් පළමු කාණ්ඩය වන්නේ ව්‍යාපාරික අරමුණු මත මෙරටට පැමිණෙන පිරිසයි.\nනමුත් ඔවුන්ගෙන් සංචාරක කර්මාන්තයට එතරම් දායකත්වයක් ලැබෙන්නේ නැහැ.\nදෙවන කාණ්ඩය රාමායනය වැනි සංස්කෘතික කාරණා ඉලක්ක කර පැමිණෙන සංචාරකයින් සහ මයිස් (MICE) සංචාරකයින්.\nඑබැවින් ආර්ථිකයට වැඩි දායකත්වයක් ලබා ගත හැකි වන පරිදි අගය එකතු කිරීම් ඔස්සේ සංචාරක කර්මාන්තය ගොඩනගමින් ශ්‍රී ලංකාව ප්‍රවර්ධනය කළ යුත්තේ මෙම ක්ෂේත්‍රය බව විශේෂඥයින්ගේ අදහස වන බවයි මහාචාර්ය සුරංග ද සිල්වා.\nඑම අදහසට වැඩිදුරටත් කරුණු එක් කරමින් මහාචාර්යයවරයා පැවසුවේ,\n\"ඉන්දියානු සංචාරකයින්ගේ පරිභෝජන රටාව අපේ රටට බොහෝ දුරට සමානයි. ඒ නිසා අපි පුලුවන් තරම් උත්සාහ ගන්න ඕන ප්‍රාදේශීයව නිෂ්පාදනය කරන දේවල් මෙම සංචාරක කර්මාන්තය සමග බද්ධ කරන්න. දෙවැනි එක තමයි ඒ ගොල්ලෝ එන්නේ බොහෝ විට රාමායන කතාවේ සඳහන් ස්ථානවලට යන්න. ඒ නිසා අපිට පුලුවන් ප්‍රජාව සම්බන්ධ කරගන්න. මේකෙදි අපි සැලැස්මක් හදන්න ඕන කොහොමද ඉන්දියානු සංචාරකයින්ගෙන් වැඩිපුරම අපිට ප්‍රතිලාභ ලබා ගන්න පුලුවන් කියන එක. තව වැදගත් දෙයක් තමයි ඉන්දියාවයි ශ්‍රී ලංකාවයි අතර තියෙන මේ දේශපාලනික හා ආර්ථික සබඳතාවය. ඒ නිසා අපිට ඉතා හොඳ අවස්ථාවක් විදිහට සලකන්න පුලුවන් ඉන්දියානු සංචාරකයින් ප්‍රවර්ධනය කිරීම. අපි හොඳ සැලැස්මක් යටතේ ඉන්දියානු සංචාරකයන් ප්‍රවර්ධනය කළොත් අපේ රටට ඉතා වැදගත් ආර්ථික ප්‍රතිලාභ ලබා ගන්න පුලුවන්.\"\nයනුවෙන්.\nඑසේ ම ඔහු වැඩිදුරටත් සඳහන් කළේ ඉන්දියාව සහ යාපනය අතර සෘජු ගුවන් සේවා ආරම්භ වීම, කන්කසන්තුරය සහ ඉන්දියාව අතර යෝජිත මගී යාත්‍රා සේවය මෙන් ම ඉන්දියාව විසින් විනිමය නීති ලිහිල් කිරීම ශ්‍රී ලංකාවේ සංචාරක කර්මාන්තය තුළ ඉන්දීය කොටස වර්ධනය කර ගැනීමෙහි ලා මහත් ආශිර්වාදයක් ලෙස සැලකිය හැකි බවයි.\nමේ අතර ශ්‍රී ලංකාවේ සංචාරක බලධාරීන්, රටේ ආර්ථිකය නඟා සිටුවීමේ දැඩි අවශ්‍යතාව ගැන දැනුවත්ව, \"මුරුගන්-ශිව ශක්ති මංපෙත්\" වැනි නව පැකේජ හරහා විදේශීය සංචාරකයින්ගේ විශාලතම කොටස වන ඉන්දියානු සංචාරකයින් වැඩි ප්‍රමාණයක් ආකර්ෂණය කර ගැනීමට සැලසුම් කර තිබෙනවා.\nඋතුරු පළාතේ යාපනයේ නල්ලූර් කන්දස්වාමි කෝවිල සහ ඌව පළාතේ කතරගම යන වැදගත් ස්ථාන දෙකක් එහි අන්තර්ගතයි.\nමුරුගන් මාවත සංකල්පයේ දී ශ්‍රී ලංකාවේ ශිව දෙවියන්ගේ වාසස්ථාන පහක් යටතට එන යාපනයේ නගුලේස්වරම් සහ මන්නාරමේ තිරුකේතීස්වරම් ත්‍රිකුණාමලයේ තිරුකෝනීස්වරම් කෝවිල, වයඹ දෙසින් මුන්නේශ්වරම් කෝවිල සහ දකුණින් මාතරට ආසන්නයේ පිහිටි තොණ්ඩීශ්වරම් කෝවිල ඇතුළත් වන අතර යාපනයට ඔබ්බෙන් පිහිටි නාගදීපයේ පිහිටි නාගපූෂනී අම්මාන් කෝවිල සහ නාගදීප පුරාණ විහාරය වැනි සිද්ධස්ථාන ද මෙම මාවතට ඇතුළත්.\nවසර ගණනාවක් තිස්සේ \"රාමායණ මාවත\" ද නව අභියෝගයන්ට හා සංචාරක ඉල්ලුමට සරිලන පරිදි වෙනස් කිරීම පිළිබඳ අවධානය සංචාරක ප්‍රවර්ධන කාර්යංශයේ අවධානය යොමුව තිබෙනවා.\nඑම ස්ථානවල ආකර්ශනය ඉහළ නැංවීම සඳහා අවශ්‍ය පහසුකම් වැඩිකිරීම, ඒ තුළ නොයෙකුත් ක්‍රියාකාරකම් වැඩි කිරීම හරහා සංචාරකයින්ට නව හා අමතක නොවන අත්දැකීම් විශාල ප්‍රමාණයක් රැස්කර දීම සම්බන්ධයෙන් සංචාරක කර්මාන්තයේ සෑම පාර්ශ්වකරුවෙකුගේ ම අවධානයට යොමු විය යුතුයි.\nඒ හරහා ඉන්දියානු සංචාරකයින් වැඩි කාලයක් රට තුළ රඳවා ගනිමින් වැයකරන විදේශ විනිමය ප්‍රමාණය ඉහළ නංවා ගත හැකි වනුු ඇති.\nසංචාරක ක්ෂේත්‍රයේ නියුතු වූවන් පෙන්වා දෙන්නේ ලොව වැඩිපුර ම විවාහ මංගල සංචාර (wedding Tourism) සඳහා වියදම් කරන්නේ ඉන්දියානුවන් බවයි.\nඒ සඳහා වන ගමනාන්තයක් ලෙස ශ්‍රී ලංකාව ප්‍රවර්ධනය කිරීම ඉන්දීය සංචාරකයින් වැඩි වශයෙන් ආකර්ශනය කර ගැනීමට මහත් රුකුලක් සපයනු ඇති බවට සැක නැහැ.\nමධ්‍යම පන්තියේ ආදායම සැලකිය යුතු ඉහළ ගොස් තිබීම හේතුවෙන් වසරකට ආසන්න වශයෙන් ඉන්දියානුවන් මිලියන 30ක් පමණ රටින් පිට සංචාර සිදු කරනවා.\nඒ අනුව ලෝකයේ වැඩිම සංචාරකයින් ප්‍රමාණයක් උත්පාදනය කරන රටවල් අතර පෙරමුණේ පසුවන රටක් ලෙස ඉන්දියාව හැඳින්විය හැකි අතර ඉහළ විභවතාවක් සහිත ඉන්දියානු සංචාරක වෙළෙඳපොළ අවස්ථාවන් ගිලිහෙන්නට නොදී ග්‍රහණය කර ගැනීම මෙරට සියලු පාර්ශ්වයන්ගේ වගකීමක්.",
       "URL": "https://www.hirunews.lk/325060/ගෙවුණු-වසරේ-සංචාරක-පැමිණීම-124කින්-ඉහළ-ගිහිං-වැඩි-ම-දායකත්වය-ඉන්දියාවෙන්",
       "Category": "Local News",
       "Parent URL": "https://www.hirunews.lk/local-news.php?pageID=601"
}