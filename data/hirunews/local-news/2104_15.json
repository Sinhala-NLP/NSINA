{
       "Source": "hirunews",
       "Timestamp": "Sunday, 07 March 2021 - 14:05",
       "Headline": "කුරුවිට තරුණියගේ හිස සොයා තව දුරටත් මෙහෙයුම් (වීඩියෝ)",
       "News Content": "කොළඹ - වේල්ලවීදිය ප්‍රදේශයෙන් හිස නැති කාන්තා මළ සිරුරක් හමුවී අදට දින 7ක් ගතවුවත් අදාළ කාන්තා හිස සොයා ගැනීමට මෙතෙක් හැකි වී නැහැ.\nමේ අතර කාන්තාව ඝාතනය කර ගෙල වැළලාගෙන සියදිවි හානිකරගත් උප පොලිස් පරීක්ෂකවරයාගේ දේහය පිළිබඳ අවසන් කටයුතු ඊයේ පස්වරුවේ සිදු කෙරුණා.\nකොළඹ - වේල්ල වීදිය ප්‍රදේශයේදී ගමන් මල්ලක බහා තිබූ කාන්තා මළ සිරුරක් හමුවුණේ පසුගිය පළමු වැනිදායි.\nඅදාළ මළ සිරුරේ හිස අතුරුදන්ව තිබූ අතර මෙම ඝාතනය සිදු කර ඇත්තේ බඩල්කුඹුර ප්‍රදේශයේ පදිංචි උප පොලිස් පරීක්ෂකවරයෙකු බවට පසුව අනාවරණ\nවුණා.\nඔහු ද ගෙළ වැළලාගෙන සියදිවි හානි කරගෙන සිටියදී හමුවු‍ණේ නිවසට කිලෝමිටරයක් පමණ දුරින් පිහිටි රබර් වත්තක දී.\nමියයාමෙන් දින 3කට පසු උප පොලිස් පරීක්ෂකවරයාගේ දේහය ඊයේ පස්වරුවේ ඔහුගේ නිවසට රැගෙන ආවා.\nඒ සිරුර සම්බන්ධයෙන් සිදුකළ කොවිඩ් පරීක්ෂාවේදී කොවිඩ් ආසාදිත නොවන බවට තහවුරු වීමෙන් අනතුරුවයි.\nමෘත දේහය සම්බන්ධ පශ්චාත් මරණ පරීක්ෂණය ඊයේ මොණරාගල - සිරිගල රෝහලේදී සිදුකෙරුණු අතර එහිදී අනාවරණය වී ඇත්තේ සැකකරු විසින් ගෙල වැළලාගැනීමක් සිදුකරගෙන ඇති බව සහ සැකකරුගේ ආමාෂයේ සුදු පැහැති රසායන ද්‍රව්‍යයක් නිරීක්ෂණය වූ බවයි.\nඒ අනුව ඒ සම්බන්ධ වැඩිදුර පරීක්ෂණයක් සිදුකළ යුතු බවට අධිකරණ වෛද්‍ය නිලධාරියා විසින් විවෘත තීන්දුවක් ලබාදී තිබෙනවා.\nනිවසට රැගෙන ආ දේහය පිළිබඳ අවසන් කටයුතු ඊයේ පස්වරුවේ ම බඩල්කුඹුර - පහේ කණුව පොදු සුසාන භුමියේදී සිදු කෙරුණා.\nඑම අවස්ථාවට උප පොලිස් පරීක්ෂකවරයාගේ පවුලේ කිසිදු ඥතියෙකු එක්ව නොසිටීම විශේෂත්වයක්.\nමේ අතර වේල්ලවීදියෙන් හමුවූ කාන්තා මළ සිරුරේ හිස සොයා, බඩල්කුඹුර ප්‍රදේශයේ සිදු කෙරෙන විමර්ශන අදත් ක්‍රියාත්මක වුණා.\nඝාතනය සිදුකළ උප පොලිස් පරීක්ෂකවරයාගේ නිවස අවට ඊයේ සිදුකළ විමර්ශනවලදී ලේ පැල්ලම්වලට සමාන පැල්ලම් කිහිපයක් සොයා ගැනීමට\nපොලිසිය සමත් වූ අතර ඒ පිළිබඳ ද ඉදිරි පරීක්ෂණ ක්‍රියාත්මකයි.\nහිස සොයා සිදු කෙරෙන විමර්ශන සඳහා පොලිස් නිල සුනඛයින්ගේ ද අවසර ලබා ගත්තා.",
       "URL": "https://www.hirunews.lk/264601/කුරුවිට-තරුණියගේ-හිස-සොයා-තව-දුරටත්-මෙහෙයුම්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2104"
}