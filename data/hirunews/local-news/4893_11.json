{
       "Source": "hirunews",
       "Timestamp": "Monday, 05 September 2016 - 7:09",
       "Headline": "ශ්‍රී ලංකාවේ මලයාසියානු මහ කොමසාරිස් විදේශ අමාත්‍යාංශයට කැඳවයි",
       "News Content": "මලයාසියාවේ ශ්‍රී ලංකා මහකොමසාරිස් අයි. අන්සාර්ට ක්වාලාලම්පූර් ගුවන්තොටුපලේදී කිසියම් පිරිසක් විසින් සිදුකළ පහරදීම තරයේ හෙළා දකින බව විදේශ කටයුතු අමාත්‍යාංශය පවසනවා.\nනිවේදනයක් නිකුත් කරමින් එම අමාත්‍යාංශය සදහන් කළේ එරට ආරක්ෂක අංශ විසින් දැනටමත් පහරදීම සිදුකළ පුද්ගලයන් සොයා පරීක්ෂණ ආරම්භ කර ඇති බවයි.\nකඩිනමින් ඔවුන් අත්අඩංගුවට ගැනීම සඳහා මලයාසියාව කටයුතු කරනු ඇති බවටයි විදේශ කටයුතු අමාත්‍යාංශය අපේක්ෂා කරන්නේ.\nකෙසේ වෙතත් විදේශ කටයුතු පිළිබඳ නියෝජ්‍ය අමාත්‍ය ආචාර්ය හර්ෂ ද සිල්වාගෙන් හිරු ප්‍රවෘත්ති අංශය කළ විමසීමකදී කියා සිටියේ මෙම සිද්ධිය සම්බන්ධයෙන් කරුණු විමසීම සඳහා ශ්‍රී ලංකාවේ සිටින මලයාසියානු මහ කොමසාරිස්වරයා අද විදේශ කටයුතු අමාත්‍යාංශය වෙත කැඳවා ඇති බවයි.\nමලයාසියාවේ පැවති ආසියානු දේශපාලන පක්ෂවල ජාත්‍යන්තර සම්මේලනයට සහභාගිවීම සඳහා ගොස් සිටි අමාත්‍ය දයා ගමගේ ශ්‍රී ලංකාවට පැමිණීම සඳහා එරට ගුවන්තොටුපලට ඇරලවීමට ගොස් සිටියදී මහ කොමසාරිස්වරයාට පහරදී ඇත්තේ ඊයේ දිනයේයි.\nවිදේශ කටයුතු අමාත්‍යාංශය සඳහන් කළේ පහරකෑමට ලක්වූ ඔහු වෛද්‍ය ප්‍රතිකාර සඳහා රෝහල් ගතකර ඇති බවයි.\nමෙම පහරදීම සිදුකළේ කවුරුන්ද යන්න මෙතෙක් අනාවරණ වී නැහැ.",
       "URL": "https://www.hirunews.lk/142245/ශ්‍රී-ලංකාවේ-මලයාසියානු-මහ-කොමසාරිස්-විදේශ-අමාත්‍යාංශයට-කැඳවයි",
       "Category": "Local News",
       "Parent URL": "https://www.hirunews.lk/local-news.php?pageID=4893"
}