{
       "Source": "hirunews",
       "Timestamp": "Wednesday, 27 June 2018 - 9:32",
       "Headline": "බස් රථයකට සහ ගසකට සිරවී තරුණයෙකු ජීවිතක්ෂයට",
       "News Content": "කුරුණෑගල - දඹුල්ල ප්‍රධාන මාර්ගයේ ගල්කිරියාගම ප්‍රදේශයේදී සිදුවූ රිය අනතුරකින් තරුණයකු ජීවිතක්ෂයට පත්ව ඇති බව පොලිසිය පවසනවා.\nබස් රථයක පා පුවරුවේ ගමන් ගත් තරුණයෙක් බස් රථයට සහ ගසකට සිරවීමෙන් මෙම අනතුරට මුහුණ පා තිබෙනවා.\nඊයේ (26) රාත්‍රියේ සිදුවූ මෙම අනතුරෙන් ජීවිතක්ෂයට පත්ව ඇත්තේ මඩකලපුව ප්‍රදේශයේ පදිංචි 18 හැවිරිදි අයෙක්.\nකටුනායක සිට කල්මුනේ දක්වා ධාවනය වූ ලංගම බස් රථයක් තලකිරියාගම ප්‍රදේශයේ තේ පානය සඳහා අපනශලාවක් අසල නවතා තිබෙනවා.\nඅනතුරුව නැවත ගමන් ආරම්භ කිරීමට බස් රථය පසුපසට ගන්නා අවස්ථාවේදී එහි ඉදිරිපස පා පුවරුවේ සිටි තරුණයා බස් රථයට සහ ගසකට සිරවී ඇති බවයි පොලිසිය පවසන්නේ.\nඅනතුරෙන් තුවාල ලැබූ තරුණයා ගලේවෙල රෝහලට ඇතුලත් කිරීමේදී මියගොස් ඇති බව සඳහන්.\nඅනතුර සම්බන්ධයෙන් බස් රථයේ රියදුරු අත්අඩංගුවට ගෙන තිබෙනවා.",
       "URL": "https://www.hirunews.lk/193999/බස්-රථයකට-සහ-ගසකට-සිරවී-තරුණයෙකු-ජීවිතක්ෂයට",
       "Category": "Local News",
       "Parent URL": "https://www.hirunews.lk/local-news.php?pageID=3876"
}