{
       "Source": "hirunews",
       "Timestamp": "Tuesday, 01 February 2022 - 15:47",
       "Headline": "හිඟ ජලයෙන් අසරණ වූ ගම්වැසියන් (වීඩියෝ)",
       "News Content": "ප්‍රජා ජල යෝජනා ක්‍රම ඔස්සේ ජල සම්පාදන කටයුතු සිදු කරන බොහෝ ප්‍රදේශවල ජලය නොමැතිකමින් ජනතාව පීඩාවට පත්වන පුවත් අපට දැන් නිරන්තරයෙන්\nඅසන්නට ලැබෙනවා.\nමහඉලුප්පල්ලම, සිරික්කුලම සහ මොණරාගල බඩල්කුඹුර ප්‍රදේශවලින් තවත් එවැනි පුවත් වාර්තා වනවා.\nමහඉලුප්පල්ලම සිරික්කුලම ගම්මානයේ වැසියන් ප්‍රජා ජල යෝජනා ක්‍රමයක් මගින් සිය ජල අවශ්‍යතා සපුරා ගන්නේ වසර 15ක පමණ සිටයි.\nනමුත් එම ජල යෝජනා ක්‍රමයෙන් ජලය ප්‍රමාණවත් ලෙස නොලැබීමෙන් මෙම ගම්වැසියන් දැඩි දුෂ්කරතාවකට පත්ව සිටින්නේ සිය මූලික අවශ්‍යතා ඉටු කර\nගැනීමට නොහැකිවීමෙන්.\nප්‍රදේශවාසීන් පැවසුවේ ප්‍රජා මූල ජල ව්‍යාපෘතියෙන් දිනකට ජලය සැපයෙන්නේ පැ ය ½කට ආසන්න කාලයක් බවයි.\nබොහෝ නිවාස වල සවිකර ඇති ජල මීටර අක්‍රීය වී ඇතත් නිසි කලට බිල් ගෙවීම් සිදු කළ යුතුව ඇති බව ද ඔවුන් පවසනවා.\nජල සම්පාදන මණ්ලඩලයෙන් ක්‍රියාත්මක කලාවැව ජල යෝජනා ක්‍රමයේ නල පද්ධතිය සිය ගම්මානය ආසන්නයේ ස්ථාපිතව පැවතියද තමන්ට එමගින් ජලය සම්පාදනය කිරීමට බලධාරීන් කටයුතු නොකරන බවටද ඔවුන් චෝදනා .\nසිරික්කුලම ගම්වැසියන් ඉල්ලා සිටින්නේ හැකි ඉක්මනින් තම ජල ගැටලුවට කඩිනම් විසඳුම් ලබා දෙන ලෙසයි.\nමේ අතර මොණරාගල දිස්ත්‍රික්කයේ බඩල්කුඹුර ප්‍රාදේශීය ලේකම් කොට්ඨාසයට අයත් අලුපොත ගම්මානයේ පවුල් 600ක පමණ ජනතාව වසර ගණනාවක සිට\nඋග්‍ර පානීය ජල ගැටලුවකින් පීඩා විඳිනවා.\nඊට හේතුව ඇත්තේ ද ප්‍රජා ජල ව්‍යාපෘතියක් මගින් සැපයෙන ජලය ප්‍රමාණවත් නොවීමයි.\nමේ හේතුවෙන් අලුපොත විද්‍යාලයේ දරුවන්ද පීඩාවට පත්ව ඇත්තේ බීමට සහ සනීපාරක්ෂක කටයුතු සඳහා ප්‍රමාණවත් ජල පහසුකමක් නොමැතිවීම හේතුවෙන්.\nගම්වැසියන් ඉල්ලා සිටින්නේ වසර ගණනක් පීඩා විඳින සිය ගැටලුව පිළිබඳ බලධාරීන්ගේ අවධානය යොමු කරන ලෙසයි.",
       "URL": "https://www.hirunews.lk/295883/හිඟ-ජලයෙන්-අසරණ-වූ-ගම්වැසියන්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1382"
}