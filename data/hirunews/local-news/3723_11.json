{
       "Source": "hirunews",
       "Timestamp": "Sunday, 30 September 2018 - 10:25",
       "Headline": "දුම්රිය ගාස්තු සංශෝධනයෙන් අවම ගාස්තුවේ වෙනසක් නැහැ",
       "News Content": "දුම්රිය ප්‍රවේශපත්‍ර සහ වාර ප්‍රවේශ පත්‍ර ගාස්තු හෙට සිට සංශෝධනය වනවා.\nදුම්රිය දෙපාර්තමේන්තුව ප්‍රකාශ කළේ තුන්වන පන්තියේ අවම ගාස්තුව වන රුපියල් 10 දෙවන පන්තියේ අවම ගාස්තුව වන රුපියල් විස්ස සහ පළවන පන්තියේ අවම ගාස්තුව වන රුපියල් 40 මෙහිදී වෙනස් නොවන බවයි.\nකෙසේ වෙතත් අවම ගාස්තු සළකා බැලීමේදී ක්‍රියාත්මක වුණු කිලෝමීටර 10 සීමාව නව සංශෝධනයේදී 7 දක්වා අඩුකර තිබෙනවා.\nගාස්තු සංශෝධනයේදී අවම වැඩිවීම සියයට 15 ක් බවයි දුම්රිය දෙපාර්තමේන්තුව ප්‍රකාශ කළේ.  තුන්වන පන්තියේ ගාස්තු වැඩිවීම අනුව කොළඹ සිට කළුතර දක්වා අය කෙරුණු රුපියල් 50 ගාස්තුව 55 දක්වා ඉහළ ගොස් ඇති අතර, රුපියල් 105 ක් වූ කොළඹ - කොටුවේ සිට ගාල්ල දක්වා වන ප්‍රවේශපත්‍ර ගාස්තුව 135 දක්වා ඉහළ ගොස් තිබෙනවා.\nනව සංශෝධනයට අනුව කොළඹ සිට මහනුවරට  තුන්වන පන්තියේ ප්‍රවේශපත්‍ර ගාස්තුව රුපියල් 140 ක්. එය මීට පෙර පැවතුණේ රුපියල් 110 ක් ලෙසයි.\nඑසේම රුපියල් 165 ක්ව පැවති කොළඹ - අනුරාධපුර තුන්වන පන්තියේ ප්‍රවේශපත්‍ර ගාස්තුව රුපියල් 215 දක්වා ඉහළ ගොස් තිබෙනවා.\nරුපියල් 95ක්ව පැවති කුරුණෑගල - කොළඹ- කොටුව ප්‍රවේශපත්‍ර ගාස්තුව රුපියල් 115 ක් දක්වා වැඩිවන අතර, මාතර දක්වා තුන්වන පන්තියේ ප්‍රවේශපත්‍ර ගාස්තුවද රුපියල් 35 කින් ඉහළ ගොස් තිබෙනවා.\nවාර ප්‍රවේශපත්‍ර ගාස්තු වැඩිවීමේදී සාමාන්‍ය තනි ගමන් ප්‍රවේශපත්‍ර මුළු අගයෙන් සියයට 40 කින් ඉහළ නංවා ඇති අතර, රජයේ සේවක වාර ප්‍රවේශපත්‍ර ගාස්තුව සියයට 15 කින් වැඩිවී තීබෙනවා.\nවිශ්වවිද්‍යාල, පිරිවෙන් සහ වයස අවුරුදු 12 ට වැඩි පාසල් වාර ප්‍රවේශපත්‍ර ගාස්තු සියයට 10 කින් ඉහළ නංවන බවයි දුම්රිය දෙපාර්තමේන්තුව ප්‍රකාශ කළේ.\nකෙසේ වෙතතත් වයස අවුරුදු 12 ට අඩු ශිෂ්‍ය වාර ප්‍රවේශපත්‍ර සහ දුම්රිය සේවක වාර ප්‍රවේශපත්‍ර ගාස්තු ඉහළ නැ්වෙන්නේ සියයට 5 කින් පමණයි.\nදුම්රිය ගාස්තු අවස්ථා කිහිපයක සංශෝධිත ගාස්තුව මෙතැනින්",
       "URL": "https://www.hirunews.lk/201063/දුම්රිය-ගාස්තු-සංශෝධනයෙන්-අවම-ගාස්තුවේ-වෙනසක්-නැහැ",
       "Category": "Local News",
       "Parent URL": "https://www.hirunews.lk/local-news.php?pageID=3723"
}