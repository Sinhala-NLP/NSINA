{
       "Source": "hirunews",
       "Timestamp": "Tuesday, 15 February 2022 - 13:48",
       "Headline": "සෞඛ්‍ය වර්ජනය තාවකාලික ව අවසන් (වීඩියෝ)",
       "News Content": "දින 9ක් පුරා අඛණ්ඩව පැවැති සෞඛ්‍ය වර්ජනය අවසන් කළ බව සෞඛ්‍ය වෘත්තීයවේදීන්ගේ සම්මේලනය අද ප්‍රකාශ කළා.\nඒ අනුව, හෙට පෙරවරු 8 සිට දින 14 ක කාලයක් සඳහා එය තාවකාලිකව අවසන් කරන බවයි ඔවුන් සඳහන් කළේ.\nසෞඛ්‍ය වෘත්තීයවේදීන්ගේ සම්මේලනයේ කැදවුම්කරු රවී කුමුදේශ් අද කොළඹ පැවැති මාධ්‍ය හමුවකදි වර්ජනය අවසන් කිරීම සම්බන්ධයෙන් මෙලෙස අදහස් පළ කළා.\nවැටුප් විෂමතා ඇතුළු ඉල්ලිම් කිහිපයක් මුල් කරගනිමින් පසුගිය පරිපුරක හා අතුරු වෛද්‍ය සේවාවන්ට අයත් වෘත්තීය සමිති වර්ජනයක් ආරම්භ කරනු ලැබුවේ පසුගිය 7 වනදායි.\nඑමගින් රෝගී ජනතාව දැඩි පීඩාවට පත්වූ අතර, අධිකරණ නියෝගයක් මත රජයේ හෙද නිලධාරින්ගේ සංගමය මීට පෙර වර්ජනයෙන් ඉවත් වුණා.\nකෙසේ වෙතත්, වර්ජනයට එක්වූ රජයේ විකිරණ විද්‍යා තාක්ෂණවේදීන්ගේ සංගමයේ සභාපති චානක ධර්මවික්‍රම සඳහන් කළේ, තම සංගමයේ ඉල්ලීම් සම්බන්ධයෙන් සෞඛ්‍ය අමාත්‍යවරයා සමඟ පැවති සාකච්ඡාවේ දී එකඟතාවයකට නොපැමිණීම හේතුවෙන් වර්ජනය අවසන් කිරීම ගැන අද පස්වරුවේ රැස්වන විධායක සභාවේදී තීරණයක් ගන්නා බවයි.\nමේ අතර, 9 වන දිනටත් අද ක්‍රියාත්මක වූ සෞඛ්‍ය වර්ජනය හේතුවෙන්, රෝහල් වෙත පැමිණි රෝගී ජනතාව දැඩි අපහසුතාවයට පත්ව සිටියා.",
       "URL": "https://www.hirunews.lk/297087/සෞඛ්‍ය-වර්ජනය-තාවකාලික-ව-අවසන්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1355"
}