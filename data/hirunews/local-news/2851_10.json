{
       "Source": "hirunews",
       "Timestamp": "Sunday, 15 March 2020 - 19:02",
       "Headline": "හෙට නාම යෝජනා භාර ගැනීම් නැහැ",
       "News Content": "හෙට රජයේ නිවාඩු දිනයක් ලෙස ප්‍රකාශයට පත් කර ඇති බැවින් මහමැතිවරණයේ ඇප මුදල් හෝ නාමයෝජනා භාරගැනීම සිදු නොකරන බව මැතිවරණ කොමිසම් සභාව දැනුම් දෙනවා.\nඒ අනුව අනිද්දා මෙන්ම 18 සහ 19 යන දිනවල මධ්‍යහ්න 12 දක්වා ඇප හා නාම යෝජනා භාර ගැනීම සිදුකරන බවයි මැතිවරණ කොමිෂන් සභාව සඳහන් කළේ.\nකොරෝනා වෛරසයෙන් ආරක්ෂාවීම සඳහා නාම යෝජනා භාරදීමට පැමිණෙන අවස්ථාවේදී ඒ සඳහා නීතියෙන් බලයලත් පුද්ගලයින් පමණක් නාම යෝජනා ශාලාවට එවන ලෙස දේශපාලන පක්ෂ සහ ස්වාධීන කණ්ඩායම්වලින් එම කොමිසම ඉල්ලීමක් ද කර තිබෙනවා.\nඑමෙන්ම තැපැල් ඡුන්ද අයදුම්පත් අනිද්දා මධ්‍යම රාත්‍රී 12 දක්වා භාරගැනීමට සියලූම තේරීම් භාර නිලධාරීන්ට සහ නියෝජ්‍ය මෙන්ම සහකාර මැතිවරණ කොමසාරිස්වරුන්ට ද උපදෙස් ලබාදී තිබෙනවා.\nමේ අතර, එක්සත් ජාතික පක්ෂ නායක රනිල් වික්‍රමසිංහ මැතිවරණ කොමිෂන් සභාවේ සභාපති මහින්ද දේශප්‍රිය වෙත ලිපියක් යොමු කර තිබෙනවා.\nඑම ලිපිය මගින් ඔහු මැතිවරණ කොමිසමේ සභාපතිවරයාගෙන් විමසා ඇත්තේ කොරෝනා වෛරසය ශ්‍රී ලංකාව තුළ ව්‍යාප්ත වීමත් සමඟ මැතිවරණ ප්‍රචාරක කාලසීමාවේ කවරාකාරක පියවරක් ගැනීමට බලාපොරොත්තු වන්නේ ද යන්නයි.\nමේ පිළිබදව රජය සහ අදාළ අනෙකුත් ආයතනයන්ට ලබාදීමට අපේක්ෂිත උපදෙස් කවරේද යන්න පිළිබදව දැනුවත් කරන ලෙස ඔහු සභාපතිවරයාගෙන් තවදුරටත් ඉල්ලා තිබෙනවා.",
       "URL": "https://www.hirunews.lk/236564/හෙට-නාම-යෝජනා-භාර-ගැනීම්-නැහැ",
       "Category": "Local News",
       "Parent URL": "https://www.hirunews.lk/local-news.php?pageID=2851"
}