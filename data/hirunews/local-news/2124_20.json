{
       "Source": "hirunews",
       "Timestamp": "Thursday, 25 February 2021 - 18:27",
       "Headline": "වත්තලදී පැනගිය නේවි රුවන් සොයා මෙහෙයුම් - හොරණ මත්කුඩු පිටුපස හරක් කටා (වීඩියෝ)",
       "News Content": "වත්තල නගරයේදී මෝටර් රථයකින් පලාගිය නේවි රුවන් නමැති මත්ද්‍රව්‍ය ජාවාරම්කරු සොයා පොලිස් විශේෂ කාර්ය බලකාය මෙහෙයුමක් ආරම්භ කර තිබෙනවා.\nපසුව ඔහුගේ මෝටර් රථය පෑලියගොඩ ප්‍රදේශයේ දමා ගොස් තිබියදී සොයා ගත්තා.\nඔහුගේ ජාවාරමට සම්බන්ධ කාන්තාවක් හෙරොයින් සමඟ අත්අඩංගුවට ගෙන තිබූ අතර, එම කාන්තාව හමුවීමටයි නේවි රුවන් තවත් සමීපතමයෙකු සමඟ වත්තල ප්‍රදේශයට පැමිණ තිබුණේ.\nඑහිදී පොලිස් විශේෂ කාර්ය බලකාය වැටලීම සිදුකළා.\nකෙසේවෙතත්, සැකකරුවන් පලාගොස් තිබූ අතර, වෙඩි තැබීමක් ද සිදුව ඇති බවයි පොලීසිය සඳහන් කළේ.\nමේ අතර, පානදුර මධ්‍යම දූෂණ මර්දන කොට්ඨාශයේ නිලධාරීන් හොරණ ප්‍රදේශයේදී අත්අඩංගුවට ගත් හොරොයින් තොගය සම්බන්ධයෙන් විදේශ ගතව සිටින ප්‍රධාන පෙලේ මත්ද්‍රව්‍ය ජාවාරම්කරුවන් දෙදෙනෙකු සම්බන්ධ බවට අනාවරණ වී තිබෙනවා.\nපොලිස් මාධ්‍ය ප්‍රකාශක නියෝජ්‍ය පොලිස්පති අජිත් රෝහණ කොළඹ අද පැවති මාධ්‍ය හමුවකදී කියා සිටියේ මෙලෙස 31 හැවිරිදි වැලිගම ප්‍රදේශයේ පදිංචි රුවන් චින්තක නොහොත් හරක් කටා සහ 24 හැවිරිදි තවත් මත්ද්‍රව්‍ය ජාවාරම්කරුවෙකු මෙලෙස හඳුනා ගත් බවයි.\nරුවන් චින්තක නොහොත් හරක් කටා මියගිය පාතාල කල්ලි නායකයෙකු වන අංගොඩ ලොක්කාගේ ප්‍රධාන පෙලේ ගෝලයෙක්. ඔහු මේ වනවිට විදේශ ගතව සිටිනවා.\nඅද උදෑසන හෙරොයින් සමඟ අත්අඩංගුවට ගත් වෑන් රථය ඉමදූව පිවිසුමෙන් දක්ෂිණ අධිවේගී මාර්ගයට පිවිස ගැලනිගම පිටවුමෙන් හොරණට පැමිණ තිබුණා.\nඑහි තිබී හෙරොයින් කිලෝ 45 යි ග්‍රෑම් 376 ක් සොයා ගත් අතර, සිද්ධියට අදාළ වෑන් රථය යුද හමුදාව කුලී පදනම ලබා ගත් වෑන් රථයක් බවයි පොලිස් මාධ්‍ය ප්‍රකාශකවරයා සඳහන් කළේ.\nසිද්ධිය සම්බන්ධයෙන් අත්අඩංගුවට ගත් දඹුල්ල යුද හමුදා කඳවුරට අනුයුක්තව තාවකාලිකව හොරණ ප්‍රදේශයේ කඳවුරක රාජකාරි සිදුකළ යුද හමුදා සෙබලෙකු සහ යුද හමුදාවෙන් පළාගිය ලාන්ස් ක්‍රෝපල්වරයෙකු දින 7ක රැඳවුම් නියෝග මත ප්‍රශ්න කිරීමට අධිකරණයෙන් අවසර ලබාදී තිබෙනවා.",
       "URL": "https://www.hirunews.lk/263680/වත්තලදී-පැනගිය-නේවි-රුවන්-සොයා-මෙහෙයුම්-හොරණ-මත්කුඩු-පිටුපස-හරක්-කටා-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2124"
}