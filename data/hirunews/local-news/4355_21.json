{
       "Source": "hirunews",
       "Timestamp": "Thursday, 24 August 2017 - 14:50",
       "Headline": "පළාත්පාලන ඡන්ද විමසීම් කෙටුම්පතට ආණ්ඩුවෙන් සංශෝධන 50 ක්",
       "News Content": "පළාත්පාලන ආයතන ඡන්ද විමසීම් සංශෝධන පනත් කෙටුම්පත පිළිබඳ දෙවන වර කියවීමේ විවාදය පාර්ලිමේන්තුවේ අද ආරම්භ වුණා.\nවිවාදය ආරම්භ කිරීමට පෙර කථානායකවරයා දැනුම්දුන්නේ අද දිනයේදී මෙය විවාද කර ඊට අදාල ජන්ද විමසීම ලබන මස 6 වනදා පැවැත්වෙන බවයි.\nකෙසේ වෙතත් ආණ්ඩුවෙන් පනත් කෙටුම්පතට සංශෝධන 50 ක් අද දිනයේ එක් කර ඇති නිසා මෙය අධ්‍යයනය කිරීමට කාලය අවශ්‍ය බව ඒකාබද්ධ විපක්ෂයේ නායක පාර්ලිමේන්තු මන්ත්‍රී දිනේෂ් ගුණවර්ධන සඳහන් කළා.\nකෙසේ වෙතත් අද පස්වරු 1.30ට පැවැත්වෙන පක්ෂ නායක රැස්වීමේදී ඒ සම්බන්ධයෙන් තීරණයක් ගත හැකි බවයි කථානායකවරයා ප්‍රකාශ කළේ.\nමේ අතර ඊයේ දිනයේ අමාත්‍ය ධුරවලින් ඉවත් කරන ලද  විජේදාස රාජපක්ෂට අද පාර්ලිමේන්තුවේ වෙන්කර ඇත්තේ 93 වන අසුනයි.\nමීට පෙර ඔහුට සභාගර්භය තුළ ආණ්ඩු පක්ෂයේ 34 වන අසුන හිමිව තිබුණා.\nවිජේදාස රාජපක්ෂ හිටපු අමාත්‍යවරයා ව්‍යවස්ථාදායක සභාවේ අග්‍රාමාත්‍යවරයාගේ නියෝජිතයා වන අතර, ආණ්ඩුක්‍රම ව්‍යවස්ථා සම්පාදක කමිටුවේ සාමාජිකයෙකුද වනවා. විජේදාස රාජපක්ෂ අමාත්‍යවරයා එම තනතුරුවලින් ඉල්ලා අස්වුවහොත් හැර ඉන් ඉවත්කිරීමේ හැකියාවක් නැහැ.",
       "URL": "https://www.hirunews.lk/169256/පළාත්පාලන-ඡන්ද-විමසීම්-කෙටුම්පතට-ආණ්ඩුවෙන්-සංශෝධන-50-ක්",
       "Category": "Local News",
       "Parent URL": "https://www.hirunews.lk/local-news.php?pageID=4355"
}