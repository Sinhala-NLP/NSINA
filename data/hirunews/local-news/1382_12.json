{
       "Source": "hirunews",
       "Timestamp": "Tuesday, 01 February 2022 - 19:35",
       "Headline": "වරකාපොළදී ගුටි ඇණගත් පොලිස් නිලධාරීන්ට වැඩ වරදී  (වීඩියෝ)",
       "News Content": "කොළඹ - නුවර ප්‍රධාන මාර්ගයේ වරකාපොළ ප්‍රදේශයේදී පොලීසියේම දෙපාර්ශවයක් අතර ඇති වූ ගැටුමකට අදාළව පොලිස් විනය සංග්‍රහය යටතේ මූලික විමර්ශනයක් පවත්වන බව ජ්‍යෙෂ්ඨ පොලිස් මාධ්‍ය ප්‍රකාශක ජ්‍යෙෂ්ඨ නියෝජ්‍ය පොලිස්පති අජිත් රෝහණ පවසනවා.\nඒ අනුව ඔවුන්ට චෝදනා පත්‍රයක් නිකුත් කර විනය පියවර ගන්නා බවයි ඔහු වැඩිදුරටත් සඳහන් කළේ.\nසිද්ධියට අදාළව මේ වනවිට පොලිස් පරීක්ෂකවරුන් දෙදෙනෙකු අත්අඩංගුවට ගෙන අධිකරණයට ඉදිරිපත් කිරීමෙන් පසු ඇප මත මුදාහැර තිබෙනවා.\nගැටුමෙන් පසු තවත් පොලිස් නිලධාරීන් දෙදෙනෙකු රෝහල් ගත වී ඇති බවටයි වාර්තාවන්නේ.\nඒ අනුව එම පොලිස් නිලධාරීන් දෙදෙනාද අත්අඩංගුවට ගැනීමට පියවර ගන්නා බව විමර්ශන මෙහෙයවන ජ්‍යෙෂ්ඨ නිලධාරියෙකු කියා සිටියා.\nපෙරේදා රාත්‍රී කාලයේදී මහ මඟ සිදුවූ මෙම ගැටුමට හේතු වී ඇත්තේ මාර්ගයේ ගමන් ගන්නා අවස්ථාවේදී රථ වාහන සම්බන්ධයෙන් ඇති වූ ආරවුලක්.\nපොලිස් පරීක්ෂකවරුන් දෙදෙනෙකු සහ රථවාහන අංශයේ ස්ථානාධිපතිවරයෙකු රඹුක්කන ප්‍රදේශයේ පැවති විවාහ මංගල උත්සවයකට සහභාගිවී නැවත පැමිණෙමින් සිටි අවස්ථාවේදී මෙම ගැටුම හටගෙන ඇති අතර, සිවිල් ඇඳුමින් සිටි ඔවුන් එකිනෙකා හඳුනාගෙන නැහැ.",
       "URL": "https://www.hirunews.lk/295899/වරකාපොළදී-ගුටි-ඇණගත්-පොලිස්-නිලධාරීන්ට-වැඩ-වරදී-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1382"
}