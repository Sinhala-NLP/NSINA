{
       "Source": "hirunews",
       "Timestamp": "Thursday, 25 August 2022 - 17:08",
       "Headline": "අගමැති ගිය මගට ආරක්ෂාව නො දුන් පොලිස් ලොක්කාට වැඩ වරදින ලකුණු",
       "News Content": "ඉකුත් ජනවාරි මාසයේ දී, ඉන්දීය අග්‍රාමාත්‍ය නරේන්ද්‍ර මෝදිගේ ආරක්ෂාව උල්ලංඝනය වන ආකාරයෙන් කටයුතු කිරීම සම්බන්ධයෙන් පන්ජාබ් ප්‍රාන්තයේ උසස් පොලිස් නිලධාරියෙකුට ඉන්දීය ශ්‍රේෂ්ඨාධිකරණය විසින් පිහිටුවන ලද මණ්ඩලයක් විසින් චෝදනා නගනවා.\nඑදින ඉන්දීය අග්‍රාමාත්‍යවරයාගේ සංචාරක සැලසුම්වල වෙනසක් සිදුවන බව පූර්ව දැනුම් දීමකින් පසුවත්, අදාල නිලධාරියා විසින් “මාර්ග‍යේ ආරක්ෂාව ශක්තිමත්” කිරීමට කටයුතු නො කළ බවයි අධිකරණය ප්‍රකාශ කළේ.\nඑදින ඉන්දීය අග්‍රාමාත්‍යවරයා ගමන් කළ මාර්ගයේ කැබිනට් අමාත්‍යවරයෙකුට ඉල්ලා අස්වන ලෙස ඉල්ලමින් විරෝධතාවක් පැවැත් වී තිබුණු අතර, විරෝධතාකරුවන් එහි ගුවන් පාලමක් අවහිර කර තිබූ නිසා ඔහු ගමන්ගත් රථ පෙළ විනාඩි 20 ක් සිර වී තිබෙනවා.\nමේ සම්බන්ධයෙන් ප්‍රකාශයක් කළ ෆෙඩරල් ස්වදේශ කටයුතු අමාත්‍යාංශය මෙම සිද්ධිය විස්තර කර තිබුණේ, \"අගමැතිවරයාගේ ආරක්‍ෂාවට එය විශාල බලපෑමක්\" එල්ල කළ බවයි.\nසිද්ධිය සම්බන්ධයෙන් කළ විමර්ශනයේ වාර්තාව කිය වූ අගවිනිසුරු එන්වී රාමනා ප්‍රමුඛ විනිසුරු මඩුල්ල අද කියා සිටියේ, ෆෙඩරල් සහ ප්‍රාන්ත ආන්ඩු වෙත අවශ්‍ය පියවර ගැනීමට නිර්දේශ යවන බවයි.\nඅදාල සිද්ධියෙන් පසුව ෆෙරෝස්පූර් දිස්ත්‍රික්කයේ එවක සිටි ජ්‍යෙෂ්ඨ පොලිස් අධිකාරීවරයා වූ හර්මන්දීප් සිං හාන්ස් ව ඔහුගේ රාජකාරිය හරි හැටි ඉටු කිරීමට අපොහොසත් වීම මත ස්ථාන මාරු කිරීමට ඉන්දීය පොලිස් පරිපාලනය තීරණය කර තිබුණා.",
       "URL": "https://www.hirunews.lk/313713/අගමැති-ගිය-මගට-ආරක්ෂාව-නො-දුන්-පොලිස්-ලොක්කාට-වැඩ-වරදින-ලකුණු",
       "Category": "Local News",
       "Parent URL": "https://www.hirunews.lk/local-news.php?pageID=914"
}