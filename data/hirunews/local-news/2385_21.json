{
       "Source": "hirunews",
       "Timestamp": "Saturday, 17 October 2020 - 7:10",
       "Headline": "විස්ස ගැන සමගි ජනබලවේගයෙන් නිවේදනයක්",
       "News Content": "සමගි ජනබලවේගය විසිවන ව්‍යවස්ථා සංශෝධනය පිළිබඳව නිවේදනයක් නිකුත් කර තිබෙනවා.\nඑහි දැක්වෙන්නේ එළැඹෙන 21 සහ 22 යන දිනයන්හි 20 වන ආණ්ඩුක්‍රම ව්‍යවස්ථා සංශෝධනය විවාද කිරීමට ආණ්ඩුව පක්ෂ නායක රැස්වීමේදී තීරණය කර ඇති අතර, ඒ හේතුවෙන් එය අධ්‍යයනය කිරීමට කාලයක් නොමැති බවයි.\nඑම සංශෝධනය සම්බන්ධයෙන් ශ්‍රේෂ්ඨාධිකරණය ලබාදුන් නඩු තීන්දුව කතානායකවරයා විසින් 20 වන දින ප්‍රකාශයට පත්කරන බැවින් ඒ පිළිබඳව අධ්‍යයනය කිරීමට කල් නොමැති බවටයි ඔවුන් පෙන්වා දෙන්නේ.\nමේ පිළිබඳව විපක්ෂයේ මන්ත්‍රීවරුන් පක්ෂ නායක රැස්වීමේදී සාකච්ඡාවට බඳුන් කර ඇති අතර, එහිදී ඔවුන් අවම දින 04 ක්වත් ලබාදිය යුතු බවට ඉල්ලා සිටි බව එම නිවේදනයේ වැඩිදුරටත් සඳහන්.\nමේ අතර 20 වන ව්‍යවස්ථා සංශෝධනයේ සමස්තයම ඉදිරියට ගෙන නොයා යුතු අතර, ඒ වෙනුවට මේ මොහොතේ ජාතික අවධානය යොමුවිය යුත්තේ නව ආණ්ඩුක්‍රම ව්‍යවස්ථාවක් වෙතට බව ශ්‍රී ලංකා කතෝලික රදගුරු සම්මේලනය නිවේදනයක් නිකුත් කරමින් සඳහන් කළා.\nඑහි වැඩිදුරටත් දැක්වෙන්නේ ව්‍යවස්ථා සංශෝධනයකින් හෝ නව ව්‍යවස්ථා කෙටුම්පතකින් සෑම විටම ජනතා පරමාධිපත්‍යය ආරක්ෂා විය යුතු බවයි.",
       "URL": "https://www.hirunews.lk/252694/විස්ස-ගැන-සමගි-ජනබලවේගයෙන්-නිවේදනයක්",
       "Category": "Local News",
       "Parent URL": "https://www.hirunews.lk/local-news.php?pageID=2385"
}