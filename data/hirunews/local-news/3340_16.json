{
       "Source": "hirunews",
       "Timestamp": "Wednesday, 22 May 2019 - 12:42",
       "Headline": "පාස්කු ඉරිදා ප්‍රහාරය ගැන සොයා බැලෙන තේරීම් කාරක සභාව ගැන, යෝජනාව අද පාර්ලිමේන්තුවට",
       "News Content": "පාස්කු ඉරිදා ත්‍රස්ත ප්‍රහාරය සහ ඉන් පසුව රටේ ඇති වූ තත්ත්වයන් පිළිබදව සොයා බැලීම සදහා වන තේරිම් කාරක සභාව පිළිබද යෝජනාව අද පස්වරුවේ පාර්ලිමේන්තුවට ඉදිරිපත් කිරීමට නියමිතව තිබෙනවා.\nඊයේ පැවති ආණ්ඩු පක්ෂ මන්ත්‍රී කණ්ඩායම් රැස්වීමේදී ගනු ලැබූ තීරණයට අනුව සභානායක අමාත්‍ය ලක්ෂ්මන් කිරිඇල්ල විසින් මෙම යෝජනාව පාර්ලිමේන්තුවට ඉදිරිපත් කරනු ඇති.\nමෙම පාර්ලිමේන්තු තේරීම්කාරක සභාව මගින් රිෂාඞ් බදියුදීන් අමාත්‍යවරයාට එල්ල වී ඇති චෝදනා සම්බන්ධයෙන් ද කරුණු විමසා බැලීමට නියමිතව තිබෙනවා.\nසභානායකවරයා යෝජනාව ඉදිරිපත් කිරීමෙන් පසු යම් හෙයකින් විපක්ෂය විසින් ඊට විරෝධතාවක් ඉදිරිපත් කළහොත් තේරීම්කාරක සභාව සම්බන්ධයෙන් ඡුන්ද විමසීමක් සිදුකෙරෙනු ඇති.\nඒ අනුව, ආණ්ඩුපක්ෂයේ සියලූම මන්ත්‍රීවරුන්ට අද පස්වරු 3 වනවිට පාර්ලිමේන්තු සභා ගර්භය වෙත පැමිණ සිටින ලෙස දැනුම්දීමක් සිදුකර තිබෙනවා.\nඅද දිනයේ යෝජනාව සම්මත වීමෙන් පසු පාර්ලිමේන්තු තේරීම්කාරක සභාවට කතානායකවරයා විසින් සාමාජිකයන් නම් කරනු ඇති.\nආණ්ඩු පක්ෂයෙන් සභාපති ධුරය සදහා නියෝජ්‍ය කතානායක ආනන්ද කුමාරසිරිගේ නම මේ වනවිටත් යෝජනා කර තිබෙනවා.\nසාමාන්‍යයෙන් මෙවැනි කාරක සභාවක් උපරිම සාමාජිකයන් 15 දෙනෙකුගෙන් සමන්විත වන අතර, ආණ්ඩු පක්ෂය සහ විපක්ෂයේ එකගතාව මත තේරීම්කාරක සභාවේ අවසන් වාර්තාව සකස් කිරීමේ කාල සීමාව තීරණය කිරීම සම්ප්‍රදායයි.\nමේ අතර, ජනාධිපතිවරයා සහ අගමැතිවරයා දැනුම් දෙන්නේ නම්, අමාත්‍ය ධුරයෙන් ඉවත්ව පාර්ලිමේන්තුවේ පසුපෙළ අසුන් ගැනීමට සූදානම් බව අමාත්‍ය රිෂාඞ් බදියුදීන් ඊයේ රැස්වූ කැබිනට් මණ්ඩලය වෙත ප්‍රකාශ කර තිබෙනවා.\nඔහු මේ බව සදහන් කර ඇත්තේ තමන්ට එල්ල වී ඇති චෝදනා සම්බන්ධයෙන් අදහස් දක්වමින්.\nකෙසේ වෙතත්, ජනාධිපතිවරයා හෝ අග්‍රාමාත්‍යවරයා රිෂාඞ් බදියුදීන් අමාත්‍යවරයාගේ මෙම ප්‍රකාශයට කැබිනට් මණ්ඩලයේදී ප්‍රතිචාරයක් නොදැක්වූ බව රජයේ ජ්‍යෙෂ්ඨ අමාත්‍යවරයෙකු අප කළ විමසීමකදී කියා සිටියා.\nපාස්කු ඉරිදා සිදුවූ පිපිරීම් වලින් පවුල් 344 ක් විපතට පත්ව ඇති අතර, මින් පවුල් 156 ක එක් මරණයක් හෝ සිදුවී තිබෙනවා.\nපවුල් 188 කින් අවම වශයෙන් එක් පුද්ගලයෙකු හෝ තුවාල ලබා ඇති බවයි වාර්තා වන්නේ.\nමෙම පවුල්වල සාමාජිකයින් නැවත නගා සිටුවීම සදහා කතෝලික සභාවේ සෙත් සරණ, සමාජ සේවා ආයතනයේ සම්බන්ධීකරණය සහිතව නාගරික ජනාවාස සංවර්ධන අධිකාරිය මගින් විශේෂ වැඩසටහනක් ක්‍රියාත්මක කිරීමට සැලසුම් කර තිබෙනවා.\nඊට අවශ්‍ය අරමුදල් සලසා ගැනීම සදහා අමාත්‍ය සජිත් ප්‍රේමදාස ඉදිරිපත් කළ යෝජනාවකට ද අමාත්‍ය මණ්ඩල අනුමැතිය හිමිවුණා.\nඑමෙන්ම, පසුගියදා දිවයිනේ ප්‍රදේශ කිහිපයක ඇති වූ ගැටුම්කාරි තත්ත්වය හේතුවෙන් හානි සිදුවූ මුස්ලිම් දේවස්ථාන ප්‍රතිසංස්කරණය කිරීමට සහ එම ගැටුම් හේතුවෙන් සිදුවූ හානි වෙනුවෙන් වන්දි පිරිනැමීමට ද, අමාත්‍ය මණ්ඩල අනුමැතිය හිමිවුණා.\nඅග්‍රමාත්‍ය රනිල් වික්‍රමසිංහ එම කැබිනට් පත්‍රිකාව ඉදිරිපත් කර තිබූ අතර, පාස්කු ඉරිදා සිදුවූ බෝම්බ ප්‍රහාරවලින් හානි සිදුවූවන් වෙනුවෙන් වන්දි ගෙවීමට තීරණය කළ ක්‍රමවේදයටම අදාළ ගෙවීම් ද සිදුකෙරෙනු ඇති.",
       "URL": "https://www.hirunews.lk/216868/පාස්කු-ඉරිදා-ප්‍රහාරය-ගැන-සොයා-බැලෙන-තේරීම්-කාරක-සභාව-ගැන-යෝජනාව-අද-පාර්ලිමේන්තුවට",
       "Category": "Local News",
       "Parent URL": "https://www.hirunews.lk/local-news.php?pageID=3340"
}