{
       "Source": "hirunews",
       "Timestamp": "Wednesday, 15 February 2023 - 7:01",
       "Headline": "පෙම්වතිය බලන්න හොරෙන් ම බස් එක අරං ගිය කොන්දොස්තරට වූ ඇබැද්දිය",
       "News Content": "රඹුක්කන ඩිපෝවට අයත් බස් රථයක් හතරලියද්ද බස් නැවතුමේ රාත්‍රී ගාල් කර, රියැදුරු පිටව ගිය පසු එහි කොන්දොස්තරවරයා පෙම්වතිය බැලීමට කිලෝ මීටර් 9ක පමණ දුරක් බස් රථය පදවාගෙන ගොස් ආපසු එන අතරතුර දී අනතුරට පත් වී තිබෙන පුවතක් වාර්තා වනවා.\nඅනතුරින් පසු බස් රථය හතරලියද්ද බස් නැවතුම දක්වා පදවාගෙන පැමිණ තිබෙන කොන්දොස්තරවරයා කිසිවක් සිදු නොවූ ආකාරයෙන් එය ගාල් කර පිටව ගොස් තිබෙන බවත් පවත්වන ලද පොලිස් පරීක්ෂණ මගින් ඔහුව අත්අඩංගුවට ගැනීමට කටයුතු කර ඇති බවත් වාර්තා වනවා.\nඅදාළ බස් රථය රඹුක්කන හතරලියද්ද මාර්ගයේ ධාවනය වන බස් රථයක් වන අතර එය හතරලියද්ද බස් නැවතුමේ රාත්‍රී නවතා තබා ඇත්තේ පසුදින අලුයම 5.30ට නැවත රඹුක්කන බලා ගමන් වාරය ආරම්භ කිරීම සඳහා යි.\nරියැදුරුගේ නිවස ඒ ආසන්නයේ ම පිහිටා තිබීම නිසා ඔහු බස් රථය ගාල් කිරීමෙන් පසු දිනපතා නිවසා බලා ගිය ද කොන්දොස්තර බස් රථයේ ම රැඳී සිටින බවයි වාර්තා වන්නේ.\nකෙසේ නමුත් ඉකුත් දිනක රාත්‍රී කාලයේ බස් රථය පණ ගන්වා ගෙන කොන්දොස්තරවරයා කැබැල්ලවත්ත නමැති ප්‍රදේශයට ගොස් පෙම්වතිය හමු වී ආපසු එමින් සිටියදී‍යි බස් රථය මෙලෙස අනතුරට පත් වී තිබෙන්නේ.",
       "URL": "https://www.hirunews.lk/327444/පෙම්වතිය-බලන්න-හොරෙන්-ම-බස්-එක-අරං-ගිය-කොන්දොස්තරට-වූ-ඇබැද්දිය",
       "Category": "Local News",
       "Parent URL": "https://www.hirunews.lk/local-news.php?pageID=535"
}