{
       "Source": "hirunews",
       "Timestamp": "Saturday, 08 April 2023 - 16:12",
       "Headline": "ඉන්දීය අගමැති චෙන්නායි සංචාරයක",
       "News Content": "ඉන්දීය අග්‍රාමාත්‍ය නරේන්ද්‍ර මෝදි චෙන්නායි නගරයේ සංචාරයක නිරතව තිබෙනවා.\nහයිද්‍රාබාද් සංචාරයකින් අනතුරුවයි මෝදි මෙලෙස චෙන්නායි බලා පැමිණ ඇත්තේ.\nචෙන්නායි නගරය වෙත පැමිණි ඉන්දීය අග්‍රාමාත්‍යවරයා තමිල්නාඩු ප්‍රධාන අමාත්‍ය එම්.කේ.ස්ටාලින් විසින් පිලිගෙන ඇති අතර, චෙන්නායි ජාත්‍යන්තර ගුවන්තොටුපලේ නව පර්යන්තය විවෘත කිරීම සඳහා ද එක්වුණා.\nඑමෙන්ම, චෙන්නායි - රාමක්‍රිෂ්ණා ආශ්‍රමයේ 125 වන සංවත්සර උත්සවයට සහභාගි වූ ඉන්දීය අග්‍රාමාත්‍යවරයා, චෙන්නායි සිට කොයිම්බතූර් දක්වා දිවෙන වන්දේ භාරත් අධිවේගී දුම්රිය ආරම්භ කිරීමට ද එක්වූ බවයි එරට මාධ්‍ය වාර්තා සඳහන් කළේ.\nමේ අතර, චෙන්නායි සංචාරය අතරතුර අගමැති මෝදි සිය ෆේස්බුක් ගිණුමට එක් කළ වීඩියෝවක් මේ වනවිට සමාජ මාධ්‍යයේ සංසරණය වනවා.\nගුවනේ සිට ලබා ගත් අදාළ කෙටි වීඩියෝවේ දැක්වෙන්නේ චිදම්බරම් ක්‍රීඩාංගනය, මරීනා වෙරළ තීරය ආදී චෙන්නායිහි අලංකාරය දැක්වෙන දර්ශන පෙළක්.\nආයුබෝවන් චෙන්නායි යන අර්ථය දෙන වනක්කම් චෙන්නායි යනුවෙන් සටහනක් තබමිනුයි ඔහු සිය ෆේස්බුක් ගිණුමට එම වීඩියෝව එක් කර ඇත්තේ.",
       "URL": "https://www.hirunews.lk/332025/ඉන්දීය-අගමැති-චෙන්නායි-සංචාරයක",
       "Category": "Local News",
       "Parent URL": "https://www.hirunews.lk/local-news.php?pageID=426"
}