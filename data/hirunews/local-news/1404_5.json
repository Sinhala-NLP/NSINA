{
       "Source": "hirunews",
       "Timestamp": "Monday, 24 January 2022 - 7:31",
       "Headline": "ගෙවුණු පැය 24 තුළ සැකකරුවන් 08 දෙනෙකුට මාංචු",
       "News Content": "ගෙවුණු පැය 24 තුළ දිවයිනේ විවිධ ප්‍රදේශවල පොලීසිය විසින් සිදු කරන ලද සෝදිසි කිරීම් සහ වැටලීම්වලින් නීතිවිරෝධී මත්ද්‍රව්‍ය ළඟ තබාගත් සහ අලෙවි කිරීමට සූදානම් කර තිබිය දී පුද්ගලයින් පිරිසක් අත්අඩංගුවට ගෙන තිබෙනවා.\nඒ සැකකරුවන් 08 දෙනෙකු සමගින්.\nමට්ටක්කුලිය පොලිස් වසමේ සමිත්පුර ප්‍රදේශයේ දී පොලීසියට ලද තොරතුරකට අනුව සිදු කළ වැටලීමක දී අයිස් මත්ද්‍රව්‍ය සමග පුද්ගලයෙකු අත්අඩංගුවට ගෙන තිබෙනවා.\nසැකකරු සන්තකයේ තිබී අයිස් මත්ද්‍රව්‍ය ග්‍රෑම් 25ක් සමගිනුයි, අදාළ පුද්ගලයා පොලිස් භාරයට ගැනුණේ.\nමෙලෙස අත්අඩංගුවට ගත් සැකකරු 23 හැවිරිදි අයෙකු වන අතර, ඔහු පමුණුගම ප්‍රදේශයේ පදිංචිකරුවෙක්.\nඊයේ (23) රාත්‍රී කාලයේදී අදාළ සැකකරු අත් අඩංගුවට ගැනුණු අතර, ඔහු අද (24) මාලිගාකන්ද මහේස්ත්‍රාත් අධිකරණය වෙත ඉදිරිපත් කිරීමට නියමිතයි.\nඑමෙන්ම, මාවතගම - මාස්වැව ප්‍රදේශයේ දී මාවතගම පොලීසිය විසින් සිදු කරන ලද සෝදිසි කිරීමක දී පුද්ගලයින් තිදෙනකු සමග කාන්තාවක් අත්අඩංගුවට ගැනුණේ හෙරොයින් ළඟ තබා ගැනීමේ චෝදනාව මතයි.\nමොවුන් අත් අඩංගුවට ගන්නා අවස්ථාවේ දී සිය සන්තකයේ තබාගෙන සිටි හෙරොයින් ග්‍රෑම් 15 යි, මිලිග්‍රෑම් 450ක් සොයා ගැනුණා.\nඊට අමතරව කඩුවක්, තහනම් පිහි 03ක්, කොටියෙකුගේ යැයි සැක කරන සත්ත්ව හමක් සහ මුදලින් රුපියල් 146,000ක් ද පොලිස් භාරයට ගත් බවයි පොලිස් මාධ්‍ය ප්‍රකාශක කාර්යාලය නිකුත් කළ නිවේදනයේ දැක්වෙන්නේ.\nසැකකරුවන්ගෙන් සිදු කළ ප්‍රශ්න කිරීම්වල දී අනාවරණ වී ඇත්තේ, ඉන් එක් අයෙකු මාතලේ ප්‍රදේශයේ ගෙවල් බිඳ දේපල සොරකම් කිරීම් 50කට අධික සංඛ්‍යාවක් සිදු කර ඇති බවයි.\nමෙලෙස අත්අඩංගුවට ගත් පුද්ගලයින් වයස අවුරුදු 55, 50,33, සහ 41 යන වයස් සීමාවල පසුවන්නන් බවට ද අනාවරණ වී තිබෙනවා.\nනීතිමය කටයුතු ක්‍රියාත්මක කිරීම සඳහා මෙම සැකකරුවන් අද (24) දින පිලැස්ස මහේස්ත්‍රාත් අධිකරණය වෙත ඉදිරිපත් කිරීමට නියමිතයි.\nමේ අතර, මොරගහේන පොලීසිය විසින් ලද තොරතුරකට අනුව සිදු කරන ලද වැටලීමක දී පුද්ගලයෙකු අත්අඩංගුවට ගෙන තිබෙනවා.\nඊයේ (23) දහවල් කාලයේ දී මෙම වැටලීම සිදු කර ඇත්තේ, ඔලබොඩුව කන්ද ප්‍රදේශයේ දී යි.\nඑහිදී අත්අඩංගුවට ගත් සැකකරු සන්තකයේ තිබී හෙරොයින් ග්‍රෑම් 05යි, මිලිග්‍රෑම් 900ක් සොයා ගැනුණා.\nමෙලෙස අත්අඩංගුවට ගත් සැකකරු 30 හැවිරිදි වියෙහි පසුවන්නෙකු වන අතර, ඔහු අද (24) හොරණ මහේස්ත්‍රාත් අධිකරණය වෙත ඉදිරිපත් කිරීමට නියමිත යි.\nඑමෙන්ම, බොරැල්ල - කාදර්නානා වත්ත ප්‍රදේශයේ දී ඊයේ (23) පෙරවරුවේ සිදු කළ වැටලීමක දී පුද්ගලයෙකු අත්අඩංගුවට ගැනුණා.\nඒ හෙරොයින් ග්‍රෑම් 05 යි, මිලිග්‍රෑම් 900ක් සමගින්.\nවයස අවුරුදු 38ක් වන බොරැල්ල ප්‍රදේශයේ ම පදිංචිකරුවෙකු මෙලෙස අත්අඩංගුවට ගෙන ඇති අතර, ඔහු අද (24) දින මාලිගාකන්ද මහේස්ත්‍රාත් අධිකරණයට ඉදිරිපත් කිරීමට නියමිතයි.\nමේ අතර, ගල්කිස්ස කොට්ඨාස අපරාධ විමර්ශන අංශයට ලද තොරතුරකට අනුව පුද්ගලයෙකු අත්අඩංගුවට ගෙන තිබෙනවා.\nඒ රත්මලාන ප්‍රදේශයේ දී යි.\nමෙලෙස අත් අඩංගුවට ගත් සැකකරු සන්තකයේ තිබී සොයා ගත් හෙරොයින් ප්‍රමාණය ග්‍රෑම් 02 යි, මිලිග්‍රෑම් 520 ක් වන අතර, 28 හැවිරිදි අදාළ පුද්ගලයා මොරටුව ප්‍රදේශයේ පදිංචිකරුවෙක්.\nසිද්ධිය සම්බන්ධයෙන් ගල්කිස්ස පොලීසිය වැඩිදුර විමර්ශන සිදු කරන අතර, සැකකරු අද (24) ගල්කිස්ස මහේස්ත්‍රාත් අධිකරණය වෙත ඉදිරිපත් කිරීමට නියමිතයි.",
       "URL": "https://www.hirunews.lk/294921/ගෙවුණු-පැය-24-තුළ-සැකකරුවන්-08-දෙනෙකුට-මාංචු",
       "Category": "Local News",
       "Parent URL": "https://www.hirunews.lk/local-news.php?pageID=1404"
}