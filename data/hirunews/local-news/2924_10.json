{
       "Source": "hirunews",
       "Timestamp": "Saturday, 01 February 2020 - 7:35",
       "Headline": "ජනපති සහ ලෝක බැංකු නියෝජිතවරයෙකු අතර හමුවක්",
       "News Content": "ජනාධිපති ගෝඨාභය රාජපක්ෂ සහ ලෝක බැංකුවේ දකුණු ආසියානු කලාපීය උප සභාපති, හාඞ්විග් ෂාෆර් අතර හමුවක් ඊයේ සිදුවුණා.\nඒ ජනාධිපති කාර්යාලයේදීයි. එහිදී ශ්‍රී ලංකාව, ලෝක බැංකු ආධාර යටතේ දැනට ක්‍රියාත්මක ව්‍යාපෘතිවලට අමතරව නව සහයෝගිතා ක්ෂේත්‍ර කිහිපයක් ගැන සාකච්ඡා වී තිබෙනවා.\nපුනර්ජනනීය බලශක්තිය, කසල බැහැර කිරීම, දියබස්නා කළමනාකරණය, අපනයනය ඉලක්ක කර ගත් වැවිලි වගා, මාර්ග තදබදය ලිහිල් කිරීම, පදික සහ මාර්ග ආරක්ෂාව පිලිබඳව ගැටලු සාකච්ඡා කර තිබෙනවා.\nඒ අනුව, උප සභාපතිවරයා සඳහන් කර ඇත්තේ මෙම ව්‍යාපෘති සඳහා සහනදායි පදනම මත මූල්‍යාධාර ලබාදිය හැකි බවයි.\nතමා ආරක්ෂක ලේකම්වරයා ලෙස සිටියදී, නිම කළ මාර්ග සංවර්ධනය සහ නගර අලංකරණය වැනි ලෝක බැංකු ආධාර යටතේ ක්‍රියාත්මක වූ ව්‍යාපෘති මෙහිදී ජනාධිපතිවරයා සිහිපත් කර තිබෙනවා.\nමෙහිදී ජනාධිපතිවරයා සඳහන් කර ඇත්තේ ගම්මිරිස්, සහ කුරුඳු වැනි සුළු අපනයන භෝග කෙරෙහි වැඩි අවධානයක් යොමු කිරීම වැදගත් බවයි.\nඊට ප්‍රතිචාර දක්වමින් ලෝක බැංකු උප සභාපතිවරයා සඳහන් කර ඇත්තේ රැකියා සහ අපනයන ආදායම් උත්පාදනයේදී මෙම බෝග සඳහා විශාල ඉඩ ප්‍රස්ථාවක් පවතින බවයි.\nදැනට ලෝක බැංකු ආධාර යටතේ මෙරට ව්‍යාපෘති 18 ක් ක්‍රියාත්මක කර තිබෙන බවත් ඒවා සාර්ථකව ඉදිරියට යන බවත් දකුණු ආසියානු කලාපීය උප සභාපතිවරයා සඳහන් කර තිබෙනවා.\nමාර්ග තදබදය අවම කිරීමේ අරමුණින් ක්‍රියාත්මක මහනුවර බහු ආකෘති පර්යන්ත ව්‍යාපෘතියට, ලෝක බැංකුව ඉදිරියටත් ආධාර දෙන බව ද ඔහු කියා සිටියා.",
       "URL": "https://www.hirunews.lk/233472/ජනපති-සහ-ලෝක-බැංකු-නියෝජිතවරයෙකු-අතර-හමුවක්",
       "Category": "Local News",
       "Parent URL": "https://www.hirunews.lk/local-news.php?pageID=2924"
}