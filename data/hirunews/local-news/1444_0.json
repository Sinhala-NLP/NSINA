{
       "Source": "hirunews",
       "Timestamp": "Thursday, 06 January 2022 - 19:46",
       "Headline": "මීරිගමින් හමුවූ කොටදෙණියාවේ දරුවන් නිවසට යාම ප්‍රතික්ෂේප කරයි (වීඩියෝ)",
       "News Content": "තමන් නිවසින් පළාගියේ මව ඇතුළු නිවැසියන් පහරදීම නිසා බව අතුරුදන්ව සිට මීරිගම නගරයේ රැදී සිටියදී සොයා ගනු ලැබූ කොටදෙණියාව - වත්තේමුල්ල, බඳුරාගොඩ ප්‍රදේශයේ පදිංචි දරුවන් දෙදෙනා පාපොච්චාරණය කර තිබෙනවා.\nතම බාල සොහොයුරා රැක බලා නොගැනීම හේතුවෙන් මව මෙලෙස පහරදෙන බවයි එම දරුවන් පොලීසියට සඳහන් කර ඇත්තේ.\nඇතැම් අවස්ථාවලදී පවුලේ ඥාතීන් මෙම දරුවන්ගේ පාසල් ගමනට ද බාධා එල්ල කර ඇති බවට අනාවරණ වී තිබෙනවා.\nඅවුරුදු 10 සහ 12 යන වයස්වල පසුවන මෙම දරුවන් අතුරුදන්වී දින 43 කට පසු අද සොයා ගනු ලැබුවේ මීරිගම නගරයේ වෙළඳසැලක හිමිකාරිනියක් මොවුන් සම්බන්ධයෙන් පොලිසිය දැනුවත් කිරීමෙන් අනතුරුවයි.\nආහාරයට යමක් ඉල්ලා මොවුන් ඊයේ මෙම වෙළඳසැලට පැමිණ ඇති අතර, පසුව වෙළඳසැල හිමි කාන්තාව, දරුවන්ට රාත්‍රියේ කාලයේ සිය නිවසේ ගත කිරීමට අවස්ථාව සලසා දීමෙන් පසු අද උදෑසන මේ පිළිබඳව පොලීසිය දැනුවත් කර තිබෙනවා.\nළමුන් දෙදෙනා පොලිසියට ප්‍රකාශ ඇත්තේ තමන්ට මව ඇතුළු නිවැසියන් අවස්ථා කිහිපයකදි පහරදිම හේතුවෙන් නිවෙසින් පළා ගිය බවයි. මේ නිසා යළි නිවෙස වෙත යාම ප්‍රතික්ෂේප කරන බව ද ඔවුන් සඳහන් කර තිබෙනවා.\nදරුවන් දින ගණනාවක් මීගමුව ප්‍රදේශයේ රන් ආභරණ අලෙවිසැලක සිටි බවට සිදු කළ ප්‍රශ්න කිරිම් වලදි අනාවරණය වී තිබෙනවා. පසුව මෙම දරුවන් දෙදෙනා මීරිගම නගරයට බස් රථයකින් පැමිණ ඇති බවයි පොලිසිය සඳහන් කළේ.\nමේ දරුවන් දෙදෙනා සොයා ගැනීමෙන් පසු මීරිගම පොලිසියට රැගෙන එනු ලැබුවා.\nඑහිදී මෙම දරුවන් තවදුරටත් සඳහන් කළේ තමන්ව ඊයේ රාත්‍රියේ රඳවා ගෙන සිටි කාන්තාව සමඟ රැදි සිටිමට කැමති බවයි.\nකෙසේ වෙතත්, ළමයින් දෙදෙනා මෙපමණ කාලයක් රැදී සිටි ආකාරය සම්බන්ධයෙන් තොරතුරු ආවරණය කර ගැනිම සඳහා අපරාධ පරීක්ෂණ දෙපාර්තමේන්තුවේ මනුෂ්‍ය ඝාතන හා සංවිධානාත්මක අපරාධ කොට්ඨාශය සහ කොටදෙණියාව පොලීසීය සිදුකරන බවයි පොලිස් මාධ්‍ය ප්‍රකාශක ජ්‍යෙෂ්ඨ පොලිස් අධිකාරි නිහාල් තල්දූව සඳහන් කළේ.\nමේ වනවිට දරුවන් දින හතලිහක් පුරාවට රැදී සිටි මීගමුව රන් ආභරණ අලෙවිසැල පරීක්ෂා කිරීමට පොලිස් කණ්ඩායමක් එහි ගොස් තිබෙනවා.",
       "URL": "https://www.hirunews.lk/293227/මීරිගමින්-හමුවූ-කොටදෙණියාවේ-දරුවන්-නිවසට-යාම-ප්‍රතික්ෂේප-කරයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1444"
}