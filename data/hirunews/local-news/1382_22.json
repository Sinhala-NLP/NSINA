{
       "Source": "hirunews",
       "Timestamp": "Tuesday, 01 February 2022 - 15:26",
       "Headline": "යුගදනවි ගිවිසුමට එරෙහි පෙත්සම් සලකා බැලීම කල් යයි",
       "News Content": "කෙරවලපිටිය යුගදනවි තාප විදුලි බලාගාරයේ රජයට අයත් සියයට 40ක කොටස් නිව් ෆෝට්‍රස් එනර්ජි ඇමෙරිකානු සමාගමකට පැවරීමට අමාත්‍ය මණ්ඩලය ගෙන ඇති තීරණය බලරහිත කරන ලෙස ඉල්ලා ගොනු කළ පෙත්සම් 02 ක් සලකා බැලීම යළි අප්‍රේල් මස 04 වැනිදා දක්වා කල් දමා තිබෙනවා.\nඒ, එම පෙත්සමට අදාළ නඩුව අද (01) සෝභිත රාජකරුණා, සහ ධම්මික ගනේපොල යන අභියාචනාධිකරණ විනිසුරු මඬුල්ල හමුවේ කැඳවූ අවස්ථාවේදියි.\nඑහිදී පූජ්‍ය බෙන්ගමුවේ නාලක හිමියන් ඇතුළු පිරිස ගොනු කල පෙත්සම වෙනුවෙන් පෙනී සිටි නීතිඥවරයා මෙම පෙත්සම සංශෝධනය කිරීමට අවසර දෙන ලෙස ඉල්ලා සිටියා.\nඊට අවසර දුන් විනිසුරු මඩුල්ල සංශෝධිත පෙත්සම සති තුනක දී ගොනු කරන ලෙස නියෝග කරනු ලැබුවා.\nඑමෙන්ම, පෙත්සම සම්බන්ධයෙන් වගඋත්තරකරුවන් වෙත නොතීසි යැවීමට පියවර ගන්නා ලෙසයි විනිසුරු මඩුල්ල එහිදී නීතිඥවරුන්ට දැනුම් දුන්නේ.\nමෙම පෙත්සම්වල වගඋත්තරකරුවන් ලෙස ඇමෙරිකාවේ නිව් ෆෝට්‍රස් එනර්ජි සමාගම, නීතිපතිවරයා ඇතුළු 54 දෙනෙකු නම් කර තිබෙනවා.\nජාතික හිමිකම් සංවිධානයේ සභාපති පූජ්‍ය බෙංගමුවේ නාලක හිමියන්, ආචාර්ය ගුණදාස අමරසේකර, ආචාර්ය වසන්ත බණ්ඩාර යන අය විසින් එක් පෙත්සමක් ගොනු කර තිබූ අතර ජනතා විමුක්ති පෙරමුණේ සුනිල් හදුන්නෙත්ති, වසන්ත සමරසිංහ යන අය විසින් තවත් පෙත්සමක් ගොනු කර තිබුණා.",
       "URL": "https://www.hirunews.lk/295880/යුගදනවි-ගිවිසුමට-එරෙහි-පෙත්සම්-සලකා-බැලීම-කල්-යයි",
       "Category": "Local News",
       "Parent URL": "https://www.hirunews.lk/local-news.php?pageID=1382"
}