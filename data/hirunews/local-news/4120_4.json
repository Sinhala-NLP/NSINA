{
       "Source": "hirunews",
       "Timestamp": "Thursday, 18 January 2018 - 12:27",
       "Headline": "වර්ජිත විදුලි සේවකයින් කොළඹට",
       "News Content": "විරෝධතාවක් සඳහා වර්ජනයේ නිරතවන විදුලි සේවකයින් කොළඹට කැඳවූ බව විදුලිබල මණ්ඩලයේ ඒකාබද්ධ වෘත්තිය සමිති සන්ධානය පවසනවා.\nඑහි කැඳවුම්කරු රන්ජන් ජයලාල් හිරු ප්‍රවෘත්ති අංශය කළ විමසීමකදී කියා සිටියේ අද (18) උදෑසන සිට ආරම්භ කළ අඛණ්ඩ වර්ජනය තවදුරටත් ක්‍රියාත්මක බවයි.\nඒ අනුව තම වෘත්තීය සමිති සන්ධානය හා එක්ව සිටින  සේවකයින් රාජකාරි කටයුතුවලින් ඉවත්ව මේ වනවිට වර්ජනයට සහය දක්වන බවත් විදුලි බිල්පත් අයකරගැනීමේ කටයුතුවලින්ද ඉවත්ව සිටින බවයි ඔහු වැඩිදුරටත් සඳහන් කළේ.\nපාලනාධිකාරියට පමණක් වැටුප් වැඩිකිරීමට විරෝධය පළ කිරීම ඇතුළු ඉල්ලීම් කිහිපයක් මුල්කරගනිමින් සේවකයින් පිරිසක් කොළඹ පිහිටි විදුලිබල මණ්ඩලයේ ප්‍රධාන කාර්යාලය වටලනු ලැබුවේ ඊයේ රාත්‍රියේයි.\nපසුව විරෝධතාකරුවන් එහි සභාපති ඩබ්ලිව්. බී. ගනේගල ඔවුන්ගේ ග්‍රහණයට ගනු ලැබුවා.\nඅනතුරුව සභාපතිවරයා මුදාගැනීමට පොලිස් කැරළි මර්දන ඒකකය සහ පොලිස් විශේෂ කාර්ය බලකාය මැදිහත්වීමත් සමග ඊයේ රාත්‍රියේ විදුලිබල මණ්ඩල මුලස්ථානයේ උණුසුම් තත්ත්වයක් හටගත්තා.\nඑහිදී තමන්ට පහරදීමක්ද සිදුවූ බවයි විදුලි වෘත්තිය සමිති සඳහන් කළේ.\nඊට විරෝධය පළ කරමිනුයි ඔවුන් මෙලෙස වර්ජනයේ නිරතවන්නේ.\nසිය ඉල්ලීම්වලට විසඳුම් ලබාදෙන ලෙස ඉල්ලමින් විදුලිබල මණ්ඩල මූලස්ථානය ඉදිරිපිට අද (18) දහවල් විරෝධතාව පැවැත්වෙන බව හිරු ප්‍රවෘත්ති අංශයට අදහස් දක්වමින් විදුලිබල මණ්ඩලයේ ඒකාබද්ධ වෘත්තිය සමිති සන්ධානයේ කැඳවුම්කරු රන්ජන් ජයලාල් කියා සිටියා.\nමේ අතර විදුලි ඉංජිනේරු සංගමයේ සභාපති සෞම්‍ය කුමාරවඩු කියා සිටියේ පාලනාධිකාරියට පමණක් නොව විදුලි සේවකයන්ටද සියයට 25 ක පඩි වැඩිවීමක් සිදුකළ බවයි.\nකෙසේ වෙතත් විදුලිබල හා පුනර්ජනනීය බලශක්ති අමාත්‍යාංශයේ මාධ්‍ය ප්‍රකාශක සුලක්ෂණ ජයවර්ධන කියා සිටියේ වර්ජනයක් ක්‍රියාත්මක වුවද සේවකයන් සියයට 90ක් පමණ මේ වනවිට සේවයට වාර්තා කර ඇති බවයි.",
       "URL": "https://www.hirunews.lk/181377/වර්ජිත-විදුලි-සේවකයින්-කොළඹට",
       "Category": "Local News",
       "Parent URL": "https://www.hirunews.lk/local-news.php?pageID=4120"
}