{
       "Source": "hirunews",
       "Timestamp": "Tuesday, 28 September 2021 - 7:59",
       "Headline": "සතොසේ සුදුලූනු වංචාවට අත්අඩංගුවට ගත් තවත් දෙදෙනෙක් රිමාන්ඩ්",
       "News Content": "සතොස ආයතනයේ සුදුලූනු වංචාව සම්බන්ධයෙන් අත්අඩංගුවට ගත් තවත් දෙදෙනෙකු රක්ෂිත බන්ධනාගාරගත කර තිබෙනවා.\nපෑලියගොඩ කොට්ඨාස අපරාධ විමර්ශන අංශය මඟිනුයි මොවුන් අත්අඩංගුවට ගෙන තිබුණේ.\nපසු ව අධිකරණයට ඉදිරිපත් කිරීමෙන් අනතුරු ව අද දක්වා රක්ෂිත බන්ධනාගාරගත කර තිබෙනවා.\nමොවුන් දෙදෙනා සුදුලූනු මිල දී ගැනීම සම්බන්ධයෙන් අත්අඩංගුවට ගත් කෝටිපති ව්‍යාපාරිකයාගේ ගෝලයන් බවට ද අනාවරණ වී ඇති බවයි වාර්තා වෙන්නේ.\nමොවුන් මීට පෙර ද විවිධ ජාවාරම් සම්බන්ධයෙන් මැදිහත් වී ඇති අතර, ඊට අදාළ ව ද තොරතුරු අනාවරණ වී ඇති බවට යි පෑලියගොඩ කොට්ඨාශ අපරාධ විමර්ශන අංශය අධිකරණයට දැනුම් දී ඇත්තේ.\nමේ වෙනවිට සිද්ධිය සම්බන්ධයෙන් ලංකා සතොස ආයතනයේ මූල්‍ය අංශයේ නියෝජ්‍ය සාමාන්‍යාධිකාරී සුසිරි පෙරේරා රක්ෂිත බන්ධනාගාරගත කර ඇති අතර, සුදුලූනු මිල දී ආයතනයේ හිමිකරු ද දැනට පොලිස් භාරයේ පසුවෙනවා.\nසුදුලූනු කිලෝ 56,000ක් අන්තර්ගත බහලුම් දෙකක් අවසරයකින් තොර ව තෙවන පාර්ශවයක් වෙත අලෙවි කිරීමේ සිද්ධිය සම්බන්ධයෙන් ලංකා සතොස ආයතනයේ සිව් දෙනෙකු ද පසුගිය දා අත්අඩංගුවට ගැනුණු අතර, ඔවුන්ගේ වැඩ තහනම් කෙරුණේ පසුගිය 13 වැනි දා යි.",
       "URL": "https://www.hirunews.lk/283422/සතොසේ-සුදුලූනු-වංචාවට-අත්අඩංගුවට-ගත්-තවත්-දෙදෙනෙක්-රිමාන්ඩ්",
       "Category": "Local News",
       "Parent URL": "https://www.hirunews.lk/local-news.php?pageID=1664"
}