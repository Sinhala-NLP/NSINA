{
       "Source": "hirunews",
       "Timestamp": "Sunday, 20 August 2023 - 19:39",
       "Headline": "පෞද්ගලික ඖෂධහලකින් ඖෂධයක් ලබාගත් කාන්තාවක් හදිසියේ මියයයි",
       "News Content": "හොරණ - ඉංගිරිය ප්‍රදේශයේ පෞද්ගලික ඖෂධහලකින් නිකුත් කළ ඖෂධයක් ලබා ගැනීමෙන් පසු 62 හැවිරිදි කාන්තාවක් හදිසියේ ජීවිතක්ෂයට පත්ව තිබෙනවා.\nඉංගිරිය, ඌරුගල ප්‍රදේශයේ පදිංචි මෙම කාන්තාව වකුගඩු රෝගය, කොළෙස්ටරෝල් සහ දියවැඩියාව රෝගවලට කලක් තිස්සේ ප්‍රතිකාර ලැබූ අයෙක්. කොලොස්ටරෝල් රෝගය සදහා මාසික සායනයේදී ඇයට ලබාදුන් ඖෂධ වට්ටෝරුව මියගිය කාන්තාවගේ ස්වාමිපුරුෂයා විසින් අදාළ ඖෂධහලෙන් ලබාගෙන ඇත්තේ පසුගිය 31 වනදායි.\nකොලෙස්ටෙරෝල් සඳහා නිකුත්කරන ලද ඖෂධ වට්ටෝරුවකට අනුව ඖෂධ නිකුත්කිරීමේදී අදාළ ඖෂධහල විසින් ලබාදී ඇත්තේ පිළිකා සදහා ලබාදෙන ඖෂධ බවටද වාර්තා වනවා.\nඉන් අනතුරුව ඇතිවූ රෝගී තත්ත්වයන් උත්සන්න වීමෙන් ඇය අගෝස්තු 10 වනදා ඉංගිරිය රෝහලට ඇතුළත් කර ඇති අතර ඉන් දින දෙකකට පසුව ඇයව හොරණ හොරණ මූලික රෝහලට ඇතුළත් කර තිබෙනවා.\nඑහිදී රෝග උත්සන්න වී ඇය පසුගිය 13 වනදා සිහිසුන්ව ඇති අතර හොරණ මූලික රෝහලේ ප්‍රතිකාර ලබමින් සිටියදීයි ඇය අද අලුයම මියගොස් ඇත්තේ.\nකෙසේ වෙතත් සිද්ධියට අදාළව ඖෂධහලෙන් ඇයට ලබාදුන් ඖෂධ වට්ටෝරුව පිළිබඳ කළුතර දිස්ත්‍රික් අන්තරායකර ඖෂධ පාලක ජාතික මණ්ඩලය විමර්ශනයක් ආරම්භ කර තිබෙනවා.\nඑමෙන්ම මෙය වැරදි ඖෂධය හේතුවෙන් සිදුවූ මරණයක්ද යන්න පිළිබඳ ද වැඩිදුර පරීක්ෂණ පවත්වන බවයි පොලිසිය සඳහන් කළේ.",
       "URL": "https://www.hirunews.lk/345522/පෞද්ගලික-ඖෂධහලකින්-ඖෂධයක්-ලබාගත්-කාන්තාවක්-හදිසියේ-මියයයි",
       "Category": "Local News",
       "Parent URL": "https://www.hirunews.lk/local-news.php?pageID=84"
}