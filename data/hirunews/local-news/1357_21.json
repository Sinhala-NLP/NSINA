{
       "Source": "hirunews",
       "Timestamp": "Sunday, 13 February 2022 - 22:00",
       "Headline": "දෙකෝටියකට අධික විෂ මත්ද්‍රව්‍ය තොගයක් සමග පස්දෙනෙකුට මාංචු වැටෙයි (ඡායාරූප)",
       "News Content": "පොලිස් විශේෂ කාර්ය බලකාය මන්නාරම කඳවුරේ නිලධාරීන්ට ලද තොරතුරකට අනුව සිදු කරන ලද විශේෂ මෙහෙයුමකදී නීතිවිරෝධී විෂ මත්ද්‍රව්‍ය තොගයක් අලෙවි කිරීමට සූදානමින් සිටි පුද්ගලයින් පස්දෙනෙකු අත් අඩංගුවට ගෙන තිබෙනවා.\nඅද (13) පස්වරුවේ මුහුදු මාර්ගයෙන් රැගෙන ආ සින්තටික් වර්ගයේ අයිස් මත්ද්‍රව්‍ය කිලෝග්‍රෑමයකට අධික ප්‍රමාණයක් පොලිස් භාරයට ගැනුණා.\nමෙලෙස අත් අඩංගුවට පත් සැකකරුවන් පස්දෙනා වයස අවුරුදු 33 හා 45 යන වයස් සීමාවල පසුවන මන්නාරම - පේසාලේ ප්‍රදේශයේ පදිංචිකරුවන් බවයි වාර්තා වන්නේ.\nමොවුන් දිගු කලක සිට මුහුදු මාර්ගය ඔස්සේ මත්ද්‍රව්‍ය ගෙන්වා රට වටා බෙදාහැර ඇති බවට සිදු කළ මූලික විමර්ශනවලදී හෙළි වී ඇති අතර, පොලිස් භාරයට ගත් මත්ද්‍රව්‍ය තොගයේ වටිනාකම රුපියල් කෝටි දෙකකට අධික බවට ද අනාවරණ වී තිබෙනවා.\nසැකකරුවන් සම්බන්ධයෙන් ඉදිරියේදී අධිකරණ ක්‍රියාමාර්ග ගැනීමට නියමිත බව ද මන්නාරම පොලීසිය පැවසුවා.\nමේ අතර, විශේෂ කාර්ය බලකාය සූරියවැව අධිවේගී මුරපොලේ නිලධාරින්ට ලද තොරතුරකට අනුව වැටලීමක් සිදු කෙරුණා.\nඑහිදී නීතිවිරෝධී මත්පෙති සහ අයිස් ඉතා සූක්ෂ්ම අයුරින් ප්‍රවාහනය කරමින් සිටි වෑන් රථයක් සමග සැකකරුවන් දෙදෙනකු අත් අඩංගුවට ගෙන තිබෙනවා.\nමෙම සැකකරුවන් පිළිබඳ තොරතුරු බුද්ධි අංශ නිලධාරින්ගෙන් ලැබී ඇති අතර, අදාළ මෙහෙයුම සිදු කර ඇත්තේ, ඊයේ (12) පස්වරුවේ හම්බන්තොට පොලිස් වසමේ අධිවේගී මාර්ගයෙන් පිටවීමේ ස්ථානයේ දී යි.\nඅත්අඩංගුවට ගත් සැකකරුවන් වයස අවුරුදු 34 සහ 22 යන වයස්වල පසුවන්නන් වන අතර, ඔවුන් රත්ගම සහ අගලිය යන ප්‍රදේශවල පදිංචිකරුවන්.\nසිද්ධිය සම්බන්ධයෙන් හම්බන්තොට මූලස්ථාන පොලිස් ස්ථානය විමර්ශන සිදු කරනවා.",
       "URL": "https://www.hirunews.lk/296949/දෙකෝටියකට-අධික-විෂ-මත්ද්‍රව්‍ය-තොගයක්-සමග-පස්දෙනෙකුට-මාංචු-වැටෙයි-ඡායාරූප",
       "Category": "Local News",
       "Parent URL": "https://www.hirunews.lk/local-news.php?pageID=1357"
}