{
       "Source": "hirunews",
       "Timestamp": "Friday, 13 November 2020 - 19:04",
       "Headline": "කොරෝනා මරණ භූමදානය ගැන තීරණය විශේෂඥ කමිටුවේ අවසන් වාර්තාව අනුව (වීඩියෝ)",
       "News Content": "කොරෝනා වෛරස ආසාදනයෙන් මියයන පුද්ගලයන්ගේ අවසන් කටයුතු පිළිබඳ විශේෂඥ කමිටුවේ අවසන් වාර්තාව අනුව තීන්දුව ගන්නා බව සෞඛ්‍ය අමාත්‍ය පවිත්‍රා වන්නිආරච්චි පවසනවා.\nවිශේෂ ප්‍රකාශයක් සිදුකරමින් අමාත්‍යවරිය කියාසිටියේ කොරෝනා හේතුවෙන් මියගිය පුද්ගලයන්ගේ මෘත දේහ භූමදානය සම්බන්ධයෙන් විවිධ පිරිස්වලින් ඉල්ලීම් ලැබී ඇති බවයි.\nකෙසේවෙතත් මේ සම්බන්ධයෙන් පත් කළ විශේෂඥ කමිටුව ඔවුන්ගේ තවත් වාර්තා කිහිපයක් තමා වෙත ලබාදීමට නියමිත බවයි සෞඛ්‍ය අමාත්‍යවරිය කියාසිටියේ.\nපසුගිය කැබිනට් මණ්ඩලයේදී මෙම කරුණ සම්බන්ධයෙන් කිසිදු තීන්දුවක් ගෙන නොමැති බව ද ඇය සඳහන් කළා.\nඅමාත්‍ය මණ්ඩල රැස්වීමේදී කොරෝනා ආසාදනයෙන් මියයන පුද්ගලයන් භූමදානය සම්බන්ධයෙන් කරුණ මතුවූ අවස්ථාවේදී අමාත්‍ය මණ්ඩලය තමාවෙත දැනුම්දෙනු ලැබුවේ විශේෂඥ කමිටුවේ වාර්තා අනුව කටයුතු කරන ලෙස බවයි සෞඛ්‍ය අමාත්‍යවරිය පෙන්වා දුන්නේ.\nඑබැවින් එම වාර්තා ලැබීමෙන් පසු අවසන් තීන්දුව ගැනීමට බලාපොරොත්තුවන බවයි සෞඛ්‍ය අමාත්‍ය පවිත්‍රා වන්නිආරච්චි කියාසිටියේ.\nමේ අතර ජගත් සංවිධානයේ මෙරට නේවාසික සම්බන්ධීකාරක හැනා සිංගර් ද මේ සම්බන්ධයෙන් අග්‍රාමාත්‍ය මහින්ද රාජපක්ෂ වෙත ලිපියක් යොමුකර තිබෙනවා.\nඑමඟින් දක්වා ඇත්තේ පසුගිය සමයේ මෙරට සෞඛ්‍ය අමාත්‍යාංශය විසින් කොවිඩ් ආසාදිතයන්ගේ දේහයන් ආදාහනය කළ යුතු බවට නිර්දේශ කර තිබූ බවයි.\nකෙසේ වෙතත් පසුගිය මාර්තු 24 වනදා නිකුත් කර තිබූ නිර්දේශ පසුගිය සැප්තැම්බර් හතරවනදා යාවත්කාලීන කළ බව  එක්සත් ජාතීන්ගේ මෙරට නේවාසික සම්බන්ධීකාරකවරිය වැඩිදුරටත් ප්‍රකාශ කර තිබෙනවා.\nකොවිඩ් වසංගතය ස්පර්ශයෙන් හා ඛේටය මගින් ව්‍යාප්ත වුවද කිසියම් අයෙකු ජීවිතක්ෂයට පත්වූ පසු දේහය මගින් රෝගය ව්‍යාප්තවීමේ අවදානම අඩු බව අදාළ ලිපියේ සඳහන්.\nආදාහනය මගින් රෝගය බෝවීමේ අවදානම අඩු බවට මෙතෙක් කිසිදු තහවුරු කිරීමක් සිදුකර නොමැති බවද එහි දක්වා තිබෙනවා.\nනේවාසික නියෝජිතවරිය සිය ලිපිය මගින් වැඩිදුරටත් පවසන්නේ තම ප්‍රජාවට අයත් දේහ ආදාහනය කිරීම මගින් සමාජයීය වශයෙන් වෙනස් කොට සැළකීමකට ලක්වන බවට මුස්ලිම් ප්‍රජාව ඇතුලු පාර්ශව කිහිපයක් අදහස් පළ කර ඇති බවයි.\nමෙවැනි අවස්ථාවලදී අපහසු තීරණවලට එළඹීමට සිදුවන බවත්, පවසන එක්සත් ජාතීන්ගේ මෙරට නේවාසික සම්බන්ධීකාරක හැනා සිංගර් අවසන් වශයෙන් ඉල්ලා ඇත්තේ වත්මන් ප්‍රතිපත්ති සංශෝධනය කර අදාළ ප්‍රජාවන් වෙත සිය දේහයන් භූමදාන කිරීමට ඉඩදිය යුතු බවයි.",
       "URL": "https://www.hirunews.lk/254651/කොරෝනා-මරණ-භූමදානය-ගැන-තීරණය-විශේෂඥ-කමිටුවේ-අවසන්-වාර්තාව-අනුව-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2334"
}