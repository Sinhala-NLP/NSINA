{
       "Source": "hirunews",
       "Timestamp": "Friday, 16 July 2021 - 17:57",
       "Headline": "update : ජෝසප් ස්ටාර්ලින් ඇතුලු 16 දෙනා නිරෝධායන මධ්‍යස්ථානයෙන් මුදා හැරේ (වීඩියෝ)",
       "News Content": "විරෝධතාවන්හි අත්අඩංගුවට ගෙන ඇප මුදාහැරීමත් සමඟ නිරෝධායනයට යොමු කර සිටි පෙරටුගාමී සමාජවාදී පක්ෂයේ ප්‍රචාරක ලේකම් දුමින්ද නාගමුව සහ ලංකා ගුරු සංගමයේ ප්‍රධාන ලේකම් ජෝශප් ස්ටාලින් ඇතුළු පිරිස අද එම ස්ථානවලින් මුදා හරිනු ලැබුවා.\nඉංජිනේරු සංස්ථාව ඉදිරිපිට පැවති විරෝධතාවකදී පෙරටුගාමී සමාජවාදී පක්ෂයේ ප්‍රචාරක ලේකම් දුමින්ද නාගමුව ඇතුළු 6 දෙනෙකු අත්අඩංගුවට ගනු ලැබුවේ පසුගිය 7 වනදායි. පසුව ඔවුන්ට ඇප ලබා දි පල්ලෙකැලේ නිරෝධායන මධ්‍යස්ථානයට යොමුකර ලැබුවා.\nඑසේම, කොතලාවල ආරක්ෂක විශ්වවිද්‍යාල පනත් කෙටුම්පතට එරෙහිව විරෝධතා දැක්වීමේදී නිරෝධායන නිතී කඩ කළ බවට චෝදනා කරමින්  ලංකා ගුරු සංගමයේ ප්‍රධාන ලේකම් ජෝශප් ස්ටාලින් ඇතුළු 16 දෙනෙකු අත්අඩංගුවට ගෙන ඇපමත මුදාහැරීමෙන් පසු නිරෝධායනයට යොමු කරනු ලැබුවේ පසුගිය 08 වැනිදායි.\nදින 08ක් මුලතිව් ගුවන් හමුදා කඳවුරේ නිරෝධායනය වෙමින් සිටි මෙම පිරිසක් අද පස්වරුවේ ඉන් මුදාහරිනු ලැබුවා.\nමේ අතර, අධිකරණයෙන් ඇප ලබා තිබියදී නිරෝධායනයට යොමු කිරීම මගින් තම මූලික අයිතිවාසිකම් උල්ලංඝනය වී ඇති බවට නියෝගයක් නිකුත් කරන්නැයි ඉල්ලා ලංකා ගුරු සංගමයේ ප්‍රධාන ලේකම් ජෝශප් ස්ටාලින්ගේ නීතිඥයන් ශ්‍රේෂ්ඨාධිකරණය හමුවේ අද පෙරවරුවේ මූලික අයිතිවාසිකම් පෙත්සමක්ද ගොනුකළා.\nකෙසේ වෙතත්, මෙම පිරිස මුදාහැරියද තම වෘත්තීය ක්‍රියාමාර්ගය ඉදිරියටත් සිදුකරන බවයි ලංකා ගුරු සේවා සංගමය සඳහන් කළේ.\nවැටුප් ඉහළ දැමීම ඇතුළු ඉල්ලීම් කිහිපයක් මුල්කරගනිමින් ගුරු වෘත්තීය සමිති 14ක් ඔන්ලයින් ඉගැන්වීම් කටයුතුවලින් ඉවත් වී ආරම්භ කළ වෘත්තීය ක්‍රියාමාර්ගයට අදට දින 05 ක් ගත වනවා.\nමේ හේතුවෙන් අද දිනයේත් දිවයිනේ ප්‍රදේශ රැසක විරෝධතා පැවැත් වූ අතර කුරුණෑගල නගරයේ පැවති විරෝධතාවයකදී පොලිසිය සහ විරෝධතාකරුවන් අතර උණුසුම් තත්ත්වයක් ඇතිවුණා.\nupdate : 2021- July 16 - 18:46\n-------------------------------------------------------------\nතමා ඇතුලු පිරිස මුදාහරින බවට දැනුම්දුන් බව ජෝශප් ස්ටාලින් කියයි\nමුලතිව් ගුවන් හමුදා කඳවුරේ නිරෝධායනය සඳහා යොමුකර සිටින තමා ඇතුලු 16 දෙනා මුදාහරින බව අද එහි නිලධාරීන් දැනුම්දුන් බව ලංකා ගුරු සංගමයේ ලේකම් ජෝශප් ස්ටාලින් පවසනවා.",
       "URL": "https://www.hirunews.lk/277150/update-ජෝසප්-ස්ටාර්ලින්-ඇතුලු-16-දෙනා-නිරෝධායන-මධ්‍යස්ථානයෙන්-මුදා-හැරේ-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1816"
}