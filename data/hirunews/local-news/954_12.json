{
       "Source": "hirunews",
       "Timestamp": "Monday, 08 August 2022 - 23:15",
       "Headline": "සරත් තරහා වෙන්න එපා.මහින්ද අයිය යි චමල් අයිය යි කැමැති නෑ එයාලා බය යි ඔයාට - සරත් ෆොන්සේකාගේ ආන්දෝලනාත්මක හෙළිදරවුව",
       "News Content": "අගමැතිකම භාර ගැනීම සඳහා හිටපු ජනාධිපති ගෝඨාභය රාජපක්ෂ තමන්ට ආරාධනා කළ බව ෆීල්ඩ් මාෂල් සරත් ෆොන්සේකා පවසනවා.\nඒ හිරු ප්‍රවෘත්ති අංශය සමඟ සිදු කළ සාකච්ඡාවක දී.\nමැයි 9 සිදුවීමෙන් අනතුරු ව ගෝඨාභය රාජපක්ෂ තමන්ට මෙම ආරාධනාව කළ බව යි සරත් ෆොන්සේකා පවසන්නේ.\nඑහි දී තමන් විසින් ගෝඨාභය රාජපක්ෂට කොන්දේසි කිහිපයක් ද ඉදිරිපත් කළ බව සරත් ෆොන්සේකා පවසනවා.\nකිසිදු අමාත්‍යාංශයක් ජනාධිපතිවරයා යටතේ නො තබා ගනිමින් පිරිසිදු ලෙස 19 වැනි ව්‍යවස්ථාව සංශෝධනය කළ යුතු බව එහි දී තමන් පැවසූ බව ෆීල්ඩ් මාෂල්වරයා සඳහන් කරනවා.\nඑම කොන්දේසි සඳහා හිටපු ජනාධිපති ගෝඨාභය රාජපක්ෂ කැමැති වී ඇති අතර, එම කාරණය අවධාරණය කරමින් හා විශ්වාසවන්ත අයකුට අගමැති තනතුර ලබා දීමට කැමැති බව පවසමින් ජාතිය අමතන ලෙස ද තමන් ගෝඨාභය රාජපක්ෂට පැවසූ බව ‍යි සාකච්ඡාවේ දී සරත් ෆොන්සේකා පැවසුවේ.\nඉන් පසු ව පක්ෂය සමඟ හා අරගළය සමඟ සාකච්ඡා කොට තමන්ගේ තීරණය පවසන්නම් යනුවෙන් ද සරත් ෆොන්සේකා ගෝඨාභය රාජපක්ෂට පවසා තිබෙන බව සඳහන්.\nඅනතුරු ව ගෝඨාභය රාජපක්ෂ එදින රාත්‍රියේ ජාතිය ඇමතූ අතර, ඉන් පසු පෙරළා සරත් ෆොන්සේකාට දුරකතන ඇමතුමක් ද ලබාගෙන තිබෙනවා.\nඑම දුරකතන ඇමතුමෙන් හිටපු ජනාධිපති ගෝඨාභය රාජපක්ෂ තමන්ට මෙසේ පැවසූ බව ෆීල්ඩ් මාෂල් සරත් ෆොන්සේකා හිරු ප්‍රවෘත්ති සමඟ පැවසුවා.\n''සරත් තරහා වෙන්න එපා.මහින්ද අයිය යි චමල් අයිය යි කැමැති නෑ එයාලා බය යි ඔයාට දෙනවට. ඊට පස්සෙ විහිළුවට වගේ කිවුවා මටත් ටිකක් බය හිතුණා කියලා\"",
       "URL": "https://www.hirunews.lk/312282/සරත්-තරහා-වෙන්න-එපා-මහින්ද-අයිය-යි-චමල්-අයිය-යි-කැමැති-නෑ-එයාලා-බය-යි-ඔයාට-සරත්-ෆොන්සේකාගේ-ආන්දෝලනාත්මක-හෙළිදරවුව",
       "Category": "Local News",
       "Parent URL": "https://www.hirunews.lk/local-news.php?pageID=954"
}