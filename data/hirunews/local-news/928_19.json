{
       "Source": "hirunews",
       "Timestamp": "Friday, 19 August 2022 - 17:02",
       "Headline": "QR ක්‍රමවේදයට අවම ලෙස දායකවූ පිරවුම්හල් 12කට ඉන්ධන බෙදාහැරීම තාවකාලිකව නතර කරයි (වීඩියෝ)",
       "News Content": "QR ක්‍රමවේදයට අවම ලෙස දායකත්වය සැපයූ ඉන්ධන පිරවුම්හල් 12කට ඉන්ධන බෙදාහැරීම තාවකාලිකව නතර කිරීමට පියවර ගෙන තිබෙනවා.\nවිදුලිබල හා බලශක්ති අමාත්‍ය කංචන විජේසේකර ලංකා ඛණිජ තෙල් සංස්ථාවේ වෙළඳ අංශය සමග ප්‍රගති සමාලෝචන හමුව අද සවස පැවැත්වූ අතර එහිදීයි මෙම අත්හිටුවීම සිදුකර ඇත්තේ.\nමෙහිදී QR ක්‍රමවේදය භාවිතා කිරීමේදී ඉන්ධන පිරවුම්හල් කටයුතු කර ඇති ආකාරය නිරීක්ෂණය කල අතර ඒ අනුව එම ක්‍රමයට අවම ලෙස දායක වී ඇති පිරවුම්හල් 12ක පමණ ඉන්ධන බෙදා හැරීම තාවකාලිකව අත් හිටුවීමට තීරණය කර තිබෙනවා.\nඑමෙන්ම මහජන පැමිණිලි ලෙස ලැබී ඇති තොරතුරු අදාළ පොලිස් ස්ථාන වෙත ලබා දීමටත් අඛණ්ඩව නියාමන කටයුතු සිදු කිරීමටත් දන්වා සිටි අමාත්‍යවරයා ප්‍රකාශ කළේ.\nමේ අතර ජාතික ඉන්ධන අවසරපත් QR ක්‍රමවේදය නිර්මාණය කිරීමට දායක වූ පාර්ශව අද උදෑසන බලශක්ති අමාත්‍ය කංචන විජේසේකර හමුවී තිබුණා.\nවිදුලිබල සහ බලශක්ති අමාත්‍යංශයට මෙම ක්‍රමවේදය නොමිලේ සංවර්ධනය කර ලබා දෙනු ලැබුවේ ICTA, සහ මිලේනියම් IT ආයතන විසින්.\nඅමාත්‍යවරයා කියාසිටියේ අද දින එම ආයතන සමග එම ක්‍රමවේදය සහ ඉදිරි සංවර්ධන කටයුතු පිළිබඳව ගිවිසුම්ගත වීම සිදු කළ බවයි.",
       "URL": "https://www.hirunews.lk/313197/qr-ක්‍රමවේදයට-අවම-ලෙස-දායකවූ-පිරවුම්හල්-12කට-ඉන්ධන-බෙදාහැරීම-තාවකාලිකව-නතර-කරයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=928"
}