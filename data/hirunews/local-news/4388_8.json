{
       "Source": "hirunews",
       "Timestamp": "Thursday, 03 August 2017 - 15:57",
       "Headline": "මන්ත්‍රී නාමල්ට අයත්ව තිබු සුපිරි රථය ගැන අධිකරණය නියෝගයක්",
       "News Content": "පාර්ලිමේන්තු මන්ත්‍රී නාමල් රාජපක්ෂට අයත්ව තිබී පසුව වෙනත් පාර්ශවයක් මිලදී ගත් බව  පැවසූ සුඛෝපභෝගී මෝටර් රථය මුදාහැරීමට අදාළ කටයුතු සිදුකිරීම සඳහා අධිකරණය පොලිස් මූල්‍ය අපරාධ කොට්ඨාශයට සති තුනක කාලයක් ලබාදී තිබෙනවා.\nකඩුවෙල මහේස්ත්‍රාත් ප්‍රසන්න අල්විස් මෙම නියෝගය නිකුත් කළේ අදාළ නඩුව අද විභාගයට ගත් අවස්ථාවේදියි.\nකඩුවෙල ප්‍රදේශයේ කාන්තාවක් රුපියල් ලක්ෂ 85 කට මිලදී ගෙන තිබූ මෙම මෝටර් රථය අලූත්වැඩියා කටයුතු සඳහා ගරාජයක දමා තිබියදි මූල්‍ය අපරාධ කොට්ඨාශය භාරයට ගැනුනා.\nකෙසේ වෙතත් නඩුවට අදාළව සැකකරුවන් නම් කර නොමැති බවත්, මෝටර් රථය මූල්‍ය අපරාධ කොට්ඨාශයේ දිරාපත්වෙමින් පවතින බවත්, පැවසූ එහි හිමිකාරිය වෙනුවෙන් පෙනී සිටි නීතීඥවරුන් එය මුදාහරින ලෙස අද අධිකරණයෙන් ඉල්ලා සිටියා.\nඒ අනුවයි මහේස්ත්‍රාත්වරයා මෙම නියෝගය නිකුත් කළේ.",
       "URL": "https://www.hirunews.lk/167530/මන්ත්‍රී-නාමල්ට-අයත්ව-තිබු-සුපිරි-රථය-ගැන-අධිකරණය-නියෝගයක්",
       "Category": "Local News",
       "Parent URL": "https://www.hirunews.lk/local-news.php?pageID=4388"
}