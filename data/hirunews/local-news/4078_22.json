{
       "Source": "hirunews",
       "Timestamp": "Thursday, 15 February 2018 - 13:38",
       "Headline": "සාගල රත්නායක අමාත්‍ය ධුරයෙන් ඉවත්වීමට තීරණය කරයි",
       "News Content": "නීතිය හා සාමය අමාත්‍ය ධුරයෙන් ඉවත් වීමට අමාත්‍ය සාගල රත්නායක තීරණය කර තිබෙනවා.\nසිය ෆේස්බුක් ගිණුමේ සටහනක් තබමින් අමාත්‍යවරයා ප්‍රකාශ කර ඇත්තේ ඒ පිළිබදව තමා එක්සත් ජාතික පක්ෂ මන්ත්‍රී කණ්ඩායම මෙන්ම, අග්‍රාමාත්‍යවරයාට අද උදෑසන දැනුම් දුන් බවයි.\nඑමෙන්ම, රාජ්‍ය අමාත්‍ය පාලිත රංගේ බණ්ඩාර ද ආනමඩුව එක්සත් ජාතික පක්ෂ සංවිධායක ධුරයෙන් ඉල්ලා අස්වී තිබෙනවා.\nඉල්ලා අස්වීමේ ලිපිය ඔහු ඊයේ පක්ෂ මහලේකම් කබීර් හෂීම් වෙත භාරදී ඇති බවයි එක්සත් ජාතික පක්ෂ ආරංචි මාර්ග ප්‍රකාශ කළේ.\nමේ අතර, ආණ්ඩුවේ ප්‍රතිපත්ති වල සහ පක්ෂ ව්‍යුහයේ සංශෝධන සිදුකර ජාතික ආණ්ඩුව ඉදිරියට ගෙන යාමට තීරණය කල  බව එක්සත් ජාතික පක්ෂ මහලේකම් අමාත්‍ය කබීර් හෂිම් ප්‍රකාශ කලා.\nඅග්‍රාමාත්‍ය රනිල් වික්‍රමසිංහ සහ එක්සත් ජාතික පෙරමුණේ අමාත්‍යවරුන් මෙන්ම, පාර්ලිමේන්තු මන්ත්‍රීවරුන් අතර පැවති සාකච්ඡාවකින් පසු මෙම තීරණයට එළඹ තිබෙනවා.\nඊයේ රාත්‍රීයේ ද එක්සත් ජාතික පක්ෂ අමාත්‍යවරුන් සහ මන්ත්‍රීවරුන් පිරිසක් මහලේකම් අමාත්‍ය කබීර් හෂිම් ගේ නිවසේ සාකච්ජාවක් පැවැත්වුවා.\nමේ අග්‍රාමාත්‍යවරයා සහ එක්සත් ජාතික පක්ෂ පාර්ලිමේන්තු මන්ත්‍රීවරුන් අතර අද යළිත් වරක් සාකච්ඡාවක් පැවැත්වුණා.\nඑහිදීද වත්මන් දේශපාලන තත්ත්වය සම්බන්ධයෙන් සංවාදයට බඳුන් වූ බවයි ඊට එක්වු අමාත්‍යවරුන් සහ මන්ත්‍රීවරුන් සඳහන් කළේ.",
       "URL": "https://www.hirunews.lk/183713/සාගල-රත්නායක-අමාත්‍ය-ධුරයෙන්-ඉවත්වීමට-තීරණය-කරයි",
       "Category": "Local News",
       "Parent URL": "https://www.hirunews.lk/local-news.php?pageID=4078"
}