{
       "Source": "hirunews",
       "Timestamp": "Monday, 22 February 2021 - 7:47",
       "Headline": "සරසවි කඩිනමින් විවෘත කරන්නැයි අන්තරේ ඉල්ලයි",
       "News Content": "විධිමත් සෞඛ්‍යාරක්ෂිත ක්‍රමවේදයක් යටතේ දිවයින පුරා විශ්වවිද්‍යාල කඩිනමින් ආරම්භ කිරීමට පියවර ගත යුතු බව අන්තර් විශ්වවිද්‍යාලයීය ශිෂ්‍ය බල මණ්ඩලය පවසනවා.\nඑහි කැඳවුම්කරු පූජ්‍ය රත්කරව්වේ ජිනරතන හිමියන් හිරු ප්‍රවෘත්ති අංශයට කියා සිටියේ විශ්වවිද්‍යාල තුළ ක්‍රියාත්මක විය යුතු සෞඛ්‍යාරක්ෂණ ක්‍රමවේද පිළිබඳ යෝජනාවලියක් විශ්ව විද්‍යාල ප්‍රතිපාදන කොමිසන් සභාව වෙත ඉදිරිපත් කළද මේ වනතෙක් ඒ කෙරෙහි අවධානය යොමු කර නොමැති බවයි.\nමේ අතර, පසුගියදා කොරෝනා ආසාදිත සිසුන් 10 දෙනෙකු වාර්තා වූ පේරාදෙණිය විශ්වවිද්‍යාලය එළඹෙන සතියේ සිට තවත් සිසුන් 3000ක පිරිසක් සඳහා විවෘත කිරීමට විශ්ව විද්‍යාල පාලන අධිකාරිය තීරණය කර තිබෙනවා.\nපේරාදෙණිය විශ්ව විද්‍යාලයේ උපකුලපති මහාචාර්ය උපුල් දිසානායක හිරු ප්‍රවෘත්තී අංශය වෙත කියා සිටියේ සෞඛ්‍ය මාර්ගෝපදේශ වලට යටත්ව විශ්ව විද්‍යාලය අධ්‍යාපන සහ විභාග කටයුතු සඳහා විවෘත කරන බවයි.",
       "URL": "https://www.hirunews.lk/263298/සරසවි-කඩිනමින්-විවෘත-කරන්නැයි-අන්තරේ-ඉල්ලයි",
       "Category": "Local News",
       "Parent URL": "https://www.hirunews.lk/local-news.php?pageID=2132"
}