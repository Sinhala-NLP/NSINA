{
       "Source": "hirunews",
       "Timestamp": "Sunday, 26 February 2023 - 20:03",
       "Headline": "ජාතික ජනබලවේගයේ කොළඹ විරෝධතාවට ජල හා කදුළු ගෑස් ප්‍රහාර - 28 ක් රෝහලේ (වීඩියෝ)",
       "News Content": "මැතිවරණය කල් දැමීමේ කුමන්ත්‍රණයට එරෙහිව , විරෝධය කොළඹට , යන මැයෙන් ජාතික ජනබලවේගය පැවැත්වූ විරෝධතා පා ගමනට ටවුන් හෝල් ප්‍රදේශයේදී ජල හා කඳුළු ගෑස් ප්‍රහාරයක් එල්ල කර විසුරුවා හරිනු ලැබුවා.\nජල හා කදුළු ගෑස් ප්‍රහාරයන්ට ලක්ව තුවාල ලැබූ 28 දෙනෙකු පමණ කොළඹ ජාතික රෝහලට ඇතුළත් කෙරුණු බවයි වාර්තාවන්නේ.\nමැතිවරණය කල් දැමීමේ කුමන්ත්‍රණයට එරෙහිව ජාතික ජනබලවේගය විරෝධතා පාගමනක් අද පස්වරුවේ ආරම්භ කරනු ලැබුවේ විහාරමහා දේවී උද්‍යානය අසළින්. ඒ අධිකරණ දෙකකින් නියෝග නිකුත් කර තිබූ පසුබිමකයි.\nකොළඹ - කොටුව මහේස්ත්‍රාත් අධිකරණය විරෝධතාකරුවන්ට කොල්ලුපිටිය, කොම්පඤ්ඤවීදිය, කොටුව පොලිස් වසම්වලට රැස්වී පාගමනින් විවිධ මාර්ගවලින් ගොස් ජනාධිපති මන්දිරය, ජනාධිපති කාර්යාලය, මුදල් අමාත්‍යංශය සහ ගාලු මුවදොර පිටිය පරිශ්‍රය ඇතුළු නම්කරන ලද ස්ථාන කිහිපයකට ඇතුළු වීමෙන් වළකින ලෙස ආඥාවක් නිකුත් කළා.\nපසුව මාලිගාකන්ද මහේස්ත්‍රාත් අධිකරණය නියෝග කළේ විරෝධතාකරුවන්ට රෝහල් චතුරස්‍රයට සහ ඒ අවට රෝහල් වලට බාධා වන අයුරින් ලිප්ටන් වටරවුමේ සිට ඩීන්ස් පාර, සීමන්ස් පාර හන්දිය දක්වා ඇති මාර්ගය සහ පදික වේදකා අවහිර කරමින් උද්ඝෝෂණ සහ පෙළපාලි සිදු කිරීම තහනම් බවටයි.\nපා ගමන රෝහල් චතුරස්‍රය පසුකර ඉබ්බන්වල මංසන්ධිය ගමන් ඇරඹීමත් සමඟ ටවුන්හෝල් අවට මාර්ග සියල්ලම පාහේ අවහිර වුණා.\nඉබ්බන්වල මංසන්ධිය ආසන්නයේ දී පොලිස් කැරළි මර්ධන ඒකකය සහ පොලිසිය ජාතික ජනබලවේගයේ නායක පාර්ලිමේන්තු මන්ත්‍රී අනුර කුමාර දිසානායක ඇතුළු විරෝධතාකරුවන්ට ඉදිරියට ගමන් කිරීමට ඉඩ නොදීමත් සමඟ ඇති වූයේ උණුසුම් තත්ත්වයක්.\nකෙසේ වෙතත් ආරක්ෂක අංශවල දැනුම් දීම නොතකා එම ස්ථානයේ රැදී සිටි පිරිසට පොලිසියේ පොලිසිය ජල හා කදුළු ගෑස් ප්‍රහාරයක් එල්ල කළා.\nපසුව ජාතික ජනබලවේගයේ පිරිස් එම ස්ථානයේ ජනහමුවක් පැවැත්වුවා.",
       "URL": "https://www.hirunews.lk/328416/ජාතික-ජනබලවේගයේ-කොළඹ-විරෝධතාවට-ජල-හා-කදුළු-ගෑස්-ප්‍රහාර-28-ක්-රෝහලේ-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=510"
}