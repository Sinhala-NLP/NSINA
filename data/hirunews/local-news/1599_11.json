{
       "Source": "hirunews",
       "Timestamp": "Thursday, 28 October 2021 - 19:38",
       "Headline": "වැලමිටියාවේ කුසලධම්ම නාහිමියන්ගේ ශ්‍රී දේහය විද්‍යාලංකාර පිරිවෙනට (වීඩියෝ)",
       "News Content": "අපවත් වී වදාළ කැළණිය විශ්වවිද්‍යාලයේ  කුලපති, සියම් මහ නිකායේ මල්වතු විහාර පාර්ශවයේ කොළඹ - හලාවත දෙදිසාවේ ප්‍රධාන සංඝනායක, සමස්ත ලංකා ශාසනාරක්ෂක බල මණ්ඩලයේ සභාපති, අතිපූජ්‍ය ආචාර්ය වැලමිටියාවේ කුසලධම්ම නාහිමියන්ගේ ශ්‍රී දේහය මේ වනවිට උන්වහන්සේ පරිවේණාධිපති ධුරය දැරූ පෑලියගොඩ විද්‍යාලංකාර මහ පිරිවෙණෙහි තැන්පත් කර තිබෙනවා.\nඋන්වහන්සේගේ ආදාහන පූජෝත්සවය පූර්ණ රාජ්‍ය අනුග්‍රහය සහිතව ලබන ඉරිදා පවත්වන ලෙසයි ජනාධිපති ගෝඨාභය රාජපක්ෂ උපදෙස් ලබාදුන්නේ.\nආදාහන පූජෝත්සවය පවත්වන ස්ථානය පිළිබඳ තිරණය අද පස්වරුවේ අදාහන කමිටු රැස්විමේදි ගැනිමට නියමිත අතර , පෑලියගොඩ විද්‍යාලංකාර පිරිවෙණේදී එම කමිටුව රාත්‍රි 7 ට රැස්වීමට නියමිතයි.\nබෞද්ධ අධ්‍යාපනය නඟා සිටුවමින් සම්බුද්ධ ශාසනයට අනුපමේය මෙහෙයක් ඉටුකළ උන්වහන්සේගේ අපවත්වීම සම්බන්ධයෙන් තමා දැඩි සංවේගයට පත්වූ බව ජනාධිපති ගෝඨාභය රාජපක්ෂ ට්විටර් ගිණුම ඔස්සේ ශෝක පණිවුඩයක් නිකුත් කරමින් ප්‍රකාශ කළා.\nඋන්වහන්සේගේ අපවත්වීමෙන් ඇති වූ හිඩස පිරිමැසිය නොහැකි බවයි අග්‍රාමාත්‍ය මහින්ද රාජපක්ෂ සිය ශෝක පණිවුඩයෙන් සඳහන් කර තිබුණේ.\nවිපක්ෂ නායක සජිත් ප්‍රේමදාස ද කුසලධම්ම නාහිමියන්ගේ අභාවය සම්බන්ධයෙන් ශෝකය පළ කර සිය ෆේස්බුක් ගිණුමට සටහනක් එක්කර තිබුණා.",
       "URL": "https://www.hirunews.lk/286329/වැලමිටියාවේ-කුසලධම්ම-නාහිමියන්ගේ-ශ්‍රී-දේහය-විද්‍යාලංකාර-පිරිවෙනට-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1599"
}