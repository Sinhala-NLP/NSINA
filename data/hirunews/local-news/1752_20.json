{
       "Source": "hirunews",
       "Timestamp": "Sunday, 15 August 2021 - 17:45",
       "Headline": "දඹුල්ලේ එළවළු ලැබීම, විකිණීම හා වෙළඳුන් පැමිණීම අඩුවෙද්දී මිල මධ්‍යස්ත වෙයි",
       "News Content": "පළාත් අතර ගමනාගමන සීමා පැනවීමත් සමඟ දඹුල්ල ආර්ථික මධ්‍යස්ථානයට එළවළු රැගෙන එන සහ එළවළු මිලදී ගැනීම සඳහා පැමිණෙන ජනතාවගේ 50% කට වඩා අඩුවක් දක්නට ලැබෙන බව ආර්ථික මධ්‍යස්ථානයේ වෙළඳුන් පවසනවා.\nවිශේෂයෙන් උතුරු නැගෙනහිර පළාත්වලින් ලැබෙන එළවළු ප්‍රමාණය අද දිනයේ 70% කටත් වඩා අඩු ප්‍රමාණයක් බවයි වෙළඳුන් පෙන්වා දෙන්නේ.\nදඹුල්ල ආර්ථික මධ්‍යස්ථානයට වෙනත් දිනවල අළුයම් කාලයේ විශාල වශයෙන් එළවළු තොග ලැබෙන අතර එළවළු මිලදී ගැනීම සඳහා ද දිවයිනේ සෑම ප්‍රදේශයකින්ම ජනතාව පැමිණෙන බව ඔවුන් සඳහන් කළා.\nකෙසේවෙතත් අද 50%කටත් වඩා අඩු ප්‍රමාණයකින් එළවළු ලැබීම මෙන්ම තොග මිලදී ගැනීම් ද සිදු වන බවයි වෙළඳුන් කියාසිටියේ.\nදඹුල්ල ආර්ථික මධ්‍යස්ථානයට රැගෙන විත් තිබූ එළවළු තොග අලෙවි නොවීම හේතුවෙන් බරපතල ගැටළු රැසකට තමන් මුහුණ පා ඇතැයි ද ගොවීන් ද ප්‍රකාශ කළා.\nතමන් රැගෙන ආ අස්වැන්න මිලදී ගැනීම්ට සඳහා ව්‍යාපාරිකයන් නොපැමිණීම නිසා විශාල කාලයක් රැඳී සිටීමට සිදුව ඇතැයි ගොවීන් සඳහන් කර තිබෙනවා.\nකෙසේ වෙතත් දඹුල්ල්ල ආර්ථික මධ්‍යස්ථානය තුල එළවළු මිලෙහි කිසිදු අඩුවක් නොලැබෙන අතර එළවළු මිල මධ්‍යස්ථ මට්ටමේ පවතින බවද ව්‍යාපාරිකයන් පෙන්වා දෙනවා.\nආර්ථික මධ්‍යස්ථානයේ වෙළඳසැල්වල ව්‍යාපාරික ප්‍රජාව වෙළඳපලට පැමිණීමෙන් තොරව සේවකයන් සහ කම්කරුවන් යොදා ආර්ථික මධ්‍යස්ථානයේේ වෙළඳ සැල් පවත්වාගෙන යන බව අප වාර්තාකරු සඳහන් කළා.",
       "URL": "https://www.hirunews.lk/279778/දඹුල්ලේ-එළවළු-ලැබීම-විකිණීම-හා-වෙළඳුන්-පැමිණීම-අඩුවෙද්දී-මිල-මධ්‍යස්ත-වෙයි",
       "Category": "Local News",
       "Parent URL": "https://www.hirunews.lk/local-news.php?pageID=1752"
}