{
       "Source": "hirunews",
       "Timestamp": "Saturday, 17 June 2023 - 13:47",
       "Headline": "LTTE ප්‍රවර්ධනය කළ බවට 13 දෙනෙක්ට චෝදනා",
       "News Content": "ඉන්දියාවේ සහ ශ්‍රී ලංකාවේ එල්.ටී.ටී.ඊ.ය යළි පණගැන්වීම ඉලක්ක කර ගනිමින් මත්ද්‍රව්‍ය ජාවාරමට සම්බන්ධ බවට චෝදනා ලැබ අත්අඩංගුවට ගනු ලැබූ ශ්‍රී ලාංකිකයන් 10 දෙනෙකු ඇතුළු 13 දෙනෙකුට එරෙහිව ඉන්දීය ජාතික විමර්ශන ඒජන්සිය ඊයේ චෝදනා පත්‍රයක් ගොනු කර තිබෙනවා.\nඉන්දියාවේ සහ ශ්‍රී ලංකාවේ දෙමළ ඊළාම් විමුක්ති කොටි සංවිධානයේ ක්‍රියාකාරකම් නැවත පණ ගැන්වීම සඳහා ඔවුන් මත්ද්‍රව්‍ය හා ආයුධ වෙළඳාමේ යෙදී සිටින බවටයි ඉන්දීය ජාතික විමර්ශන ඒජන්සිය චෝදනා කර ඇත්තේ.\nඑම වාර්තාවලට අනුව සැකකරුවන් විදේශීය වට්ස්ඇප් අංක භාවිත කරමින් නීතිවිරෝධී වෙළෙඳාම් සිදු කර තිබෙනවා.\nමෙම 13 දෙනා අතර ඉන්දීය ජාතිකයන් වන එම්. සෙල්වකුමාර්, විකී හෙවත් පෙරුමාල් සහ අයියප්පන් නන්දු සිටින බවයි ඉන්දීය වාර්තා සඳහන් කළේ.\nඑමෙන්ම ශ්‍රී ලාංකිකයන් වන සින්නයියා ගුණසේකරන් හෙවත් කිඹුලාඇලේ ගුණා, පුෂ්පරාජ් හෙවත් පූගුඩුකන්නා, මොහොමඩ් අස්මින්, අලහප්පෙරුමගේ සුනිල් ගාමිණී ෆොන්සේකා හෙවත් කොට ගාමිණී ස්ටැන්ලි කෙනඩි ප්‍රනාන්දු හෙවත් බුම්මා, කංකානම්ගේ නලින් චතුරංග හෙවත් අතුරුගිරියේ ලඩියා, ධනුක රොෂාන් හෙවත් කෙසෙල්වත්තේ ධනුක, ගමගේ සුරංග හෙවත් වැල්ලේ සුරංග, සින්නයියා තිලීපන් හෙවත් කිඹුලාඇළේ ගුණගේ පුත්‍රයා ඇතුළත් බව සඳහන්.\nඉන්දීය ජාතිකයන් වන විකී සහ නන්දු මුලින්ම අත්අඩංගුවට ගෙන තිබූ අතර, පසුව 2022 දෙසැම්බර් මාසයේදී අනෙක් පිරිස අත්අඩංගුවට ගෙන තිබුණා.\nමොවුන් පකිස්ථානය තුළ ක්‍රියාත්මක මත්ද්‍රව්‍ය සහ අවි සැපයුම්කරුවෙකු වන හාජි සලීම් සමඟ එක්ව කටයුතු කළ බවට චෝදනා එල්ල වී ඇති අතර, මොහුත් සමඟ සින්නයියා ගුණසේකරන් හෙවත් ගුණා සහ පුෂ්පරාජා හෙවත් පූගුඩිකන්නා සමඟ සම්බන්ධතා පවත්වා ඇති බවට ඉන්දීය ජාතික විමර්ශන ඒජන්සිය විසින් නම් කර තිබෙනවා.\nහාජි සලීම්, පාකිස්තානයේ අන්තර් සේවා බුද්ධි අංශය හෙවත් අයි.එස්.අයි. සමඟ එක්ව කටයුතු කර ඇති බවට ද ඉන්දීය මාධ්‍ය වාර්තා සඳහන් කළා.\nඔහු ඉන්දියාව, ශ්‍රී ලංකාව, මාලදිවයින සහ තවත් රටවලට මත්ද්‍රව්‍ය හා අවි ආයුධ ප්‍රවාහනය කිරීමේ මෙහෙයුම් සිදුකර ඇති බවද ඉන්දීය ජාතික විමර්ශන ඒජන්සිය තොරතුරු අනාවරණ කරගෙන තිබෙනවා.\n“මත්ද්‍රව්‍ය ජාවාරම හරහා එල්.ටී.ටී.ඊ සංවිධානය පුනර්ජීවනය කිරීමට මුදල් ලබාදීමට ඔවුන් සිදුකර ඇති බවටද හෙළි වුණා.\nමෙම පිරිස පසුගිය වසරේ ඉන්දියාවේ ටි්‍රචි විශේෂ කඳවුරේදී අත්අඩංගුවට ගනු ලැබූ අතර, විත්තිකරුවන් අපරාධයෙන් ලැබෙන ආදායමෙන් සුඛෝපභෝගී ජීවිතයක් ගත කරන බව විමර්ශනවලදී වැඩිදුරටත් අනාවරණය වී තිබුණා.\nඑමෙන්ම ඔවුන් සතුව තිබී පෙර සක්‍රිය කළ ඉන්දීය සිම් කාඩ්පත් සහිත ජංගම දුරකථන කිහිපයක් ද, විවිධ ඩිජිටල් උපාංග, මත්ද්‍රව්‍ය ගනුදෙනුවලට අදාළ ලිපි ලේඛන, රුපියල් ලක්ෂ 80 ක මුදල් සහ රන් කැබලි 9 ක් ද ඉන්දීය ආරක්ෂක අංශ භාරයට ගනු ලැබුවා.\nමෙම මුදල් සහ රත්‍රන් මත්ද්‍රව්‍ය අලෙවියෙන් උපයාගත් ඒවා වන අතර චෙන්නායි සහ ශ්‍රී ලංකාව අතර හවාලා ජාලයන් හරහා ඒවා ප්‍රවාහනය කර තිබෙනවා.",
       "URL": "https://www.hirunews.lk/338213/ltte-ප්‍රවර්ධනය-කළ-බවට-13-දෙනෙක්ට-චෝදනා",
       "Category": "Local News",
       "Parent URL": "https://www.hirunews.lk/local-news.php?pageID=261"
}