{
       "Source": "hirunews",
       "Timestamp": "Tuesday, 14 December 2021 - 14:35",
       "Headline": "ගම්මානයට යාමට මාර්ගයක් නොමැති කමින් වලපනේ ප්‍රදේශවාසීන් පීඩාවක(වීඩියෝ)",
       "News Content": "තවලම භාවිතයෙන් සිය දෛනික ජන ජීවිතය ගෙවා දමන්නට වෙහෙසෙන පිරිසක් වලපනේ ආශ්‍රිත ප්‍රදේශයේ දිවි ගෙවනවා.\nග්‍රාම සේවා වසම් 4කට අයත් පවුල් 500කට අධික පිරිසක් ජීවත් වන වලපනේ ප්‍රාදේශීය ලේකම් කොට්ඨාසයට අයත්, කුඹල්ගමුව, දැලිවල, කපුහේන, හූරියකැටිය ආදී ගම්මානවලට ප්‍රවිශ්ට වන මාර්ගයේ වත්මන් තත්ත්වයයි මේ.\nවසර 50කට අධික කාලයක් සිය ගම්මානයට යාමට මාර්ගයක් නොමැති කමින්, මෙම පිරිස දැඩි අසරණ තත්ත්වයකට පත්ව සිටිනවා.\nසිය දෛනික කටයුතු ඉටු කර ගැනීමට කිලෝමීටර 5ක් 6ක් දෛනිකව දුරගෙනවා යන්නට මෙම ගම්වැසියන්ට සිදුව තිබෙන්නේ රථ වාහන කිසිවක් භාවිත කිරීමට නොහැකි වීම හේතුවෙන්.\nඔවුන්ගේ සියලු බර දරන්නට මුල්වී කටයුතු කරන්නේ මෙම තවලමයි.\nකෙතරම් හදිසි රෝගී තත්ත්වයකට මුහුණ දුන් අයෙකු වුවද ප්‍රතිකාර සඳහා ගෙනයාමට සිදුව ඇත්තේ තවත් පිරිසකගේ කර මතින් .\nවැසි කාලයේදී ගමන් කිරීමට නොහැකි තරමට මඩ ගොහොරුවක් බවට පත්වන මෙම මාර්ගයේ ගමන් කරන සිප් සතර හදාරණ දරුවන් පාසල් වෙත යාමට අප්‍රමාණ දුක් ගැහැට විඳිනවා.\nමැතිවරණ සමයට පමණක් ඡන්ද පොරොන්දුවක් බවට පත්වන මෙම මාර්ගය පිළිබඳ මේ දක්වා බලයට පැමිණි කිසිදු දේශපාලනඥයෙකුගේ ඇස නොගැටීම පුදුමයට කරුණක් වනවා.\nගම්වැසියන් පවසන්නේ, අදාළ ගැටලුව පිළිබඳ වසර 50කට ආසන්න කාලයක් බලධාරීන් දැනුවත් කළද, එය බීරි අලින්ට වීණා වැයීමක් පමණක් වී ඇති බවයි.",
       "URL": "https://www.hirunews.lk/290991/ගම්මානයට-යාමට-මාර්ගයක්-නොමැති-කමින්-වලපනේ-ප්‍රදේශවාසීන්-පීඩාවක-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1495"
}