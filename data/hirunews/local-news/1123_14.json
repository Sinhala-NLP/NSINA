{
       "Source": "hirunews",
       "Timestamp": "Thursday, 02 June 2022 - 19:58",
       "Headline": "යල කන්නය සඳහා හෙක්ටයාර තුන්ලක්ෂයක් වගා කෙරේ (වීඩියෝ)",
       "News Content": "මෙවර යල කන්නය සඳහා මේ වනවිට හෙක්ටයාර් 361,000ක වගාව ආරම්භ කර ඇති බව කෘෂිකර්ම අධ්‍යක්ෂ ජනරාල් අජන්ත සිල්වා පවසනවා.\nසාමාන්‍යයෙන් යල කන්නයේදී හෙක්ටයාර් ලක්ෂ 05ක වගා කටයුතු සිදු කෙරෙන අතර, ඔහු ගොවීන්ගෙන් ඉල්ලා සිටියේ හැකි තරම් වගා කටයුතු ආරම්භ කරන ලෙසයි.\nමේ අතර, අනුරාධපුර දිස්ත්‍රික්කයේ හුරුළු වැව, ගලෙන්බිඳුණුවැව සහ යකල්ල ප්‍රදේශවල කුඹුරු ඉඩම්වල පිහිටි ගොඩ කොටස ඇතුළත් ඉඩම් අක්කර දහසක බඩඉරිඟු වගාව සඳහා යූරියා පොහොර ලබාදීමට කෘෂිකර්ම අමාත්‍යාංශය අද තීරණය කළා.\nඒ සියලුම දිස්ත්‍රික්කවල ගොවි සංවිධාන නියෝජිතයින් සමඟ එම අමාත්‍යාංශයේ අද පැවති සාකච්ඡාවකදී අනුරාධපුර ගොවි සංවිධාන නියෝජිතවරිය කළ ඉල්ලීමකට අනුවයි.\nඉන්දීය රජයේ මැදිහත්වීම යටතේ මෙරටට ලබාදෙන යූරියා පොහොරවලින් මෙටි්‍රක් ටොන් 5000ක් වෙන්කර ඇත්තේ බඩඉරිඟු වගාවටයි.\nකෙසේ වෙතත්, ගොවීන් චෝදනා කරන්නේ වගා කටයුතු ආරම්භ කළත්, මෙතෙක් පොහොර නොමැතිවීම හේතුවෙන් තමන් අපහසුතාවයට පත්ව ඇති බවයි.\nකෘෂිකර්ම අධ්‍යක්ෂ ජනරාල් අජන්ත සිල්වා කියා සිටියේ මේ වනවිට කාබනික පොහොර ගොවීන්ට ලබාදීමට අවශ්‍ය කටයුතු සලසන ලෙස පොහොර ලේකම් කාර්යාලය හරහා පොහොර සමාගම් දැනුවත් කර ඇති බවයි.\nමේ අතර, නැගෙනහිර පළාත් සභාවට අයත් සෑම රජයේ ආයතනයකම ගෙවත්තක් සකසන ලෙස පළාත් ආණ්ඩුකාර අනුරාධා යහම්පත් නියෝග කර තිබෙනවා.",
       "URL": "https://www.hirunews.lk/306048/යල-කන්නය-සඳහා-හෙක්ටයාර-තුන්ලක්ෂයක්-වගා-කෙරේ-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1123"
}