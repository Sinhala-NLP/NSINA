{
       "Source": "hirunews",
       "Timestamp": "Monday, 08 May 2017 - 12:49",
       "Headline": "එජාපයේ තනතුරු වෙනස අදත් අවිනිශ්චිතයි",
       "News Content": "අද පැවැත්වෙන එක්සත් ජාතික පක්ෂ කෘත්‍යාධිකාරී මණ්ඩල හමුවේදී පක්ෂයේ තනතුරු වෙනසක් සිදු නොවනු ඇතැයි දේශපාලන ආරංචි මාර්ග සඳහන් කළා.\nඑක්සත් ජාතික පක්ෂ කෘත්‍යාධිකාරී මණ්ඩලය රැස්වීම පස්වරුවේ පැවැත්වෙන්නේ පක්ෂ නායක අග්‍රාමාත්‍ය රනිල් වික්‍රමසිංහගේ ප්‍රධානත්වයෙන්. අමාත්‍ය ෆීල්ඞ් මාර්ෂල් සරත් ෆොන්සේකාට පක්ෂයේ උපනායක තනතුර ලබාදීම සඳහා මේ වනවිට යෝජනාවක් ඉදිරිපත් වී තිබෙනවා.\nබියගම - සියඹලාපේ ප්‍රදේශයේ ඊයේ පැවති උත්සවයකින් අනතුරුව මාධ්‍ය වෙත අදහස් දැක්වූ පාර්ලිමේන්තු මන්ත්‍රී රුවන් විජේවර්ධන ප්‍රකාශ කළේ එම යෝජනා පිළිබඳව කෘත්‍යාධිකාරි මණ්ඩල හමුවේදී සාකච්ඡා කෙරෙනු ඇති බවයි.\nඅමාත්‍ය සරත් ෆොන්සේකාට තනතුරක් ලබාදුනහොත් අමාත්‍ය විජේදාස රාජපක්ෂ තීරණයක් ගැනීමට සැරසෙන බවට පසුගියදා මාධ්‍ය වාර්තා පළ වී තිබුණා.\nමේ සම්බන්ධයෙන් කළ විමසීමකදී අමාත්‍ය විජේදාස රාජපක්ෂ කියා සිටියේ එවැනි පත් කිරීමක් සිදුකළ පමණින් අමාත්‍ය ධුරයෙන් ඉවත්වීමට අදහස් නොකරන බවයි.",
       "URL": "https://www.hirunews.lk/160865/එජාපයේ-තනතුරු-වෙනස-අදත්-අවිනිශ්චිතයි",
       "Category": "Local News",
       "Parent URL": "https://www.hirunews.lk/local-news.php?pageID=4527"
}