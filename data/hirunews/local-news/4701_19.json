{
       "Source": "hirunews",
       "Timestamp": "Thursday, 19 January 2017 - 19:35",
       "Headline": "වසර 26 ක් අතුරුදන්ව සිටි කාන්තාවක් යළි නිවසට",
       "News Content": "වසර 26 ක් පුරා අතුරුදන්ව සිටි කාන්තාවක් යළි තම නිවස වෙත පැමිණි පුවතක් ගම්පොල ප්‍රදේශයෙන් වාර්තා වනවා.\nඅතුරුදන්ව සිටි කාන්තාව පවසන්නේ තමාව කොළඹ ප්‍රදේශයේ නිවසක බලහත්කාරයෙන් රඳවා තබාගෙන සිටි බවයි.\nපද්මා කුමාරි නම් මෙම කාන්තාව ජීවත් වූයේ ගම්පොල ගිරාඋල්ල ග්‍රාමයේයි.\n1988 – 89 භීෂණ සමය තුළදී ඇය තම ගම් ප්‍රදේශයෙන් අතුරුදන්වන විට ඇගේ වයස අවුරුදු 17 ක්.\nතම අතුරුදන්වීම පිළිබඳ අතීත කතා පුවත ඇය මාධ්‍ය හමුවේ හෙළි කළා.\nසොහොයුරු සොයුරියන් 13 දෙනෙකුගෙන් යුත් පවුලක සාමාජිකාවක් වූ පද්මා වසර 26 කට පසුව නිවසට පැමිණෙන විට ඇගේ සොහොයුරෙක් හා පියාණන් මෙළොව හැරගොස් තිබුණා.\nතරුණියක් ලෙස තම ගම්බිමෙන් ඈත් වූ පද්මාට යළි පැමිණීමට හැකිවන්නේ මැදිවියද ඉක්මවූ කාන්තාවක් ලෙසයි.\nඇයට සාධාරණයක් ඉටුකර දෙන ලෙසයි ඥාතීන් බලධාරීන්ගෙන් ඉල්ලා සිටින්නේ.",
       "URL": "https://www.hirunews.lk/152451/වසර-26-ක්-අතුරුදන්ව-සිටි-කාන්තාවක්-යළි-නිවසට",
       "Category": "Local News",
       "Parent URL": "https://www.hirunews.lk/local-news.php?pageID=4701"
}