{
       "Source": "hirunews",
       "Timestamp": "Saturday, 20 May 2023 - 16:34",
       "Headline": "සිංගප්පූරුවේදී මියගිය කාන්තාවගේ මරණ පරීක්ෂණයෙන් හෙළිවූ දේ",
       "News Content": "සිංගප්පූරුවේ මහල් නිවාසයක අටවන මහලින් වැටී මියගිය ලාංකික කාන්තාවගේ දේහය අද පස්වරුවේ පවුලේ ඥාතීන් වෙත භාරදී තිබෙනවා.\nඒ, මීගමුව දිස්ත්‍රික් මහ රෝහලේදී එහි පශ්චාත් මරණ පරීක්ෂණය සිදුකිරීමෙන් අනතුරුවයි.\nපශ්චාත් මරණ පරීක්ෂණයේදී එම මරණය උසකින් වැටීමෙන් සිරුරට සහ හිසට සිදුවූ තුවාල හේතුවෙන් සිදුවූ මරණයක් බවට තහවුරු කර තිබෙනවා. ඊයේ රාත්‍රියේ අදාළ කාන්තාවගේ දේහය දිවයිනට රැගෙන එනු ලැබුවා.\nසිංගප්පූරුවේ ගෘහ සේවයේ නිරතව සිටියදී මෙලෙස මියගොස් තිබුණේ දංකොටුව - මොටෑමුල්ල ප්‍රදේශයේ පදිංචි 41 හැවිරිදි නදීකා දිල්හානි ප්‍රනාන්දු නමැති විවාහක කාන්තාවක්.\nමෙම මරණය සම්බන්ධයෙන් විමර්ශනයක් අවශ්‍ය බවයි මියගිය කාන්තාවගේ ඥාතීන් ඉල්ලා සිටින්නේ.\nමේ අතර මෙම මරණය සම්බන්ධයෙන් කඩිනම් විමර්ශනයක් සිදු කිරීමට ශ්‍රී ලංකා විදේශ සේවා නියුක්ති කාර්යාංශයට උපදෙස් ලබාදුන් බව එම කාර්යාංශයේ සභාපති ඒ.ඒ.එම්. හිල්මි අසීස් ප්‍රකාශ කළා.\nපසුගිය වසරේ නොවැම්බර් 18 වනදා කාර්යාංශයේ ලියාපදිංචිය ලබා ඇය විදේශගතව ඇති නමුත් ඉන්පසු ඇයගේ සේවා ස්ථානයේ ගැටළු පවතින බවට කාර්යාංශයට හෝ එරට ශ්‍රී ලංකා තනාපති කාර්යාලය පැමිණිල්ලක් ලැබී තිබුණේ නැහැ.",
       "URL": "https://www.hirunews.lk/335740/සිංගප්පූරුවේදී-මියගිය-කාන්තාවගේ-මරණ-පරීක්ෂණයෙන්-හෙළිවූ-දේ",
       "Category": "Local News",
       "Parent URL": "https://www.hirunews.lk/local-news.php?pageID=329"
}