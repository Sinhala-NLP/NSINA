{
       "Source": "hirunews",
       "Timestamp": "Wednesday, 02 October 2019 - 18:57",
       "Headline": "ජනපති පොළොන්නරුවේ සංවර්ධන ව්‍යාපෘති රැසක් විවෘත කරයි",
       "News Content": "පිබිදෙමු පොළොන්නරුව දිස්ත්‍රික් සංවර්ධන ව්‍යාපෘතිය යටතේ පොළොන්නරුවේ පාසල් කිහිපයක සිදු කෙරුණු සංවර්ධන කටයුතු සිසු අයිතියට පවරාදීම සහ විහාරස්ථාන කිහිපයක සංවර්ධන කටයුතු විවෘත කිරීම ජනාධිපති මෛත්‍රිපාල සිරිසේන අතින් අද සිදු කෙරුණා.\nඒ අනුව රුපියල් ලක්ෂ 55 ක වියදමින් කුමුදුපුර, ප්‍රාථමික විද්‍යාලයේ ඉදිකරන ලද පන්ති කාමර ගොඩනැගිල්ල පළමුව ජනාධිපතිවරයා අද පෙරවරුවේ සිසු අයිතියට පැවරූ බවයි ජනාධිපති මාධ්‍ය අංශය නිවේදනය කළේ.\nඑසේම ලක්ෂ 55 ක වියදමින් හිඟුරක්ගොඩ - පහළ අඹගස්වැව ශ්‍රී රාහුල කණිෂ්ඨ විද්‍යාලයේ ඉදිකරන ලද පන්ති කාමර ගොඩනැගිල්ලද ජනාධිපතිවරයා අතින් සිසු අයිතියට පත් කෙරුණා.\nමේ අතර ආගමික පුනර්ජීවනය අරමුණු කරගනිමින් රුපියල් ලක්ෂ 28 ක වියදමින් මැදිරිගිරිය ශ්‍රී ජයබිම්බාරාම විහාරස්ථානයේ ඉදිකරන ලද නව දහම් පාසල් ගොඩනැගිල්ල මෙන්ම මැදිරිගිරිය ශ්‍රී විජයාරාම විහාරස්ථානයේ ඉදිකරන ලද ධර්මශාලා ගොඩනැගිල්ලද විවෘත කරනු ලැබුවේ ජනාධිපති මෛත්‍රිපාල සිරිසේන විසින්.\nඑසේම මැදිරිගිරිය නව නගරයේ සරස්වතී දේවි පිරිවෙණේ රුපියල් ලක්ෂ 74 ක වියදමින් ඉදිකළ දානශාලාව සහිත භික්ෂු නේවාසිකාගාරය සඟ සතු කොට පූජා කිරීමේ අවස්ථාවටද ජනාධිපතිවරයා එක්වුණා.",
       "URL": "https://www.hirunews.lk/225457/ජනපති-පොළොන්නරුවේ-සංවර්ධන-ව්‍යාපෘති-රැසක්-විවෘත-කරයි",
       "Category": "Local News",
       "Parent URL": "https://www.hirunews.lk/local-news.php?pageID=3117"
}