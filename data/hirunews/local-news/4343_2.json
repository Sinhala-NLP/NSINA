{
       "Source": "hirunews",
       "Timestamp": "Friday, 01 September 2017 - 14:17",
       "Headline": "ලොරියක් පෙරලී ගවයන් 11 ක් මරුට (ඡායාරූප)",
       "News Content": "එරාවුර් ප්‍රදේශයේ සිට අකුරණ ප්‍රදේශය දක්වා ගවයින් ප්‍රවාහනය කළ ලොරි රථයක් නාඋල - කොහොලන්වල යුද  හමුදා කඳවුර ආසන්යේ දී පෙරළි ගොස් ඇතැයි මහවෙල පොලිසිය කියා සිටියා.\nඅද (01) අළුයම 5.30ට පමණ අනතුර සිදුව ඇති බවයි පොලිසිය පවසන්නේ.\nසිද්ධියෙන් පසු ප්‍රදේශයේ විශාල පිරිසක් එම ස්ථානයට රැස්වී සිටි අතර ඔවුන් කියා සිටියේ ලොරි රථය තුළ ගවයන් 11 ක් පමණ මියගොස් ඇති බවයි.\nලොරියේ පටවාගෙන පැමිණ ඇති ගවයන් සංඛ්‍යාව 38ක්.\nඋදෑසන වන විට ලොරි රථයේ ගමන්ගත් කිසිවෙකුත් එම ස්ථානයේ නොසිටි අතර ලොරි රථය ඉවත් කිරීම සඳහා පොලිසියට දැන්වුවද නිසි වෙලාවට පොලිසිය නොපැමිණි බවයි ප්‍රදේශවාසීන් පවසන්නේ.\nකෙසේවෙතත් අප වාර්තාකරු පවසන අන්දමට මහවෙල පොලිසිය පවසා ඇත්තේ ගවයින් 20ක් ප්‍රවාහනයට පටවාගෙන ආ පුද්ගලයන්ට බලපත් තිබෙන බවයි.\nඑහෙත් එම පුද්ගලයන් එම ස්ථානයෙන් පලාගොස් ඇති බවද පොලිසිය අප වාර්තාකරුට සඳහන් කර තිබෙනවා.\nඅවසානයේ ගවයින් නිදහස් කර ගැනීමට පොලිසිය ඇතුළු මහජනතාව දැඩි පරිශ්‍රමයක් දරනු දක්නට ලැබුනා.\nලොරි රථය විවෘත කිරිමට නොහැකි වීම හේතුවෙන් ඇතුලත සිටින ඉතිරි ගවයින් මිය යෑමේ අවදානමක් ද පැවතුනා.\nමෙලෙස ප්‍රවාහනය කළ ගවයින් සඳහා බලපත්‍ර ලබාදී ඇති බවත් ඒ අතර ප්‍රවාහනය සඳහා ද බලපත්‍ර පවතින බවත් මහවෙල පොලිස්ථානයේ නිළධාරියෙකු කියා සිටියද  හිංසාකාරී අන්දමින් ප්‍රමාණය ඉක්මවා ගවයින් ප්‍රවාහනය කළේ ද යන්න පිළිබඳව මහවෙල පොලිසිය පරික්ෂණ පවත්වනවා.\nඡායාරූප - දඹුල්ල කාංචන කුමාර / නාඋල ඉන්දික අරුණ කුමාර",
       "URL": "https://www.hirunews.lk/169927/ලොරියක්-පෙරලී-ගවයන්-11-ක්-මරුට-ඡායාරූප",
       "Category": "Local News",
       "Parent URL": "https://www.hirunews.lk/local-news.php?pageID=4343"
}