{
       "Source": "hirunews",
       "Timestamp": "Friday, 01 May 2020 - 16:55",
       "Headline": "බස්නාහිර කොරෝනා ව්‍යාප්තිය පාලනය කර ඇති බව සෞඛ්‍ය අධ්‍යක්ෂ ජනරාල් කියයි",
       "News Content": "බස්නාහිර පළාතේ කොරෝනා ව්‍යාප්තිය පාලනයකට යටත් කර තිබෙන බව සෞඛ්‍ය සේවා අධ්‍යක්ෂ ජනරාල් විශේෂඥ වෛද්‍ය අනිල් ජාසිංහ පවසනවා.\nරෝගය පාලනය සෞඛ්‍ය අංශ අතින් ගිලිහි නොමැති බවයි ඔහු සඳහන් කරන්නේ.\nකෙසේ වෙතත්, මැයි 4 වන සඳුදා වනවිට රට යථා තත්ත්වයට පත් කළ හැකිවීම හෝ නොවීම පිළිබඳව දැනට අනාවැකි පළ කළ නොහැකි බව ද, සෞඛ්‍ය අධ්‍යක්ෂ ජනරාල්වරයා ප්‍රකාශ කළේ යැයි සෞඛ්‍ය අමාත්‍යාංශය නිවේදනය කළා.\nවෙසක් සමය දක්වාම අධික සුපරීක්ෂාව පවත්වාගෙන යාමට සිදුවන අතර, ඉන් අනතුරුව ද තවත් කලක් ගත වනතුරු සෞඛ්‍ය උපදෙස් පිළිපදිමින් යම් පාලනයකට යටත්ව දෛනික කටයුතු සිදුකිරීම අනිවාර්ය වන බව එහි තවදුරටත් සඳහන්.\nඑසේම, සෞඛ්‍ය ඇමතිනි පවිත්‍රා වන්නිආරච්චි සහ විදේශීය සෞඛ්‍ය අමාත්‍යවරුන් මෙන්ම ලෝක සෞඛ්‍ය සංවිධානයේ බලධාරින් අතර, විශේෂ සාකච්ඡාවක් ඊයේ රාත්‍රියේ පැවැත්වුණා.\nවීඩියෝ තාක්ෂණය ඔස්සේ පැවති මෙම සාකච්ඡාව සඳහා සෞඛ්‍ය අමාත්‍යවරිය එක්වුණේ ලෝක සෞඛ්‍ය සංවිධානයේ නේවාසික නියෝජිතවරියගේ කොළඹ පිහිටි කාර්යාලයේ සිටයි.\nමෙහිදී කොරෝනා මර්දනයට ශ්‍රී ලංකාව මෙතෙක් ගෙන ඇති වැඩපිළිවෙල ඇගයීමට ලක් කළ විදෙස් රටවල සෞඛ්‍ය අමාත්‍යවරුන් ශ්‍රී ලංකාව වෛරසය මර්දනයට සමීප වී ඇති බව පෙන්වා දුන් බවයි සෞඛ්‍ය අමාත්‍යාංශය නිකුත් කළ නිවේදනයක දැක්වෙන්නේ.",
       "URL": "https://www.hirunews.lk/239849/බස්නාහිර-කොරෝනා-ව්‍යාප්තිය-පාලනය-කර-ඇති-බව-සෞඛ්‍ය-අධ්‍යක්ෂ-ජනරාල්-කියයි",
       "Category": "Local News",
       "Parent URL": "https://www.hirunews.lk/local-news.php?pageID=2761"
}