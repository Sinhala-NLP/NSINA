{
       "Source": "hirunews",
       "Timestamp": "Monday, 12 September 2022 - 13:10",
       "Headline": "ගණන් ගිය උඩරට එලවළු - චිකන් මිලත් 1500ට ආසන්නයි (වීඩියෝ)",
       "News Content": "කුකුළු මස් කිලෝග්‍රෑමයක සිල්ලර මිල රුපියල් 1,400ක් දක්වා ඉහළ ගොස් ඇති අතර එළවළු මිල ගණන් ද ඉහළ ගොස් ඇති බව වෙළෙඳුන්\nපවසනවා.\nමේ අතර බිත්තර සඳහා නිශ්චිත මිලක් ලබා ගැනීම වෙනුවෙන් සමස්ත ලංකා බිත්තර නිෂ්පාදකයින්ගේ සංගමය සහ කෘෂිකර්ම අමාත්‍ය මහින්ද\nඅමරවීර අතර සාකච්ඡාවක් අද (12) පෙරවරුවේ පැවැත්වුණා.\nබිත්තර සඳහා උපරිම සිල්ලර මිලක් නියම කරමින් පසුගිය දා ගැසට් නිවේදනයක් නිකුත් කෙරුණු අතර සුදු බිත්තරයක උපරිම සිල්ලර මිල රුපියල් 43ක් ලෙසත් රතු බිත්තරයක උපරිම සිල්ලර මිල රුපියල් 45ක් ලෙසත් නියම කෙරුණා.\nකෙසේවෙතත් පසුව බිත්තර නිෂ්පාදකයින් සහ විෂයභාර අමාත්‍යවරයා අතර පැවති සාකච්ඡාවලදී තීරණය කෙරුණේ රුපියල් 50කට බිත්තරයක් අලෙවි කිරීමටයි.\nඒ අනුව මේ වනවිට වෙළෙඳපොළේ විවිධ මිල පරාසයන් යටතේ බිත්තර අලෙවි කෙරෙනවා.\nඑවන් පසුබිමක බිත්තර සඳහා නිශ්චිත මිලක් ලබා ගැනීම වෙනුවෙන් සමස්ත ලංකා බිත්තර නිෂ්පාදකයින්ගේ සංගමය, පශූ සම්පත් අමාත්‍ය මහින්ද අමරවීර අද පෙරවරුවේ හමුවුණා.\nමේ අතර කුකුළු මස් කිලෝවක සිල්ලර මිල ගණන් තවදුරටත් ඉහළ ගොස් ඇති බව අප කළ සොයා බැලීමකදී අනාවරණ වුණා.\nපිටකොටුව කුකුළු මස් වෙළෙඳපොළේ කුකුළු මස් කිලෝවක් අලෙවි වන්නේ රුපියල් 1,400කටයි.\nඉදිරියේ දී කුකුළු මස් මිල තවදුරටත් ඉහළ යා හැකි බවයි වෙළෙඳුන් පවසන්නේ.\nමේ අතර පිටකොටුව එළවළු වෙළෙඳ සංකීර්ණයේ ලීක්ස්, කැරට්, බෝංචි වැනි උඩරට එළවළු වර්ගවල මිල ගණන් ඉහළ ගොස් තිබෙනවා.\nකැරට් කිලෝවක සිල්ලර මිල රුපියල් 400ක් වන අතර බෝංචි කිලෝවක සිල්ලර මිල සඳහන් වන්නේ රුපියල් 600ක් ලෙසයි.\nමාළු මිරිස් කිලෝවක මිලද රුපියල් 600ක් දක්වා ඉහළ ගොස් ඇති අතර කරවිල කිලෝවක් අලෙවි කෙරෙන්නේ රුපියල් 400කටයි.\n‍මේ අතර රජය සඳහන් කළ මිලට වී මිලදී නොගැනීම නිසා අනුරාධපුර දිස්ත්‍රික්කයේ ගොවීන් අපහසුතාවට පත්ව සිටිනවා.\nඔවුන් පෙන්වා දෙන්නේ මෙවර වී වගා කිරීම සඳහා තමන්ට විශාල වියදමක් ද දරන්නට සිදුවූ බවයි.\nඅතරමැදියන්ගෙන් තොරව තම වී අස්වනු නිශ්චිත මිලකට මිලදි ගන්නා ලෙස පොළොන්නරුව දිස්ත්‍රික්කයේ ගොවීන් රජයෙන් ඉල්ලා සිටිනවා.\n‍මේ අතර, ඉන්දියාව සහල් අපනයනය සීමා කිරීම හේතුවෙන් ශ්‍රී ලංකාවට සහල් ආනයනය කිරීම සම්බන්ධයෙන් ගැටලු මතුවිය හැකි බව සහල් ආනයනකරුවන් පවසනවා.\nවිදෙස් මාධ්‍ය වාර්තා කර තිබුණේ ඉන්දියාව කැඩුණු සහල් අපනයනය තහනම් කිරීමට පියවර ගෙන ඇති බවයි.\nඑමෙන්ම සෙසු සහල් වර්ග ගණනාවකටද අපනයනයේදී 20%ක තීරු බද්දක් පනවා තිබෙනවා.\nමේ හේතුවෙන් කැඩුණු සහල් ආනයනය කරන චීනය, ශ්‍රී ලංකාව මෙන්ම අප්‍රිකානු රටවල් රැසකට අහිතකර බලපෑම් එල්ල වනු ඇති බවටයි වාර්තා වන්නේ.\nලොව විශාලතම සහල් අපනයනකරු වන ඉන්දියාව 2021 වසරේදී අපනයනය කර ඇති සහල් ප්‍රමාණය මෙට්‍රික් ටොන් මිලියන 21.5ක්.\nශ්‍රී ලංකාවට ප්‍රධාන වශයෙන් කැඩුණු සහල් ආනයනය කරන්නේද ඉන්දියාවෙන් වන අතර ගැනුම්කරුවන් 78 දෙනෙකු විසින් නෞකා 384කින් මෙරටට කැඩුණු සහල් ආනයනය කර ඇති බවයි ආනයනික දත්ත පෙන්වා දෙන්නේ.",
       "URL": "https://www.hirunews.lk/315216/ගණන්-ගිය-උඩරට-එලවළු-චිකන්-මිලත්-1500ට-ආසන්නයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=874"
}