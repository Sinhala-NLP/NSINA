{
       "Source": "hirunews",
       "Timestamp": "Saturday, 04 December 2021 - 21:09",
       "Headline": "ශ්‍රී ලාංකිකයාගේ ඝාතනය ගැන කම්පා වන පකිස්ථාන වැසියන් (ඡායාරූප) (වීඩියෝ)",
       "News Content": "පාකිස්ථානයේ සියල්කොට් හි කර්මාන්ත ශාලාවක සේවය කරමින් සිටි ශ්‍රී ලාංකික ඉංජිනේරුවකු කෲර ලෙස වද දී ඝාතනය කිරීමේ සිද්ධිය සම්බන්ධයෙන් ශ්‍රී ලංකා ජනාධිපති ගෝඨාභය රාජපක්ෂ හමුවී සිය බලවත් ශෝකය සහ කනගාටුව පළ කළ බව පකිස්ථාන අග්‍රාමාත්‍යවරයා  ට්විටර් පණිවිඩයක් නිකුත් කරමින් සඳහන් කරනවා\nපාකිස්තාන අග්‍රාමාත්‍යවරයා ශ්‍රී ලංකා ජනාධිපතිවරයා හමුවී ඇත්තේ එක්සත් අරාබි එමීර් රාජ්‍යයේදීයි.\nදෙරටේ රාජ්‍ය නායකයින් එක්සත් අරාබි එමීර් රාජ්‍යයේ පැවැත්වෙන ලෝක සාගර සමුළුවට සහභාගිවීම සඳහා එහි ගොස් සිටිනවා.\nමෙම අමානුෂික ක්‍රියාව සිදුකළ අයට දෙවියන්ගෙන් කිසිදු මොහොතක සමාව නොලැබෙන බවත් එමෙන්ම නීතියෙනුත් ඔවුන්ට එරෙහිව උපරිම ක්‍රියාමාර්ග ගන්නා බවත් එහිදී ජනාධිපතිවරයාට පැවසූ බව එම ට්විටර් පණිවිඩයේ වැඩිදුරටත් සඳහන්.\nඑහිදී පාකිස්ථාන අග්‍රාමාත්‍ය ඉම්රාන් ඛාන් වැඩි දුරටත් පවසා ඇත්තේ මේ වන විටත් සිද්ධියට සම්බන්ධ පුද්ගලයින් 115 කට ආසන්න ප්‍රමාණයක් අත්අඩංගුවට ගෙන ඇති බවයි.\nඑමෙන්ම සීසීටීවී දර්ශන සහ මුහුණු හඳුනා ගැනීමේ තාක්ෂණය භාවිත කරමින් මේ සිද්ධියට අදාළ අනෙකුත් පුද්ගලයින් අත්අඩංගුවට ගැනීමට කටයුතු කරන බවත් ඔහු පවසා තිබෙනවා.\nමේ වන විට මහත් ආන්දෝලනයට තුඩු දී ඇති මෙම සිදුවීම හෙළා දකින පකිස්ථාන ජාතිකයින් ලාහෝර් නගරේ තැන් තැන් වල රැස්වී සිද්ධිය සම්බන්ධයෙන් ශ්‍රී ලංකාවේ සමාව ඉල්ලා සිටින ඡායාරූප සමාජ මාධ්‍ය ඔස්සේ සංසරණය වනවා.\nමෙම ඛේදජනක සිදුවීම සම්බන්ධයෙන් පන්ජාබ් පොලිස් ප්‍රධානියාගේ සෘජු අධීක්ෂණය යටතේ පොලිස් කණ්ඩායම් දහයක් තවදුරටත් විමර්ශන වල නිරත වනවා.\nමේ අතර මෙම අවාසනාවන්ත සිද්ධියෙන් මරණයට පත් ප්‍රියන්ත කුමාර දියවඩන ගේ සිරුර ලබන සඳුදා ලංකාවට රැගෙන එන බව පාකිස්තාන මහකොමසාරිස් විශ්‍රාමික වයිස් අද්මිරාල් මොහාන් විජේවික්‍රම ප්‍රකාශ කළා.\nමේ අතර මේ සිද්ධිය සම්බන්ධයෙන් පාකිස්තාන විදේශ අමාත්‍ය ෂා මහමුද් කුරේෂි දුරකථනයෙන් ශ්‍රී ලංකා විදේශ අමාත්‍වරයා අමතා තිබෙනවා.\nඑහිදී විදේශ අමාත්‍යවරයාට පාකිස්තාන රජයේ ශෝකය නිල වශයෙන් ප්‍රකාශ කර ඇති පාකිස්තාන විදේශ අමාත්‍යවරයා සහතික වී ඇත්තේ මෙම අපරාධය සිදුකළ පුද්ගලයින්ට උපරිම දඬුවම් ලබා දෙන බවටයි.\nනිෂ්පාදන ඉංජිනේරුවෙකු ලෙස පේරාදෙණිය සරසවියෙන් 1993 වර්ෂයේදී උපාධිය හිමිකරගත් ප්‍රියන්ත කුමාර දියවඩන වසර දහයකට අධික කාලයක් පකිස්ථානයේ සේවයේ නිරත වූ පුද්ගලයෙක්.\nඔහු ඝාතනයට ලක්වන විට පාකිස්ථානයේ සියල්කොට් හි රාජ්කෝ ක්‍රීඩා භාණ්ඩ නිෂ්පාදන ආයතනයේ සාමාන්‍ය අධිකාරිවරයා ලෙස සේවය කළා.\nපකිස්ථානයෙන් ලැබෙන වාර්තා සඳහන් කරන්නේ ඔහු විසින් එම කම්හලේ අලවා තිබූ ආගමික පෝස්ටරයක් ඉවත් කිරීම හේතුවෙන් මෙලෙස ඔහුට කෲර ලෙස පහර දී ඝාතනය කර ඇති බවටයි.\nදැඩි අන්තවාදී දේශපාලන පක්ෂයක් වන ටී.එල්.පී හෙවත් ටෙහෙරික් ඊ ලබ්බයික්  අනුගාමිකයින් විසින් අදාළ ඝාතනය සිදුකළ බව සඳහන්.",
       "URL": "https://www.hirunews.lk/290036/ශ්‍රී-ලාංකිකයාගේ-ඝාතනය-ගැන-කම්පා-වන-පකිස්ථාන-වැසියන්-ඡායාරූප-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1517"
}