{
       "Source": "hirunews",
       "Timestamp": "Saturday, 10 March 2018 - 15:37",
       "Headline": "මන්ත්‍රී ආනන්ද අලුත්ගමගේ විරෝධතාවය අවසන් කරයි",
       "News Content": "නාවලපිටිය පොලිස් ස්ථානාධිපතිවරයා මාරු කරන ලෙසට ඉල්ලා මහනුවර දිස්ත්‍රික් එක්සත් ජාතික පක්ෂ පාර්ලිමේන්තු මන්ත්‍රී ආනන්ද අලුත්ගමගේ ආරම්භ කළ විරෝධතාව අවසන් කර තිබෙනවා.\nනාවලපිටිය පොලිස් ස්ථානය ඉදිරිපිට මාර්ගයේ අලුයම 5 සිට පැවැත්වු විරෝධතාව පස්වරු 2 ට පමණ අවසන් කර ඇති බවයි අප වාර්තාකරු සඳහන් කළේ.\nමධ්‍යම පළාත් සභා මන්ත්‍රී එම් ටී ඒ මුතාලිෆ්, ආනන්ද අලුත්ගමගේ මන්ත්‍රීවරයා සහ පොලිස් ස්ථානාධිපතිවරයා සමග පැවැත්වූ සාකච්ඡාවකින් පසු ඇතිවු එකගතාවකින් අනතුරුව මන්ත්‍රීවරයා විරෝධතාව අවසන් කර තිබෙනවා.\nකෙසේ වෙතත්, හිරු ප්‍රවෘත්ති අංශය සිදුකළ විමසීමකදී අනාවරණය වුණේ ආනන්ද අළුත්ගමගේ මන්ත්‍රීවරයා ඊයේ රාත්‍රියේ නාවලපිටිය පොලිසියට පැමිණ ප්‍රදේශයේ ඉන්ධන හලක් විවෘත කර දෙන ලෙස සිදුකළ ඉල්ලීමක් මෙම මතභේදයට මුල් වී ඇති බවයි.\nමෙම විරෝධතාව හේතුවෙන් නාවලපිටිය මහනුවර ප්‍රධාන මාර්ගයේ රථ වාහන ගමනාගමනයට ද බාධා මතුව තිබු අතර මේ වන විට එය යථා තත්වයට පත්වී තිබෙනවා.",
       "URL": "https://www.hirunews.lk/185569/මන්ත්‍රී-ආනන්ද-අලුත්ගමගේ-විරෝධතාවය-අවසන්-කරයි",
       "Category": "Local News",
       "Parent URL": "https://www.hirunews.lk/local-news.php?pageID=4044"
}