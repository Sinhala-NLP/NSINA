{
       "Source": "hirunews",
       "Timestamp": "Tuesday, 27 October 2020 - 14:49",
       "Headline": "පාරක් ඉල්ලන පුස්වැලිකන්ද වැසියෝ (වීඩියෝ)",
       "News Content": "අධිවේගී මාර්ග පවා ඉදිවෙමින් පවතින යුගයක නිසි මාර්ග පද්ධතියක් නොමැතිවීමෙන් දුෂ්කරතාවට පත් ගම්වැසියන් පිරිසක් පිළිබඳව අපට වාර්තා වුණේ රිදිගම - පුස්වැලිකන්ද ප්‍රදේශයෙන්.\nඅද(27) රතු මිනිත්තුව ඒ පිළිබඳවයි.\nමේ රිදීගම ප්‍රාදේශීය සභාවට අයත් පුස්වැලිකන්ද සිට නැලවුල්ල දක්වා දිවෙන මාර්ගයයි.\nපවුල් 25කට අයත් පුද්ගලයින් 400කට වැඩි පිරිසක් ජීවත් වන මෙම ගම්මානයේ වැසියන් පුස්වැලිකන්ද සිට නැලවුල්ල දක්වා ගමන් කරන්නේ මෙම දුෂ්කර මාර්ගය හරහායි.\nගොවිතැන තම ජීවනෝපාය කරගත් මෙම ගම්වැසියන් කුරුඳු, ගම්මිරිස්, කෝපි, පුවක්, කරාබුනැටි, සාදික්කා වැනි අස්වනු අලෙවි කර ගැනීමට කිලෝමීටර් 4ක පමණ දුරක් ගමන් කරන්නේ තම හිස මත ඒවා තබා ගනිමින්.\nපාරක් ඉල්ලන පුස්වැලිකන්ද වැසියෝ (වීඩියෝ)\nවසර ගණනාවක් තිස්සේ මාර්ගය සකසා දෙන්නැයි බලධාරීන්ගෙන් ඉල්ලා සිටිය ද එය පොරොන්දුවකට පමණක් සීමා වී ඇති  බවටයි ගම්වැසියන් චෝදනා කරන්නේ.\nඔවුන් පවසන්නේ දැනට භාවිත කරන මාර්ගය සකසා ඇත්තේ ද  ගම්වැසියන්ගෙන් එක්රැස් කළ මුදල්වලින් බවයි.\nපාසල් දරුවන් මෙන්ම  ගිලන් වූවන් ද රැගෙන යන මෙම දුෂ්කර මාර්ගයේ වාහනයක් ගමන් කිරීම මොවුනට සිහිනයක් පමණක් බවට පත්ව ඇත්තේ කාගේ වරදින්ද?\nකඳු තරණය කරමින් සිය දෛනික රාජකාරියේ නියැලෙන පුස්වැලිකන්ද ගම්වැසියන්ට පිළිසරණක් ලැබෙන්නේ කවදාද?\nපුස්වැලිකන්ද වැසියන්ගේ ගමනාගමන ගැටලුවට නිසි ක්‍රියාමාර්ග ගන්නා තෙක් රතු මිනිත්තුව අවධානයෙන්.",
       "URL": "https://www.hirunews.lk/253427/පාරක්-ඉල්ලන-පුස්වැලිකන්ද-වැසියෝ-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2366"
}