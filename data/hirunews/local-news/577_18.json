{
       "Source": "hirunews",
       "Timestamp": "Thursday, 26 January 2023 - 17:06",
       "Headline": "මූල්‍ය අරමුදලේ මූල්‍ය පහසුකම ගැන මුදල් රාජ්‍ය ඇමතිගෙන් සහතිකයක්",
       "News Content": "ජාත්‍යන්තර මූල්‍ය අරමුදලේ විස්තීර්ණ මූල්‍ය පහසුකමෙහි පළමු වාරිකය නුදුරේදීම මෙරටට ලැබෙනු ඇතැයි විශ්වාසය පළකරන බව මුදල් රාජ්‍ය අමාත්‍ය රංජිත් සියඹලාපිටිය පවසනවා.\nඅද පෙරවරුවේ ජාත්‍යන්තර මූල්‍ය අරමුදලේ නියෝජිතයින් සමඟ පැවති සාකච්ඡාව සම්බන්ධයෙන් නිවේදනයක් නිකුත් කරමිනුයි මුදල් රාජ්‍ය අමාත්‍යවරයා මේ බව කියා සිටියේ.\nජාත්‍යන්තර මූල්‍ය අරමුදලේ ඉන්දියාව, ශ්‍රී ලංකාව, බංග්ලාදේශය සහ භූතානය භාර විධායක අධ්‍යක්ෂ ආචාර්ය ක්‍රිෂ්ණ මූර්ති සුබ්‍රමනියම් ඇතුළු නියෝජිතයින් එම සාකච්ඡාවට එක්ව තිබුණා.\nමුදල් රාජ්‍ය අමාත්‍යවරයා සඳහන් කළේ අද පෙරවරුවේ පැවති මෙම සාකච්ඡාව සාර්ථක බවයි.\nමේ අතර ආර්ථික පුනර්ජීවනය කිරීම සඳහා මෙරට නායකත්වය විසින් ප්‍රදර්ශනය කරන දේශපාලන අධිෂ්ඨානය අගය කළ යුතු බව ජාත්‍යන්තර මූල්‍ය අරමුදලේ ඉන්දියාව, ශ්‍රී ලංකාව, බංග්ලාදේශය සහ භූතානය භාර විධායක අධ්‍යක්ෂ ආචාර්ය ක්‍රිෂ්ණ මූර්ති සුබ්‍රමනියම් ප්‍රකාශ කළා.\nඔහු මේ බව කියා සිටියේ අග්‍රාමාත්‍ය දිනේෂ් ගුණවර්ධන සමඟ අග්‍රාමාත්‍ය කාර්යාලයේදී අද පැවති හමුවකට එක්වෙමින්.\nමේ අතර චීනයේ ආනයන අපනයන බැංකුව හෙවත් එක්සිම් බැංකුව වෙතින් ශ්‍රී ලංකාවේ ණය ආපසු ගෙවීම සදහා වසර දෙකක සහන කාලයක් ලබාදීම චීන විදේශ අමාත්‍යාංශය අද නිල වශයෙන් තහවුරු කළ බවයි රොයිටර් පුවත් සේවය වාර්තා කළේ.\nමේ අතර ණය අර්බුදයට මුහුණ දී සිටින රටවලට සහය වීමේදී ශ්‍රි ලංකාවට ප්‍රමුඛතාව ලබාදෙන බව ජපානයේ ජාත්‍යන්තර කටයුතු පිළිබඳ මුදල් නියෝජ්‍ය අමාත්‍ය මසාතෝ කණ්ඩා ප්‍රකාශ කළා.",
       "URL": "https://www.hirunews.lk/325952/මූල්‍ය-අරමුදලේ-මූල්‍ය-පහසුකම-ගැන-මුදල්-රාජ්‍ය-ඇමතිගෙන්-සහතිකයක්",
       "Category": "Local News",
       "Parent URL": "https://www.hirunews.lk/local-news.php?pageID=577"
}