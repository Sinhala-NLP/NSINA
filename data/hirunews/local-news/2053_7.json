{
       "Source": "hirunews",
       "Timestamp": "Tuesday, 30 March 2021 - 9:48",
       "Headline": "විෂ කාරක ඇති බවට සැක කෙරෙන පොල්තෙල් සමඟ බවුසර් රථ දෙකක් පොලිස් භාරයට (ඡායාරූප / වීඩියෝ)",
       "News Content": "දංකොටුව නගරයට ආසන්න තෙල් මෝලක තිබී පොලීසිය අත්අඩංගුවට ගත් බවුසර් රථ දෙකේ ආනයනික පිරිපහදු නොකළ පොල්තෙල් පවතින බවට හෙළිවී තිබෙනවා.\nවිමර්ශන සිදුකරන දංකොටුව පොලීසියේ උසස් නිලධාරියෙකු සඳහන් කළේ පසුගියදා පිළිකා කාරක අඩංගු පොල්තෙල් ගෙන්වූ සමාගම් තුනෙන් එක් සමාගමක් විසින් මලයාසියාවේ සිට මෙරටට මෙම පොල්තෙල් ගෙන්වා ඇති බවයි.\nබවුසරයක පොල්තෙල් ලීටර 27,500 බැගින් බවුසර් දෙකේ පොල්තෙල් ලීටර 55,000 ක් පමණ පවතිනවා.\nබවුසර් රථවල රියදුරන් දෙදෙනාගෙන් සහ එම රථ නවතා තිබූ පොල්තෙල් මෝලේ හිමිකරුගෙන්ද පොලීසිය අද ප්‍රකාශ සටහන් කරගත්තා.\nඑහිදී අදාළ රියදුරන් සඳහන් කර ඇත්තේ පසුගිය 25 වනදා බවුසර මෙම ස්ථානයට රැගෙන ආ බවයි.\nපොල්තෙල් මෝලේ හිමිකරුද ප්‍රකාශ කර ඇත්තේ මෙම බවුසර්වල අඩංගු වී ඇත්තේ පිරිපහදු නොකළ පොල්තෙල් බවට තමන් දැන නොසිටි බවයි.\nඔහු, අදාළ පොල්තෙල් මෙරටට ගෙන්වූ සමාගමේ හිමිකරුගේ හිතවතෙකු බව විමර්ශනවලදී හෙළිවී තිබෙනවා.\nපොලීසිය සඳහන් කළේ පසුගියදා පිළිකාකාරක අඩංගු බවට හෙළිවූ බවුසර 13 න් බහුතරයක්ම අදාළ සමාගමට අයත් බවයි.\nමෙම රථවලට මුද්‍රා තබා ඇති අතර, ඒවා දංකොටුව ප්‍රදේශයට රැගෙන විත් ඇත්තේ සැඟවීමටද යන්න සම්බන්ධයෙන් පොලීසියට සැක මතුවී තිබෙනවා.\nදංකොටුව පොලීසියේ උසස් නිලධාරියා හිරු ප්‍රවෘත්ති අංශයට වැඩිදුරටත් සඳහන් කළේ මෙම බවුසර්වල ඇත්තේ පිළිකාකාරක පොල්තෙල් ද යන්න හඳුනාගැනීම සඳහා අධිකරණ නියෝගයක් මත ඒවායේ සාම්පල හෙට රේගුවට, ප්‍රමිති ආයතනයට සහ රජයේ රස පරීක්ෂකවරයා වෙත ඉදිරිපත් කරන බවයි.\nමෙරටට ගෙන්වූ පොල්තෙල්වල පිළිකාකාරක අඩංගු බවට හිරු ප්‍රවෘත්ති අංශය මගින් මුල්වරට හෙළි කළේ පසුගිය 23 වනදායි.\nමේ අතර සමගි ජනබලවේගයේ පාර්ලිමේන්තු මන්ත්‍රී හෙක්ටර් අප්පුහාමි අද අදාළ බවුසර් රථ නිරීක්ෂණය සඳහා දංකොටුව පොලීසියට පැමිණ තිබුණා.\nඑමෙන්ම සමගි ජනබලවේගය අදත් අපරාධ පරීක්ෂණ දෙපාර්තමේන්තුවට පැමිණිලි කළේ මෙම සිද්ධිය සම්බන්ධයෙන් කඩිනමින් විමර්ශන ආරම්භ කර වගකිවයුත්තන්ට දඬුවම් ලබාදෙන ලෙස ඉල්ලමින්.\nඑම දෙපාර්තමේන්තුවට ඔවුන් යොමු කළ ලිපියක දැක්වෙන්නේ පිළිකා කාරක අඩංගු පොල්තෙල් ප්‍රමාණයෙන් කොපමණ තොගයක් මේ වනවිට පරිභෝජනයට ගෙන තිබේද යන්න පිළිබඳව වගකීම් සහගත ප්‍රකාශයක් සිදුකිරීමට ඊට අදාළ කිසිදු ආයතනයකට නොහැකිවී ඇති බවයි.\nරජයේ ප්‍රවෘත්ති දෙපාර්තමේන්තුවේ අද පැවති කැබිනට් තීරණ දැනුම්දීමේ මාධ්‍ය හමුවේදීද මාධ්‍යවේදීන් මේ සම්බන්ධයෙන් ප්‍රශ්න කළ අතර, ඊට පිළිතුරු ලබාදුන්නේ සම කැබිනට් ප්‍රකාශක අමාත්‍ය වෛද්‍ය රමේෂ් පතිරණයි.\nඑහිදී ඔහු කියා සිටියේ ගැටළුකාරී තත්වයක් පැන නැග ඇති පොල්තෙල් වෙළඳසැල් වෙත ගොස් ඇති බවට කිසිදු තොරතුරක් මෙතෙක් වාර්තා නොවන බවයි. එවැන්නක් සිදුව ඇත්නම් නීතිමය පියවර ගන්නා බවයි අමාත්‍යවරයා කියා සිටියේ.",
       "URL": "https://www.hirunews.lk/266974/විෂ-කාරක-ඇති-බවට-සැක-කෙරෙන-පොල්තෙල්-සමඟ-බවුසර්-රථ-දෙකක්-පොලිස්-භාරයට-ඡායාරූප-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2053"
}