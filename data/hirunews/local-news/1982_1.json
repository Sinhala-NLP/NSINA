{
       "Source": "hirunews",
       "Timestamp": "Sunday, 02 May 2021 - 7:51",
       "Headline": "ලංකාව චීන එන්නත භාවිතයට ලෝක සෞඛ්‍ය සංවිධානයේ නිර්දේශය අපේක්ෂාවෙන්",
       "News Content": "චීනයේ නිෂ්පාදිත සිනොෆාම් එන්නත මෙරට තුළ හදිසි භාවිතයට අනුමැතිය ලබාගැනීම කඩිනම් කිරීම සම්බන්ධයෙන් අවධානය යොමුව ඇති බව වසංගත රෝග විද්‍යා අංශයේ ප්‍රධාන වසංගත රෝග විද්‍යාඥ විශේෂඥ වෛද්‍ය සුදත් සමරවීර ප්‍රකාශ කළා.\nඔහු කියා සිටියේ චීනයෙන් ප්‍රදානයක් ලෙස ලැබුනු සිනොෆාම්  එන්නත් මාත්‍රා ලක්ෂ හයක තොගයක් මේ වනවිට ශ්‍රී ලංකාව සතුව පවතින බවයි.\nඒ අනුව අදාළ එන්නත් පුද්ගලයන් ලක්ෂ 3කට ලබාදීමේ හැකියාව පවතින බවයි ඔහු ප්‍රකාශ කළේ.\nකෙසේ වෙතත් අදාළ එන්නතට ලෝක සෞඛ්‍ය සංවිධානයේ අනුමැතිය ලැබීම පිළිබඳ තීරණය අපේක්ෂාවෙන් පසුවන බවයි විශේෂඥ වෛද්‍ය සුදත් සමරවීර සඳහන් කළේ.\nඉන්දියාවේ පූනේ හි සීරම් ආයතනයේ නිෂ්පාදනය කළ ඔක්ස්ෆඩ් ඇස්ට්‍රාසෙනෙකා කොවිෂීල්ඩ් එන්නතේ පළමු මාත්‍රාව ලබාදුන් සෞඛ්‍ය කාර්ය මණ්ඩලවලට දෙවන මාත්‍රාව ලබාදීම පසුගිය සතියේ ආරම්භ කෙරුණු අතර, මේ දක්වා 60,757 දෙනෙකුට දෙවන මාත්‍රාව ලබාදී තිබෙනවා.\nකෙසේ වෙතත් පළමු මාත්‍රාව ගත් සියලුම දෙනා ආවරණය වන පරිදි දෙවන මාත්‍රාව ලබාදීමට සෞඛ්‍ය අංශ සතුව එන්නත් නොමැති අතර, ඉන්දියාව තුළ මේ වනවිට පවතින දරුණු වසංගත ව්‍යාප්තියත් සමඟ රටවල් රැසකට එන්නත් සපයා ගැනීම මේ වනවිට අභියෝගයක් වී ඇති බවයි වාර්තාවන්නේ.",
       "URL": "https://www.hirunews.lk/270157/ලංකාව-චීන-එන්නත-භාවිතයට-ලෝක-සෞඛ්‍ය-සංවිධානයේ-නිර්දේශය-අපේක්ෂාවෙන්",
       "Category": "Local News",
       "Parent URL": "https://www.hirunews.lk/local-news.php?pageID=1982"
}