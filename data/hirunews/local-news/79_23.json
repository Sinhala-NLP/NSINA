{
       "Source": "hirunews",
       "Timestamp": "Wednesday, 23 August 2023 - 8:36",
       "Headline": "කූඨ ලේඛන හැදූ ග්‍රාම නිලධාරි අධිකරණයට",
       "News Content": "අධ්‍යාපන අමාත්‍යංශයේ අතිරේක ලේකම්වරයකුගේ නිල නාමය, තනතුර හා අමාත්‍යංශයේ ලිපි ශීර්ෂ ව්‍යාජ ලෙස යොදා කූඨ ලේඛන සකස් කර මහනුවර ප්‍රදේශයේ බාලිකා විද්‍යාලයකට ළමයින් 29 දෙනෙකු ඇතුළත් කර වංචාවක් සිදු කර ඇති බවට මහනුවර විශේෂ අපරාධ විමර්ශන අංශයට පැමිණිල්ලක් ලැබී තිබෙනවා.\nඑම පැමිණිල්ල සිදු කර ඇත්තේ අධ්‍යාපන අමාත්‍යංශයේ අතිරේක ලේකම්වරයකු විසින් වන අතර ඒ සම්බන්ධව විමර්ශන ආරම්භ කළ බව පොලිසිය පවසනවා.\nඒ සම්බන්ධව කරන ලද විමර්ශනයේදී ව්‍යාජ තොරතුරු ඇතුළත් කර ග්‍රාම සේවා සහතික නිකුත් කර කූඨ ලේඛන සකස් කිරීම හා ඒ සඳහා ආධාර අනුබල දුන් දෙයියන්නේවෙල වසම භාර ග්‍රාම නිලධාරිවරයා ඊයේ (22) අත්අඩංගුවට ගෙන මහනුවර පොලිසියට භාර දී තිබෙනවා.\nඅත්අඩංගුවට ගත් සැකකරු වයස අවුරුදු 45ක් වූ\nමහනුවර ප්‍රදේශයේ පදිංචිකරුවෙක්.\nසැකකරු අද (23) මහනුවර මහේස්ත්‍රාත් අධිකරණයට ඉදිරිපත් කිරීමට නියමිතයි.\nමහනුවර අපරාධ විමර්ශන අංශය වැඩිදුර විමර්ශන සිදු කරනු ලබනවා.",
       "URL": "https://www.hirunews.lk/345774/කූඨ-ලේඛන-හැදූ-ග්‍රාම-නිලධාරි-අධිකරණයට",
       "Category": "Local News",
       "Parent URL": "https://www.hirunews.lk/local-news.php?pageID=79"
}