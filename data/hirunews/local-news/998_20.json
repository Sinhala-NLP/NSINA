{
       "Source": "hirunews",
       "Timestamp": "Saturday, 23 July 2022 - 17:57",
       "Headline": "දුම්රිය ආරක්ෂක නිලධාරියාට මරු කැඳවූ බීමත් සැකකරුවන් දෙදෙනා රිමාන්ඩ්",
       "News Content": "බීමතින් සිටි මගීන් දෙදෙනෙකුගෙන් අයෙකු කළ පහරදීමකින් වේයන්ගොඩ වඳූරවදී දුම්රියෙන් ඇද වැටී ආරක්ෂක නිලධාරියෙකු මියගිය සිද්ධියට අදාළව අත්අඩංගුවට ගත් සැකකරුවන් දෙදෙනා ලබන අගෝස්තු මස 2 වනදා දක්වා රක්ෂිත බන්ධනාගාර ගතකර තිබෙනවා.\nකොළඹ කොටුවේ සිට කන්කසන්තුරේ බලා ධාවනය වූ නගරාන්තර සීඝ්‍රගාමී දුම්රියේ දී සැකකරුවන් මෙලෙස පහරදීම සිදුකර ඇති අතර ඔහු දුම්රියෙන් පිටතට ඇදවැටී එම ස්ථානයේදීම ජීවිතක්ෂයට පත්වුණා.\nවඳුරව දුම්රිය ස්ථානය අසළදීයි ඔහු මෙම අවාසනාවන්ත ඉරණමට මුහුණ දී ඇත්තේ.\nමත්පැන් පානය කරමින් සිටි මගීන් දෙදෙනෙකු පිළිබඳව ආරක්ෂක නිලධාරීන්ට දැනුම්දීමෙන් පසු ඔවුන් එම ස්ථානයට පැමිණ අදාළ මගීන් දෙදෙනා එම ස්ථානයෙන් වෙනත් දුම්රිය මැදිරියකට රැගෙන ගොස් තිබෙනවා.\nඊට ගමන් කරන අතරතුර වේයන්ගොඩට නුදුරු වඳුරව දුම්රිය ස්ථානය ආසන්නයේදී එක් මගියෙකු අදාළ දුම්රිය ආරක්ෂක නිලධාරියාට පා පහරක් එල්ල කර ඇති අතර, එහිදී ඔහු දුම්රියෙන් ඉවතට විසි වී ජීවිතක්ෂයට පත්ව ඇති බවයි පොලිසිය ප්‍රකාශ කළේ.\nඔවුන් සතුව ප්‍රවේශපත් පවා තිබී නොමැති බව සඳහන්.\nමෙලෙස ඇද වැටී ජීවිතක්ෂයට පත් වූ දුම්රිය ආරක්ෂක නිලධාරියා ඔරුතොට පාර ල ඉහළ යාගොඩ ප්‍රදේශයේ පදිංචි 52 හැවිරිදි පුද්ගලයෙක්.\nමේ සම්බන්ධයෙන් මීරිගම ප්‍රදේශයේදී අත්අඩංගුවට ගත් සැකකරුවන් අතරින් එක් අයෙකු දුම්රිය භෝජනාගාර සේවකයෙකු බව අනාවරණ වී ඇති බවයි පොලිසිය පැවසුවේ.",
       "URL": "https://www.hirunews.lk/310767/දුම්රිය-ආරක්ෂක-නිලධාරියාට-මරු-කැඳවූ-බීමත්-සැකකරුවන්-දෙදෙනා-රිමාන්ඩ්",
       "Category": "Local News",
       "Parent URL": "https://www.hirunews.lk/local-news.php?pageID=998"
}