{
       "Source": "hirunews",
       "Timestamp": "Sunday, 24 July 2022 - 13:36",
       "Headline": "මන්කිපොක්ස් ගැන ශ්‍රී ලංකාවත් අවධානයෙන්",
       "News Content": "මන්කිපොක්ස් වෛරස කාණ්ඩය සම්බන්ධයෙන් ශ්‍රී ලංකාව ද දැඩි අවධානයෙන් පසුවන බව නියෝජ්‍ය සෞඛ්‍ය සේවා අධ්‍යක්ෂ ජනරාල් විශේෂඥ වෛද්‍ය හේමන්ත හේරත් පවසනවා.\nරෝගයෙන් මෙරට ජනතාව ආරක්ෂා කිරීම සඳහා මේ වනවිටත් විධිමත් වැඩපිළිවෙලක් ක්‍රියාත්මක කර ඇති බවයි ඔහු කියා සිටියේ.\nමන්කිපොක්ස් හෙවත් වඳුරු උණ රෝගය ගෝලීය සෞඛ්‍ය හදිසි තත්වයක් ලෙස ප්‍රකාශයට පත් කර තිබෙනවා.\nලෝක සෞඛ්‍ය සංවිධානය විසින් මේ බව ප්‍රකාශ කළේ ඊයේ (23) පැවති විශේෂ හමුවකදීයි.\nමේ වනවිට ලෝකයේ රටවල් 75 කින් මන්කිපොක්ස් රෝගීන් 16,000 කට වැඩි සංඛ්‍යාවක් වාර්තාවී ඇති බව ලෝක සෞඛ්‍ය සංවිධාන වාර්තා පෙන්වා දෙනවා.\nබටහිර සහ මධ්‍යම අප්‍රිකානු රටවලින් වැඩි වශයෙන් වාර්තා වූ මන්කිපොක්ස් හෙවත් වඳුරු උණ වසංගත රෝගීන් ඇමෙරිකා එක්සත් ජනපදය, ඔස්ට්‍රෙලියාව, එක්සත් අරාබි එමීර් රාජ්‍ය සහ යුරෝපා රටවලින් ද මේ වනවිට වාර්තා වී තිබෙනවා.\nමේ දක්වා එම රෝගයෙන් ජීවිතක්ෂයට පත්ව ඇති සංඛ්‍යාව පස්දෙනෙක්.",
       "URL": "https://www.hirunews.lk/310830/මන්කිපොක්ස්-ගැන-ශ්‍රී-ලංකාවත්-අවධානයෙන්",
       "Category": "Local News",
       "Parent URL": "https://www.hirunews.lk/local-news.php?pageID=996"
}