{
       "Source": "hirunews",
       "Timestamp": "Tuesday, 23 August 2016 - 7:19",
       "Headline": "ගුවන් ගමනක් පමා කළ ශ්‍රී ලන්කන් කපිතාන්වරයාගේ නියමු බලපත්‍රය අත්හිටුවයි",
       "News Content": "ජර්මනියේ ෆ‍්‍රෑන්ක්ෆර්ට් නුවර සහ කොළඹ අතර ශ්‍රී ලන්කන් ගුවන් සේවයේ ගුවන් ගමනක් පැය 15ක් පමා කිරීමට හේතු වූ කපිතාන්වරයාගේ නියමු බලපත්‍රය අත්හිටුවීමට සිවිල් ගුවන් සේවා අධ්‍යක්ෂ ජනරාල්වරයා නියෝග කර තිබෙනවා.\nපසුගිය අගෝස්තු 19 වන දා ෆ‍්‍රෑන්ක්ෆර්ට් නුවර සිට ක්‍රියාත්මක වීමට නියමිතව තිබූ ශ්‍රී ලංකන් ගුවන් යානයේ සේවයට අනුයුක්ත මෙම කපිතාන්වරයා එම ගුවන් තොටුපළේදී සිදුකළ මත්පැන් පරීක්ෂාවෙන් අසමත් වුණා.\nඉන් පසු ඔහුගේ සේවය තාවකාලිකව අත්හිටුවීමටයි ශ්‍රී ලන්කන් ගුවන් සේවය තීරණය කළේ.\nඑම සිද්ධියට අදාළ පරීක්ෂණ නිම වන තුරු ඔහුට නිකුත් කළ නියමු බලපත්‍රය අත්හිටුවන බව සිවිල් ගුවන් සේවා අධ්‍යක්ෂවරයා ඊයේ ලිපියක් යොමු කර තිබෙනවා.\nඔහුගේ නියමු බලපත්‍රය අවලංගු නොකිරීමට දින 7ක් ඇතුළත හේතු දක්වන ලෙසයි සිවිල් ගුවන් සේවා අධ්‍යක්ෂවරයා එමගින් වැඩිදුරටත් දන්වා ඇත්තේ.",
       "URL": "https://www.hirunews.lk/141253/ගුවන්-ගමනක්-පමා-කළ-ශ්‍රී-ලන්කන්-කපිතාන්වරයාගේ-නියමු-බලපත්‍රය-අත්හිටුවයි",
       "Category": "Local News",
       "Parent URL": "https://www.hirunews.lk/local-news.php?pageID=4912"
}