{
       "Source": "hirunews",
       "Timestamp": "Monday, 11 January 2021 - 16:40",
       "Headline": "පාර්ලිමේන්තු කාර්යමණ්ඩලයට පාර්ලිමේන්තු සංකීර්ණය තුළදීම PCR",
       "News Content": "පාර්ලිමේන්තු මන්ත්‍රීවරුන් තිදෙනෙක් කොවිඩ් 19 වෛරසය අසාදනය වීම හේතුවෙන් ඇති වී තිබෙන තත්ත්වය මත සෞඛ්‍ය බලධාරීන්ගේ උපදෙස් ලබා ගනිමින් සෞඛ්‍යාරක්ෂිත රෙගුලාසී අනුගමනය කරමින් පාර්ලිමේන්තුවේ කටයුතු අඛණ්ඩව ඉදිරියට පවත්වාගෙන යන බව පාර්ලිමේන්තුවේ මහලේකම් ධමිමික දසනායක මහතා ප්‍රකාශ කළා.\nපාර්ලිමේන්තුවේ ඉදිරිවැඩකටයුතු පවත්වාගෙන යාම සම්බන්ධයෙන් නිවේදනයක් නිකුත් කරමින් ඔහු මේ බව ප්‍රකාශ කළා.\nතත්ත්වය පිළිබඳව සෞඛ්‍ය බලධාරීන් සමග සාකච්ඡා කිරීමෙන් අනතුරුව මේ වනවිට කෝවිඩ් 19 ආසාදිත මන්ත්‍රීවරුන් පාර්ලිමේන්තුවේ රැඳී සිටී සහ ගමන් ගත් ස්ථාන සියල්ල විෂබීජානුහරණයට ලක් කර අවසන් බවද එම නිවේදනයේ සඳහන්.\nපාර්ලිමේන්තු කාර්යමණ්ඩලය අහඹු ලෙස තෝරා ගනිමින් පී.සී. ආර් (PCR) පරීක්ෂණ පවත්වන බවයි අදාළ නිවේදනයේ සඳහන් වන්නේ.\nඉදිරි දින කිහිපය තුළදී කාර්ය මණ්ඩල සාමාජිකයන්ට පාර්ලිමේන්තු සංකීර්ණය තුළදීම පී.සී. ආර් (PCR) පරීක්ෂණයන්ට ලක් කිරීමට සෞඛ්‍ය අංශ සමග කටයුතු යොදා තිබෙන බවද ඔහු සඳහන් කළා.\nපාර්ලිමේන්තු කාර්ය මණ්ඩලය ඉතා දැඩි ලෙස සෞඛ්‍ය රෙගුලාසි පවත්වාගෙන යමින් රාජකාරි කටයුතු සිදු කරන බවත් ඔවුන් ඉදිරියටත් එම තත්ත්වය අඛණ්ඩව පවත්වාගෙන යාමට සූදානමින් සිටින බවත් අදාළ නිවේදනයේ සඳහන්.\nමේ අතර, මීළඟ පාර්ලිමේන්තු රැස්වීම්වල කටයුතු තීරණය කිරීම සඳහා පාර්ලිමේන්තු කටයුතු පිළිබඳ කාරක සභාව ගරු කථානායක මහින්ද යාපා\nඅබේවර්ධන මහතාගේ ප්‍රධානත්වයෙන් ලබන 13 වැනිදා පස්වරු 2 ට රැස්වීමට නියමිතයි.\nඑහිදී කථානායකවරයා සහ පක්ෂ නායකයන් ගනු ලබන තීරණ අනුවපාර්ලිමේන්තු කටයුතු ඉදිරියට පවත්වාගෙන යාමට කාර්යමණ්ඩලය සූදානමින් සිටින බවද දසනායක මහතා අදාළ නිවේදනය මගින් ප්‍රකාශ කර තිබෙනවා.",
       "URL": "https://www.hirunews.lk/259427/පාර්ලිමේන්තු-කාර්යමණ්ඩලයට-පාර්ලිමේන්තු-සංකීර්ණය-තුළදීම-pcr",
       "Category": "Local News",
       "Parent URL": "https://www.hirunews.lk/local-news.php?pageID=2218"
}