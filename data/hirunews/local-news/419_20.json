{
       "Source": "hirunews",
       "Timestamp": "Tuesday, 11 April 2023 - 21:07",
       "Headline": "අලුත් අවුරුද්දට අමතරව බස් රථ 300ක් ධාවනයට එක්කිරීමට පියවර",
       "News Content": "අලුත් අවුරුදු උදාව වෙනුවෙන් ගම්බිම්බලා යන ජනතාව සඳහා විශේෂ ප්‍රවාහන සේවා මේ වන විට ක්‍රියාත්මකයි.\nඒ අනුව දෛනික ධාවනය කරනු ලබන ලංගම බස් රථ සංඛ්‍යාවට අමතරව බස් රථ 300ක් ධාවනයට එක්කිරීමටයි ශ්‍රී ලංකා ගමනාගමන මණ්ඩලය පියවර ගෙන ඇත්තේ.\nඑය එළැඹෙන 18 වැනිදා දක්වාම ක්‍රියාත්මක අතර අලුත් අවුරුදු දිනයේ දී මගී ඉල්ලුම අනුව බස් රථ යෙදවීමට කටයුතු කරන බවයි ලංකා ගමනාගමන මණ්ඩලයේ සභාපති ලලිත් ද අල්විස් හිරු ප්‍රවෘත්ති අංශයට අදහස් දක්වමින් කියා සිටියේ.\nමේ අතර හෙට දිනයේ දී මගීන්ගේ යම් තදබදයක් ඇති වුවහොත් අතිරේක බස් රථ යෙදවීමට කටයුතු කරන බවයි ලංකා පෞද්ගලික බස් හිමියන්ගේ සංගමයේ සභාපති ගැමුණු විජේරත්න ප්‍රකාශ කළේ.\nඑමෙන්ම ගම්බිම් බලා යන දුම්රිය මගීන් සඳහා ද විශේෂ දුම්රිය කිහිපයක් එළැඹෙන 17 වැනිදා දක්වා යෙදවීමට දුම්රිය දෙපාර්තමේන්තුව කටයුතු කර තිබෙනවා.\n13 සහ 14 යන දෙදින ද සති අන්තයේ ධාවනය වන සාමාන්‍ය දුම්රිය පමණක් ධාවනයට එක්කර ඇති බවයි එම දෙපාර්තමේන්තුවේ නියෝජ්‍ය ගමනාගමන අධිකාරි එන්.ජේ. ඉදිපොළගේ වැඩිදුරටත් කියා සිටියේ.\nමේ අතර අවුරුදු උදාවට දින තුනක් ඉතිරිව තිබියදී බොහෝ නගර ජනතාවගෙන් පිරි ඉතිරී ගොස් තිබුණා.\nකෙසේ වෙතත් උත්සව සමයේ වෙළදපළේ කුකුළු මස් කිලෝග්‍රෑමයක මිල රුපියල් 1500කට ආසන්න වී ඇති බව පාරිභෝගිකයින් පවසනවා.\nසමස්ත ලංකා කුකුළු ව්‍යාපාරිකයින්ගේ සංගමයේ සභාපති අජිත් ගුණසේකර කොළඹදී අද (11) මාධ්‍යයට අදහස් දක්වමින් ඉල්ලා සිටියේ කුකුළු මස් මිල ගණන් විශාල අගයකින් ඉහළ නොදමන ලෙසයි.\nමේ අතර පාරිභෝගික කටයුතු පිළිබඳ අධිකාරිය උත්සව සමයේදී 1700කට ආසන්න විවිධ වැටලීම් රැසක් සිදුකර ඇති බවයි කොළඹ අද (11) කැඳවා තිබූ මාධ්‍ය හමුවකට එක්වෙමින් එම අධිකාරියේ සභාපති ශාන්ත නිරිඇල්ල සඳහන් කළේ.\nඑමෙන්ම රාත්‍රි කාලයේ බිත්තර වැඩි මිලට අලෙවිකරන පිරිස් වැඩි වශයෙන් නිරීක්ෂණය වී ඇති බැවින් ඒවා වැටලීම් සඳහා රාත්‍රි කාලයේදී ද නිලධාරින් යොදවා ඇති බවයි ඔහු කියා සිටියා.",
       "URL": "https://www.hirunews.lk/332321/අලුත්-අවුරුද්දට-අමතරව-බස්-රථ-300ක්-ධාවනයට-එක්කිරීමට-පියවර",
       "Category": "Local News",
       "Parent URL": "https://www.hirunews.lk/local-news.php?pageID=419"
}