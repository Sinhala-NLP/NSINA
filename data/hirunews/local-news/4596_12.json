{
       "Source": "hirunews",
       "Timestamp": "Saturday, 25 March 2017 - 13:04",
       "Headline": "පාකිස්තාන - ශ්‍රී ලංකා වෙළඳ ගිවිසුම ගැන නවාස් ශරීෆ් කතා කරයි",
       "News Content": "ශ්‍රී ලංකාව සහ පාකිස්තානය අතර නිදහස් වෙළඳ ගිවිසුම පූර්ණ ලෙස ක්‍රියාවට නැංවීමෙන් දෙරටේම ජනතාවට මහගු ප්‍රතිඵල අත්කර ගත හැකි බව පාකිස්තාන අගමැති නවාස් ශරීෆ් පවසනවා.\nපාකිස්තාන - ශ්‍රී ලංකා වෙළඳ හා ආයෝජන මිත්‍රත්ව සම්මේලනයේ සභාපති ඉෆ්තිකාර් අසීස්, ඉස්ලාමාබාද් නුවර දී පාකිස්තාන අග්‍රාමාත්‍යවරයා ඊයේ හමුවී තිබෙනවා.\nඒ, පාකිස්තාන - ශ්‍රී ලංකා වෙළඳ සබදතා ප්‍රවර්ධනය උදෙසා ඔහු සිදුකළ මෙහෙවරට ප්‍රණාමය පිරිනැමීමටයි.\nඑහිදී අදහස් දැක්වූ පාකිස්තාන අග්‍රාමාත්‍යවරයා ලෝක ආර්ථික සමුළුවේදී ශ්‍රී ලංකා අග්‍රාමාත්‍ය රනිල් වික්‍රමසිංහ සමඟ පැවැත්වූ සාකච්ඡාව ද සිහිපත් කර ඇති බව පාකිස්තාන ‘ද නේෂන්’ පුවත්පත වාර්තා කළා.\nසාක් සංවිධානයේ අරමුණු මුදුන්පත් කර ගැනීම සඳහා ද ශ්‍රී ලංකා පාකිස්තාන සහයෝගීතාව වැදගත් වන බවයි පාකිස්තාන අග්‍රාමාත්‍යවරයා එහිදී පෙන්වා දී ඇත්තේ.\nපාකිස්තාන - ශ්‍රී ලංකා නිදහස් වෙළඳ ගිවිසුම යටතේ පාකිස්තානයේ සිදුකරන ආයෝජනවලට ප්‍රතිලාභ සහතික කිරීමට සූදානම් බවත් අග්‍රාමාත්‍ය නවාස් ශරීෆ් අවධාරණය කළා.",
       "URL": "https://www.hirunews.lk/157695/පාකිස්තාන-ශ්‍රී-ලංකා-වෙළඳ-ගිවිසුම-ගැන-නවාස්-ශරීෆ්-කතා-කරයි",
       "Category": "Local News",
       "Parent URL": "https://www.hirunews.lk/local-news.php?pageID=4596"
}