{
       "Source": "hirunews",
       "Timestamp": "Friday, 08 April 2022 - 10:14",
       "Headline": "ඉන්දීය ණය ආධාර තෙල් දිවයිනට",
       "News Content": "ඉන්දීය ණය ආධාර ක්‍රමය යටතේ මෙරටට ලැබෙන ඇමරිකානු ඩොලර් මිලියන 500ක වටිනාකමකින් යුත් ඉන්ධන තොගයෙන් මේ වන විටත් 60%ක ප්‍රමාණයක් මෙරටට ලැබී ඇති බව ඛනිජ තෙල් සංස්ථා ආරංචි මාර්ග සඳහන් කරනවා.\nඒ අනුව මේ වන විටත් ශ්‍රී ලංකාවට ඉන්ධන මෙට්‍රික් ටොන් 270 ඉන්දියාව විසින් සපයා අවසන්.\nකෙසේ වෙතත් මෙලෙස ලැබුණු ඉන්ධන තොගයෙන් වැඩි ප්‍රතිශතයක් වෙන්කර ඇත්තේ මෙරට විදුලි බල උත්පාදන කටයුතු සඳහායි.\nඒ අනුව ඉන්දීය ණය ආධාර යටතේ ලැබුණු සමස්ත ඉන්ධන තොගයෙන් 50%ක ප්‍රමාණයක් විදුලි උත්පාදන කටයුතු සඳහා වෙන් කර තිබෙනවා.\nඉතිරි 50% අත්‍යාවශ්‍ය සේවාවන් සඳහා තවත් 20%ක කොටසක් වෙන් කෙරුණු අතර, සාමාන්‍ය ජනතාවගේ පරිභෝජනය සඳහා තවත් 30%ක පමණ ප්‍රමාණයක් නිකුත් කෙරුණු බවත් එම ප්‍රකාශකයා සඳහන් කරනවා.\nකෙසේ වෙතත් තවත් ඉන්ධන තොග සීමිත ගණනාවකින් පසුව ඉන්දීය ණය ආධාර යටතේ ලැබෙන ඉන්ධන ප්‍රමාණය ද අවසන් වන බවයි ඔහු සඳහන් කළේ.\nඒ අනුව නව වසරෙන් අනතුරුව අප්‍රේල් මස තුන් වන සතිය පමණ වන විට මෙරට ඉන්ධන සැපයීම බරපතළ ගැටලුවක් වනු ඇති බවට යි එම උසස් නිලධාරියා අනතුරු අඟවා සිටියේ.\nඑමෙන්ම මේ දිනවල ජල විදුලි බලාගාර ආශ්‍රිත ජලාශ වල පවතින අඩු ජල මට්ටම් මැයි මාසයේ දී ආරම්භ වන මෝසම් වර්ෂාවත් සමඟ යම් තරමකට පිරි යාමෙන් අනතුරුව ජල විදුලි බලය නිෂ්පාදනය ඉහළ යාමත් සමඟ තාප විදුලි ජනන කටයුතු අඩු වනු ඇති බවටත් ඔහු විශ්වාසය පළ කළා.\nයම් හෙයකින් වර්ෂා පතනය ලැබීම ප්‍රමාද වුවහොත් රට තුළ බරපතළ බලශක්ති අර්බුදයක් ඇති වනු ඇති බවටයි ඔහු පුරෝකතනය කළේ.\nමේ අතර ඉන්ධන හල් සඳහා දෛනිකව ලැබෙන ඉන්ධන තොග නො ලැබී යාම හේතුවෙන් තවදුරටත් ඉන්ධන හල් පවත්වාගෙන යාම බරපතළ ගැටලුවක් වී ඇති බව ඉන්ධන හල් හිමියන්ගේ සංගමය පවසා සිටිනවා.\nඔවුන් පවසන්නේ මේ වන විට සෑම ඉන්ධන හලක ටම දිනකට ලැබෙනුයේ ඩීසල් සහ පෙට්‍රල් ලීටර් 3300ක් පමණක් බවයි.\nඑම ඉන්ධන සැපයීම ද අවස්ථා දෙකකදී සිදු කෙරෙන අතර ඇතැම් ඉන්ධනහල්වලට දින තුන හතරක පමණ කාලයකින් ඉන්ධන නො ලැබී යන අවස්ථා ද වාර්තා වන බව ඔවුන් සඳහන් කරනවා.\nමේ අනුව මහජන පීඩනය සෘජුව ම ඉන්ධනහල්වලට එල්ල වීම හරහා මේ වනවිට ඔවුන්ගේ ව්‍යාපාර කටයුතු සිදු කරගෙන යාමට නො හැකි තත්ත්වයක් උද්ගතව ඇති බවයි ඔවුන් සඳහන් කරන්නේ.",
       "URL": "https://www.hirunews.lk/301472/ඉන්දීය-ණය-ආධාර-තෙල්-දිවයිනට",
       "Category": "Local News",
       "Parent URL": "https://www.hirunews.lk/local-news.php?pageID=1243"
}