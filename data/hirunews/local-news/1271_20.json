{
       "Source": "hirunews",
       "Timestamp": "Friday, 25 March 2022 - 18:03",
       "Headline": "ඉම්රාන් ඛාන් ට එරෙහි විශ්වාස භංගය කල් දැමේ",
       "News Content": "පකිස්ථාන අග්‍රාමාත්‍ය ඉම්රාන් ඛාන් ට එරෙහිව එරට විරුද්ධ පක්ෂ විසින් ඉදිරිපත් කළ විශ්වාසභංග යෝජනාව අද (25) පාකිස්තාන පාර්ලිමේන්තුව තුළ දී විවාදයට ගැනීමට නියමිතව තිබුණා.\nනමුත් පාකිස්තාන පාර්ලිමේන්තුව හෙවත් ජාතික සභාව මාර්තු 28 දක්වා කල් තැබුණේ, අග්‍රමාත්‍ය ඉම්රාන් ඛාන්ට එරෙහිව ගෙන ආ විශ්වාසභංග යෝජනාව සභාගත කිරීමකින් තොරවයි.\nඒ අනුව මාර්තු මස 28 වැනි දින නැවත පාකිස්තාන ජාතික සභාව රැස්වීමෙන් අනතුරුව මෙම විශ්වාසභංගය පිළිබඳව යෝජනාව සලකා බලන බවයි වාර්තාවන්නේ.\nඉම්රාන් ඛාන්ගේ තාරික් ඊ ඉන්සාෆ් පක්ෂයට එරට පාර්ලිමේන්තුවේ ආසන 155 ක් හිමිව ඇති අතර ඔවුන්ට තවත් සුළු පක්ෂවල මන්ත්‍රීවරුන් 23 න් දෙනෙකුගේ සහයෝගයද හිමිව තිබෙනවා.\nකෙසේ නමුත් දේශපාලන විචාරකයින් පවසන්නේ විශ්වාසභංග ඡන්ද විමසීමේදී පාලක සන්ධානයේ මන්ත්‍රීවරුන් කිහිප දෙනෙකු හෝ විපක්ෂයට එක් වීමේ ඉඩකඩක් ඇති බවයි.\nමේ අතර මන්ත්‍රීවරුන් 342 ගෙන් සමන්විත ජාතික සභාව තුළ මෙම විශ්වාසභංගය ජය ගැනීමට අවශ්‍ය බලය තම කණ්ඩායම සතුව ඇති බව පාලක පක්ෂය සහ විශ්වාසභංගය ගෙනා විරුද්ධ පක්ෂය ද කියා සිටිනවා.\nවිශ්වාසභංගය ගෙන ඒමෙන් විරුද්ධ පක්ෂය නගන ප්‍රමුඛ චෝදනාව වන්නේ අගමැති ඉම්රාන් ඛාන්ගේ ප්‍රතිපත්ති හා ක්‍රියාකලාපයන් හරහා රටේ උද්ධමනය ඉහළ ගොස් ජනතාවට එදිනෙදා ජීවිතය පවත්වා ගෙන යාමට නොහැකි තත්ත්වයක් උදා වී ඇති බවයි.\nමෙම ආර්ථික අර්බුදය ඇතිවීමට ඉම්රාන් ඛාන් ප්‍රමුඛ පාලක සන්ධානයේ ප්‍රතිපත්ති බලපා ඇති බව ඔවුන් පවසනවා.",
       "URL": "https://www.hirunews.lk/300380/ඉම්රාන්-ඛාන්-ට-එරෙහි-විශ්වාස-භංගය-කල්-දැමේ",
       "Category": "Local News",
       "Parent URL": "https://www.hirunews.lk/local-news.php?pageID=1271"
}