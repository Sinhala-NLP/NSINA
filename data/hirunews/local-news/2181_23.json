{
       "Source": "hirunews",
       "Timestamp": "Friday, 29 January 2021 - 16:18",
       "Headline": "සුවය ලැබූ ආසාදිතයින් සංඛ්‍යාව 55,000 ඉක්මවයි (වීඩියෝ)",
       "News Content": "තවත් කොරෝනා ආසාදිතයන් 963 දෙනෙකු අද දිනයේදීත් සුවය ලබා පිටව යාමත් සමඟ සුවය ලැබූ මෙරට සමස්ත ආසාදිතයින් සංඛ්‍යාව 55,000 සීමාව ඉක්මවනු ලැබුවා.\nවසංගත රෝග විද්‍යා අංශය සඳහන් කළේ සුවය ලැබූ සමස්ත කොරෝනා ආසාදිතයින් සංඛ්‍යාව මේ වනවිට 55,398 ලෙස දැක්වෙන බවයි.\nමේ අතර, ජනප්‍රිය චිත්‍රපට සහ ටෙලිනාට්‍ය රංගන ශිල්පී බිමල් ජයකොඩි තමන්ට කොරෝනා ආසාදනය වී ඇති බව ප්‍රකාශ කළා.\nසිය ෆේස්බුක් ගිණුමට සටහනක් එක් කරමින් ඔහු ප්‍රකාශ කර තිබුණේ එලෙස වෛරසය ආසාදනය වූවා යැයි සිතන දින සිට තමන් කිසිදු කලා කටයුත්තකට සම්බන්ධ වී නොසිටි බවයි.\nඑමෙන්ම, තමා ඇසුරු කළ පුද්ගලයන් සහ ආගිය ස්ථාන පිළිබඳව සෞඛ්‍ය බලධාරින්ට දැනුම් දුන් අතර, නිරෝධායනයට ලක්වූ බවත් ඔහු වැඩිදුරටත් සඳහන් කළා.\nමේ අතර, කොරෝනා ආසාදිත බවට තහවරු වූ පුද්ගලයකු සීනිගම දෙවොල් දේවාලයට පැමිණීම හේතුවෙන් අද එම දේවාල පරිශ්‍රය තාවකාලිකව වසා දමා  විෂබීජහරණ කටයුතු සිදු කළා.\nඑසේම, පස්සර ජාතික පාසැලේ තවත් සිසුන් දෙදෙනෙකුට හා ඔවුන්ගේ පවුල්වල සාමාජිකයින් 06 දෙනෙකුට කොරෝනා වෛරසය ආසාදනය වී ඇති අතර එම පාසැලේ සිසුන් 16 දෙනෙකුට වෛරසය ආසාදිත බව මීට පෙර හඳුනාගත්තා.",
       "URL": "https://www.hirunews.lk/261073/සුවය-ලැබූ-ආසාදිතයින්-සංඛ්‍යාව-55000-ඉක්මවයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2181"
}