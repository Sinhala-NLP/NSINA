{
       "Source": "hirunews",
       "Timestamp": "Monday, 02 January 2017 - 13:33",
       "Headline": "පැහැරගෙන ගිය වෑන් රථයේ ගැටී පුද්ගලයෙකු මරුට",
       "News Content": "පැහැරගෙන යමින් තිබූ වෑන් රථයකට යටවීමෙන් පුද්ගලයෙකු මියයාමේ පුවතක් හිරු ප්‍රවෘත්ති අංශය වෙත වාර්තාවුණා.\nබදුල්ල සායන පාරේ මත්පැන් අලෙවිසැලක් අසළ ඊයේ රාත්‍රියේ සිදුවූ මෙම අනතුරෙන් මියගොස් ඇත්තේ බදුල්ල,බදුලුපිටිය ප්‍රදේශයේ පදිංචි සිව්දරු පියෙක්.\nවෑන් රථය පැහැරගත් පුද්ගලයා පොලීසිය විසින් අත්අඩංගුවට ගෙන ඇති අතර, ඔහු බදුල්ල,කලන්වත්ත ප්‍රදේශයේ පදිංචි 27 හැවිරිදි තරුණයෙකු බවට අනාවරණ වී තිබෙනවා.\nවෑන් රථයේ හිමිකරු යතුර වෑන් රියේම තිබියදී අසළ නිවසකට ගොස් තිබුණේ නිවැසියන් හමුවීම සඳහායි.\nඑම අවස්ථාවේදී සැකකරු තවත් පුද්ගලයෙකු සමඟ වෑන් රථය පණගන්වා ඉදිරියට ධාවනය කර ඇති බවයි පොලිසිය සදහන් කළේ.\nමීටර් 700ක් පමණ දුරට වෑන් රථය ධාවනය කර ඇති අතර එම අවස්ථාවේදී රියදුරුට රථය පාලනය කර ගත නොහැකිව මියගිය පුද්ගලයා යට කර අසල තිබූ කොන්ක්‍රීට් කණුවක ගැටී තිබෙනවා.\nඅනතුරුව රියදුරු වෑන් රථය තුල සිරවී සිටියදී පොලිසිය අත්අඩංගුවට ගෙන ඇති අතර ඔහු ඒ වනවිට අධික ලෙස බීමත්ව සිටි බව හෙලි වුණා.\nමේ වනවිට සැකකරු බදුල්ල මහ රෝහලේ ප්‍රතිකාර ලබන බවයි පොලිසිය කියා සිටියේ.\nඅනතුර සිදුවන අවස්ථාවේ වෑන් රථයේ සිටි තවත් පුද්ගලයෙකු සොයා පරීක්ෂණ ක්‍රියාත්මකයි.\nවෑන් රථය පැහැරගෙන ගොස් තිබුණේ කුමන හේතුවකට ද යන්න මෙතෙක් අනාවරණය වී නැහැ.",
       "URL": "https://www.hirunews.lk/151105/පැහැරගෙන-ගිය-වෑන්-රථයේ-ගැටී-පුද්ගලයෙකු-මරුට",
       "Category": "Local News",
       "Parent URL": "https://www.hirunews.lk/local-news.php?pageID=4728"
}