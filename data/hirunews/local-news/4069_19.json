{
       "Source": "hirunews",
       "Timestamp": "Thursday, 22 February 2018 - 8:49",
       "Headline": "පාසල් දැරියක් දුෂණය කළ විදුහල්පතිවරයා",
       "News Content": "වයස අවුරුදු නවයක පාසැල් දැරියක් දූෂණය කළ යාපනයේ කයිට්ස් නාරායන ප්‍රදේශයේ විදුහල්පතිවරයෙකුට යාපනය මහධිකරණ විනිසුරු එම්.ඉලංචෙලියන් විසින් වසර දහයක සිරදඩුවමක් ඊයේ (21) නියම කොට තිබෙනවා.\nමෙම සිර දඩුවමට අමතරව රුපියල් 10,000 ක දඩයක් ද වින්දිත භාවයට පත් පාසල් දැරියට රුපියල් ලක්ෂ දහයක වන්දි මුදලක්ද ගෙවන ලෙස මහධිකරණ විනිසුරුවරයා නියෝග කොට තිබෙනවා.\nමෙම දැරිය 2009 නොවැම්බර් මස 4 වෙනිදා පෙරවරු 7.30 ට පමණ  විදුහල්පතිවරයාගේ කාමරයේදී දූෂණය කළ බවට විදුහල්පතිවරයාට එරෙහිව චෝදනා එල්ල වී ඇති බවයි සඳහන් වන්නේ.\nමේ හේතුවෙන් පොලිස් අත්අඩංගුවට පත් වූ විදුහල්පතිවරයා  කයිට්ස් දිසා අධිකරනයේ දී සිදු වූ මූලික නඩු විභාගයකදී ඇප මත නිදහස් වී තිබුණා.\nනීතිපතිවරයාගේ උපදෙස් මත අදාල නඩුව යාපනය මහධිකරණයේදී වසරක පමණ කාලයක් විභාග වූ අතර එහිදී ඉදිරිපත් වූ භෞතික හා විද්‍යානුකූල සියළුම සාක්ෂිවලින් විදුහල්පතිවරයා වරදකරු බව ඔප්පු වීම නිසා මහධිකරණ විනිසුරුවරයා මෙම දඩුවම නියම කොට තිබෙනවා.",
       "URL": "https://www.hirunews.lk/184214/පාසල්-දැරියක්-දුෂණය-කළ-විදුහල්පතිවරයා",
       "Category": "Local News",
       "Parent URL": "https://www.hirunews.lk/local-news.php?pageID=4069"
}