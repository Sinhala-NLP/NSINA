{
       "Source": "hirunews",
       "Timestamp": "Sunday, 28 November 2021 - 13:45",
       "Headline": "තහනම් කළ රටවලින් පසුගිය දින 14 තුළ සංචාරකයන් පැමිණ නැති බව සංචාරක අමාත්‍යාංශය කියයි",
       "News Content": "ගතවූ දින 14 තුළ දකුණු අප්‍රිකාව, නැමීබියාව, බොට්ස්වානා, සිම්බාබ්වේ, ලෙසතෝ සහ ස්වාසිලන්තය යන රටවලින් කිසිදු සංචාරකයෙකු දිවයිනට පැමිණ නොමැති බව සංචාරක අමාත්‍යාංශය පවසනවා.\nසංචාරක සංවර්ධන අධිකාරියේ සංඛ්‍යාලේඛන මගින් එය තහවුරු වන බවයි එම අමාත්‍යාංශය නිවේදනය කළේ.\nසංචාරකයන් හැර, වෙනත් පුද්ගලයින් එම කාලය තුළ දිවයිනට පැමිණ ඇත්දැයි සොයා බලා සෞඛ්‍ය අංශ ඉදිරි ක්‍රියාමාර්ග ගැනීමට නියමිත බවයි එම අමාත්‍යාංශය වැඩිදුරටත් නිවේදනය කළේ.\nඔමික්‍රොන් නව කොරෝනා ප්‍රභේදයේ අවදානම හේතුවෙන් අදාළ රටවල පසුගිය දින 14 තුළ සංචාරය කළ මගීන්ට දිවයිනට පැමිණීම අද (28) රාත්‍රියේ සිට තහනම් කෙරෙන බව සංචාරක අමාත්‍යාංශය මීට පෙර දැනුම්දෙනු ලැබුවා.",
       "URL": "https://www.hirunews.lk/289442/තහනම්-කළ-රටවලින්-පසුගිය-දින-14-තුළ-සංචාරකයන්-පැමිණ-නැති-බව-සංචාරක-අමාත්‍යාංශය-කියයි",
       "Category": "Local News",
       "Parent URL": "https://www.hirunews.lk/local-news.php?pageID=1532"
}