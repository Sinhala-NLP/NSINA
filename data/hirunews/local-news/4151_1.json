{
       "Source": "hirunews",
       "Timestamp": "Friday, 29 December 2017 - 18:58",
       "Headline": "සාම්පූර් දාගැබ ඩෝසර් කළ රියදුරු දැඩි සත්කාරයෙන් පසු අත්අඩංගුවට",
       "News Content": "දැනට කොළඹ ජාතික රෝහලේ දැඩි සත්කාර ඒකකයේ ප්‍රතිකාර ලබන ත්‍රිකුණාමලය - සාම්පූර් ප්‍රදේශයේ දාගැබක් විනාශ කළ සිද්ධියේ බැකෝ යන්ත්‍රයේ ක්‍රියාකරුගේ තත්ත්වය සුව අතට හැරුණු විගස ඔහු අත්අඩංගුවට ගන්නා බව පොලීසිය ප්‍රකාශ කළා.\nසැකකරු කොළඹ ජාතික රෝහලට ඇතුළත් කෙරුණේ රිය අනතුරකින් බරපතල තුවාල ලැබීම හේතුවෙන්.\nත්‍රිකුණාමලය - සාම්පූර් - සුඩකුඩා ප්‍රදේශයේ පිහිටි අනුරාධපුර යුගයට අයත් බවට සැළකෙන දාගැබක් පුරාවිද්‍යා දෙපාර්තමේන්තුව විසින් සොයාගනු ලැබුවේ පසුගිය නොවැම්බර් 11 වනදායි.\nඉන් දින කිහිපයකට පසු එම දාගැබ ඇතුළු එය පිහිටි භූමිය කිසියම් පිරිසක් විසින් ඩෝසර් කර විනාශ කර දමා තිබුණා.\nපොලීසිය සඳහන් කළේ අදාළ දාගැබ ඩෝසර් කළ බැකෝ යන්ත්‍රයේ ක්‍රියාකරු පසුගියදා සිය පෞද්ගලික කටයුත්තක් සඳහා යමින් සිටියදී හලාවත ප්‍රදේශයේදී රිය අනතුරකට ලක්ව ඇති බවයි.\nඑම බැකෝ යන්ත්‍රය සැඟවීම සඳහා පටවාගෙන ගිය ටිපර් රථයේ රියදුරුද එදිනම යතුරුපැදියකින් වැටී අනතුරට ලක්ව ඇති අතර, ඔහු ත්‍රිකුණාමල රෝහලට ඇතුළත් කරනු ලැබුවා.\nබැකෝ යන්ත්‍රය සහ ටිපර් රථය පොලිස් භාරයට ගෙන ඇති අතර, බැකෝ යන්ත්‍රය සහ ටිපර් රථයේ හිමිකරු, ටිපර්  රථයේ රියදුරු, සහ තවත් පුද්ගලයෙකු ද පසුව පොලීසිය අත්අඩංගුවට ගත්තා.\nමේ අතර නැගෙනහිර පළාත් ආණ්ඩුකාර රෝහිත බෝගොල්ලාගම පසුගියදා මෙම භූමිය නිරීක්ෂණය කරනු ලැබුවා.\nඑම අවස්ථාවට නැගෙනහිර පළාත් රාජ්‍ය නිලධාරීන් සහ පොලිස් නිලධාරීන්ට අමතරව ආණ්ඩුකාරවරයාගේ බිරිඳ වන දීප්ති බෝගොල්ලාගමද එක්ව සිටියා.\nමතභේදයට තුඩුදී ඇති එම භූමියේ පිහිටි කෝවිලට පැමිණි දීප්ති බෝගොල්ලාගමට බැතිමතුන්ගේ විරෝධය එල්ලවුණේ ස්ථානයට උචිත ඇඳුමකින් සැරසී නොසිටීම හේතුවෙන්.\nඑමෙන්ම ආණ්ඩුකාරවරයාගේ බිරිඳ කෝවිල තුළට ඇතුලුවීමේදී භූමියේ ඇඳ තිබූ කෝලම් රටාවක් පෑගීම නිසා එහි සිටි පිරිසගෙන් එල්ලවූයේ ද දැඩි විරෝධයක්.\nපසුව නැගෙනහිර පළාත් ආණ්ඩුකාරවරයා එම භූමියේ නිලධාරීන් සමග සාකච්ඡාවේ නිරතවන අතරතුර ඔහුගේ බිරිඳ එම ස්ථානයේ රැඳී සිටි තවත් පිරිසකට බැනවැදුනා.\nකෙසේ වෙතත් නැගෙනහිර පළාත් ආණ්ඩුකාරවරයාගේ බිරිඳගේ හැසිරීම අනුමත කළ නොහැකි බවයි ජාතික සංවාද පිළිබඳ අමාත්‍ය මනෝ ගනේෂන් කියා සිටියේ.",
       "URL": "https://www.hirunews.lk/179663/සාම්පූර්-දාගැබ-ඩෝසර්-කළ-රියදුරු-දැඩි-සත්කාරයෙන්-පසු-අත්අඩංගුවට",
       "Category": "Local News",
       "Parent URL": "https://www.hirunews.lk/local-news.php?pageID=4151"
}