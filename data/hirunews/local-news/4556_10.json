{
       "Source": "hirunews",
       "Timestamp": "Thursday, 20 April 2017 - 7:23",
       "Headline": "පොල් ගෙඩියක් නිසා ජීවිතයෙන් සමුගත් එක් දරු පියා",
       "News Content": "පන්නල - හෙන්ඩියගල ප්‍රදේශයේදී ඊයේ (19) පස්වරුවේ සිදුවූ වෙඩි තැබීමකින් වයස අවුරුදු 27 ක තරුණයෙකු ජීවිතක්ෂයට පත්වුණා.\nපොලීසිය සඳහන් කළේ මියගිය තරුණයා මිතුරෙකු සමඟ ප්‍රදේශයේ පිහිටි පොල් වත්තකට ගොස් ඇති බවයි.\nඑහිදී වත්තේ මුරකරු විසින් සිදුකළ වෙඩි තැබීමෙන් මෙම පුද්ගලයා මියගොස් ඇති බවයි පන්නල පොලීසියේ ප්‍රකාශකයෙකු කියා සිටියේ.\nවෙඩි වැදුණු ඔහු එම ස්ථානයේදීම මියගොස් ඇති අතර, වෙඩි ප්‍රහාරය එල්ල කළ මුරකරුවා පොලීසිය විසින් අත්අඩංගුවට ගෙන තිබෙනවා.\nමේ අතර අම්බලන්තොට පොලිස් වසමේ මාමඩල - ඇලේගොඩ ප්‍රදේශයේදී පුද්ගලයින් හතරදෙනෙකුට වෙඩි තබා එක් පුද්ගලයෙකු ඝාතනය කළ සිද්ධියට සම්බන්ධ සැකකරුවන් දෙදෙනෙකු ඊයේ අත්අඩංගුවට ගනු ලැබුවා.\nපසුගිය 15 වනදා මෙම වෙඩි තැබීම සිදුකර තිබූ අතර එහිදී තුන්දෙනෙකු බරපතල තුවාල ලබා තිබුණා.\nඅත්අඩංගුවට ගත් සැකකරුවන් අම්බලන්තොට ප්‍රදේශයේ පදිංචිකරුවන් වන අතර ඔවුන් 41 සහ 49 වයස්වල පසුවන්නන් බව සඳහන්.",
       "URL": "https://www.hirunews.lk/159536/පොල්-ගෙඩියක්-නිසා-ජීවිතයෙන්-සමුගත්-එක්-දරු-පියා",
       "Category": "Local News",
       "Parent URL": "https://www.hirunews.lk/local-news.php?pageID=4556"
}