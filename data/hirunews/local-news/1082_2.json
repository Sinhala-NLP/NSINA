{
       "Source": "hirunews",
       "Timestamp": "Monday, 20 June 2022 - 10:21",
       "Headline": "ඇමති නිමල් සිරිපාල නිදහස් පක්ෂයට එරෙහිව ඉල්ලූ වාරණය දිගුවෙයි",
       "News Content": "ඇමති නිමල් සිරිපාල නිදහස් පක්ෂයට එරෙහිව ගත් වාරණය දිගුවේ\nඅමාත්‍ය නිමල් සිරිපාල ද සිල්වා ශ්‍රී ලංකා නිදහස් පක්ෂයේ තනතුරු හා නිලතලවලින් ඉවත් කිරීම සහ ඊට බාධාකිරීම වළක්වාළමින් එම පක්ෂයේ සභාපති මෛත්‍රීපාල සිරිසේන ඇතුළු මධ්‍යම කාරක සභාව වෙත නිකුත් කර තිබෙන වාරණ නියෝගය අනිද්දා දක්වා දීර්ඝ කරන ලෙස කොළඹ දිසා අධිකරණය නියම කළා.\nඒ, මෙම නඩුව කොළඹ දිසා විනිසුරු පූර්ණිමා පරණගම ඉදිරියේ අද කැඳවූ අවස්ථාවේදියි.\nඑහිදී නිදහස් පක්ෂ සභාපති හිටපු ජනාධිපති මෛත්‍රිපාල සිරිසේන ඇතුළු විත්තිකරුවන් වෙනුවෙන් පෙනී සිටි නීතිඥවරු අධිකරණය හමුවේ කරුණු දක්වමින් මෙම නඩුව සමථයකට පත්කිරීම සම්බන්ධයෙන් පාර්ශවකරුවන් සමඟ සාකච්ඡා කරන බවත්, එවැනි සමථයක් ඇති නොවන්නේ නම් දැනට නිකුත් කර තිබෙන වාරණ නියෝගය දීර්ඝ කිරීම සම්බන්ධයෙන් තමන් විරෝධතා ඉදිරිපත් කරන බවත් සඳහන් කළා.\nඒ අනුව විත්තියේ විරෝධතාවලට යටත්ව වාරණ නියෝගය ඉදිරි දින දෙක තෙක් දීර්ඝ කිරීම සම්බන්ධයෙන් විරුද්ධ නොවන බවයි එම නීතිඥවරුන් කියා සිටියේ.\nඅමාත්‍ය නිමල් සිරිපාල ද සිල්වා අධිකරණයට ඉදිරිපත් කළ පැමිණිල්ලේ සඳහන් කර තිබුණේ රනිල් වික්‍රමසිංහ අග්‍රාමාත්‍යවරයා වශයෙන් පත්වීමෙන් පසුව අමාත්‍ය ධුර භාර ගැනීම සම්බන්ධයෙන් සාකච්ඡා කිරීම සඳහා ශ්‍රී ලංකා නිදහස් පක්ෂයේ මධ්‍යම කාරක සභා රැස්වීමක් ඉකුත් මැයි මස 13 වන දා පැවති බවයි.\nඑම රැස්වීමේදී අමාත්‍ය ධූර බාර ගැනීම සම්බන්ධයෙන් අවසන් තීන්දුවක් නොගත් බව ද ඔහු සඳහන් කළා.\nඉන් අනතුරුව තමන්ව මධ්‍යම කාරක සභා රැස්වීම්වලට කැඳවීමක් නොකෙරුනු බවයි ඔහු සිය පැමිණිල්ලෙන් දක්වා ඇත්තේ.\nකෙසේ වෙතත් තමා රටේ යහපත උදෙසා අමාත්‍ය තනතුරක් භාරගැනීමට තීරණය කල අතර එහි ප්‍රතිඵලයක් ලෙස තමන් ශ්‍රී ලංකා නිදහස් පක්ෂයේ දරනු ලබන ජ්‍යෙෂ්ඨ උප සභාපති ඇතුළු සෙසු තනතුරු වලින් ඉවත් කිරීමේ සූදානමක් පවතින බවට කරුණු අනාවරණය වී ඇතැයිද ඔහු කියා සිටියා.\nමේ ආකාරයෙන් සිය නිලතල හා තනතුරු අහිමි කිරීමට ශ්‍රී ලංකා නිදහස් පක්ෂයේ සභාපති මෛත්‍රීපාල සිරිසේනට හෝ එහි මධ්‍යම කාරක සභාවට බලයක් නොමැති බවත් ඔහු පෙන්වා දෙනවා.",
       "URL": "https://www.hirunews.lk/307647/ඇමති-නිමල්-සිරිපාල-නිදහස්-පක්ෂයට-එරෙහිව-ඉල්ලූ-වාරණය-දිගුවෙයි",
       "Category": "Local News",
       "Parent URL": "https://www.hirunews.lk/local-news.php?pageID=1082"
}