{
       "Source": "hirunews",
       "Timestamp": "Monday, 19 December 2016 - 18:50",
       "Headline": "චාවකච්චේරි අනතුරෙන් මිය ගිය 10ක් අවසන් ගමන් යද්දී, අදත් රිය අනතුරු තුනකින් අයෙක් මරුට - 40ක් රෝහලේ",
       "News Content": "මහනුවර - යාපනය - ඒ 9 ප්‍රධාන මාර්ගයේ චාවකච්චේරි - සංගත්තානෙයි දුම්රිය ස්ථානය ආසන්නයේ පසුගිය සෙනසුරාදා සිදුවූ රිය අනතුරෙන් මිය ගිය 11 දෙනාගෙන් 10 දෙනෙකුගේම අවසන් කටයුතු අද සිදුකෙරුණා.\nමේ අතර දිවයිනේ ප්‍රදේශ තුනක සිදුවූ රිය අනතුරුවලින් අදත් එක් පුද්ගලයෙකු ජීවිතක්ෂයට පත්වී තවත් 40 දෙනෙකු තුවාල ලබා රෝහල් ගත කළ බව පොලීසිය සඳහන් කළා.\nසෝමාවතිය වන්දනා කිරීම සඳහා පිරිසක් රැගෙන යමින් සිටි බස් රථයක් සුංගාවිල වනජීවි කාර්යාලය ආසන්නයේදී අද දහවල් අනතුරට ලක්වීමෙන් පුද්ගලයින් 30 දෙනෙකු තුවාල ලබා තිබෙනවා.\nබස් රථය මාර්ගයෙන් ඉවතට පැන පෙරළීමෙන් මෙම අනතුර සිදුව ඇති බවයි පුලස්තිපුර පොලීසිය සඳහන් කළේ.\nකෑගල්ල - අරණායක ප්‍රදේශයේ සිට වන්දනාවේ පැමිණි පිරිසක් මෙලෙස අනතුරට ලක්වුණා.\nඅධික වේගය නිසා රියදුරුට රථය පාලනය කරගැනීමට නොහැකිවීමෙන් අනතුර සිදුව ඇති බවයි පොලීසිය ප්‍රකාශ කළේ.\nතුවාලකරුවන් පොළොන්නරුව රෝහලට ඇතුළත් කර ඇති අතර, ඔවුන්ගේ තත්ත්වය බරපතල නොවන බව පොලීසිය කියා සිටියා.\nඑමෙන්ම අනුරාධපුර - ත්‍රිකුණාමල ප්‍රධාන මාර්ගයේ මිහින්තලය ප්‍රදේශයේ දී වෑන් රථයක් සහ කැබ් රථයක් මුහුණට මුහුණ ලා ගැටී අද පස්වරුවේ සිදුවූ රිය අනතුරකින් කාන්තාවක් ඇතුළු පුද්ගලයින් 8 දෙනෙකු තුවාල ලබා රෝහල් ගත කෙරුණා.\nරෝහල්ගත කළ  පුද්ගලයන්ගෙන් තුන්දෙනෙකුගේ තත්ත්වය බරපතල බවයි රෝහල් ප්‍රකාශකයෙකු සඳහන් කළේ.\nකොළඹ - නුවර ප්‍රධාන මාර්ගයේ කඩුගන්නාව සහ පිළිමතලාව අතර ප්‍රදේශයේ දී ද අද පස්වරුවේ සිදුවූ රිය අනතුරකින් එක් පුද්ගලයෙකු මිය ගොස් තවත් දෙදෙනෙකු තුවාල ලබා රෝහල් ගත කර තිබෙනවා.\nශ්‍රී ලංගම බස් රථයක් සහ ත්‍රිරෝද රථයක් මුහුණට මුහුණලා ගැටීමෙනුයි මෙම අනතුර සිදුවී ඇත්තේ.\nඅනතුරෙන් ත්‍රිරෝද රථයේ ගමන් ගත් පුද්ගලයෙකු ජීවිතක්ෂයට පත්වී තිබෙනවා.\nඑහි ගමන් ගත් පුද්ගලයින් දෙදෙනෙකු බරපතල තුවාල ලබා කඩුගන්නාව රෝහලට ඇතුළත් කර ඇති බවයි පොලීසිය සඳහන් කළේ.\nමේ අතර, මහනුවර - යාපනය - ඒ 9 ප්‍රධාන මාර්ගයේ චාවකච්චේරි - සංගත්තානෙයි දුම්රිය ස්ථානය ආසන්නයේදී පසුගිය සෙනසුරාදා සිදුවූ රිය අනතුරෙන් මිය ගිය 11 දෙනාගෙන් 10 දෙනෙකුගේ අවසන් කටයුතු බණ්ඩාරගම - මාදම්පේ - හල්තොට දී අද සිදුකෙරුණා.\nසංගත්තානෙයි දුම්රිය ස්ථානය ආසන්නයේදී පසුගිය දා ඔවුන් ගමන් ගත් වෑන් රථය බස් රථයක ගැටීමෙනුයි මෙම අනතුර සිදුවුණේ.\nමිය ගිය පුද්ගලයන් අතර කාන්තාවන් 5 දෙනෙකු සහ පිරිමි පුද්ගලයින් 6 දෙනෙකු සිටියා.\nඔවුන් හොරණ - මිල්ලනිය ප්‍රදේශයේ පදිංචිකරුවන්.",
       "URL": "https://www.hirunews.lk/150100/චාවකච්චේරි-අනතුරෙන්-මිය-ගිය-10ක්-අවසන්-ගමන්-යද්දී-අදත්-රිය-අනතුරු-තුනකින්-අයෙක්-මරුට-40ක්-රෝහලේ",
       "Category": "Local News",
       "Parent URL": "https://www.hirunews.lk/local-news.php?pageID=4746"
}