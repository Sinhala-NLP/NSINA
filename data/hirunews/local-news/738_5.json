{
       "Source": "hirunews",
       "Timestamp": "Sunday, 13 November 2022 - 13:08",
       "Headline": "ලෝක කුසලාන අවසන් මහ තරගයේ කාසියේ වාසිය එංගලන්තයට",
       "News Content": "පන්දුවාර 20-20 ලෝක කුසලානයේ කාසියෙ වාසියේ ජය තමන් සතු කරගැනීමට එංගලන්ත කණ්ඩායම අද (13) සමත්වුණා.\nසිය ප්‍රතිවාදීන් වන පාකිස්තාන කණ්ඩායම එංගලන්තයේ ආරාධනය මත පළමුව පන්දුවට පහර දෙනු ඇති.\nමෙම තරගය මෙල්බර්න් හි දී පැවැත්වෙන අතර ඒ මෙරට වේලාවෙන් පස්වරු 1.30 ටයි.\nයම් හෙයකින් අද දිනයේ වර්ෂාව හේතුවෙන් තරගයට බාධා එල්ල වුවහොත් හෙට දිනය අතිරේක දිනයක් ලෙස නම් කර තිබෙනවා.\nඅවසන් පූර්ව තරගයේදී නවසීලන්ත කණ්ඩායමට එරෙහිව ක්‍රීඩා කළ පාකිස්ථාන කණ්ඩායම අද අවසන් මහ තරගයට ක්‍රීඩා කිරීමට නියමිත බවයි වාර්තාවන්නේ.\nඑමෙන්ම ඉන්දියාවට එරෙහිව අවසන් පූර්ව තරගයේදී කිසිදු කඩුල්ලක් නොදැවී තරගය ජයග්‍රහණය කළ එංගලන්ත කණ්ඩායම ද මේ වනවිට පසුවන්නේ ප්‍රබල ස්ථානයකයි.\nඒ අනුව අවසන් මහ තරගයේදී එංගලන්තය සහ පාකිස්ථානය අතර තියුණු සටනක් ක්‍රීඩා ලෝලීන්ට දැකගැනීමේ අවස්ථාව හිමිවනු ඇති බවයි ක්‍රිකට් විචාරකයින් පෙන්වා දෙන්නේ.\n2009 වසරේදී පාකිස්ථානය සහ 2010 වසරේදී එංගලන්තය පන්දු වාර විස්ස ලෝක කුසලාන තරගාවලියේ ශූරතාව හිමිකරගැනීමට සමත්ව තිබෙනවා.\nපන්දු වාර විස්ස ලෝක කුසලාන තරගාවලියේ ශූරතාව දිනාගන්නා කණ්ඩායමට ඇමරිකානු ඩොලර් මිලියන 1.6 ක ත්‍යාග මුදලක් හිමිවන අතර, අනුශූරතාව දිනාගන්නා කණ්ඩායමට එම මුදලෙන් අඩක් හිමිවනු ඇති.\nමේ අතර, පාකිස්තානයේ හිටපු අග්‍රාමාත්‍ය මෙන්ම එරට ක්‍රිකට් කණ්ඩායමේ නායකයෙකු ලෙස කටයුතු කළ ඉම්රාන් ඛාන් සිය සුබ පැතුම් පණිවිඩය පාකිස්තාන කණ්ඩායම වෙනුවෙන් තබා ඇත්තේ, ප්‍රතිවාදීන් ගැන අවතක්සේරු නොකර, අභියෝගාත්මක අයුරින් එය භාරගන්නා ලෙසයි.\nඅවසන් මහා තරගයකට සුදුසුකම් ලැබීම කෙනෙකුට ලෙහෙසි පහසු කටයුත්තක් නොවන බවත්, නමුත් එමගින් උද්දාමයට පත් නොවී ක්‍රීඩා කළ යුතු බවත් ඛාන් අග්‍රාමාත්‍යවරයාගේ ට්විටර් පණිව්ඩයේ සඳහන්.",
       "URL": "https://www.hirunews.lk/320280/ලෝක-කුසලාන-අවසන්-මහ-තරගයේ-කාසියේ-වාසිය-එංගලන්තයට",
       "Category": "Local News",
       "Parent URL": "https://www.hirunews.lk/local-news.php?pageID=738"
}