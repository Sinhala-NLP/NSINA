{
       "Source": "hirunews",
       "Timestamp": "Wednesday, 20 December 2017 - 19:32",
       "Headline": "විල්පත්තු මායිමේ හොර නිවාස",
       "News Content": "විල්පත්තු ජාතික වනෝද්‍යාන මායිම උල්ලංඝනය කරමින් පූක්කුලම් ප්‍රදේශයේ නීති විරෝධී නිවාස ව්‍යාපෘතියක් ආරම්භ කර ඇති බවට පරිසරවේදීන් චෝදනා කරනවා.\nඅද සී.අයි.ඒ. අනාවරණය ඒ පිළිබඳවයි.\nපූක්කුලම, පලුගහතුරේ, වෙල්ලමුන්දලම යන ධීවර ගම්මාන විල්පත්තු ජාතික වනෝද්‍යානයට අයත් ස්වාරක්ෂක කලාපය තුල පිහිටි ප්‍රදේශයක්.\nවසරේ තෝරාගත් කාලවලදී මෙම ප්‍රදේශයට පැමිණෙන පාරම්පරික ධීවරයින් ධීවර කටයුතු සිදු කරන්නේ තාවකාලික වාඩි තුළ හිදිමින්.\nයුද ගැටුම් සමග කාලයක් පුරා අතහැර දැමුණු එම පාරම්පරික ධීවර කටයුතු නැවත ආරම්භ කිරීමට බලපත්‍ර නිකුත් කෙරෙන්නේ 2010 වසරේ දෙසැම්බර් මාසයේදීයි.\nඑවක වනජීවී සංරක්ෂණ අධ්‍යක්ෂ ජනරාල්වරයාගේ අත්සනින් යුතුව නිකුත් කර ඇති මෙම ලිපිය මගින් ධීවර කර්මාන්තය හේතුවෙන් විල්පත්තු ජාතික වනෝද්‍යානයට හානි නොවිය යුතු බව දක්වා ඇත්තේ කොන්දේසි රැසක් ද සමගින්.\nඑහි කොන්දේසියක දැක්වෙන්නේ ධීවර කර්මාන්තයේ යෙදෙන කාලය අවසන් වූ වහාම ඉදිකරන ලද තාවකාලික වාඩි හා අනෙකුත් ද්‍රව්‍යය ද ඉවත් කර එම ස්ථානය යථා තත්ත්වයට පත්කළ යුතු බවයි.\nතත්ත්වය එසේ තිබියදී මේ වනවිට පූක්කුලම ධීවර ගම්මානයේ ප්‍රජා ශාලා ඇතුළු නව නිවාස 15 ක් පමණ නීති විරෝධීව ඉදිකර තිබෙනවා.\nපූක්කුලම ගම්මානයේ ඉදිකර ඇති දැන්වීම් පුවරුවක් මගින් දන්වා ඇත්තේ රජය මගින් මෙම ගම්මානයේ මාර්ග ඉදිකිරීම් සදහා ද ප්‍රතිපාදන ලබාදී ඇති බවයි.\nපරිසරවේදීන් චෝදනා කරන්නේ ඉදිරියේදී විල්පත්තු ජාතික වනෝද්‍යාන ස්වාරක්ෂක කලාපය සුනු විසුණු කරමින් මෙහි නිවාස 125 ක නිවාස යෝජනා ක්‍රමයක් ද ඉදිකිරීමට සැලසුමක් පවතින බවයි.\nඊට විරෝධය පළ කරමින් පරිසරවේදීන් අද වනජීවි අධ්‍යක්ෂ ජනරාල්වරයා හමුවී සාකච්ඡාවක් පැවැත්වුවා.\nඅප මේ පිළිබඳව වනජීවී අධ්‍යක්ෂ ජනරාල් බී.ඩබ්ලිව්. සුරියබණ්ඩාර මහතාගෙන් කළ විමසීමකදී ඔහු පවසා සිටියේ පරිසරවේදීන් පෙන්වා දුන් කරුණු පිළිබද වහා විමර්ශනයක් සිදුකර එහි ඇති නිත්‍යනුකූල තත්ත්වය සොයා බලන බවයි.",
       "URL": "https://www.hirunews.lk/178908/විල්පත්තු-මායිමේ-හොර-නිවාස",
       "Category": "Local News",
       "Parent URL": "https://www.hirunews.lk/local-news.php?pageID=4163"
}