{
       "Source": "hirunews",
       "Timestamp": "Monday, 06 April 2020 - 7:29",
       "Headline": "වැඩිහිටි, ආබාධිත සහ වකුගඩු රෝගීන්ගේ දීමනා අද ගෙවයි - විශ්‍රාමිකයන්ටත් අවස්ථාවක්",
       "News Content": "කොරෝනා අවදානම හේතුවෙන් වැඩිහිටි, ආබාධිත සහ වකුගඩු රෝගීන් සඳහා ගෙවීමට සැලසුම් කර ඇති දීමනාව අද දිනය තුළ ගෙවා නිම කිරීමට රජය තීරණය කර තිබෙනවා.\nදැනට මෙම දීමනාව ලබන ආබාධිත සහ වකුගඩු රෝගීන් සහ පොරොත්තු ලේඛනවල සිටින පුද්ගලයින් සියළු දෙනාට රුපියල් 5000ක් වූ එම දීමනාව නිවසටම ගොස් ගෙවීමටයි සැලසුම් කර ඇත්තේ.\nදැනට අප්‍රේල් මාසය සඳහා රුපියල් 2000ක වැඩිහිටි දීමනාව ගෙවා ඇති සියළුම වයස අවුරුදු 70ට වැඩි වැඩිහිටියන් සඳහා තවත් රුපියල් 3000ක අමතර මුදලක් අද දිනයේ ගෙවීමට නියමිතයි.\nසමෘද්ධි දීමනා ඇතුළු අනෙකුත් දීමනා ද ගෙවීමේ වැඩපිළිවෙල හෙට සිට ක්‍රියාත්මක වනු ඇති.\nඑමෙන්ම ගොවි විශ්‍රාම වැටුප් අද සිට තැපැල් කාර්යාල හරහා ගෙවීම් සිදුකරන බව තැපැල්පති රංජිත් ආරියරත්න සඳහන් කළා.\nමේ අතර මෙතෙක් විශ්‍රාම වැටුප් ලබාගත් විශ්‍රාමිකයන්ට අද දිනයේද ඒ සඳහා අවස්ථාව පවතිනවා.\nතැපැල් කාර්යාල සහ ඒ ඒ බැංකු ගිණුම් මගින් විශ්‍රාම වැටුප් ලබා ගත හැකි අතර, තැපැල් කාර්යාල මගින් විශ්‍රාම වැටුප් ලබා ගන්නා විශ්‍රාමලාභීන්ට ඔවුන්ගේ නිවෙස්වලට හෝ ග්‍රාමසේවක වසම් තුළට තැපැල් දෙපාර්තමේන්තුව මගින් විශ්‍රාම වැටුප් ගෙනවිත් භාර දෙනු ලබනවා.\nබැංකු වෙතින් විශ්‍රාම වැටුප් ලබා ගන්නා පුද්ගලයන්ට ත්‍රිවිධ හමුදාව සහ පොලීසිය අවශ්‍ය ගමන් පහසුකම් සලසා දෙන අතර, ඒ සම්බන්ධයෙන් ප්‍රදේශයේ ග්‍රාම නිලධාරීවරයා දැනුවත් කළ යුතු වනවා.\nඑමෙන්ම අද දිනයේද දිවයින පුරා ඖෂධසැල් විවෘත කර තබන ලෙසටයි රජය මීට පෙර දැනුම්දී තිබුණේ.",
       "URL": "https://www.hirunews.lk/238017/වැඩිහිටි-ආබාධිත-සහ-වකුගඩු-රෝගීන්ගේ-දීමනා-අද-ගෙවයි-විශ්‍රාමිකයන්ටත්-අවස්ථාවක්",
       "Category": "Local News",
       "Parent URL": "https://www.hirunews.lk/local-news.php?pageID=2813"
}