{
       "Source": "hirunews",
       "Timestamp": "Wednesday, 23 October 2019 - 10:04",
       "Headline": "පූජිත් සහ හේමසිරි යලි රිමාන්ඩ් -නඩුව කොළඹ ප්‍රධාන මහේස්ත්‍රාත්වරියගෙන් ඉවත් කරන්නැයි ඉල්ලීමක්",
       "News Content": "හිටපු ආරක්ෂක ලේකම් හේමසිරි ප්‍රනාන්දු සහ අනිවාර්ය නිවාඩු යවා සිටින පොලිස්පති පූජිත් ජයසුන්දර ලබන මස 06 වනදා දක්වා යලි රක්ෂිත බන්ධනාගාර ගත කිරීමට කොළඹ අතිරේක මහේස්ත්‍රාත් ප්‍රියන්ත ලියනගේ අද නියෝග කළා.\nඑහිදී රජයේ නියෝජ්‍ය සොලිසිටර් ජෙනරාල් දිලීප පීරිස් අධිකරණයට දන්වා සිටියේ එම සිද්ධිය සම්බන්ධයෙන් තවදුරටත් පරීක්ෂණ සිදු කෙරෙන බවයි.\nසිද්ධියට අදාලව ප්‍රකාශ ගණනාවක් සටහන් කරගෙන ඇති බවත් සැකකරුවන්ගේ බැංකු ගිණුම් සම්බන්ධයෙන් තවදුරටත් පරීක්ෂණ සිදුකරන බවත් ඔහු අධිකරණයට දන්වා සිටියා.\nඑමෙන්ම, නියෝජ්‍ය සොලිසිටර් ජෙනරාල්වරයා අධිකරණයෙන් ඉල්ලා සිටියේ මෙම නඩුව කොළඹ ප්‍රධාන මහේස්ත්‍රත්වරියගෙන් ඉවත් කර වෙනත් මහේස්ත්‍රාත්වරයෙකු හමුවට යොමු කරන ලෙසටයි.\nමෙම ඉල්ලීම කොළඹ ප්‍රධාන මහේස්ත්‍රාත් ලංකා ජයරත්න ඉදිරියේ සිදුකරන ලෙසයි ඊට ප්‍රතිචාර දක්වමින් කොළඹ අතිරේක මහේස්ත්‍රාත් ප්‍රියන්ත ලියනගේ සඳහන් කළේ.\nඒ අනුව, සැකකරුවන් නොවැම්බර් මස 6 වනදා දක්වා රිමාන්ඞ් භාරයේ තැබීමට නියම කළ අතිරේක මහේස්ත්‍රාත්වරයා එදිනට පරීක්ෂණවල ප්‍රගතිය වාර්තා කරන ලෙසද නියෝග කළා.\nපාස්කු ඉරුදින එල්ල කෙරුණු ත්‍රස්ත ප්‍රහාර මාලාව වලක්වා ගැනීමට කටයුතු නොකිරීම තුලින් සාපරාධි ලෙස රාජකාරිය පැහැර හැරීම සහ මිනීමැරීම යන චෝදනා සම්බන්ධයෙන් මොවුන් දෙදෙනාට චෝදනා එල්ල වනවා. මොවුන් දෙදෙනාට ඇප ලබාදෙමින් මීට පෙර කොළඹ ප්‍රධාන මහේස්ත්‍රාත් අධිකරණය ලබාදී තිබූ නියෝගයට එරෙහිව නීතිපතිපතිවරයා ප්‍රතිශෝධිත අයදුම්පත් ගොනු කර තිබුණා. එහි තීන්දුව පසුගිය 09 වනදා ලබාදෙමින් කොළඹ මහාධිකරණය විනිසුරු විකුම් කළුආරච්චි කොළඹ ප්‍රධාන මහේස්ත්‍රාත් අධිකරණය ලබාදී තිබූ නියෝගය  නිශ්ප්‍රභ කරනු ලැබුවා.\nනීතිපතිවරයා විසින් දණ්ඩ නීති සංග්‍රහයේ 296 වගන්තිය යටතේ මනුෂ්‍ය ඝාතන චෝදනා ගොනුකර ඇති අවස්ථාවක සැකකරුවන්ට ඇප ලබාදීමේ බලයක් මහේස්ත්‍රාත් අධිකරණයට නොමැති බවයි විනිසුරුවරයා එහිදී කියා සිටියේ. ඒ අනුව එදිනම බන්ධනාගාර නිලධාරින් භාරයට ගැණුනු මොවුන් පසුව කොළඹ ප්‍රධාන මහේස්ත්‍රාත් අධිකරණයට ඉදිරිපත් කිරීමෙන් පසුව අද දක්වා රක්ෂිත බන්ධනාගාර ගත කෙරුණා.",
       "URL": "https://www.hirunews.lk/226809/පූජිත්-සහ-හේමසිරි-යලි-රිමාන්ඩ්-නඩුව-කොළඹ-ප්‍රධාන-මහේස්ත්‍රාත්වරියගෙන්-ඉවත්-කරන්නැයි-ඉල්ලීමක්",
       "Category": "Local News",
       "Parent URL": "https://www.hirunews.lk/local-news.php?pageID=3084"
}