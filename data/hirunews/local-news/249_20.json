{
       "Source": "hirunews",
       "Timestamp": "Wednesday, 21 June 2023 - 12:52",
       "Headline": "අඩු කළ පාන් වෙළඳපොලේ නැහැ - පාරිභෝගිකයින්ගෙන් චෝදනා (වීඩියෝ)",
       "News Content": "පාන් ඇතුළු බේකරි නිෂ්පාදනවල මිල ගණන් ඊයේ මධ්‍යම රාත්‍රියේ සිට රුපියල් 10 කින් අඩු කිරීමට තීරණය කළ ද, එම අඩුකළ මිල ගණන්වලට අද දිනයේදී ඇතැම් ප්‍රදේශවල බේකරි නිෂ්පාදන මිලට ගැනීමට නොහැකි වූ බවට පාරිභෝගික ජනතාව චෝදනා කරනවා.\nබේකරි නිෂ්පාදනවල මිල අඩු කිරීමට බේකරි හිමියන්ට හැකියාව තිබියදීත් මිල අඩු නොකිරීම සම්බන්ධයෙන් හිරු ප්‍රවෘත්ති ඔස්සේ පසුගිය දින කිහිපයේදීම ප්‍රශ්න කළ පසුබිමකයි බේකරි නිෂ්පාදනවල මිල ගණන් රුපියල් 10 කින් අඩු කිරීමට සමස්ත ලංකා බේකරි හිමියන්ගේ සංගමය තීරණය කළේ.\nකෙසේ වෙතත්, දිවයිනේ ඇතැම් ප්‍රදේශවල බේකරි හිමියන් අද සිට අඩු කළ මිල ගණන්වලට නිෂ්පාදන අලෙවිකර තිබුණා.\nමේ අතර, අඩුකළ පාන් ඇතුළු බේකරි නිෂ්පාදනවල මිල ගණන් අලෙවිසැලේ ප්‍රදර්ශනය කර තිබීම අනිවාර්ය බවයි පාරිභෝගික කටයුතු පිළිබද අධිකාරිය ප්‍රකාශ කළේ.\nඑසේ නොකරන අලෙවිසැල්වලට අද සිට නීතිමය පියවර ගැනීමට බලාපොරොත්තු වන බවද එහි සභාපති නීතිඥ ශාන්ත නිරිඇල්ල ප්‍රකාශ කළා.",
       "URL": "https://www.hirunews.lk/338601/අඩු-කළ-පාන්-වෙළඳපොලේ-නැහැ-පාරිභෝගිකයින්ගෙන්-චෝදනා-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=249"
}