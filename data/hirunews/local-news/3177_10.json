{
       "Source": "hirunews",
       "Timestamp": "Tuesday, 27 August 2019 - 12:41",
       "Headline": "ගෝඨාභය රාජපක්ෂ සහ, මැතිවරණ කොමිසම අතර හමුවක්",
       "News Content": "ශ්‍රී ලංකා පොදුජන පෙරමුණ ප්‍රමුඛ ඒකාබද්ධ විපක්ෂයේ ජනාධිපති අපේක්ෂක ගෝඨාභය රාජපක්ෂ සහ මැතිවරණ කොමිෂන් සභාව අතර සාකච්ඡාවක් ඊයේ පස්වරුවේ පැවැත්වුණා.\nජනාධිපති අපේක්ෂක ගෝඨාභය රාජපක්ෂගේ ඉල්ලීමකට අනුව ඊයේ පස්වරු 2ට මෙම සාකච්ඡාව පැවැත්වූ බවයි කොමිෂන් සභාවේ සාමාජිකයෙකු හිරු ප්‍රවෘත්ති අංශයට සඳහන් කළේ.\nඅදාළ සාකච්ඡාවට මැතිවරණ කොමිෂන් සභාවේ සභාපති මහින්ද දේශප්‍රිය මෙන්ම එහි  සාමාජිකයින් දෙදෙනෙකු වන මහාචාර්ය රත්නජීවන් එච්.හූල් සහ ජනාධිපති නීතිඥ නලීන් අබේසේකර ද එක්ව සිටියා.\nපැයකට ආසන්න කාලයක් පැවති මෙම සාකච්ඡාවේදී ඉදිරියේදී පැවැත්වීමට නියමිත ජනාධිපතිවරණයේ දී ප්‍රචාරණ කටයුතු සිදුකළ යුතු ආකාරය සහ මාධ්‍ය භාවිතය මෙන්ම, නීති රීති සම්බන්ධයෙන් සාකච්ඡා කළ බවයි මැතිවරණ කොමිසමේ ප්‍රකාශකයා හිරු ප්‍රවෘත්ති අංශයට වැඩිදුරටත් සඳහන් කළේ.\nකෙසේ නමුත්, මෙහිදී ජනාධිපති අපේක්ෂක ගෝඨාභය රාජපක්ෂගේ පුරවැසිභාවය සම්බන්ධයෙන් සාකච්ඡා නොවූ බවයි වාර්තා වන්නේ.",
       "URL": "https://www.hirunews.lk/223064/ගෝඨාභය-රාජපක්ෂ-සහ-මැතිවරණ-කොමිසම-අතර-හමුවක්",
       "Category": "Local News",
       "Parent URL": "https://www.hirunews.lk/local-news.php?pageID=3177"
}