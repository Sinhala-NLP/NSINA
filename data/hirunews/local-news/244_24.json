{
       "Source": "hirunews",
       "Timestamp": "Friday, 23 June 2023 - 9:02",
       "Headline": "ලෝක කුසලානයට සුදුසුකම් ලැබීමේ ශ්‍රී ලංකා - ඕමාන තරගය අද",
       "News Content": "එක්දින ලෝක කුසලාන ක්‍රිකට් තරගාවලියට සුදුසුකම් ලැබීමේ වටයේ ශ්‍රී ලංකාව සහභාගී වන තවත් තරගයක් අද (23) පැවැත්වෙනවා.\nඒ, ඕමාන කණ්ඩායමට එරෙහිවයි.\nඊට අමතරව ස්කොට්ලන්තය සහ එක්සත් අරාබි එමීර් රාජ්‍යය අතර තරගයද අද (23) පැවැත්වෙනවා.\nශ්‍රී ලංකා ක්‍රිකට් කණ්ඩායමක් මීට පෙර ලෝක කුසලාන සුදුසුකම් ලැබීමේ තරගාවලියකට සහභාගී වී ඇත්තේ 1979 වසරේ වන අතර ඒ ආධුනික ටෙස්ට් කණ්ඩායමක් ලෙසයි.\nඑම තරගාවලියේ දී ශ්‍රී ලංකා ක්‍රිකට් කණ්ඩායමේ නායකත්වය දැරූ මෙරට පළමු ලෝක කුසලාන නායකයා ලෙස සැළකෙන අනුර තෙන්නකෝන් හිරු ප්‍රවෘත්ති අංශය සමග පැවති සාකච්ඡාවකදී වසර 44කට පෙර එම මතකය අවදි කළා.\nමේ අතර එක්දින ලෝක කුසලානයට සුදුසුකම් ලැබීමේ තවත් තරග දෙකක් ඊයේ (22) පැවැත්වුණා.\nනේපාලයට එරෙහිව පැවති තරගය ලකුණු 101කින් ජයගනු ලැබුවේ බටහිර ඉන්දීය කොදෙව් කණ්ඩායමයි.\nකොදෙව් කණ්ඩායම නියමිත පන්දුවාර 50 අවසානයේ කඩුළු 7ක් දැවී ලකුණු 339ක් රැස් කළ අතර, පිලිතුරු ඉනිම ක්‍රිඩා කළ නේපාල කණ්ඩායමේ සියලු කඩුලු ලකුණු 238කට දැවී ගියා.\nඑමෙන්ම ඇමෙරිකාවට එරෙහිව පැවති අනෙක් පුහුණු තරගය ජයගනු ලැබුවේ නෙදර්ලන්තයයි.\nඒ කඩුලු පහකින්. තරගයේ පළමුව පන්දුවට පහරදුන් ඇමරිකානු කණ්ඩායම නියමිත පන්දු වාර 50 අවසානයේ දී කඩුලු අටක් දැවී ලකුණු 211ක් රැස් කළා.\nපිලිතුරු ඉනිම ක්‍රීඩා කළ නෙදර්ලන්ත ක්‍රීඩකයින් ජයග්‍රාහී සීමා පසුකර ගියේ කඩුලු 5 ක් පමණක් දැවී තිබියදියි.",
       "URL": "https://www.hirunews.lk/338790/ලෝක-කුසලානයට-සුදුසුකම්-ලැබීමේ-ශ්‍රී-ලංකා-ඕමාන-තරගය-අද",
       "Category": "Local News",
       "Parent URL": "https://www.hirunews.lk/local-news.php?pageID=244"
}