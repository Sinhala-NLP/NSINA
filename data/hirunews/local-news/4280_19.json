{
       "Source": "hirunews",
       "Timestamp": "Monday, 09 October 2017 - 17:53",
       "Headline": "සරත් එන් සිල්වාගේ පෙත්සමට අධිකරණය අද දුන් නියෝගය",
       "News Content": "පළාත් සභා ඡන්ද විමසීමේ සංශෝධන පනතට එරෙහිව හිටපු අගවිනිසුරුවරයෙකු වන සරත් එන්. සිල්වා ශ්‍රේෂ්ඨාධිකරණය හමුවේ ගොනු කළ මූලික අයිතිවාසිකම් පෙත්සම පිළිබඳ වැඩිදුර සලකා බැලීම මේ මස 19 වන දා දක්වා කල් තැබුණා.\nඅද මෙම පෙත්සම මුල්වරට අගවිනිසුරු ප්‍රියසාද් ඩෙප් ඇතුළු ත්‍රිපුද්ගල විනිසුරු මඩුල්ලක් හමුවේ කැදවූ අතර එහිදී නීතිපතිවරයා වෙනුවෙන් පෙනීී සිටි අතිරේක සොලිසිටර් ජනරාල් සංජය රාජරත්න ඉල්ලා සිටියේ මෙම පෙත්සම විභාගයට නොගෙනම ප්‍රතික්ෂේප කරන ලෙසයි.\nහිටපු අගවිනිසුරුවරයා කරුණු සඟවා අදාළ පෙත්සම ගොනු කර ඇති බව ඔහු කියා සිටියා.\nහිටපු අගවිනිසුරු සරත් එන්. සිල්වා ද මෙහිදී කරුණු දැක්වූ අතර, ඔහු කියා සිටියේ සම්මත වූ පනත සම්බන්ධයෙන් නීතිපතිවරයා දැක්වූ ස්ථාවරය තම පෙත්සම මගින් ප්‍රධාන වශයෙන් අභියෝගයට ලක් කළ බවයි.\nමෙම පෙත්සමට එරෙහිව පාර්ලිමේන්තු මන්ත්‍රී ජනාධිපති නීතිඥ එම්.ඒ. සුමන්තිරන් ද පසුගිය දා පෙත්සමක් ගොනු කළ අතර, ඒ සම්බන්ධයෙන් වැඩිදුර කරුණු දැක්වීම ද ඔහු විසින් අද සිදුකළා.\nඑහිදී මන්ත්‍රීවරයා පෙන්වා දුන්නේ සරත් එන්. සිල්වා අගවිනිසුරු ධූරය දැරූ 2003 වසරේදී පාර්ලිමේන්තුව මගින් සම්මත කළ පනතකට එරෙහිව මෙවැනිම පෙත්සමක් ඉදිරිපත් වූ බවයි.\nඑම අවස්ථාවේදී ව්‍යවස්ථාදායකයේ කටයුතුවලට අධිකරණයට ඇගිලි ගැසීම් සිදුකළ නොහැකි බව පවසමින් හිටපු අගවිනිසුරුවරයා එම පෙත්සම ප්‍රතික්ෂේප කළ බව මන්ත්‍රීවරයා සිහිපත් කළා.\nපාර්ලිමේන්තුවේදී පසුගියදා සම්මත වූ පළාත් සභා ඡන්ද විමසීමේ සංශෝධන පනතට එරෙහිව පසුගිය මස 28 වන දා හිටපු අගවිනිසුරුවරයා මෙම මූලික අයිතිවාසිකම් පෙත්සමක් ගොනු කළා.\nඑහි වගඋත්තරකරුවන් ලෙස කථානායකවරයා, නීතිපතිවරයා සහ මැතිවරණ කොමිසමේ සභාපතිවරයා නම් කර තිබෙනවා.",
       "URL": "https://www.hirunews.lk/173021/සරත්-එන්-සිල්වාගේ-පෙත්සමට-අධිකරණය-අද-දුන්-නියෝගය",
       "Category": "Local News",
       "Parent URL": "https://www.hirunews.lk/local-news.php?pageID=4280"
}