{
       "Source": "hirunews",
       "Timestamp": "Friday, 18 August 2017 - 15:18",
       "Headline": "බෝක්කුවේ කම්බි කූර, යතුරුපැදියකරුගේ පාදය පසාරු කරගෙන යයි",
       "News Content": "රිය අනතුරකට ලක් වූ පුද්ගලයෙක් කම්බි කූරක් සමග රෝහලට (ඡායාරූප)\nබටපොල ගං කැටිය මාර්ගයේ අලුත්වැඩියා කරන බෝක්කුවක් අසලින් ගමන් කරමින් තිබූ යතුරු පැදියක රියදුරෙකුට වේගය පාලනය කරගත නොහැකිව බෝක්කුව තුළට ඇද වැටී අනතුරක් සිදුව තිබෙනවා.\nයතුරු පැදියේ දෙදෙනෙකු ගමන් කර ඇති බවත් පිටුපස ගමන් කළ පුද්ගලයා අනතුරට පෙර යතුරු පැදියෙන් පැන ඇති බවත් ප්‍රදේශවාසීන් පවසනවා.\nපසුව බෝක්කුව තුළට වැටුණු පුද්ගලයා නැගිටීමට උත්සහ කළද එය අපහසු වී තිබෙන්නේ පාදයේ කම්බි කූරක් ඇනී තිබීම හේතුවෙන්.\nඅනතුරුව ප්‍රදේශවාසීන් එක් වී කම්බි කූර ඉවත් කිරීමට උත්සාහ කළද යතුරු පැදිකරු පවසා තිබෙන්නේ කම්බිය කපා තමා රෝහලට ඇතුළත් කරන ලෙසයි .\nපසුව කම්බිය කපා පාදයේ සිරවූ කම්බි කොටසද සමග අදාළ පුද්ගලයා බටපොළ රජයේ රෝහලට ඇතුළත් කර තිබෙනවා.\nඑහිදී කළ සැත්කමකින් අනතුරුව කම්බි කූර ඉවත්කර ඇතිබවත් මේ වනවිට අදාළ පුද්ගලයාගේ සෞඛ්‍ය තත්ත්වය යහපත් බවත් රෝහල් ආරංචිමාර්ග පවසනවා.",
       "URL": "https://www.hirunews.lk/168768/බෝක්කුවේ-කම්බි-කූර-යතුරුපැදියකරුගේ-පාදය-පසාරු-කරගෙන-යයි",
       "Category": "Local News",
       "Parent URL": "https://www.hirunews.lk/local-news.php?pageID=4365"
}