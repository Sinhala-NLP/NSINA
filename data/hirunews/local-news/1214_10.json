{
       "Source": "hirunews",
       "Timestamp": "Saturday, 23 April 2022 - 12:51",
       "Headline": "රඹුක්කන සිද්ධියේ ඉන්ධන බවුසරය මහේස්ත්‍රාත්වරියගේ පරීක්ෂාවට - වෙඩිවැදීමෙන් මියගිය චමින්දගේ අවසන් කටයුතු අද  (වීඩියෝ)",
       "News Content": "රඹුක්කන සිද්ධියේදී වෙඩි වැදී ජීවිතක්ෂයට පත් වූ 42 හැවිරිදි චමින්ද ලක්ෂාන්ගේ දේහය පිළිබඳ අවසන් කටයුතු අද පස්වරුවේ සිදු කෙරෙනවා.\nමේ අතර අදාළ සිද්ධිය වන ස්ථානයේ පැවති ඉන්ධන බවුසර් දෙක, ඊයේ රාත්‍රියේ කෑගල්ල මහේස්ත්‍රාත් වාසනා නවරත්න විසින් නිරීක්ෂණය කරනු ලැබුවා.\nඊයේ රාත්‍රි 7.30 ට පමණ මහේස්ත්‍රාත්වරිය කෑගල්ල පොලිස් ස්ථානය භාරයේ පවතින මෙම ඉන්ධන බවුසර් දෙක නිරීක්ෂණයට ලක් කළ බවයි එහි උසස් නිලධාරියෙකු සඳහන් කළේ.\nඑමෙන්ම, පසුගියදා ඇතිවූ විරෝධතාව අතරතුර ඇති වූ නොසන්සුන්තාව පාලනය කිරීම සඳහා වෙඩි තැබීමට නියෝග කර ඇත්තේ කෑගල්ල කොට්ඨාශය භාරව සිටි ජ්‍යෙෂ්ඨ පොලිස් අධිකාරී කේ.බී.කීර්තිරත්න බව ඊයේ අධිකරණය හමුවේ අනාවරණ වුණා.\nඅදාළ සිදුවීම සම්බන්ධයෙන් විමර්ශනය කිරීමට පොලිස්පතිවරයා පත්කළ කමිටුව කෑගල්ල මහේස්ත්‍රාත්වරිය වෙත විමර්ශන වාර්තාවක් ඉදිරිපත් කරමින් කියා සිටියේ එම නොසන්සුන්තාව පාලනය කිරීමට පොලිස් කැරලි මර්දන කණ්ඩායම ටී-56 ගිනි අවි 04 ක් සහ උණ්ඩ 35 ක් භාවිත කර ඇති බවයි.\nමේ අතර මියගිය චමින්ද ලක්ෂාන්ගේ දේහයට අවසන් ගෞරව දැක්වීම සඳහා එක්සත් ජාතික පක්ෂ නායක රනිල් වික්‍රමසිංහ ඇතුලු පිරිසක් එහි පැමිණ සිටි බවයි හිරු වාර්තාකරු සඳහන් කළේ.\nඑමෙන්ම ඊයේ පස්වරුවේත් දේශපාලනඥයින් කිහිපදෙනෙකු දේහයට අවසන් ගෞරව දැක්වීම සඳහා පැමිණ සිටියා.\nඉන්ධන මිල ඉහළ දැමීමට විරෝධය පළ කරමින් රඹුක්කන නගරයේ පසුගිය 19 වනදා පෙරවරුවේ ආරම්භ කළ මහජන විරෝධය පස්වරුව වනවිට දැඩි උණුසුම්කාරී තත්ත්වයක් බවට පත් වුණා.\nමෙහිදී තත්ත්වය පාලනය කිරීම සඳහා කදුළු ගෑස් ප්‍රහාරයක් එල්ල කළ පොලිසිය, අනතුරුව සිදු කළ වෙඩි තැබීමෙන් චමින්ද ලක්ෂාන් මියගිය අතර, තවත් 21 දෙනෙකු තුවාල ලැබුවා.\nඑමෙන්ම පොලිස් නිලධාරීන් විස්සකට වැඩි පිරිසක්ද සිද්ධියෙන් තුවාල ලබා රෝහල් ගත කෙරුණා.\nමේ අතර රඹුක්කන - පින්නවලවත්ත - ධර්මපාල මාවත ප්‍රදේශයේ තරුණයෙකු කිසියම් පිරිසක් විසින් පැහැරගෙන ගොස් ඇති බවට වාර්තාවනවා.\nකෙසේ නමුත් රඹුක්කන සහ කෑගල්ල පොලීසිවලින් හිරු ප්‍රවෘත්ති අංශය කළ විමසීම්වලදී ඔවුන් සඳහන් කළේ එවැනි සිද්ධියක් සම්බන්ධයෙන් මේ වනතුරු කිසිදු පැමිණිල්ලක් ලැබී නොමැති බවයි.\nමේ අතර ගාලු මුවදොර ඉදිරිපිට පැවැත්වෙන විරෝධතාව අද 15 වන දිනටත් ක්‍රියාත්මකයි.\nආබාධිත ප්‍රජාව නියෝජනය කරන පිරිසක් අද, කොළඹ කොටුවේ සිට ගාලු මුවදොර විරෝධතා පරිශ්‍රය වෙත පැමිණියා.",
       "URL": "https://www.hirunews.lk/302605/රඹුක්කන-සිද්ධියේ-ඉන්ධන-බවුසරය-මහේස්ත්‍රාත්වරියගේ-පරීක්ෂාවට-වෙඩිවැදීමෙන්-මියගිය-චමින්දගේ-අවසන්-කටයුතු-අද-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1214"
}