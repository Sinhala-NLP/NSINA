{
       "Source": "hirunews",
       "Timestamp": "Tuesday, 20 September 2016 - 18:30",
       "Headline": "එක්නැලිගොඩ සිද්ධියට ඇප ලැබූ සිව්දෙනා යළි බන්ධනාගාරයට",
       "News Content": "ප්‍රගීත් එක්නැලිගොඩ අතුරුදන්වීමේ සිද්ධිය සම්බන්ධයෙන්  අත්අඩංගුවට ගෙන ඊයේ ඇප හිමිවූ සැකකරුවන් සිව්දෙනා අද ඇප මත මුදාහැරුණේ නැහැ.\nඒ, අදාළ ඇප නියෝගය  අවිස්සාවේල්ල මහාධිකරණයෙන් හෝමාගම මහේස්ත්‍රාත්වරයා වෙත ලැබී නොතිබීම හේතුවෙන්.\nඑම සිද්ධිය සම්බන්ධයෙන් තවදුරටත් රක්ෂිත බන්ධනාගාර ගතකර සිටින බුද්ධි අංශ සාමාජිකයන් අටදෙනා අද පස්වරුවේ හෝමාගම මහේස්ත්‍රාත් අධිකරණය වෙත ඉදිරිපත් කෙරුණා.\nකෙසේ වෙතත් හෝමාගම මහේස්ත්‍රාත් රංග දිසානායක අද ප්‍රකාශ කළේ ඉන් සිව්දෙනෙකුට ඇප ලබාදීමේ නියෝගය තමන් වෙත මෙතෙක් ලැබී නොමැති බවයි.\nසැකකරුවන්ගේ පාර්ශවයෙන් ඇප ලබාගැනීම සඳහා කළ ඉල්ලීම් සළකා බැලූ මහේස්ත්‍රාත්වරයා ඔවුන් යළි අනිද්දා අධිකරණයට ඉදිරිපත් කරන ලෙස නියෝග කරමින් යළි රක්ෂිත බන්ධනාගාර ගතකළා.\nඅනෙක් බුද්ධි අංශ සාමාජිකයන් සිව්දෙනා ඔක්තෝම්බර් හතරවනදා දක්වා රක්ෂිත බන්ධනාගාර ගතකළ අතර, ඔවුන්ගේ ඇප සළකා බැලීම් ඔක්තෝම්බර් 24 සහ නොවැම්බර් 8 යන දිනවල අවිස්සාවේල්ල මහාධිකරණයේදී සිදුකිරීමට නියමිතයි.",
       "URL": "https://www.hirunews.lk/143422/එක්නැලිගොඩ-සිද්ධියට-ඇප-ලැබූ-සිව්දෙනා-යළි-බන්ධනාගාරයට",
       "Category": "Local News",
       "Parent URL": "https://www.hirunews.lk/local-news.php?pageID=4871"
}