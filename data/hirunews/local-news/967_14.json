{
       "Source": "hirunews",
       "Timestamp": "Thursday, 04 August 2022 - 6:57",
       "Headline": "'ගෝඨාගෝගම' පිහිටි ඉඩම පිළිබඳ නීතික විපරමක්",
       "News Content": "'ගෝඨාගෝගම' පරිශ්‍රය පිහිටි ගෝල්ෆේස් පිටියෙන් ඉවත් වන ලෙස අරගලයේ නියුතු පිරිසට පොලිස් නිලධාරීන් විසින් දැනුම් දී ඇති බවට තොරතුරු වාර්තා වනවා.\nඒ සඳහා හේතුව වී ඇත්තේ, එම ඉඩම නාගරික සංවර්ධන අධිකාරිය සතු නිසා ඔවුන් විසින් අදාළ පිරිස ඉවත් කරන ලෙස දැනුම් දීමට අනුව බවයි දැනගැනීමට තිබෙන්නේ.\nමීට පෙර 2004 වසරේ දී Sri lanka Environmental Foundation ltd vs Urban Development Authority of Sri Lanka නඩුකරය මඟින් ලබා දී ඇති අධිකරණ තීරණය පිලිබඳ මෙහි දී අවධානය යොමු කිරීම වැදගත්.\nමීට පෙර මෙම ඉඩම සහිත ප්‍රදේශය සංවර්ධනය, කළමනාකරණය සහ පාලනය භාර දීම සඳහා පෞද්ගලික සමාගමක් සමඟ බදු ගිවිසුමකට නාගරික සංවර්ධන අධිකාරිය එළඹ තිබූ අතර, ඒ සඳහා විරෝධය පළ කරමින් ජාතික පාරිසරික පදනම විසින් පහත තොරතුරු සපයන ලෙස දැනුම් දී තිබුණා.\n1) ගාලුමුවදොර පිටිය නාගරික සංවර්ධන අධිකාරිය වෙත පැවරීමේ නියෝගය\n2) පෞද්ගලික සමාගම සමඟ බදු ගිවිසුම\n3) ගාලු මුවදොර පිටිය සංවර්ධනය කිරීමේ අනුමත සැලැස්ම\nනමුත් එම තොරතුරු ලබා දීම ප්‍රතික්ෂේප කිරීමත් සමග ශ්‍රේෂ්ඨාධිකරණය හමුවේ නඩු පැවරෙන ලද්දේ, වගඋත්තරකරු තොරතුරු ඉදිරිපත් කිරීමට අපොහොසත් වීම ආණ්ඩුක්‍රම ව්‍යවස්ථාවේ 14 (1) (අ) වගන්තිය යටතේ අදහස් ප්‍රකාශ කිරීමේ නිදහසට ඇති අයිතිය උල්ලංඝනය කිරීමක් බවට කරුණු දක්වමින්.\nඑහි දී අධිකරණය විසින් සිය තීන්දුව ප්‍රකාශ කරමින්,\nපොදු වෙරළ තීරයක් සංවර්ධනය කිරීමට පුද්ගලික සමාගමකට අවසර දීමේ සැලසුම් පිළිබඳ තොරතුරු හෙළිදරව් කිරීම රජයේ ආයතනයක් ප්‍රතික්ෂේප කිරීම, ආරක්ෂාව සඳහා කැප වූ ලාභ නොලබන සංවිධානයක අදහස් ප්‍රකාශ කිරීමේ, භාෂණයේ සහ ප්‍රකාශනයේ නිදහස සඳහා ව්‍යවස්ථාපිත අයිතිය උල්ලංඝනය කිරීමක් බව ශ්‍රී ලංකා ශ්‍රේෂ්ඨාධිකරණය තීරණය කළේය. පරිසරයේ. තොරතුරු දැනගැනීමේ අයිතිය ආණ්ඩුක්‍රම ව්‍යවස්ථාව තුළ පැහැදිලි නැතත් අදහස් ප්‍රකාශ කිරීමේ සහ ප්‍රකාශනයේ අයිතිය අර්ථවත් හා ඵලදායී වීම සඳහා තොරතුරු ලබාගැනීමට පුද්ගලයෙකුට ඇති අයිතිය තහවුරු කළ යුතු බව අධිකරණය තර්ක කළේ ය.\nඑහි දී නාගරික සංවර්ධන අධිකාරිය යනු, රජයේ ආයතනයක් වන හෙයින් ආණ්ඩුක්‍රම ව්‍යවස්ථාවෙන් සහතික කර ඇති මූලික අයිතිවාසිකම් ආරක්ෂා කිරීමට බැඳී සිටින බව ද ගරු අධිකරණය විසින් තීරණය කරනු ලැබුවා. ඒ අනුව නාගරික සංවර්ධන අධිකාරිය විසින් අදාල තොරතුරු ලබාදීම ප්‍රතික්ෂේප කිරීම පෙත්සම්කරුගේ ව්‍යවස්ථාපිත අයිතිය උල්ලංඝනය කිරීමක් බවද ගරු අධිකරණය විසින් තීරණය කලා.\nඑසේම මෙහි දී ගරු අධිකරණය ප්‍රකාශ කරන ලද්දේ පෞද්ගලික සමාගම සමඟ ගිවිසුමට එළැඹීමේදී නාගරික සංවර්ධන අධිකාරිය විසින් අන්තවාදී ලෙස ක්‍රියා කර ඇති බවත් ගාලුමුවදොර පිටිය ඊට පවරා ඇති බවට සනාථ කරන ලියකියවිලි ඉදිරිපත් කිරීමට අපොහොසත් වූ බවයි. එමනිසා නාගරික සංවර්ධන අධිකාරිය සහ පෞද්ගලික සමාගම අතර ඇතිකරගත් ගිවිසුමට කිසිදු බලයක් නොමැති බවත් ගාලුමුවදොර පිටිය පොදු ස්ථානයක් ලෙස සංරක්ෂණය කළ යුතු බවත් ශ්‍රී ලංකා රජය මේ සඳහා සම්පත් ලබාදිය යුතු බවත් ගරු අධිකරණය විසින් සිය තීන්දුව ප්‍රකාශයට පත් කරමින් පවසා සිටියා.\nමේ අනුව පෙනී යන කාරණය වන්නේ, මෙම ඉඩම සම්බන්ධයෙ නාගරික සංවර්ධනය අධිකාරිය සතු බලය මේ වන විට අධිකරණ තීන්දුවක් මගින් බල රහිතකර ඇති බවයි. එම නිසා අරගල භූමියෙන් ඉවත්වන ලෙස අරගල කරුවන්ට පොලීසිය විසින් කරනු ලැබූ නිවේදනයේ නෛතික භාවය විමසා බැලිය යුතු බවයි.",
       "URL": "https://www.hirunews.lk/311827/ගෝඨාගෝගම-පිහිටි-ඉඩම-පිළිබඳ-නීතික-විපරමක්",
       "Category": "Local News",
       "Parent URL": "https://www.hirunews.lk/local-news.php?pageID=967"
}