{
       "Source": "hirunews",
       "Timestamp": "Friday, 02 December 2022 - 19:38",
       "Headline": "ප්‍රියමාලිගෙන් ලෙකෝ එකටත් ලක්ෂ ගණනක පොල්ලක් - නිවසේ විදුලියත් කපයි",
       "News Content": "බරපතළ මූල්‍ය වංචා චෝදනා එල්ල වී සිටින තිළිණි ප්‍රියමාලි ලංකා විදුලි පුද්ගලික සමාගමට විදුලි බිල්පත් ගෙවීම පැහැර හැරීම හේතුවෙන් අද සිට ඇයගේ නිවසේ විදුලිය කප්පාදු කර තිබෙනවා.\nමෙලෙස විදුලිය කප්පාදුකර ඇත්තේ කුළී පදනම මත ඇය පදිංචිව සිටි වත්තල - ඇවරියවත්ත, එඩ්වඩ් පටුමගේ පිහිටි නිවසේයි.\nමෙම මාසය සඳහා අදාළ නිවසට රුපියල් 59,130.13 ක විදුලි බිල්පතක් ලැබී ඇති අතර පසුගිය ඔක්තෝම්බර් මාසයේ එක්ලක්ෂ එකොළොස් දහස් හාරසිය තිස් නවයයි ශත 98ක බිලක් ලැබී තිබෙනවා.\nඊට පෙර මාසයේ එනම් සැත්තැම්බර් මාසයේ ලැබී ඇති විදුලි බිල රුපියල් දෙලක්ෂ හයදහස් හතලිස් හතරයි ශත 87ක් බව සඳහන්.\nමෙම මාසයේ බිල්පත ද ඇතුළුව තිළිණි ප්‍රියමාලී ලංකා විදුලි පුද්ගලික සමාගමට රුපියල් තුන්ලක්ෂ නව දහස් අනූ අටයි ශත හැත්තෑ හතරක මුළු විදුලි බිලක් ගෙවිය යුතුව තිබෙනවා.\nඑහෙත් අවසන් වරට පසුගිය ඔක්තෝබර් මස 31 වනදා රුපියල් 100,000 ක මුදලක් පමණක් ගෙවා ඇති බවයි වාර්තා වන්නේ.\nකෙසේ වෙතත් විදුලි කප්පාදුව වළක්වා ගැනීම සඳහා රුපියල් දෙලක්ෂ පනස්දෙදහස් තුන්සිය හැට අටයි ශත තිස් අටක හිඟ මුදලක් ගෙවිය යුතුව ඇති බැවින් අද දිනයේ එම නිවසේ විදුලිය කප්පාදු කිරීමටයි ලංකා විදුලි පුද්ගලික සමාගම පියවර ගෙන ඇත්තේ.",
       "URL": "https://www.hirunews.lk/321816/ප්‍රියමාලිගෙන්-ලෙකෝ-එකටත්-ලක්ෂ-ගණනක-පොල්ලක්-නිවසේ-විදුලියත්-කපයි",
       "Category": "Local News",
       "Parent URL": "https://www.hirunews.lk/local-news.php?pageID=692"
}