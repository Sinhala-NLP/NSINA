{
       "Source": "hirunews",
       "Timestamp": "Thursday, 16 December 2021 - 9:30",
       "Headline": "විවාහ මංගල උත්සවයකදී මත්පැන් පිළිගැන්විය නොහැකි බවට තිබූ තහනම ඉවතට  (වීඩියෝ)",
       "News Content": "විවාහ මංගල උත්සවයකදී මත්පැන් පිළිගැන්විය නොහැකි බවට තිබූ තහනම සෞඛ්‍ය සේවා අධ්‍යක්ෂ ජෙනරාල්වරයා විසින් නිකුත් කළ නව මාර්ගෝපදේශවලින් ඉවත් කර තිබෙනවා.\nමේ අතර, සංගීත ප්‍රසංග යලි ආරම්භ කිරීම සම්බන්ධයෙන් සාකච්ජා කිරීම සඳහා සංගීත කණ්ඩායම් නියෝජිතයන් අද (16) පස්වරුවේ සෞඛ්‍ය සේවා අධ්‍යක්ෂ ජෙනරාල්වරයා හමුවීමට ද නියමිතයි.\nසෞඛ්‍ය සේවා අධ්‍යක්ෂ ජෙනරාල් වෛද්‍ය අසේල ගුණවර්ධන අද (16) සිට මේ මස 31 වනදා දක්වා බල පැවැත්වෙන පරිදි නව සෞඛ්‍ය මාර්ගෝපදේශ නිකුත් කරනු ලැබුවා.\nඒ අනුව, විවාහ මංගල උත්සවයකදී මත්පැන් පිළිගැන්විය නොහැකි බවට මෙතෙක් තිබූ තහනම ඉවත් කර තිබෙනවා.\nඑමෙන්ම, අවමංගල්‍ය උත්සවයකට ඕනෑම අවස්ථාවකදී 30 දෙනෙකු සහභාගි විය හැකි බව ද, නව සෞඛ්‍ය මාර්ගෝපදේශවල සඳහන්.\nසෞඛ්‍ය මාර්ගෝපදේශ නිකුත් කරමින් සෞඛ්‍ය සේවා අධ්‍යක්ෂ ජනරාල්වරයා ජනතාවගෙන් ඉල්ලා සිටියේ, අදාළ මාර්ගෝපදේශ අනුගමනය කරමින් කොරෝනා වෛරස ව්‍යාප්තිය පාලනය කිරීම සඳහා සහය දක්වන ලෙසටයි.\nඑමෙන්ම, නියෝජ්‍ය සෞඛ්‍ය සේවා අධ්‍යක්ෂ ජනරාල් විශේෂඥ වෛද්‍ය හේමන්ත හේරත් ප්‍රකාශ කළේ, ඉදිරි උත්සව සමයේදී වගකීම් සහිතව කටයුතු නොකළහොත් කොරෝනා වෛරසයේ ව්‍යාප්තිය ඉහළ යා හැකි බවයි.\nහැටන් - බගවන්තලාව නගරයේ පෞද්ගලික බැංකු ශාඛාවක කාර්ය මණ්ඩලයේ 5 දෙනෙකුට කොරෝනා ආසාදනය වී තිබෙනවා.\nඒ හේතුවෙන් බැංකු ශාඛාව තාවකාලිකව වසා දමා එහි කළමනාකාරවරයා ඇතුළු 6 දෙනෙකු ස්වයං නිරෝධායනයට යොමු කර ඇති බවයි, බගවන්තලාව සෞඛ්‍ය වෛද්‍ය නිලධාරී කාර්යාලය සඳහන් කළේ.\nඑමෙන්ම සංගීත ප්‍රසංග යලි ආරම්භ කිරීම සම්බන්ධයෙන් සංගීත කණ්ඩායම් නියෝජිතයන් සකස් කරන ලද යෝජනා මාලාවක් අද(16) පස්වරුවේ පැවැත්වෙන සාකච්ජාවේදී සෞඛ්‍ය සේවා අධ්‍යක්ෂ ජෙනරාල්වරයාට බාරදෙන බව, සීදූව සකුරා සංගීත කණ්ඩායමේ නායක අජිත් විතානගේ පවසනවා.\nඔහු කියා සිටියේ, සංගීත ප්‍රසංග සඳහා එකම ස්ථානයකින් රසිකයන් ඇතුළත් කර ගැනීම, පූර්ණ එන්නත්කරණයට ලක් වූ පුද්ගයන් පමණක් ඊට ඇතුළත් කර ගැනීම මෙම යෝජනා අතර වන බවයි.\nමේ අතර, කොරෝනා ඉතිහාසයේ එංගලන්තයෙන් මෙතෙක් සටහන් වූ වැඩිම දෛනික කොරෝනා ආසාදිතයන් සංඛ්‍යාව ඊයේ(15)දින වාර්තා වුණා.\nඊයේ(15) දිනයේ එරටින් නව ආසාදිතයින් 78,610ක් සමඟ සමස්ත ආසාදිතයින් සංඛ්‍යාව දැක්වුණේ, එක් කෝටි දස ලක්ෂ 10 දහස් 286ක් ලෙසයි.\nඑමෙන්ම නව මරණ 165ක් සමඟ එරට සමස්ත මරණ සංඛ්‍යාව එක් ලක්ෂ 46 දහස් 791ක් ලෙස සටහන් වුණා.",
       "URL": "https://www.hirunews.lk/291190/විවාහ-මංගල-උත්සවයකදී-මත්පැන්-පිළිගැන්විය-නොහැකි-බවට-තිබූ-තහනම-ඉවතට-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1490"
}