{
       "Source": "hirunews",
       "Timestamp": "Wednesday, 06 September 2023 - 21:17",
       "Headline": "චැනල් 4 කරුණු කියන්න පිල්ලෙයාන් CID එයි  (වීඩියෝ)",
       "News Content": "චැනල් 4 නාලිකාව අනාවරණ කළ කරුණු සම්බන්ධයෙන් පැමිණිලි කිරීමට රාජ්‍ය අමාත්‍ය සිව‍නෙසතුරෙයි චන්ද්‍රකාන්තන් හෙවත් පිල්ලෙයාන් අද අපරාධ පරීක්ෂණ දෙපාර්තමේන්තුව හමුවේ පෙනී සිටියා.\nමාධ්‍ය වෙත අදහස් දක්වමින් ඔහු සඳහන් කළේ චැනල් ෆෝ නාලිකාව තමන් සම්බන්ධ කරමින් එල්ලකරන චෝදනා අසත්‍ය බවයි.\nඅද දහවල් අපරාධ අපරාධ පරීක්ෂණ දෙපාර්තමේන්තුවට පැමිණි රාජ්‍ය අමාත්‍යවරයා පැයක පමණ කාලයක් අපරාධ පරීක්ෂණ දෙපාර්තමේන්තුවේ රැඳී සිටියා.\nපසුව පිටතට පැමිණි රාජ්‍ය අමාත්‍යවරයා මාධ්‍යවෙත අදහස් දක්වමින් පැවසුවේ මේ සම්බන්ධයෙන් පොලිස්පතිවරයා සමඟ සාකච්ඡා කර පැමිණිල්ලක් ඉදිරිපත් කරන ලෙස අපරාධ පරීක්ෂණ දෙපාර්තමේන්තු නිලධාරීන් දැනුම් දුන් බවයි.\nමේ පිළිබඳව ඔහු මාධ්‍යයට සඳහන් කළේ\n\"මාව පාස්කු ප්‍රහාරයට සම්බන්ධ කරලා චැනල් ෆෝ නාලිකාව විඩියෝවක් නිකුත්කරලා තියෙනවා. ඒ් ප්‍රහාරයට මාව සම්බන්ධයි කියලා කියනවා. මේ ප්‍රහාරයේ ප්‍රධාන සැකකරු කවුද කියලා තවමත් හොයනවා. චැනල් ෆෝ නාලිකාවෙන් එල්ලකරලා තිබුණ ඒ් චෝදනාවලට එරෙහිව තමයි මම මේ පැමිණිල්ල කරන්නේ. මෙහේ ඉන්න නිලධාරීන් කිව්වා මේ ගැන පොලිස්පතිවරයාත් එක්ක සාකච්ඡා කරලා පැමිණිල්ල යොමුකරන්න කියලා. පොලිස්පතිවරයා හමුවන්න හෙට වේලාවක් ලබා දුන්නා.\"\nමාධ්‍යවේදීන් මෙහිදී රාජ්‍ය අමාත්‍යවරයාගෙන් විමසා සිටියේ ඔහුට චෝදනා කරන්නේ ඔහුගේම හිටපු මාධ්‍ය ප්‍රකාශකවරයා නේද යනුවෙනි, මෙම ප්‍රශ්නයට ඔහුගේ පිළිතුර වුයේ\nමම ඒ ගැන පාර්ලිමේන්තුවේ කතා කළා. ඒක සම්පුර්ණයෙන්ම වැරදියි. එයා මුස්ලිම් කෙනෙක්. එයාගේ ආගම එයා හරියට පිළිගන්නවානම් එයා ඇත්ත කියන්න ඕන. එයා රට ගිහින් අවුරුද්දක් වෙනවා. එයාට එහෙමනම් ඒ සම්බන්ධයෙන් පොලිසියට කියන්න තිබ්බා. නැත්තම් අධිකරණයට කියන්න තිබ්බා. එහෙම නැතුව රටින් පැනලා ගිහින් මෙහෙම කියනවා. එයාගේ අරමුණ තමයි ස්විස්ටර්ලන්තයේ පුරවැසිභාවය ලබා ගැනීම. ඒකට තමයි මේ ප්‍රහාරයට මාව සම්බන්ධ කරගෙන තියෙන්නේ.\" යනුවෙනි.\nඉන් අනතුරුව තවත් මාධ්‍යවේදියෙකු ඔහුගෙන් විමිසා සිටියේ ඔහු සිරගතව සිටින විට රාජපක්ෂවරු සමග දැඩි හිතවත්කමක් පැවැත්වු වා නේද යනුවෙන් , එයට ඔහුගේ පිළිතුර වුයේ\n\"සමාජ මාධ්‍යවල ඕන විදිහට ලියන්න පුලුවන්. මම මහඇමති වෙලා හිටිය කාලේ ඉදන්ම රාජපක්ෂ පවුලත් එක්ක සම්බන්ධතා තියෙනවා. මම අවුරුදු පහක් හිරේ හිටියේ ගොඩක් අපහසුතා මැද. ඒ කාලේ රාජපක්ෂ පවුලේ අය මාව හමුවුණා. මම අහනවා හිරේ ඉඳලා එළියේ ප්ලෑන් කරලා මොකක් හරි කරන්න පුලුවන් ද කියලා. මහින්ද රාජපක්ෂ පවුලට බලයට එන්න කොහොමත් අවස්ථාව තිබුණා. 2018 පළාත් පාලන මැතිවරණයේදි පොහොට්ටුව තමයි දිනුවේ. ඒ නිසා ජනාධිපතිවරණයේ දී ඒ අයට තමයි අවස්ථාව තිබුණේ \" ලෙසයි.",
       "URL": "https://www.hirunews.lk/347382/චැනල්-4-කරුණු-කියන්න-පිල්ලෙයාන්-cid-එයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=47"
}