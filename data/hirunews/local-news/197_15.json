{
       "Source": "hirunews",
       "Timestamp": "Monday, 10 July 2023 - 10:42",
       "Headline": "උතුරු ඉන්දියාවේ ජලගැලීම් සහ නායයෑම්වලින් මියගිය සංඛ්‍යාව 15 ක්",
       "News Content": "මෝසම් වර්ෂාවත් සමඟ උතුරු ඉන්දියාවේ ඇතිවූ ජල ගැලීම් සහ නායයෑම් හේතුවෙන් ගතවූ පැය විසි හතර තුළ පුද්ගලයන් 15 කට අධික පිරිසක් මියගොස් තිබෙනවා.\nදශක හතරකට පසු ජූලි මාසයේ එක් දිනක් තුළ වැඩිම වර්ෂාපතනයක් නවදිල්ලියෙන් වාර්තාව වූයේ ඊයේ දිනයේදියි. ඒ හේතුවෙන් අගනුවර ප්‍රදේශ කිහිපයක් ජලයෙන් යටවී ඇති අතර පාසල්ද වසා දමා ඇති බවයි ඉන්දීය මාධ්‍ය වාර්තා කළේ. හිමාචල් ප්‍රදේශයේ නායයෑම් විශාල සංඛ්‍යාවක් වාර්තාවී ඇති අතර, ඉන් හයදෙනෙකු මියගොස් තිබෙනවා.\nඉන්දීය කාලගුණ අංශ අනතුරු අඟවා ඇත්තේ ඉදිරි දින කිහිපය තුළ තද වැසි පතිත වන අතර, ආපදා වැඩිවශයෙන් වාර්තාවිය හැකි බවටයි.\nමෙම කාලසීමාව තුළ ඉන්දියාවට මෝසම් වර්ෂාව සාමාන්‍ය තත්වයක් වන අතර, දේශගුණික විපර්යාස හේතුවෙන් අක්‍රමවත් සහ තද වැසි පතිත වන බවයි කාලගුණ විද්‍යාඥයන් පෙන්වා දෙන්නේ.",
       "URL": "https://www.hirunews.lk/340690/උතුරු-ඉන්දියාවේ-ජලගැලීම්-සහ-නායයෑම්වලින්-මියගිය-සංඛ්‍යාව-15-ක්",
       "Category": "Local News",
       "Parent URL": "https://www.hirunews.lk/local-news.php?pageID=197"
}