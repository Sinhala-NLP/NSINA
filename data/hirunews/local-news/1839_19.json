{
       "Source": "hirunews",
       "Timestamp": "Monday, 05 July 2021 - 19:44",
       "Headline": "සාකච්ඡා අසාර්ථකයි - පරිපූරක, අතුරු වෛද්‍ය වර්ජනය අඛණ්ඩව (වීඩියෝ)",
       "News Content": "ඉල්ලීම් කිහිපයක් මුල් කරගනිමින් පරිපූරක හා අතුරු වෛද්‍ය ශ්‍රේණිවල සේවකයින් ආරම්භ කළ වර්ජනය සම්බන්ධයෙන් සෞඛ්‍ය අමාත්‍යවරිය සමඟ අද පැවති සාකච්ඡාව අසාර්ථක වී තිබෙනවා.\nසෞඛ්‍ය අමාත්‍යාංශයේදී අද පෙරවරුවේ මෙම සාකච්ඡාව පැවති අතර, අමාත්‍ය මණ්ඩලය සමඟ සාකච්ඡා කර විසඳුම් ලබාදීමට කටයුතු කරන බවට අමාත්‍යවරිය ප්‍රකාශ කර ඇතත් වෘත්තිය සමිති එය පිළිගෙන නැහැ.\nඒ අනුව විසඳුම් ලබාදෙන තුරු තම වර්ජනය ක්‍රියාත්මක කරන බවයි ඊට එක්ව සිටින වෘත්තිය සමිති ප්‍රකාශ කළේ.\nමහජන සෞඛ්‍ය පරීක්ෂකවරුන්, රසායනාගාර වෘත්තිකයින් ඇතුළු වෘත්තීය සමිති 14කට අයත් සෞඛ්‍ය සේවකයින් මෙම වර්ජනයට එක්ව සිටින අතර, කොරෝනා මර්දන කටයුතුවලට අදාළ සහ අත්‍යවශ්‍ය සේවා මෙන්ම ළමා රෝහල්, පිළිකා රෝහල්, මාතෘ රෝහල්වල මෙම වර්ජනය දියත් නොකරන බව ඔවුන් කියා සිටියා.\nකෙසේ වෙතත්, අද උදෑසන ආරම්භ වූ මෙම වර්ජනය හේතුවෙන් කොළඹ ජාතික රෝහල ඇතුලු රෝහල් රැසක් වෙත ප්‍රතිකාර ගැනීම සඳහා පැමිණි රෝගීන් පත්වුණේ දැඩි දුෂ්කරතාවකටයි.\nහෙද හෙදියන් ද පසුගියදා වර්ජනයක නිරතවූයේ ගැටළු කිහිපයක් මුල් කරගනිමින්.\nකෙසේ වෙතත් ජනාධිපතිවරයා සමඟ පැවති සාකච්ඡාවකදී එකඟවී තිබුණේ ඔවුන්ගේ ඉල්ලීම් 5කට විසඳුම් ලබාදී තවත් ඉල්ලීම් දෙකකට එළඹෙන අයවැයෙන් විසඳුම් ලබාදීමටයි.\nඒ අනුව ඔවුන් සිය වර්ජනය අත්හැර දැමූ අතර, හෙද සේවකයින්ට එලෙස විසඳුම් ලබාදුන්නේ නම් තම ඉල්ලීම්වලට ද කඩිනමින් විසඳුම් ලබාදෙන ලෙසටයි වර්ජනයේ නිරත පරිපූරක සහ අතුරු වෛද්‍ය සේවාවන්ට අයත් වෘත්තිය සමිති ප්‍රකාශ කරන්නේ.\nඑසේම රෝහල්වල ඇතැම් කාර්ය මණ්ඩලවලට මෙන්ම කණිෂ්ඨ කාර්ය මණ්ඩලයටද කොරෝනා එන්නත්කරණය නිසි පරිදි සිදු නොවූ බවටද ඔවුන් චෝදනා කරනවා.",
       "URL": "https://www.hirunews.lk/276168/සාකච්ඡා-අසාර්ථකයි-පරිපූරක-අතුරු-වෛද්‍ය-වර්ජනය-අඛණ්ඩව-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1839"
}