{
       "Source": "hirunews",
       "Timestamp": "Thursday, 09 December 2021 - 17:09",
       "Headline": "උප්පැන්න සහතිකයකට ජාතිය එපා කියූ නීතිඥවරයෙකුගේ පෙත්සමක් විභාගයට",
       "News Content": "සිය පුත්‍රයාගේ උප්පැන්න සහතිකයේ ජාතිය යන්නට කිසිවක් ඇතුළත් නොකරන ලෙස කරන ලද ඉල්ලීමක් හේතුවෙන්, එම උපත ලියාපදිංචි කිරීම ප්‍රතික්ෂේප කිරීමට රෙජිස්ටාර් ජනරාල්වරයා ගනු ලැබූ තීරණය බල රහිත කරන ලෙස ඉල්ලා නීතිඥවරයෙකු විසින් ඉදිරිපත් කළ රීට් පෙත්සමක් අද(09) දින අභියාචනාධිකරණයේදී සලකා බැලුණා.\nනීතිඥ නුවන් බෝපගේ විසිනුයි අදාළ පෙත්සම ඉදිරිපත් කර ඇත්තේ.\nඑහිදී විනිසුරු මඩුල්ල නීතිපතිවරයාට දැනුම් දුන්නේ පෙත්සම්කරුගේ දරුවාගේ උප්පැන්න සහතිකය තුල ජාතිය සඳහන් නොකර සිටීමට හැකියාවක් තිබේ දැයි රෙජිස්ටාර් ජනරාල්වරයාගෙන් විමසා ලබන පෙබරවාරි මස 17 වනදා අධිකරණයට දැනුම් දෙන ලෙසයි.\nනීතිඥ නුවන් බෝපගේ අධිකරණය හමුවේ ගොනුකළ පෙත්සම මගින් සඳහන් කර ඇත්තේ, සිය පුත්‍රයාගේ උපත ලියාපදිංචි කිරීම සඳහා ඉදිරිපත් කළ අවස්ථාවේදී උප්පැන්න සහතිකයේ ජාතිය සඳහන් වන ස්ථානයේ ශ්‍රි ලාංකික යන්න හෝ වෙනත් කිසිවක් සඳහන් නොකර හිස්ව තබන ලෙස රෙජිස්ටාර් ජනරාල්වරයාගෙන් ලිඛිතව ඉල්ලීමක් කළ බවයි.\nඑහෙත් එය රෙජිස්ටාර් ජනරාල්වරයා විසින් ප්‍රතික්ෂේප කර ඇති අතර එය බලතල ඉක්මවා කටයුතු කිරීමක් බව පෙත්සම්කරු ප්‍රකාශ කරනවා.",
       "URL": "https://www.hirunews.lk/290517/උප්පැන්න-සහතිකයකට-ජාතිය-එපා-කියූ-නීතිඥවරයෙකුගේ-පෙත්සමක්-විභාගයට",
       "Category": "Local News",
       "Parent URL": "https://www.hirunews.lk/local-news.php?pageID=1506"
}