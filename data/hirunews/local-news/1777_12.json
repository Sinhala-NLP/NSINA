{
       "Source": "hirunews",
       "Timestamp": "Tuesday, 03 August 2021 - 17:40",
       "Headline": "අධ්‍යාපන ලේකම් කුමන්ත්‍රණයක - නිදහස උදෙසා ගුරු ව්‍යාපාරයෙන් චෝදනාවක්",
       "News Content": "\"ගුරුවරුන්ට කොවිඩ් එන්නතේ දෙවන මාත්‍රාවත් ලබා දී ක්‍රමානුකූලව පාසල් විවෘත කිරීම අධ්‍යාපන අමාත්‍යවරයා සැරසෙද්දී අමාත්‍යාංශ ලේකම්වරයා ගැබිණි ගුරු මාතාවන්ට පවා පාසලට පැමිණීම අනිවාර්ය කෙරෙන චක්‍රලේඛයක් නිකුත් කළේ ආණ්ඩුව අපහසුතාවට පත් කරන්නදැයි ජාතික නිදහස උදෙසා ගුරු ව්‍යාපාරය ප්‍රශ්න කරනවා.\nජාතික නිදහස් පෙරමුණට අනුබද්ධ ජාතික නිදහස උදෙසා ගුරු ව්‍යාපාරයේ ප්‍රධාන ලේකම් ඉන්දික කළුආරච්චි මෙසේ ප්‍රශ්නකර සිටියේ ඔවුන් අද (03) පිටකෝට්ටේ පිහිටි ජාතික නිදහස් පෙරමුණේ ප්‍රධාන කාර්යාලයේ පැවැති මාධ්‍ය හමුවකදීයි.\nමෙතෙක් කොවිඩ් වසංගත අවදානම පහව නොගොස් තිබියදී කිසිදු සෞඛ්‍ය විද්‍යාත්මක ක්‍රමවේදයක් අනුගමනය නොකරමින් විදුහල්පතිවරුන්, ගුරුවරුන්, අනධ්‍යයන කාර්ය මණ්ඩල සේවයට කැඳවීමෙන් 'ගුරු පොකුරු' නිර්මාණය විය හැකි බවට ඔහු අනතුරු අඟවනවා.\nඑසේ වුවහොත් ඉදිරි මාසයේ දී හෝ පාසල් පද්ධතිය නිවැරදි සෞඛ්‍ය ආරක්ෂිත ක්‍රමවේද යටතේ විවෘත කිරීමට තිබෙන ඉඩකඩ ඇහිරෙන බවටයි ඔහු පවසන්නේ.\nආණ්ඩුව සහ ගුරුවරයා අතර අනවශ්‍ය ගැටුමක් නිර්මාණය වන මෙම චක්‍රලේඛය අහෝසි කිරීමට අධ්‍යාපන බලධාරීන් කටයුතු කළ යුතු බවත් එසේ නොවුවහොත් මෙම තත්ත්වය දඩමීමා කරගනිමින් අවස්ථාවාදී දේශපාලන කල්ලි ගුරුවරයා තම බල උවමනාවේ ගොදුරක් කර ගැනීමට මඟ පාදා ගනු ඇති බවත් ජාතික නිදහස උදෙසා ගුරු ව්‍යාපාරයේ ප්‍රධාන ලේකම්වරයා පෙන්වා දෙනවා.\nඑසේම වසර 24ක් පුරා නොවිසඳුනු තම ගැටළුවට රජය සාධනීය විසඳුම් ඉදිරිපත් කරමින් සිටියදී සහ ආණ්ඩුවේ ඇතැම් පාර්ශ්ව මෙම වෘත්තීය අරගලය දෙස සුබවාදීව බලමින් සිටියදී, ආණ්ඩුව අභ්‍යන්තරයේම සිටින තවත් පිරිසක් ගුරුවරයාගේ අභිමානයට නිගා කරමින් ගැටුමක් නිර්මාණය වන සේ කටයුතු කිරීම කණගාටුවට කරුණක් බව ද ඔහු වැඩිදුරටත් සඳහන් කළා.",
       "URL": "https://www.hirunews.lk/278766/අධ්‍යාපන-ලේකම්-කුමන්ත්‍රණයක-නිදහස-උදෙසා-ගුරු-ව්‍යාපාරයෙන්-චෝදනාවක්",
       "Category": "Local News",
       "Parent URL": "https://www.hirunews.lk/local-news.php?pageID=1777"
}