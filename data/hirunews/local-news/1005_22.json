{
       "Source": "hirunews",
       "Timestamp": "Wednesday, 20 July 2022 - 18:34",
       "Headline": "අයි.එම්.එෆ් සහන ලැබෙන්නේ දෙසැම්බරයේ - එතකල් ඉවසීමෙන් ඉන්න වෙනවා! - මහබැංකු අධිපති",
       "News Content": "ශ්‍රී ලංකා මහ බැංකුවේ අධිපති ආචාර්ය නන්දලාල් වීරසිංහ අද(20) සී.එන්.එන් රූපවාහිනී සේවාව වෙත සම්මුඛ සාකච්ඡාවක් ලබා දී තිබුණා.\nඑම සම්මුඛ සාකච්ඡාවේදී සී.එන්.එන් නිවේදිකාව විසින් ජනාධිපති රනිල් වික්‍රමසිංහ මීට පෙර සිය නාලිකාව සමඟ පැවැති සාකච්ඡාවේ දී සඳහන් කළ පසුගිය රජය සත්‍ය වසන් කළ බවට වන චෝදනාව සම්බන්ධයෙන්යෙන් මහ බැංකු අධිපතිවරයා ගෙන් විමසා සිටියා.\nඑහිදී මහ බැංකු අධිපති වරයා කියා සිටියේ දේශපාලන මත දැක්වීම් සම්බන්ධයෙන් පිළිතුරු දීම මහ බැංකු අධිපතිවරයා වශයෙන් සිදු නොකළ යුත්තක් බවයි.\nඑමෙන්ම පැවති මහබැංකු පරිපාලනය සහ රාජ්‍ය පරිපාලනය ආර්ථික කළමනාකරණය සම්බන්ධයෙන් වෙනස් ක්‍රමවේදයක් භාවිත කළ බවත් ඔහු සඳහන් කළා.\nකෙසේ වෙතත් තමන් මහ බැංකු අධිපති ධුරය භාරගැනීමෙන් අනතුරුව ක්‍රියාත්මක කරනුයේ වෙනස් ආකාරයක ආර්ථික සහ පරිපාලන ක්‍රියාදාමයක් බවයි.\nඔහු සඳහන් කළේ ඒ අනුව පසුගිය රජය සහ පරිපාලනය විසින් සිදු නොකළ ණය ප්‍රතිව්‍යූහගත කිරීම තමන් විසින් සිදුකිරීම ආරම්භ කර ඇති බවත් මහබැංකු අධිපතිවරයා වැඩි දුරටත් පවසා සිටියා.\nඑමෙන්ම තමන් මෙම ධුරය භාරගැනීමෙන් අනතුරුව ඉතා කෙටි කලක් තුළ රජයන් දෙකක් ස්ථාපිත වූ බවත් හෙට දිනයේ දී තවත් නව රජයක් ස්ථාපිත වනු ඇති බවත් සඳහන් කළ මහ බැංකු අධිපතිවරයා වැඩි දුරටත් කියා සිටියේ මහ බැංකුවේ ක්‍රියාදාමය ආර්ථික විද්‍යාත්මක මූලධර්මයන්ට අනුව අඛණ්ඩව සිදුකරගෙන යනු යන බවයි.\nමේ වන විටත් ශ්‍රී ලංකා‍ මහ බැංකුව සතුව ඇති විදෙස් මුදල් සංචිත බොහෝ විට ප්‍රමාණවත් විය හැක්කේ ඉදිරි සති දෙකක හෝ තුනක කාලයකට ඉන්ධන සහ ගෑස් ආනයනය සඳහා පමණක් බවත් මහ බැංකු අධිපතිවරයා මෙහිදී සඳහන් කළා.\nඑතෙක් පත්වන රජයේ ප්‍රධාන වගකීම වන්නේ ලබන දෙසැම්බර් මාසය වන තෙක් අත්‍යවශ්‍ය භාණ්ඩ ආනයනය කිරීම සඳහා අවශ්‍ය කරන මුදල් සපයා ගැනීම සඳහා කෙටි කාලීන මූල්‍ය උපායමාර්ගික ක්‍රම සම්පාදනය කරගැනීම බවයි මෙහිදී වැඩිදුරටත් අදහස් දැක් වූ මහ බැංකු අධිපතිවරයා කියා සිටියේ.\nමෙහිදී වැඩිදුරටත් අදහස් දැක්වූ මහ බැංකු අධිපතිවරයා කියා සිටියේ ජාත්‍යන්තර මූල්‍ය අරමුදල මගින් ලබාදෙනු ලබන මූල්‍ය ප්‍රතිපාදන මෙරටට ලැබීමට ලබන දෙසැම්බරය තෙක් බලා සිටීමට සිදුවන බවයි.\nඑමෙන්ම ඉදිරි සති කිහිපය තුලදී මිතුරු රටවල් වන ඉන්දියාව සහ චීනය සමඟ එළඹෙන දුෂ්කරතා සමනය කර ගැනීම සඳහා වන මූල්‍ය ආධාර ලබා ගැනීමට සාකච්ඡා ආරම්භ කරන බවත් ඉන්දියාව සහ චීනය එම සහයෝගය ලබාදෙනු ඇති බවටත් මහ බැංකුව අධිපති අධිපතිවරයා විශ්වාසය පළ කළා.\nඑමෙන්ම මෙහිද දී වැඩිදුරටත් අදහස් දැක් වූ මහ බැංකු අධිපති ආචාර්ය නන්දලාල් වීරසිංහ කියා සිටියේ ජාත්‍යන්තර මූල්‍ය අරමුදල සමග වන පළමු වටයේ ගිවිසුම් ගතවීම මේ මාසය අවසන් වීමට පෙර සිදු කර ගත හැකි වනු ඇති බවයි.\nඑමෙන්ම මේ වන විටත් ණය ලබාගෙන ඇති රටවල් සමග ණය ප්‍රතිව්‍යූහගත කිරීමේ සාකච්ඡා ඉදිරියට ගෙන යාම තම සැලැස්ම බවත්, ඒ සඳහා අවම තරමින් තව මාස දෙකක පමණ කාලයක් ගතවනු ඇති බවත් ඔහු සඳහන් කළා.\nඑමෙන්ම තව දුරටත් පොලී අනුපාත ඉහළ දැමීමේ සූදානමක් මේ මොහොතේ මහබැංකු සැලසුම් තුළ නොමැති බවත්, මේ වන විටත් ශ්‍රී ලංකා ඉතිහාසයේ වැඩිම පොලී අනුපාතයන් ක්‍රියාත්මක වන බවත් මහ බැංකු අධිපතිවරයා පවසා සිටියා.\nඑමෙන්ම අවසන් වශයෙන් මහ බැංකු අධිපතිවරයා සඳහන් කළේ මේ වන විට ක්‍රියාත්මක කර ඇති සහ ක්‍රියාත්මක කිරීමට බලාපොරොත්තු වන ආර්ථිකමය ප්‍රතිසංස්කරණ හරහා යහපත් ප්‍රතිඵල අත්කර ගත හැකි බවට තමන්ට විශ්වාස බවයි.\nනමුත් එම ප්‍රතිඵල පවතින තත්වය යටතේ ඉතා කෙටි කලකින් ලබාගත් ගත නොහැකි බවත් ඔහු අවධාරණය කළා.\nඔහු පෙන්වා දෙන්නේ ඉදිරි මාස පහ හය අතර කාලයේදී මේ වන විට පවතින අති දුෂ්කර වාතාවරණයෙන් ගොඩ ඒමට ශ්‍රී ලංකා ආර්ථිකයට හැකි වනු ඇති බවයි.\nඒ සඳහා සහය වීමට මෙරට සමස්ත පුරවැසියන් ඉවසීමෙන් කටයුතු කළ යුතු බවත් ඔහු අවධාරණය කරනවා.\nමෙම සම්මුඛ සාකච්ඡාව අවසන් කරමින් ඔහු සඳහන් කළේ ඉවසීමෙන් බලා සිටිය හොත් අඳුරු බිංගෙය කෙළවර ආලෝකය දැකිය හැකි වනු ඇති බවයි.",
       "URL": "https://www.hirunews.lk/310501/අයි-එම්-එෆ්-සහන-ලැබෙන්නේ-දෙසැම්බරයේ-එතකල්-ඉවසීමෙන්-ඉන්න-වෙනවා-මහබැංකු-අධිපති",
       "Category": "Local News",
       "Parent URL": "https://www.hirunews.lk/local-news.php?pageID=1005"
}