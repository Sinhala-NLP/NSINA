{
       "Source": "hirunews",
       "Timestamp": "Tuesday, 22 February 2022 - 17:18",
       "Headline": "කූඨ ලෙස පී.සී.ආර්. වාර්තා සැකසූ අයෙකුට වැඩ වරදියි",
       "News Content": "මීගමුව පොලිස් වසමේ තෙල්වත්ත හන්දිය අසල දී අපරාධ පරීක්ෂණ දෙපාර්තමේන්තුවේ නිලධාරින් විසින් වැටලීමක් සිදු කර පුද්ගලයෙකු අත් අඩංගුවට ගෙන තිබෙනවා.\nඒ පී.සී.ආර්. පරීක්ෂණ වාර්තා ව්‍යාජ ලෙස සකස් කර විදෙස්ගත වන පුද්ගලයින් සඳහා ඒවා අලෙවි කිරීමේ චෝදනාව සම්බන්ධවයි.\nමෙම සැකකරු භාරයේ තිබී අපරාධය සඳහා භාවිත කළ ජංගම දූරකථනයක් ද පොලිස් භාරයට ගැනුණා.\nඅදාළ සැකකරු විසින් W/App සන්නිවේදනය මාර්ග මගින් පමණක් එකිනෙකාගේ අනන්‍යතාව තහවුරු නොවන ලෙස ඉතා සූක්ෂ්මව මෙම වංචාව සිදු කර ඇති අතර, එක් ව්‍යාජ පී.සී.ආර් වාර්තාවක් සඳහා රුපියල් 6000 - 6500ක් අතර මුදලක් ලබාගෙන ඉන් රුපියල් 4000ක මුදලක් වාර්තා සකස් කරන සැකකරුට ලබා දී ඇති බවට සිදු කරන මූලික විමර්ශනවලදී අනාවරණ වී තිබෙනවා.\nමෙම සැකකරු විසින් මෙලෙස පී.සී.ආර් වාර්තා 70කට ආසන්න සංඛ්‍යාවක් සකසා ඒ සඳහා තැරැව්කරුවන් 09 දෙනෙකු ද හවුල් කරගෙන ඇති බවයි වාර්තා වන්නේ.\nඅත් අඩංගුවට ගත් සැකකරු 32 හැවිරිදි වැල්ලම්පිටිය ප්‍රදේශයේ පදිංචිකරුවෙකු වන අතර, ඔහු සතුව තිබී ලැප්ටොප් පරිගණකයක්, ජංගම දූරකථන 03 මෙන්ම මෙම වංචාවට හසු වූ විදෙස්ගත වන්නට සූදානමින් පී.සී.ආර් වාර්තා ලබා ගැනීමට ආ පුද්ගලයින් 750 දෙනෙකුගෙන් ද මේ වනවිට ප්‍රකාශ ලබා ගැනීම ආරම්භ කර තිබෙනවා.",
       "URL": "https://www.hirunews.lk/297731/කූඨ-ලෙස-පී-සී-ආර්-වාර්තා-සැකසූ-අයෙකුට-වැඩ-වරදියි",
       "Category": "Local News",
       "Parent URL": "https://www.hirunews.lk/local-news.php?pageID=1340"
}