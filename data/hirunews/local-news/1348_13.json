{
       "Source": "hirunews",
       "Timestamp": "Friday, 18 February 2022 - 18:54",
       "Headline": "පාඨලීගේ නඩුව යළි මාර්තු 7 (වීඩියෝ)",
       "News Content": "2016 වසරේ රාජගිරිය ප්‍රදේශයේදී සිදුවූ රිය අනතුර සම්බන්ධයෙන් චෝදනා එල්ල වී සිටින හිටපු අමාත්‍ය පාඨලී චම්පික රණවක ඇතුළු විත්තිකරුවන් තිදෙනෙකුට එරෙහි නඩුවේ සාක්ෂි විභාගය කල් දමන ලෙස එහි විත්ති පාර්ශ්වය වෙනුවෙන් කළ ඉල්ලීම කොළඹ මහාධිකරණය අද (18) ප්‍රතික්ෂේප කළා.\nඒ ඊට අදාළ නඩුව කොළඹ මහාධිකරණ විනිසුරු දමිත් තොටවත්ත මහතා ඉදිරියේ කැඳවූ අවස්ථාවේදීයි.\n2016 වසරේ හිටපු අමාත්‍ය පාඨලී චම්පික රණවක විසින් පැදවූ ජිප් රථයක් මගින් සංදීප් සම්පත් නමැති තරුණයකු බරපතළ රිය අනතුරකට ලක් කිරීමේ සිද්ධිය සම්බන්ධයෙන් බොරු සාක්ෂි ගෙතීම, සාක්ෂි වසන් කිරීම සහ අධිකරණය වෙත වැරදි වාර්තා ඉදිරිපත් කිරීම ඇතුළු අධිචෝදනා 16 ක් යටතේ හිටපු අමාත්‍ යපාඨලී චම්පික රණවක ඇතුළු තිදෙනෙකුට එරෙහිව මෙම නඩුව ගොනුකර ඇත්තේ නීතිපතිවරයා විසින්.\nඊට අදාළ නඩුව අද කැඳවූ අවස්ථාවේදී විත්තිකාර පාඨලී චම්පික රණවක වෙනුවෙන් පෙනී සිටි ජනාධිපති නීතිඥ සරත් ජයමාන්න අධිකරණය හමුවේ කරුණු දක්වමින්, නඩුවට අදාළ ඇතැම් ලේඛන තමන් වෙත ලැබී නොමැති හෙයින් එම ලේඛන ලැබෙන තුරු සාක්ෂි විභාගය කල් දමන ලෙස ඉල්ලා සිටියා.\nනමුත් පැමිණිල්ල වෙනුවෙන් පෙනී සිටි ජ්‍යෙෂ්ඨ නියෝජ්‍ය සොලිසිටර් ජෙනරාල් දිලීප පිරිස් ඊට විරෝධය පළ කළා.\nදෙපාර්ශ්වය විසින් ඉදිරිපත් කළ කරුණු සලකා බැලූ මහාධිකරණ විනිසුරුවරයා පෙන්වා දුන්නේ විත්තිය විසින් ඉදිරිපත් කරන මෙම කරුණ නඩු විභාගයක් කල් තැබීම සඳහා සාධාරණ හේතුවක් නොවන බවයි.\nනඩු විභාග කල් යාම පිළිබඳව හාස්‍යයෙන් කතා කරන පුද්ගලයින් අධිකරණයේ සිටිය හොත් එම කල් යාම් සිදු වන්නේ කෙසේදැයි වටහා ගැනීමට හැකි වනු ඇතැයි සඳහන් කළ විනිසුරුවරයා නඩු විභාග කඩිනමින් අවසන් කිරීම මහජනතාව අපේක්ෂා කරන කරුණක් බවත් පෙන්වා දුන්නා.\nඒ අනුව අදාළ ඉල්ලීම ප්‍රතික්ෂේප කොට නඩුවේ සාක්ෂි විභාගය පැවැත්වීමටයි විනිසුරුවරයා තීන්දු කළේ අනතුරුව විත්තිකාර පාඨලී චම්පික රණවක වෙනුවෙන් පෙනී සිටි ජනාධිපති නීතිඥ සරත් ජයමාන්න මෙම අනතුරෙන් ආබාධිත වූ සන්දීප් සම්පත් ගුණවර්ධන තරුණයා ගේ පියා වන දයානන්ද ගුණවර්ධනගෙන් හරස් ප්‍රශ්න විමසනු ලැබුවා.\nඑහිදී ඔහු කියා සිටියේ යම් යම් අයගේ දේශපාලන අවශ්‍යතාවයන් මත තමා මෙම නඩුවට අදාළ පැමිණිල්ල සිදු නොකළ බවයි.\n''ස්වාමීනි.. අපි මේ පැමිණිල්ල කළේ දේශපාලන අවශ්‍යතාවයකට නෙවෙයි. මෙම අනතුර සිදු වුණු අවස්ථාවේ මම තුන්වතාවක් චම්පික රණවක ඇමතිතුමා හමුවෙලා අපිට උපකාර කරන්න කියලා ඉල්ලා හිටියා. අපි පුතාගේ ජීවිතය ඉල්ලුවා. අපි ඉල්ලුවේ පිටරට හරි යවලා පුතාව සනීප කරල දෙන්න කියලයි. ඒත් ඇමතිතුමා කාරුණික වුණේ නැහැ.''\nවැඩිදුරටත් හරස් ප්‍රශ්නවලට පිළිතුරු දුන් සාක්ෂිකරු පැවසුවේ වත්මන් රජය බලයට පත්වීමෙන් පසුව අසාධාරණයට පත්වූ පුද්ගලයින් සිටි නම් ඔවුන්ගේ පැමිණිලි ඉදිරිපත් කරන ලෙස නිවේදනය කළ බවයි.\nඒ අනුව තමා බත්තරමුල්ල, නෙළුම් මාවතේ පිහිටි ශ්‍රී ලංකා පොදුජන පෙරමුණේ කාර්යාලයට ගොස් සිය දුක් ගැනවිල්ල ඉදිරිපත් කළ බවත් යම් යම් අයගේ දේශපාලන අවශ්‍යතා මත මෙම පැමිණිල්ල ඉදිරිපත් කළ බවට විත්තියේ නීතිඥවරයා විසින් ඉදිරිපත් කළ චෝදනා ප්‍රතික්ෂේප කරන බවත් පවසා සිටියා.\nතමා කිසිදු අවස්ථාවක අමාත්‍ය චමල් රාජපක්ෂ මහතා වෙත පැමිණිල්ලක් භාර නොදුන් බව කියා සිටි සාක්ෂිකරු අධිකරණය හමුවේ පෙන්වා දුන්නේ තමා කිසිදු අවස්ථාවක හිටපු අමාත්‍ය චම්පික රණවකට අපහාසාත්මක ප්‍රකාශ සිදු කර නොමැති බවයි.\nවැඩිදුර නඩු විභාගය මාර්තු මස 7 වන දක්වා කල් තැබුණා.",
       "URL": "https://www.hirunews.lk/297386/පාඨලීගේ-නඩුව-යළි-මාර්තු-7-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1348"
}