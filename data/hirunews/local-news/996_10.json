{
       "Source": "hirunews",
       "Timestamp": "Sunday, 24 July 2022 - 14:45",
       "Headline": "රජයේ කාර්යාල වෙත නිලධාරීන් කැඳවීමට තවදුරටත් සීමා",
       "News Content": "රජයේ කාර්යාල සඳහා රාජ්‍ය නිලධාරීන් සේවයට කැඳවීම සීමා කරමින් නිකුත් කර ඇති චක්‍රලේඛය තවත් මාසයකින් දීර්ඝ කර තිබෙනවා.\nසේවයට වාර්තා කිරීමේදී රාජ්‍ය නිලධාරීන් මුහුණ දෙන අපහසුතා සැලකිල්ලට ගෙන ඊට සහන සැලසීමට අමාත්‍යාංශය මෙම පියවර ගෙන තිබුණේ පසුගිය ජුනි මස 20 වනදා සිටයි.\nකෙසේ වෙතත් රාජ්‍ය පරිපාලන අමාත්‍යාංශ ලේකම් එම්.එම්.පී.කේ. මායාදුන්නේ අමාත්‍යාංශ ලේකම්වරු, පළාත් ප්‍රධාන ලේකම්වරු සහ දෙපාර්තමේන්තු ප්‍රධානීන් වෙත අද යලි චක්‍ර ලේඛයක් නිකුත් කළේ ඉදිරි මාසයක කාලසීමාව සඳහා වලංගු වන පරිදියි.\nඅමාත්‍යංශ ලේකම් එම්. එම්. පී. කේ. මායාදුන්නේ නිවේදනය කළේ සේවයට වාර්තා කිරිමේදී රජයේ නිලධාරීන් විසින් මුහුණ දෙනු ලබන අපහසුතා සැලකිල්ලට ගෙන ඒ සඳහා සහන සැලසීමට නිකුත් කරනු ලබන චක්‍රලේඛ වැරදි ලෙස උපයෝගී කර ගනිමින් සේවයට වාර්තා කළ හැකි නිලධාරීන් ද සේවයට වාර්තා නොකරන තත්ත්වයක් උද්ගත නොවීමට වග බලා ගත යුතු බවයි.\nරට තුල පවතින ඉන්ධන හිගය මගහැරවීම සඳහා ඉන්ධන බෙදීම යථාවත් කෙරෙමින් පවතින අතර ඒ අනුව ඉදිරි දිනවලදී පොදු ප්‍රවාහන සේවාවවන් ක්‍රමක්‍රමයෙන් යථා තත්ත්වයට පත්වනු ඇති.\nඑම කරුණු සැලකිල්ලට ගෙන මාර්ගගත ක්‍රමය ඔස්සේ ඉටු කළ නොහැකි රාජකාරී සඳහා හා අත්‍යවශ්‍ය මහජන සේවා පවත්වාගෙන යාමට අවශ්‍ය කාර්ය මණ්ඩලය කැඳවීමට මෙම චක්‍රලේඛ විධි විධාන බාධාවක් නොවන බව ද අමාත්‍යංශ ලේකම්වරයා දැනුම් දෙනවා.",
       "URL": "https://www.hirunews.lk/310840/රජයේ-කාර්යාල-වෙත-නිලධාරීන්-කැඳවීමට-තවදුරටත්-සීමා",
       "Category": "Local News",
       "Parent URL": "https://www.hirunews.lk/local-news.php?pageID=996"
}