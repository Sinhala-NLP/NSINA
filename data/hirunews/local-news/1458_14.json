{
       "Source": "hirunews",
       "Timestamp": "Friday, 31 December 2021 - 8:59",
       "Headline": "තවත් ඔමික්‍රොන් ආසාදිතයින් 41ක් වාර්තා වෙයි (වීඩියෝ)",
       "News Content": "මෙරටින් නව ඔමික්‍රෝන් ආසාදිතයින් 41 දෙනෙකු හඳුනාගෙන ඇති බව ශ්‍රී ජයවර්ධනපුර විශ්වවිද්‍යාලයේ ආසාත්මිකතා, ප්‍රතිශක්ති විද්‍යා හා සෛල ජෛව විද්‍යා ආයතනයේ අධ්‍යක්ෂ ආචාර්ය චන්දිම ජීවන්දර පවසනවා.\nසිය පර්යේෂණාගාරයේ සිදු කළ සාම්පල පරීක්ෂාවල දී මෙම ආසාදිතයින් හඳුනාගෙන ඇති අතර ඒ අනුව, එමගින් හඳුනා ගැනුණු මුළු ඔමික්‍රෝන් ආසාදිතයින් සංඛ්‍යාව 45ක් බවයි ආචාර්ය චන්දිම ජීවන්දර සඳහන් කළේ.\nමේ නිසා වර්ධක එන්නත් ලබා ගනිමින් ඔබ සහ ඔබේ සමීපතමයින්ගේ ආරක්ෂාව තහවුරු කර ගන්නා ලෙස ඔහු ඉල්ලීමක් ද කළා.\nකෙසේ වෙතත්, කොළඹ වෛද්‍ය පර්යේෂණ ආයතනය මගින් මීට පෙර සනාථ කළ ඔමික්‍රෝන් ආසාදිතයින් 4 දෙනා ද සමග මුළු ආසාදිතයින් සංඛ්‍යාව 49ක් බවට පත්විය යුතුයි.\nකෙසේ වෙතත්, පසුගිය දා සෞඛ්‍ය වෘත්තීය සමිති අනාවරණ කළේ, වෛද්‍ය පර්යේෂණ ආයතනය මගින් තහවුරු කළ ආසාදිතයින් ජාත්‍යන්තර වාර්තාවල සටහන් නො වන බවයි.\nකොරෝනා ව්‍යාප්තිය හමුවේ සෞඛ්‍ය මාර්ගෝපදේශ උපරිමව අනුගමනය කරමින් කටයුතු කිරීම අත්‍යාවශ්‍ය බවයි නියෝජ්‍ය සෞඛ්‍ය සේවා අධ්‍යක්ෂ ජනරාල් විශේෂඥ වෛද්‍ය හේමන්ත හේරත් කියා සිටියේ.\nමේ අතර, මෙරට කොරෝනා එන්නත්කරණ වැඩසටහන යටතේ ඊයේ දිනයේදී 3 වන මාත්‍රාව නැතිනම් වර්ධක මාත්‍රාව ලෙස ෆයිසර් එන්නත් මාත්‍රා 130,644 ක් ලබා දී තිබෙනවා.\nඒ අනුව, මෙතෙක් මෙරට ලබා දී ඇති මුළු වර්ධක එන්නත් මාත්‍රා සංඛ්‍යාව මිලියන 4 ඉක්මවනවා.\nඑම සංඛ්‍යාව සටහන් වන්නේ 406,720 ක් ලෙසයි.",
       "URL": "https://www.hirunews.lk/292633/තවත්-ඔමික්‍රොන්-ආසාදිතයින්-41ක්-වාර්තා-වෙයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1458"
}