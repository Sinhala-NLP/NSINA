{
       "Source": "hirunews",
       "Timestamp": "Monday, 24 January 2022 - 17:55",
       "Headline": "ශ්‍රී ලාංකීය සිසුන් හට එක්සත් රාජධානියේ විශ්වවිද්‍යාල වරම්",
       "News Content": "එක්සත් රාජධානියේ වෙස්ට්මිනිස්ටර් විශ්වවිද්‍යාලයේ පාඨමාලා රැසක් හැදෑරීමේ අවස්ථාව ශ්‍රී ලාංකික සිසුන් වෙත විවර කිරීමට බ්‍රිතාන්‍යයේ සංචාරයක නිරතවී සිටින රාජ්‍ය අමාත්‍ය පියල් නිශාන්ත ද සිල්වා සහ වෙස්ට්මිනිස්ටර් විශ්ව විද්‍යාල ප්‍රධානීන් අතර එකඟතාවක් ඇති කරගෙන තිබෙනවා.\nශ්‍රී ලාංකිකයින්ට ප්‍රතිලාභ ගෙන දෙන සහ නව රැකියා අවස්ථා ඇති කිරීමට ඉවහල් වන පාඨමාලා සැපයීමේ ඒකාබද්ධ හවුල්කාරිත්වයන් ඇති කිරීමේ අරමුණින් මේ දිනවල එක්සත් රාජධානියේ විශ්වවිද්‍යාල වල නිරීක්ෂණ චාරිකාවක නිරතවෙමින් සිටින රාජ්‍ය අමාත්‍ය පියල් නිශාන්ත ද සිල්වා සහ වෙස්ට්මිනිස්ටර් විශ්ව විද්‍යාල ප්‍රධානී අතර පැවති සාකච්ඡාවකින් අනතුරුව මෙම එකඟතාවයට පැමිණ තිබෙනවා.\nමේ අනුව ශ්‍රී ලංකික සිසුන් හට තිරසාරභාවය සහ STEM වැඩසටහන් පිළිබඳ කෙටි පාඨමාලා ලබා දෙනු ඇති.\nඑසේම අඛණ්ඩ වෘත්තීය සංවර්ධනය (CPDs) ලෙස හැඳින්වෙන කෙටි පාඨමාලා, විද්‍යා හා තාක්‍ෂණය, ජෛව තාක්‍ෂණය මෙන්ම මහජන සෞඛ්‍යය යන අංශ ඔස්සේ අධ්‍යනය සඳහා ශ්‍රී ලංකික සිසුන්ට අවකාශ උදාවනවා.",
       "URL": "https://www.hirunews.lk/295023/ශ්‍රී-ලාංකීය-සිසුන්-හට-එක්සත්-රාජධානියේ-විශ්වවිද්‍යාල-වරම්",
       "Category": "Local News",
       "Parent URL": "https://www.hirunews.lk/local-news.php?pageID=1402"
}