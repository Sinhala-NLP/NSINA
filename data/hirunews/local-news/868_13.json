{
       "Source": "hirunews",
       "Timestamp": "Wednesday, 14 September 2022 - 21:07",
       "Headline": "කෘෂිකර්මාන්තය විදේශ විනිමය උපයන ක්ෂේත්‍රයක් බවට පත්කරගත යුතු බව ජනපති කියයි (වීඩියෝ)",
       "News Content": "මෙරට ආහාර හා පෝෂණ සුරක්ෂිතතාව තහවුරු කිරීමට ජාතික සැලැස්මක් ඔස්සේ කටයුතු කළයුතු බව ජනාධිපති රනිල් වික්‍රමසිංහ මහතා පවසනවා.\nආහාර සුරක්ෂිතතාවට අදාළව ජනාධිපති ලේකම් කාර්යාලයේ පැවැති සාකච්ඡාවකට එක්වෙමින් ජනාධිපතිවරයා වැඩදුරටත් සඳහන් කළේ, කෘෂිකර්මාන්තය නවීකරණය තුළින් විදේශ විනිමය උපයාගත හැකි ක්ෂේත්‍රයක් බවට පත්කරගත යුතු බවයි.\nආහාර සුරක්ෂිතතාව සහ පෝෂණය සහතික කිරීම සඳහා ග්‍රාමීය ආර්ථික පුනර්ජීවන කේන්ද්‍ර සවිබල ගැන්වීමේ බහු ආංශික ඒකාබද්ධ යාන්ත්‍රණය ස්ථාපිත කිරීමේ සමාරම්භක වැඩසටහන ජනාධිපති ලේකම් කාර්යාලයේදී ඊයේ පැවැත්වුණා.\nඒ ජනාධිපති රනිල් වික්‍රමසිංහ මහතාගේ ප්‍රධානත්වයෙන්.\nකෘෂිකර්ම ඇතුළු ක්ෂේත්‍ර කිහිපයක නිලධාරීන්, අමාත්‍යාංශ ලේකම්වරු, ප්‍රාදේශීය ලේකම්වරු, දිස්ත්‍රික් ලේකම්වරු ඇතුළු පිරිසක් මෙම අවස්ථාවට එක්ව සිටියා.\nඑහිදී ජනාධිපතිවරයා සඳහන් කළේ, මේ වන විට මෙරට ආර්ථිකය 7%ක සෘණ මට්ටමක පවතින අතර ආර්ථික හැකිලීම හේතුවෙන් ජනතාවගේ ආදායම් අඩුවීමක් සිදුවන බවයි.\nලෝකයම ආහාර අර්බුදයකට මුහුණ දී සිටින බවත්, පාකිස්ථානය, ඉන්දියාව, චීනය ඇතුළු රටවල් කිහිපයක් ආහාර අපනයනය නවතා දැමීම නිසා මෙම තත්ත්වය තවත් උග්‍රවනු ඇති බවත් ජනාධිපතිවරයා මෙහිදී'පෙන්වා දුන්නා.\nමෙම තත්ත්වය තවත් වසර දෙකක් පමණ පැවැතිය හැකි බවයි ඔහු පැවසුවේ. එහිදී තවත් පාර්ශ්ව කිහිපයක් අදහස් පළ කළා.\nමේ අතර ඔස්ට්‍රේලියානු ආයෝජකයින් ශ්‍රී ලංකාවේ පුනර්ජනනීය බලශක්ති ක්ෂේත්‍රයේ ආයෝජනය කිරීම සම්බන්ධයෙන් ද්විපාර්ශ්වික සහයෝගීතාවයකට එළැඹිය හැකි අවස්ථා පිළිබඳ මූලික සාකච්ඡාවක් ජනාධිපති රනිල් වික්‍රමසිංහ මහතාගේ ප්‍රධානත්වයෙන් ජනාධිපති කාර්යාලයේදි පැවැත්වුණා.\nමෙම සාකච්ඡාවට ඔස්ට්‍රේලියානු මහකොමසාරිස් පෝල් ස්ටීවන්ස් මහතා ඇතුළු ආයෝජකයින් පිරිසක් එක්ව සිටියා.\nපවතින විදුලි අර්බුදයට විසඳුමක් ලෙසත් ල අඛණ්ඩ විදුලි සැපයුමක් සහතික කර ගැනීම සඳහාත් පුනර්ජනනීය බලශක්ති ක්ෂේත්‍රයේ නව ආයෝජන දිරි ගැන්වීමට රජය, ප්‍රමුඛ අවධානයක් යොමු කර තිබෙනවා.",
       "URL": "https://www.hirunews.lk/315401/කෘෂිකර්මාන්තය-විදේශ-විනිමය-උපයන-ක්ෂේත්‍රයක්-බවට-පත්කරගත-යුතු-බව-ජනපති-කියයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=868"
}