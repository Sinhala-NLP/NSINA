{
       "Source": "hirunews",
       "Timestamp": "Wednesday, 01 February 2023 - 12:43",
       "Headline": "වසන්ත මුදලිගේට එරෙහිව පැවති නඩු 3කට ඇප නියම වෙයි",
       "News Content": "අන්තර් විශ්වවිද්‍යාල ශිෂ්‍ය බල මණ්ඩලයේ කැඳවුම්කරු වසන්ත මුදලිගේට එරෙහිව කොළඹ කොටුව මහේස්ත්‍රාත් අධිකරණයේ පනවා තිබූ නඩු 3කට අදාළ ව අද (01) ඇප හිමිව තිබෙනවා.\nපසුගිය වසරේ මැයි 19 වැනි දා කොටුව දුම්රියපොළ ඉදිරිපිට සිදු කළ විරෝධතාවකට සහ ගාලුමුවදොර පැවති අරගළ භූමියට දින 50ක් පිරීම නිමිත්තෙන් පසුගිය ජූනි 20 වැනි දා සිදු කළ විරෝධතාවකට ඔහුට එරෙහි ව පොලීසිය නඩු පවරා තිබුණා.\nඑමෙන්ම පොලිස් මූලස්ථානයට ඉදිරිපිට සිදු කළ විරෝධතාවකට අදාළ ව ද නඩු පවරා තිබූ අතර, එම නඩු අද කොටුව මහේස්ත්‍රාත් තිලිණ ගමගේ හමුවේ කැඳවූ අවස්ථාවේ දී නියෝග කෙරුණේ, වසන්ත මුදලිගේට ඇප ලබා දීමට යි.\nමෙහි දී සැකකරු ස්කයිප් තාක්ෂණය ඔස්සේ පෙනී සිටි අතර, මහේස්ත්‍රාත්වරයා දැනුම් දුන්නේ තවත් මෙවැනි වැරදි සිදු කළ හොත් ඇප අවලංගු කරන බව යි.",
       "URL": "https://www.hirunews.lk/326384/වසන්ත-මුදලිගේට-එරෙහිව-පැවති-නඩු-3කට-ඇප-නියම-වෙයි",
       "Category": "Local News",
       "Parent URL": "https://www.hirunews.lk/local-news.php?pageID=566"
}