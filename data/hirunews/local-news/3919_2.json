{
       "Source": "hirunews",
       "Timestamp": "Wednesday, 30 May 2018 - 19:19",
       "Headline": "රෝහලේ නොසැළකිල්ලෙන් ගැබිණියක් මිය ගිය බවට ඥාතීන් කියයි",
       "News Content": "උදරාබාධයක් හේතුවෙන් කොළඹ ජාතික රෝහලට ඇතුළත් කෙරුණු ගැබිණි කාන්තාවක් වෛද්‍යවරුන්ගේ සහ හෙදියන්ගේ නොසැළකිලිමත්කම හේතුවෙන් මියගිය බවට ඇයගේ ඥාතීන් චෝදනා කරනවා.\nකොළඹ 15 බ්ලූමැන්ඩල් ප්‍රදේශයේ පදිංචි 24 හැවිරිදි ගැබිණි කාන්තාවකුයි මෙලෙස ජීවිතක්ෂයට පත්ව ඇත්තේ.\nඅප කළ විමසීමකදී කොළඹ නාගරික අතිරේක හදිසි මරණ පරීක්ෂක නීතිඥ ඉරේෂා දේශානි සමරවීර සඳහන් කළේ නොසැළකිලිමත් කම හේතුවෙන් මෙම මරණයට හේතුවී ඇති බවයි.\nමේ අතර අධිපීඩන වායු බටයක් ගුද මාර්ගයට ඇතුල් කිරීම හේතුවෙන් අසාධ්‍ය තත්ත්වයට පත්වූ සේවකයෙකු රෝහල් ගතකිරීමේ පුවතක් හොරණ - බණ්ඩාරගම රයිගම ප්‍රදේශයේ කර්මාන්තශාලාවකින් වාර්තාවුණා.\nඔහු තවත් සේවකයෙකු සමඟ වායු බට රැගෙන උසුලූ විසුළු කරමින් සිට ඇති අතර, එක්වරම අනෙක් සේවකයා අදාළ අධිපීඩන වායු බටය ඔහුගේ සිරුරේ පිටුපසට ඇතුලූ කර තිබෙනවා.\nඑය ගුද මාර්ගයට ඇතුලූවීමෙන් ඇතිවූ පීඩනයත් සමඟ බඩවැලක් පුපුරායාමෙන් බරපතල තත්ත්වයේ පසුවන සේවකයා මේ වනවිට ප්‍රතිකාර ලබන්නේ හොරණ රෝහලේ දැඩි සත්කාර ඒකකයේයි.\nඅනෙක් සේවකයා පොලීසිය අත්අඩංගුවට ගෙන තිබෙනවා.\nමේ අතර හෝමාගම රෝහලේදී මියගිය බවට විශ්වාස කළ කාන්තාවකට, මෘත ශරීරාගාරයට රැගෙන යාමේදී නැවත පණ ලැබුණු බවට වන පුවතක් ද අද වාර්තාවුණා.\nමත්තේගොඩ ප්‍රදේශයේ පදිංචි 40 හැවිරිදි දෙදරු මවක් උදරයේ ආබාධයක් හේතුවෙන් මෙලෙස පසුගියදා හෝමාගම රෝහලට ඇතුළත් කර ඇති අතර, හෙදියක් විසින් ඇයට එන්නතක් ලබාදීමෙන් පසු සිහිසුන් වී තිබෙනවා.\nපසුව වෛද්‍යවරුන් ඇය පරීක්ෂා කර ඇති අතර, එහිදී ඇය මියගිය බවට තහවුරු කර තිබුණා.\nපවුලේ ඥාතීන් ප්‍රකාශ කළේ පැයක පමණ කාලයක් සිරුර වාට්ටුවේ තබා එය මෘත ශරීරාගාරයට රැගෙන යාමේදී මෙම කාන්තාවගේ පාදයක් සෙළවීමෙන් පසු ඇය මියගොස් නොමැති බව තහවුරු වූ බවයි.\nමේ වනවිට ඇය පෞද්ගලික රෝහලකට ඇතුළත් කර ප්‍රතිකාර ලබාදෙන බව ඥාතීන් ප්‍රකාශ කළා.\nකෙසේ වෙතත් මේ සම්බන්ධයෙන් තොරතුරු විමසීමට හෝමාගම රෝහලේ බලධාරියෙකු සම්බන්ධ කරගැනීමට හිරු ප්‍රවෘත්ති අංශය උත්සාහ කළත් ඔවුන් දුරකථනයට ප්‍රතිචාර දැක්වූයේ නැහැ.",
       "URL": "https://www.hirunews.lk/191942/රෝහලේ-නොසැළකිල්ලෙන්-ගැබිණියක්-මිය-ගිය-බවට-ඥාතීන්-කියයි",
       "Category": "Local News",
       "Parent URL": "https://www.hirunews.lk/local-news.php?pageID=3919"
}