{
       "Source": "hirunews",
       "Timestamp": "Wednesday, 26 January 2022 - 20:56",
       "Headline": "නියඟයක් පැමිණියහොත් විදුලියට, ජලය දීම ගැටලුවක් - වාරිමාර්ග ඇමති කියයි (වීඩියෝ)",
       "News Content": "නියඟයක් පැමිණියහොත් විදුලිය නිෂ්පාදනය කිරීම සඳහා ජලය මුදා හැරීමේ හැකියාවක් නොමැති බව වාරිමාර්ග අමාත්‍ය චමල් රාජපක්ෂ ප්‍රකාශ කළා.\nමේ අතර, යළි විදුලි කප්පාදුවක් සිදුකරන්නේ ද නැද්ද යන්න සම්බන්ධයෙන් මහජන උපයෝගිතා කොමිසම හෙට රැස්වී සාකච්ඡා කිරීමට නියමිතයි.\nඑසේම, ලංකා විදුලිබල මණ්ඩලයේ වැඩබලන සාමාන්‍යාධිකාරීවරයා ලෙස පත්කෙරුණු රොහාන්ත අබේසේකර අද එම ධූරයේ වැඩ භාර ගත් අතර, එහි සභාපතිවරයා ලෙස කටයුතු කළ එම්. එම්. සී. ෆර්ඩිනැන්ඩු එම ධුරයෙන් අද ඉල්ලා අස්වුණා.\nමේ අතර, විදුලිබල මණ්ඩලය ප්‍රකාශ කළේ ජාතික විදුලිබල පද්ධතියට මෙගාවොට් 900 ක ධාරිතාවක් එක් කරන නොරොච්චෝලේ බලාගාරයේ අක්‍රියව පවතින මෙගාවොට් 300 ක ජනන යන්ත්‍රය ලබන 29 හෝ 30 යන දිනයන් තුළ යළි පද්ධතියට එක්කළ හැකි බවයි.\nඅද දිනයේ එහි පරීක්ෂණ ධාවනයක් සිදුකිරීමට නියමිත බවටද තොරතුරු වාර්තා වනවා.\nමේ අතර, සපුගස්කන්ද විදුලි බලාගාර සංකීර්ණයේ ඒ බලාගාරය දැවිතෙල් නොමැතිවීම හේතුවෙන් තවදුරටත් අක්‍රීය වී ඇති අතර ඊට දැවිතෙල් ලබාගැනීම සඳහා ඛනිජ තෙල් සංස්ථාව සමඟ විදුලිබල මණ්ඩලය යළි සාකච්ඡාවක් පවත්වා තිබෙනවා.\nකෙසේ වෙතත්, එහි ඊ බලාගාරයට අවශ්‍ය ඉන්ධන ලබාදීම ඊයේ සිට ආරම්භ කෙරුණු අතර එම බලාගාරය පමණක් ජාතික විදුලිබල පද්ධතියට එක්කර ඇත්තේ ඊයේ පස්වරුවේ සිටයි.\nමීට අමතරව කොළඔ වරායේ පාවෙන විදුලි බලාගාරයට අවශ්‍ය ඉන්ධනද යළි ලබාදීමත් සමඟ එහි විදුලි ජනන කටයුතුද මේ වනවිට සිදුවනවා.\nකෙසේ වෙතත් නඩත්තු කටයුත්තක් හේතුවෙන් කැලණිතිස්ස සොජිට්ස් පෞද්ගලික විදුලි බලාගාරය මේ වනවිට අක්‍රීය කර තිබෙනවා.\nමේ හේතුවෙන් ජාතික විදුලිබල පද්ධතියට අහිමි වන විදුලිය ප්‍රමාණය මෙගාවොට් 162 ක්.\nඅප කළ විමසීමකදී විදුලි බල මණ්ඩලය  සඳහන් කළේ මෙම බලාගාරය යථා තත්ත්වයට පත් කිරීමට සතියක පමණ කාලයක් ගත වනු ඇති බවයි.\nපවතින විදුලි අර්බුදය හමුවේ මෙම බලාගාරය අක්‍රීය කිරීමට ඉඩ ලබාදිය නොහැකි බව මහජන උපයෝගිතා කොමිසම ප්‍රකාශ කළා. එම කොමිසමේ සභාපති ජනක රත්නායක ඇතුළු නිලධාරින් කණ්ඩායමක් අද එහි නිරීක්ෂණ චාරිකාවකට ද එක්වුණා.\nකෙසේ වෙතත්, මහනුවරදී අද මාධ්‍යවේදීන් නැගූ ප්‍රශ්නයකට පිළිතුරු ලබාදෙමින් වාරිමාර්ග අමාත්‍ය චමල් රාජපක්ෂ කියා සිටියේ නියං තත්ත්වයක් පැමිණියහොත් ජල විදුලිය නිෂ්පාදනය සඳහා ජලය මුදාහැරීම සිදුකළ නොහැකි බවයි.",
       "URL": "https://www.hirunews.lk/295281/නියඟයක්-පැමිණියහොත්-විදුලියට-ජලය-දීම-ගැටලුවක්-වාරිමාර්ග-ඇමති-කියයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1395"
}