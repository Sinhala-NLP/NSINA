{
       "Source": "hirunews",
       "Timestamp": "Monday, 06 June 2022 - 21:14",
       "Headline": "රුසියානු විදේශ අමාත්‍යාංශයෙන් නිවේදනයක් (වීඩියෝ)",
       "News Content": "එරෝෆ්ලොට් ගුවන් යානය මුදා හැරීමෙන් අනතුරුව නිවේදනයක් නිකුත් කරමින් රුසියානු විදේශ අමාත්‍යාංශය පවසන්නේ තත්ත්වය කඩිනමින් සමථයකට පත් කිරීමට දායක වූ ශ්‍රී ලංකාවේ සියලුම රාජ්‍ය බලධාරීන්ට ස්තූතිවන්ත වන බවයි.\nකොළඹ වාණිජ මහාධිකරණය විසින් වාරණ නියෝගය ඉවත් කිරීමෙන් පසු කටුනායක ගුවන් තොටුපොලේ දින 4ක් තිස්සේ රඳවා තිබූ රුසියානු එරෝෆ්ලොට් ගුවන් යානය අද පස්වරුවේ මොස්කව් නුවර බලා පිටත්ව ගියා.\nමගීන් 191 දෙනෙකු සහ කාර්යමණ්ඩලයේ 32 දෙදෙනෙකු සමඟ එම යානය අධිකරණ නියෝගයක් මත මෙරට තුළ රඳවාගනු ලැබුවේ පසුගිය 2 වන දායි.\nඅයර්ලන්ත සමාගමක් විසින් ඉදිරිපත් කළ පැමිණිල්ලක් සලකා බැලීමෙන් අනතුරුව කොළඹ වාණිජ මහාධිකරණය මෙම වාරණ නියෝගය නිකුත් කළා.\nකෙසේ වෙතත් නීතිපතිවරයා අද ඉදිරිපත් කළ මෝසම සම්බන්ධයෙන් දීර්ඝ ලෙස කරුණු සලකාබැලීමෙන් අනතුරුව රුසියානු එරෝෆ්ලොට් ගුවන් සේවයට අයත් යානයට මෙරටින් පිටවීම වලක්වාලමින් කොළඹ වාණිජ මහාධිකරණ විනිසුරු හර්ෂ සේතුන්ග තමන් විසින් ලබා දුන් වාරණ නියෝගය අත්හිටුවීමටයි පියවර ගනු ලැබුවේ.\nගුවන් යානය රඳවා ගැනීමත් සමඟ රුසියාවේ සිට ශ්‍රී ලංකාව දක්වා වාණිජ ගුවන් ගමන් තාවකාලිකව අත්හිටුවීමට එරෝෆ්ලොට් ගුවන් සමාගම පසුගිය දා පියවර ගත්තා.",
       "URL": "https://www.hirunews.lk/306405/රුසියානු-විදේශ-අමාත්‍යාංශයෙන්-නිවේදනයක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1114"
}