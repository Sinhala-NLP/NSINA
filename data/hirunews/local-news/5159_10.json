{
       "Source": "hirunews",
       "Timestamp": "Sunday, 21 February 2016 - 12:34",
       "Headline": "ව්‍යවස්ථා මණ්ඩලය ගැන හදිසි පක්ෂ නායක රැස්වීමක්",
       "News Content": "නව ව්‍යවස්ථාවක් සැකසීමේ ව්‍යවස්ථාදායක මණ්ඩලය පිළිබඳ කථානායකවරයා හදිසි පක්ෂ නායක රැස්වීමක් කැඳවා තිබෙනවා.\nලබන අඟහරුවාදා පාර්ලිමේන්තු සංකීර්ණයේදී මෙම පක්ෂ නායක රැස්වීම පැවැත්වීමටයි නියමිතව ඇත්තේ.\nනව ව්‍යවස්ථාවක් සැකසීම සඳහා පාර්ලිමේන්තුවේ සියලූ මන්ත්‍රීවරුන්ගෙන් සැදුම්ලත් ව්‍යවස්ථාදායක මණ්ඩලයක් පත් කිරීමේ යෝජනාව අග්‍රාමාත්‍ය රනිල් වික්‍රමසිංහ විසින් පසුගිය ජනවාරි 9 වනදා පාර්ලිමේන්තුවට ඉදිරිපත් කළා.\nඑමඟින් පාර්ලිමේන්තු මන්ත්‍රීවරුන්ගෙන් සැදුම්ලත් බාහිර සභාවක් මගින් ව්‍යවස්ථාදායක මණ්ඩලය ස්ථාපිත කිරීමට යෝජනා  වුණා.\nකෙසේ වෙතත් ඒකාබද්ධ විපක්ෂයේ සහ රජයට සහයෝගය පළකර ඇති ශ්‍රී ලංකා නිදහස් පක්ෂ මන්ත්‍රී කණ්ඩායමේ මතය වූයේ ව්‍යවස්ථාදායක මණ්ඩලය පත් කිරීමේ කාර්යභාරය  ස්ථාවර නියෝගවලට අනුව පාර්ලිමේන්තුව තුළ සිදුවිය යුතු ක්‍රියාවලියක් බවයි.\nමේ හේතුවෙන් ව්‍යවස්ථාදායක මණ්ඩලය පිළිබඳ පාර්ලිමේන්තු විවාදය කල් තැබුණා.\nඉන් අනතුරුව රජය සියලූ පක්ෂවලට ප්‍රකාශ කළේ අදාළ යෝජනා සවිස්තරව ඉදිරිපත් කරන ලෙසයි.\nමේ වනවිටත් ඒකාබද්ධ විපක්ෂය ශ්‍රී ලංකා නිදහස් පක්ෂය ජනතා විමුක්ති පෙරමුණ දෙමළ ජාතික සන්ධානය මුස්ලිම් කොංග්‍රසය ඇතුලූ සියලූ දේශපාලන පක්ෂ ව්‍යවස්ථාදායක මණ්ඩලය සම්බන්ධයෙන් සිය යෝජනා රජයට ඉදිරිපත් කර තිබෙනවා.\nමේ අතර ව්‍යවස්ථාදායක මණ්ඩලය සකස් වීම සම්බන්ධයෙන් ඒකාබද්ධ විපක්ෂය සහ ශ්‍රී ලංකා නිදහස් පක්ෂ මන්ත්‍රී කණ්ඩායම ඉදිරිපත් කරන යෝජනාව පිළිබඳව මීට පෙර අග්‍රාමාත්‍යවරයා සමඟ සාකච්ඡා වට කිහිපයක් පැවැත්වුණා.\nඑහිදී දෙපාර්ශවය සාධනීය එකඟතාවට පැමිණ ඇති බවයි වාර්තාවන්නේ.\nකෙසේ වෙතත් ව්‍යවස්ථාදායක මණ්ඩලය පිහිටවනු ලබන්නේ පාර්ලිමේන්තුව තුළද නැතහොත් පාර්ලිමේන්තුවෙන් බාහිර සභාවක් මගින්ද යන්න මේ වනතුරුත් අවසන් නිගමනයකට එළඹී නැහැ.\nඒකාබද්ධ විපක්ෂය පවසන්නේ අවසන් නිගමනයකට පැමිණීම සඳහා ඉදිරි දින දෙක තුළ අග්‍රාමාත්‍යවරයා සමඟ විශේෂ සාකච්ඡාවක නිරතවීමට අපේක්ෂා කරන බවයි.\nලබන අඟහරුවාදා පැවැත්වෙන විශේෂ පක්ෂ නායක රැස්වීමේදී ව්‍යවස්ථාදායක මණ්ඩලය පත් කිරීමේ යෝජනාව පිළිබඳ විවාදය පවත්වන කාලසීමාව ඇතුලූ ව්‍යවස්ථා සංශෝධනය සම්බන්ධයෙන් පක්ෂ නායකයන් අතර එකඟතාවන් කිහිපයක් ඇති කරගැනීමට නියමිතයි.\nඑමඟින් සියලූ සංශෝධනවලට යටත්ව සකස් කෙරෙන ව්‍යවස්ථා යෝජනා අමාත්‍ය මණ්ඩලය වෙත ඉදිරිපත් කිරීමට නියමිතයි.\nඅමාත්‍ය මණ්ඩලය අනුමත කිරීමෙන් පසු පාර්ලිමේන්තුවේ තුනෙන් දෙකක බහුතර එකඟතාවෙන් එය ව්‍යවස්ථා කෙටුම්පතක් ලෙස ප්‍රකාශයට පත් කෙරෙනු ඇති.\nඉන් අනතුරුවයි අවසන් ක්‍රියාවලිය ලෙස නව ව්‍යවස්ථා කෙටුම්පත ජනමත විචාරණයක් සඳහා යොමු කිරීමට නියමිතව තිබෙන්නේ.",
       "URL": "https://www.hirunews.lk/126784/ව්‍යවස්ථා-මණ්ඩලය-ගැන-හදිසි-පක්ෂ-නායක-රැස්වීමක්",
       "Category": "Local News",
       "Parent URL": "https://www.hirunews.lk/local-news.php?pageID=5159"
}