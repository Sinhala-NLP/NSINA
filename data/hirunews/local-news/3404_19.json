{
       "Source": "hirunews",
       "Timestamp": "Saturday, 13 April 2019 - 19:02",
       "Headline": "අලූත් අවුරුද්ද හෙටයි",
       "News Content": "උදාවන සිංහල හා දෙමළ අලූත් අවුරුද්ද හෙළ සිරිතට මුල්තැන දෙමින් සැමරීමට ශ්‍රී ලංකාවාසීන් සූදානමින් සිටිනවා.\nඅලූත් අවුරුද්දේ පුණ්‍ය කාලය හෙවත්, නොනගතය හෙට පූර්වභාග 7.45 ට උදාවන අතර එය අවසන් වන්නේ අපරභාග 8.33 ටයි.\nඅලූත් අවුරුදු උදාව අපරභාග 2.09 ට සිදුවනවා. පුණ්‍ය කාලය තුළ සියලූ වැඩ අතහැර ආගමික වතාවත්වල යෙදීම සුදුසු බවයි නැකත් චාරිත්‍රවල දැක්වෙන්නේ.\nමෙවර අලූත් අවුරුද්දේ ආහාර පිසීමේ නැකත හෙට අපරභාග 02.42 ට යෙදී තිබෙනවා.\nඑහිදී රතු සහ කහ මිශ්‍ර, තඹ පැහැති වස්ත්‍රාභරණයෙන් සැරසී නැගෙනහිර දිශාව බලා ලිප් බැඳ ගිනි මොලවා හකුරු මිශ්‍ර කිරි බතක්ද, ඉගුරු, ගම්මිරිස්, තිප්පිලි යන කුළු බඩු ඇතුළත් තිකුළු මිශ්‍ර අග්ගලා සහ කැවුම් පිළියෙළ කරගැනීම යෝග්‍ය බවයි නැකත් චාරිත්‍රවල දැක්වෙන්නේ.\nවැඩ ඇල්ලීම, ගණුදෙනු කිරීම සහ ආහාර අනුභවය හෙට අපරභාග 03.54 ට යෙදෙන සුබ මොහොතින් සිදුකළ යුතුයි.\nරතු සහ කහ මිශ්‍ර තඹ පැහැති වස්ත්‍රාභරණයෙන් සැරසී නැගෙනහිර දිශාව බලා සියලූ වැඩ අල්ලා ගණුදෙනු කොට ආහාර අනුභවය සිදු කළ යුතු බව නැකැත් චාරිත්‍රවල සඳහන්.\nමෙවර අලූත් අවුරුද්දේ හිසතෙල් ගෑමේ නැකත අප්‍රේල් 17 වැනිදා පූර්ව භාග 7.40 ට යෙදී ඇති අතර, රැකී රක්ෂා සඳහා පිටත්ව යෑමේ නැකත 18 වන බ්‍රහස්පතින්දා පූර්ව භාග 4.52 ට යෙදී තිබෙනවා.",
       "URL": "https://www.hirunews.lk/214417/අලූත්-අවුරුද්ද-හෙටයි",
       "Category": "Local News",
       "Parent URL": "https://www.hirunews.lk/local-news.php?pageID=3404"
}