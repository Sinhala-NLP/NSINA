{
       "Source": "hirunews",
       "Timestamp": "Saturday, 20 May 2023 - 20:24",
       "Headline": "පාසල් සිසුවියක් ජීප් රථයකට යටවීමෙන් ජීවිතක්ෂයට",
       "News Content": "කුරුණෑගල, උහුමීය, ඩී.එස්. සේනානායක විදුහල ඉදිරිපිටදී බස් නැවතුම්පොළක රැඳී සිටි 17 හැවිරිදි පාසල් සිසුවියක් අද(20) සිදු වූ රිය අනතුරකින් යටවීමෙන් ජීවිතක්ෂයට පත්ව තිබෙනවා.\nඒ ඇය රැදීසිටි ස්ථානයට එකවරම කඩාවැදුණු ජීප් රථයක් ඇයව යට කරගෙන ගොස් සිදුවූ අනතුරක් හේතුවෙන්.\nඅනතුරෙන් සිසුවිය එම ස්ථානයේදීම ජීවිතක්ෂයට පත්ව ඇති බවයි අප වාර්තාකරු සඳහන් කළේ.\nඑම අනතුරෙන් මියගොස් ඇත්තේ, ඩී.එස්. සේනානායක මැදි විදුහලේ 11 වසරේ ඉගෙනුම ලබමින් සිටි අමෝද්‍යා සිතුමිණි රාජගුරු නමැති 17 හැවිරිදි සිසුවියක්.\nඇය උහුමීය පිදුරුවැල්ල, රත්මලේ උයනේ පදිංචිව සිටි දරුවන් තිදෙනෙකුගෙන් යුත් පවුලක දෙවැනි දරුවායි.\nසිසුවිය පෞද්ගලික පන්තියකට සහභාගී වීම සඳහා කුරුණෑගලට යාම සඳහා බසයක් එන තුරු බස් නැවතුම්පොලේ රැඳී සිටියදීයි මෙම අනතුර සිදු වී ඇත්තේ.\nමාර්ගයේ ගමන් කළ ජීප් රථය රියදුරුට පාලනය කරගත නොහැකිව මාර්ගයෙන් ඉවතට ලිස්සා යාමෙන් අනතුරුව අසල සිටි සිසුවියද යට කරගෙන ගොස් දුරකථන රැහැන් කණුවක ද ගැටී නතර වී ඇති බවයි පොලිසිය පවසන්නේ.\nපොලීසිය සැක කරන්නේ රියදුරාට නින්ද යාම හේතුවෙන් අනතුර සිදුවන්නට ඇති බවටයි.\nමෙම අනතුර සම්බන්ධයෙන් ජීප් රථයේ රියදුරු අත්අඩංගුවට ගෙන ඇති අතර ඔහු පිළියන්දල ගෝනමඩිත්ත ප්‍රදේශයේ පදිංචිකරුවෙක් බව පොලීසිය පවසනවා.",
       "URL": "https://www.hirunews.lk/335771/පාසල්-සිසුවියක්-ජීප්-රථයකට-යටවීමෙන්-ජීවිතක්ෂයට",
       "Category": "Local News",
       "Parent URL": "https://www.hirunews.lk/local-news.php?pageID=329"
}