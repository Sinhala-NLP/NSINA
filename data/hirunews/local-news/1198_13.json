{
       "Source": "hirunews",
       "Timestamp": "Sunday, 01 May 2022 - 13:42",
       "Headline": "රුසියාවෙන් බොරතෙල් ලබාගැනීම පිළිබඳව අවධානය",
       "News Content": "යුක්රේන යුද්ධය හේතුවෙන් ජාත්‍යන්තර සම්බාධක ක්‍රියාත්මක වුව ද රුසියාවෙන් බොරතෙල් ලබාගැනීම සඳහා පවතින අවස්ථාවන් පිළිබඳව මෙරට රජයේ අවධානය යොමු වී තිබෙනවා.\nවිදේශ විනිමය හිඟය හමුවේ ඉන්ධන ආනයන වියදම් අවම කරගැනීමට එමඟින් හැකියාවක් ලැබෙනු ඇති බවයි විශ්වාස කෙරෙන්නේ.\nඒ සම්බන්ධයෙන් ලංකා ඛනිජ තෙල් නීතිගත සංස්ථාව ඉදිරිපත් කර ඇති යෝජනාව මහා භාණ්ඩාගාරය මගින් සළකා බලමින් සිටින බව සඳහන්.\nකෙසේ නමුත් ඇමරිකානු සම්බාධක ක්‍රියාත්මක රුසියාව සමඟ වෙළඳ ගනුදෙනු කිරීමේදී ඒ සඳහා රාජ්‍ය තාන්ත්‍රික නිශ්කාෂනයක් අවශ්‍ය වනවා.\nමේ නිසා භාණ්ඩාගාරය ඒ සම්බන්ධයෙන් විදේශ කටයුතු අමාත්‍යාංශයේ ලේකම්වරයාගෙන් විමසීමක් කර ඇති බවයි වාර්තාවන්නේ.\nයුක්රේන යුද්ධය හේතුවෙන් ඇමරිකාව ඇතුලු බටහිර රටවල් රැසක් රුසියාවෙන් ඉන්ධන මිලදී ගැනීම අත්හිටුවා ඇති අතර, එරට බොරතෙල් මිල දී ගැනීම සඳහා ඉන්දියාව ඇතුලු කලාපීය රටවල් ඉදිරිපත් වී සිටිනවා.\nලෝක වෙළඳපොලේ බොරතල් බැරලයක මිල මේ වනවිට ඇමරිකානු ඩොලර් 107 ක් පමණ වනවා.\nකෙසේ නමුත් රුසියාවේ නිෂ්පාදිත බ්‍රෙන්ට් වර්ගයේ යූරල් බොරතෙල් බැරලයක් ඇමරිකානු ඩොලර් 35 කට පමණ ඉන්දියාව ලබාගන්නා බව සඳහන්.\nශ්‍රී ලංකාවට එලෙස ගිවිසුමක් යටතේ රුසියානු බොරතෙල් ලබාගැනීමට හැකිවුවහොත් සපුගස්කන්ද පිරිපහදුව ද යළි පූර්ණ ධාරිතාවයෙන් ක්‍රියාත්මක කිරීමට හැකිවනු ඇති.\nකෙසේ නමුත් විදේශ කටයුතු අමාත්‍යාංශය මගින් මේ සම්බන්ධයෙන් කිසියම් ස්ථාවරයක් ලබාගන්නා තුරු භාණ්ඩාගාරයට හෝ ඛනිජ තෙල් සංස්ථාවට ඉදිරි ක්‍රියාමාර්ග ගැනීමට හැකියාවක් නැහැ.",
       "URL": "https://www.hirunews.lk/303242/රුසියාවෙන්-බොරතෙල්-ලබාගැනීම-පිළිබඳව-අවධානය",
       "Category": "Local News",
       "Parent URL": "https://www.hirunews.lk/local-news.php?pageID=1198"
}