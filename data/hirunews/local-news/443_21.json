{
       "Source": "hirunews",
       "Timestamp": "Friday, 31 March 2023 - 13:34",
       "Headline": "කටානේ ඇඟලුම් කම්හලක ඕමාන ජාතික හිමිකරුට ප්‍රහාරයක්",
       "News Content": "කටාන - හල්පේ - කෝපියාවත්ත ප්‍රදේශයේ පිහිටි ආයෝජන ප්‍රවර්ධන මණ්ඩලයට අයත් ඇඟළුම් කර්මාන්තශාලාවක හිමිකරුවෙකු වන ඕමාන ජාතිකයෙකුට සහ එහි ආරක්ෂක නිලධාරියෙකුට නාඳුනන කණ්ඩායමක් විසින් පහරදී තිබෙනවා.\nපහරකෑමට ලක්වූ අදාළ ඕමාන ජාතිකයා ශ්‍රී ජයවර්ධනපුර රෝහලේ සහ ආරක්ෂක නිලධාරියා මීගමුව මහ රෝහලට ඇතුළත් කර ඇති බවයි පොලිසිය සඳහන් කළේ.\nඊයේ රාත්‍රියේ පස්දෙනෙකුගෙන් සමන්විත කණ්ඩායමක් මෙම ඕමාන ජාතිකයාට අයත් කර්මාන්තශාලාවේ තාප්පයෙන් පැන එහි ආරක්ෂක නිලධාරියාට පළමුව පහරදී ඇති බව සඳහන්.\nඅනතුරුව කම්හල් පරිශ්‍රයේම නිවසක නවාතැන් ගෙන සිටින අදාළ ඕමාන ජාතික කළමනාකාර අධ්‍යක්ෂවරයාට පහර දී ඇති බවයි වාර්තා වන්නේ.\nමෙම සිද්ධියට පෙර කර්මාන්තශාලාවේ කටයුතුවලට ප්‍රදේශයේ දේශපාලනයෙකුගේ හිතවතුන්ගෙන් බාධා එල්ලවූ බව එහි අධ්‍යක්ෂ මණ්ඩල සාමාජික යාසීර් ලහීර් ප්‍රකාශ කළා.\nමේ සම්බන්ධයෙන් අප බඩල්ගම පොලිසියෙන් කරුණු විමසු අතර, එහි නිලධාරියෙකු කියා සිටියේ, මීගමුව ජ්‍යෙෂ්ඨ පොලිස් අධිකාරිවරයාගේ අධීක්ෂණය යටතේ මෙම සිද්ධිය සම්බන්ධයෙන් විමර්ශනයක් ආරම්භ කර ඇති බවයි.",
       "URL": "https://www.hirunews.lk/331362/කටානේ-ඇඟලුම්-කම්හලක-ඕමාන-ජාතික-හිමිකරුට-ප්‍රහාරයක්",
       "Category": "Local News",
       "Parent URL": "https://www.hirunews.lk/local-news.php?pageID=443"
}