{
       "Source": "hirunews",
       "Timestamp": "Monday, 18 February 2019 - 12:28",
       "Headline": "තුන්දෙනෙකුට මරු කැඳවූ මහවැව අනතුරින් පසු කොන්දොස්තර අතුරුදන්",
       "News Content": "පුද්ගලයින් තුන් දෙනෙකුට මරු කැඳවමින් මාරවිල - මහවැව ප්‍රදේශයේ සිදුවූ පෞද්ගලික මගී බස් රථ අනතුරෙන් පසු එහි කොන්දොස්තරවරයා පලාගොස් තිබෙනවා.\nඑසේම මෙම බස් රථය රියදුරන් දෙදෙනෙකු විසින් පදවා ඇති බවයි මූලික පරීක්ෂණවලදී හෙළිවී ඇත්තේ.\nඔවුන් දෙදෙනාද තුවාල ලබා මේ වනවිට හලාවත මහ රෝහලේ ප්‍රතිකාර ලබනවා.\nඅනතුරෙන් මියගිය සංඛ්‍යාව සිව් දෙනෙකු බව පොලීසිය අද පෙරවරුවේ ප්‍රකාශ කළද එම සංඛ්‍යාව තුනක් බව පොලිස් මාධ්‍ය ප්‍රකාශක කාර්යාලය පසුව සඳහන් කළා.\nවවුනියාවේ සිට කොළඹ බලා ධාවනය වෙමින් තිබූ මෙම බස් රථය මහවැව මංසන්ධිය ආසන්නයේදී ලොරි රථයක් පසුකර යෑමට උත්සහ කිරීමේදී රියදුරුට රථය පාලනය කරගැනීමට නොහැකිව අසළ තිබූ විදුලි ට්‍රාන්ස්ෆෝමරයක ගැටීමෙන් අනතුර සිදුවුණා.\nසිද්ධිය වූ අවස්ථාවේදීම එහි සිටි මගීන් 19 දෙනෙකු රෝහල් ගතකිරීමට ප්‍රදේශවාසීන්ට සහ පොලීසියට හැකිවූ අතර, තුන්දෙනෙකු බස් රථයෙන් ඉවතට ගැනීමට පැය 3 කට ආසන්න කාලයක් ගතවුණේ ට්‍රාන්ස්ෆෝමරය සවිකර තිබූ  කණුව බස් රථය මතට වැටී තිබීම හේතුවෙන්.\nතුවාල ලැබූ මඟීන් පිටතට ගන්නා අවස්ථාවේදීත් තුන්දෙනෙකු මියගොස් සිටි අතර, ඉන් දෙදෙනෙකු අවුරුදු 40 සහ 42 යන වයස්වල පසුවන මාරවිල - ගෙඟ්වාඩිය ප්‍රදේශයේ පදිංචිකරුවන්.\nඅනෙක් පුද්ගලයා පුත්තලම - එළුවන්කුලම ප්‍රදේශයේ පදිංචිකරුවෙකු බවට හඳුනාගෙන තිබෙනවා.\nතුවාලකරුවන් මේ වනවිට හලාවත මහ රෝහලේ ප්‍රතිකාර ලබන අතර, දෙදෙනෙකු වැඩිදුර ප්‍රතිකාර සඳහා කොළඹ ජාතික රෝහලට මාරුකර යැවුණා.\nරියදුරන් දෙදෙනාගෙන් එක් අයෙකු වවුනියාවේ සිට පුත්තලම දක්වා බස්රථය ධාවනය කර ඇති අතර, අනෙක් පුද්ගලයා පුත්තලමේ සිට කොළඹ දක්වා බස් රථය ධාවනය කර ඇති බවයි හෙළිවී ඇත්තේ.\nසිද්ධිය ඇසින් දුටුවන් පවසන්නේ බස් රථය අධික වේගයෙන් පැමිණි බවයි.",
       "URL": "https://www.hirunews.lk/210650/තුන්දෙනෙකුට-මරු-කැඳවූ-මහවැව-අනතුරින්-පසු-කොන්දොස්තර-අතුරුදන්",
       "Category": "Local News",
       "Parent URL": "https://www.hirunews.lk/local-news.php?pageID=3496"
}