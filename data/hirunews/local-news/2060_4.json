{
       "Source": "hirunews",
       "Timestamp": "Saturday, 27 March 2021 - 11:47",
       "Headline": "පළාත් සභා ක්‍රමය ගැන අවසන් තීරණය අනිද්දා  - බෝනස් මන්ත්‍රී ධුර වැඩි කිරීමටත් යෝජනා",
       "News Content": "පළාත් සභා මැතිවරණය පවත්වන ක්‍රමවේදය සම්බන්ධයෙන් අවසන් තීරණයක් අනිද්දා රැස්වන කැබිනට් මණ්ඩලයේ දී ගැනීමට නියමිතයි.\nඑය පැරණි මනාප ක්‍රමයට පවත්වන්නේ ද, නැතහොත් නව කොට්ඨාස ක්‍රමයට පවත්වන්නේ ද යන්න පිළිබඳව එහිදී තීරණය කෙරෙනු ඇති.\nරාජ්‍ය සේවා, පළාත් සභා හා පළාත් පාලන අමාත්‍ය ජනක බණ්ඩාර තෙන්නකෝන් විකල්ප යෝජනා 2ක් ඇතුළත් කැබිනට් පත්‍රිකාවක් පසුගිය සතියේදී අමාත්‍ය මණ්ඩලයට ඉදිරිපත් කරනු ලැබුවා.\nඒ පිළිබඳව අධ්‍යයනය කිරීමට අවශ්‍ය බවට අමාත්‍යවරුන් පිරිසක් ප්‍රකාශ කිරීම නිසා එය සාකච්ඡාවට ගැනීම සතියකින් පමණ කල් දැමුණු අතර, එම කැබිනට් පත්‍රිකාව අනිද්දා යළි සාකච්ඡාවට ගැනෙනවා.\nමැතිවරණය පැරණි ක්‍රමයට පත්වන්නේ නම් පාර්ලිමේන්තුවේ සම්මත කර ඇති පළාත් සභා මැතිවරණය පැවැත්වීමට අදාළ නව පනත් අහෝසි කර පැරණි පනත බලාත්මක කල යුතු බව ඉන් එක් යෝජනාවක්.\nමැතිවරණය අනුපාත හා කොට්ඨාශ මිශ්‍ර ක්‍රමයට පවත්වන්නේ නම් කොට්ඨාශ මට්ටමෙන් සියයට 70 ක්ද අනුපාත ක්‍රමය යටතේ සියයට 30ක් වශයෙන් මන්ත්‍රීවරුන් පත් කරන ලෙස නව පනත සංශෝධනය කිරීම අමාත්‍යවරයා විසින් ඉදිරිපත් කර ඇති දෙවන යෝජනාවයි.\nමේ අතර, පළාත් සභා මැතිවරණය ජයග්‍රහණය කරන පක්ෂයට පළාතෙන් හිමි වන ප්‍රසාද මන්ත්‍රී ආසන 02 වෙනුවට දිස්ත්‍රික් මට්ටමින් ප්‍රසාද මන්ත්‍රීවරුන් දෙදෙනෙකු බැගින් පත් කිරීමට මෙම කැබිනට් පත්‍රිකාවෙන් යෝජනා කර තිබෙනවා.\nඒ අනුව දිස්ත්‍රික් 02ක් අයත් වන පළාත් සභාවකට මන්ත්‍රී ආසන 04ක්ද, දිස්ත්‍රික් 03ක් අයත් වන පළාත් සභාවකට මන්ත්‍රී ආසන 06ක්ද, හිමි වන ලෙස මැතිවරණ පනත සංශෝධන වනු ඇති.\nසඳුදා කැබිනට් මණ්ඩලයේදී මෙහි අවසන් තීරණයක් ගනු ඇති බවට අමාත්‍ය එස් එම් චන්ද්‍රසේන ද හිරු ප්‍රවෘත්තී අංශයට අදහස් දක්වමින් සඳහන් කළා.",
       "URL": "https://www.hirunews.lk/266692/පළාත්-සභා-ක්‍රමය-ගැන-අවසන්-තීරණය-අනිද්දා-බෝනස්-මන්ත්‍රී-ධුර-වැඩි-කිරීමටත්-යෝජනා",
       "Category": "Local News",
       "Parent URL": "https://www.hirunews.lk/local-news.php?pageID=2060"
}