{
       "Source": "hirunews",
       "Timestamp": "Wednesday, 26 May 2021 - 13:59",
       "Headline": "හබරණ ටැම්පිට විහාරය විනාශ මුඛයට (වීඩියෝ)",
       "News Content": "ඓතිහාසික වටිනාකමකින් යුත් හබරණ ටැම්පිට රජමහ විහාරස්ථානය විනාශවීමේ තර්ජනයකට නතුව තිබෙනවා.\nමේ අනුරාධපුර දිස්ත්‍රික්කයේ හබරණ ප්‍රදේශයේ පිහිටි පුරාණ ටැම්පිට රජ මහා විහාරස්ථානයයි.\nමහනුවර යුගයට අයත් කීර්ති ශ්‍රී රාජසිංහ රජදවස ඉදිකරවු බවට සැලකෙන මෙම විහාරස්ථානය හබරන ප්‍රදේශයේ පිහිටි පෞරාණිකම විහාරස්ථානයයි.\nදෙතිස් ඵල බෝධීන් වහන්සේ නමක් ද වැඩ සිටින ටැම්පිට විහාරය පෞරාණික නටඹුන්ගෙන් ද සමන්විතයි. උසින් මිලිමීටර් 550 ක් වන ටැම් 11ක් මෙම විහාරස්ථානයේ දැකිය හැකියි.\nමහනුවර යුගයට අයත් චිත්‍ර මකර තොරන, ලියවැල් හා  ඉර හා හද විහාර මන්දිරය ඇතුළත බිත්තිවල සහ වහලයේ නිර්මාණය කර තිබීම විශේෂත්වයක්.\nඑවන් ඓතිහාසික වටිනාකමකින් යුතු හබරණ පුරාණ ටැම්පිට රජ මහා විහාරස්ථාන මේ වනවිට දිරාපත්ව විනාශවීමේ තර්ජනයකට මුහුණා තිබෙන ආකාරයයි මේ.\nබලධාරීන්ගේ අවධානය යොමු නොවීමෙන් විහාර මන්දිරයේ පිහිටි සියලුම චිත්‍ර මැකී ගොස් ඇති අතර, පිළිම වහන්සේ දුර්වර්ණ වී තිබෙනවා.\nඓතිහාසික බෞද්ධ උරුමයන් සංරක්ෂණය කරමින් මතු පරපුර වෙනුවෙන් රැකදීම බලධාරීන් සතු වගකීමක් නොවන්නේද?",
       "URL": "https://www.hirunews.lk/272500/හබරණ-ටැම්පිට-විහාරය-විනාශ-මුඛයට-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1927"
}