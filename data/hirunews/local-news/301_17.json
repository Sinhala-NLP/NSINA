{
       "Source": "hirunews",
       "Timestamp": "Thursday, 01 June 2023 - 14:50",
       "Headline": "මන්නා පහරක් වැදී කොස්තාපල්වරයෙක් රෝහලේ",
       "News Content": "විශ්‍රාමික යුද හමුදා සෙබලකු එල්ල කළ මන්නා පහරකින් පොලිස් කොස්තාපල්වරයෙකුගේ අතේ ඇඟිලි වෙන්වී ගොස් තිබෙනවා.\n119 හදිසි ඇමතුම් අංකයට පුද්ගලයකු කලහාකාරී ලෙස හැසිරෙන බවට ලද පැමිණිල්ලකට අනුව තලාව පොලිසියේ නිලධාරීන් එම ස්ථානයට ගොස් ඇති බවයි වාර්තා වී ඇත්තේ.\nමෙම ස්ථානයට පොලිස් නිලධාරීන් යන විට විශ්‍රාමික යුද හමුදා සෙබලා ඔහුගේ නිවසේ තිබූ භාණ්ඩවලට මෙන්ම එහි සිටි පුද්ගලයකුට ද පහරදී තිබෙනවා.\nපොලිස් නිලධාරීන් එම ස්ථානයේ සිටියදීම විශ්‍රාමික සෙබලා මන්නා පිහියක් රැගෙන ඔහුගේ බිරිඳට පහර දීමට සූදානම් වීමේදී එය වැළැක්වීමට ගිය කොස්තාපල්වරයාගේ අතේ ඇඟිලි වෙන්වන ලෙසට එම ප්‍රහාරය එල්ල වී ඇති බවයි ප්‍රාදේශීය වාර්තාකරු සඳහන් කළේ.\nතුවාල ලැබූ කොස්තාපල්වරයා අනුරාධපුර මහ රෝහලට ප්‍රතිකාර සඳහා ඇතුළත් කර තිබෙනවා.",
       "URL": "https://www.hirunews.lk/336779/මන්නා-පහරක්-වැදී-කොස්තාපල්වරයෙක්-රෝහලේ",
       "Category": "Local News",
       "Parent URL": "https://www.hirunews.lk/local-news.php?pageID=301"
}