{
       "Source": "hirunews",
       "Timestamp": "Wednesday, 11 October 2017 - 10:50",
       "Headline": "ධර්මපුරම් හිටපු OIC දෙමළ ජනතාවගෙන් උපහාරයක් (ඡායාරූප)",
       "News Content": "කිලිනොච්චිය- ධර්මපුරම් හිටපු පොලිස් ස්ථානාධිපති උප පොලිස් පරීක්ෂක එම් එම් ඩී .එන් චතුරංග, එම පොලිසියේ ස්ථානාධිපති ලෙස කටයුතු කළ සමයේදී ප්‍රදේශයේ දෙමළ ජනතාවට ඉටුකළ සේවය ඇගයීමේ විශේෂ උත්සවයක් කිලිනොච්චියේදී ඊයේ(10) පැවැත්වුනා.\nධර්මපුරම් පොදු ප්‍රජා මණ්ඩපයේදී ප්‍රදේශවාසීන් හා ප්‍රදේශයේ රාජ්‍ය ආයතන නිලධාරීන් එක්ව සංවිධානය කළ මෙම උත්සවයට කිලිනොච්චිය කොට්ඨාස භාර ජ්‍යෙෂ්ඨ පොලිස් අධිකාරී පාලිත  සිරිවර්ධන සහ සහකාර පොලිස් අධිකාරී කේ.ඒ.ජේ කොඩිතුවක්කු සහභාගී වුනා.\nඋප පොලිස් පරීක්ෂක එම් එම් ඩී .එන් චතුරංගගේ සේවය අගය කරමින් ප්‍රදේශිය ලේකම් ඇතුළු රාජ්‍ය නිලධාරීන් අත්සන් කළ විශේෂ සහතික පත්‍රයක්ද ඔහුට එහිදී පිරිනමනු ලැබුවා.\nරාජ්‍ය නිලධාරීන්ගේ හා ප්‍රදේශවාසීන්ගේද විශේෂ ඇගයීමට ලක්වූ කිලිනොච්චියේ පළමු පොලිස් නිලධාරියා උප පොලිස් පරීක්ෂක චතුරංග බවයි අප  සිටියේ.\nධර්මපුරම් පොලිස් මුරපොළ නව පොලිස් ස්ථානයක් ලෙස පත් කිරීමට උප පොලිස් පරීක්ෂක චතුරංග  කැපවී කටයුතු කළ බවත් ධර්මපුරම් පොලිසිය කිලිනොච්චිය පොලිස් ස්ථාන අතුරින් හොඳම පොලිස් ස්ථානය බවට පත්කිරීම සඳහා ඔහු වෙහෙසී රාජකාරී කළ බවත් කොට්ඨාස භාර පොලිස් අධිකාරී පාලිත ආර් සිරිවර්ධන උත්සව අවස්ථාව අමතමින් පැවසුවා.\nවසර දෙකකට ආසන්න කෙටි කාලයක් තුළදී ධර්මපුරම් පොලිස් ස්ථානාධිපතිවරයා සිය නිලධාරීන් සමඟ කටයුතු කරමින් රුපියල් කෝටි දෙකකට ආසන්න මුදලක් දඩ මුදල් ලෙස රජයට අයකර දී තිබෙන බවද ප්‍රදේශයේ ජනතාවට හොද සේවයක් කරමින් ප්‍රදේශයේ මත් උවදුර මැඩලීමට විශාල මෙහෙයක් සිදු කළ අතරම ඔහු සියලූදෙනා සමඟ සුහදව කටයුතු කළ බවද සහකාර පොලිස් අධිකාරී කේ.ඒ.ජේ කොඩිතුවක්කු ප්‍රකාශ කළා.\nමෙවැනි පොලිස් ස්ථානාධිපතිවරයකු තම ප්‍රදේශයට අහිමිවීම ඉමහත් පාඩුවක් බව කිලිනොච්චිය ධර්මපුරම් සිවිල් ආරක්ෂක කමිටු සභාපති ඒ සෙල්වම් සඳහන් කර තිබෙනවා.\nධර්මපුරම් පොලිස් ස්ථානාධිපති ලෙස කටයුතු කළ උප පොලිස් පරීක්ෂක චතුරංග , පසුගියදා රාමනාදපුරම් පොලිස් මුරපොළේ ස්ථානාධිපතිවරයා ලෙස මාරු කරනු ලැබුවා.\nවන්නි- රොමේෂ් මධුෂංඛ",
       "URL": "https://www.hirunews.lk/173173/ධර්මපුරම්-හිටපු-oic-දෙමළ-ජනතාවගෙන්-උපහාරයක්-ඡායාරූප",
       "Category": "Local News",
       "Parent URL": "https://www.hirunews.lk/local-news.php?pageID=4278"
}