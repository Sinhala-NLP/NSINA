{
       "Source": "hirunews",
       "Timestamp": "Tuesday, 08 November 2022 - 14:25",
       "Headline": "ආහාර සුරක්ෂිතතාව පිළිබඳ ජනපති විශේෂ සාකච්ඡාවක (වීඩියෝ)",
       "News Content": "ජනාධිපති රනිල් වික්‍රමසිංහ අද (08) දේශගුණික විපර්යාස පිළිබඳ එක්සත් ජාතීන්ගේ සමුළුව ඇමතීමට නියමිත යි.\nඊජිප්තුවේ පැවැත්වෙන එම සමුළුවේ ආහාර සුරක්ෂිතතාව පිළිබඳ වටමේස සාකච්ඡාවකට එක්වෙමින් ජනාධිපතිවරයා එක්සත් ජාතීන්ගේ මහලේකම්වරයා සහ දේශගුණික විපර්යාස සමුළුවේ වත්මන් සභාපතිවරයාගෙන් ඉල්ලා සිටියේ ලෝක ආහාර සුරක්ෂිතතාව තහවුරු කිරීමට කඩිනම් පියවර ගත යුතු බව යි.\nකොප් 27 ගෝලීය දේශගුණ විපර්යාස සමුළුව පැවැත්වෙන්නේ, ලෝකය මුහුණ දී ඇති ආර්ථික අවපාතයට සෘජුව ම බලපාන දේශගුණ විපර්යාස පිළිබඳ ලෝක නායකයින් දැනුවත් කිරීමට සහ බලපෑම අවම කර ගැනීමට ගත යුතු ක්‍රියාමාර්ග පිළිබඳ සාකච්ඡා කිරීම සඳහා යි.\nමෙහිදී කොප් 27 සමුළුවේ ආහාර සුරක්ෂිතතාව පිළිබඳ සාකච්ඡාවට සහභාගි වෙමින් ජනාධිපති රනිල් වික්‍රමසිංහ මහතා සඳහන් කර ඇත්තේ බිලියනයකට ආසන්න ජනතාවක් කුසගින්නේ පෙළෙන අතර ජාත්‍යන්තර මූල්‍ය අරමුදලට අනුව මිලියන 300කට අධික ජනතාවගේ ජීවනෝපාය අනතුරට පත්ව ඇති බව යි.\nඉහළ යන වියදම් හේතුවෙන් ආහාර මිලදී ගැනීමට ක්‍රමයක් නොමැති හෝ තමන්ගේම ආහාර නිෂ්පාදනය කිරීමට හැකියාවක් නොමැති රටවල් සහ සාම්ප්‍රදායිකව ප්‍රමාණවත් ආහාර සැපයුමක් තිබු නමුත් පිරිවැය ඉහළ යාම හේතුවෙන් ආහාර සපයා ගත නොහැකි රටවල් මෙම අපහසුතාවට පත්ව ඇති බව ජනාධිපතිවරයා පෙන්වා දුන්නා.\nමේ අතර පසුගිය සමයේ ඇතිවූ පොහොර ගැටලුව හේතුවෙන් ශ්‍රී ලංකාවට ආහාර නිෂ්පාදනය සිදුකිරීමට නොහැකි වූ බවත් මෑතකදී පොහොර තොග ලබා ගැනීමට අපට හැකි වුවද ආහාර ලබා ගැනීමට තරම් ආර්ථීක ශක්තියක් නොමැති සැලකිය යුතු පිරිසක් මෙරට සිටින බවද ජනාධිපතිවරයා අවධාරණය කළා.\n2023 - 2024 ආහාර අවශ්‍යතා තක්සේරු කර ආහාර තත්ත්වය පිළිබඳ වාර්තාවක් ඉදිරිපත් කිරීම සඳහා සියලුම රටවල කෘෂිකර්ම අමාත්‍යවරුන්ගේ රැස්වීමක් කැඳවන ලෙස කොප් 27 සමුළුවේ ප්‍රධානීයා වන ඊජිප්තු ජනාධිපතිවරයාගෙන් සහ එක්සත් ජාතීන්ගේ මහලේකම්වරයාගෙන් ජනාධිපති රනිල් වික්‍රමසිංහ ඉල්ලා සිටියා.\nමේ අතර බහුආංෂික අරමුදල් ප්‍රභවයන් සමග සමීපව කටයුතු කිරීම සහ ගෝලීය ආහාර සුරක්ෂිතතාව සහතික කිරීම සඳහා තිරසර ණය සහන සැලැස්මක් කඩිනමින් සකස් කළ යුතු බවත් එම සැලැස්ම 2023 පෙබරාවාරි වනවිට සකස් කර 2023 පළමු කාර්තුව අවසන් වනවිට ක්‍රියාත්මක කිරීම අවශ්‍ය බවද ජනාධිපතිවරයා අවධාරණය කළා.\nමේ සඳහා කඩිනමින් ක්‍රියා නොකළ හොත් රටවල දේශපාලන සහ සමාජ ව්‍යුහයන්ට සිදුවන හානිය නැවත පිළිසකර කළ නොහැකි වනු ඇති බවත් ගෝලීය ආහාර සුරක්ෂිතතාව තහවුරු කිරීම සඳහා මධ්‍ය කාලීන සැලැස්මත් සම්පාදනය කිරීම අතිශය වැදගත් බවද ජනාධිපති රනිල් වික්‍රමසිංහ මෙහි දී පෙන්වා දුන්නා.",
       "URL": "https://www.hirunews.lk/319890/ආහාර-සුරක්ෂිතතාව-පිළිබඳ-ජනපති-විශේෂ-සාකච්ඡාවක-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=749"
}