{
       "Source": "hirunews",
       "Timestamp": "Tuesday, 05 June 2018 - 21:56",
       "Headline": "කොළඹ සිට යාපනයට මත්කුඩු බෙදාහැරීමේ ජාවාරමක් ගලේවෙලදී හෙළිවෙයි",
       "News Content": "මගී ප්‍රවාහන බස් රථවලින් කොළඹ සිට යාපනයට හෙරොයින් බෙදා හැරීමේ නිරතවූ පුද්ගලයෙකු ගලේවෙල පොලීසිය අත්අඩංගුවට ගෙන තිබෙනවා.\nඔහු සන්තකයේ තිබී එම අවස්ථාවේදී හෙරොයින් ග්‍රෑම් 25 යි මිිලිග්‍රෑම් 240 ක ප්‍රමාණයක් පොලිස් භාරයට ගත් බවයි පොලිස් මාධ්‍ය ප්‍රකාශක පොලිස් අධිකාරී රුවන් ගුණසේකර ප්‍රකාශ කළේ.\nදැඩි ලෙස හෙරොයින් භාවිතයට ඇබ්බැහිවී සිටින මොහු 26 හැවිරිදි කෙසෙල්වත්ත ප්‍රදේශයේ පදිංචිකරුවෙක්.\nකෙසෙල්වත්ත ප්‍රදේශයේ මත්ද්‍රව්‍ය ජාවාරම්කරුවෙකු විසින් යාපනය ප්‍රදේශයේ බෙදා හැරීම සඳහා මොහුට හෙරොයින් ලබාදී ඇති බවට පොලිස් පරීක්ෂණවලදී අනාවරණ වී තිබෙනවා.\nපසුව යාපනයට පැමිණෙන සැකකරු කෙසෙල්වත්තේ සිටින ජාවාරම්කරු සමඟ සම්බන්ධ වෙමින් ඔහුගේ දැනුම් දීම මත එම ප්‍රදේශයේ පුද්ගලයෙකුට කළක සිට හෙරොයින් ලබාදී ඇති බවයි වාර්තා වන්නේ.\nමේ පිළිබඳව ගලේවෙල පොලිස් ස්ථානාධිපතිවරයාට මීට පෙර තොරතුරු ලැබී තිබූ අතර, අද (05) දිනයේ ද මෙලෙස යාපනය දක්වා හෙරොයින් රැගෙන යන අතරතුර සැකකරු ජංගම දුරකථනය රැගෙනවිත් නොතිබීම හේතුවෙන් ගලේවෙල නගරයේදී බසයෙන් බැස තිබෙනවා.\nපසුව ඒ පිළිබඳව ලැබුණු තොරතුරකට අනුවයි මොහු පොලීසිය අත්අඩංගුවට ගනු ලැබුවේ.\nමේ අතර, කෙසෙල්වත්ත දිනුක නමින් හඳුන්වන දැනට විදේශගතව සිටින සංවිධානාත්මක අපරාධකරුවෙකුගේ මෙරට මත්ද්‍රව්‍ය ජාලය මෙහෙය වන ප්‍රධානතම ගෝලයෙකු හෙරොයින් ග්‍රෑම් 10ක් සමඟ කෙසෙල්වත්ත - ගුණසිංහපුර නිවාස සංකීර්ණය අසළ දී අත්අඩංගුවට ගෙන තිබෙනවා.\nපොලිස් විශේෂ කාර්ය බලකාය අත්අඩංගුවට ගත් සැකකරුගේ වයස අවුරුදු 33ක්.",
       "URL": "https://www.hirunews.lk/192407/කොළඹ-සිට-යාපනයට-මත්කුඩු-බෙදාහැරීමේ-ජාවාරමක්-ගලේවෙලදී-හෙළිවෙයි",
       "Category": "Local News",
       "Parent URL": "https://www.hirunews.lk/local-news.php?pageID=3909"
}