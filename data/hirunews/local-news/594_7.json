{
       "Source": "hirunews",
       "Timestamp": "Wednesday, 18 January 2023 - 13:28",
       "Headline": "ජූලි චංග් පැවසූ පරිදි IMF සාකච්ඡා තුළ චීනය හැසිරෙන්නේ අවුල් කරන්නෙකු ලෙස ද? (වීඩියෝ)",
       "News Content": "ශ්‍රී ලංකාවේ ඇමෙරිකානු තානාපති ජූලී චංග් බ්‍රිතාන්‍ය බීබීසී රූපවාහිනිය සමඟ පැවති සාකච්ඡාවක දී ශ්‍රී ලංකාවේ ආර්ථික තත්ත්වය සම්බන්ධයෙන් අදහස් පළ කරමින් ජාත්‍යන්තර මූල්‍ය අරමුදල සමග එකඟතාවකට පැමිණීමට චීනය බාධා කරන බව පැවසීම පිළිබඳ ශ්‍රී ලංකාවේ චීන තානාපති කාර්යාලය මාධ්‍ය නිවේදනයක් නිකුත් කර තිබෙනවා.\nඑහි දී චීන තානාපති කාර්යාලය ඇමෙරිකානු තානාපතිනී ජූලි චංග් විසින් චීනය \"අවුල් කරන්නෙක්\" ලෙස හඳුන්වා දීම පිළිබඳ බරපතළ විවේචනයක්ද සමගින් මෙම මාධ්‍ය නිවේදනය හරහා දොස් පවරා තිබෙනවා.\nචීන තානාපති කාර්යාලය විසින් නිකුත් කළ එම මාධ්‍ය නිවේදනයේ සිංහල පරිවර්තනය පහලින්....\n“චීනය, චීනය, චීනය!”, අපගේ එක්සත් ජනපද සගයා මෙම කුප්‍රකට මන්ත්‍රය ජප කිරීමට පටන් ගෙන, ශ්‍රී ලංකාවේ ණය ප්‍රශ්නය සම්බන්ධයෙන් එක්සත් රාජධානියේ රූපවාහිනී වැඩසටහනක් සමඟ ඇය මෑතකදී කරන ලද සම්මුඛ සාකච්ඡාවේදී ජාත්‍යන්තර මූල්‍ය අරමුදල සමඟ ශ්‍ර්‍රී ලංකාව සිදු කරන සාකච්ඡාවල දී “අවුල් කරන්නෙක්” ලෙස චීනයට දොස් පවරයි.\nඇගේ පදනම් විරහිත චෝදනා සහ දේශනවලට පෙර, අපගේ එක්සත් ජනපද සගයා අඩුම තරමින් තමන්ගෙන්ම මෙසේ අසාගත යුතුව තිබුණි.\nප්‍රධාන ප්‍රතිපත්ති තීරණ සම්බන්ධයෙන් නිෂේධ බලයක් ඇති ජාත්‍යන්තර මූල්‍ය අරමුදලේ හි තනි විශාලතම කොටස් හිමියා කවුද?\nවසර 2020 දී පමණක් එක්සත් ජනපද ඩොලර් ට්‍රිලියන 3කට වඩා වැඩි ප්‍රමාණයක් එක්සත් ජනපදය සමග එක්ව මුද්‍රණය කරන්නේ කවුද?\nඉහළම පොලී අනුපාත සහිත ශ්‍රී ලංකාවේ මුළු විදේශ ණය තොගයෙන් 40%ක් හිමි එම පුද්ගලික ණය හිමියා කවුද?\nශ්‍රී ලංකාව ණය ගෙවීම පැහැර හැරීමෙන් පසු ශ්‍රී ලංකාවට ඇමරිකානු ෆෙඩරල් අධිකරණයේ නඩු පැවරුවේ කවුද?\nසහල් මෙට්‍රික් ටොන් 10,000ක්, ඩීසල් ලීටර් 9000ක්, රුපියල් බිලියන 5ක් වටිනා ඖෂධ සහ පාසල් නිල ඇඳුම් රෙදි මීටර මිලියන 3ක් ත්‍යාග කර තිබියදී ශ්‍රී ලාංකීය ජනතාවට උදව් කිරීමට ඇමරිකාව සිදු කළේ කුමක්දැයි දැන ගැනීමට ජනතාව සහ චීනය කැමත්තෙන් සිටී.\nඒ වගේම කැපවීම සහ භාවිතය මගින් පමනක්ම සහතික වන චීනයේ \"කිසිදු බැඳීමක් නැති\" ආධාර අතරේ, එක්සත් ජනපද ආධාරවල දේශපාලන පූර්ව කොන්දේසි මොනවාදැයි දැනගැනීමටත් මෙරට ජනතාව ඔවුන් ප්‍රශ්න කළ හැකිය.\nමේ සියල්ල තිබිය දී අපගේ එක්සත් ජනපද සගයා ස්වයං පරීක්ෂණයක් කරනු වෙනුවට දොස් පැවරීමේ ක්‍රීඩාවට ප්‍රවිශ්ට වීම කුහකකම නොවේද?\nඒ සියල්ල පසෙක තිබිය දී, චීනය සහ ශ්‍රී ලංකාව අතර අසමගිය වපුරනවා වෙනුවට, ශ්‍රී ලංකාවට වඩාත් සුවපහසු විසඳුමක් සඳහා ජාත්‍යන්තර මූල්‍ය අරමුදල තුළ තුළ තීරණාත්මක ක්‍රියාමාර්ග නොගත් එක්සත් ජනපදය, ඔවුන් සෑම වසරකම මුද්‍රණය කරන ඇමරිකානු ඩොලර් ප්‍රමාණයක් දිවයිනට ආධාර ලබා නොදුන්නේ ඇයි?\nඅපේ සංවර්ධනය \"අවුල්කරන්නා\" කවුදැයි කිසිදු විදේශ දේශනයක් නොමැතිව ම විනිශ්චය කිරීමට තරම් චීන ජාතිකයන් මෙන්ම ශ්‍රී ලාංකිකයන් ද බුද්ධිමත් ය.",
       "URL": "https://www.hirunews.lk/325327/ජූලි-චංග්-පැවසූ-පරිදි-imf-සාකච්ඡා-තුළ-චීනය-හැසිරෙන්නේ-අවුල්-කරන්නෙකු-ලෙස-ද-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=594"
}