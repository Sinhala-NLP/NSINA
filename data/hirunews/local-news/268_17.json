{
       "Source": "hirunews",
       "Timestamp": "Wednesday, 14 June 2023 - 19:43",
       "Headline": "ප්‍රේම සබඳතාවක් නිසා ගුරිවරියක් තියුණු ආයුධයකින් පහරදී ඝාතනය කරයි",
       "News Content": "මාතර - ඌරුබොක්ක, දොළමුල්ල ප්‍රදේශයේදී තියුණු ආයුධයකින් පහරදී 26 හැවිරිදි ගුරුවරියක ඝාතනය කර තිබෙනවා.\nපාසල නිමවී සිය නිවස වෙත පැමිණෙමින් සිටියදී අද පස්වරුවේ ඇය ඝාතනය කර ඇති බවයි පොලිසීය සදහන් කළේ.\nප්‍රේම සබඳතාවක් නිසා ඇතිවූ ආරවුලක් මෙම ඝාතනයට හේතු වී ඇති අතර ඝාතනය සිදු කළ බව කියන සැකකරු මෙතෙක් අත්අඩංගුවට ගෙන නැහැ.\nගතවූ කාලය තුළ දකුණු පළාතෙන් වෙඩි තැබීම් සහ තියුණු ආයුධ වලින් පහර දී සිදු කළ පුද්ගල ඝාතන පිළිබද සිද්ධීන් රැසක් වාර්තා වුණා.\nඊට ආසන්නතම සිදුවීම ඊයේ වාර්තා වූයේ මාතර දික්වැල්ල දෙමටපිටිය ප්‍රදේශයෙන්.\nඑහිදී පුද්ගලයෙකුට මොටර් රථයකින් පැමිණි පිරිසක් වෙඩි තබා පළාගොස් තිබුණා.\nඑමෙන්ම ගාල්ල අක්මීමන කපුහෙම්පළ ප්‍රදේශයේදී සහ කොස්ගොඩ ඉදුරුව ඇටලවත්ත නැගෙනහිර ප්‍රදේශයෙන්ද ඊයේ ඝාතන සිද්ධීන් වාර්තා වුණා.\nපොලීසිය සදහන් කළේ වසරේ මේ දක්වා කාලය තුළ වැඩිම පුද්ගල ඝාතන සංඛ්‍යාවක් දකුණු පළාතෙන් වාර්තා වී ඇති බවයි.\nමේ අතර වෙන්නප්පුව වයික්කාල අළුත්තොට ප්‍රදේශයේදී බේකරියක සේවය කරමින් සිටි කාන්තාවකට තියුණු ආයුධයකින් පහරදී ඝාතනය කර තිබුණේද අද අළුයම් කාලයේදීයි.\nතිස් දෙහැවිරිදි වියේ පසු වූ ඇය දෙදරු මවක් වන අතර සැමියා විසින් මෙම ඝාතනය සිදු කර ඇති බවයි පොලීසිය සඳහන් කළේ.",
       "URL": "https://www.hirunews.lk/337952/ප්‍රේම-සබඳතාවක්-නිසා-ගුරිවරියක්-තියුණු-ආයුධයකින්-පහරදී-ඝාතනය-කරයි",
       "Category": "Local News",
       "Parent URL": "https://www.hirunews.lk/local-news.php?pageID=268"
}