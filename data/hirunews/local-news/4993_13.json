{
       "Source": "hirunews",
       "Timestamp": "Friday, 24 June 2016 - 7:30",
       "Headline": "කතරගම බැතිමතුන්ට යාචකයින්ගෙන් කරදර",
       "News Content": "දිවයිනේ නන්දෙසින් කතරගම පූජා භූමියට පැමිණෙන බැතිමතුන්ට එහි යාචක පිරිසක් හිංසා පීඩා සිදුකරන බවට හිරු ප්‍රවෘත්ති අංශයට වාර්තා වුණා.\nවිවිධ ජාතීන්ට අයත් 09 දෙනෙකුගෙන් යුත් මෙම යාචක පිරිස හේතුවෙන් බැතිමතුන්ට මෙන්ම දේවාලයෙහි භාරකාර මණ්ඩලයටද විවිධ පීඩාවන්ට මුහුණ දීමට සිදුව ඇති බව සඳහන්.\nමොවුන් අතුරෙන් ඇතමුන් මානසික ආබාධවලින් පෙළෙන බව පෙන්නුම් කරන නිසා එම හිංසා පීඩාවන් නතර කිරීමට කිසිවෙකු ඉදිරිපත් නොවන බවයි වාර්තා වන්නේ.\nඅප මේ පිළිබඳව කතරගම දේවාලයේ බස්නායක නිලමේ ඩී.පී.කුමාරගෙන් විමසීමේදී ඔහු සඳහන් කළේ තමන් මේ පිළිබඳව කතරගම පොලිසියට පැමිණිල්ලක් ඉදිරිපත් කළ බවයි.\nඑමෙන්ම, කතරගම උත්සව සමය ලබන මාසයේදී ආරම්භ වන බැවින් එහිදී සිවිල් ඇඳුමෙන් සැරසුණු පොලිස් නිලධාරින් යොදා බැතිමතුන්ගේ ආරක්ෂාව තහවුරු කිරීමට පියවර ගන්නා බව කතරගම පොලිසිය සදහන් කළා.",
       "URL": "https://www.hirunews.lk/136306/කතරගම-බැතිමතුන්ට-යාචකයින්ගෙන්-කරදර",
       "Category": "Local News",
       "Parent URL": "https://www.hirunews.lk/local-news.php?pageID=4993"
}