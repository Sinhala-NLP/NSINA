{
       "Source": "hirunews",
       "Timestamp": "Saturday, 04 June 2022 - 6:52",
       "Headline": "රුසියානු බලධාරීන් ශ්‍රී ලංකා තානාපතිනියට අප්‍රසාදය පළ කරයි - වාණිජ ගුවන් ගමන් ද නැවතෙයි",
       "News Content": "රුසියාවේ ශ්‍රී ලංකා තානාපතිනි ජනිතා අබේවික්‍රම ලියනගේ රුසියානු විදේශ අමාත්‍යාංශය වෙත කැඳවා ශ්‍රී ලංකා බලධාරීන් විසින් ඒරෝෆ්ලොට් ගුවන් යානය රඳවාගැනීම ගැන සිය අප්‍රසාදය පළ කර තිබෙනවා.\nරුසියානු විදේශ අමාත්‍යාංශය නිවේදනයක් නිකුත් කරමින් මේ බව සඳහන් කර තිබුණා.\nමේ අතර මෙරට පිහිටි ”‍ඒරෝෆ්ලොට්”‍ සමාගමේ කාර්යාලය ප්‍රකාශ කළේ රුසියානු එම ගුවන් යානයේ සියලු මගීන් අද (04) සහ හෙට (05) සිය රට වෙත යළි පිටත් කර යවන බවයි.\nඒ අනුව රුසියාවේ මොස්කව් බලා පිටත්ව යන ගුවන් යානාවල මෙම පිරිස පිටත් කර යැවීමට නියමිතයි.\nකල්බදු ගැටළුවක් මත රුසියානු ”‍ඒරෝෆ්ලොට්”‍ ගුවන් යානය ශ්‍රී ලංකාවෙන් පිටවීම වළක්වාලමින් පනවා තිබෙන වාරණ නියෝගය අත්හිටුවන ලෙස එම රුසියානු ගුවන් සමාගම ඉල්ලීමක් කර තිබුණා.\nඑම ඉල්ලීම මේ මස 8 වනදා විභාග කිරීමට කොළඹ වාණිජ මහාධිකරණය නියෝග කළේ.\nවැඩි විස්තර;\nරුසියාවේ ”‍ඒරෝෆ්ලොට්”‍ (Aeroflot) ගුවන් සමාගම කොළඹට පැමිණෙන වාණිජ ගුවන් ගමන් අත්හිටුවා තිබෙනවා.\nඑමෙන්ම ප්‍රවේශ පත්‍ර නිකුත් කිරීම ද අත්හිටුවා ඇති බවයි විදෙස් මාධ්‍ය වාර්තා කළේ.",
       "URL": "https://www.hirunews.lk/306171/රුසියානු-බලධාරීන්-ශ්‍රී-ලංකා-තානාපතිනියට-අප්‍රසාදය-පළ-කරයි-වාණිජ-ගුවන්-ගමන්-ද-නැවතෙයි",
       "Category": "Local News",
       "Parent URL": "https://www.hirunews.lk/local-news.php?pageID=1120"
}