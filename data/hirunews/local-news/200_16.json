{
       "Source": "hirunews",
       "Timestamp": "Sunday, 09 July 2023 - 10:43",
       "Headline": "අරගලයට අදට වසරයි",
       "News Content": "“මුළු රට ම කොළඹට” නමින් සංවිධානය වූ මේ විරෝධතා ව්‍යාපාරයට දස දෙසින් සෙනඟ කොළඹට පැමිණි අරගලයට අදට වසරක් පිරී තිබෙනවා.\nඑය 2022 ජූලි 9 වන දා උදෑසන ආරම්භ වුණා.\nසමාජ මාධ්‍ය ඔස්සේ ජනතාව දැනුවත් කරමින් සංවිධානය වූ මෙම අරගලය ගෝඨාභය රාජපක්‍ෂ ජනාධිපති ධූරයෙන් ඉවත් විය යුතු යැයි පවසමින් අරගල කරනු ලැබුවා.\n2022 අප්‍රේල් මස 9 වන දා “ගෝඨා ගෝ හෝම්” නමින් කොළඹ ගාලු මුව‍ෙදාර ප්‍රදේශයෙන් ආරම්භ වූ විරෝධතාව වෙනස් ම දිශාවකට හැරුණේ මැයි 9 වන දින එම භූමියේ සිටි විරෝධතාකරුවන්ට එල්ල වූ ප්‍රහාරයත් සමගයි.\nඉන් පසුව ඉන්ධන හා ගෑස් හා අත්‍යවශ්‍ය ආහාර හිඟයෙන් පීඩා විඳි ජනතාව වීදි බසිමින් විරෝධතාවලට සහාය දැක්වූ අතර ඒ අනුව ජුනි 9 වන දා බැසිල් රාජපක්‍ෂ ජාතික ලැයිස්තු මන්ත්‍රීකමින් ඉල්ලා අස්වූවා.\nඑයින් මසකට පසුව එනම් ජූලි මස 9 වන දා කොළඹට පැමිණි විරෝධතාකරුවෝ ජනපති මැදුර වටලා ගෝඨාභය රාජපක්‍ෂට ජනපති ධූරයෙන් ඉල්ලා අස්වන ලෙසට බල කළ අතර ඒ අනුව, ජූලි මස 13 වන දා ඔහු සිය ධූරයෙන් ඉල්ලා අස්වෙනු ලැබුවා.",
       "URL": "https://www.hirunews.lk/340562/අරගලයට-අදට-වසරයි",
       "Category": "Local News",
       "Parent URL": "https://www.hirunews.lk/local-news.php?pageID=200"
}