{
       "Source": "hirunews",
       "Timestamp": "Saturday, 16 January 2021 - 16:01",
       "Headline": "LTTEය ඇමරිකාවේ තවදුරටත් තහනම් සංවිධානයක් වෙයි",
       "News Content": "එල්.ටී.ටී.ඊ සංවිධානය විදේශීය ත්‍රස්ත සංවිධානයක් ලෙස තවදුරටත් නම් කිරීමට එක්සත් ජනපද රාජ්‍ය දෙපාර්තමේන්තුව තීරණය කර තිබෙනවා.\nසිය විදේශීය ත්‍රස්ත සංවිධාන ලැයිස්තුවේ ඇගයීමක් සහ සංශෝධන රාජ්‍ය දෙපාර්තමේන්තුව මගින් පසුගිය 14 වනදා ප්‍රකාශයට පත් කර ඇති අතර, එහි විදේශීය ත්‍රස්ත සංවිධාන ලැයිස්තුවේ එල්.ටී.ටී.ඊ සංවිධානය තවදුරටත් රඳවා ගැනීමටයි පියවර ගෙන ඇත්තේ.\nඉන්දීය මාධ්‍ය සඳහන් කළේ මුම්බායි ප්‍රහාරයේ සැලසුම්කරු ලෙස සැලකෙන පාකිස්ථානය කේන්ද්‍ර කොටගත් ලෂ්කාර් ඊ ටයිබා සංවිධානය ද එක්සත් ජනපද ත්‍රස්ත සංවිධාන ලැයිස්තුවේ තවදුරටත් රඳවාගෙන ඇති බවයි.\nලාහෝර් නුවරදී 2009 වසරේ ශ්‍රී ලංකා ක්‍රිකට් කණ්ඩායම ගමන් ගත් බස් රථයට ත්‍රස්ත ප්‍රහාරයක් එල්ල කළ ලෂ්කාර් ජාන්ග්වි සංවිධානය ද එලෙස තවදුරටත් ඇමෙරිකාවේ ත්‍රස්ත සංවිධානයක් වනවා.\nඑක්සත් ජනපද රාජ්‍ය දෙපාර්තමේන්තුව මෙලෙස එරට විදේශීය ත්‍රස්ත සංවිධාන ලැයිස්තුවේ ඇගයීමක් සිදුකර ඇත්තේ ජනපති ට්‍රම්ප්ගේ පාලනයේ අවසන් ඇගයීම ලෙසයි.\nඑහි එල්.ටී.ටී.ඊ සංවිධානය ත්‍රස්ත සංවිධානයක් ලෙස මුලින්ම නම් කෙරුණේ 1997 වසරේ අගෝස්තු 10 වනදායි.",
       "URL": "https://www.hirunews.lk/259869/ltteය-ඇමරිකාවේ-තවදුරටත්-තහනම්-සංවිධානයක්-වෙයි",
       "Category": "Local News",
       "Parent URL": "https://www.hirunews.lk/local-news.php?pageID=2208"
}