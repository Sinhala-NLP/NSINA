{
       "Source": "hirunews",
       "Timestamp": "Tuesday, 07 November 2017 - 13:05",
       "Headline": "මොරගහකන්ද විදුලි නිෂ්පාදනයට සූදානම්",
       "News Content": "මොරගහකන්ද ජලාශයේ ජල මට්ටම තවත් මීටර් 4කින් ඉහළ ගියහොත් විදුලි උත්පාදන යන්ත්‍ර සියල්ල ස්වයංක්‍රීයව ක්‍රියාත්මක වන බව එහි ව්‍යාපෘති මහජන සම්බන්ධතා නිලධාරී ජී.ජී. දයානන්ද පවසනවා.\nමධ්‍යම කඳුකරයේ රිවර්ස්ටන් හා නකල්ස් කඳු ප්‍රදේශවලට ඇද හැලෙන තද වැසි හේතුවෙන් මොරගහකන්ද ජලාශයේ ජල මට්ටම මීටර් 170 දක්වා ඉහළ ගොස් තිබෙනවා.\nඑම ජල ධාරිතාව මීටර් 174 දක්වා ඉහළ ගියහොත් ජලාශයේ විදුලි උත්පාදන යන්ත්‍ර හතරම ස්වයංක්‍රීයව ක්‍රියාත්මක වනු ඇති.\nඇලහැර දී අඹන්ගඟ හරහා වේල්ලක් බැඳ ඉදිකළ මොරගහකන්ද ජලාශයෙන් ජාතික විදුලි පද්ධතියට මෙගාවොට් 25ක් එක් කිරීමට නියමිතයි.\nඅක්කර අඩි හාරලක්ෂ 60,000ක් වන ජලාශයේ සම්පූර්ණ ජල ධාරිතාවයෙන් මේ වන විට අක්කර අඩි එක්ලක්ෂ 74,150ක් පිරී පවතින බවයි මොරගහකන්ද ජලාශයේ ව්‍යාපෘති මහජන සම්බන්ධතා නිලධාරී ජී.ජී. දයානන්ද කියා සිටියා.",
       "URL": "https://www.hirunews.lk/175454/මොරගහකන්ද-විදුලි-නිෂ්පාදනයට-සූදානම්",
       "Category": "Local News",
       "Parent URL": "https://www.hirunews.lk/local-news.php?pageID=4231"
}