{
       "Source": "hirunews",
       "Timestamp": "Saturday, 16 November 2019 - 17:07",
       "Headline": "ජනාධිපතිවරණයේ ඡන්ද විමසීම අවසන් - දිස්ත්‍රික්ක රැසක ඡන්දය ප්‍රකාශ කිරීම 70% ඉක්මවයි",
       "News Content": "7 වන විධායක ජනාධිපතිවරයා තෝරා පත් කර ගැනීම සඳහා පැවති ඡන්ද විමසීම අද උදෑසන 7ට ආරම්භ වී පස්වරු 5ට අවසන් වුණා.\nඡන්ද මධ්‍යස්ථාන 12,845 ක පැවති ඡන්ද විමසීම සඳහා  සුදුසුකම් ලබා සිටි ඡන්දදායකයින් සංඛ්‍යාව එක්කෝටි පනස් නව ලක්ෂ අනූ දෙදහස් අනූ හයක්.\nඡන්ද විමසීම නිමවීමෙන් අනතුරුව ඡන්ද පෙට්ටි ගණන් කිරීමේ මධ්‍යස්ථාන වෙත රැගෙන ඒමට නියමිතයි.\nමේ අතර, පස්වරු 4.30 පමණ වනවිට ගාල්ල දිස්ත්‍රික්කයේ ඡන්දය ප්‍රකාශ කිරීමේ ප්‍රතිශතය 80% ඉක්මවා තිබෙනවා.\nමහනුවර දිස්ත්‍රික්කයේ ඡන්දය ප්‍රකාශ කිරීමද 75% ක අගයක් ගන්නා බවයි දිස්ත්‍රික් තේරීම් භාර නිලධාරීවරයා සඳහන් කළේ.\nමාතර 72% ක ඡන්ද ප්‍රතිශතයක් වාර්තා වී ඇති අතර, යාපනයෙන් 65% ක ඡන්ද ප්‍රතිශතයක් වාර්තා වී තිබෙනවා.\nඑමෙන්ම, කිලිනොච්චිය, මාතලේ සහ කුරුණෑගල යන දිස්ත්‍රික්කවල ඡන්දය ප්‍රකාශ කිරීමද 70% ඉක්මවා ඇති බවයි දිස්ත්‍රික් තේරීම් භාර නිලධාරීන් කියා සිටියේ. ත්‍රිකුණාමලය දිස්ත්‍රික්කයේ ඡන්දය ප්‍රකාශ කිරීමේ ප්‍රතිශතය 82% ක් පමණ වන බව තේරීම් භාර නිලධාරී එන්.ඒ.ඒ.පුෂ්පකුමාර සඳහන් කළේ.",
       "URL": "https://www.hirunews.lk/228386/ජනාධිපතිවරණයේ-ඡන්ද-විමසීම-අවසන්-දිස්ත්‍රික්ක-රැසක-ඡන්දය-ප්‍රකාශ-කිරීම-70-ඉක්මවයි",
       "Category": "Local News",
       "Parent URL": "https://www.hirunews.lk/local-news.php?pageID=3045"
}