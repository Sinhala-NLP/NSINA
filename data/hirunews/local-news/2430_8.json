{
       "Source": "hirunews",
       "Timestamp": "Friday, 25 September 2020 - 19:27",
       "Headline": "ජනතා යහපතට දෙන නියෝග කඩකරන නිලධාරින්ට දැඩි පියවර ගන්නා බව ජනපති කියයි (වීඩියෝ සහ ඡායාරූප)",
       "News Content": "ජනතාවගේ පොදු යහපත පිණිස දෙන සියලූ වාචික නියෝග, චක්‍රලේඛ සේ සලකා ක්‍රියාත්මක කළ යුතු බව ජනාධිපති ගෝඨාභය රාජපක්ෂ අද නිලධාරින්ට අවධාරණය කළා.\nඑම නියමය කඩකරන නිලධාරින්ට එරෙහිව දැඩි පියවර ගන්නා බවයි ජනාධිපතිවරයා කියා සිටියේ.\nබදුල්ල - හල්දුම්මුල්ල - වෙලංවිට ග්‍රාමයෙන් අද ආරම්භ වූ ‘‘ජනපති ගම සමග පිලිසඳර’’ සාකච්ඡා මණ්ඩපයේදී ජනාධිපතිවරයා මේ බව ප්‍රකාශ කළා.\nමෙම සාකච්ඡා මණ්ඩපයේ පළමු හමුව මෙය වන අතර, එය පැවැත්වුණේ වෙලංවිට - අක්කර 100 ගම්මානයේ කුමාරතැන්න විද්‍යාලයේදීයි.\nමෙහිදී ආබාධිත රණවිරුවෙකු කළ ඉල්ලීමට අවධානය යොමුකළ ජනාධිපති ගෝඨාභය රාජපක්ෂ, ගම්මාන 7 ක් නියෝජනය කරන මොරකැටිය මාර්ගය කාපට් අතුරා සංවර්ධනය කිරීමටයි නියම කළේ.\nඉඩම් ප්‍රතිසංස්කරණ කොමිෂන් සභාවට, වනජිවි සහ වන සංරක්ෂණ දෙපාර්තමේන්තුවලට අයත් ඉඩම් සම්බන්ධයෙන් ජනතාව ඉදිරිපත් කළ ගැටලූ ගොනුකොට හිමිකම් සහ ඔප්පු දීමට පියවර ගන්නැයි ද නියම කෙරුණා.\nවී, කුරුඳු සහ කෝපි  ඇතුළු සියලූ වගා කටයුතුවලදී ගොවීන්ට ඇති ගැටලූ දීර්ඝ සාකච්ඡාවකට ලක්වූ අතර, වන සංරක්ෂණ මැණුම් කිරීමේදී සිදුව ඇති අතපසුවීම් නිවැරදි කරන්නැයි ද ජනාධිපතිවරයා නියෝග කළා.\nරැස්ව සිටි කුඩා දරුවන් සිටින සියලූදෙනාගේ ගැටලූවලට හැකි උපරිමයෙන් විසඳුම් ලබාදුන් ජනාධිපතිවරයා සාකච්ඡා මණ්ඩපය නිමවීමෙන් අනතුරුව ප්‍රදේශයේ වගාබිම් සහ නිවෙස්වලට යමින් තොරතුරු විමසූ බවයි ජනාධිපති මාධ්‍ය අංශය සඳහන් කළේ.",
       "URL": "https://www.hirunews.lk/251104/ජනතා-යහපතට-දෙන-නියෝග-කඩකරන-නිලධාරින්ට-දැඩි-පියවර-ගන්නා-බව-ජනපති-කියයි-වීඩියෝ-සහ-ඡායාරූප",
       "Category": "Local News",
       "Parent URL": "https://www.hirunews.lk/local-news.php?pageID=2430"
}