{
       "Source": "hirunews",
       "Timestamp": "Monday, 12 March 2018 - 13:47",
       "Headline": "දිවයිනට විශේෂ කාලගුණ තත්ත්වයක්, මුහුදු නොයන්නැයි ධීවරයින්ට අවවාද",
       "News Content": "දිවයින ආසන්නයේ වායුගෝලයේ පැවති තරංගාකාර කැළඹිලි තත්ත්වය අඩුපීඩන කලාපයක් දක්වා වර්ධනය වී ඇති නිසා බොහෝ ප්‍රදේශවලට අද (12) සහ හෙට (13) දිනයේදී වැසි අපේක්ෂා කරන බව කාලගුණ විද්‍යා දෙපාර්තමේන්තුව ප්‍රකාශ කළා.\nපවතින තත්ත්වය සැළකිල්ලට ගෙන යාපනයේ සිට ගාල්ල හරහා පොතුවිල් දක්වා වන මුහුදු තීරයේ ධීවර කටයුතුවලින් වළකින ලෙසයි එම දෙපාර්තමේන්තුව දැනුම් දෙන්නේ.\nමේ අතර බදුල්ල දිස්ත්‍රික්කයට ඇද හැලෙන වැසි හේතුවෙන් බදුලු ඔය ඇතුලු ජලාශවල ජල මට්ටම ඉහළ ගොස් තිබෙනවා.\nවිශේෂයෙන් රාවණා ඇල්ල, දුන්හිඳ, දියලුම ඇතුලු දියඇළිවලද ජලය වැඩිවී ඇති බැවින් ඒවායේ දියනෑමෙන් වළකින ලෙසයි පොලීසිය ජනතාවගෙන් ඉල්ලා සිටින්නේ.\nවැසි හේතුවෙන් බදුල්ල - බණ්ඩාරවෙල, බදුල්ල - වැලිමඩ, බදුල්ල - මහියංගණය, බදුල්ල - පස්සර, ඇල්ල - වැල්ලවාය සහ හපුතලේ - බෙරගල මාර්ගවලට පස් කඳු කඩාවැටීමේ අවදානමක් පවතිනවා.\nමේ නිසා එම මාර්ගවල රථවාහන ධාවනයේදී සැළකිලිමත් වන ලෙසයි පොලීසිය රියදුරන්ට දැනුම් දෙන්නේ.\nමොණරාගල දිස්ත්‍රික්කයේ ප්‍රදේශ රැසකට ද  මේ වනවිට අධික වැසි ලැබෙමින් පවතින බව හිරු වාර්තාකරුවන් සඳහන් කළා.\nවර්ෂාවත් සමඟ දැඩි මීදුම් තත්ත්වයක්ද එම ප්‍රදේශවල පවතින අතර, රථවාහනවල ඉදිරි පස ලාම්පු දල්වාගෙන ගමන් කරන ලෙසයි පොලීසිය රියදුරන්ගෙන් ඉල්ලා සිටින්නේ.",
       "URL": "https://www.hirunews.lk/185700/දිවයිනට-විශේෂ-කාලගුණ-තත්ත්වයක්-මුහුදු-නොයන්නැයි-ධීවරයින්ට-අවවාද",
       "Category": "Local News",
       "Parent URL": "https://www.hirunews.lk/local-news.php?pageID=4042"
}