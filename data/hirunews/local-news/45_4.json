{
       "Source": "hirunews",
       "Timestamp": "Thursday, 07 September 2023 - 21:52",
       "Headline": "ශ්‍රී ලංකාවෙන් ලොවටම පරමාදර්ශි වන දේශපාලනය නොවු අධ්‍යාපනයක්",
       "News Content": "රටේ අධ්‍යාපනය දේශපාලනයට යට කිරීමට හෝ එක් එක් දේශපාඥයාට ඕනෑ එපාකම් වලට අවශ්‍ය ආකාරයට සකස් කිරීමට ඉඩ නොතබන බව ජනාධිපති රනිල් වික්‍රමසිංහ පවසනවා.\nජනාධිපතිවරයා මෙසේ සදහන් කළේ එප්පාවල සිද්ධාර්ථ මධ්‍ය මහා විද්‍යාලයේ 150 වන සංවත්සර උත්සවයට සහභාගිවෙමිනි.\nජනාධිපතිවරයා වැඩිදුරටත් සඳහන් කර සිටියේ රටේ අධ්‍යාපන ප්‍රතිපත්ති එකම ක්‍රමවේදයකට සකස්කරන බවයි.\nආර්ථික වශයෙන් කඩා වැටුණු අපේ රට යළි ගොඩනඟමින් සිටින මෙම අවස්ථාවේ ශ්‍රී ලංකාව ශීඝ්‍ර සංවර්ධනයක් කරා ගෙන යාමට නම් නව අධ්‍යාපන ක්‍රමයක් කඩිනමින් රටට හඳුන්වා දිය යුතු බව ද ජනාධිපතිවරයා අවධාරණය කළා.\nශ්‍රී ලංකාවේ අනාගත අධ්‍යාපන ක්‍රමය ලෝකයටම සරසවියක් වන ආකාරයෙන් සකස් කිරීමට බලාපොරොත්තු වන බවත් කඩිනම් අධ්‍යාපන ප්‍රතිසංස්කරණ හරහා එම වැඩපිළිවෙළ ආරම්භ කර ඉදිරියට ගෙන යා යුතු බවයි ජනාධිපතිවරයා සදහන් කරන්නේ.\nඑප්පාවල සිද්ධාර්ථ මධ්‍ය විද්‍යාලයට වසර 150ක් පිරීම නිමිත්තෙන් සමරු මුද්දරයක් නිකුත් කිරීම ද ජනාධිපතිවරයා අතින් සිදු කෙරුණා.\nරැස්ව සිටින පිරිස අමතමින් ජනාධිපති වරයා සදහන් කළේ අපේ රටට නව අධ්‍යාපන ක්‍රමයක අවශ්‍යතාව පවතින බවත් ඉදිරි වසර විස්සට හෝ තිහට අදාළවන අයුරින් එම නව අධ්‍යාපන ප්‍රතිසංස්කරණ සිදු කළ බවත්ය.\nනව තාක්ෂණය, කෘතිම බුද්ධිය, යනාදි නූතන අවශ්‍යතාවන් අධ්‍යාපන විෂය ධාරාවන්ට එක් කළ යුතු බවට ජනාධිපතිවරයා අවධාරණය කළා .\n1989 දී ඇසෝසියට් උපාධි ක්‍රමය (Associate degree) හඳුන්වා දීම සිදු කළ නමුත් එවකට එය ක්‍රියාත්මක කිරීමට අවස්ථාව නොලැබුනු අතර එම මෙම උපාධි ක්‍රමය හඳුන්වාදීම සිදුකළේ රැකියා ඉලක්ක කරගෙන නිසා එය නැවත හඳුන්වාදීමට බලාපොරොත්තු වෙනබව ජනපති පැවසුවා.\nශ්‍රී ලංකාවේ අධ්‍යාපනය ලෝක ප්‍රජාවටම සරසවියක් විය යුතු අතර අධ්‍යාපන ප්‍රතිපත්තිය දේශපාලනයෙන් යටපත් වීමට කිසිසේත්ම ඉඩ නොදෙන බවයි ජනාධිපතිවරයා යළිත් අවධාරණය කළේ.",
       "URL": "https://www.hirunews.lk/347514/ශ්‍රී-ලංකාවෙන්-ලොවටම-පරමාදර්ශි-වන-දේශපාලනය-නොවු-අධ්‍යාපනයක්",
       "Category": "Local News",
       "Parent URL": "https://www.hirunews.lk/local-news.php?pageID=45"
}