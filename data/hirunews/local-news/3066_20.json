{
       "Source": "hirunews",
       "Timestamp": "Sunday, 03 November 2019 - 12:41",
       "Headline": "කොස්ගොඩ සුජීගේ හොඳම වෙඩික්කරු උඩහමුල්ලේදී අල්ලයි",
       "News Content": "කොහුවල, වත්තල, ඇල්පිටිය යන ප්‍රදේශවලදී වෙඩි තබා මනුෂ්‍ය ඝාතන සිද්ධින් 3 කට සම්බන්ධ ප්‍රධාන සැකකරුවෙකු මිරිහාන කොට්ඨාශ නීතිය බල ගැන්වීමේ ඒකකය මගින් අත්අඩංගුවට ගනු ලැබුවා.\n29 හැවිරිදි රුවන් කුමාර හෙවත් ආමි රුවන් නැමති මෙම පුද්ගලයා අම්බලන්තොට ප්‍රදේශයේ පදිංචිකරුවෙකු වන අතර, යුද හමුදාවෙන් පලාගිය සෙබළෙකු බවටද අනාවරණ වී තිබෙනවා.\nපාතාල කල්ලි නායකයෙකු වන කොස්ගොඩ සුජීගේ හොඳම වෙඩික්කරු ලෙස මෙම පුද්ගලයා කටයුතු කර ඇති බවයි මිරිහාන කොට්ඨාශ නීතිය බලගැන්වීමේ ඒකකයේ උසස් නිලධාරියෙකු ප්‍රකාශ කළේ.\nසැකකරු ඊයේ උඩහමුල්ල ඩිපෝව ආසන්නයේ ඇති බස්නැවතුම් පලකදී අත්අඩංගුවට ගන්නා අවස්ථාවේ ඔහු සතුව තිබී හෙරොයින් ග්‍රෑම් 3 කට ආසන්න ප්‍රමාණයක් සහ ජංගම දුරකථන දෙකක් පොලිස් භාරයට ගෙන තිබෙනවා.\nඔහු අද නුගේගොඩ මහේස්ත්‍රාත් අධිකරණයට ඉදිරිපත් කිරීමට නියමිතයි.",
       "URL": "https://www.hirunews.lk/227528/කොස්ගොඩ-සුජීගේ-හොඳම-වෙඩික්කරු-උඩහමුල්ලේදී-අල්ලයි",
       "Category": "Local News",
       "Parent URL": "https://www.hirunews.lk/local-news.php?pageID=3066"
}