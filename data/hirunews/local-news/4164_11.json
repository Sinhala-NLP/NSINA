{
       "Source": "hirunews",
       "Timestamp": "Wednesday, 20 December 2017 - 12:46",
       "Headline": "පොහොට්ටුවට එරෙහිව අතෙන් ගිය ලියුම",
       "News Content": "ශ්‍රි ලංකා පොදු ජන පෙරමුණ යටතේ මෙවර පළාත් පාලන මැතිවරණයට ඉදිරිපත් විමට බලාපොරොත්තු වන රාජ්‍ය හා සංස්ථා මණ්ඩලවල සේවකයින්ගේ නිවාඩු අනුමත කිරීම සඳහා කූඨ ලිපි ශිර්ෂයක් යොදාගෙන ඇති බව ශ්‍රී ලංකා නිදහස් පක්ෂයේ මාතලේ දිස්ත්‍රික් සංවිධායක සුසිල් ප්‍රේමරත්න පවසනවා.\nමැතිවරණ කොමිසමේ සභාපති මහින්ද දේශප්‍රිය  වෙත ලිපියක් යොමුකරමින් මාතලේ දිස්ත්‍රික් ශ්‍රී ලංකා නිදහස් පක්ෂ සංවිධායක සුසිල් ප්‍රේමරත්න කියා සිටින්නේ, ආයතන සංග්‍රහයේ පළමුවැනි කාණ්ඩයේ xxx11 පරිච්ඡේදය යටතේ දේශපාලන අයිතිවාසිකම් භුක්ති විදිමට හිමිකම් ඇත්තාවු නිලධාරින් නිවාඩු අනුමත කර ගැනීම සඳහා එම පක්ෂයේ ලේකම් විසින් නිසි ලිපි ශීර්ෂයක් භාවිත කර තම පක්ෂයෙන් අපේක්ෂකයෙකු ලෙස ඉදිරිපත් වන බව තහවුරු කළ  ලිපියක් ආයතන ප්‍රධානියා වෙත ඉදිරි පත් කළ යුතු බවයි.\nශ්‍රී ලංකා පොදු ජන පෙරමුණ විසින් භාවිත කරන ලිපි ශිර්ෂයක ශ්‍රී ලංකා නිදහස් පක්ෂයේ හිටපු සභාපති මෙන්ම වත්මන් අනුශාසක හිටපු ජනාධිපති මහින්ද රාජපක්ෂගේ ඡායාරූපය සහිත ලිපි ශිර්ෂයක් මගින් ආයතන ප්‍රධානින් වෙත නිවාඩු ලබා ගැනීම සඳහා ලිපි ඉදිරිපත් කර ඇති බව සුසිල් ප්‍රේමරත්න  සිය ලිපිය මගින් මැතිවරණ කොමිසමේ සභාපතිවරයා දැනුවත් කර තිබෙනවා.\nඑම ලිපි අවලංගු කිරීමට හෝ පිළිනොගැනීමට අවශ්‍ය කටයුතු සිදුකරන මෙන් මාතලේ දිස්ත්‍රික් ශ්‍රී ලංකා නිදහස් පක්ෂ සංවිධායක සුසිල් ප්‍රේමරත්න මැතිවරණ කොමිසමෙන් ඉල්ලා තිබෙනවා.\nඅදාල ලිපියේ පිටපතක් මාතලේ සහකාර මැතිවරණ කොමසාරිස්වරයා වෙත ද යොමුකර ඇති බව සඳහන්.\nඡායාරූප - නාඋල, ඉන්දික අරුණ කුමාර",
       "URL": "https://www.hirunews.lk/178857/පොහොට්ටුවට-එරෙහිව-අතෙන්-ගිය-ලියුම",
       "Category": "Local News",
       "Parent URL": "https://www.hirunews.lk/local-news.php?pageID=4164"
}