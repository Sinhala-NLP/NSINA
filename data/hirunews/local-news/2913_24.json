{
       "Source": "hirunews",
       "Timestamp": "Friday, 07 February 2020 - 13:39",
       "Headline": "සාෆිගේ නිවසේ CCTV දත්ත මැකේ - පරීක්ෂණ රස පරීක්ෂකට",
       "News Content": "වෛද්‍ය සාෆි ෂිහාබ්දීන්ගේ නිවසේ සවිකර තිබූ සී.සී.ටී.වී කැමරාවේ පටිගතව තිබූ දර්ශන මකා දමා ඇති බැවින් ඒවා යළි ලබා ගැනීම සඳහා රජයේ රස පරීක්ෂකවරයාගේ වාර්තාවක් කැඳවන ලෙසට කුරුණෑගල මහේස්ත්‍රාත්වරයා අද නියෝග කළා.\nඒ වෛද්‍ය සාෆි ෂිහාබ්දීන්ට එරෙහි නඩුවට අදාළව මෝසමක් මගින් අපරාධ පරීක්ෂණ දෙපාර්තමේන්තුව කළ කරුණු දැක්වීමක් සැලකිල්ලට ගනිමින්.\nපසුගිය නඩු වාරයේදී හෙළිදරව් වූයේ අපරාධ පරීක්ෂණ දෙපාර්තමේන්තුව භාරයේ තිබූ වෛද්‍ය සාෆි ෂිහාබ්දීන්ගේ නිවසේ සී.සී.ටී.වී දර්ශන අඩංගු දත්ත රඳවනය අධිකරණයේ නිසි අවසරයකින් තොරව විත්තිකාර පාර්ශවය අතට පත් කර ඇති බවයි.\nඒ අනුව, පසුගිය ජනවාරි 16 වනදා විත්තිකාර පාර්ශවයට අධිකරණ නියෝග කළේ එම දත්ත රදවනය ජනවාරි 20 වනදාට පෙර යළි අපරාධ පරීක්ෂණ දෙපාර්තමේන්තුවට ලබා දෙන ලෙසයි.\nකෙසේ වෙතත්, වෛද්‍ය සාෆි ෂිහාබ්දීන් මෙම සී.සී.ටී.වී දත්ත රඳවනය යළි අපරාධ පරීක්ෂණ දෙපාර්තමේන්තුවට භාර දී ඇතත් එහි පටිගතව තිබූ දර්ශන කිසිවක් එහි නොමැති බව අද එම දෙපාර්තමේන්තුව මෝසමක් මාර්ගයෙන් අධිකරණයට දැනුම් දුන්නා.\nඒ අනුව දැනට සේවය අත්හිටුවා ඇති කුරුණෑගල ශික්ෂණ රෝහලේ වෛද්‍ය මොහොමඞ් සාෆි ෂිහාබ්දීන්ගේ නිවසේ සවි කර තිබූ සී.සී.ටී.වී කැමරාවේ දර්ශන යළි ලබා ගැනීම සඳහා රජයේ රස පරීක්ෂකවරයාගෙන් විශ්ලේෂණ වාර්තාවක් කැඳවන ලෙස කුරුණෑගල මහේස්ත්‍රාත් සම්පත් හේවාවසම් නියෝග කළා. නඩුව මාර්තු 17 වනදා නැවත කැඳවීමට නියමිතයි.\nමේ අතර, මාධ්‍ය හමුවකදී අධිකරණයට අපහාස කළ බවට වන චෝදනාවකට අදාළව මව්බිම වෙනුවෙන් රණවිරුවෝ සංවිධානයේ කැඳවුම්කරු විශ්‍රාමික මේජර් නීතිඥ අජිත් ප්‍රසන්න මේ මස 19 වනදා දක්වා යළි රක්ෂිත බන්ධනාගාර ගත කෙරුණා.\nඒ ඔහු අද කොළඹ මහාධිකරණ විනිසුරු ධම්මික වල්පොල හමුවට ඉදිරිපත් කිරීමෙන් අනතුරුවයි. එහිදී සැකකරුට ඇප ලබා දෙන ලෙස කළ ඉල්ලීම ද විනිසුරුවරයා ප්‍රතික්ෂේප කර තිබෙනවා.",
       "URL": "https://www.hirunews.lk/233901/සාෆිගේ-නිවසේ-cctv-දත්ත-මැකේ-පරීක්ෂණ-රස-පරීක්ෂකට",
       "Category": "Local News",
       "Parent URL": "https://www.hirunews.lk/local-news.php?pageID=2913"
}