{
       "Source": "hirunews",
       "Timestamp": "Tuesday, 03 August 2021 - 20:35",
       "Headline": "ගුරු - විදුහල්පති සහ ඇමති අතර සාකච්ඡා අදත් අසාර්ථකයි (වීඩියෝ)",
       "News Content": "ඔන්ලයින් ඉගැන්වීමේ කටයුතුවලින් ඉවත්ව සිටින ගුරු - විදුහල්පති වෘත්තිය සමිති හා අධ්‍යාපන අමාත්‍යවරයා  අතර අද පැවති සාකච්ඡාවද විසඳුමකින් තොරව අවසන් වුණා.\nඅනතුරුව මාධ්‍ය වෙත අදහස් දක්වමින් වෘත්තිය සමිති නියෝජිතයින් ප්‍රකාශ කළේ වර්ජන ක්‍රියාමාර්ගය අඛන්ඩව සිදුකරන බවයි.\nමේ අතර වැටුප් විෂමතා ගැටළුවට විසඳුම් ලබා නොදීමට විරෝධය පළ කරමින් පිළියන්දල ඇතුලු ප්‍රදේශ කිහිපයක අදත් විරෝධතා සංවිධාන කර තිබුණා.\nපිළියන්දල නගරයේ පැවති විරෝධතාව හේතුවෙන් පිළියන්දල - කොළඹ ප්‍රධාන මාර්ගය බෝකුන්දර මංසන්ධියෙන් අවහිර වුණා.\nමේ අතර ශ්‍රී ලංකා පොදුජන අධ්‍යාපන සේවා සංගමයේ සභාපතිනි වසන්තා හඳපාන්ගොඩ අද අපරාධ පරීක්ෂණ දෙපාර්තමේන්තුවට පැමිණිල්ලක් ගොනුකළේ තමා සම්බන්ධයෙන් සමාජ මාධ්‍ය ඔස්සේ හුවමාරු වන අසත්‍ය තොරතුරු සම්බන්ධයෙන් විමර්ශනයක් සිදුකරන ලෙස ඉල්ලමින්.\nගුරු - විදුහල්පති වෘත්තිය සමිති නියෝජිතයින් සහ අධ්‍යාපන අමාත්‍ය මහාචාර්ය ජී.එල්. පීරිස් අතර අධ්‍යාපන අමාත්‍යාංශයේදී අද දහවල් පැවති සාකච්ඡාවට අමාත්‍යවරුන් වන බන්දුල ගුණවර්ධන, ගාමිණී ලොකුගේ සහ අධ්‍යාපන අමාත්‍යාංශයේ ලේකම් කපිල සී. පෙරේරා ද එක්ව සිටියා.",
       "URL": "https://www.hirunews.lk/278781/ගුරු-විදුහල්පති-සහ-ඇමති-අතර-සාකච්ඡා-අදත්-අසාර්ථකයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1777"
}