{
       "Source": "hirunews",
       "Timestamp": "Saturday, 19 May 2018 - 14:02",
       "Headline": "බස් සංගමයක් යළි වර්ජනයකට සැරසේ",
       "News Content": "රජය පොරොන්දු වූ පරිදි සියයට 12 යි දශම 5 කින් බස් ගාස්තු ඉහළ දැමීමට කටයුතු නොකළහොත් ලබන බදාදා මධ්‍යම රාත්‍රියේ සිට වර්ජන ක්‍රියාමාර්ගයක් ආරම්භ කරන බව අන්තර් පළාත් පෞද්ගලික බස් හිමියන්ගේ සංගමය පවසනවා.\nකෙසේ වෙතත්, ලංකා පෞද්ගලික බස් හිමියන්ගේ සංගමය පෙන්වා දෙන්නේ බස් ගාස්තු සංශෝධන ජාතික ප්‍රතිපත්තියට අනුව බස් ගාස්තු සංශෝධනය සිදුකළ හැක්කේ සියයට 9 ක හෝ 10 ක ප්‍රතිශතයකින් පමණක් බවයි.\nනිර්ණායක 12 ක් පදනම් කරගනිමින් සකස් කර ඇති බස් ගාස්තු පිළිබද ජාතික ප්‍රතිපත්තිය තුළින් මගී ජනතාවත්, බස් කර්මාන්තකරුවාත් ආරක්ෂා වන පරිදි සකසා ඇති බව ද ඔවුන් පෙන්වා දෙනවා.\nඩීසල් මිල ඉහළ යාම සහ සෙසු නිර්ණායක සැලකිල්ලට ගත් කළ මෙවර බස් ගාස්තු සංශෝධනය සිදුවිය යුත්තේ සියයට 9ක හෝ 10 ක ප්‍රතිශතයකින් බවයි ලංකා පෞද්ගලික බස් හිමියන්ගේ සංගමයේ සභාපති ගැමුණු විජේරත්න පෙන්වා දෙන්නේ.\nකෙසේ වෙතත්, කොළඹ අද පැවති මාධ්‍ය හමුවකදී අන්තර් පළාත් පෞද්ගලික බස් හිමියන්ගේ සංගමයේ සභාපති සරත් විජිත කුමාර කියා සිටියේ සියයට 12 යි දශම 5 ක ප්‍රතිශතයකින් ගාස්තු ඉහළ නොදැමුණහොත් වර්ජනය දියත් කරන බවයි.\nඑසේම, ඇතැම් බස් වෘත්තීය සමිති කරන ප්‍රකාශ හෙලා දකින බව ද ඔහු කියා සිටියා.",
       "URL": "https://www.hirunews.lk/191101/බස්-සංගමයක්-යළි-වර්ජනයකට-සැරසේ",
       "Category": "Local News",
       "Parent URL": "https://www.hirunews.lk/local-news.php?pageID=3937"
}