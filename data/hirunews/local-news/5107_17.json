{
       "Source": "hirunews",
       "Timestamp": "Thursday, 31 March 2016 - 19:25",
       "Headline": "දුක කියන්න ජිනීවා ගිය ඒකාබද්ධ විපක්ෂයෙන් ලිපියක්",
       "News Content": "මෙරට පාර්ලිමේන්තුව තුළ තමන්ට සිදුවන කෙනෙහිලිකම් ඇතුළත් ලිපියක් ඒකාබද්ධ විපක්ෂය විසින් අන්තර් පාර්ලිමේන්තු සංගමයේ මහ ලේකම් මාර්ටින් චොන්ගොන්ග් වෙත අද (31) භාරදෙනු ලැබුවා.\nජිනීවා නුවර සංචාරයක නිරත වන ඩලස් අලහප්පෙරුම ප්‍රමුඛ ඒකාබද්ධ විපක්ෂයේ මන්ත්‍රී කණ්ඩායම විසිනුයි අදාළ ලිපිය භාර දී ඇත්තේ.\nපාර්ලිමේන්තුවේ විපක්ෂයේ මන්ත්‍රීවරුන් අතර වැඩිම මන්ත්‍රීවරුන් සංඛ්‍යාවක් නියෝජනය කරන තම කණ්ඩායමට විපක්ෂ නායක ධුරය හිමිනොවීමත්, පාර්ලිමේන්තුවේ විවාදවලදී කාලය වෙන් කිරීමේදී සිදුවන නොසලකා හැරීම ඇතුළු කරුණු 07 ක් පිළිබඳව එම ලිපියේ සඳහන් කර තිබෙනවා.\nඒකාබද්ධ විපක්ෂයේ මන්ත්‍රීවරුන් වන දිනේෂ් ගුණවර්ධන, ඩලස් අලහප්පෙරුම, සී.බී.රත්නායක, මහින්ද යාපා අබේවර්ධන, මහින්දානන්ද අළුත්ගමගේ, බන්දුල ගුණවර්ධන, වීරකුමාර දිසානායක, උදය ගම්මන්පිල මෙන්ම පවිත්‍රා වන්නිආරච්චි මන්ත්‍රීවරියද එම ලිපියට අත්සන් යොදා තිබෙනවා.",
       "URL": "https://www.hirunews.lk/129830/දුක-කියන්න-ජිනීවා-ගිය-ඒකාබද්ධ-විපක්ෂයෙන්-ලිපියක්",
       "Category": "Local News",
       "Parent URL": "https://www.hirunews.lk/local-news.php?pageID=5107"
}