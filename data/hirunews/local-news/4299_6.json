{
       "Source": "hirunews",
       "Timestamp": "Thursday, 28 September 2017 - 12:28",
       "Headline": "මැලේරියා මදුරුවන් වව්නියාවේත්",
       "News Content": "මන්නාරම - පේසාලේ ප්‍රදේශයේ ළිඳකින් හමුවූ මැලේරියා රෝගය බෝකරන ඇනෝපිලික්ස් ස්ටීවන්සයි නැමැති නව මදුරු විශේෂය වවුනියාව නගරයේ ළිං දෙකකින් ද හමුව තිබෙනවා.\nමැලේරියා මර්දන ව්‍යාපාරයේ අධ්‍යක්‍ෂ විශේෂඥ වෛද්‍ය හේමන්ත හේරත් හිරු ප්‍රවෘත්ති අංශය කළ විමසීමකදී කියා සිටියේ අදාළ මදුරු විශේෂය මර්දනය කිරීම සඳහා මේ වනවිටත් විශේෂ වැඩපිළිවෙලක් ආරම්භ කර ඇති බවයි.\nමන්නාරම ප්‍රදේශයේ සිට පැමිණෙන රථවාහන ඔස්සේ මෙම මදුරුවා වවුනියාව ප්‍රදේශයට බෝවන්නට ඇති බව සැකර කරන බවද ඔහු කියා සිටියා.\nශ්‍රී ලංකාව මැලේරියාව තුරන් කළ රටක් ලෙස ලෝක සෞඛ්‍ය සංවිධාන විසින් නම් කරනු ලැබුවේ 2015 වසරේයි.\n2012 වසරෙන් පසු ශ්‍රී ලංකාවෙන් කිසිදු මැලේරියා රෝගියෙකු වාර්තා නොවීම ඊට හේතුවී තිබුණා.\nඑහෙත් පසුගිය වසරේ ජනවාරි මාසයේදී පේසාලේ ප්‍රදේශයෙන් මැලේරියා රෝගය බෝකරන මදුරු විශේෂයක් මුල්වරට හමුවූ අතර මේ සම්බන්ධයෙන් පරීක්ෂණ සිදුකළ වසංගත රෝග විද්‍යා අංශය කියා සිටියේ මෙම මදුරු විශේෂය ඉන්දියාවේ සිට මෙරටට පැමිණ ඇති බවයි.\nලෝක ජනගහනයෙන් හරි අඩකට ආසන්න ප්‍රමාණයක් සහ දකුණු ආසියාවේ බිලියනයකට අධික පිරිසක් අදටත් ජීවත් වන්නේ මැලේරියාව වැලදීමේ අවදානම් කලාපවල බවයි ලෝක සෞඛ්‍ය සංවිධානය ප්‍රකාශ කළේ.",
       "URL": "https://www.hirunews.lk/172041/මැලේරියා-මදුරුවන්-වව්නියාවේත්",
       "Category": "Local News",
       "Parent URL": "https://www.hirunews.lk/local-news.php?pageID=4299"
}