{
       "Source": "hirunews",
       "Timestamp": "Friday, 13 August 2021 - 16:15",
       "Headline": "අධ්‍යාපනය වෙනුවෙන්ම වූ රූපවාහිනී නාලිකා 6ක් ලබන සතියේ ඇරඹෙයි",
       "News Content": "අධ්‍යාපනය වෙනුවෙන්ම වෙන් වූ රූපවාහිනී නාලිකා 20ක් ආරම්භ කිරීමේ වැඩසටහනෙහි පළමු පියවර වශයෙන් නව රූපවාහිනී නාලිකා 6ක් සහ ගුවන්විදුලි නාලිකාවක් එළඹෙන සතියේදී විවෘත කිරීමට බලාපොරොත්තුවන බව අධ්‍යාපන අමාත්‍ය මහාචාර්ය ජී.එල්. පීරිස් පවසනවා.\nඅද පැවති රැස්වීමකට එක්වෙමින් අමාත්‍යවරයා පෙන්වා දුන්නේ ඉතිහාසයේ මෙතෙක් කලක් නොපැවති ලෙස පූර්ණ කාලීන, තිරසාර නාලිකා ලෙස මෙම නාලිකා ආරම්භ කිරීමට සැලසුම් කර ඇති බවයි.\nජාතික අධ්‍යාපන ආයතනයේ මැදිහත් වීමෙන් එම වැටසටහන්වල පටිගත කිරීම් 7000කට අධික ප්‍රමාණයක් අවසන් කර ඇතැයි ද ඔහු සඳහන් කළා.\nඅමාත්‍ය සුසිල් ප්‍රේම්ජයන්ත් මහතාගේ සභාපතීත්වයෙන් යුත් කමිටුව රැස්වීමෙන් අනතුරුව වැඩසටහන පෙළගැස්ම සහ අදාළ විකාශන කටයුතු පිළිබඳ අවසන් තීන්දු තීරණ ගෙන විකාශන කටයුතු ඇරඹීමට පියවර ගන්නා බවයි අධ්‍යාපන අමාත්‍යවරයා කියාසිටියේ.\nපාර්ලිමේන්තුවට මේ සම්බන්ධයෙන් පැහැදිළි කර දීම සඳහා ලබන බ්‍රහස්පතින්දා පාර්ලිමේන්තුව කල් තැබීමේ විවාදය උපයෝගී කරගන්නා බව ජී.එල්. පීරිස් මහතා ප්‍රකාශ කළා.\nසියලු ගුරුවරුන් සහ අනධ්‍යයන කාර්ය මණ්ඩල එන්නත්කරණය කිරීමෙන් පසු සැප්තැම්බර් මාසයේ සිට සෞඛ්‍ය නිර්දේශවලට යටත්ව පාසල් ආරම්භ කිරිමට සැලසුම් කර තිබුණ ද පවතින කොවිඩ් අර්බුදය හමුවේ එම සැලසුම ක්‍රියාත්මක කිරීම අවිනිශ්චිත බවයි අධ්‍යාපන අමාත්‍යවරයා පෙන්වා දුන්නේ.\nඑබැවින් පවතින හොඳම විකල්පය (online) අධ්‍යාපනය බවට පත්ව ඇති අතර අධ්‍යාපන නාලිකා විකාශනය කිරීම සම්බන්ධ සියලු තීන්දු තීරණ ද ඉතා ඉක්මනින් ලබාගත යුතු බවයි ඔහු සඳහන් කළේ.",
       "URL": "https://www.hirunews.lk/279614/අධ්‍යාපනය-වෙනුවෙන්ම-වූ-රූපවාහිනී-නාලිකා-6ක්-ලබන-සතියේ-ඇරඹෙයි",
       "Category": "Local News",
       "Parent URL": "https://www.hirunews.lk/local-news.php?pageID=1756"
}