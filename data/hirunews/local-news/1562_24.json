{
       "Source": "hirunews",
       "Timestamp": "Sunday, 14 November 2021 - 8:24",
       "Headline": "විස්සයි විස්ස ලෝක කිරුළට ඔස්ට්‍රේලියාව සහ නවසීලන්තය අද ගැටේ",
       "News Content": "2021 ලෝක කුසලාන පන්දුවාර 20 ක්‍රිකට් තරගාවලියේ අවසන් මහා තරගය අද නවසීලන්තය සහ ඕස්ටේ්‍රලියාව අතර පැවැත්වීමට නියමිතයි.\nපළමු අවසන් පූර්ව තරගයේදී එංගලන්තය කඩුළු‍ 5කින් පරාජය කරමින් නවසීලන්තය අවසන් තරගයට පිවිසුණු අතර, දෙවැනි අවසන් පූර්ව වටයේදී අපරාජිත පාකිස්තානයේ ලෝක කුසලාන පන්දුවාර 20 ගමනට තිත තබමින් වසර 11කට පසුව අවසන් මහ තරගයකට පිවිසෙන්නට ඕස්ටේ්‍රලියාවට හැකියාව ලැබුණා.\nඅසල්වැසි රටවල් අතර පැවැත්වෙන මෙවර අවසන් මහා තරගය 2015 එක්දින ලෝක කුසලාන ක්‍රිකට් තරගාවලියේ අවසන් මහා තරගය ප්‍රතිනිර්මාණයක් බවට ද පත්වනු ඇති.\nනවසීලන්තය සිය කුලුදුල් පන්දුවාර 20 ලෝක කුසලානයේ අවසන් මහා තරගයට පිවිසෙද්දී, ඕස්ටේ්‍රලියානු කණ්ඩායම අවසන් තරගයකට පිවිසෙන දෙවැනි අවස්ථාවද මෙය වෙනවා.\nමීට පෙර ඔවුන් 2010 ලෝක කුසලානයේ අවසන් මහා තරග සදහා පිවිසුණත්, එහිදි ඔවුන් එංගලන්ත හමුවේ පරාජය වුණා.\nඒ අනුව මෙම කණ්ඩායම් දෙක අතුරින් කුමන කණ්ඩායම මෙවර පන්දුවාර 20 ලෝක ශූරයින් බවට පත් වුණත්,ඔවුගේ කුලුදුල් ලෝක පන්දුවාර 20 කිරුළ ද මෙය වනු ඇති.\nමෙවර පන්දුවාර 20 ක්‍රිකට් තරගාවලියේ ශූරතාව දිනාගන්නා කණ්ඩායමට ඇමරිකානු ඩොලර් මිලියන 1.6ක් හෙවත් රුපියල් කෝටි 32කට ආසන්න මුදල් ත්‍යාගයක් පිරිනැමෙන අතර අනුශූරතාව හිමිකර ගන්නා කණ්ඩායමට පිරිනැමෙන මුදල් ත්‍යාගය ඇමරිකානු ඩොලර් ලක්ෂ 8ක් හෙවත් රුපියල් කෝටි 16ක්.\nලෝක කුසලාන පන්දුවාර 20 අවසන් මහා තරගය අද රාත්‍රී 7.30ට ඩුබායි හි ආරම්භ වීමට නියමිතයි.",
       "URL": "https://www.hirunews.lk/287951/විස්සයි-විස්ස-ලෝක-කිරුළට-ඔස්ට්‍රේලියාව-සහ-නවසීලන්තය-අද-ගැටේ",
       "Category": "Local News",
       "Parent URL": "https://www.hirunews.lk/local-news.php?pageID=1562"
}