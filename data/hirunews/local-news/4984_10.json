{
       "Source": "hirunews",
       "Timestamp": "Thursday, 30 June 2016 - 18:08",
       "Headline": "නව මහ බැංකු අධිපති ගැන ඉඟියක්",
       "News Content": "ශ්‍රී ලංකා මහ බැංකුවේ නව අධිපතිවරයා ලෙස දැනට සිටින ජ්‍යෙෂ්ඨතම නිලධාරීයා පත්කිරීමට ජනාධිපතිවරයා තීරණය කර තිබෙනවා.\nනියෝජ්‍ය අමාත්‍ය අරුන්දික ප්‍රනාන්දු මේ බව අනාවරණය කළේ කොළඹ අද (30) පෙරවරුවේ පැවති ශ්‍රී ලංකා නිදහස් පක්ෂ මාධ්‍ය හමුවේදීයි.\nමහ බැංකුවේ වත්මන් අධිපති අර්ජුන් මහේන්ද්‍රන්ගේ ධුර කාලය අදින් අවසන් වනවා.\nඔහු ඊයේ (29) පස්වරුවේ පැවති කොළඹ විශ්වවිද්‍යාලයේ ව්‍යාපාර පරිපාලනවේදී පශ්චාත් උපාධිධාරීන්ගේ වාර්ෂික සම්මේලනයේ ප්‍රධාන ආරාධිතයා ලෙස එක්වූ අතර, ඔහුගේ ධුරකාලය තවත් වසර 06 කට දීර්ඝ නොකරන්නේ නම් මහ බැංකු අධිපතිවරයා ලෙස ඔහු එක්වූ අවසන් උත්සව අවස්ථාව මෙයයි.\nඑහිදී වර්තමානයේ මෙරට ආර්ථිකයේ දැකිය හැකි සුවිශේෂී ලක්ෂණ කිහිපයක් සම්බන්ධයෙන් මහබැංකු අධිපති අර්ජුන් මහේන්ද්‍රන් මෙලෙස කරුණු පැහැදිලි කළා.\nවැට් බද්ද ඉහළ නැංවීමේ තීරණය ජනතාවගේ දැඩි අප්‍රසාදයට ලක්ව තිබුණත් අති විශාල ණය බර නිසා එවැනි තීරණයක් ගැනීමට සිදුවු බව ඔහු එහිදී කියා සිටියා.\nඑමෙන්ම යටිතල පහසුකම් සංවර්ධනයේදී රජය පමණක් ආයෝජනය කළ යුතුය යන කාරණයෙන් බැහැරවිය යුතු බවයි ඔහු එහිදී කියා සිටියේ.\nශ්‍රී ලංකා මහ බැංකුවේ දැනට සිටින ජ්‍යෙෂ්ඨතම නිලධාරීන් තුන් දෙනා මේ වනවිට නියෝජ්‍ය අධිපතිවරුන් ලෙස කටයුතු කරන අතර, ඒ අතරින් ජ්‍යෙෂ්ඨතම නිලධාරීයා වන්නේ වසර 25කට ආසන්න සේවා කාලයක් සම්පූර්ණ කර ඇති ආචාර්ය නන්දලාල් වීරසිංහයි.\nපී.සමරසිරි සහ එස්.ලංකාතිලක ද ශ්‍රී ලංකා මහ බැංකුවේ නියෝජ්‍ය අධිපතිවරුන් ලෙස කටයුතු කරනවා.",
       "URL": "https://www.hirunews.lk/136877/නව-මහ-බැංකු-අධිපති-ගැන-ඉඟියක්",
       "Category": "Local News",
       "Parent URL": "https://www.hirunews.lk/local-news.php?pageID=4984"
}