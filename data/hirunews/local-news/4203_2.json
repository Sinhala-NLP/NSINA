{
       "Source": "hirunews",
       "Timestamp": "Friday, 24 November 2017 - 13:44",
       "Headline": "බැසිල්ගේ ලිත් නඩුව විභාගයට ගැනීම වළක්වමින් අතුරු තහනම් නියෝගයක්",
       "News Content": "අද විභාගයට ගැනීමට නියමිතව තිබු ,හිටපු අමාත්‍ය බැසිල් රාජපක්ෂට එරෙහි ලිත් නඩුව විභාගයට ගැනීම වළක්වාලමින් අද (23) අභියාචනාධිකරණය අතුරු තහනම් නියෝගයක් නිකුත් කළා.\nමහාධිකරණ විනිසුරු ගිහාන් කුලතුංග ඉදිරියේ එම නඩුව විභාගයට නොගෙන වෙනත් විනිසුරුවරයෙක් හමුවේ එය විභාගයට ගන්නා ලෙස ඉල්ලමින් හිටපු අමාත්‍ය බැසිල් රාජපක්ෂ, අභියාචනා පෙත්සමක් ගොනුකර තිබුණා.\nජනාධිපතිවරණ පනතට පටහැනි වන ආකාරයට පසුගිය ජනාධිපතිවරණයේදී හිටපු ජනාධිපති මහින්ද රාජපක්‍ෂගේ රුව ඇතුළත් කර දිවි නැඟුම දෙපාර්තමෙන්තුවේ මුදලින් ලිත් ලක්ෂ 50ක් මුද්‍රණය කර රජයට රුපියල් කෝටි දෙකකට අධික පාඩුවක් සිදු කළැයි නීතිපතිවරයා විසින් එම නඩුව පවරනු ලැබ තිබෙනවා.\nසිල් රෙදි නඩුවේ විත්තිකරුවන් වු රාජ්‍ය සේවකයින්ට සිරදඩුවම් නියම කළ මහාධිකරණ විනිසුරුවරයා හමුවේ තමන්ගේ නඩුව විභාග කරනු ලැබුවහොත් තමුන්ට සාධාරණය හා යුක්තිය ඉටු වීමේ ප්‍රවණතාව අඩු බව පෙන්වා දෙමින් හිටපු අමාත්‍යවරයා මෙම පෙත්සම අභියාචනාධිකරණයට ඉදිරිපත් කර තිබුනා.\nමේ අනුව අභියාචනාධිකරණය අද නියම කළේ එම පෙත්සම විභාගයට ගෙන අවසන් වනතුරු ගිහාන් කුලතුංග මහාධිකරණ විනිසුරුවරයා ඉදිරියේ එම නඩුව විභාගයට ගැනීම නතර කරන ලෙසයි.\nහිටපු අමාත්‍ය බැසිල් රාජපක්ෂගේ අභියාචන පෙත්සම ලබන දෙසැම්බර් 13 විභාගයට ගැනීමට නියමිතයි.",
       "URL": "https://www.hirunews.lk/176829/බැසිල්ගේ-ලිත්-නඩුව-විභාගයට-ගැනීම-වළක්වමින්-අතුරු-තහනම්-නියෝගයක්",
       "Category": "Local News",
       "Parent URL": "https://www.hirunews.lk/local-news.php?pageID=4203"
}