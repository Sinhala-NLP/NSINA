{
       "Source": "hirunews",
       "Timestamp": "Wednesday, 13 July 2022 - 16:09",
       "Headline": "පුරවැසි අරගලකරුවන් අගමැති කාර්යාලයට පැමිණීම ජාත්‍යන්තර මාධ්‍යයේ හෙඩින්ග් බවට පත්වෙයි - ඇතැම් නාලිකා සජීවී විකාශයත් අරඹයි",
       "News Content": "ශ්‍රී ලංකාව තුළ මේ වනවිට (13) ඇති වී තිබෙන දේශපාලනික ව්‍යාකූලත්වය සහ එතුළින් නිර්මාණය වී ඇති සිවිල් වැසි අරගලය පිළිබඳ පුවත් ජාත්‍යන්තර මාධ්‍යයේ උණුසුම් පුවත් මෙන්ම ප්‍රධාන පුවත බවට පත් වී තිබෙනවා.\nලෝක මාධ්‍යය නාලිකා තුළ ප්‍රමුඛ පෙළේ රූපවාහිනී මාධ්‍යයන් වන බී.බී.සී, සී.එන්.එන්, රොයිටර්ස්, අල්ජසීරා වැනි මාධ්‍ය නාලිකා විසින් මේ වනවිට ශ්‍රී ලංකාවේ ඇතිව තිබෙන තත්ත්වය සම්බන්ධයෙන් සජීවීව ජාත්‍යන්තරයට පුවත් මුදා හැරීමට කටයුතු කර ඇති අයුරු දැකිය හැකියි.\nඅද පෙරවරුවේ දී මහජන අරගලකරුවන් විසින් අග්‍රාමාත්‍ය කාර්යාලය ආක්‍රමණය කිරීමට උත්සාහ කළ අතර, එය ව්‍යර්ථ කිරීමට ආරක්ෂක අංශ පියවර ගත්තා.\nඑහිදී පුරවැසි අරගලකරුවන් සහ ආරක්ෂක අංශ අතර ඇති වූ උණුසුම්කාරී තත්ත්වය හමුවේ දී එය පාලනය කිරීමට කැරලි මර්දන ඒකකය විසින් ජල ප්‍රහාර හා කදුලු ගෑස් ප්‍රහාර එල්ල කරනු ලැබුවා.\nමෙම තත්ත්වය පිළිබඳ බී.බී.සී විසින් වාර්තා කර ඇත්තේ,\n''Protestors erupt in joy after taking over prime minister's office''\nයනුවෙන්.\n''Sri Lankan president flees to Maldives, protesters storm prime minister's office''\nලෙසින් උණුසුම් පුවත ලෙසින් රොයිටර්ස් පුවත් සේවය විසින් ශ්‍රී ලංකාවේ හටගෙන ඇති දේශපාලනික සහ සමාජ අරගලය සම්බන්ධයෙන් පුවත් වාර්තා කර තිබෙනවා.\nසී.එන්.එන්. මාධ්‍යය විසින් ශ්‍රී ලංකාවේ දේශපාලනික ව්‍යසනය උපුටා දක්වනුයේ\n''Sri Lanka's prime minister appointed President, calls state of emergency as Rajapaksa flees to Maldives''\nයනුවෙන්.\nකෙසේවෙතත් මෙරට තුළ පවතින රජයට එරෙහිව ඉදිරියට ආ ජන අරගලය සම්බන්ධයෙන් විවිධ අවස්ථාවලදී ජාත්‍යන්තරයේ අවධානය යොමු වුණා.\nමේ අතර අද දින කථානායක මහින්ද යාපා අබේවර්ධන විසින් විශේෂ ප්‍රකාශයක් සිදු කරමින් පැවසුවේ, තමන්ට මෙතෙක් ජනාධිපති ගෝඨාභය රාජපක්ෂගේ ඉල්ලා අස්වීමේ ලිපිය ලැබී නොමැති වුවත්, ජනාධිපතිවරයා විසින් පෙර පැවසූ පරිදි අද දිනයේදී සිය ධුරයෙන් ඉල්ලා අස්වෙන බවට දූරකථනයෙන් තමන්ට අමතා දැනුම්දුන් බවයි.\nඑමෙන්ම මෙම තත්ත්වය සම්බන්ධයෙන් ශ්‍රී ලංකාවේ ආර්ථිකය ගොඩනැගීම සඳහා සහාය ලබාදීමට ඉදිරිපත් වූ ජාත්‍යන්තර මූල්‍ය අරමුදල ප්‍රකාශ කළේ, ශ්‍රී ලංකාවේ ඇති වී තිබෙන තත්ත්වය සම්බන්ධයෙන් දැඩි අවධානයෙන් පසුවන බවත්, අර්බුදයන් සමනය වූ විටදී ඒ පිළිබඳව සහාය ලබාදෙන්නේ කෙසේ දැයි සාකච්ඡා කරන බවයි.\nනමුත් තාක්ෂණික සහාය ලබාදීම සම්බන්ධයෙන් මෙරට බලධාරින් සමග සාකච්ඡා පවත්වන බව ද ඔවුන් නිවේදනය කළා.\nඑමෙන්ම අමරිකානු රාජ්‍ය ලේකම්වරයා\nAntony Blinken\nප්‍රකාශ කළේ, ශ්‍රී ලංකාවේ දේශපාලනික අර්බුද විසඳීම වෙනුවෙන් කඩිනමින් සහ දීර්ඝකාලීන විසඳුම් ක්‍රියාත්මක කිරීමට සාකච්ඡා කළ යුතු බවයි.",
       "URL": "https://www.hirunews.lk/309890/පුරවැසි-අරගලකරුවන්-අගමැති-කාර්යාලයට-පැමිණීම-ජාත්‍යන්තර-මාධ්‍යයේ-හෙඩින්ග්-බවට-පත්වෙයි-ඇතැම්-නාලිකා-සජීවී-විකාශයත්-අරඹයි",
       "Category": "Local News",
       "Parent URL": "https://www.hirunews.lk/local-news.php?pageID=1024"
}