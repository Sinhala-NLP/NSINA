{
       "Source": "hirunews",
       "Timestamp": "Sunday, 09 April 2023 - 7:07",
       "Headline": "පාස්කු දිනයේ ජනපති දුන් පොරොන්දුව",
       "News Content": "ක්‍රිස්තුන් වහන්සේගේ මරණයෙන් උට්ඨානය වීම සිහිපත් කරන පාස්කු දිනය බලාපොරොත්තුව, විමුක්තිය තුළින් අන්ධකාරය සහ අපේක්ෂාභංගත්වය තුරන් කිරීමේ පණිවුඩය මෙනෙහි කිරීමට සැමට ආරාධනා කරන බව ජනාධිපති රනිල් වික්‍රමසිංහ පවසනවා.\nසිත් තුළ ඇති අඳුර දුරුකොට, බලාපොරොත්තුව ගෙන දෙමින් ජීවිත පරිවර්තනයකට කැඳවන ක්‍රිස්තුන් වහන්සේගේ බලය ලොවට ප්‍රකාශ කරන දිනයක් ලෙසයි ජනාධිපතිවරයා සිය පාස්කු දින පණිවුඩයෙන් සඳහන් කරන්නේ.\nපාස්කු ඉරිදා ප්‍රහාරයේ වේදනාව හොඳින් දන්නා බවත්, ඊට අදාළ නීතිමය කටයුතු දැනටමත් ක්‍රියාත්මක බවත් ප්‍රකාශ කරන ජනාධිපති රනිල් වික්‍රමසිංහ, වින්දිතයන්ට යුක්තිය ඉටු කිරීමට අවශ්‍ය පසුබිම සකසා තිබෙන බව ද ප්‍රකාශ කරනවා.\nක්‍රිස්තුන් වහන්සේගේ දයා කාරුණික ප්‍රේමයෙන් සහ සමාවදීමේ ගුණයෙන් පාස්කුව සැමරිය යුතු බවයි අග්‍රාමාත්‍ය දිනේෂ් ගුණවර්ධන සිය පාස්කු දින පණිවුඩයෙන් සඳහන් කරන්නේ.\nකුරුසියේ දී පවා වධකයන්ට සමාව දී දයාව සහ ප්‍රේමය පැතිරූ ක්‍රිස්තුන් වහන්සේගේ ජීවිතයෙන් හදවත් නවමු පරිවර්තනයකට ගෙන යා හැකි බවයි අග්‍රාමාත්‍යවරයා ප්‍රකාශ කර ඇත්තේ.\n2019 වසරේ පාස්කු ඉරු දිනයේ මෙරටට කළු පැල්ලමක් එකතු කරමින් කිතුනු දේවස්ථාන 3ක් ඇතුලු ස්ථාන අටක් මුල් කරගනිමින් බෝම්බ ප්‍රහාරයක් එල්ලවීම පිළිබඳව සිය පාස්කු පණිවුඩය මගින් සිහිපත් කර ඇති විපක්ෂනායක සජිත් ප්‍රේමදාස සඳහන් කර ඇත්තේ සියලු චූදිතයන් අපක්ෂපාතී පරීක්ෂණයක් මගින් හඳුනාගත යුතු බවයි.\nපාස්කු ප්‍රහාරයේ වේදනාබර මතකයන් දරාගෙන සිටින වින්දිතයන්ට කිසියම් පමණකින් හෝ සාධාරණය ඉටුවන්නේ එලෙස සිදුවුවහොත් පමණක් බව විපක්ෂ නායකවරයා වැඩිදුරටත් පෙන්වා දී තිබෙනවා.",
       "URL": "https://www.hirunews.lk/332056/පාස්කු-දිනයේ-ජනපති-දුන්-පොරොන්දුව",
       "Category": "Local News",
       "Parent URL": "https://www.hirunews.lk/local-news.php?pageID=425"
}