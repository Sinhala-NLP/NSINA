{
       "Source": "hirunews",
       "Timestamp": "Friday, 20 May 2022 - 10:18",
       "Headline": "තවත් කැබිනට් අමාත්‍යවරුන් 9 දෙනෙකු දිවුරුම් දෙයි (වීඩියෝ හා ඡායාරූප)",
       "News Content": "තවත් කැබිනට් අමාත්‍යවරුන් 9 දෙනෙකු අද පෙරවරුවේ ජනාධිපති ගෝඨාභය රාජපක්ෂ ඉදිරියේ දිවුරුම් දුන්නා.\nඒ අනුව වරාය නාවික හා ගුවන් සේවා අමාත්‍යවරයා ලෙස නිමල් සිරිපාල ද සිල්වා දිවුරුම් දුන් අතර, අධ්‍යාපන අමාත්‍ය ධුරයේ දිවුරුම් දෙනු ලැබුවේ සුසිල් ප්‍රේමජයන්තයි.\nකෙහෙළිය රඹුක්වැල්ල සෞඛ්‍ය අමාත්‍ය ධුරයේ දිවුරුම් දෙනු ලැබුවා.\nවිජයදාස රාජපක්ෂ අධිකරණ බන්ධනාගාර කටයුතු හා ආණ්ඩුක්‍රම ව්‍යවස්ථා ප්‍රතිසංස්කරණ අමාත්‍ය ධුරයේත් හරීන් ප්‍රනාන්දු සංචාරක හා ඉඩම් අමාත්‍ය ධුරයේත් දිවුරුම් දුන් අතර, රමේෂ් පතිරණ වැවිලි කර්මාන්ත අමාත්‍යවරයායි.\nමනූෂ නානායක්කාර කම්කරු හා විදේශ රැකියා අමාත්‍ය ධුරයේ දිවුරුම් දුන් අතර, වෙළඳ වානිජ හා ආහාර සුරක්ෂිතතා අමාත්‍යවරයා ලෙස ජනාධිපතිවරයා ඉදිරියේ දිවුරුම් දෙනු ලැබුවේ ශ්‍රී ලංකා පොදුජන පෙරමුණේ ගම්පහ දිස්ත්‍රික් පාර්ලිමේන්තු මන්ත්‍රී නලින් ප්‍රනාන්දුයි.\nටිරාන් අලස් මහජන ආරක්ෂක අමාත්‍යවරයා ලෙස ජනාධිපතිවරයා ලෙස දිවුරුම් දුන් බව ජනාධිපති මාධ්‍ය ඒකකය ප්‍රකාශ කළා.\nමෙම දිවුරුම් දීමත් සමඟ අමාත්‍ය මණ්ඩලයේ සංඛ්‍යාව 13 දක්වා ඉහළ ගියා.\nමීට පෙර මහාචාර්ය ජී.එල්. පීරිස්, දිනේෂ් ගුණවර්ධන, ප්‍රසන්න රණතුංග සහ කංචන විජේසේකර අමාත්‍ය ධුරවල දිවුරුම් දෙනු ලැබුවා.",
       "URL": "https://www.hirunews.lk/304803/තවත්-කැබිනට්-අමාත්‍යවරුන්-9-දෙනෙකු-දිවුරුම්-දෙයි-වීඩියෝ-හා-ඡායාරූප",
       "Category": "Local News",
       "Parent URL": "https://www.hirunews.lk/local-news.php?pageID=1156"
}