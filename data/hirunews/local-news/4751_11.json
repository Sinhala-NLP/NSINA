{
       "Source": "hirunews",
       "Timestamp": "Friday, 16 December 2016 - 12:38",
       "Headline": "නිලමේ කෝලමෙන් පසු ආණ්ඩුවෙන් නාවික කෝලමක්  - ඒකාබද්ධ විපක්ෂය",
       "News Content": "නිලමේ කෝලම වෙනුවට ආණ්ඩුව මේ වනවිට නාවික කෝලම ඉදිරිපත් කර ඇති බවට ඒකාබද්ධ විපක්ෂය චෝදනා කරනවා.\nකොළඹ අද (16) පැවති මාධ්‍ය හමුවකට එක්වෙමින් පාර්ලිමේන්තු මන්ත්‍රී ඩලස් අලහප්පෙරුම මේ බව කියා සිටියා.\nඑහිදී ඔහු තවදුරටත් සදහන් කළේ\n‘‘ පසුගිය සති දෙක තුන පුරාවට දැක්ක නිලමේ කෝලම. නිලමේ කෝලම අවසන් වෙන්න වුණේ නැහැ. ඊට පස්සේ අපි දැක්කෙ නාවික කෝලම. නාවික කෝලමේ අවසන් ජවනිකාව ඊයේ ප්‍රදර්ශනය වුණා අරලිය ගහමන්දිරයේදී. ගරු අගමැතිතුමා ඒ පිලිබදව නාවික හමුදාපතිවරයාට මුළු හදවතින්ම ස්තුති කරලා ඒකේ අවසන් ජවනිකාව නිමා කළා. දැන් තිරය වහන්නයි සූදානම. අපි මේ සමස්ත ක්‍රියාවලිය දිහාව බැලූවම අපිට ආණ්ඩුවට විශ්ව ශක්තියක් මතක් කරලා දෙන්න වෙනවා. ලෝකයේ හැම ආණ්ඩුවක්ම අවසන් ගමන් යන්නෙ ජනමාධ්‍යවේදීන්ගේ කරමතින්. මේ ආණ්ඩුවත් සූදානම් වෙන්නෙ ඒකට. මේ සමස්ත සිදුවීම් ජාලයම ගැන අපිට කියන්න තියෙන්නෙ එක දෙයයි. නාවික හමුදාපතිවරයාගේ හැසිරීම දෙවැනි වෙන්නෙ සතෙකුට විතරයි. ඒ එතුමාගේ ශබ්ද කෝෂයේ තියෙන ශීලාචාරම වචන වෙන්න පුළුවන්. වාක්‍ය 3 කින් කිව්වොත් සතෙක්, නාවික හමුදාපති වීම පිළිබදවම අපිට තියෙන්නේ කණගාටුවක්. ඒ සතා මානවයෙක් බවට පත් කරන්න උත්සාහ ගත්තු ප්‍රවෘත්ති අධ්‍යක්ෂ ජනරාල්වරයා ඇතුළු ජනමාධ්‍ය අමාත්‍යාංශය පිළිබදව තියෙන්නේ විරෝධයක්. ඒ වගේම එම තිරිසන් ක්‍රියාවට බොහොම ස්තුතියි කියලා ඒක සාධාරණීකරණය කරන්න උත්සාහ ගත්තු ගරු අග්‍රාමාත්‍යවරයා සහ ආණ්ඩුව සම්බන්ධයෙන් තියෙන්නේ පිළිකුලක්. මම දැක්ක ඊයේ ප්‍රවෘත්ති අධ්‍යක්ෂ ජනරාල්තුමා කණගාටුව පළ කළා. අපි දකිනවා පාරේ යනකොට ත්‍රිවිල් රථ පිටුපස තියෙනවා වරදක් කළත් සිතකින් නොවේ. එහෙම එකක් තමයි එතුමා ඊයේ සිදුකළේ. හැබැයි ආණ්ඩුව මුළු මනින්ම නිහඩයි.’’ යනුවෙන්.\nහම්බන්තොට වරාය පරිශ්‍රයේදී හිරු ප්‍රාදේශීය මාධ්‍යවේදියාට පහරදුන් නාවික හමුදාපතිවරයා ඒ සම්බන්ධයෙන් සකස් කළ වාර්තාව ඊයේ අග්‍රාමාත්‍ය රනිල් වික්‍රමසිංහ වෙත භාරදෙනු ලැබුවා. එම වාර්තාව සම්බන්ධයෙන්ද අද ඒකාබද්ධ විපක්ෂ මාධ්‍ය හමුවේදී අදහස් පළ වුණා. ඒ සම්බන්ධයෙන් අදහස් දැක්වු පාර්ලිමේන්තු මන්ත්‍රී කෙහෙළිය රඹුක්වැල්ල කියා සිටියේ\n‘‘මේ වෙනකොට අග්‍රාමාත්‍ය රනිල් වික්‍රමසිංහ මහතාගේ හැසිරීම බොහෝම පැහැදිලිව පේනවා. රාජ්‍ය නායකයාගේ බලතල තමාගේ බලතල හැටියට පරිවර්තනය කරමින් ඉතාම අප්‍රසාදයට ලක්වන වැඩපිළිවෙලවල් ගණනාවකට මුල පුරනවායි කියලා අපිට පේනන තියෙනවා. මේ නාවික සිද්ධියේදීත් කමිටුවක් පත්කරලා ඒක හොයනවාය කියනවා. ඒ අතරතුර හොරාගේ අම්මාගේ පේන අහනවා වගේ වැඩක් අග්‍රාමාත්‍යවරයා බොහෝම සංදර්ශනාත්මකව නාවික හමුදාවේ වාර්තාව භාර දෙනවා. හැබැයි ඒ වාර්තාව භාර දෙන්න  ඕනා විවෘත පරීක්ෂණ මණ්ඩලයකින්. නියෝග දීපු කෙනාටම නියෝගය දීපු එකේ වුණ වැඩපිළිවෙල සම්බන්ධ වාර්තාවක් සපයනවා. මෙම වාර්තා විහිළු වාර්තා තත්ත්ත්වයට පත්වෙනවා. ’’ යන්නයි.",
       "URL": "https://www.hirunews.lk/149842/නිලමේ-කෝලමෙන්-පසු-ආණ්ඩුවෙන්-නාවික-කෝලමක්-ඒකාබද්ධ-විපක්ෂය",
       "Category": "Local News",
       "Parent URL": "https://www.hirunews.lk/local-news.php?pageID=4751"
}