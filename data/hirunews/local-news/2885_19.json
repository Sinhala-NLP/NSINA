{
       "Source": "hirunews",
       "Timestamp": "Monday, 24 February 2020 - 12:29",
       "Headline": "දකුණු කොරියාවට ශ්‍රී ලාංකික ශ්‍රමිකයන් යැවීම ප්‍රමාද කිරීමේ සූදානමක්",
       "News Content": "කොවිඩ් - 19න් හෙවත් නව කොරෝනා වෛරසය සීග්‍ර ව්‍යාප්තියත් සමඟ දකුණු කොරියාවට මෙරට ශ්‍රමිකයින් යැවීම ප්‍රමාද කිරීම කෙරෙහි විදේශ සේවා නියුක්ති කාර්යාංශයේ අවධානය යොමුව තිබෙනවා.\nඑහි විදේශ සබඳතා අංශයේ නියෝජ්‍ය සාමාන්‍යාධිකාරී හේමන්ත විජේරත්න සඳහන් කළේ කොරියානු මානව සම්පත් ආයතනයෙන් ඒ සම්බන්ධයෙන් කරුණු විමසන ලෙස දකුණු කොරියාවේ ශ්‍රී ලංකා තානාපති කාර්යාලය දැනුම්වත් කර ඇති බවයි.\nචීනයෙන් පිටත ලොව වැඩිම නව කොරෝනා වෛරසය ආසාදනය වූවන් සිටින රට බවට මේ වනවිට දකුණු කොරියාව පත්ව තිබෙනවා.\nඒ, අද දිනය වනවිට එම වෛරසය ආසාදනය වූ 161 දෙනෙකු අලුතින් හඳුනාගැනීමත් සමඟයි.\nඒ අනුව දකුණු කොරියාවේ කොවිඩ් 19 ආසාදනය වී ඇති මුළු සංඛ්‍යාව 763ක් බවයි එරට රෝග පාලන හා මර්ධන මධ්‍යස්ථානය නිවේදනය කළේ.\nදකුණු කොරියාවේ හමුදා සාමාජිකයන් 11 දෙනෙකුට එම වෛරසය ආසාදනය වී ඇති බවට තහවුරුවීමෙන් පසු හමුදා භටයන් 7,700 දෙනෙකු නිරෝධායනය කිරීමට පියවර ගෙන තිබෙනවා.\nකෙසේ වෙතත් මේ දක්වා වෛරසය වැලදුණු ශ්‍රී ලාංකිකයෙකු දකුණු කොරියාවෙන් හමුවී නොමැති අතර නිරන්තරයෙන් තානාපති කාර්යාලය හරහා ඔවුන්ව දැනුම්වත් කිරීමට පියවර ගෙන ඇති බවයි විදේශ සේවා නියුක්ති කාර්යාංශය ප්‍රකාශ කළේ.\nකිසියම් කරුණක් තානාපති කාර්යාලය හරහා ලබා ගැනීමේ හැකියාවද එරට සේවයේ නියුතු ශ්‍රී ලාංකිකයන්ට ලබාදී ඇති බව එම කාර්යාංශයේ නියෝජ්‍ය සාමාන්‍යාධිකාරී හේමන්ත විජේරත්න කියා සිටියා.\nමේ අතර අත්‍යාවශ්‍යම අවස්ථාවල හැර දකුණු කොරියාවේ සංචාරය කිරීමෙන් වළකින ලෙස සිංගප්පූරුව සිය පුරවැසියන්ට දැනුම්දීමක්ද කර ඇති බවයි විදෙස් වාර්තා සඳහන් කළේ.\nඑමෙන්ම උතුරු කොරියාවද තම රටට ඇතුලුවන විදේශිකයන් දින 30 ක නිරෝධායනයකට ලක් කෙරෙන අතර, 380 දෙනෙකු මේ වනවිටත් නිරෝධායනයට ලක් කර තිබෙනවා.\nඉන් 200 දෙනෙකුට නව කොරෝනා වෛරසය ආසාදනය වී නොමැති බවයි විදෙස් වාර්තා සඳහන් කළේ.\nදකුණු කොරියාව, ඉතාලිය සහ ඉරානය යන රටවල නව කොරොනා වෛරසයේ සීග්‍ර ව්‍යාප්තියත් සමඟ එය ලොව පුරා රටවලට විනාශකාරී සහ මාරාන්තික ප්‍රතිවිපාක ගෙන දෙන වසංගත තත්ත්වයක් දක්වා වර්ධනය වනු ඇතැයි විශේෂඥයන් පෙන්වාදී තිබෙනවා.\nදකුණු කොරියාවේ සහ ඉතාලියේ වෛරසය සීග්‍රයෙන් ව්‍යාප්තවීම සහ චීනයට පසුව ඉරානයෙන් වැඩිම මරණ සංඛ්‍යාවක් වාර්තාවීමත් සමඟ ආසියානු කොටස් වෙළඳපොල සහ වෝල් ස්ටී්‍රට් වෙළඳපොලේ අනාගතය මේ වනවිට අවිනිශ්චිත වී ඇති බවයි විදෙස් වාර්තා සඳහන් කළේ.\nඑමෙන්ම තෙල් සහ රත්‍රං හිඟයක්ද පවතින අතර, වසර 7 කින් වාර්තාවූ ඉහළම රන් මිලද පසුගියදා වාර්තාවුණා. රන් අවුන්සයක මිල සටහන් වූයේ ඇමරිකානු ඩොලර් 1646 යි ශත විස්සක් ලෙසයි.\nමෙම තත්ත්වය හමුවේ ආයෝජකයන් කොටස් වෙළඳපොල සහ ඉන්ධන සඳහා සිදුකරන ආයෝජන සීමා කර රත්‍රං සඳහා ආයෝජනය කිරීමට පෙළඹී ඇති බව සඳහන්.\nඑමෙන්ම චීනයට වෛද්‍ය උපකරණ අපනයනය කිරීම සිමා කිරීමට ඉන්දියාව පියවර ගත්තා.\nඉන්දීය විදේශ කටයුතු අමාත්‍යාංශය ප්‍රකාශ කර ඇත්තේ කොරෝනා වෛරසය ඉන්දියාවට ව්‍යාප්තවීමේ අවදානමක් පවතින බවට ලෝක සෞඛ්‍ය සංවිධානය දුන් උපදෙස් අනුව එම පියවර ගත් බවයි.\nලොව පුරා කොවිඞ් - 19 හෙවත් නව කොරෝනා ආසාදිත මුළු සංඛ්‍යාව 79,561 දක්වා ඉහළ ගොස් ඇති අතර, මරණ සංඛ්‍යාවද 2619 දක්වා ඉහළ ගොස් තිබෙනවා. එමෙන්ම වෛරසය ආසාදනය වී සුවය ලැබූ සංඛ්‍යාව 25,077ක්.",
       "URL": "https://www.hirunews.lk/235101/දකුණු-කොරියාවට-ශ්‍රී-ලාංකික-ශ්‍රමිකයන්-යැවීම-ප්‍රමාද-කිරීමේ-සූදානමක්",
       "Category": "Local News",
       "Parent URL": "https://www.hirunews.lk/local-news.php?pageID=2885"
}