{
       "Source": "hirunews",
       "Timestamp": "Monday, 15 August 2022 - 6:49",
       "Headline": "හරක් කටාගේ කුලී වෙඩික්කරු වන 'කදිරා' අත්අඩංගුවට (වීඩියෝ)",
       "News Content": "සංවිධානාත්මක අපරාධකරුවෙකු සහ මහාපරිමාණ මත්ද්‍රව්‍ය ජාවාරම්කරුවෙකු වන නදුන් චින්තක වික්‍රමරත්න හෙවත් හරක් කටාගේ ප්‍රධාන කුලී වෙඩික්කරු පොලිස් විශේෂ කාර්ය බලකාය අත්අඩංගුවට ගෙන තිබෙනවා.\nඊයේ (14) මොහු අත්අඩංගුවට ගෙන ඇත්තේ බොරලැස්ගමුව ප්‍රදේශයේ සැඟව සිටියදියි.\nප්‍රබෝධ කුමාර හෙවත් කදිරා ලෙස හඳුන්වන මොහුගේ වයස අවුරුදු 27 ක්.\nහරක් කටා විසින් දෙනු ලබන නියෝග මත මොහු මිනිස් ඝාතන සිදුකර ඇති අතර, මේ වසරේ එලෙස සිදුකළ වෙඩි තැබීම් දෙකක් හඳුනාගෙන තිබෙනවා.\nමේ වසරේ අප්‍රේල් මස 5 වනදා වැලිගම ප්‍රදේශයේ දී චූටි මාමා නැමැත්තාට සහ මැයි මස 14 වනදා රොෂාන් හෙවත් ජැකාට වෙඩි තබා ඇත්තේ මොහු විසින් බවට හඳුනාගෙන ඇති බවයි පොලිස් විශේෂ කාර්ය බලකාය සඳහන් කළේ.\nඅත්අඩංගුවට ගන්නා අවස්ථාවේදී මොහු ළඟ ගල්කටස් වර්ගයේ ගිනි අවියක්, උණ්ඩ 3 ක් සහ හෙරොයින් ග්‍රෑම් 17 ක ප්‍රමාණයක් තිබී සොයාගත්තා.\nවෙඩි තැබීම්වලට අමතරව ස්ත්‍රී දූෂණ සහ කොල්ලකෑම්වලට ද මොහු අවශ්‍යව සිටි පුද්ගලයෙක්.\nපසුගිය දින (11) විදෙස් මාධ්‍ය වාර්තා සඳහන් කළේ, ශ්‍රී ලංකා බුද්ධි අංශයට අත්අඩංගුවට ගැනීමට අවශ්‍ය කර සිටි පාතාල කල්ලි නායක නදුන් චින්තක හෙවත් හරක් කටා නමැත්තා අත්අඩංගුවට ගත් බවයි.\nඒ ඔහු සහ ඔහුගේ බිරිය යැයි පවසන තැනැත්තියක් සමග ඩුබායි ගුවන් තොටුපළෙන් මලයාසියාව බලා පිටත්ව යාමට පැමිණි අවස්ථාවේදියි.\nනමුත් මෙරට මහජන ආරක්ෂක අමාත්‍යාංශය නිවේදනය කළේ, එලෙස අත්අඩංගුවට ගනු ලැබුවේ නිශ්චිතවම හරක් කටාම දැයි තවමත් සනාථ කරගනිමින් සිටින බවයි.\nඊයේ (14) දිනයේ දී මහජන  ආරක්ෂක අමාත්‍ය ටිරාන් අලස් ප්‍රකාශ කළේ, ඩුබායි හි දී අත්අඩංගුවට ගැනුණු පුද්ගලයා හරක් කටාම දැයි ඊයේ වන තෙක් තහවුරු වී නොමැති බවයි.\nහරක් කටා සහ ඔහුගේ කුලී හේවායෝ මෙරට නම ගිය ඝාතන රැසක් මෙහෙයවූ අපරාධකරුවන් ලෙසයි ආරක්ෂක අංශ සඳහන් කරන්නේ.",
       "URL": "https://www.hirunews.lk/312776/හරක්-කටාගේ-කුලී-වෙඩික්කරු-වන-කදිරා-අත්අඩංගුවට-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=940"
}