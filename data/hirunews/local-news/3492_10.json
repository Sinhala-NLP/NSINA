{
       "Source": "hirunews",
       "Timestamp": "Wednesday, 20 February 2019 - 17:05",
       "Headline": "\"වෙඩිකන්දේ කසුන්\" රිමාන්ඩ්",
       "News Content": "රුපියල් කෝටි 700 ක වටිනාකමකින් යුත් මැණික් සහ දියමන්ති කොල්ලකෑමේ සිද්ධියට අත්අඩංගුවට ගත් පාතාල කල්ලි නායක මාකඳුරේ මධුෂ්ගේ සමීපතමයෙකු ලෙස සැළකෙන කසුන් ධනංජය හෙවත් වෙඩිකන්දේ කසුන් නැමැත්තා ලබන මස 6 වනදා දක්වා රක්ෂිත බන්ධනාගාර ගත කෙරුණා.\nඒ, සැකකරු අද නුගේගොඩ මහේස්ත්‍රාත් වසන්ත කුමාර හමුවට ඉදිරිපත් කළ අවස්ථාවේදියි.\nඑහිදී සැකකරු හඳුනාගැනීමේ පෙරට්ටුවක් සඳහා එළඹෙන නඩු වාරයේදී ඉදිරිපත් කරන ලෙසටයිි මහේස්ත්‍රාත්වරයා නියෝග කළේ.\nකෝටි 700 ක වටිනාකමකින් යුත් මැණික් සහ දියමන්ති කොල්ලකෑමේ සිද්ධියට ඊයේ මෙම සැකකරු අත්අඩංගුවට ගනු ලැබුවේ වත්තල - වෙඩිකන්ද ප්‍රදේශයේදියි.\nපසුගිය වසරේ නොවැම්බර් මස 5 වනදා පොලිස් නිල ඇඳුමින් සහ සිවිල් ඇඳුමින් සැරසුණු පිරිසක් පන්නිපිටිය ප්‍රදේශයේ නිවසක තිබූ මෙම මැණික් සහ දියමන්ති කොල්ලකා තිබුණා.\nපසුව සිදුකරන ලද පරීක්ෂණවලින් අනාවරණ වූයේ දැනට ඩුබායි හි අත්අඩංගුවේ පසුවන පාතාල නායක මාකඳුරේ මධුෂ් අදාළ කොල්ලය මෙහෙයවා ඇති බවටයි.",
       "URL": "https://www.hirunews.lk/210829/වෙඩිකන්දේ-කසුන්-රිමාන්ඩ්",
       "Category": "Local News",
       "Parent URL": "https://www.hirunews.lk/local-news.php?pageID=3492"
}