{
       "Source": "hirunews",
       "Timestamp": "Saturday, 04 December 2021 - 7:52",
       "Headline": "ගෘහස්ථ එල්.පී. ගෑස් පරීක්ෂාව ප්‍රමිති ආයතනයට",
       "News Content": "ගෘහස්ථ එල් පී ගෑස් හා එහි උපාංග පිළිබඳ ප්‍රමිතිය පරික්ෂා කිරීම ඉදිරියේදී ශ්‍රී ලංකා ප්‍රමිති ආයතනය වෙත පැවරීමට කටයුතු සිදු කරමින් පවතින බව පාරිභෝගික ආරක්ෂණ රාජ්‍ය අමාත්‍ය ලසන්ත අලගියවන්න ප්‍රකාශ කළා.\nකොළඹ ඊයේ පැවති මාධ්‍ය හමුවක දී ඔහු වැඩිදුරටත් කියා සිටියේ, ඊට අදාළ ව පාරිභෝගික කටයුතු පිළිබඳ අධිකාරිය ආනයන පාලකගෙන් ඉල්ලීමක් ද සිදු කර ඇති බවයි.\nමතුව ඇති අර්බුදකාරී තත්ත්වය හමුවේ දිවයින පුරා ගෘහස්ථ ගෑස් සිලින්ඩර බෙදාහැරීම සහ අලෙවිය අත්හිටුවීමට තීරණය කෙරුණා.\nගෑස් කාන්දු සිදුවීම් පිළිබඳ සොයාබැලීමට සාම්පල් පරීක්ෂාවක්ද සිදු කළ අතර, ඒ පිළිබඳ මොරටුව සරසවියේ විද්‍යාඥයන්ගේ වාර්තාව බලධාරීන් වෙත භාර දී තිබෙනවා.\nගෘහස්ථ එල්.පී. ගෑස්වල ප්‍රොපේන් සහ බියුටේන් සංඝටකවල අනුපාතයන් වෙනස් කිරීම පිළිබඳවද එහිදී අවධානය යොමු වී ඇති බව සඳහන්.\nකෙසේ නමුත් මෙලෙස ගෘහස්ථ ගෑස් සිලින්ඩර බෙදාහැරීම අත්හිටුවීමටයි පියවර ගැනුණේ, ගෑස් කාන්දුවක් හඳුනාගැනීමට අවශ්‍ය එතිල් මර්කැප්ටන් රසායනිකය නියමිත පරිදි අඩංගු නොවීම හේතුවක් ලෙස සඳහන් කරමින්.\nමේ අතර, දෛනිකව ගෑස් භාවිත කරන ජනතාව සහ හෝටල් ව්‍යාපාරිකයින් පවසන්නේ ගෑස් බෙදා හැරීම සහ අලෙවිය අත්හිටුවීමට ගෙන ඇති තීරණය නිසා ගැටලුකාරි තත්ත්වයක් මතු වී ඇති බවයි.",
       "URL": "https://www.hirunews.lk/289977/ගෘහස්ථ-එල්-පී-ගෑස්-පරීක්ෂාව-ප්‍රමිති-ආයතනයට",
       "Category": "Local News",
       "Parent URL": "https://www.hirunews.lk/local-news.php?pageID=1518"
}