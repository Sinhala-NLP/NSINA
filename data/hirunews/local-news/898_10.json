{
       "Source": "hirunews",
       "Timestamp": "Thursday, 01 September 2022 - 10:46",
       "Headline": "ශ්‍රී ලංකාවට ඩොලර් බිලියන 2.9ක විස්තීර්ණ අරමුදල් පහසුකම්",
       "News Content": "ශ්‍රී ලංකාවට විස්තීරණ අරමුදල් පහසුකමක් ලබාදීම පිණිස ජාත්‍යන්තර මූල්‍ය අරමුදල නියෝජිත කණ්ඩායමක් සමග ශ්‍රී ලංකා මහ බැංකුවේ සහ මුදල් අමාත්‍යංශයේ නියෝජිත කණ්ඩායම් අතර පැවති සාකච්ඡා අද (01) සාර්ථකව නිමාව දුටුවා.\nඒ ජාත්‍යන්තර මූල්‍ය අරමුදල සමග කාර්ය මණ්ඩල මට්ටමේ එකඟතාවකට එළඹීමෙන් අනතුරුවයි.\nමෙම එකඟතාව අනුව ඉදිරි මාස 48 ක කාලයක් තුළදී ශ්‍රී ලංකාවට විස්ථිරණ අරමුදල් ලබා දීමේ කාල සටහනක් සකස් කර ගැනීමට නියෝජිත කණ්ඩායම් දෙක අතර එකඟතාවක් ඇති වී තිබෙනවා.\nමේ සම්බන්ධයෙන් අගෝස්තු 24 සිට සැප්තැම්බර් 1 දක්වා පැවති දීර්ඝ සාකච්ඡා වට ගණනාවකින් අනතුරුව අද උදෑසන ජාත්‍යන්තර මූල්‍ය අරමුදල් කණ්ඩායමට නායකත්වය දුන් පීටර් බෲවර් සහ මසහිරෝ නොසාකි දෙදෙනා එඒකාබද්ධ නිවේදනයක් නිකුත් කළා.\nසාකච්චා අවසානයේ පීටර් බෲවර් සහ මසහිරෝ නොසාකි නිකුත් කළ සම්පූර්ණ නිවේදනය...\n“ ශ්‍රී ලංකා බලධාරීන් සහ ජාත්‍යන්තර මූල්‍ය අරමුදල (IMF) කණ්ඩායම, බිලියන 2.9 ක විස්තීරණ අරමුදල් පහසුකමක් (EFF) මාස 48 ක කාලයක් සඳහා ලබා දීමට කාර්ය මණ්ඩල මට්ටමේ එකඟතාවයකට පැමිණ ඇත.\n“මෙම නව විස්තීරණ අරමුදල් පහසුකම, මූල්‍ය ස්ථාවරත්වය ආරක්ෂා කරමින්, දූෂණ අවම කරමින් සහ ශ්‍රී ලංකාවේ සංවර්ධන විභවයන් හි අගුළු හරිමින්, සාර්ව ආර්ථික ස්ථාවරත්වය සහ ණය තිරසාරභාවය ප්‍රතිෂ්ඨාපනය කිරීමේ ශ්‍රී ලංකාවේ වැඩසටහනට සහාය වනු ඇත.\nමෙම ගිවිසුම ඉදිරි කාලසීමාව තුළ ජාත්‍යන්තර මූල්‍ය අරමුදල කළමනාකාරිත්වයේ සහ විධායක මණ්ඩලයේ අනුමැතියට යටත්ව, බලධාරීන් විසින් පූර්ව ක්‍රියාමාර්ග ක්‍රියාත්මක කිරීම සහ ශ්‍රී ලංකාවේ නිල ණය හිමියන්ගෙන් මූල්‍ය සහතික ලබා ගැනීම සහ සහයෝගීතාවයක් කරා ළඟා වීමට සද්භාවයෙන් උත්සාහ කිරීම මත රඳා පවතී.\nමෙහි දී ශ්‍රී ලංකාවේ ණය හිමියන්ගෙන් ණය සහන සහ බහුපාර්ශ්වික හවුල්කරුවන්ගෙන් අතිරේක මූල්‍යකරණය, ණය තිරසාර බව සහතික කිරීමට සහ මූල්‍ය පරතරය පියවීමට අවශ්‍ය වේ\n. “ශ්‍රී ලංකාව උග්‍ර අර්බුදයකට මුහුණ දී සිටී. බාහිර සංචිත ප්‍රමාණවත් නොවීම සහ තිරසාර නොවන රාජ්‍ය ණය ගතිකයන් හේතුවෙන් මේ අවදානම වර්ධනය වී ඇත.\nඅප්‍රේල් මස ප්‍රකාශයට පත් කරන ලද ණය ගෙවීම් අත්හිටවීම ශ්‍රී ලංකාව එහි බාහිර මූල්‍ය බැඳීම් පැහැර හැරීමට හේතු වූ අතර, විදේශ සංචිත වල සිදුවූ තීරණාත්මක පහළ බැසීම, ඉන්ධන ඇතුළු අත්‍යාවශ්‍ය භාණ්ඩ ආනයනයට බාධාවක් වී ඇති අතර, එය ආර්ථික ක්‍රියාකාරකම් තවදුරටත් අඩාල කරයි.\n2022 දී ශ්‍රී ලංකාවේ ආර්ථිකය 8.7% කින් හැකිලෙනු ඇතැයි අපේක්ෂා කරන අතර, මෑත කාලීනව උද්ධමනය 60% ඉක්මවිය. එහි බලපෑම අසමානුපාතික ලෙස දුප්පත් සහ අවදානමට ලක්විය හැකි අය විසින් දරා ගැනීමට සිදුව ඇත.\n“මෙම පසුබිම සමග ජාත්‍යන්තර මූල්‍ය අරමුදලේ සහාය ද ඇතිව ආර්ථිකය ස්ථාවර කිරීම, ශ්‍රී ලාංකික ජනතාවගේ ජීවනෝපාය ආරක්ෂා කිරීම, ආර්ථික ප්‍රකෘතිය සඳහා පසුබිම සකස් කිරීම සහ සියල්ලන් ඇතුළත් වන තිරසාර සංවර්ධනයක් අරමුණු කරයි.\nමෙම වැඩසටහනේ ප්‍රධානතම කාර්ය භාරය පහතින්...\nරාජ්‍ය මූල්‍ය ඒකාග්‍රතාවයට සහාය වීම සඳහා රාජ්‍ය මූල්‍ය ආදායම ඉහළ නැංවීම. මෙම වැඩසටහන මගින් ප්‍රධාන බදු ප්‍රතිසංස්කරණ ක්‍රියාත්මක කරනු ඇත. මෙම ප්‍රතිසංස්කරණවලට පුද්ගලික ආදායම් බද්ද වඩාත් ප්‍රගතිශීලී කිරීම සහ ආයතනික ආදායම් බදු සහ වැට් බදු සඳහා බදු පදනම පුළුල් කිරීම ඇතුළත් වේ. 2024 වන විට දළ දේශීය නිෂ්පාදිතයෙන් 2.3% ක ප්‍රාථමික අතිරික්තයක් කරා ළඟාවීම මෙම වැඩසටහනේ අරමුණයි.\nරජය සතු ව්‍යවසායයන්ගෙන් පැන නගින මූල්‍ය අවදානම අවම කිරීම සඳහා ඉන්ධන සහ විදුලිය සඳහා පිරිවැය පදනම් කරගත් ආදායම් ක්‍රියාමාර්ග සහ බලශක්ති මිල ප්‍රතිසංස්කරණ හඳුන්වා දීම බලධාරීන් විසින් දැනටමත් ප්‍රකාශයට පත් කර ඇති අතර එය අරමුදල් කණ්ඩායම සාදරයෙන් අනුමත කරයි.\nසමාජ ආරක්ෂණ ජාල වැඩසටහන් ආවරණය සහ ඉලක්ක කිරීම වැඩිදියුණු කිරීම මගින් දුප්පතුන් සහ අවදානමට ලක්වූවන් මත වත්මන් අර්බුදයේ බලපෑම අවම කිරීම.\nනව මහ බැංකු පනතක් මගින් රාජ්‍ය මූල්‍ය ඒකාබද්ධ කිරීම, මූල්‍ය මූල්‍යකරණය ඉවත් කිරීම සහ නම්‍යශීලී උද්ධමනය ඉලක්ක කරගත් පාලන තන්ත්‍රයක් අනුගමනය කිරීමට ඉඩ සලසන දත්ත මත පදනම් වූ මූල්‍ය ප්‍රතිපත්ති ක්‍රියාමාර්ග හරහා ශක්තිමත් මහ බැංකු ස්වාධිපත්‍යයක් මත මිල ස්ථාවරත්වය ප්‍රතිෂ්ඨාපනය කිරීම.\nජාත්‍යන්තර මූල්‍ය අරමුදල (IMF) වැඩසටහන යටතේ ඇති විස්තීරණ ප්‍රතිපත්ති පැකේජය මගින් සහය වන වෙළඳපල තීරණය කරන ලද සහ නම්‍යශීලී විනිමය අනුපාතිකයක් ප්‍රතිෂ්ඨාපනය කිරීම හරහා විදේශ සංචිත නැවත ගොඩ නැගීම.\nශක්තිමත් සහ ප්‍රමාණවත් ලෙස ප්‍රාග්ධනීකරණය වූ බැංකු පද්ධතියක් සහතික කිරීම සහ සංශෝධිත බැංකු පනතක් සමඟ මූල්‍ය අංශයේ නියාමන ප්‍රමිතීන් වැඩිදියුණු කිරීම මගින් මූල්‍ය ස්ථාවරත්වය ආරක්ෂා කිරීම හා මූල්‍ය විනිවිදභාවය සහ රාජ්‍ය මූල්‍ය කළමනාකරණය වැඩිදියුණු කිරීම, ශක්තිමත් දූෂණ විරෝධී නෛතික රාමුවක් හඳුන්වාදීම සහ ජාත්‍යන්තර මූල්‍ය අරමුදල (IMF) තාක්ෂණික සහාය මගින් දියත් වන දූෂණ අවදානම් අවම කිරීම.\nජාත්‍යන්තර මූල්‍ය අරමුදල (IMF) කණ්ඩායම මෙම සංචාරයේ දී ජනාධිපති සහ මුදල් අමාත්‍ය රනිල් වික්‍රමසිංහ, අග්‍රාමාත්‍ය දිනේෂ් ගුණවර්ධන, ශ්‍රී ලංකා මහ බැංකුවේ අධිපති ආචාර්ය පී. නන්දලාල් වීරසිංහ, භාණ්ඩාගාර ලේකම් කේ.එම්. මහින්ද සිරිවර්ධන සහ අනෙකුත් ජ්‍යෙෂ්ඨ රජයේ සහ මහ බැංකුවේ නිලධාරීන් සමඟ රැස්වීම් පැවැත්වීය. ඒ සමග අප කණ්ඩායම පාර්ලිමේන්තු මන්ත්‍රීවරුන්, පෞද්ගලික අංශයේ නියෝජිතයින්, සිවිල් සමාජ සංවිධාන සහ සංවර්ධන හවුල්කරුවන් ද හමු විය.\n\"අපි සාකච්චා වට වලදී ශ්‍රී ලංකා බලධාරීන්ගේ අවංක ප්‍රවේශය සහ උණුසුම් ආගන්තුක සත්කාරය වෙනුවෙන් ස්තූති කිරීමට කැමති අතර ශ්‍රී ලංකාවට සහ එහි ජනතාවට සහයෝගය දැක්වීම සඳහා අපගේ කැපවීම දිගටම කරගෙන යාමට බලාපොරොත්තු වෙමු.\"",
       "URL": "https://www.hirunews.lk/314273/ශ්‍රී-ලංකාවට-ඩොලර්-බිලියන-2-9ක-විස්තීර්ණ-අරමුදල්-පහසුකම්",
       "Category": "Local News",
       "Parent URL": "https://www.hirunews.lk/local-news.php?pageID=898"
}