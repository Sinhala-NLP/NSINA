{
       "Source": "hirunews",
       "Timestamp": "Thursday, 19 January 2023 - 8:04",
       "Headline": "මැතිවරණ වියදම් නියාමන පනත් කෙටුම්පත පාර්ලිමේන්තුවට (වීඩියෝ)",
       "News Content": "යාවත්කාලීන කිරීම 2023-01-19 පස්වරු 01.05\nමැතිවරණ වියදම් නියාමන පනත් කෙටුම්පත අද (20) අධිකරණ අමාත්‍ය ජනාධිපති නිතීඥ විජේදාස රාජපක්ෂ විසින් පාර්ලිමේන්තුවට ඉදිරිපත් කළා.\nඑහි දී විපක්ෂය චෝදනා කළේ ආණ්ඩුවේ වුවමනාව පරිදි මෙම පනත් කෙටුම්පත පාර්ලිමේන්තුවට ඉදිරිපත් කළ බවයි.\nමේ අතර, අභාවප්ප්‍රාත ප්‍රවීණ සිනමා අධ්‍යක්ෂිකා සුමිත්‍රා පීරීස් පිළිබඳව අද පාර්ලිමේන්තුවේ දී අග්‍රාමාත්‍යවරයා ඇතුළු මැති ඇමතිවරුන් ශෝකය පළ කළා.\nඅද පාර්ලිමේන්තුවේදී වාද විවාදයට එක්වෙමින් අග්‍රාමාත්‍ය දිනේෂ් ගුණවර්ධන, විපක්ෂ නායක සජිත් ප්‍රේමදාස, අමාත්‍ය බන්දුල ගුණවර්ධන, ජාතික ජනබලවේගයේ නායක අනුර කුමාර දිසානායක, සහ විපක්ෂයේ ප්‍රධාන සංවිධායක ලක්ෂ්මන් කිරි ඇල්ල මෙන්ම, අධිකරණ අමාත්‍ය ජනාධිපති නිතීඥ විජේදාස රාජපක්ෂ අද අදහස් දක්වා සිටියා.\nමැතිවරණ වියදම් නියාමන පනත් කෙටුම්පත විවාද කිරීමෙන් අනතුරුව අද පස්වරුවේ ඡන්ද විමසීමක් පැවැත්වීමට නියමිතයි.\n----------------------------------------------------------------\nමැතිවරණ වියදම් නියාමන කෙටුම්පත අද මැතිසබයට-අමාත්‍ය ධුර කිහිපයකුත් දිවුරුම් දෙයි\nවිපක්ෂයේ විරෝධය නො තකා මැතිවරණ වියදම් නියාමන පනත් කෙටුම්පත අද (19) පාර්ලිමේන්තුවේ දී විවාද කර සම්මත කර ගැනීමට නියමිත යි.\nඊයේ පස්වරුවේ පාර්ලිමේන්තුවේ පැවති පක්ෂ නායක රැස්වීමේ දී මෙම තීන්දුව ගෙන ඇති අතර, ඒ අනුව මෙම පනත් කෙටුම්පත විවාද කර පස්වරු 5ට ඊට අදාළ ජන්ද විමසීම පැවැත්වීමට යි තීරණය කරනු ලැබුවේ.\nමෙම කෙටුම්පත දෙවැනි වර කියවීමේ විවාදය මාසයකින් කල් දැමීමට අධිකරණ බන්ධනාගාර කටයුතු සහ ව්‍යවස්ථා ප්‍රතිසංස්කරණ පිළිබඳ අමාත්‍යාංශිය උපදේශක කාරක සභාවේ දී පෙරේදා තීරණය වූ අතර, එම තීරණය ඊයේ මෙලෙස වෙනස් කරනු ලැබුවා.\nමෙම තීන්දුව ගැනීමට ජනාධිපති රනිල් වික්‍රමසිංහගේ ප්‍රධානත්වයෙන් පැවති පක්ෂ නායක රැස්වීමේ දී සාකච්ජා කළ අතර මැතිවරණ වියදම් නියාමන කෙටුම්පත අද විවාද කර සම්මත කර ගත යුතු බව ජනාධිපතිවරයා ප්‍රකාශ කර තිබුණා.\nකෙසේ වෙතත් සමගි ජන බලවේගයේ පාර්ලිමේන්තු මන්ත්‍රී ඊට සිය විරෝධය පළ කර තිබෙනවා.\nමෙම සාකච්ඡාවට විපක්ෂ නායක සජිත් ප්‍රේමදාස, පාර්ලිමේන්තු මන්ත්‍රීවරුන් වන අනුර කුමාර දිසානායක, ඩලස් අලහප්පෙරුම, දෙමළ ජාතික සන්ධානයේ නියෝජිතයෙකු එක්ව සිටියේ නැහැ.\nමේ අතර, පුනරුත්ථාපන කාර්යාංශය පනත් කෙටුම්පත දෙවන වර කියවීම ඊයේ වැඩි ඡන්ද 17කින් පාර්ලිමේන්තුවේදී සම්මත වුණා.\nඊට පක්ෂව ඡන්ද 23ක් සහ විපක්ෂව ඡන්ද 6ක් හිමිවූ අතර, එයට කාරක සභා අවස්ථාවේ දී සංශෝධන ඉදිරිපත් කෙරුණා.\nඉන් අනතුරුව පැවති සභාව කල් තැබීමේ විවාදයේ දී භෝග වගාවට සිදු ව ඇති කෘමි උවදුර සහ ව්‍යාජ කෘමිනාශක සම්බන්ධයෙන් අදහස් පළ වුණා.\nමේ අතර, අද පෙරවරුවේ තවත් අමාත්‍යවරුන් කිහිප දෙනෙකු ද දිවුරුම් දීමට නියමිත බවත් වාර්තා වනවා.",
       "URL": "https://www.hirunews.lk/325378/මැතිවරණ-වියදම්-නියාමන-පනත්-කෙටුම්පත-පාර්ලිමේන්තුවට-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=592"
}