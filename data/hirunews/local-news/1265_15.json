{
       "Source": "hirunews",
       "Timestamp": "Monday, 28 March 2022 - 13:33",
       "Headline": "ඉන්ධන හා ගෑස් අර්බුදය තවදුරටත් (වීඩියෝ)",
       "News Content": "ඉන්ධන ලබාගැනීම සඳහා පැමිණි පිරිසකගේ විරෝධතාවක් හේතුවෙන් මීගමුව - කොළඹ ප්‍රධාන මාර්ගය කපුවත්ත මංසන්ධියෙන් අද උදෑසන අවහිර වුණා.\nමේ හේතුවෙන් එම මාර්ගයේ ගමනාගමනයටද දැඩි බාධා එල්ලවූ බවයි හිරු වාර්තාකරු ප්‍රකාශ කළේ.\nකපුවත්ත මංසන්ධිය අසළ පිහිටි ඉන්ධන පිරවුම්හලෙන් දින කිහිපයක සිට ඉන්ධන ලබාදීම ප්‍රමාද කළ බවට පවසමිනුයි අදාළ පිරිස මෙලෙස මාර්ගය අවහිර කරමින් විරෝධතාවයේ නිරත වුණේ.\nඉන්ධන බෙදාහැරීම ප්‍රමාණවත් පරිදි සිදු කරන බව බලශක්ති අමාත්‍යවරයා ප්‍රකාශ කළද මේ වනවිටත් දිවයින පුරා ඉන්ධන පිරවුම්හල්වල පෝලිම් දක්නට ලැබෙනවා.\nකොළඹින් බැහැර ඇතැම් ඉන්ධන පිරවුම්හල් ඉන්ධන නොමැතිකමින් වසා දමා ඇති බවයි අප වාර්තාකරුවන් සඳහන් කළේ.\nබලශක්ති අමාත්‍ය ගාමිණී ලොකුගේ අද පෙරවරුවේ පැවති මාධ්‍ය හමුවකට එක්වෙමින් චෝදනා කළේ, මේ වනවිට උද්ගතව ඇති ඉන්ධන අර්බුදයට හේතුව පසුගිය කාලසීමාව තුළ බොරතෙල් මෙරටට ගෙන්වීම නවතා දැමීම බවයි.\nගෑස් මෙටි්‍රක් ටොන් 3,500ක් රැගත් නෞකාවක් ඊයේ රාත්‍රියේ දිවයිනට පැමිණියා.\nඑම නෞකාවේ අඩංගු ගෑස් තොග ගොඩබෑම අද රාත්‍රි කාලයේ දී සිදු වන බවයි ලිට්රෝ සමාගමේ ප්‍රකාශකයෙකු හිරු ප්‍රවෘත්ති අංශය සිදු කළ විමසීමකදී සඳහන් කළේ.\nකෙසේ වෙතත් තවදුරටත් දිවයින පුරා ජනතාව ගෑස් නොමැතිවීමෙන් දැඩි දුෂ්කරතාවන්ට පත්ව තිබෙනවා.\nවර්තමානය වනවිට මෙරටට ගෙන්වනු ලබන ඉන්ධන, ගෑස් මෙන්ම පාරිභෝගික භාණ්ඩවල ප්‍රමිතිය පරීක්ෂා කරන ලෙස ඉල්ලමින් සිවිල් සංවිධාන කිහිපයක් අද ප්‍රමිති ආයතනය වෙත පැමිණිල්ලක් ඉදිරිපත් කළා.",
       "URL": "https://www.hirunews.lk/300604/ඉන්ධන-හා-ගෑස්-අර්බුදය-තවදුරටත්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1265"
}