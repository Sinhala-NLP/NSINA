{
       "Source": "hirunews",
       "Timestamp": "Tuesday, 28 June 2022 - 16:58",
       "Headline": "මේ වසරේ පළමු මාස 7 ඇතුලත පොදු ප්‍රවාහන බස් ගාස්තු 278% කින් වැඩිවෙලා",
       "News Content": "2022 වසර ආරම්භ වන විට මෙරට අවම බස් ගාස්තුව සටහන් වූයේ රුපියල් 15.00 ක් ලෙසින්.\nඑය ජනවාරි මස 05 වනදා වන විට රුපියල් 17.00 ක් දක්වා ඉහළ දැමුනා.\nඉන් අනතුරුව මාර්තු මාසයේ 15 වැනිදා වන විට එම අවම බස් ගාස්තුව නැවත වතාවක් ඉහල දැමුනේ රුපියල් 20.00 ක් දක්වා‍යි.\nමේ සෑම අවස්ථාවකදීම බස් ගාස්තු ඉහළ දැමීම සඳහා අදාල බස් සංගම් සහ බලධාරීන් විසින් හේතු පාඨය කරගනු ලැබුවේ ඉහළ ගිය ඉන්ධන මිලයි.\nඉන් අනතුරුව මාර්තු 15 වැනි දින ඉහළ දැමුණු රුපියල් 20.00 අවම බස් ගාස්තුව පැවතියේ හරියටම දින 34ක් පමණයි.\nඅප්‍රේල් මස 19 වන දින එම අවම බස් ගාස්තුව නැවතත් රුපියල් 27.00 ක් දක්වා ඉහළ දමුනා.\nඑලෙස ඉහළ දැමුණු මෙම අවම බස් ගාස්තුව නැවත වතාවක් රුපියල් 32.00 ක් දක්වා ඉහළ දැමීමට නැවත වතාවක් ගතවූයේ තවත් දවස් 35 ක් පමණයි.\nඑය අනුව මැයි මස 24 දින නැවතත් මෙරට සාමාන්‍ය ජනතාව බහුල වශයෙන් භාවිත කරන පොදු ප්‍රවාහන සේවාව වන බස් රථ සඳහා වන අවම ගාස්තුව රුපියල් 32.00 ක් දක්වා ඉහළ දැමීමටයි මෙරට පොදු ප්‍රවාහන සේවාවන් ක්‍රියාත්මක කරන සංගම් සහ බලධාරීන් තීරණය කළේ.\nමැයි 24 වැනි දින මෙලෙස ඉහල දැමුණු රුපියල් 32.00 ක් වූ අවම බස් ගාස්තුව නැවතත් ජූලි මස පළ වන දින වන විට රුපියල් 40.00 ක් දක්වා ඉහල දැමිය යුතු බවට පෞද්ගලික බස් සංගම් මේ වන විට ඉල්ලීම් ඉදිරිපත් කර තිබෙනවා.\nඒ අනුව මේ වසරේ පළමු මාස 7 ඇතුළත දී පමණක් බස් ගාස්තු වැඩි වීමේ ආසන්න ප්‍රතිශතය 278% ක්.",
       "URL": "https://www.hirunews.lk/308423/මේ-වසරේ-පළමු-මාස-7-ඇතුලත-පොදු-ප්‍රවාහන-බස්-ගාස්තු-278-කින්-වැඩිවෙලා",
       "Category": "Local News",
       "Parent URL": "https://www.hirunews.lk/local-news.php?pageID=1062"
}