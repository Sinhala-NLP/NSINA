{
       "Source": "hirunews",
       "Timestamp": "Monday, 18 September 2023 - 20:34",
       "Headline": "3 වන ශ්‍රේණියේ දරුවන්ගේ සාක්ෂරතාවය පිළිබඳව සමීක්ෂණයක්",
       "News Content": "3 වන ශ්‍රෙණියේ දරුවන් සැලකීමේදී අඩුම සාක්ෂරතාවයක් පෙන්නුම් කරන්නේ මධ්‍යම පළාතේ දරුවන් බව අධ්‍යාපන අමාත්‍යාංශය සිදුකළ නවතම සමීක්ෂණයකින් අනාවරණය වී තිබෙනවා.\nඑමෙන්ම එම වයසේ දරුවන් අතරින් අඩුම ගණිතමය හැකියාවක් පෙන්නුම් කරන්නේ උතුරු පළාතේ දරුවන් බව එම සමීක්ෂණ වාර්තාවේ සඳහන්.\nමෙරට පාසල්වල 3 ශ්‍රෙණියේ දරුවන්ගේ පාසල් නිපුණතා පදනම් කරගනිමින් අධ්‍යාපන අමාත්‍යාංශය මේ වසරේදී පළාත් මට්ටමින් සිදු කළ සමීක්ෂණයකට අනුව එම දරුවන්ගේ සාක්ෂරතාවය හා ගණිතමය හැකියාව පහළ ගොස් ඇති බව අනාවරණය වී තිබෙනවා.\nසාක්ෂරතාවය සැලකීමේදී අඩුම නිපුණතාවක් පෙන්වා ඇත්තේ මධ්‍යම පළාතේ දරුවන් වන අතර එහි අගය 9% ක්.\nඌව, උතුර සහ නැගෙනහිර පළාත්වල 3 වන ශ්‍රෙණියේ දරුවන්ගේ සාක්ෂරතාව 10%ක් වන අතර උතුරු මැද පළාතේ එම අගය දැක්වෙන්නේ 15%ක් ලෙසයි.\nඑමෙන්ම දකුණු පළාතේ 16%ක් හා වයඹ පළාතේ 17%ක් වශයෙන් සාක්ෂරතාව දැක්වෙනවා.\nබස්නාහිර හා සබරගමුව පළාත්වල එම අගය පිළිවෙළින් 20%ක් සහ 21%ක්.\nමේ අතර එම සමීක්ෂණයට අනුව අඩුම ගණිතමය හැකියාව උතුරු පළාතෙන් වාර්තා වී ඇති අතර එම අගය 6%ක්.\nඑමෙන්ම නැගෙනහිර හා මධ්‍යම පළාත්වල ගණිතමය හැකියාව 9%ක් ලෙසත්, ඌව පළාතේ එම අගය 10%ක් ලෙසත් දැක්වෙනවා.\nසබරගමුව පළාතේ 16%ක්, වයඹ පළාතේ 18%ක් හා දකුණු පළාතේ 19%ක් බස්නාහිර පළාතේ 22%ක් සහ උතුරුමැද පළාතේ 23%ක් ලෙස 3 වන ශ්‍රේණියේ ගණිතමය හැකියාවන් අඩු වී ඇති බව සමීක්ෂණයෙන් පෙන්වා දී තිබෙනවා.",
       "URL": "https://www.hirunews.lk/348684/3-වන-ශ්‍රේණියේ-දරුවන්ගේ-සාක්ෂරතාවය-පිළිබඳව-සමීක්ෂණයක්",
       "Category": "Local News",
       "Parent URL": "https://www.hirunews.lk/local-news.php?pageID=22"
}