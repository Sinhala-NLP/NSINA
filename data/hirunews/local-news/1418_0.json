{
       "Source": "hirunews",
       "Timestamp": "Tuesday, 18 January 2022 - 13:09",
       "Headline": "ප්‍රියන්ත කුමාරගේ බිරිඳට පකිස්ථාන ව්‍යාපාරික ප්‍රජාවගෙන් දෙකෝටි හතලිස් ලක්ෂයකට ආසන්න මුදලක්",
       "News Content": "පකිස්ථානයේදී ඝාතනයට ලක්වූ ප්‍රියන්ත කුමාර වෙනුවෙන් එරට ව්‍යාරික ප්‍රජාව සහ ඔහු සේවය කළ කර්මාන්ත ශාලාවේ මාසික වැටුප ද සහිතව ඩොලර් ලක්ෂයක මුදලක් බිරිඳගේ ගිණුම වෙත යොමුකර තිබෙනවා.\nපකිස්ථාන අග්‍රාමාත්‍යවරයා අවධාරණය කර ඇත්තේ ප්‍රියන්ත කුමාරගේ මාසික වැටුප සෑම මාසයකදීම ඔහුගේ බිරිඳට යැවීමට සමාගමේ බලධාරීන් එකඟතාව පළකර ඇති බවයි.\nමෙම මුදල මෙරට වටිනාකමින් රුපියල් දෙකෝටි හතලිස් ලක්ෂයකට ආසන්නයි.\nඔහු ඝාතනයට ලක්වන විට සියල්කොට් නුවර Rajco Industries සමාගමේ කළමණාකරු වශයෙන් සේවය කරමින් සිටියා.\nඝාතනයෙන් පසු පළමු වැටුප ඊයේ දිනයේ අදාළ සමාගම විසින් ප්‍රියන්ත කුමාරගේ බිරි‍ඳ වෙත යොමුකර තිබෙනවා.\nශ්‍රී ලංකාවේ සිටින ඇයගේ ගිණුමට ඊයේ දිනයේ ඩොලර් 100,000ක මුදලක් යොමු කළ බවයි විදෙස් මාධ්‍ය වාර්තා කර ඇත්තේ.\nඊට ප්‍රියන්ත කුමාරගේ මාසික වැටුප වන ඩොලර් 1667ද ඇතුලත්.\nසියල්කොට් හි ව්‍යාපාරික ප්‍රජාව මියගිය ප්‍රියන්ත කුමාර වෙනුවෙන් ඩොලර් 100,000ක් රැස් කර ඇති අතර එය, ඔහුගේ වැටුප ද සමග බිරිඳට යවන බව අග්‍රාමාත්‍ය ඉම්රාන් ඛාන් නිවේදනය කර තිබෙනවා.\nසියල්කොට් ප්‍රදේශයේ පෞද්ගලික කර්මාන්ත ශාලාවක කළමනාකරුවෙකු ලෙස සේවය කළ ප්‍රියන්ත කුමාර පසුගිය දෙසැම්බර් මාසයේදී ඝාතනය කරනු ලැබුවා.\nසියල්කොට් හි වසිරාබාද් පාරේ පිහිටි ඇඟලුම් කර්මාන්ත ශාලාවේ සේවකයන් පිරිසක් විසින් මෙම ඝාතනය සිදුකර තිබුණේ සේවකයන් විසින් අලවා තිබූ පෝස්ටරයක් ගලවා ඉවත් කළ බවට චෝදනා කරමින්.\nකලහකාරීන් පිරිස කර්මාන්ත ශාලාවට ද ඇති බවටයි අනාවරණ වී ඇත්තේ.\nමෙම ම්ලේච්ඡ ඝාතනය, පකිස්ථාන අග්‍රාමාත්‍යවරයා සහ ජනාධිපතිවරයා ඇතුළු රජයේ ජ්‍යෙෂ්ඨ නිලධාරීන්ගේ මෙන්ම හමුදාවේ ඉහළ නායකත්වයේ ද දැඩි හෙළා දැකීමට ලක්වුණා.\nසිද්ධියට අදාළව ප්‍රධාන විත්තිකරුවන් ලෙස හැඳින්වෙන දෙදෙනකු ඇතුළු සැකකරුවන් 100කට අධික ප්‍රමාණයක් පොලිසිය විසින් අත්අඩංගුවට ගෙන තිබෙනවා.\nපන්ජාබ් පොලිස් මාධ්‍ය ප්‍රකාශකවරයා සඳහන් කර ඇත්තේ, ත්‍රස්තවාදය වැළැක්වීමේ පනතේ විධිවිධාන යටතේ පොලිසිය සැකකරුවන් සම්බන්ධයෙන් නඩුවක් ගොනුකර ඇති බවයි.\nI want to appreciate the Sialkot business community for transferring $ 100,000 to account of Priyantha Kumara's widow & Rajco Industries for transferring monthly salary of $ 2000 to her account - which they will do for 10 yrs.\n— Imran Khan (@ImranKhanPTI)\nJanuary 18, 2022",
       "URL": "https://www.hirunews.lk/294327/ප්‍රියන්ත-කුමාරගේ-බිරිඳට-පකිස්ථාන-ව්‍යාපාරික-ප්‍රජාවගෙන්-දෙකෝටි-හතලිස්-ලක්ෂයකට-ආසන්න-මුදලක්",
       "Category": "Local News",
       "Parent URL": "https://www.hirunews.lk/local-news.php?pageID=1418"
}