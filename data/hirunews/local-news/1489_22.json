{
       "Source": "hirunews",
       "Timestamp": "Thursday, 16 December 2021 - 14:58",
       "Headline": "ගිනිකොණ දිග ගැඹුරු මුහුදේ ධීවර හා නාවික කටයුතුවලින් වළකින්නැයි දැනුම්දීමක්",
       "News Content": "දිවයිනට ගිනිකොණ දෙසින් ගැඹුරු මුහුදු ප්‍රදේශවල පවතින තද සුළං තත්ත්වය හේතුවෙන් නැවත දැනුම් දෙනතුරු ධීවර හා නාවික කටයුතුවල නොයෙදෙන ලෙස කාලගුණ විද්‍යා දෙපාර්තමේන්තුව දැනුම් දෙනවා.\nමේ වන විට එම මුහුදු ප්‍රදේශවල ධීවර කටයුතුවල යෙදී සිටින ධීවර හා නාවික ප්‍රජාව ගොඩබිමට හෝ ආරක්ෂිත ස්ථානයක් වෙත පැමිණෙන ලෙසයි, එම දෙපාර්තමේන්තුව ඉල්ලා සිටින්නේ.\nශ්‍රී ලංකාවට දකුණු දෙසින් පැවති පහළ වායුගෝලයේ කැළඹිලි තත්ත්වය අඩු පීඩන කලාපයක් දක්වා වර්ධනය වී ඇති අතර, මේ වන විට එය දිවයිනට ගිනිකොණ දිශාවෙන් ස්ථානගතව පවතිනවා.\nමේ හේතුවෙන් එම මුහුදු ප්‍රදේශවල ගිගුරුම් සහිත වැසි සමඟ සුළඟේ වේගය පැයට කිලෝමීටර් 60 සහ 70 දක්වා වැඩි විය හැකි බවයි, එම දෙපාර්තමේන්තුව වැඩිදුරටත් සඳහන් කළේ.",
       "URL": "https://www.hirunews.lk/291236/ගිනිකොණ-දිග-ගැඹුරු-මුහුදේ-ධීවර-හා-නාවික-කටයුතුවලින්-වළකින්නැයි-දැනුම්දීමක්",
       "Category": "Local News",
       "Parent URL": "https://www.hirunews.lk/local-news.php?pageID=1489"
}