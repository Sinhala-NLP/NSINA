{
       "Source": "hirunews",
       "Timestamp": "Sunday, 30 August 2020 - 7:07",
       "Headline": "හෙට දිනයේ සිට වැසි තත්වයේ වැඩිවීමක්",
       "News Content": "වැසි තත්වයේ තරමක වැඩිවීමක් හෙට (31) සිට ඉදිරි දින කිහිපයේදී බලාපොරොත්තුවන බව කාලගුණ විද්‍යා දෙපාර්තමේන්තුව පවසනවා.\nමධ්‍යම, සබරගමුව ඌව සහ නැගෙනහිර පළාත්වලත් මුලතිව් දිස්ත්‍රික්කයේත් සවස 2න් පසුව තැනින් තැන වැසි හෝ ගිගුරුම් සහිත වැසි ඇතිවිය හැකියි.\nබස්නාහිර පළාතේත් ගාල්ල සහ මාතර දිස්ත්‍රික්වලත් සිහින් වැසි ඇතිවිය හැකියි.\nඋතුර, උතුරු මැද සහ වයඹ පළාත්වලත් හම්බන්තොට දිස්ත්‍රික්කයේත් විටින් විට හමන පැයට කිලෝමීටර් 40 දක්වා තරමක් තද සුළං ද ඇතිවීමේ හැකියාවක් පවතිනවා.\nගිගුරුම් සහිත වැසි ඇතිවන විට අකුණු මගින් සහ තාවකාලික තද සුළං මගින් සිදුවන අනතුරු අවම කර ගැනීමට අවශ්‍ය පියවර ගන්නා ලෙස ජනතාවගෙන් ඉල්ලීමක් කෙරෙනවා.\nමේ අතර අද දහවල් 12.10ට තල්යුපාඩු, මන්නාරම, මුන්ඩුමුරිප්පු සහ තෙන්නමරවාඩි යන ප්‍රදේශවලට ඉතා ආසන්නව හිරු මුදුන්ව පවතින බව කාලගුණ විද්‍යා දෙපාර්තමේන්තුව කියාසිටියා.\nමේ අතර මන්නාරම සිට පුත්තලම දක්වා සහ මාතර සිට පොතුවිල් දක්වා වන මුහුදු ප්‍රදේශ විටින් විට රළු විය හැකි අතර දිවයින වටා වන සෙසු මුහුදු ප්‍රදේශ විටින් විට මද වශයෙන් රළු විය  හැකි බව ද කාලගුණ විද්‍යා දෙපාර්තමේන්තුව කියාසිටියා.",
       "URL": "https://www.hirunews.lk/248945/හෙට-දිනයේ-සිට-වැසි-තත්වයේ-වැඩිවීමක්",
       "Category": "Local News",
       "Parent URL": "https://www.hirunews.lk/local-news.php?pageID=2489"
}