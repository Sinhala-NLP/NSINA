{
       "Source": "hirunews",
       "Timestamp": "Tuesday, 11 April 2023 - 16:19",
       "Headline": "පළාත් පාලන ඡන්ද විමසීම දින නියමයක් නොමැතිව කල් යයි",
       "News Content": "ලබන 25 වැනිදා පැවැත්වීමට නියමිතව තිබූ පළාත් පාලන ඡන්ද විමසීම දෙවන වරටත් දින නියමයක් නොමැතිව කල්දැමීමට සිදුවන බව මැතිවරණ කොමිෂන් සභාව පවසනවා.\nනිවේදනයක් නිකුත් කරමින් ඔවුන් සඳහන් කරන්නේ පළාත් පාලන ඡන්ද විමසීම පැවැත්වීම සඳහා අවශ්‍ය මූල්‍ය ප්‍රතිපාදන නොලැබීම හේතුවෙන් මෙලෙස ඡන්දය කල්දැමීමට සිදුවන බවයි.\nපළාත් පාලන ඡන්ද විමසීම පැවැත්වීම සඳහා අවශ්‍ය මුදල් ලබාගැනීමේ නිශ්චිත දිනයක් තහවුරු වීමෙන් හෝ ශ්‍රේෂ්ඨාධිකරණය හමුවේ පවතින නඩු කටයුතු සඳහා ලබාදෙන තීරණය මත යළි ඡන්ද විමසීම පැවැත්වෙන දිනය තීරණය කරනු ඇති.\nඒ අනුව එය මැතිවරණ කොමිෂන් සභාවේ උපදෙස් මත දිස්ත්‍රික් තේරීම් භාර නිලධාරිවරයා විසින් තීරණය කරනු ඇති බව අදාළ නිවේදනයේ වැඩිදුරටත් සඳහන්.",
       "URL": "https://www.hirunews.lk/332292/පළාත්-පාලන-ඡන්ද-විමසීම-දින-නියමයක්-නොමැතිව-කල්-යයි",
       "Category": "Local News",
       "Parent URL": "https://www.hirunews.lk/local-news.php?pageID=420"
}