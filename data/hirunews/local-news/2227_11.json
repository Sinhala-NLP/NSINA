{
       "Source": "hirunews",
       "Timestamp": "Thursday, 07 January 2021 - 14:19",
       "Headline": "ඩොනල්ඩ් ට්‍රම්ප්ගේ ෆේස්බුක් සහ ට්විටර් ගිණුම් තාවකාලිකව අත්හිටුවයි",
       "News Content": "ට්‍රම්ප් හිතවාදි ආධාරකරුවන් ඇමරිකාවේ සෙනට් සභාව පිහිටි කැපිටල් හිල් ගොඩනැගිල්ලට පහර දීමේ සිද්ධියේදි පුද්ගලයින් 04 දෙනෙකු මියගොස් තිබෙනවා.\nවිදෙස් වාර්තා සඳහන් කළේ සිද්ධියට සම්බන්ධ 52කු අත්අඩංගුවට ගෙන ඇති බවයි.\nඉන් 47 දෙනෙකු අත්අඩංගුවට ගෙන ඇඳිරි නීතිය උල්ලංඝණය කිරීමට අදාළවයි. ගැටුමින් මෙට්රෝ පොලිස් දෙපාර්තමේන්තුවේ සාමාජිකයන් 14 දෙනෙකු ද තුවාල ලබා  තිබෙනවා.\nඇමරිකාවේ සෙනට් මණ්ඩලයේ පාලන  බලය තීරණය කරන ජෝර්ජියා ප්‍රාන්ත මැතිවරණයේ ප්‍රතිඵල නිකුත් වීමත් සමඟ වොෂින්ටන් නුවර ට්‍රම්ප් හිතවාදි විරෝධතාකරුවන්ගේ ආක්‍රමණයට ලක් වුණා.\nඑම ප්‍රාන්ත මැතිවරණය ජයගනු ලැබුවේ ජෝ බයිඩ්න්ගේ ඩිමොක්‍රටික් පක්ෂයයි.\nඒ අනුව ඩිමොක්‍රටික් පක්ෂ අපේක්ෂක රෆායෙල් වර්නොක් සිය ජය තහවුරු කර ගත්තේ රිපබ්ලිකන් පක්ෂයේ කෙලී ලොෆ්ලර් පරාජයට පත් කරමින්. ඇමරිකානු සෙනට් මණ්ඩලයේ පූර්ණ බලය හිමිකර ගැනීම සඳහා ජනාධිපති ධූරයට තේරී පත් වූ ජෝ බයිඩ්න්ගේ ඩිමොක්‍රටික් පක්ෂයට හැකි වුණා.\nඑම ජයග්‍රහණයත් සමඟ ඇමරිකාවේ අගනුවර වන වොෂින්ටන්හි ට්‍රම්ප් හිතවාදි කන්ඩායම් විරෝධතා ආරම්භ කරනු ලැබූ අතර ඔවුන් ඉතා ප්‍රචණ්ඩ අයුරින් හැසිරෙන ආකාරය මාධ්‍ය වාර්තා කළා.\nඉතා ප්‍රචණ්ඩ අයුරින් විරෝධතාකරුවන් සෙනෙට් සභා ගොඩනැගිල්ලට ඇතුලුවූ අතර, සභා ගර්භයේ කතානායක පුටුව  ද විරෝධතාකරුවන් සිය සන්තකයට නතු කරගත්තා.\nප්‍රචණ්ඩ ක්‍රියා අතරතුර ඩෙලවෙයාර් හි විල්මින්ටන් ප්‍රදේශයේදී තේරී පත්වූ ජනාධිපති ජෝ බයිඞ්න් මෙම පිරිසෙන් ඉල්ලා සිටින්නේ ප්‍රජාතන්ත්‍රවාදී කර්තව්‍යයට ඉඩදී පසුබසින ලෙසයි.\nඑම ප්‍රකාශයෙන් මිනිත්තු කිහිපයක් ගතවත්ම ජනාධිපති ඩොනල්ඞ් ට්‍රම්ප් වීඩියෝවක් මුදාහරිමින් සඳහන් කළේ මැතිවරණය වංචා සහගතව පැවැත්වූ බවයි.\n\"මා දන්නවා, ඔබ ඉන්නේ වේදනාවෙන්. ඔබට රිදිලා, මැතිවරණය සොරකම් කරලා තිබෙනවා. හැමදෙනාම ඒක දන්නවා. විශේෂයෙන්ම අපගේ ප්‍රතිවාදීන්. නමුත් ඔබ දැන් ගෙදර යා යුතුයි. මේක වංචා සහගත මැතිවරණයක් වුණත් අපට මේ මිනිස්සුන්ගේ අල්ලේ නැටවෙන්න බැහැ. අපට සාමය තිබිය යුතුයි.\"\nතත්වය පාලනය කිරීමට පොලීසිය අවට ප්‍රාන්තවලින් අතිරේක ආරක්ෂක බලඇණි මෙන්ම කඳුළු ගෑස් ප්‍රහාරද එල්ල කළා.\nකෙසේ වෙතත් සිය ආධාරකරුවන්ගේ විරෝධතා උග්‍ර අතට හැරෙන පසුබිමක ජනාධිපති ට්‍රම්ප් ට්විට් පණිවුඩයක් නිකුත් කරමින් සිය ආධාරකරුවන්ගෙන් ඉල්ලා සිටියේ පොලිසිය සහ නීතිය ක්‍රියාත්මක කරන පිරිස්වලට සහය වන ලෙසයි.\nකෙසේ වෙතත් පසුව ට්විටර් සමාගම ඩොනල්ඩ් ට්‍රම්ප්ගේ ට්විටර් ගිණුම අවහිර කළ අතර, ඔහුගේ ෆේස්බුක් ගිණුම තාවකාලිකව අවහිර කිරීමට ෆේස්බුක් සමාගම පියවර ගනු ලැබුවා.\nමේ අතර ජනාධිපති ට්‍රම්ප්ගේ ඉල්ලීමක් අනුව ජාතික ආරක්ෂක බලමුළුව කැඳවිමටද පියවර ගෙන තිබෙනවා.\nවොෂිංටන් නගරයට මේ වන විට ඇඳිරි නීතිය පනවා ඇති අතර වොෂිංටයනයේ ශ්‍රී ලංකා තානාපති කාර්යාලයද නිවේදනය කළේ නොවැලැක්විය හැකි හේතුවන් මත තම කාර්යාලය වසා දමන බවයි.\nඇමරිකාවේ මීලඟ ජනාධිපතිවරයා ලෙස ජෝ බයිඞ්න් මේ මස 20 වනදා දිවුරුම් දීමට නියමිතයි.\nඑම උත්සවය පැවැත්වෙන්නේ කැපිටල් ගොඩනැගිල්ලේ වීම ද විශේෂත්වයක්.\nමේ අතර ඇමරිකාවේ නව ජනපති පදවි ප්‍රාප්තිය දක්වා වොෂින්ටන් අගනුවර මහජන හදිසි තත්ත්වය තවත් දින 15කට දීර්ඝ කර ඇති බව නගරාධිපතිවරයා ප්‍රකාශ කළා.",
       "URL": "https://www.hirunews.lk/259081/ඩොනල්ඩ්-ට්‍රම්ප්ගේ-ෆේස්බුක්-සහ-ට්විටර්-ගිණුම්-තාවකාලිකව-අත්හිටුවයි",
       "Category": "Local News",
       "Parent URL": "https://www.hirunews.lk/local-news.php?pageID=2227"
}