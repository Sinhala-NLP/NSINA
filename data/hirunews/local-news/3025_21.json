{
       "Source": "hirunews",
       "Timestamp": "Friday, 29 November 2019 - 20:22",
       "Headline": "හිරුට එරෙහිව මඩ පෝස්ටර් ගසා අදට මාසයයි - තවම නිතිය ක්‍රියාත්මක නැහැ",
       "News Content": "හිරු මාධ්‍ය ජාලයට එරෙහිව මඩ පෝස්ටර් ව්‍යාපාරයක් දියත් කර මසකට ආසන්න කාලයක් ගත වුවද මෙතෙක් කිසිවෙකුත් අත්අඩංගුවට ගෙන නැහැ.\nමේ සම්බන්ධයෙන් පොලිසිය විමර්ශනයක් ආරම්භ කළ බව පැවසුවද මෙතෙක් නීතිය ක්‍රියාත්මක වී නොතිබීම විමතියට කරුණක්.\nජනතාවගේ ඇත්ත දැනගැනීමේ අයිතිය වෙනුවෙන් නිරන්තරයෙන් පෙනී සිටිනා හිරු මාධ්‍ය ජාලයට එරෙහිව පසුගිය ජනාධිපතිවරණ සමයේදී කොළඹ ඇතුළු ප්‍රදේශ රැසක අසත්‍ය මඩ පෝස්ටර් ව්‍යාපාරයක් දියත් කර තිබුණේ මාධ්‍ය නිදහසට දැඩි තර්ජනයක් එල්ල කරමින්.\nඊට පසු දින පොලිස් මාධ්‍ය ප්‍රකාශක ජ්‍යෙෂ්ඨ පොලිස් අධිකාරී රුවන් ගුණසේකර මහතා සඳහන් කළේ මෙම සිදුවීම සම්බන්ධයෙන් පොලිස් මූලස්ථානයේ අවධානය වහාම යොමුව ඇති බවත්, නීතිමය උපදෙස් පරිදි දැඩි විමර්ශනයක් ආරම්භ කරන බවයි.\nපැමිණිල්ලක් සිදුකළ පසු විමර්ශනයට අදාළ සාක්ෂි සෙවීම පොලිසියේ කාර්යභාරයක් වුවද එම සාක්ෂි සෙවීමේ කාර්යයද හිරු මාධ්‍ය ජාලය විසින්\nසිදුකරදී තිබුණේ පොලිස් විමර්ශනයට සහයක් ලෙසින්.\nඑලෙස CCTV දර්ශන ඇතුළු ආදාළ සාක්ෂි ඉදිරිපත් කර තිබුණද මෙතෙක් පොලිසිය විධිමත් පරීක්ෂණයක් ආරම්භ කර ඇති බවට ඉඟියක් හෝ නැහැ.\nමේ වන විට වැඩතහනමට ලක්ව සිටින පොලිස්පති පූජිත් ජයසුන්දර මහතා වරෙක ප්‍රකාශ කර තිබුණේ තමන් නීතිය නමා හෝ පරීක්ෂණ සිදුකරන බවයි.",
       "URL": "https://www.hirunews.lk/229228/හිරුට-එරෙහිව-මඩ-පෝස්ටර්-ගසා-අදට-මාසයයි-තවම-නිතිය-ක්‍රියාත්මක-නැහැ",
       "Category": "Local News",
       "Parent URL": "https://www.hirunews.lk/local-news.php?pageID=3025"
}