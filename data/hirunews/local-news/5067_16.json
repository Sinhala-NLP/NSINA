{
       "Source": "hirunews",
       "Timestamp": "Friday, 29 April 2016 - 13:10",
       "Headline": "ලංකාවට තවදුරටත් ඇමරිකාවේ සහය",
       "News Content": "ශ්‍රී ලංකාවේ පුළුල් ආර්ථික වර්ධනයක් උදෙසා තවදුරටත් උපරිම සහය ලබාදෙන බව ඇමරිකා එක්සත් ජනපදය ප්‍රකාශ කළා.\nඑක්සත් ජාතීන්ගේ සංවිධානයේ ඇමරිකානු නිත්‍ය නියෝජිතවරිය වන සමන්තා පවර් මේ බව ප්‍රකාශ කළේ ශ්‍රී ලංකා වෙළඳ සහ ආයෝජන සැළසුම් එකඟතා මණ්ඩලයේ රැස්වීමෙන් අනතුරුවයි.\nනිව්යෝක් නුවර පැවති එම රැස්වීමේදී අදහස් දැක්වූ ඇමරිකානු රාජ්‍ය තාන්ත්‍රික නිලධාරිනිය කියා සිටියේ ශ්‍රී ලංකාවේ වත්මන් රජය පසුගිය මාස 16 ක කාලය තුළ කැපී පෙනෙන ප්‍රගතියක් අත්කරගෙන සිටින බවයි.\nතිරසාර සාමය ප්‍රජාතන්ත්‍රවාදයේ වගකීම සහ ජාත්‍යන්තර ප්‍රජාව සමඟ නව සබඳතා ගොඩනගාගැනීමේදී ශ්‍රී ලංකාව මෙලෙස ඉදිරියට පැමිණ ඇති බවයි ඇය සඳහන් කළේ.\nභීතියේ වාතාවරණය ඉවත්ව ගොස් ඇති අතර දේශපාලන සිරකරුවන් නිදහස් කිරීමට පියවර ගෙන තිබෙනවා.\nඅභ්‍යන්තර අවතැන්වූවන් නැවත පදිංචි කිරීමේ ක්‍රියාවලියද සාර්ථකව සිදුවන බවයි ජගත් සංවිධානයේ ඇමරිකානු තානාපතිනිය සඳහන් කළේ.\nසියලූම ශ්‍රී ලාංකිකයන්ට යුක්තිය සහ සංහිඳියාව ඇති කරන ක්‍රියාවලියකට ශ්‍රී ලංකාව යොමුවී සිටින අතර එහිදී ඇතිවන අභියෝගයන් හමුවේ සහයවීම සඳහා ඇමරිකාව ඉදිරිපත්ව සිටින බව තානාපතිනි සමන්තා පවර් අවධාරණය කළා.\nමේ අතර එක්සත් ජාතීන්ගේ විශේෂ නියෝජිතයින් දෙදෙනෙකු අද ශ්‍රී ලංකාවේ සංචාරයක නිරත වන බව විදේශ කටයුතු අමාත්‍යාංශය ප්‍රකාශ කළා.\nනීතිය සහ අධිකරණ පද්ධතිය පිළිබද විශේෂ නියෝජිත මොනිකා ප්‍රින්ටො සහ මානව හිමිකම් සහ නීත්‍යානුකූල නොවන දඩුවම් සම්බන්ධයෙන් විශේෂ නියෝජිත ජුවාන් ඉ මෙන්ඩිස් එම නියෝජිතයන් දෙදෙනායි.",
       "URL": "https://www.hirunews.lk/132017/ලංකාවට-තවදුරටත්-ඇමරිකාවේ-සහය",
       "Category": "Local News",
       "Parent URL": "https://www.hirunews.lk/local-news.php?pageID=5067"
}