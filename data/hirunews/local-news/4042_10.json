{
       "Source": "hirunews",
       "Timestamp": "Monday, 12 March 2018 - 10:06",
       "Headline": "ජනපති ජපානයට ලඟා වෙයි",
       "News Content": "පස්දින ජපාන නිල සංචාරය ආරම්භ කරමින් ජනාධිපති මෛත්‍රීපාල සිරිසේන අද (12) පෙරවරුවේ එරටට ලඟා වුණා.\nටෝකියෝ නුවර නරිටා ජාත්‍යන්තර ගුවන් තොටුපළේදී ජනාධිපතිවරයා ඇතුළු ධූත පිරිස එරට රජයේ විශේෂ නියෝජිත පිරිසක් විසින් පිළිගත් බවයි ජනාධිපති මාධ්‍ය අංශය ප්‍රකාශ කළේ.\nඉන්දියාවේ පැවැත්වුණු ජාත්‍යන්තර සූර්ය බලශක්ති එකමුතුවේ සමාරම්භක සමුළුවට සහභාගි වීමෙන් අනතුරුවයි ජනාධිපතිවරයා ජපානය වෙත පැමිණියේ.\nහෙට (13) දිනයේදී අකිහිතෝ අධිරාජ්‍යා සහ මිචිකෝ රැජින හමුවන ජනාධිපතිවරයා අනිද්දා එරට අග්‍රාමාත්‍ය කාර්යාලයේදී ජපාන අග්‍රාමාත්‍ය ෂින්සෝ අබේ හමුවී ද්විපාර්ශවීය සාකච්ජා පැවැත්වීමට නියමිත බවයි ජනාධිපති මාධ්‍ය ඒකකය ප්‍රකාශ කළේ.\nඑහිදී දෙරට අතර ආර්ථික, වෙළඳ සහ සංස්කෘතික සබදතා ශක්තිමත් කර ගැනීම සම්බන්ධයෙන් සාකච්ඡා පැවැත්වීමට නියමිතව තිබෙනවා.\nඅනතුරුව විශේෂ ව්‍යාපාරික හා ආයෝජන සමුළුවකට සහභාගි වන ජනාධිපති මෛත්‍රීපාල සිරිසේන ජයිකා ආයතනයේ සභාපතිවරයා, ජපාන විදේශ වෙළඳ සංවිධානයේ සහ ජපාන වානිජ මණ්ඩලයේ නියෝජිතයන් ද හමුවනු ඇති.\nඑසේම ජනාධිපතිවරයා ජපානයේ නවීන අපද්‍රව්‍ය කළමණාකරන මධ්‍යස්ථානයක නිරීක්ෂණ චාරිකාවක එක්වීමට නියමිත අතර එරට පිහිටි ශ්‍රී ලංකා බෞද්ධ සිද්ධස්ථාන හි ප්‍රධාන සංඝනායක හිමිවරු ද මුණ ගැසීමට අපේක්ෂා කරනවා.",
       "URL": "https://www.hirunews.lk/185684/ජනපති-ජපානයට-ලඟා-වෙයි",
       "Category": "Local News",
       "Parent URL": "https://www.hirunews.lk/local-news.php?pageID=4042"
}