{
       "Source": "hirunews",
       "Timestamp": "Sunday, 18 December 2022 - 11:00",
       "Headline": "දෙවුන්දරට ඔබ්බෙන් ගැඹුරු මුහුදේ දී මත්කුඩු සමග අත්අඩංගුවට ගත් යාත්‍රාව කොළඹ වරායට",
       "News Content": "දෙවුන්දර තුඩුවට ඔබ්බෙන් ගැඹුරු මුහුදේ යාත්‍රා කරමින් සිටියදී අයිස් සහ හෙරොයින් මත්ද්‍රව්‍ය කිලෝග්‍රෑම් 200 ක් සමඟ අත්අඩංගුවට ගත් යාත්‍රාව මේ වනවිට කොළඹ වරායට රැගෙන විත් තිබෙනවා.\nමත්ද්‍රව්‍ය නාශක කාර්යාංශය සඳහන් කළේ එම මත්කුඩුවල වටිනාකම දළ වශයෙන් කෝටි 200 ක් ඉක්මවන බවයි.\nමෙම වැටලීමේදි අත්අඩංගුවට ගත් මුළු සැකකරුවන් සංඛ්‍යාව 13 ක්.\nමෙම හෙරොයින් තොගය සමඟ සැකකරුවන් මත්ද්‍රව්‍ය නාශක කාර්යාංශයට භාරදීමට නියමිතයි.\nදෙවුන්දර තුඩුවට ඔබ්බෙන් වූ ගැඹුරු මුහුදේ යාත්‍රා කරමින් තිබූ සැකකටයුතු බහුදින ධීවර යාත්‍රාවක් පරීක්‍ෂාවට ලක් කිරීමෙන් අනතුරුව සූක්‍ෂම ලෙස සඟවා ප්‍රවාහනය කරමින් තිබූ හෙරොයින් මත්ද්‍රව්‍ය සහ අයිස් මත්ද්‍රව්‍ය තොගය සොයාගනු ලැබුවේ පෙරේදා දිනයේයි.\nනාවික හමුදාවේ සමුදුර නෞකාවේ දින ගණනක් රැදී සිටිමින් මෙම මෙහෙයුම සිදුකර තිබුණේ ශ්‍රී ලංකා නාවික හමුදාව, රාජ්‍ය බුද්ධි සේවාව සහ පොලිස් මත්ද්‍රව්‍ය නාශක කාර්යාංශය ඒකාබද්ධවයි.",
       "URL": "https://www.hirunews.lk/322963/දෙවුන්දරට-ඔබ්බෙන්-ගැඹුරු-මුහුදේ-දී-මත්කුඩු-සමග-අත්අඩංගුවට-ගත්-යාත්‍රාව-කොළඹ-වරායට",
       "Category": "Local News",
       "Parent URL": "https://www.hirunews.lk/local-news.php?pageID=659"
}