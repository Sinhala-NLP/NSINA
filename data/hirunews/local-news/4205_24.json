{
       "Source": "hirunews",
       "Timestamp": "Wednesday, 22 November 2017 - 18:47",
       "Headline": "බැඳුම්කර ඇමතුම් නිසා කැබිනට් මාධ්‍ය හමුව උණුසුම්",
       "News Content": "බැඳුම්කර ගණුදෙනුව පිළිබඳව විමර්ශනය කරන ජනාධිපති කොමිසම් සභාවට පත්කළ යුතුව තිබුණේ විදෙස් විශේෂඥයින් බව සම කැබිනට් ප්‍රකාශක අමාත්‍ය රාජිත සේනාරත්න ප්‍රකාශ කළා.\nඅමාත්‍යවරයා මේ බව කියා සිටියේ කැබිනට් තීරණ දැනුම්දීමේ මාධ්‍ය හමුවට අද කොළඹදී එක්වෙමින්.\nමෙම කොමිසමේදී විනිසුරුවන් යොමු කරන ලද ප්‍රශ්න මොනවාදැයි මෙහිදී අමාත්‍යවරයා ප්‍රශ්න කළා.\nඒ පිළිබඳව දිගින් දිගටම මාධ්‍යවේදීන් ප්‍රශ්න කිරීමේදී සම කැබිනට් ප්‍රකාශක අමාත්‍ය දයාසිරි ජයසේකරද පිළිතුරු දීමට මැදිහත් වුණා.\nඑහිදී රාජිත සේනාරත්න අමාත්‍යවරයා මාධ්‍යවේදීන් විමසා සිටියේ අර්ජුන් ඇලෝසියස් දුරකථන ඇමතුම් ලබාදුන් සියලූදෙනා බැඳුම්කර සිද්ධිය සම්බන්ධයෙන් වරදකරුවන්ද යන්නයි.\nකොමිසමේ වාර්තාවට අනුව නඩු පැවරීමෙන් පසු දුරකථන ඇමතුම් සම්බන්ධයෙන් සිදුකරන විමර්ශනවලදී වැරදිකරුවන් කවුරුන්ද යන්න හෙළිවනු ඇති බවද දයාසිරි ජයසේකර අමාත්‍යවරයා සඳහන් කළා.\nරවී කරුණානායක මන්ත්‍රිවරයා සම්බන්ධයෙන් රාජිත සේනාරත්න අමාත්‍යවරයාගෙන් මාධ්‍යවේදීන් දිගින් දිගටම සිදුකළ විමසීම්වලදී අමාත්‍යවරයා සහ මාධ්‍යවේදීන් අතර උණුසුම් සංවාදයක් එහිදී ඇතිවුණා.",
       "URL": "https://www.hirunews.lk/176679/බැඳුම්කර-ඇමතුම්-නිසා-කැබිනට්-මාධ්‍ය-හමුව-උණුසුම්",
       "Category": "Local News",
       "Parent URL": "https://www.hirunews.lk/local-news.php?pageID=4205"
}