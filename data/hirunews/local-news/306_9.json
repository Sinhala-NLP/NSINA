{
       "Source": "hirunews",
       "Timestamp": "Tuesday, 30 May 2023 - 22:29",
       "Headline": "ඖෂධ මිල අඩු කිරීමට සෞඛ්‍ය ඇමතිගෙන් උපදෙස්",
       "News Content": "ඩොලරයේ මිල අඩු වීමට සාපේක්ෂව ඉතා කඩිනමින් ඖෂධ මිල අඩු කිරීමට අදාළ පියවර ගන්නා ලෙස සෞඛ්‍ය අමාත්‍ය ආචාර්ය කෙහෙලිය රඹුක්වැල්ල ඊයේ (29) එම අමාත්‍යාංශයේ අදාළ නිලධාරීන් වෙත උපදෙස් ලබා දී තිබෙනවා.\nඒ අනුව ඩොලරයේ මිල අඩු වීමට සාපේක්ෂව 15% ක පමණ ප්‍රමාණයකින් අවම වශයෙන් ඖෂධ මිල අඩුවිය යුතු බැව් අමාත්‍යවරයා මෙහිදී සඳහන් කළ බවයි වාර්තා වන්නේ.\nමේ සඳහා සෞඛ්‍ය අමාත්‍යාංශය, ජාතික ඖෂධ නියාමන අධිකාරිය, රාජ්‍ය ඖෂධ සංස්ථාව, වෛද්‍ය සැපයුම් අංශය යන ආයතනයන්හි ඉහළ නිලධාරීන් මේ සහභාගී වී තිබෙනවා.\nඩොලරයේ අගය රුපියල් 190.00 සිට රුපියල් 370.00 දක්වා විචල්‍ය වූ පරාසය තුළ ඖෂධ මිල එයට සාපේක්ෂව බොහෝ සෙයින් ඉහළ ගියද මේ වනවිට ඩොලරයේ අගය විශාල ලෙස පහළ බසිමින් තිබෙන තත්ත්වයක් තුළ ඖෂධ මිල එයට සාපේක්ෂව අඩු විය යුතු යැයි අමාත්‍යවරයා ප්‍රකාශ කළ බවයි වාර්තා වී අත්තේ.\nවිදුලි බිල ඉහළ යාම , බැංකු පොලී අනුපාත ඉහළ යාම ඇතුළු අනෙකුත් සාධකයන්ද මේ තුළ සැලැකිල්ලට ගත යුතු යැයි පෙන්වා දුන් අමාත්‍යවරයා විශේෂයෙන් රටේ අහිංසක ජනතාවට අවශ්‍ය ඖෂධ උපරිම සාධාරණ මිලට ලබාදීමට හැකි සෑම පියවරක්ම ගන්නා ලෙස අදාළ නිලධාරීන්ට උපදෙස් ලබා දී තිබෙනවා.\nඒ අනුව අමාත්‍යවරයා ප්‍රකාශ කර ඇත්තේ ඉතාම කඩිනමින් මේ සම්බන්ධයෙන් මිල කමිටුව ඇතුළු අදාළ අංශ හා නිලධාරීන් සමඟ සාකච්ඡා කර කඩිනම් තීරණයක් ගන්නා ලෙසයි.\nඑමෙන්ම ජාත්‍යන්තර මට්ටමේ රසායනාගාරයක් මෙරට ස්ථාපිත කිරීමට පියවර ගත යුතු බවට ජනාධිපතිවරයා විසින් ද පෙන්වාදී ඇති බැව් මෙහිදී පැවසූ අමාත්‍ය රඹුක්වැල්ල මහතා ඒ සඳහා ද පියවර ගන්නා ලෙස අමාත්‍යාංශ නිලධාරීන් වෙත දැනුම් දී ඇති බවද වාර්තා වුණා.\nමෙහිදී ජාතික ඖෂධ නියාමන අධිකාරියට අනුබද්ධ ජාතික ඖෂධ තත්ත්ව ආරක්ෂණ රසායනාගාරය ජාත්‍යන්තර මට්ටමට පුළුල් කිරීමට හෝ නව රසායනාගාරයක් ඉදිකිරීමේ කාලීන අවශ්‍යතාව මෙම රැස්වීමේදී සාකච්ඡාවට වූ බව සඳහන්.",
       "URL": "https://www.hirunews.lk/336626/ඖෂධ-මිල-අඩු-කිරීමට-සෞඛ්‍ය-ඇමතිගෙන්-උපදෙස්",
       "Category": "Local News",
       "Parent URL": "https://www.hirunews.lk/local-news.php?pageID=306"
}