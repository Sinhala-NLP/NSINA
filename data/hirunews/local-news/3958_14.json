{
       "Source": "hirunews",
       "Timestamp": "Sunday, 06 May 2018 - 9:14",
       "Headline": "නිවසකට පස් කන්දක් කඩා වැටීමෙන් තරුණයෙක් මියයයි (ඡායාරූප)",
       "News Content": "ගසක් සමග පස් කන්දක් නිවසකට කඩා වැටීමෙන් තරුණයෙකු මියගොස් තිබෙනවා.\nඊයේ රාත්‍රී මෙලෙස මියගොස් ඇත්තේ නාවලපිටිය ගෝනාවලපතන ප්‍රදේශයේ පදිංචි 20 හැවිරිදි තරුණයෙක්.\nඊයේ රාත්‍රී 8.30 ට පමණ පැවති දැඩි වර්ෂාවත් සමග නිවසට ඉහළින් තිබු විශාල ගසක් පස් කන්දක් සමග පැමිණ නිවසේ විසිත්ත කාමරය යටවී ඇතැයි සඳහන්.\nඑම ස්ථානයේ සිටි මෙම තරුණයා සහ ඔහුගේ සොයුරා පස් කන්දට යටවී සිටියදී ප්‍රදේශවාසීන් විසින් බේරාගෙන තිබෙනවා.\nඔවුන් නාවලපිටිය රෝහලට රැගෙන යමින් සිටියදී 20 හැවිරිදි තරුණයා මියගොස් ඇති බවයි අප වාර්තාකරු සඳහන් කළේ.\nඑම තරුණයාගේ සොයුරා ද සුලු තුවාල ලබා තිබෙනවා.\nගස කඩා වැටෙන අවස්ථාවේ නිවසේ අනෙක් සාමාජිකයන් වෙනත් කාමරවල සිටීම හේතුවෙන් ඔවුන්ට අනතුරක් සිදුව නැහැ.\nතුවාල ලැබු සොයුරා ප්‍රකාශකර ඇත්තේ තමන් රූපවාහිනී නරඹමින් සිටියදී එකවරම විශාල ශබ්දයක් සමග ගස සහ පස් කන්ද කඩා වැටුනු බවයි.\nඅනතුරින් අදාළ නිවසේ විසිත්ත කාමරයට ද දැඩි අලාභ හානි සිදුව තිබෙනවා.\nඡායාරූප - හැටන් රංජිත් රාජපක්ෂ",
       "URL": "https://www.hirunews.lk/190069/නිවසකට-පස්-කන්දක්-කඩා-වැටීමෙන්-තරුණයෙක්-මියයයි-ඡායාරූප",
       "Category": "Local News",
       "Parent URL": "https://www.hirunews.lk/local-news.php?pageID=3958"
}