{
       "Source": "hirunews",
       "Timestamp": "Wednesday, 13 April 2022 - 21:38",
       "Headline": "සාකච්ඡාවට ආණ්ඩුව කැමති වීම ම අරගලයේ ජයග්‍රහණයක් - හිටපු මැ.කෝ",
       "News Content": "ගාලුමුවදොර නිර්පාක්ෂික අරගලකරුවන් සමග තමන් හමු වී සාකච්ඡා කිරීමට සූදානම් බව අග්‍රාමාත්‍ය මහින්ද රාජපක්ෂ ප්‍රකාශ කළා.\nඅග්‍රාමාත්‍ය මාධ්‍ය ඒකකය නිවේදනයක් නිකුත් කරමින්, ඒ බව කියා සිටියේ අද (13) පෙරවරුවේදීයි.\nඑහෙත් අදාළ සාකච්ඡාව තමන් ප්‍රතික්ෂේප කරමින් විරෝධතාවයේ නිරත පිරිස අග්‍රාමාත්‍යවරයාට යැවූ බව සඳහන් පිළිතුරු ලිපි කිහිපයක් මේ වනවිට සමාජ මාධ්‍ය ඔස්සේ සංසරණය වන අතර ඒ පිළිබඳව උද්ඝෝෂණ භූමියේ රැඳී සිටින පිරිස ද ප්‍රතිචාර දැක්වුවා.\nඅරගලකරුවන් පවසන්නේ, කිසිදු සාකච්ඡාවක් අවශ්‍ය නොවන බවත්, වහාම පාර්ලිමේන්තුවේ 225 දෙනා ඉල්ලා අස්වී යා යුතු බවත් ය.\nමේ අතර, මෙම නිර්පාක්ෂික අරගලකරුවන් අග්‍රාමාත්‍යවරයාට ලබාදුන් පිළිතුරට හිටපු මැතිවරණ කොමිෂන් සභාවේ සභාපති මහින්ද දේශප්‍රිය ද අදහස් පළ කර තිබෙනවා.\nසිය නිල ෆේස් බුස් ගිණුමේ සටහනක් තබමින් ඔහු කියා ඇත්තේ, පළමුකොට සාකච්ඡාවට ආණ්ඩුව කැමති වීම ම අරගලයේ ජයග්‍රහණයක් බවයි.\nසාකච්ඡා යනු අරගලය විසඳීමේ සහ ජයග්‍රහණය කිරීමට ඇති හොඳම උපාය මාර්ගයක් බවත්, කිසිසේත්ම අරගලකරුවන් එම ආරාධනය ප්‍රතික්ෂේප කිරීම නොකළ යුතු බව ද හිටපු මැතිවරණ කොමිෂන් සභාවේ සභාපතිවරයා වැඩිදුරටත් පෙන්වා දෙනවා.\nඑවන් තත්ත්වයක් තුළ ගාලු මුවදොර ඇරඹි විරෝධතාවය අඛණ්ඩව පස්වන දිනටත් ක්‍රියාත්මක වුණා.\nඊට නම්දරා සිටින ප්‍රවීණ කලාකරුවන් රැසක් ද එක්ව සිටින අයුරු දක්නට ලැබුණා.",
       "URL": "https://www.hirunews.lk/301909/සාකච්ඡාවට-ආණ්ඩුව-කැමති-වීම-ම-අරගලයේ-ජයග්‍රහණයක්-හිටපු-මැ-කෝ",
       "Category": "Local News",
       "Parent URL": "https://www.hirunews.lk/local-news.php?pageID=1232"
}