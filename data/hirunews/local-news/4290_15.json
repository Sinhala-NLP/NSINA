{
       "Source": "hirunews",
       "Timestamp": "Tuesday, 03 October 2017 - 14:58",
       "Headline": "ගල්කිස්ස කලහකාරී සිද්ධියට අදාළ තවත් දෙදෙනෙකු ගැන හෙළිවෙයි - පොලිසියෙන් ඉල්ලීමක්",
       "News Content": "ගල්කිස්ස ප්‍රදේශයේ මියන්මාර සරණාගතයන් පිරිසක් රඳවා සිටි මධ්‍යස්ථානය අසල ඇතිවු කලහකාරී සිද්ධියට අදාළ තවත් සැකකරුවන් දෙදෙනෙකු පිළිබඳ පොලිසිය කරුණු අනාවරණ කර තිබෙනවා.\nකොළඹ අපරාධ කොට්ඨාශය සිදු කරනු ලබන විමර්ශණයේදීයි මෙම සැකකරුවන් පිළිබඳ හෙළිවී ඇත්තේ.\nමේ වන විට වැඩ තහනමකට ලක්ව සිටි හිටපු පොලිස් කොස්තාපල්වරයෙකු ඉන් එක් අයෙක් වන අතර පොලිසිය සඳහන් කළේ ඔහුට එරෙහිව මේ වන විට පානදුර මහේස්ත්‍රාත් අධිකරණයේ නඩු 3 ක් ද පවතින බවයි.\nඉන් එකක් මුස්ලිම් පල්ලියකට පහරදී අලාභ හානි කිරීමේ නඩුවක් වන අතර අනෙක පානදුර බාලිකා විද්‍යාලයක විදුහල්පතිනියකට තර්ජනය කිරීමේ සිද්ධියක් බව සඳහන්.\nමියන්මාර සරණාගත කඳවුර අසල කලහකාරීව හැසිරීමේ සිද්ධියේ අනෙක් සැකකරු වන්නේ කිරුළපන පුර්වාරාම විහාරයේ පුජ්‍ය අරඹේපොල රතනසාර හිමියන්.\nසැකකාර හිමිනම සහ අනෙක් සැකකරු මේවන විට පොලිසිය මගහැර පළාගොස් සිටින අතර ඔවුන් අත්අඩංගුවට ගැනීමට පොලිසිය මහජන සහය පතනවා.\nඒ අනුව ඔවුන් සිටින ස්ථානයක් පිළිබඳ තොරතුරු දන්නේ නම් 071 8591727 අංකය ඔස්සේ කොළඹ අපරාධ කොට්ඨාශයේ අධ්‍යක්ෂවරයා දැනුවත් කරන ලෙසටයි පොලිසිය ඉල්ලා සිටින්නේ.",
       "URL": "https://www.hirunews.lk/172470/ගල්කිස්ස-කලහකාරී-සිද්ධියට-අදාළ-තවත්-දෙදෙනෙකු-ගැන-හෙළිවෙයි-පොලිසියෙන්-ඉල්ලීමක්",
       "Category": "Local News",
       "Parent URL": "https://www.hirunews.lk/local-news.php?pageID=4290"
}