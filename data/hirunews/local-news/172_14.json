{
       "Source": "hirunews",
       "Timestamp": "Tuesday, 18 July 2023 - 20:24",
       "Headline": "ඉතිහාසයේ පළමු වරට රිජ්වේ ආර්යා ළමා රෝහලේ වෛද්‍යවරුන් හෙට වර්ජනයක",
       "News Content": "කොළඹ රිජ්වේ ආර්යා ළමා රෝහලේ වෛද්‍යවරුන් හෙට පෙරවරු 08 සිට පැය 24 වෘත්තීය ක්‍රියාමාර්ගයක් ආරම්භ කිරීමට සූදානම් වනවා.\nඒ එම රෝහලේ අට බී වාට්ටුවේ සිටින කාන්තා විශේෂඥ වෛද්‍යවරියකගේ ක්‍රියාකලාපයකට විරෝධය දක්වමින්. ළමා රෝහල් ඉතිහාසයේ ප්‍රථම වරට මෙලෙස වෘත්තීය ක්‍රියාමාර්ගයක් සිදුකෙරෙන අතර ඒ අනුව හෙට දිනයේදී එම රෝහලේ බාහිර රෝගී අංශයේ කටයුතු බිඳවැටෙනු ඇති බවයි රජයේ වෛද්‍ය නිලධාරින්ගේ සංගමයේ ලේකම් වෛද්‍ය හරිත අලුත්ගේ කියා සිටියේ.\nමේ අතර පවතින එන්නත් ගැටලුව මත රිජ්වේ ආර්යා ළමා රෝහලේ කිසිදු ළමා රෝගියෙකු ආසාත්මිකතාවක් හටගෙන නොමැති බව එම රෝහලේ අධ්‍යක්ෂ ජී. විජේසූරිය අද කොළඹදී මාධ්‍ය හමුවක් කැඳවමින් ප්‍රකාශ කළා.\nමේ අතර දිවයින පුරා රජයේ රෝහල්වල ඖෂධ භාවිතා කිරීමෙන් පසු වාර්තා වූ ජීවිත හානි සම්බන්ධයෙන් විමර්ශනය කිරීම සදහා සෞඛ්‍ය සේවා අධ්‍යක්ෂ ජනරාල්වරයා පත් කළ සත් පුද්ගල විශේෂඥ කමිටුව හෙට දිනයේදීත් රැස්වීමට නියමිතයි. සූම් තාක්ෂණය ඔස්සේ මෙම සත්පුද්ගල කමිටුවේ මූලික සාකච්ඡා අද පැවති අතර එහිදී අදාළ විමර්ශන කටයුතු සිදුකළ යුතු ආකාරය සම්බන්ධයෙන් සාකච්ඡා වී ඇති තිබෙනවා.\nහෙට දිනයේදී රැස්වීමෙන් අනතුරුව කමිටුවේ වාර්තාව ලබාදිය හැකි නිශ්චිත දිනය සම්බන්ධයෙන් එකඟතාවකට පැමිණීමට නියමිත බවයි අප කළ විමසීමකදී ශ්‍රී ජයවර්ධනපුර විශ්වවිද්‍යාලයේ ආසාත්මිකතා හා ප්‍රතිශක්තිවේද සහ සෛල ජෛව විද්‍යායතනයේ අධ්‍යක්ෂ ආචාර්ය චන්දිම ජීවන්දර කියා සිටියේ.\nකෙසේ වෙතත් ඖෂධ ගැටලුවට වගකිව යුතු සෞඛ්‍ය අමාත්‍යවරයා, අමාත්‍යංශ ලේකම්වරයා ඇතුළු නිලධාරින් ඉල්ලා අස්විය යුතු බව පවසමින් සිවිල් සංවිධනා කිහිපයක් සෞඛ්‍ය අමාත්‍යංශය ඉදිරිපිටදී අද සත්‍යග්‍රහයක් ආරම්භ කළා.\nකෙසේ වෙතත් මෙරට නිදහස් සෞඛ්‍ය සේවාව විනාශ කිරීමට යම් පිරිසක් කුමන්ත්‍රණයක් කරමින් සිටින බවට සෞඛ්‍ය අමාත්‍ය කෙහෙළිය රඹුක්වැල්ල අද පාර්ලිමේන්තුවේදී ප්‍රකාශ කළා. ඒ විපක්ෂනායක සජිත් ප්‍රේමදාස ස්ථාවර නියෝග යටතේ යොමුකළ ප්‍රශ්නයකට පිළිතුරු දෙමින්.\nමතුව ඇති සෞඛ්‍ය අර්බුද හමුවේ ප්‍රතිකාර ලබාගැනීමට රෝහල් වෙත පැමිණීමට බිය නොවන ලෙසයි කොළඹ ජාතික රෝහලේ පුහුණු කිරීමේ හෙද නිලධාරිනි පුෂ්පා රම්‍යානි ද සොයිසා ඉල්ලා සිටියේ.",
       "URL": "https://www.hirunews.lk/341686/ඉතිහාසයේ-පළමු-වරට-රිජ්වේ-ආර්යා-ළමා-රෝහලේ-වෛද්‍යවරුන්-හෙට-වර්ජනයක",
       "Category": "Local News",
       "Parent URL": "https://www.hirunews.lk/local-news.php?pageID=172"
}