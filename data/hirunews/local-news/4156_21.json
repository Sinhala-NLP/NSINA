{
       "Source": "hirunews",
       "Timestamp": "Tuesday, 26 December 2017 - 7:18",
       "Headline": "තේ තහනම ඉවත් කිරීම, ශ්‍රී ලංකා - රුසියා මිතුරුදම ගැන සහතිකයක් - ජනපති",
       "News Content": "ශ්‍රී ලංකාව සහ රුසියාව අතර ආදර්ශමත් රාජ්‍ය තාන්ත්‍රික සබඳතාවක් සැමදා පැවති බව ජනාධිපති මෛත්‍රීපාල සිරිසේන පවසනවා.\nමෙරට තේ අපනයනයන් සඳහා රුසියාව පනවා තිබූ තහනම ඉවත් කර ගත් ආකාරය එම මිතුරුදම පිළිඹිබු කරන උදාහරණයක් බවයි ජනාධිපතිවරයා කියා සිටියේ.\nසිය ට්විටර් ගිණුමට ජනාධිපති මෛත්‍රීපාල සිරිසේන එම ප්‍රකාශය ඊයේ එක් කළේ රුසියාව විසින් ශ්‍රී ලංකාවෙන් ආනයනය කරනු ලබන තේ ඇතුළු කෘෂි නිෂ්පාදන සඳහා පනවා තිබූ තහනම ඉවත් කිරීමේ තීරණයත් සමඟයි.\nශ්‍රී ලංකාවෙන් ආනයනය කරනු ලබන තේ ඇතුළු කෘෂි නිෂ්පාදන සඳහා පනවා තිබූ තහනම  ලබන 30 වනදා සිට ක්‍රියාත්මක වන පරිදි ඉවත් කිරීමට රුසියාව ඊයේ තීරණය කරනු ලැබුවා.\nවිශේෂයෙන් තේ සඳහා පනවා ඇති  තහනම සම්බන්ධයෙන් සාකච්ඡා කිිරීමට මෙරට තාක්ෂණික කණ්ඩායමක් පෙරේදා දිනයේ රුසියාව බලා පිටත්ව ගියා.\n9 දෙනෙකුගෙන් යුත් මෙම තාක්ෂණික කණ්ඩායමට තේ මණ්ඩලයේ සභාපති රොහාන් පෙතියාගොඩ සහ කෘෂිකර්ම අධ්‍යක්ෂ ජනරාල් ආචාර්ය රොහාන් විජේකෝන්  ද ඇතුළත්.\nඔවුන් රුසියානු මධ්‍යම රජයේ පශු සම්පත් සහ ශාක ආහාර සෞඛ්‍යය පිළිබඳ සේවාවේ නියෝජිතයන් සමඟ සාකච්ඡා කළ බවයි මොස්කව් නුවර ශ්‍රී ලංකා තානාපති කාර්යාලය සඳහන් කළේ.\nමෙම සාකච්ඡාවේ ප්‍රතිඵලයක් ලෙස මෙරට තේ අපනයනයන් සඳහා රුසියාව පනවා තිබූ තහනම ඉවත් කරනු ලැබූ බව වැවිළි කර්මාන්ත අමාත්‍ය නවීන් දිසානායක කියා සිටියා.\nමේ අතර, රුසියාවෙන් මෙරටට ආනයනය කරනු ලබන ඇස්බැස්ටෝස් නිෂ්පාදන සහ අමුද්‍රව්‍ය සම්බන්ධයෙන් අධ්‍යයනයක් කිරීම සඳහා අමාත්‍යාංශ 05ක නිලධාරීන් කණ්ඩායමක් ඊයේ රුසියාවේ මොස්කව් නුවර බලා පිටත්ව ගොස් තිබෙනවා.",
       "URL": "https://www.hirunews.lk/179321/තේ-තහනම-ඉවත්-කිරීම-ශ්‍රී-ලංකා-රුසියා-මිතුරුදම-ගැන-සහතිකයක්-ජනපති",
       "Category": "Local News",
       "Parent URL": "https://www.hirunews.lk/local-news.php?pageID=4156"
}