{
       "Source": "hirunews",
       "Timestamp": "Tuesday, 16 February 2021 - 19:49",
       "Headline": "දරුවන්ට වස පෙවූ මව රිමාන්ඩ්",
       "News Content": "මාස 11ක් පමණ වයසැති තම බිළිඳු පුතුට සහ තුන් හැවිරිදි දියණියට වස පොවා තමන් ද වස පානය කිරීමෙන් රෝහල් ගත කළ 28 හැවිරිදි මව මාර්තු මස 1 වන දා දක්වා රක්ෂිත බන්ධනාගාර ගත කර තිබෙනවා.\nඒ, අදාළ මව දඹුල්ල වැඩබලන මහේස්ත්‍රාත් වසන්ත ආරියරත්න හමුවට අද ඉදිරිපත් කළ අවස්ථාවේදියි. දඹුල්ල - කණ්ඩලම ප්‍රදේශයේ දී ඊයේ මෙම මව වස පානය කර දරුවන් දෙදෙනාට ද වස පොවා තිබුණා.\nපසුව අසාධ්‍ය තත්ත්වයේ පසුවීම හේතුවෙන් මාස 11ක් වයසැති බිළිඳු දරුවා දඹුල්ල රෝහලට ඇතුළත් කිරීමෙන් අනතුරුව පේරාදෙනිය රෝහලට මාරු කර යැවුණු අතර දියණිය දඹුල්ල රෝහලේ ප්‍රතිකාර ලබනවා.\nඅදාළ කාන්තාවගේ සැමියා දඹුල්ල ආර්ථික මධ්‍යස්ථානයේ කුලී රථ රියදුරෙකු ලෙස සේවය කරන අතර ඔහු වෙනත් කාන්තාවන් දෙදෙනෙකු සමඟ ප්‍රේම සබදතාවක් පවත්වාගෙන යාම හේතුවෙන් ඇති වූ බහින්බස්වීමක් දුරදිග යාමෙන් මෙම දෙදරු මව වස පානය කර ඇති බවයි පොලිස් පරීක්ෂණවලදී හෙළි වී ඇත්තේ.",
       "URL": "https://www.hirunews.lk/262797/දරුවන්ට-වස-පෙවූ-මව-රිමාන්ඩ්",
       "Category": "Local News",
       "Parent URL": "https://www.hirunews.lk/local-news.php?pageID=2142"
}