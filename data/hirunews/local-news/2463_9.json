{
       "Source": "hirunews",
       "Timestamp": "Thursday, 10 September 2020 - 21:37",
       "Headline": "මෙරට ඖෂධ අවශ්‍යතාවයෙන් 50%ක් දේශීයව නිෂ්පාදනයට සැලසුම් (වීඩියෝ)",
       "News Content": "ඉදිරි වසර 3 තුළ, මෙරට ඖෂධ අවශ්‍යතාවයෙන් 50%ක් දේශීයව නිෂ්පාදනයට සැලසුම් කර තිබෙනවා.\nවිදේශ වෙළෙඳපොළට සහ  ජනතාවට අවශ්‍ය ප්‍රමිතියෙන් යුතු ඖෂධ දැරිය හැකි මිලකට ලබාදීම එහි ඉලක්කයයි.\nලෝක සෞඛ්‍ය සංවිධානයේ නිර්දේශ සහ ප්‍රමිතීන්ට අනුකූලව සියලු නිෂ්පාදන සිදු කෙරෙනු ඇති.\nමෙරට ඖෂධ අවශ්‍යතාවයෙන් 85% මේවන විට ආනයනය කරනු ලබනවා.\nඒ සඳහා වාර්ෂිකව වැය කෙරෙන මුදල රුපියල් බිලියන 130ක්.\nමෙරට ඖෂධ අවශ්‍යතාව දේශීයව සපුරා ගැනීමෙන් වාර්ෂිකව රුපියල් බිලියන 60 ක් රටට ඉතිරි වන අතර අදාළ ඉලක්ක ජය ගැනීමට හැකි බවයි ජනාධිපති ගෝඨාභය රාජපක්ෂ සඳහන් කළේ.\nඖෂධ නිෂ්පාදනය, සැපයීම හා නියාමන රාජ්‍ය අමාත්‍යාංශයේ ඉදිරි සැලසුම් පිළිබද අද (10) පස්වරුවේ ජනාධිපති කාර්යාලයේ පැවති සාකච්ඡාවේ දී ජනාධිපතිවරයා මේ බව කියසිටියා.\nදැනට ආසියානු කලාපය තුළ වැඩියෙන්ම  ඖෂධ ආනයනය කරන රට ශ්‍රී ලංකාව වන අතර වහාම මෙම තත්ත්වය වෙනස් කළ යුතු බවයි ජනාධිපතිවරයා අවධාරණය කළේ.\nඊට දායක වීමට මහා පරිමාණ දේශීය ආයෝජකයන්  කැමැත්ත පල කර තිබෙන බව ද ඔහු සඳහන් කළා.\nවිදේශීය  වෙළෙඳපොළ ඉලක්ක කරගනිමින් ඖෂධ නිෂ්පාදනය සඳහා අක්කර 400ක ආයෝජන කලාපයක් හම්බන්තොට කර්මාන්ත පුරවරයේ ස්ථාපනය කිරීමට නියමිතයි.\nඊට එක්වීමට ලොව ඉහළ පෙළේ ඖෂධ නිෂ්පාදන සමාගම් දැනටමත් ඉදිරිපත්ව සිටින බව මෙහිදී සඳහන් කෙරුණා.\nඅප්‍රිකානු සහ අග්නිදිග ආසියානු කලාපයේ ඖෂධ සඳහා විශාල ඉල්ලුමක් පවතින අතර එම වෙළෙඳපළ අවස්ථා අත්කර ගැනීම ද ඉලක්කක්.\nරාජ්‍ය අංශය දියුණු කරන අතර පෞද්ගලික අංශයේ ව්‍යවසායකයින් ද ශක්තිමත් කිරීමට රජය බැඳී සිටින අතර ඖෂධ නිෂ්පාදනය සඳහා ආයෝජනයට එක්වන ලෙසටයි ජනාධිපතිවරයා ඖෂධ නිෂ්පාදන ආනයන සමාගම් වෙත  විවෘතව ආරාධනා කළේ.\nදේශීය අයෝජකයන් සඳහා අයෝජන කලාපයක් අනුරාධපුර ඔයාමඩුව ප්‍රදේශයේ අක්කර 100ක භූමි භාගයක ඉදි කිරීමට සැලසුම් කර තිබෙනවා.\nමධ්‍ය පරිමාණ ව්‍යාපාරිකයින් 25 දෙනෙක් ඇමරිකානු ඩොලර් මිලියන 300කට වැඩි  ආයෝජනයක් කිරීමට සූදානම්ව සිටින බව සඳහන්.\nවත්මන් රජය යටතේ මෙරට ඖෂධ නිෂ්පාදනයේ සුවිශේෂ ප්‍රගතියක් පෙන්නුම් කර ඇති අතර මේ වන විට රට තුළ අත්‍යාවශ්‍ය ඖෂධවල හිඟයක් නොමැති බවටයි  අනාවරණය කෙරුණේ.\nසෑම මසකටම එක් නව ඖෂධයක් රට තුළ නිෂ්පාදනය ආරම්භ කර ඇති අතර ඉදිරි වසරේදී සති දෙකකට වරක් නව ඖෂධයක් නිෂ්පාදනය ඉලක්කයි.\nමිට පෙර ඖෂධ නිෂ්පාදන ලියාපදිංචියට වසරකට ආසන්න කාලයක් ගත වුව ද එම ප්‍රමාදය මගහැරීමට අවශ්‍ය නෛතික සංශෝධන කඩිනමින් හඳුන්වාදීමේ අවශ්‍යතාව ජනාධිපති ගෝඨාභය රාජපක්ෂ අවධාරණය කර තිබෙනවා.\nඖෂධ නියාමන අධිකාරිය තුළ දේශීය ඖෂධ ලියාපදිංචිය ඇතුළු ගැටලු නිරාකරණය සඳහා වෙනම ඒකකයක් ස්ථාපනයට ද තීරණය කර තිබෙනවා.\nරාජ්‍ය ඖෂධ නිෂ්පාදන නීතිගත සංස්ථාවේ නිෂ්පාදන ජනතාවට පහසු මිලට ලබාගැනීම සඳහා දිවයින පුරා සතොස සහ සමූපකාර සුපිරි වෙළෙඳසැල්වල ඖෂධ අළෙවිසැල් 100ක් ස්ථාපනය කිරීමට ද සාකච්ඡා වූ බවයි ජනාධිපති මාධ්‍ය අංශය කියාසිටියේ.\nනිවාස වෙතම ඖෂධ සැපයීමේ වැඩපිළිවෙළක් පිළිබඳව ද අවධානය යොමු වී තිබෙනවා.",
       "URL": "https://www.hirunews.lk/249919/මෙරට-ඖෂධ-අවශ්‍යතාවයෙන්-50ක්-දේශීයව-නිෂ්පාදනයට-සැලසුම්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2463"
}