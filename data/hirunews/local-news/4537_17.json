{
       "Source": "hirunews",
       "Timestamp": "Tuesday, 02 May 2017 - 13:07",
       "Headline": "මැයි රැළියේදී උණුසුම නිසා රෝගී වූ දෙදෙනෙක් තවමත් රෝහලේ",
       "News Content": "ගාලුමුවදොරපිටියේ පැවැති මැයි රැළියට සහභාගි වූ අවස්ථාවේදී හදිසියේ රෝගාතුර වී ජාතික රෝහලට ඇතුළත් කෙරුණු පුද්ගලයින් 3 දෙනාගෙන් දෙදෙනෙකු තවදුරටත් නේවාසිකව ප්‍රතිකාර ලබනවා.\nජාතික රෝහලේ ප්‍රකාශකයෙකු හිරු ප්‍රවෘත්ති අංශයට සඳහන් කළේ ඔවුන්ගේ තත්ත්වය බරපතල නොවන බවයි.\nජාතික රෝහලට ඇතුළත් කෙරුණු තුන්දෙනාගෙන් එක් අයෙකු අද උදෑසන ප්‍රතිකාර ලබා පිටත්ව ගොස් තිබෙනවා.\nමොවුන් තුන්දෙනා ද හදිසියේ රෝගාතුර වී ඇත්තේ ඊයේ දහවල් කොළඹ පැවැති අධික උණුසුම සහ තෙහෙට්ටුව හේතුවෙන්.\nඑමෙන්ම ගාලුමුවදොරපිටියේ පැවැති මැයි රැළියට පැමිණි අවස්ථාවේදී අධික උණුසුම සහ තෙහෙට්ටුව හේතුවෙන් ජීවිතක්ෂයට පත්වූ පුද්ගලයන් දෙදෙනාගේ පශ්චාත් මරණ පරීක්ෂණය ද අද පැවැත්වීමට නියමිතයි.\nඒ සඳහා ඔවුන්ගේ ඥාතීන් ද කොළඹ ජාතික රෝහලට කැදවා තිබෙනවා.\nමහනුවර - අමුණුගම - ගුන්නෑපාන ප්‍රදේශයේ පදිංචි 80 හැවිරිදි පුද්ගලයෙකු සහ රත්නපුර - නිවිතිගල - අලවතුර පාර ප්‍රදේශයේ පදිංචි 62 හැවිරිදි පුද්ගලයෙකු මෙහිදී ජීවිතක්ෂයට පත්වුණා.\nඉන් එක් අයෙකු පෙළපාලියේ පැමිණෙන අවස්ථාවේදී මිය ගොස් ඇති අතර අනෙක් පුද්ගලයා මිය ගොස් ඇත්තේ ගාලුමුවදොර පිටියේදියි.",
       "URL": "https://www.hirunews.lk/160427/මැයි-රැළියේදී-උණුසුම-නිසා-රෝගී-වූ-දෙදෙනෙක්-තවමත්-රෝහලේ",
       "Category": "Local News",
       "Parent URL": "https://www.hirunews.lk/local-news.php?pageID=4537"
}