{
       "Source": "hirunews",
       "Timestamp": "Sunday, 13 August 2023 - 13:22",
       "Headline": "පැය 24 ක් තුළ පහරදීම්වලින් ඝාතන 4 ක්",
       "News Content": "ගත වූ පැය 24 තුල දිවයිනේ ප්‍රදේශ කිහිපයකින් පහරදී සිදුවූ ඝාතන 4 ක් වාර්තා වනවා.\nයාපනය - කෝපායි ජී.පී.එස්. ක්‍රීඩාපිටිය අසල පිහිටි නිවසක් පිටුපස තුවාල සහිතව වැටී සිටි පුද්ගලයෙකුගේ සිරුරක් සොයා ගෙන තිබුණේ ඊයේ දිනයේදීයි.\nමෙලෙස මියගොස් සිටියේ කෝපායි දකුණ ප්‍රදේශයේ පදිංචි වයස අවුරුදු 52 ක පුද්ගලයෙකු බවයි පොලීසිය සඳහන් කළේ.\nමේ වනවිට සිදුකළ පරීක්ෂණවලදී අනාවරණ වී ඇත්තේ මෙය පහරදීමකින් සිදුවූ ඝාතනයක් බවයි.\nඇත්ගාල - කොස්ගොල්ල ප්‍රදේශයේදී තියුණු ආයුධයකින් පහරදීම හේතුවෙන් බරපතල තුවාල ලැබූ පුද්ගලයෙකු ඊයේ පස්වරුවේ ගම්පහ රෝහලට ඇතුළත් කිරීමෙන් පසු මියගියා.\nපුද්ගලික ආරවුලක් හේතුවෙන් මෙම ඝාතනය සිදුව ඇති අතර, එහිදී මියගොස් තිබුණේ වයස අවුරුදු 71 ක් වන කොස්ගොල්ල - ගම්පොල ප්‍රදේශයේ පදිංචිකරුවෙක්.\nඑමෙන්ම, වලස්මුල්ල - ගිනිගල්ගොඩල්ලයාය ප්‍රදේශයේ නිවසක් තුල හිසේ තුවාලයක් සහිතව කාන්තාවක් සැකකටයුතු ලෙස මියගොස් ඇති බවට වලස්මුල්ල පොලීසියට ලද පැමිණිල්ලක් මත විමර්ශන ආරම්භ කර තිබෙනවා. එලෙස මියගොස් ඇත්තේ වයස අවුරුදු 65 ක් වන කැබැල්ලකැටිය ප්‍රදේශයේ පදිංචිකාරිනියක්.\nමේ අතර, කිරිඳිවැල හංගමුවත්ත ප්‍රදේශයේ නිවසක් අසල පහරදීමක් හේතුවෙන් වැටී සිටි පුද්ගලයෙකු රඳාවාන රෝහලට ඇතුළත් කිරීමේදී මියගොස් තිබෙනවා. 62 හැවිරිදි සැකකරු උඩගම ප්‍රදේශයේ පදිංචිකරුවෙකු වන අතර, සිද්ධිය සම්බන්ධයෙන් වැඩිදුර විමර්ශන ක්‍රියාත්මක බවයි පොලීසිය සඳහන් කළේ.",
       "URL": "https://www.hirunews.lk/344667/පැය-24-ක්-තුළ-පහරදීම්වලින්-ඝාතන-4-ක්",
       "Category": "Local News",
       "Parent URL": "https://www.hirunews.lk/local-news.php?pageID=102"
}