{
       "Source": "hirunews",
       "Timestamp": "Friday, 18 February 2022 - 16:58",
       "Headline": "ආණ්ඩු පක්ෂයේ තවත් මහජන නියෝජිතයෙකුට කොවිඩ්",
       "News Content": "පාර්ලිමේන්තු මන්ත්‍රී අකිල එල්ලාවල හට කොරෝනා වෛරසය ආසාදනය වී ඇති බවට හඳුනාගෙන තිබෙනවා.\nඅද (18) දින සිදු කරන ලද කොවිඩ් පරීක්ෂණයකින් අනතුරුවයි මන්ත්‍රීවරයා හට වෛරසය ආසාදනය වී ඇති බවට හඳුනාගෙන ඇත්තේ.\nඒ අනුව මේ වනවිට මන්ත්‍රීවරයා නිරෝධායන කටයුතු සඳහා යොමු කර ඇති අතර, ඔහුගේ සමීපතම ආශ්‍රිතයින් ද සොයා මේ වනවිට විමර්ශන ක්‍රියාත්මක බවට ද තොරතුරු වාර්තා වනවා.\nමන්ත්‍රී අකිල එල්ලාවල යනු රත්නපුර දිස්ත්‍රික්කය නියෝජනය කරමින් ශ්‍රී ලංකා පොදුජන පෙරමුණ හරහා පාර්ලිමේන්තුව නියෝජනයට අවස්ථාව ලද නවක මන්ත්‍රීවරයෙක්.\nමේ වනවිට පාර්ලිමේන්තු කාර්යය මණ්ඩල සාමාජිකයින් 60 ක් පමණ කොරෝනා ආසාදිතයින් බවට පත් වී තිබෙනවා.\nපසුගිය සති කිහිපය තුළ දී ආණ්ඩු පක්ෂයේ ප්‍රබලයින්ට මෙන්ම විපක්ෂයේ ප්‍රබලයින් කිහිපදෙනෙකු ද වෛරසය ආසාදිතයින් ලෙස හඳුනා ගැනුණා.\nඒ අතර, කථානායක මහින්ද යපා අබේවර්ධන, හර්ෂණ රාජකරුණා, ලසන්ත අලගියවන්න,සම්පත් අතුකෝරාළ, රෝහිණී කවිරත්න ආදී මැති සබය දිනෙන් දින උණුසුම් කරන දේශපාලනඥයින් රැසකට වෛරසය ආසාදනය වුණා.\nපාර්ලිමේන්තුවේ කොවිඩ් පොකුර නොතකා ඉදිරි සතියේදී සම්පූර්ණ සතියක් පුරාවට සැසිවාරයක් පැවැත්වීමටයි, ඊයේ (17) රැස්වූ පාර්ලිමේන්තුව නියෝජනය කරන දේශපාලන පක්ෂ නායකයින් තීරණය කළේ.\nවේත්‍රධාරී නරේන්ද්‍ර ප්‍රනාන්දු ප්‍රකාශ කර ඇත්තේ, ලබන සතියේ දින හතරක සභා වාරයක් පැවැත්වීමට ද පක්ෂ නායකයින් තීරණය කර ඇති බවයි.",
       "URL": "https://www.hirunews.lk/297371/ආණ්ඩු-පක්ෂයේ-තවත්-මහජන-නියෝජිතයෙකුට-කොවිඩ්",
       "Category": "Local News",
       "Parent URL": "https://www.hirunews.lk/local-news.php?pageID=1348"
}