{
       "Source": "hirunews",
       "Timestamp": "Friday, 04 August 2017 - 19:44",
       "Headline": "අලි ඇතුන් යළි භාරදීමේ කාලය දීර්ඝ කරන ලෙස අස්ගිරි පාර්ශ්වයේ මහනායක හිමියන් ජනපතිගෙන් ඉල්ලයි",
       "News Content": "අධිකරණ නියෝග යටතේ බැඳුම්කර මත දින 15 ක කාලයක් සඳහා මුදා හැරි අලි ඇතුන් යළි භාරදීමේ කාලය පෙරහැර මංගල්‍යය අවසන්වන තුරු දීර්ඝ කරන ලෙස අස්ගිරි පාර්ශ්වයේ මහනායක අතිපූජ්‍ය වරාකාගොඩ ශ්‍රී ඤාණරතන මහනායක හිමියන් ජනාධිපතිවරයාගෙන් ඉල්ලීමක් කරනවා.\nඋන්වහන්සේ මේ අදහස් පළ කළේ හීලෑ අලි ඇතුන් සුරැකීමේ සංවිධානයේ නියෝජිතයින් පිරිසක් අද පස්වරුවේ මහනාහිමියන් බැහැදුටු අවස්ථාවේදී.\nවිහාරස්ථානවල හා ගෙවතුවල නීති විරෝධී ලෙස රඳවා තබාගෙන සිටියදී වනජීවි දෙපාර්තමේන්තුව භාරයට ගත් අලි ඇතුන් 15 දෙනෙකු පසුගියදා අධිකරණ බැඳුම්කර මත පින්නවල අලි අනාථාගාරයෙන් සහ උඩවලව ඇත්අතුරු සෙවනින් නිදහස් කරනු ලැබුවේ මහනුවර ඇසළ පෙරහැර සඳහා සහභාගි කරවීමටයි.\nඑම අලි ඇතුන් ලබන අගෝස්තු 15 වැනිදා වන විට යළි භාරදිය යුතුවනවා.\nඑලෙස නිදහස් කළ අලි ඇතුන් මීට පෙර රැකබලා ගත් අයිතිකරුවන් අද එම සත්වයින්ද සමඟ අස්ගිරි විහාරය වෙත පැමිණියේ අස්ගිරි මහනාහිමියන් බැහැදැකීම සඳහායි.",
       "URL": "https://www.hirunews.lk/167645/අලි-ඇතුන්-යළි-භාරදීමේ-කාලය-දීර්ඝ-කරන-ලෙස-අස්ගිරි-පාර්ශ්වයේ-මහනායක-හිමියන්-ජනපතිගෙන්-ඉල්ලයි",
       "Category": "Local News",
       "Parent URL": "https://www.hirunews.lk/local-news.php?pageID=4386"
}