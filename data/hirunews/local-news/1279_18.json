{
       "Source": "hirunews",
       "Timestamp": "Tuesday, 22 March 2022 - 7:44",
       "Headline": "යුද්ධය අවසන් කිරීමට ජනපති පුටින් මුණ ගැසෙන්න - සෙලෙන්ස්කි සූදානම්",
       "News Content": "යුද්ධය අවසන් කිරීම සඳහා රුසියානු ජනාධිපති ව්ලැදිමීර් පුටින් සමග ඕනෑම ආකාරයක සාකච්ඡාවකට සූදානම් බව යුක්රේන ජනාධිපති වොල්ඩමියර් සෙලෙන්ස්කි ප්‍රකාශ කළා.\nඑවැනි සාකච්ඡාවකින් තොරව යුද්ධය අවසන් කිරීමට රුසියානු පාර්ශ්වය අපේක්ෂා කරන දෑ මුළුමනින්ම වටහාගත නොහැකි බවයි යුක්රේන මාධ්‍යයක් වෙත අදහස් දක්වමින් ඔහු කියා සිටියේ.\nමේ අතර, යුක්රේනයේ මරියපොල් දකුණුදිග වරාය නගරයේ ගැටුම් උත්සන්න වී ඇති බව වාර්තා වනවා.\nකෙසේ නමුත් රුසියාව අපේක්ෂා කරන පරිදි යුක්රේන හමුදා යටත්වීම ප්‍රතික්ෂේප කර ඇති බවයි විදෙස් වාර්තා සදහන් කළේ.\nකීව් අගනුවරට ද රුසියානු ප්‍රහාර තවදුරටත් එල්ල වන අතර එහි නිවහන් ගොඩනැගිල්ලකට එල්ල වූ මිසයිල ප්‍රහාරයකින් පුද්ගලයින් 8 දෙනෙකු ජීවිතක්ෂයට පත්වී තිබෙනවා.\nමේ නිසා අගනුවර ඇදිරි නීතිය පැනවීමටයි නගරාධිපතිවරයා පියවර ගෙන ඇත්තේ.\nරුසියානු - යුක්‍රේන යුද අර්බුදය හේතුවෙන් මේ වනවිට දහස් සංඛ්‍යාතයකට ජීවිත හානි සහ දේපල හානි සිදු ව තිබෙනවා.\nරුසියාව විසින් එල්ල කරන ලද බෝම්බ ප්‍රහාර හේතුවෙනුයි මෙම මරණ සිදුව ඇත්තේ.\nරුසියානු ආක්‍රමණ හේතුවෙන් සිය දහස් ගණන් සිවිල් වැසියන් පීඩා විඳිමින් සිටින අතර, රුසියාවේ - මොස්කව් අගනුවරින් නිවේදනය කළේ, යුක්‍රේනයේ මරියුපොල් නුවර ආරක්ෂක වළල්ල තවදුරටත් රැකගැනීම අත් හරින ලෙසටයි.\nඑහෙත්, එම නිවේදනය සිය රජය තරයේ ප්‍රතික්ෂේප කරන බව යුක්‍රේන ජනාධිපති වොලොඩ්මීර් සෙලෙන්ස්කි ඊයේ (21) ප්‍රකාශ කළා.\nඑක්සත් ජාතීන් පවසන්නේ, මෙම යුද අර්බුදය හේතුවෙන් සිවිල් වැසියන් 900කට වැඩි පිරිසක් මියගොස් ඇති අතර, නමුත් සැලකිය යුතු තරම් ජීවිතක්ෂයට පත් වූ සංඛ්‍යාව ඉහළ යාමට ඉඩ ප්‍රස්ථාව වැඩි බවයි.\nඑක්සත් ජාතීන්ගේ මානව හිමිකම් කාර්යාලයේ (OHCHR) යාවත්කාලීන කිරීමකට අනුව, සඳුදා (21) වන විට, රුසියානු ආක්‍රමණය ආරම්භ වූ දා සිට යුක්රේනයේ සිවිල් වැසියන් 925 ක් මියගොස් තිබෙනවා.\nමියගිය අය අතර ගැහැණු ළමයින් 11 ක්, පිරිමි ළමයින් 25 ක් සහ තවත් ළමුන් 39 ක් සිටින අතර ඔවුන්ගේ ලිංගභේදය ද හඳුනාගැනීමට නොහැකි තත්ත්වයක් උදා වී ඇති බවයි එක්සත් ජාතීන්ගේ OHCHR නිවේදනය කළේ.\nඅවම වශයෙන් සිවිල් වැසියන් 1,496 දෙනෙකු තුවාල ලබා ඇති බව ද එක්සත් ජාතීන්ගේ සංවිධානය නිවේදනය කළා.\nවාර්තා කර ඇති බොහෝ සිවිල් ජීවිත හානි සිදු වී ඇත්තේ බර කාලතුවක්කු සහ බහු-දියත් කිරීමේ රොකට් පද්ධතිවලින් ෂෙල් ප්‍රහාර සහ මිසයිල සහ ගුවන් ප්‍රහාර ඇතුළු පුළුල් බලපෑම් ඇති කළ හැකි ගිනි අවි සහ යුද අවි භාවිත කිරීමෙන් බවයි විදෙස් මාධ්‍ය වාර්තා සඳහන් කරන්නේ.",
       "URL": "https://www.hirunews.lk/300050/යුද්ධය-අවසන්-කිරීමට-ජනපති-පුටින්-මුණ-ගැසෙන්න-සෙලෙන්ස්කි-සූදානම්",
       "Category": "Local News",
       "Parent URL": "https://www.hirunews.lk/local-news.php?pageID=1279"
}