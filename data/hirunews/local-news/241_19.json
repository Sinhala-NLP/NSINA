{
       "Source": "hirunews",
       "Timestamp": "Saturday, 24 June 2023 - 7:49",
       "Headline": "මිනුවන්ගොඩ පුද්ගලයන් දෙදෙනෙකුට වෙඩි තැබූ සැකකරු STF වෙඩි පහරින් මරුට (වීඩියෝ)",
       "News Content": "මිනුවන්ගොඩ ප්‍රදේශයේදී යතුරුපැදියකින් ගමන් ගත් පුද්ගලයින් දෙදෙනෙකුට වෙඩි තැබීමේ සිද්ධියේ ප්‍රධාන සැකකරු පොලිස් විශේෂ කාර්ය බලකාය ඇතිවූ වෙඩි හුවමාරුවකදී මියගොස් තිබෙනවා.\nලද තොරතුරකට අනුව සැකකරු අත්අඩංගුවට ගැනීම සඳහා ඇඹිලිපිටිය - වැලිකඩයාය ප්‍රදේශයේදී පොලිස් විශේෂ කාර්ය බලකාය විසින් අද(24) අලුයම මෙහෙයුමක් සිදුකර තිබුණා.\nඑම අවස්ථාවේදී සැකකරු විසින් පොලිස් විශේෂ කාර්ය බලකායේ නිලධාරින්ට වෙඩි ප්‍රහාර තුනක් එල්ල කර ඇති බවයි වාර්තාවන්නේ.\nඅනතුරුව පොලිස් විශේෂ කාර්ය බලකායේ නිලධාරීන් ද පෙරළා සැකකරුට ප්‍රතිප්‍රහාර එල්ල කර තිබූ අතර, එහිදී 22 හැවිරිදි මොහු මියගොස් තිබුණා.\nමෙලෙස මියගොස් ඇත්තේ ගණිඳු නැමති අන්වර්ථ නාමයෙන් හඳුන්වන තිස්සමහාරාම ප්‍රදේශයේ පදිංචි යුද හමුදා විශේෂ බලකායේ හිටපු සෙබළෙක්.\nඔහු සේවය අතහැර ගොස් සිටි අයෙකු බවටයි අනාවරණ වී ඇත්තේ.\nමෙම වෙඩි හුවමාරුවේදී පොලිස් විශේෂ කාර්ය බලකායේ නිලධාරියෙකුද තුවාල ලබා ඇඹිලිපිටිය රෝහලට ඇතුළත් කර තිබෙනවා.\nමේ අතර මෙම සිද්ධියට සැකකරුවන් පැමිණි මෝටර් රථය සහ ඝාතනයට ආධාර අනුබලදුන් පුද්ගලයෙකු ද කිඹුලාපිටිය ප්‍රදේශයේදී පොලිස් විශේෂ කාර්ය බලකාය ඊයේ අත්අඩංගුවට ගෙන තිබුණා.\nපොලිස් මාධ්‍ය ප්‍රකාශක කාර්යාලය සඳහන් කළේ අත්අඩංගුවට ගත් පුද්ගලයා 38 හැවිරිදි මීගමුව ප්‍රදේශයේ පදිංචිකරුවෙකු බවයි.\nපසුගිය 17 වනදා මෝටර් රථයකින් පැමිණි පිරිසක් යතුරුපැදියක ගමන් ගත් දෙදෙනෙකුට ටී 56 ගිනි අවියකින් වෙඩි තබා තිබුණා.\nසිද්ධියෙන් තුවාල ලැබූ නිහාල් හරිස්චන්ද්‍ර හෙවත් බාප්පා සහ විස්මින් මදූ හෙවත් චප්පා නැමති දෙදෙනා මේ වනවිට රෝහල්ගතව ප්‍රතිකාර ලබනවා.\nමොවුන්ට මත්ද්‍රව්‍ය ජාවාරම් කිරීම සහ කප්පම් ගැනීම් ඇතුලු චෝදනා රැසක් පවතින බවයි පොලිසිය සඳහන් කළේ.\nමෙම වෙඩි තැබීම, දැනට ඩුබායි රාජ්‍යයේ සිටින වරුණ, රසල්, ප්‍රියන්ත යන අය විසින් මෙහෙයවා ඇති බවට පොලිසිය පසුව තොරතුරු අනාවරණ කරගත්තා.\nමෙම වෙඩි තැබීමේ සිද්ධියේ වෙඩික්කරු ලෙස කටයුතු කළ පුද්ගලයායි පොලිස් විශේෂ කාර්ය බලකාය සමඟ ඇතිවූ වෙඩි හුවමාරුවේදී මියගොස් ඇත්තේ.\nමේ අතර අම්බලන්ගොඩ ධර්මාශෝක විද්‍යාලයේ නියෝජ්‍ය විදුහල්පති ධනුක සොයිසාට වෙඩි තබා තුවාල සිදුකිරීමේ සිද්ධියේ වෙඩික්කරු සමඟ අද මියගිය සැකකරු, අපරාධ සඳහා එක්ව කටයුතු කර ඇති බවටයි අනාවරණ වී ඇත්තේ.\nමිනුවන්ගොඩ වෙඩි තැබීම සඳහා අම්බලන්ගොඩ නියෝජ්‍ය විදුහල්පතිවරයාට වෙඩි තැබූ සැකකරු ද පැමිණ ඇති අතර, ඔහු එම අවස්ථාවේ මෝටර් රථය පදවා ඇති බවටද හෙළිවුණා.\nඑම සැකකරුද කුලියාපිටිය ප්‍රදේශයේදී පසුගියදා පොලිස් විශේෂ කාර්ය බලකාය විසින් අත්අඩංගුවට ගනු ලැබුවා.\nසමන් කුමාර ජයතිලක හෙවත් මාමා ලෙස හඳුන්වන ඔහු, මිනුවන්ගොඩ - ගමන්ගෙදර ප්‍රදේශයේදී එකම පවුලේ පියා සහ පුතුන් දෙදෙනා ඝාතනය කිරීමේ සිද්ධියේ වෙඩික්කරුවෙකු ලෙස ද කටයුතු කර තිබෙනවා.\nඑමෙන්ම ගණිඳු සංවිධානාත්මක අපරාධකරුවෙකු මෙන්ම මත්ද්‍රව්‍ය ජාවාරම්කරුවෙකු වන දැනට විදේශගතව සිටින මානික්කුගේ නුරේෂ් සුපුන් දයාරත්න හෙවත් හීනටියන මහේෂ් මල්ලි යන අයගේ ප්‍රධාන ගෝලයා බවටයි හඳුනාගෙන ඇත්තේ.\nඊට අමතරව මොහු පසුගිය වසරේ දෙසැම්බර් මස 14 වනදා කටුනායක ඇවරිවත්ත මහජන බැංකුව ඉදිරිපිටදී ධනුෂ්ක මධුෂාන් නවරත්න හෙවත් කාඩ්බෝඩ් සුරංග යන අයට වෙඩි තැබීමට තැත් කිරීමේ සිද්ධියේ ප්‍රධාන වෙඩික්කරුද වනවා.\nමේ අතර වසරේ මේ දක්වා වෙඩි තැබීම් 43 ක් සිදුව ඇති අතර ඉන් පුද්ගලයන් 23 දෙනෙකු මිය ගොස් තවත් 17දෙනෙකු තුවාල ලැබුවා.",
       "URL": "https://www.hirunews.lk/338898/මිනුවන්ගොඩ-පුද්ගලයන්-දෙදෙනෙකුට-වෙඩි-තැබූ-සැකකරු-stf-වෙඩි-පහරින්-මරුට-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=241"
}