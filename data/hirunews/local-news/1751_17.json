{
       "Source": "hirunews",
       "Timestamp": "Monday, 16 August 2021 - 9:50",
       "Headline": "ඊයේ දිනයේ මහමඟට ජීවිත දහයක් බිලිවෙයි",
       "News Content": "ඊයේ දිනය තුළ දී දිවයිනේ විවිධ ප්‍රදේශවලින් වාර්තා වූ රිය අනතුරු හේතුවෙන් පුද්ගලයින් දහ දෙනෙකු මිය ගොස් ඇති බව වාර්තා වනවා.\nමෙලෙස මියගොස් ඇති පුද්ගලයින්ගෙන් නව දෙනකු ම යතුරුපැදිකරුවන් වීම විශේෂත්වයක්.\nමීට අමතරව ත්‍රිරෝද රියක් පැද වූ පුද්ගලයෙක් ද ඊයේ සිදු වු රිය අනතුරක් හේතුවෙන් මියගොස් තිබෙනවා.\nමෙම යතුරු පැදි අනතුරු පිළිබඳව විශේෂයෙන් සොයා බැලීමේ දී අනාවරණය වූ කාරණයක් වන්නේ අනතුරට භාජනය වූ යතුරු පැදි බොහොමයක් නිසි පරිදි නඩත්තු කටයුතු සිදු නොකර අලුත්වැඩියාවන් සිදු නොකර ධාවනය වූ ඒවා බවයි.\nබැවින් යතුරුපැදි ධාවනයේ දී සිය යතුරු පැදියේ ධාවන තත්ත්වය පිළිබඳව විශේෂයෙන් සැළකිලිමත් විය යුතු බවටයි පොලිස් මාධ්‍ය ප්‍රකාශක ජ්‍යෙෂ්ඨ නියෝජ්‍ය පොලිස්පති අජිත් රෝහණ පවසන්නේ.\nමෙලෙස නිසි ආකාරයෙන් නඩත්තු නොකල යතුරු පැදි අධික වේගයෙන් ධාවනය කර අනතුරට ලක් වූ අවස්ථාවන් ගණනාවක් පිළිබඳව මෙහි දී හෙළි වී තිබෙනවා.\nඑමෙන්ම සංචරණ සීමා පැනවී රට තුළ වාහන ධාවනය යම් තරමක අඩු තත්ත්වයක තිබියදීත් මේ අයුරින් රිය අනතුරු හේතුවෙන් දින දින මියයන ජීවිත සංඛ්‍යාව ඉහළ යෑම අතිශය බරපතළ කාරණාවක් බව පෙන්වා දෙන පොලිස් මාධ්‍ය ප්‍රකාශකවරයා වැඩිදුරටත් සඳහන් කරන්නේ මහමඟ රිය ධාවනයේ දී මෙන්ම පදික වේදිකාවන් මත ගමන් කිරීමේ දී පවා අතිශයින් සැළකිලිමත් විය යුතු බවයි.",
       "URL": "https://www.hirunews.lk/279820/ඊයේ-දිනයේ-මහමඟට-ජීවිත-දහයක්-බිලිවෙයි",
       "Category": "Local News",
       "Parent URL": "https://www.hirunews.lk/local-news.php?pageID=1751"
}