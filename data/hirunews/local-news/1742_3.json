{
       "Source": "hirunews",
       "Timestamp": "Friday, 20 August 2021 - 13:32",
       "Headline": "සෞඛ්‍ය සේවකයින්ට එන්නතේ තුන්වන මාත්‍රාවක් ?",
       "News Content": "විද්වතුන් නිර්දේශ කළ විගස සෞඛ්‍ය අංශයේ සාමාජිකයින්ට තුන්වන මාත්‍රාවක් ලබාදීමට සූදානම් බව නියෝජ්‍ය සෞඛ්‍ය සේවා අධ්‍යක්ෂ ජනරාල් විශේෂඥ වෛද්‍ය හේමන්ත හේරත් පවසනවා.\nමේ අතර සෞඛ්‍ය අංශයේ සාමාජිකයින්ට එන්නතේ තුන්වන මාත්‍රාවක් ලබාදීම සම්බන්ධයෙන් සෞඛ්‍ය සේවා අධ්‍යක්ෂ ජනරාල්වරයා එකඟතාව පළ කළ බව රජයේ වෛද්‍ය නිලධාරින්ගේ සංගමය ප්‍රකාශ කළා.\nඒ, සෞඛ්‍ය සේවා අධ්‍යක්ෂ ජනරාල්වරයා සමඟ ඊයේ (19) පැවති සාකච්ඡාවකදි යි.\nපවතින කොරෝනා වෛරස තත්ත්වයත් සමඟ සෞඛ්‍ය සේවකයින් වැඩි වශයෙන් වෛරසයට ගොදුරුවීමේ අවදානම සැළකිල්ලට ගෙන තුන්වන මාත්‍රාවක් ලබාදිය යුතු බවයි රජයේ වෛද්‍ය නිලධාරීන්ගේ සංගමය එහිදී ප්‍රකාශ කර ඇත්තේ.\nඒ අනුව දෙවන එන්නත් මාත්‍රාව ලබාගෙන මාස 05කට පමණ පසු තුන්වන මාත්‍රාව ලබාදීම සඳහා අවධානය යොමුව ඇති බවයි වාර්තාවන්නේ.\nමේ අතර මෙරට එන්නත්කරණ වැඩසටහන යටතේ ඊයේ පුද්ගලයින් 213,737 දෙනෙකුට එන්නත් ලබා දී තිබෙනවා.\nවසංගත රෝග විද්‍යා අංශය සඳහන් කළේ සයිනොෆාම් එන්නතේ පළමු මාත්‍රාව පුද්ගලයින් 27,371 දෙනෙකුට සහ දෙවන මාත්‍රාව 107,930 දෙනෙකුට ලබා දී ඇති බවයි.\nඑමෙන්ම ඇස්ට්‍රාසෙනෙකා එන්නතේ පළමු මාත්‍රාව පුද්ගලයන් 2,519කට සහ දෙවන මාත්‍රාව 511කට ලබා දී තිබෙනවා.\nමොඩර්නා එන්නතේ පළමු මාත්‍රාව පුද්ගලයින් 480 දෙනෙකුට සහ දෙවන මාත්‍රාව 71,314 දෙනෙකුට ලබා දී ඇති බවයි වසංගත රෝග විද්‍යා අංශය සඳහන් කළේ.\nෆයිසර් එන්නතේ පළමු මාත්‍රාව 1,392 කට ඊයේ ලබාදී ඇති අතර, දෙවන මාත්‍රාව 2,205 කට ලබාදී තිබෙනවා",
       "URL": "https://www.hirunews.lk/280184/සෞඛ්‍ය-සේවකයින්ට-එන්නතේ-තුන්වන-මාත්‍රාවක්",
       "Category": "Local News",
       "Parent URL": "https://www.hirunews.lk/local-news.php?pageID=1742"
}