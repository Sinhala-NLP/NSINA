{
       "Source": "hirunews",
       "Timestamp": "Tuesday, 29 March 2022 - 18:06",
       "Headline": "අද දින පැවති මහ බැංකු බැඳුම්කර වෙන්දේසියේ දී සියලු ලංසු ඉවත දැමේ",
       "News Content": "අද දින කැඳවුණු භාණ්ඩාගාර බැඳුම්කර වෙන්දේසියේ ඉදිරිපත් කර තිබුණු සියලු ලංසු ශ්‍රී ලංකා මහ බැංකුව විසින් ප්‍රතික්ෂේප කළ බව මහ බැංකුවේ රාජ්‍ය ණය දෙපාර්තමේන්තුව පවසනවා.\nකල් පිරීමේ කාල සීමාවන් දෙකක් යටතේ රුපියල් මිලියන 45000 ක වටිනාකමකින් යුත් බැඳුම්කර ප්‍රමාණයක් අද වෙන්දේසිය සඳහා ඉදිරිපත් කර තිබුණද ලංසු සියල්ල ප්‍රතික්ෂේප වීම හේතුවෙන් එම බැඳුම්කර කිසිවක් පිරිනැමුණේ නැහැ.\nමෙහිදී රුපියල් මිලියන 25000 ක් ඉලක්ක කර ගනිමින් වසර තුනකට එනම් 2025 මාර්තු පහළොස් වන දින කල්පිරෙන පරිදි 10.25% ක වාර්ෂික පොලී අනුපාතිකයක් යටතේ එක් නිකුතුවක් සිදු කෙරුණා.\nඅනෙක් නිකුතුව සඳහා 2029 මැයි 01 දින කල්පිරෙන අයුරින් 13% ක වාර්ෂික පොලී අනුපාතයකට රුපියල් මිලියන 20,000 ක බැඳුම්කර නිකුතුවක් සිදු කිරීමටයි සැලසුම් කර තිබුණේ.\nකෙසේ වෙතත් මෙහිදී පිළිවෙලින් රුපියල් මිලියන 29,092.00 සහ රුපියල් මිලියන 29,855.00 බැගින් වූ ලංසු ලැබී තිබුණු බව ශ්‍රී ලංකා මහ බැංකුවේ රාජ්‍ය ණය දෙපාර්තමේන්තුව විසින් නිකුත් කරන ලද නිවේදනයේ සඳහන් වනවා.",
       "URL": "https://www.hirunews.lk/300722/අද-දින-පැවති-මහ-බැංකු-බැඳුම්කර-වෙන්දේසියේ-දී-සියලු-ලංසු-ඉවත-දැමේ",
       "Category": "Local News",
       "Parent URL": "https://www.hirunews.lk/local-news.php?pageID=1262"
}