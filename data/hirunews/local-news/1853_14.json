{
       "Source": "hirunews",
       "Timestamp": "Tuesday, 29 June 2021 - 8:57",
       "Headline": "ලක්ෂ 22 ක මත්ද්‍රව්‍ය තැවරූ මුද්දර තොගයක් හොරණ දී STF අත්අඩංගුවට",
       "News Content": "රුපියල් ලක්ෂ 22 ක් වටිනා මත්ද්‍රව්‍ය තැවරූ සින්තටික් මුද්දර 1,100ක් පොලිස් විශේෂ කාර්ය බලකා නිලධාරීන් හොරණ - පෝරුවදණ්ඩ ප්‍රදේශයේදී අත්අඩංගුවට ගෙන තිබෙනවා.\nවිශේෂ කාර්ය බලකායේ අණදෙන නිලධාරී නියෝජ්‍ය පොලිස්පති වරුණ ජයසුන්දරගේ උපදෙස් මත මෙම වැටලීම සිදුකර තිබුණේ ශ්‍රී ලංකා ගුවන් හමුදා බුද්ධි අංශයෙන් ලද තොරතුරක් මතයි.\nඑහිදී 37 හැවිරිදි සැකකරුවෙකුද අත්අඩංගුවට ගෙන ඇති අතර සැකකරු වැඩිදුර පරීක්ෂණ සඳහා හොරණ පොලීසිය වෙත භාර දී තිබෙනවා.\nමේ අතර, 2019 වසරේ හෙරොයින් කිලෝ 84 ක් ධීවර බෝට්ටුවක තිබී සොයා ගැනීමට අදාළ සිද්ධියට රක්ෂිත බන්ධනාගාර ගත කර සිටි සැකකරුවන් සිව් දෙනෙකුට ගාල්ල මහාධිකරණය ඊයේ ඇප ලබා දුන්නා.\nඒ සැකකරුවන් වෙනුවෙන් ඉදිරිපත් වූ ඇප අයදුම්පත් සලකා බැලීමෙන් අනතුරුවයි.",
       "URL": "https://www.hirunews.lk/275599/ලක්ෂ-22-ක-මත්ද්‍රව්‍ය-තැවරූ-මුද්දර-තොගයක්-හොරණ-දී-stf-අත්අඩංගුවට",
       "Category": "Local News",
       "Parent URL": "https://www.hirunews.lk/local-news.php?pageID=1853"
}