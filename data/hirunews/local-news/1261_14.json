{
       "Source": "hirunews",
       "Timestamp": "Wednesday, 30 March 2022 - 11:33",
       "Headline": "මහජනයා පෝලිම්වල වේලෙද්දී පාර්ලිමේන්තු භෝජනාගාරය මැති ඇමතිවරුන්ගේ සමීපතමයින්ට විවෘත වෙයි",
       "News Content": "රටේ සාමාන්‍ය මහජනතාව සිය එදිනෙදා දිවි පෙවෙත සරිකර ගැනීම සඳහා තෙල් පෝලිං, කිරිපිටි පෝලිං, ගෑස් පෝලිං ආදී මෙකී නොකී පෝලිම්වල පෙළගැසී රස්තියාදු වෙමින් සිටිය දී නැවතත් පාර්ලිමේන්තු භෝජනාගාරය මැති ඇමතිවරුන්ගේ පවුල්වල සාමාජිකයින්ට විවෘත කිරීමට සූදානම්වන බව වාර්තා වනවා.\nඒ අනුව ලබන පළ වන දා සිට පාර්ලිමේන්තු භෝජනාගාරය නැවතත් පිටස්තර පුද්ගලයින් සඳහා විවෘත කෙරෙනු ඇති.\nපසුගිය සතියේ පැවති පක්ෂ නායක රැස්වීමේ දී ආණ්ඩුවේ පක්ෂ නායකයින් විසින් පාර්ලිමේන්තුවට අලුතින් තේරී පත් වූ පාර්ලිමේන්තු මන්ත්‍රීවරුන්ගේ පවුලේ සාමාජිකයින් පාර්ලිමේන්තු පරිශ්‍රය නැරඹීම සඳහා රැගෙන ඒමට අවසර ලබාදෙන ලෙස ඉල්ලා තිබෙනවා.\nඑහිදී එම යෝජනාවට පක්ෂ නායක රැස්වීමේ දී අනුමැතිය හිමි වී ඇති අතර ඒ අනුව පාර්ලිමේන්තු මන්ත්‍රීවරුන්ගේ සමීපතම පවුලේ සාමාජිකයින් පාර්ලිමේන්තුව වෙත රැගෙන ඒමේ අවස්ථාව හිමිවනු ඇති.\nරට තුළ ශීඝ්‍රයෙන් පැතිර ගිය කොරෝනා වෛරස තත්ත්වය හේතුවෙන් පාර්ලිමේන්තුව සහ එහි භෝජනාගාරය පිටස්තර පුද්ගලයින් සඳහා වසා දැමුණු අතර මෙම තීරණයත් සමග එම් තීරණය අවලංගු වනවා.\nඊට අමතරව මෙලෙස පැමිණෙන පාර්ලිමේන්තු මැති ඇමතිවරුන්ගේ සමිීපතමයින් සඳහා පාර්ලිමේන්තු භෝජනාගාරයත් ලබන පළ වනදා සිට විවෘත කර තබන ලෙසයි උපදෙස් ලැබී ඇත්තේ.\nකෙසේ වෙතත් මෙලෙස පාර්ලිමේන්තු පරිශ්‍රයට පිටතින් පැමිණෙනෙන පුද්ගලයින් කොවිඩ් එන්නත් මාත්‍රා තුනම ලබාගත් බවට සහතික ඉදිරිපත් කිරීමද අනිවාර්ය කර තිබෙනවා.\nඑමෙන්ම පවතින තත්වය සලකා බලා ඉදිරියේදී පාර්ලිමේන්තු මහජන ගැලරිය ද ඉතා සීමිත පිරිසක් සඳහා නැවත විවෘත කිරීමට අවධානය යොමු වී ඇතැයි පාර්ලිමේන්තුවේ උසස් නිලධාරියකු පවසා සිටියා.\nපාර්ලිමේන්තුව පැවැත්වෙන දින වල සිකුරාදා දිනයේ දී පමණක් ශෝක යෝජනා විවාදයන් පවතින අවස්ථාවන්හිදී එම විවාද දැක බලාගැනීමට යෝජනාවට පාත්‍රවන මන්ත්‍රීවරයාගේ හෝ මන්ත්‍රීවරියගේ පවුලේ සමීපතම සාමාජිකයන් පස් දෙනෙකුට පමණක් මෙතෙක් අවස්ථාව ලබා දී තිබෙනවා.\nඉදිරියේදී එම සංඛ්‍යාවත් වැඩි කිරීමට කටයුතු කරන බවයි වාර්තා වන්නේ.",
       "URL": "https://www.hirunews.lk/300769/මහජනයා-පෝලිම්වල-වේලෙද්දී-පාර්ලිමේන්තු-භෝජනාගාරය-මැති-ඇමතිවරුන්ගේ-සමීපතමයින්ට-විවෘත-වෙයි",
       "Category": "Local News",
       "Parent URL": "https://www.hirunews.lk/local-news.php?pageID=1261"
}