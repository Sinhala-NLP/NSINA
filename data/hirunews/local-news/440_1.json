{
       "Source": "hirunews",
       "Timestamp": "Sunday, 02 April 2023 - 7:30",
       "Headline": "මූල්‍ය වංචාවකට අලුත්ගම දී චීන ජාතිකයින් 39ක් අල්ලයි",
       "News Content": "අලු‍ත්ගම - කලු‍වාමෝදර ප්‍රදේශයේ සංචාරක නිකේතනයක කුලී පදනම මත මාස කිහිපයක් තිස්සේ රැඳී සිටියදී මූල්‍ය වංචා සම්බන්ධයෙන් අත්අඩංගුවට ගත් චීන ජාතිකයන් 39 දෙනාගෙන් පොලිසිය ඊයේ (01) පස්වරුවේ ප්‍රශ්න කිරීම් ආරම්භ කළා.\nඒ, පරිවර්තන සහාය ලබාගනිමින්.\nමෙම කණ්ඩායම අන්තර්ජාලය ඔස්සේ විවිධ රටවල වාසය කරන පුද්ගලයන්ගේ ගිණුම්වලින් වංචනික ලෙස කෝටි ගණනක මුදල් වංචා කර ඇතැයි කියන සිද්ධියක් සම්බන්ධයෙන් තානාපති කාර්යාල හරහා ලැබුණු පැමිණිලි ඔස්සේ සිදුකළ විමර්ශනවලින් අනතුරුවයි එම චීන ජාතිකයන් රැඳී සිටි හෝලයට පොලිස් කණ්ඩායම් කිහිපයක් පැමිණ ඔවුන් සැකපිට අත්අඩංගුවට ගත්තේ.\nඅත්අඩංගුවට ගත් චීන ජාතිකයන් පෞද්ගලික බස් රථයකින් අලුත්ගම පොලිසිය වෙත රැගෙන ආවා.\nනඩු භාණ්ඩ ලෙස පරිගණක හා ඉතා ඉහළ මිල ගණන්වල ජංගම දුරකතන රැසක් හා මුදල් තොගයක් ද පොලිස් භාරයට ගත් බවයි පොලිසිය පැවසුවේ.\nඅද ඔවුන් අධිකරණයට ඉදිරිපත් කිරීමට නියමිතයි.",
       "URL": "https://www.hirunews.lk/331499/මූල්‍ය-වංචාවකට-අලුත්ගම-දී-චීන-ජාතිකයින්-39ක්-අල්ලයි",
       "Category": "Local News",
       "Parent URL": "https://www.hirunews.lk/local-news.php?pageID=440"
}