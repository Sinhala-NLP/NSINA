{
       "Source": "hirunews",
       "Timestamp": "Friday, 29 July 2022 - 17:49",
       "Headline": "ලක්ෂ 46ක් QR කේතයට ලියාපදිංචි වෙයි - ඉන්ධන පිරවුම්හල් 931ක් ක්‍රමයට සූදානම් (වීඩියෝ)",
       "News Content": "අද පස්වරුව වනවිට දිවයින පුරා පිරවුම්හල් 931 ක් QR කේත භාවිතයෙන් ඉන්ධන ලබා ගැනීමට ලියාපදිංචි වී ඇති බව බලශක්ති අමාත්‍ය කංචන විජේසේකර ප්‍රකාශ කළා.\nඔහු වැඩිදුරටත් සඳහන් කළේ මිලියන 4.6ක රථවාහන ප්‍රමාණයක් මේ වනවිට ඒ සඳහා ලියාපදිංචි වී තිබෙන බවයි.\nඑසේම, අද ඉන්ධන නිකුත් කිරීමේ කටයුතු සඳහා ඉන්ධන පිරවුම්හල් 531ක QR ක්‍රමවේදය ක්‍රියාත්මක කර තිබූ බවයි අමාත්‍යවරයා ට්විටර් පණිවුඩයක් නිකුත් කරමින් පැවසුවේ.\nඅද දිනයේ පමණක් ජාතික ඉන්ධන බලපත්‍රය සඳහා 105948 දෙනෙකු ලියාපදිංචි වී ඇති අතර අද මේ දක්වා QR code මගින් ගණුදෙනු 140605ක් සාර්ථකව සිදුකර ඇති බවයි අමාත්‍යවරයා කියාසිටියේ.\nලියාපදිංචි වී ඇති වාහන අතරින් වැඩිම සංඛ්‍යාවක් ඇත්තේ පෙට්‍රල් වාහනයි. එම සංඛ්‍යාව 4086138ක්. ඩීසල් වාහන 518968ක් ලියාපදිංචි වී තිබෙනවා.\nඒ අතරින් වැඩිම ලියාපදිංචියක් පවතින්නේ යතුරුපැදි සඳහායි.\nයතුරුපැදි 2671238ක් ලියාපදිංචි වී ඇති අතර මේවන විට ජාතික ඉන්ධන බලපත්‍රය ලබාගෙන ඇති ත්‍රී රෝද රථ සංඛ්‍යාව 816268ක්.\nබස් රථ 31089ක් ඉන්ධන බලපත්‍රය ලබාගෙන තිබෙනවා. එය ලබාගෙන ඇති මෝටර් රථ සංඛ්‍යාව 652932ක්.\nඅගෝස්තු 1 වැනිදා සිට QR ක්‍රමවේදය ඔස්සේ පමණක්ඉන්ධන බෙදා හැරීම සිදු කරන බවයි ඛනිජතෙල් බෙදුම්කරුවන්ගේ සංගමය පවසන්නේ.\nමේ අතර, ප්‍රාදේශීය ලේකම් කාර්යාලය හරහා කර්මාන්ත උපකරණ සඳහා ඉන්ධන ලබා ගැනීමට අවශ්‍ය QR කේතය නිකුත් කිරීමේ කටයුතු සූදානම් කර නොමැතිවීම හේතුවෙන් ඉදිරියේදී ඉන්ධන පිරවුම්හල් තුල ගැටලුකාරි තත්ත්වයක් ඇතිවිය හැකි බව ඉන්ධන පිරවුම්හල් හිමියන්ගේ සංගමය පවසනවා.\nමේ අතර, ගෘහස්ථ ගෑස් සිලින්ඩර ලක්ෂ 15 ක් මේ වනවිට බෙදා අවසන් බව ලිට්රෝ සමාගම ප්‍රකාශ කළා.\nඑසේම, ඉන්ධන ගැටලුව හේතුවෙන් දැනට ක්‍රියාත්මක සතියකට දින 3 ක් පමණක් පාසල් පැවැත්වීමේ ක්‍රමවේදය නුදුරේදීම ඉවත් කිරීමට කටයුතු කරන බව අධ්‍යාපන අමාත්‍ය සුසිල් ප්‍රේමජයන්ත කියා සිටියා.\nඔහු සඳහන් කළේ අගෝස්තු නිවාඩුව ලබා නොදෙන අතර නොවැම්බර් අවසානය දක්වා පාසල් පැවැත්වෙන බවයි.",
       "URL": "https://www.hirunews.lk/311325/ලක්ෂ-46ක්-qr-කේතයට-ලියාපදිංචි-වෙයි-ඉන්ධන-පිරවුම්හල්-931ක්-ක්‍රමයට-සූදානම්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=982"
}