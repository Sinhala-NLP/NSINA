{
       "Source": "hirunews",
       "Timestamp": "Saturday, 25 June 2022 - 19:08",
       "Headline": "ඉන්ධන අර්බුදයෙන් ඖෂධ බෙදා හැරීමටත් බාධා (වීඩියෝ)",
       "News Content": "පවතින ඉන්ධන අර්බුදයත් සමග මේ දිනවල රෝහල් වෙත ඖෂධ බෙදා හැරීම සඳහා බාධා මතුව ඇති බව රජයේ ඖෂධවේදීන්ගේ සංගමය ප්‍රකාශ කළා.\nඑහි සභාපති අජිත් තිලකරත්න හිරු ප්‍රවෘත්ති අංශයට පැවසුවේ කොළඹ සිට රෝහල් සඳහා ඖෂධ තොග බෙදා හැරීම සඳහා යම් වැඩපිළිවෙලක් සකස් කළ යුතු බවයි.\nමේ අතර, විදුලිබල හා බලශක්ති අමාත්‍ය කංචන විජේසේකර ඊයේ නිකුත් කළ ට්විටර් පණිවුඩයේ දැක්වුණේ සෞඛ්‍ය සේවකයින් සඳහා ඉන්ධන ලබා ගැනීමට වෙන් කර ඇති පිරවුම්හල් ප්‍රමාණය තවදුරටත් ඉහළ නංවමින් 85 දක්වා වැඩි කර ඇති බවයි.\nමීට පෙර එම සංඛ්‍යාව දැක්වුණේ 74 කින් ලෙසින්.\nඑසේම, පෙට්‍රල් ලීටර් 6600 ක් හා ඩීසල් ලීටර් 6600 බැගින් එම පිරවුම්හල් වෙත නිකුත් කර ඇති බව ද අමාත්‍යවරයා පෙන්වා දුන්නා.\nඑහෙත්, ඉන්ධන ලබා ගැනීම සඳහා සෞඛ්‍ය සේවකයින් අද දිනයේත් ඇතැම් පිරවුම්හල්වල රැදී සිටින බවයි අප වාර්තාකරුවන් සඳහන් කළේ.\nසෞඛ්‍ය වෘත්තීය සමිති ද ප්‍රකාශ කළේ ඉන්ධන අර්බුදය රෝහල් කටයුතු සඳහා දැඩි බලපෑමක් එල්ල කර ඇති බවයි.\nමේ අතර, නිවෙස්වලදීම දරු ප්‍රසූතිය සිදුකිරීම සඳහා පහසුකම් සපයන බවට රජයේ පවුල් සෞඛ්‍ය සේවා සංගමය ප්‍රකාශ කළේ යැයි පැතිර යන වාර්තා සම්බන්ධයෙන් එම සංගමයේ සභාපතිනි දේවිකා කොඩිතුවක්කු, හිරු ප්‍රවෘත්ති අංශය වෙත පැහැදිලි කිරීමක් කළා.\nඇය කියා සිටියේ අදාළ අර්ථ දැක්වීමේ යම් ගැටලුකාරි තත්ත්වයක් පවතින බවයි.\nවර්තමානයේ පවතින ප්‍රවාහන අපහසුතා හමුවේ රෝහල් ගත වීමට යන අතරතුර සිදුවිය හැකි දරු ප්‍රසූති සඳහා අවශ්‍ය සේවා ලබාදීමට පවුල් සෞඛ්‍ය සේවිකාවන් සූදානම්ව සිටින බව තම සංගමය ප්‍රකාශ කළ අතර එය කිසිසේත් නිවෙස්වල දරු ප්‍රසූතිය සඳහා පහසුකම් සැපයීමක් ලෙස සැලකිය යුතු නොහැකි බව ඇය සඳහන් කළා.\nඑසේම, අසනීප තත්ත්වයක් හේතුවෙන් ප්‍රතිකාර ලබා ගැනීම සඳහා මාතර ප්‍රාදේශිය ලේකම්වරිය මාතර මහරෝහලට ගිය අවස්ථාවේ එහි සේවකයන් පිරිසක් ඇයව සිරකර තබා ගැනීමේ පුවතක් වාර්තා වනවා.\nපසුව, පොලිස් නිලධාරින්ගේ ද ආරක්ෂාව යටතේ ඇය පිටතට පැමිණ ඇති අතර, ගැටලුවට හේතුවී ඇත්තේ එම අවස්ථාවේ ඇති වූ බහින් බස්වීමක් බවයි අප වාර්තාකරු සඳහන් කළේ.\nප්‍රාදේශීය ලේකම්වරිය බාහිර රෝගී අංශයේ ලියාපදිංචි වී රුධිර සාම්පලයක් ලබාදීම සඳහා අද රෝහලට ගිය අවස්ථාවේ එහි සිටි සෞඛ්‍ය සේවකයන් අදාළ පරීක්ෂණ සිදුකළ නොහැකි බව පවසා ඇති බව සඳහන්.\nපසුව තවත් සේවකයන් පිරිසක් ඉන්ධන ලබාදීමේදී ඇති වූ ගැටලුවක් පිළිබඳව ද මෙම අවස්ථාවේ ප්‍රාදේශීය ලේකම්වරියගෙන් දිගින් දිගටම ප්‍රශ්න කර ඇති අතර පසුව ප්‍රාදේශීය ලේකම්වරිය පෞද්ගලික රෝහලක් වෙත ඇතුළත් වී තිබෙනවා.",
       "URL": "https://www.hirunews.lk/308170/ඉන්ධන-අර්බුදයෙන්-ඖෂධ-බෙදා-හැරීමටත්-බාධා-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1068"
}