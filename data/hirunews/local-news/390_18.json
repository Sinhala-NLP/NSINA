{
       "Source": "hirunews",
       "Timestamp": "Wednesday, 26 April 2023 - 7:41",
       "Headline": "ඊයේ මාරක යතුරුපැදි අනතුරු රැසක්",
       "News Content": "ගත වූ පැය 24ක කාලය තුළ දිවයිනේ විවිධ ප්‍රදේශවලින් සිදුවූ රිය අනතුරු කිහිපයක් වාර්තා වෙනවා.\nමාවතගම, යටිවිල්ල ප්‍රදේශයේ ඊයේ(25) සවස් කාලයේ දී යතුරු පැදි අනතුරක් සිදුව තිබෙනවා.\nඑහිදී මහනුවර දෙස සිට කුරුණෑගල දෙසට ධාවනය වූ යතුරුපැදියක් පැදිකරුට පාලනය කර ගැනීමට නොහැකි වීමෙන් මාර්ගයේ පෙරලී ගොස් තිබෙනවා.\nසිදුවූ අනතුරෙන් යතුරුපැදි කරු හා පසු පැදිකාරිය තුවාල ළැබීමෙන් අනතුරුව මාවතගම රෝහලට ඇතුලත් කර තිබෙන බව පොලිසිය පවසනවා.\nරෝහලට ඇතුලත් කිරීමෙන් පසුව වයස අවුරුදු 21ක් වූ කැන්දවල, මැල්සිරිපුර පදිංචිව සිටි පසු පැදිකාරිය මියගොස් තිබෙනවා.\nඑමෙන්ම අම්බලන්ගොඩ, පොල්වත්ත ප්‍රදේශයේ දී හික්කඩුව දෙස සිට කොළඹ දෙසට ධාවනය වූ ලොරි රථයක් හා එම දෙසටම ධාවනය වූ යතුපැදියක් එකිනෙක ගැටී අනතුරක් සිදුව තිබෙනවා.\nඅනතුරින් යතුරුපැදිකාරිය සහ එහි ගමන් කළ වයස අවුරුදු හතර හමාරක් වන කුඩා දරුවෙකු තුවාල ලබා ඇතැයි පොලිසිය පවසනවා.\nතුවාල ලැබූ දෙදෙනා බලපිටිය රෝහලට ඇතුලත් කරන අවස්ථාවේ දී යතුරුපැදිකාරිය මියගොස් ඇති බවත්, අනතුර සිදුකළ ලොරි රථයේ රියදුරු අත්අඩංගුවටත් ගෙන තිබෙනවා.\nසිදුවීම සම්බන්ධයෙන් අම්බලන්ගොඩ පොලිසිය විසින් විමර්ශන සිදුකරනු ලබනවා.\nතවද නිට්ටඹුව, බටලීය ප්‍රදේශයේ දී ඊයේ(25) සවස කොළඹ දෙස සිට මහනුවර දෙසට ධාවනය වූ යතුරුපැදියක් පෙරලී ගොස් අනතුරක් සිදුව තිබෙනවා.\nමෙහිදී යතුරුපැදිකරුට පාලනය කරගැනීමට නොහැකි වූ යතුරුපැදිය පෙරලී ගොස් ධාවනය වූ බස් රථයක ගැටී තිබෙනවා.\nඅනතුරින් බරපතල තුවාල ලැබූ පසුපැදිකාරිය වතුපිටිවල රෝහලට ඇතුලත් කිරීමේ දී මියගොස් තිබෙනවා.\nමරණකාරිය වයස අවුරුදු 23ක් වූ දොරවක ප්‍රදේශයේ පදිංචිකාරියක් බව පොලිසිය පවසනවා.\nනිට්ටඹුව පොලිසිය විසින් අනතුර සම්බන්ධයෙන් වැඩිදුර විමර්ශන සිදුකරයි.\nඑමෙන්ම කොඩිකාමම්, එරුවන් ප්‍රදේශයේ දී ද යතුරුපැදි අනතුරක් සිදුව තිබෙනවා.\nඑහිදී කොඩිකාමම් දෙසට ධාවනය වූ යතුරුපැදියක් පැදිකරුට පාලනය කරගැනීමට නොහැකි වීමෙන් මාර්ගයෙන් ඉවතට පැන පෙරලීගොස්\nමෙම අනතුර සිදුව තිබෙනවා.\nතුවාල ලබා පේදුරුතුඩුව රෝහලට ඇතුලත් කිරීමේ දී වයස අවුරුදු 25ක් වූ චාවකච්චේරි ප්‍රදේශයේ පදිංචි පැදිකරු මියගොස් තිබෙනවා.\nමියගොස් තිබෙන තැනැත්තා කිලිනොච්චිය පොලිස් ස්ථානයට අනුයුක්තව සේවය කළ පොලිස් කොස්තාපල්වරයෙක් වෙනවා.",
       "URL": "https://www.hirunews.lk/333463/ඊයේ-මාරක-යතුරුපැදි-අනතුරු-රැසක්",
       "Category": "Local News",
       "Parent URL": "https://www.hirunews.lk/local-news.php?pageID=390"
}