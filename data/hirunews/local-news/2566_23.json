{
       "Source": "hirunews",
       "Timestamp": "Wednesday, 22 July 2020 - 19:03",
       "Headline": "ජනාධිපති කොමිසම සහරාන් අවි පුහුණුව ලබාදුන් නල්ලූර් වෙත යයි (වීඩියෝ)",
       "News Content": "පාස්කු ප්‍රහාරය සම්බන්ධයෙන් සොයාබලන ජනාධිපති කොමිෂන් සභාවේ නිලධාරින් සහරාන් හෂීම් අවි පුහුණුව ලබා දුන් නල්ලූර් හි තාන නගර් ප්‍රදේශයේ නිරීක්ෂණයට අද එක්වුණා.\nඑහිදි අත්අඩංගුවේ පසුවන ආමි මොහිදීන් නැමති සැකකරුගේ දියණියට අයත් සමරු පොතක් හමුවී තිබෙනවා.\nමේ අතර, ප්‍රබල අන්තවාදී සාමාජිකයින් කිහිපදෙනෙකු පිළිබද නිශ්චිත තොරතුරු රාජ්‍ය බුද්ධි සේවයේ නැගෙනහිර ඒකකය විසින් රහස් පොලිසියට ප්‍රහාරයට පෙර ලබා දී තිබුණද ඔවුන් අත්අඩංගුවට ගැනීමට කටයුතු නොකළ බව රාජ්‍ය බුද්ධි සේවයේ නිලධාරියෙකු ජනාධිපති කොමිෂම හමුවේ අද අනාවරණය කළා.\nසියලූ තොරතුරු පිලිබද 2019 මාර්තු මුල රාජ්‍ය බුද්ධි සේවය විසින් අපරාධ පරීක්ෂණ දෙපාර්තමේන්තුව දැනුවත් කර තිබු බවත්, ඒ අනුව එම දෙපාර්තමේන්තුවේ කණ්ඩායමක් පසුගිය වසරේ මාර්තු මස 07 වනදි පාසිකුඩා වෙත පැමිණි බවත් ඔහු ප්‍රකාශකළා.\nකෙසේ වෙතත්, පාස්කු ප්‍රහාරය සිදුවු දිනයේ ආමි මොහිදීන් නම් සැකකරු ඔට්ටමාවඩි ප්‍රදේශයේදී අත්අඩංගුවට ගන්නා තෙක් වෙනත් කිසිදු සැකකරුවෙකු අත්අඩංගුවට ගැනීමට අපරාධ පරීක්ෂණ දෙපාර්තමේන්තුව කටයුතු නොකළ බවයි බුද්ධි නිලධාරියා ප්‍රකාශ කළේ.\nඔහු වැඩිදුරටත් සඳහන් කළේ ජාතික තවුහිද් ජමාත් සංවිධානයට සම්බන්ධ පුද්ගලයින් 94 දෙනෙකුගේ නම් ,2017 නොවැම්බර් මාසයේදි අනිවාර්ය නිවාඩු යවා සිටින පොලිස්පත් පුජිත් ජයසුන්දරටද, පුද්ගලයින් 129 දෙනෙකුගේ නම් ඇතුළත් ලේඛනයක් 2018 ජනවාරි මාසයේදි අපරාධ පරීක්ෂණ දෙපාර්තමේන්තුවට ද ලබා දී තිබු බවයි.",
       "URL": "https://www.hirunews.lk/246173/ජනාධිපති-කොමිසම-සහරාන්-අවි-පුහුණුව-ලබාදුන්-නල්ලූර්-වෙත-යයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2566"
}