{
       "Source": "hirunews",
       "Timestamp": "Wednesday, 19 January 2022 - 9:41",
       "Headline": "අගමැති ලේකම් පුටුවට වාරිමාර්ගයේ ලොක්කෙක් (වීඩියෝ)",
       "News Content": "ශ්‍රී ලංකා පරිපාලන සේවයේ ජ්‍යෙෂ්ඨ නිලධාරියෙකු වන අනුර දිසානායක වාරිමාර්ග අමාත්‍යාංශයේ ලේකම්වරයා ලෙස කටයුතු කළ අතර, නව අග්‍රාමාත්‍ය ලේකම් ධුරයට හෙතෙම පත් කර තිබෙනවා.\nඅමාත්‍යාංශ කිහිපයක ලේකම් ධුරය හොබවා ඇති හෙතෙම රාජ්‍ය සේවයේ ඉහළ තනතුරු රැසක් හෙබවූ අත්දැකීම් බහුල රාජ්‍ය නිලධාරියෙක්.\nඅනුර දිසානායකගේ නව පත්වීමත් සමග පුරප්පාඩු වූ වාරිමාර්ග අමාත්‍යාංශයේ නව ලේකම්වරයා ලෙස කේ.ඩබ්. අයිවන් ද සිල්වා පත් කර ඇති අතර ජනාධිපතිවරයා විසින් ඊට අදාළ පත්වීම් ලිපිය ප්‍රදානය කරනු ලැබුවා.\nරටේ සෑම දෙයක්ම රාජ්‍ය සේවය මත රඳා පවතින බවත්, එම නිසා සියලුම අමාත්‍යාංශ ලේකම්වරු ඉදිරියේ දැවැන්ත වගකීම් කොටසක් පැවරී ඇති බවත් ජනාධිපතිවරයා සියලුම කැබිනට් ලේකම්වරුන් අමතමින් මෙහිදී ප්‍රකාශ කළා.\nරජයේ ඉදිරි සැලසුම් සහ ඉලක්ක අමාත්‍යාංශ වෙත ලබා දී ඇති අතර, නිලධාරීන් දිරිගන්වමින් අපේක්ෂිත ඉලක්ක සපුරා ගැනීම අමාත්‍යාංශ ලේකම්වරු සතු වගකීමක් බවයි ජනාධිපතිවරයා පෙන්වා දුන්නේ.\nමහා සංඝරත්නය, අග්‍රාමාත්‍ය මහින්ද රාජපක්ෂ, කැබිනට් සහ රාජ්‍ය අමාත්‍යවරු, හිටපු ජනාධිපති ලේකම් පී.බී. ජයසුන්දර, ජනාධිපති ප්‍රධාන උපදේශක ලලිත් වීරතුංග, අමාත්‍යාංශ ලේකම්වරු සහ රාජ්‍ය නිලධාරීහු ඇතුළු පිරිසක් මේ අවස්ථාවට එක්ව සිටියා.",
       "URL": "https://www.hirunews.lk/294409/අගමැති-ලේකම්-පුටුවට-වාරිමාර්ගයේ-ලොක්කෙක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1415"
}