{
       "Source": "hirunews",
       "Timestamp": "Saturday, 08 October 2022 - 7:42",
       "Headline": "ප්‍රියමාලිගේ මූල්‍ය වංචා ගැන තවත් පැමිණිලි භාරගැනීමට රහස් පොලිසිය සූදානම්",
       "News Content": "තිලිණි ප්‍රියමාලි නැමති කාන්තාගේ මූල්‍ය වංචා සම්බන්ධයෙන් තවදුරටත් පැමිණිලි ලැබුනහොත් ඒ පිළිබඳවද විමර්ශන සිදු කරන බව අපරාධ පරීක්ෂණ දෙපාර්තමේන්තුව ප්‍රකාශ කළා.\nමේ වන විට (08) පාර්ශ්වයන් කිහිපයකගෙන්ම ඊට අදාළව ප්‍රකාශ සටහන් කරගෙන තිබෙනවා.\nරුපියල් මිලියන 226කට අධික මුදල් සහ රන් භාණ්ඩ සාපරාධී සාවද්‍ය පරිහරණය කළ බවට චෝදනා එල්ල වූ තිළිණි ප්‍රියමාලි නමැතිය මෙම මස 19 වනදා දක්වා රක්ෂිත බන්ධනාගාරගත කිරීමටයි කොටුව මහේස්ත්‍රාත් තිළිණ ගමගේ ඊයේ නියෝග කළේ.\nලද පැමිණිලි අනුව පෙරේදා අපරාධ පරීක්ෂණ දෙපාර්තමේන්තුව විසින් සැකකාරිය අත්අඩංගුවට ගත්තා.\nවිදේශ රටවල මුදල් තැන්පතු සහ තවත් ව්‍යාපාරවල මුදල් තැන්පත් කිරීම වෙනුවෙන් ලාභදායි මුදල් ලබාදෙන බවට පවසමින් ඇය කොළඹ ප්‍රදේශයේ ආයතනයක් පවත්වාගෙන ගොස් තිබුණා.\nදැනට සිදුකරන ලද පොලිස් පරීක්ෂණවලින් අනාවරණය වී ඇත්තේ කෝටිපති ව්‍යාපාරිකයින්, වෛද්‍යවරුන් ඇතුලු තවත් පිරිසක් ඇයගේ ආයතනයෙහි මුදල් තැන්පත් කර ඇති බවයි.\nකෙසේවෙතත් එම තැන්පත් කර ඇති මුදල්වලට පොලී මුදල් නොගෙවීම හේතුවෙනුයි අපරාධ පරීක්ෂණ දෙපාර්තමේන්තුව වෙත පැමිණිලි ඉදිරිපත් වී ඇත්තේ.\nඇතැම් වාර්තාවල දැක්වූණේ රුපියල් මිලියන 750ක පමණ මුදලක් ඇයට ලබා දුන් ව්‍යාපාරිකයෙකු ද ඒ සම්බන්ධයෙන් මේ වන විට පැමිණිලි කර ඇති බවයි.\nඔහුගෙන් ද ප්‍රකාශ සටහන් කරගෙන ඇති අතර සැකකාරිය විසින් රත්‍රං ලබා දෙන බව පවසා මුදල් ලබාගත් ව්‍යාපාරිකයන්ට හඳුන්වා දුන් කොළඹට ආසන්න ප්‍රදේශයක වෙසෙන ධ්‍යානලාභී යැයි කියන හිමි නමකගෙන් ද ප්‍රකාශ ලබා ගෙන ඇති බවයි වාර්තා වන්නේ.",
       "URL": "https://www.hirunews.lk/317308/ප්‍රියමාලිගේ-මූල්‍ය-වංචා-ගැන-තවත්-පැමිණිලි-භාරගැනීමට-රහස්-පොලිසිය-සූදානම්",
       "Category": "Local News",
       "Parent URL": "https://www.hirunews.lk/local-news.php?pageID=818"
}