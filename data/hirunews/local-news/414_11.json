{
       "Source": "hirunews",
       "Timestamp": "Friday, 14 April 2023 - 18:03",
       "Headline": "අමෙරිකානු බුද්ධි රහස් ලීක් කළ ගුවන් බටයා අධිකරණයට",
       "News Content": "යුක්‍රේන යුද්ධය පිළිබඳව සහ අමෙරිකාව සතු ඉතා සංවේදී මිලිටරි බුද්ධි වාර්තා අන්තර්ජාලය හරහා කාන්දු කිරීමේ සිද්ධියට ඊයේ (13) අත්අඩංගුවට ගැනුණු විසි එක් හැවිරිදි එක්සත් ජනපද ගුවන් හමුදා සාමාජිකයා අද (14) බොස්ටන්හි ෆෙඩරල් විනිසුරුවරයෙකු ඉදිරියේ පෙනී සිටියා.\nජැක් ඩග්ලස් ටෙක්සෙයිරා නැමති සැකකරු මැසචුසෙට්ස් හි නෝර්ත් ඩයිටන් හි පිහිටි ඔහුගේ නිවසේ දී යි ෆෙඩරල් බුද්ධි සේවය (FBI) විසින් ඊයේ අත්අඩංගුවට ගැනුණේ.\n2010 දී WikiLeaks වෙබ් අඩවිය හරහා කාන්දු වූ අමෙරිකානු රාජ්‍ය රහස්වලට පමණක් දෙවැනි වෙමින් පසුගිය දා අනාවරණය කෙරෙනු මෙම රාජ්‍ය රහස් කාන්දුව මේ වසරේ මාර්තු මාසයේ හෝ ඊට පෙර කාන්දු වන්නට ඇතැයි විදෙස් මාධ්‍ය වාර්තා කරන්නේ.\nනිව් යෝර්ක් ටයිම්ස් හරහා පසුගිය සතියේ දී ලොවට අනාවරණය කෙරෙන තුරු රහසක්ව පැවති මෙම රාජ්‍ය රහස් කාන්දුවට අදාළ දත්ත තුළ යුක්‍රේන යුද්ධයට අදාළ මිලිටරි දුර්වලතා සහ අමෙරිකාවේ මිත්‍ර රටවල් වන ඊශ්‍රායලය, දකුණු කොරියාව සහ තුර්කිය ඇතුළු රටවල් රැසක් පිළිබඳ සංවේදී තොරතුරු වූ බවයි විදෙස් මාධ්‍ය වාර්තා සඳහන් කරන්නේ.\nකෙසේ නමුත් අත්අඩංගුවට ගන්නා ලද සැකකාර ගුවන් බටයා අදාළ සිද්ධිය සම්බන්ධයෙන් වරදකරු ද නැද්ද යන වග තවමත් තහවුරු වී නැති අතර ඔහුට එරෙහිව එල්ල වී ඇති චෝදනා ප්‍රකාරව ජාතික ආරක්ෂක තොරතුරු හිතාමතා සම්ප්‍රේෂණය කිරීම සම්බන්ධයෙන් වරදකරුවෙකු වන ඕනෑම අයෙකුට වසර 10ක් දක්වා සිරදඬුවම් විඳීමට ෆෙඩරල් නීතියට සිදු වනවා.",
       "URL": "https://www.hirunews.lk/332531/අමෙරිකානු-බුද්ධි-රහස්-ලීක්-කළ-ගුවන්-බටයා-අධිකරණයට",
       "Category": "Local News",
       "Parent URL": "https://www.hirunews.lk/local-news.php?pageID=414"
}