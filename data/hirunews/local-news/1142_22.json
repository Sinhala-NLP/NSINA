{
       "Source": "hirunews",
       "Timestamp": "Thursday, 26 May 2022 - 13:14",
       "Headline": "ස්වාධීන පක්ෂ 10 අගමැති රනිල් හමුව අද පස්වරුවේ (වීඩියෝ)",
       "News Content": "21 වන ආණ්ඩුක්‍රම ව්‍යවස්ථා සංශෝධන යෝජනාවලිය සම්බන්ධයෙන් ස්වාධීන පක්ෂ 10යේ නායකයින් සහ අග්‍රාමාත්‍ය රනිල් වික්‍රමසිංහ අතර සාකච්ඡාවක් අද පස්වරුවේ පැවැත්වෙනවා.\nපස්වරු 5.30ට අරලියගහ මන්දිරයේ දී මෙම සාකච්ඡාව පැවැත්වීමටයි නියමිතව ඇත්තේ.\nමෙහි දී ව්‍යවස්ථා සංශෝධන යෝජනාවලිය අග්‍රාමාත්‍යවරයාට ලබාදීමට සහ ඒ පිළිබදව දීර්ඝ ලෙස සාකච්ඡා කිරීමට සූදානමින් සිටින බව පිවිතුරු හෙළ උරුමයේ නායක පාර්ලිමේන්තු මන්ත්‍රී උදය ගම්මන්පිළ ප්‍රකාශ කළා.\nමෙම හමුවෙන් පසු හෙට දිනයේ 21 වන සංශෝධනය පිළිබදව සාකච්ඡා කිරීමට සියළු පක්ෂ නායකයින්, අග්‍රාමාත්‍යවරයා විසින් කැඳවා තිබෙනවා.\nඅධිකරණ, බන්ධනාගාර සහ ව්‍යවස්ථා ප්‍රතිසංස්කරණ අමාත්‍ය ආචාර්ය විජයදාස රාජපක්ෂ විසින් 21 වන ව්‍යවස්ථා සංශෝධන යෝජනාව ද පසුගිය දා පාර්ලිමේන්තුවට ඉදිරිපත් කළා.\nවිධායක ජනාධිපති බලතල සීමා කිරීම, ආණ්ඩුක්‍රම ව්‍යවස්ථා සභාව ස්ථාපිත කිරීම, ස්වාධීන කොමිෂන් සභා නැවත පිහිටුවීම මෙන්ම රජයේ ඉහළ තනතුරු සඳහා පත් කිරීමේ බලය ආණ්ඩුක්‍රම ව්‍යවස්ථා සභාවට ලබාදීම යන ප්‍රධාන කරුණුවලින් සමන්විත මෙම ව්‍යවස්ථා යෝජනාව පිටු 34කින් සමන්විතයි.\n20 වන ව්‍යවස්ථා සංශෝධනයෙන් දුර්වල කරන ලද ආණ්ඩුක්‍රම ව්‍යවස්ථා සභාව සහ ස්වාධීන කොමිෂන් සභා නැවත ස්ථාපිත කිරීම නව කෙටුම්පත මගින් යෝජනා කර තිබීම විශේෂත්වයක්.\nමැතිවරණ කොමිෂන් සභාව, පොලිස් කොමිසම, මුදල් කොමිසම, ශ්‍රී ලංකා මානව හිමිකම් කොමිෂන් සභාව ඇතුළු කොමිෂන් සභා 9ක් මෙම ව්‍යවස්ථා සංශෝධනය යටතේ යෝජනා කර තිබෙනවා.\nමැතිවරණ කොමිෂන් සභාව හැර අනෙකුත් සියළුම කොමිෂන් සභා පාර්ලිමේන්තුවට පිළිතුරු දීමට බැදී සිටිය යුතු බව 21 වන ව්‍යවස්ථා සංශෝධන යෝජනාව මගින් වැඩිදුරටත් දක්වා තිබෙනවා.",
       "URL": "https://www.hirunews.lk/305331/ස්වාධීන-පක්ෂ-10-අගමැති-රනිල්-හමුව-අද-පස්වරුවේ-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1142"
}