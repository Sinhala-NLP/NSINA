{
       "Source": "hirunews",
       "Timestamp": "Friday, 03 September 2021 - 18:13",
       "Headline": "රෝහල්වල කලක සිට ගොඩගැසී ඇති මෘත ශරීර කඩිනමින් නිදහස් කිරීම පිළිබඳ අවධානය",
       "News Content": "දිවයිනේ ඇතැම් රෝහල්වල කලක සිට ගොඩගැසී ඇති හඳුනා නොගත් මෘත දේහ සම්බන්ධයෙන් සුදුසු නීතිමය තත්ත්වය සොයා බලා එම මෘත දේහ ඉතා ඉක්මනින් රෝහල්වලින් ඉවත් කිරීමට අවශ්‍ය පියවර ගන්නා ලෙස සෞඛ්‍ය අමාත්‍ය කෙහෙලිය රඹුක්වැල්ල සෞඛ්‍ය සේවා අධ්‍යක්ෂ ජනරාල්වරයාට උපදෙස් ලබා දී තිබෙනවා.\nඅධිකරණමය ක්‍රියාමාර්ග මෙන්ම විවිධ හේතු නිසාවෙන් ඇතැම් මෘත ශරීර රෝහල් වලින් නිදහස් කිරීමට නොහැකි වී ඇති අතර ,ඒ පිළිබඳ දැඩි අවධානය යොමුකරමින් ඒවා කඩිනමින් නිදහස් කිරීමට අවශ්‍ය පියවර ගන්නා ලෙසටයි මෙහිදී අමාත්‍යවරයා උපදෙස් දී ඇත්තේ.\nරාජ්‍ය සේවා එක්සත් හෙද සංගමය සමඟ පැවති සාකච්ඡාවකදී ඉදිරිපත් වූ කරුණූ මත අමාත්‍යවරයා මේ පිළිබඳ සොයාබැලීමට සෞඛ්‍ය සේවා අධ්‍යක්ෂ ජනරාල්වරයාට උපදෙස් ලබා දී තිබෙනවා.\nකලක සිට ගොඩගැසී තිබූ මෘත දේහයන් ප්‍රමාණයක් දින කිහිපයකට පෙර ද රෝහල්වලින් ඉවත් කිරීමට පියවර ගැනුණු අතර එලෙස ඉතිරිව ඇති තවත් මෘත දේහයන් මේ අනුව කඩිනමින් ඉවත් කිරීමට පියවර ගැනෙනු ඇති.\nමේ අතර ඇතැම් රෝහල්වල අබලන්ව ඇති මෘත ශරීරාගාර හා ශීතාගාර කඩිනමින් අළුත්වැඩියා කරන ලෙස ද සෞඛ්‍ය අමාත්‍යවරයා අමාත්‍යාංශ නිලධාරීන්ට උපදෙස් ලබා දී තිබෙනවා.\nඒ අනුව රෝහල්වල මෘත ශරීර අනවශ්‍ය ලෙස ගොඩ ගැසීම වළක්වා ගැනීමට ගත හැකි සෑම පියවරක්ම ගත යුතුව ඇති බවයි අමාත්‍ය කෙහෙළිය රඹුක්වැල්ල පෙන්වා දුන්නේ.",
       "URL": "https://www.hirunews.lk/281305/රෝහල්වල-කලක-සිට-ගොඩගැසී-ඇති-මෘත-ශරීර-කඩිනමින්-නිදහස්-කිරීම-පිළිබඳ-අවධානය",
       "Category": "Local News",
       "Parent URL": "https://www.hirunews.lk/local-news.php?pageID=1713"
}