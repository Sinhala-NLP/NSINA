{
       "Source": "hirunews",
       "Timestamp": "Monday, 16 May 2022 - 6:41",
       "Headline": "ශ්‍රීලනිප ඇතුළු පක්ෂ 10ක් අද රනිල් හමුවෙයි (වීඩියෝ)",
       "News Content": "ශ්‍රී ලංකා නිදහස් පක්ෂය සහ පක්ෂ 10 මන්ත්‍රී කණ්ඩායම අද (16) උදෑසන අග්‍රාමාත්‍ය රනිල් වික්‍රමසිංහ හමුවීමට නියමිතයි.\nරට තුළ මේ වනවිට පැන නැඟී ඇති අර්බුදයන්ට විසඳුම් සෙවීම පිණිස දේශපාලනික එක්වීම සම්බන්ධයෙන් සාකච්ඡා කර, තීන්දු තීරණ හා එකඟතා පිළිබඳ සංවාදයට අද දින මෙම කණ්ඩායම් අග්‍රාමාත්‍යවරයා හමුවනු ඇති.\nඅග්‍රාමාත්‍යවරයා රටේ ආර්ථික සංවර්ධනය උදෙසාඅ ගන්නා තීන්දු තීරණ සහ ප්‍රතිපත්තිවලට සහාය පළ කිරීමට ආණ්ඩුවෙන් ස්වාධීන වූ පක්ෂ 10 තීරණය කළා.\nඒ ඊයේ (15) දිනයේ දී පැවති සාකච්ඡාවකින් අනතුරුවයි.\nඒ අනුව ආණ්ඩුවෙන් ස්වාධීන වූ මුල් පෙළේ මන්ත්‍රීවරුන් වන හිටපු අමාත්‍ය වාසුදේව නානායක්කාර, විමල් වීරවංශ උදය ගම්මන්පිලගේ සහාය ද රනිල්ට හිමිවනු ඇති.\nඊයේ දින පාර්ලිමේන්තු මන්ත්‍රී චාමර සම්පත් දසනායක සඳහන් කළේ, ශ්‍රී ලංකා නිදහස් පක්ෂය අග්‍රාමාත්‍යවරයාව හමුවීමෙන් අනතුරුව ලබාදෙන තීන්දුව අගමැති රනිල්ට සහාය නොදෙන වග නම්, තමන් අනිවාර් යයෙන්ම රනිල් වික්‍රමසිංහ හට සිය පූර්ණ සහයෝගය ලබාදෙන බව ද ඔහු සඳහන් කළා.\nකෙසේ වෙතත් විග්නේෂ්වරන් ඇතුළු ද්‍රවිඩ පාක්ෂිකයින් පිරිසක් ද අගමැති රනිල්ට සහාය පළ කිරීමට සිය එකඟත්වය පළ කෙරුණේ ඊයේ දින බවයි වාර්තා වුණේ.\nඑමෙන්ම ශ්‍රී ලංකා නිදහස් පක්ෂයේ විශේෂ මධ්‍යම කාරක සභා රැස්වීමක් අද පැවැත්වෙනවා.\nපෙරවරු 10 ට ඩාලි පාරේ පිහිටි පක්ෂ මූලස්ථානයේදී එය පැවැත්වීමට නියමිතයි.\nපක්ෂයේ සභාපති හිටපු ජනාධිපති මෛත්‍රීපාල සිරිසේනගේ ප්‍රධානත්වයෙන් පැවැත්වෙන මෙම මධ්‍යම කාරක සභා රැස්වීමේදී වත්මන් දේශපාලන තත්වය හමුවේ ගනු ලබන ඉදිරි තීරණ පිළිබඳව සාකච්ඡා කෙරෙනු ඇති.\nමේ අතර ආණ්ඩුවෙන් ඉවත්වූ පක්ෂ දහයේ නියෝජිත පාර්ලිමේන්තු මන්ත්‍රී ගෙවිඳු කුමාරතුංග හිරු ප්‍රවෘත්ති අංශය කළ විමසීමකදී සඳහන් කළේ අද පෙරවරු 10 ට අග්‍රාමාත්‍ය රනිල් වික්‍රමසිංහ හමුවීමට නියමිත බවයි.",
       "URL": "https://www.hirunews.lk/304451/ශ්‍රීලනිප-ඇතුළු-පක්ෂ-10ක්-අද-රනිල්-හමුවෙයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1166"
}