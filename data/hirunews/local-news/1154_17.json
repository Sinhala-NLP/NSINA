{
       "Source": "hirunews",
       "Timestamp": "Friday, 20 May 2022 - 23:14",
       "Headline": "සාම්ප්‍රදායික වෛද්‍ය විද්‍යාව සමඟ කොවිඩ් සමඟ සටන් කරන්න උතුරු කොරියාව සැරසෙයි",
       "News Content": "මේවන විට කොරෝනා වෛරසය ව්‍යාප්තිය ආරම්භ වී ඇති උතුරු කොරියාව ඊට ප්‍රතිකාර ලෙසට සාම්ප්‍රදායික ඖෂධ වර්ග අත්හදා බලමින් සිටින බව විදෙස් මාධ්‍ය වාර්තා පවසනවා.\nඑරට කිසිදු පුද්ගලයෙකුට මෙතෙක් කොවිඩ් මර්දන එන්නත් ලබා නොදී ඇති අතර ඵලදායී ප්‍රතිවෛරස් ඖෂධයක් ද සොයාගෙන නැහැ.\nඑවැනි තත්ත්වයක් තුල උතුරු කොරියානු ජනතාවට සෞඛ්‍ය බලධාරීන් උපදෙස් ලබාදී ඇත්තේ ශාකසාර තේ පානය කිරීම සහ ලුණු වතුර පානය කිරීම වැනි විකල්ප ප්‍රතිකර්ම අත්හදා බැලීමටයි.\n2020 වසර මුලදී, වසංගතයෙන් ආරක්ෂා වීමට එරට බලධාරීන් දේශසීමා වසා දැමීමට කටයුතු කළා. විදෙස් මාධ්‍ය වාර්තා පෙන්වා දෙන්නේ උතුරු කොරියානු නායකත්වය තවමත් බාහිර වෛද්‍ය ආධාර ප්‍රතික්ෂේප කර ඇති බවයි.\nඋතුරු කොරියානු රාජ්‍ය මාධ්‍ය විසින් මෙය සාමාන්‍ය උණක් ලෙස හඳුන්වන අතර ඒ සමඟ කටයුතු කිරීමට විවිධ සම්ප්‍රදායික ප්‍රතිකාර නිර්දේශ කරන බවයි විදෙස් මාධ්‍ය පෙන්වා දෙන්නේ.\nරෝගී තත්වය බරපතල නොවන අය සඳහා, එරට පුවත්පතක් නිර්දේශ කර ඇත්තේ ඉඟුරු හෝ හනිසකල් තේ සහ විලෝ කොළ පානයක් (ginger or honeysuckle tea and a willow-leaf drink) ලබාගන්නා ලෙසටයි.\nතේ පානය මගින් උගුරේ ආබාධයක් හෝ කැස්සක් වැනි ඇතැම් කෝවිඩ් රෝග ලක්ෂණ පාලනය කළ හැකි වන බවයි ඔවුන් පෙන්වා දෙන්නේ. කෙසේවෙතත් ඒවා කොරෝනා වෛරසයටම හඳුන්වා දුන් ප්‍රතිකාරයක් ලෙසට සැලකෙන්නේ නැහැ.\nඕනෑම උණුසුම් පානයකින් මෙම සහනයලබාගත හැකි අතර  ඉඟුරු සහ විලෝ කොළවලින් අමතර දැවිල්ල සහ වේදනාව අඩු කිරීමේ ගුණ තිබිය හැකි බවයි විදෙස් මාධ්‍ය සඳහන් කරනවා.\nමේ අතර විෂබීජ නාශකයක් සෑදීම සඳහා ලුණු ටොන් දහස් ගණනක් Pyongyang වෙත යවා ඇති බව උතුරු කොරියානු රාජ්‍ය ප්‍රවෘත්ති ඒජන්සිය වාර්තා කර තිබෙනවා.\nඇතැම් අධ්‍යයනවලින් පෙනී යන්නේ ලුණු වතුරෙන් උගුර සේදීම සහ නාසය සේදීම සෙම්ප්‍රතිශ්‍යාව ඇති කරන වෛරස් වලට එරෙහිව සටන් කිරීමට උපකාරී වන බවයි.\nනමුත් එමගින් කොවිඩ් අනෙක් පුද්ගලයන් අතර පැතිර යාම අඩු කරන බවට හෝ මන්දගාමී කරන බවට සාක්ෂි අඩු බවයි විදෙස් වාර්තාවල දැක්වෙන්නේ.\nවේදනා නාශක මෙන්ම අනෙක් ප්‍රතිජීවක භාවිතා කරන ලෙසටයි එරට රාජ්‍ය රූපවාහිනිය රෝගීන්ට උපදෙස් දී ඇත්තේ.\nකෙසේවෙතත් එමගින් සිරුරේ පවතින උණ තත්වය, හිසරදය හෝ උගුරේ අමාරුව වැනි රෝග ලක්ෂණ අඩු කළ හැකි වුවද ඒවා වෛරසය සිරුරෙන් බැහැර කිරීමට හෝ එය වර්ධනය වීම වැළක්වීමට හැකියාවක් නැහැ.\nමේ අතර මීට දින කිහිපයකට පෙර උතුරු කොරියාව තුල පළමු කොවිඩ් මර්ණය ද වාර්තා වුණා.\nමේවන විට එරට ආසාදිතයන් සංඛ්‍යාව මිලියන 2 ඉක්මවා තිබෙනවා. අද දිනයේ පමණක් ආසාදිතයන් 263370ක් හඳූනාගෙන ඇති අතර මේවන විට සිදුව ඇති සමස්ත මරණ සංඛ්‍යාව 65ක්.",
       "URL": "https://www.hirunews.lk/304867/සාම්ප්‍රදායික-වෛද්‍ය-විද්‍යාව-සමඟ-කොවිඩ්-සමඟ-සටන්-කරන්න-උතුරු-කොරියාව-සැරසෙයි",
       "Category": "Local News",
       "Parent URL": "https://www.hirunews.lk/local-news.php?pageID=1154"
}