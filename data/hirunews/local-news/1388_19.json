{
       "Source": "hirunews",
       "Timestamp": "Saturday, 29 January 2022 - 18:11",
       "Headline": "අව්‍යාජ බව කෙතරම් ප්‍රබල දැයි මං හොඳින්ම දන්නවා - ජනපතිගෙන් ප්‍රකාශයක් (වීඩියෝ සහ ඡායාරූප)",
       "News Content": "තමන් නායකත්වය දෙන කණ්ඩායම්වලට අව්‍යාජ සැලකිල්ලක් දැක්වීම තුළින් ප්‍රබල බලපෑමක් ඇතිකළ හැකි බව ජනාධිපති ගෝඨාභය රාජපක්ෂ මහතා පවසනවා.\nකටුනායක ශ්‍රී ලංකා ගුවන් හමුදා කඳවුරේ පැවති ගුවන් හමුදා බලයලත් නිලධාරීන්ගේ විසිරයාමේ පෙළපාලිය අමතමින් ජනාධිපතිවරයා මේ බව සදහන් කළා.\nපුහුණුව නිම කළ ගුවන් හමුදා බලයලත් නිළධාරීන් 153 කුගේ විසිර යාමේ පෙලපාලිය අද ජනාධිපති ගෝඨාභය රජපක්ෂ මහතාගේ ප්‍රධානත්වයෙන් පැවැත්වුණු අද එක්වුණු අතර මෙය ගුවන් හමුදා ඉතිහාසයේ නිලධාරීන් වැඩිම සංඛ්‍යාවක් එකවර විසිර ගිය පළමු අවස්ථාවයි.\nතරුණ නිලධාරීන් ලෙස ඔබේ මූලික යුතුකම වන්නේ ඔබගේ හැකියාවන් සංවර්ධනය කර ගැනීම සහ ඔබේ වෘත්තීය ජීවිතය තුළ ඉදිරියට යාමයි.\nඔබේ අවංකකම නිකැලැල් විය යුතු අතර ඔබගේ විනය ඉහළ ප්‍රමිතියකින් තිබිය යුතුයි.\nහමුදාවේ තාක්ෂණික හස්තයක් ලෙස ගුවන් හමුදාව පූර්ණ නිපුණත්වයක් බලාපොරොත්තු වන අතර ඔබ ගුවන් නියමුවකු ලෙස හෝ ගොඩබිම් මෙහෙයුම්වල දී ද කිසිම දෝෂයකට ඉඩ නොතැබිය යුතුයි.\n1980 දශකයේ අගභාගයේදී මම ජෙනරාල් විජය විමලරත්නගේ නායකත්වයෙන් යුතුව ගජබා රෙජිමේන්තුවේ දෙවන අණදෙන නිලධාරියා ලෙස පලාලිහි ස්ථානගතව සිටියා.\nමේ කාලය තුළ යාපනයේ සිටි අපට සෑම මසකම දින පහක් පමණ ගුවන් මගින් කොළඹට පැමිණීමට නිවාඩු ලබා දුන්නා.\nඑක් දවසක හවස් වරුවකදී ජෙනරාල් විමලරත්න මට කිව්වා කොළඹ ගිහින් එන්න කියලා.\nඒ අවස්ථාවේදී මා කොළඹට පැමිණීමට නියමිතව නොමැති බව මම ඔහුට දැනුම් දුන්නා.\nඔහු ප්‍රතිචාර දක්වමින් පැවසුවේ පසුදින මගේ බිරිඳගේ උපන්දිනය වූ බැවින් මා යා යුතු බවයි.\nඒ තරමටම ඔහු තම කනිෂ්ඨ නිලධාරීන් ගැන දැනුවත්ව සිටි අතර ඔහු අපව හොඳින් බලාගනු ලැබුවා.\nමෙය සිදුවී වසර 40කට ආසන්න කාලයකට පසු අද පවා ජෙනරාල් විමලරත්නගේ මෙම කාරුණික ක්‍රියාව මම මහත් ආදරයෙන් සිහිපත් කරනවා.\nමට කවදාවත් අමතක නොවුණු තවත් සිදුවීමක් තියෙනවා.\nඒ ජෙනරාල් ඩෙන්සිල් කොබ්බෑකඩුව සම්බන්ධවයි.\n1991 දී අලිමංකඩ හමුදා කඳවුර මුදාගැනීමේ 'බලවේගය' මෙහෙයුම අතරතුර එක් තරුණ මේජර්වරයෙක් ජෙනරාල් කොබ්බෑකඩුව වෙත පැමිණියා.\nතම පුතා රාජකීය විද්‍යාලයට ඇතුළත් වීමේ සම්මුඛ පරීක්ෂණයකට යන බව පවසමින් ඒ සඳහා සහාය ලිපියක් ඉල්ලා සිටියා.\nජෙනරාල් කොබ්බෑකඩුව වහාම පෑනක් කඩදාසියක් ගෙන්වා ගත්තා.\nඉන්පසුව ඔහු රාජකීය විදුහලේ විදුහල්පතිවරයාට වෙත ලිපියක් ලියමින් සඳහන් කලේ මෙම තරුණ නිලධාරියා යුධ පිටියේ සිටින බවත්, තම රට වෙනුවෙන් සටන් කරන බවත්, ඔහුගේ පුතා පාසලට ඇතුළත් කිරීමේදී දක්වන සැලකිල්ල අගය කරන බවයි.\nඑම සම්මුඛ පරීක්ෂණයට මුහුණ දුන් මේ තරුණයා අද ඉතා සාර්ථක ඉංජිනේරුවෙකු බවත්, ජෙනරාල් කොබ්බෑකඩුව මහතා ඔවුන්ට ලබා දුන් සහයෝගයට ඔහු මෙන්ම ඔහුගේ පියාද සදා කෘතඥ වන බවත් මම පෞද්ගලිකව දන්නවා.\nමෙම සිදුවීම් දෙකෙන් පෙන්නුම් කරන්නේ ඔබේ අණ යටතේ සිටින පුද්ගලයින්ට ඔබ කොතරම් සැලකිල්ලක් දැක්විය යුතුද සහ සහාය විය යුතුද යන්නයි.\nඔබ ඔබේ යටත් නිලධාරීන්ගේ යහපැවැත්ම සහ සාර්ථකත්වය වෙනුවෙන් අවංකවම ආයෝජනය කරන විට, ඔවුන් ඔවුන්ට හැකි සෑමදෙයක්ම ඔබ වෙනුවෙන් ඉටුකරනවා.\nඑය සාර්ථක නායකත්වයක එක් ලක්ෂණයක් වන අතර එය තමන් තුළ ප්‍රගුණ කරන ලෙස ඔබ සැමගෙන් මම ඉල්ලා සිටිනවා.\nමේ අතර වාද්දුව තල්පිටිය බෝධි රාජමහා විහාරයේ නව නාමපුවරුව සහ අභිනවයෙන් ඉදිකෙරුණු බෝධිඝරය ජනාධිපති ගෝඨාභය රාජපක්ෂ මහතා අතින් විවෘත කෙරුණා.\nඑහිදී ජනාධිපතිවරයා කෝට්ටේ ශ්‍රී කල්‍යාණි සාමාග්‍රි ධර්ම මහා සංඝ සභාවේ මහානායක අතිපූජ්‍ය ඉත්තෑපානේ ධම්මාලංකාර හිමි සහ අනුනායක අතිපූජ්‍ය කොටපිටියේ රාහුල හිමියන් බැහැදැක ආශිර්වාද ලබාගත්තා.",
       "URL": "https://www.hirunews.lk/295597/අව්‍යාජ-බව-කෙතරම්-ප්‍රබල-දැයි-මං-හොඳින්ම-දන්නවා-ජනපතිගෙන්-ප්‍රකාශයක්-වීඩියෝ-සහ-ඡායාරූප",
       "Category": "Local News",
       "Parent URL": "https://www.hirunews.lk/local-news.php?pageID=1388"
}