{
       "Source": "hirunews",
       "Timestamp": "Thursday, 12 January 2023 - 13:11",
       "Headline": "කෝටි දෙකක සංස්ථා මුදලින් යැපෙන තෙල් යූනියන් ලොක්කෝ",
       "News Content": "ශ්‍රී ලංකා ඛනිජ තෙල් සංස්ථාවේ වෘත්තීය සමිති නායකයන් තිදෙනෙකුට අදාල ආයතනික නීතිරීතිවලට පටහැනිව සංස්ථාවෙන් රියදුරන් සමග කැබ් රථ ලබා දී ඇති බවත්, වෘත්තීය සමිති කටයුතුවලට ඔවුන්ගෙන් අයෙකු නිදහස් කළ ද ඔහු මාසිකව අතිකාල දීමනා සහ එම වාහන සඳහා මාසිකව ඉන්ධන දීමනා ද ලබා ගන්නා බවට සංස්ථා ආරංචි මාර්ග පවසන බව ජාතික පුවත්පතක් අද (12) කරුණු අනාවරණය කළා.\nඑම පුවත්පත වැඩිදුරටත් සඳහන් කරන්නේ, වෘත්තීය සමිති කටයුතු සඳහා සේවයෙන් මුදා හැර ඇති සේවකයන්ට මූලික වැටුප සහ ජීවන වියදම් දීමනාව හැරුණුවිට අතිකාල දීමනා, බෝනස් ඇතුළු අනෙකුත් දීමනා හිමි නොවුනත් මෙම වෘත්තීය සමිති නායකයන් තිදෙනා සඳහා මෙකී දීමනා සහ වාහන නඩත්තුව, ඉන්ධන දීමනා, රියදුරු වැටුප් හා අතිකාල දීමනා වෙනුවෙන් ආයතනය විසින් වාර්ෂිකව කෝටි 2කට ආසන් මුදලක් වැය කරන බවයි.\nමෙම වෘත්තීය සමිති නායකයන් තිදෙනා අතරින් එක් අයෙකු විධායක ශ්‍රේණියේ නිලධාරියෙකු වන බවත් ඔහුව වෘත්තීය සමිති කටයුතු සඳහා සේවයෙන් නිදහස් කර ඇති බවත් එම පුවත් වාර්තා සඳහන් කරනවා.\nමේ අතර අදාල තැනැත්තා භාවිත කරන ආයතනයට අයත් රථයේ රියදුරු ලෙස සේවය කරන තැනැත්තා මාසිකව පැය 120 - 200 දක්වා වූ කාලයකට අදාල අතිකාල දීමනාවක් ලබන බවත් මෙම වෘත්තීය සමිති නායකන් තිදෙනා ම භාවිත කරන රථ සඳහා මාසිකව ඉන්ධන ලීටර 200කට ආසන්න දීමනාවක් ද ලබා ගන්නා බවත් එම පුවත්පත වැඩිදුරටත් පවසනවා.\nමෙම වෘත්තීය සමිති නායකයන් තිදෙනාගෙන්, වෘත්තීය සමිති කටයුතු සඳහා සේවයෙන් නිදහස් කර නොමැති දෙදෙනාගෙන් අයෙක් ආයතනයේ ආරක්ෂක නිලධාරියෙකු බවත් අනෙකා ගබඩා කළමණාකරුවෙකු බවත් මොවුන් තිදෙනාගෙන් දෙදෙනෙක් ශ්‍රී ලංකා පොදුජන පෙරමුණට අදාල වෘත්තීය සමිති නියෝජනය කරන‍ අය වන බවත් අනෙක් තැනැත්තා ශ්‍රී ලංකා නිදහස් සේවක සංගමය නියෝජනය කරන අයෙකු බවත් සඳහන්.\nකෙසේ නමුත් මොවුන් වෙත ආයතනයෙන් ලබා දී ඇති වාහන තුන ම ඩබල් කැබ් රථ බවත් අදාල පුවත් වාර්තාව වැඩිදුරටත් සඳහන් කරනවා.\nඑසේ ම අදාල ආයතනයෙන් වාහනයක් හිමි වන්නේ එහි සභාපතිවරයා, සාමාන්‍යාධිකාරිවරයා ඇතුළු ඉහළ නිලධාරින් සඳහා පමණක් බවත් විධායක ශ්‍රේණියේ නිලධාරින්ට වාහනයක් ලබා ගැනීම සියයට හතරේ පොලියට ණය පහසුකම් ලබා දීම පමණක් සිදු කෙරෙනවා.\nතව ද සේවයෙන් නිදහස් කළ තවත් වෘත්තීය සමිති නායකයෙකු පසුගිය කාලයේ දී සංස්ථාවේ අධ්‍යක්ෂ මණ්ඩලයට පත් කර ඇති බවත්, ඔහු රියදුරෙකු සමග වාහනයක් ද, මාසිකව ඉන්ධන ලීටර දෙසීයකට අධික දීමනාවක් ලබන බවත් අදාල තැනැත්තා එම වාහනය යොදා ගනිමින් සිදු දේශපාලන කටයුතුවල නිරතවන බවත් එම පුවත් වාර්තාවල වැඩිදුරටත් සඳහන් වනවා.\nකෙසේ නමුත් පසුගිය අගෝස්තු මාසයේ දී විදුලි බල හා බලශක්ති අමාත්‍ය කංචන විජේසේකර විසින් ශ්‍රී ලංකා ඛනිජ තෙල් නීතිගත සංස්ථාව පාඩු ලැබීමට හේතුවන කරුණු 8ක් හෙළි කළ අතර ඒ අතරින්පස්වැනි කරුණ ලෙස අමාත්‍යවරයා පෙන්වා දුන්නේ, ඛනිජ තෙල් නීතිගත සංස්ථාව සතු අධික කාර්ය මණ්ඩලය, අකාරයක්ෂමතාව සහ අධික වැටුප් ගෙවීමයි.\nඑහි ම දිගුවක් ලෙස අදාල සංස්ථාව පාඩු ලැබීම සඳහා බලපාන හයවැනි කරුණ ලෙස අමාත්‍යවරයා පෙන්වා දුන්නේ, 2012 වසරේ දී ඇති කරගත් සාමුහික එකඟතාවකට අනුව සිදු කරන 25%ක වැටුප් ඉහළ දැමීම ද හේතුවක් වන බවයි.\nමෙවැනි තත්ත්වයක් හමුවේ දිගින් දිගට ම පාඩු ලබන ශ්‍රී ලංකා ඛනිජ තෙල් සංස්ථාව එහි පාඩුව පියවා ගැනීම සඳහා අනුගමනය කරන උපාය මාර්ගයක් ලෙස නිරන්තරයෙන් ඉන්ධන මිල ඉහළ දැමීමට කටයුතු කළ අතර පසුගිය සමයේ දී දැඩි ආන්දෝලනයකට තුඩු දුන් අදාල සංස්ථාවේ සේවකයන්ට බෝනස් ගෙවීම් ද ඒ ආකාරයෙන් ම සිදු ව ඇති බවයි වාර්තා වන්නේ.\nකෙසේ නමුත් මේ ආකාරයේ පාඩු ලබන ඛනිජ තෙල් නීතිගත සංස්ථාව ලෝක වෙළෙඳපොලේ ඉන්ධන මිල උච්ඡාවචනයන්ට සාපේක්ෂව මිල ගණන් පසුගිය අවස්ථා කිහිපයක දී ම අඩු කළ ද එම මිල ගණන් අඩු වීම බස් ගාස්තු අඩු වීමට කිසිදු ආකාරයක බලපෑමක් ඇති නොවීම පිළිබඳවත් සමාජයේ කතාබහක් පවතිනවා.",
       "URL": "https://www.hirunews.lk/324858/කෝටි-දෙකක-සංස්ථා-මුදලින්-යැපෙන-තෙල්-යූනියන්-ලොක්කෝ",
       "Category": "Local News",
       "Parent URL": "https://www.hirunews.lk/local-news.php?pageID=607"
}