{
       "Source": "hirunews",
       "Timestamp": "Sunday, 20 March 2022 - 9:57",
       "Headline": "අසානි සුළි කුණාටුව නිසා ඉන්දියානු ධීවරයන්ට අනතුරු ඇඟවීමක්",
       "News Content": "බෙංගාල බොක්කේ වර්ධනය වෙමින් පවත්නා මේ වසරේ එහි පළමු සුළි කුණාටුව අසානි අන්දමන් සහ නිකොබාර් දිවයින්වලට දැඩි බලපෑමක් ඇති කරන බව ඉන්දීය කාලගුණ විද්‍යා අංශ ප්‍රකාශ කළා.\nඅවපීඩනයක් ලෙස ආරම්භවී අද උදෑසන පීඩන අවපාතයක් බවට පත්වූ අසානි සුළි සුළඟ හෙට වනවිට සුළි කුණාටුවක් බවට වර්ධනය වනු ඇති. එය, අන්දමන් සහ නිකොබාර් හරහා බංග්ලාදේශය හා මියන්මාරය දෙසට ඇදෙනු ඇති බවයි ඉන්දීය කාලගුණ අංශ ප්‍රකාශ කළේ.\nමේ හේතුවෙන් බෙංගාලබොක්ක මුහුදු ප්‍රදේශයේ ධීවරයන්ට ඉන්දීය කාලගුණ විද්‍යා දෙපාර්තමේන්තුව අනතුරු ඇඟවීම් නිකුත් කළ අතර, එරට වෙරළාරක්ෂක බලකාය දැනටමත් දියඹට ගිය ධීවරයන් යළි ගොඩබිමට ගෙන්වා ගැනීමේ මෙහෙයුමක නිරතවී සිටිනවා.\nමෙම සුළි කුණාටුවේ බලපෑම හේතුවෙන් මෙරට ධීවරයන්ටද බෙංගාල බොක්ක මුහුදු ප්‍රදේශයේ මසුන් මැරීමෙන් වළකින ලෙස කාලගුණ විද්‍යා දෙපාර්තමේන්තුව දැනුම්දීමක් කළා.",
       "URL": "https://www.hirunews.lk/299901/අසානි-සුළි-කුණාටුව-නිසා-ඉන්දියානු-ධීවරයන්ට-අනතුරු-ඇඟවීමක්",
       "Category": "Local News",
       "Parent URL": "https://www.hirunews.lk/local-news.php?pageID=1283"
}