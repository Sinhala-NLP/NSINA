{
       "Source": "hirunews",
       "Timestamp": "Thursday, 06 January 2022 - 16:13",
       "Headline": "වෘත්තීය අධ්‍යාපනය සහ පුහුණු ක්ෂේත්‍රයේ දියුණුවට දකුණු කොරියාවේ සහාය",
       "News Content": "ශ්‍රී ලංකාවේ වෘත්තීය අධ්‍යාපනය සහ පුහුණු ක්ෂේත්‍රයේ මුල පිරීම් සඳහා පුළුල් සහායක් ලබාදීමට තම රජය සැලකිලිමත් වන බව දකුණු කොරියානු නියෝජ්‍ය අග්‍රාමාත්‍ය යූ ඉයුන්හයි ප්‍රකාශ කර තිබෙනවා.\nවිදේශ අමාත්‍ය මහාචාර්ය ජී.එල්.පීරිස් සෝල් නුවර හමුවූ අවස්ථාවේ ප්‍රකාශ කළේ 2023 උසස් පෙළ විභාගය සඳහා කොරියානු භාෂාව විෂයක් ලෙස සම්මත වී ඇති බවයි.\nවිදේශ අමාත්‍ය ජී. එල්. පීරිස් මැතිතුමා කොරියානු ජනරජයේ නියෝජ්‍ය අග්‍රාමාත්‍යවරයා සහ අධ්‍යාපන අමාත්‍යවරයා වන යූ ඉයුන්-හයි සමඟ සෝල් නුවර දී සාකච්ඡා පවත්වා තිබෙනවා.\nදෙරට අතර පවත්නා පුළුල් ආර්ථික සහයෝගීතාව පිළිබඳව මෙහිදී සඳහන් කළ අතර, විශේෂයෙන්ම කොයිකා (KOICA) සහ කොරියානු ජනරජයේ එක්සිම් (EXIM) බැංකුව විසින් මෙහෙයවනු ලබන විදේශ සංවර්ධන ආධාර පිළිබඳව අමාත්‍ය  ජී.එල්.පීරිස් අවධාරණය කළ බවයි විදේශ අමාත්‍යංශය කියාසිටියේ.\nමෙම වැඩසටහන් තුළින් ශ්‍රී ලංකාව ලබා ඇති ප්‍රතිලාභ පිළිබඳව ද ඔහු සිය ප්‍රසාදය පළ කර තිබෙනවා.\nදකුණු කොරියාවේ සේවයේ නියුතු ශ්‍රී ලාංකිකයන් 22,000ක පිරිස පිළිබඳව සඳහන් කරමින් විදේශ අමාත්‍යවරයා, ශ්‍රී ලංකාව තුළ කොරියානු භාෂා ප්‍රවීණතාවය ඉලක්ක කරගත් ඉගෙනුම් පාඨමාලාවල ඇති ජනප්‍රියත්වය පිළිබඳව සඳහන් කරනු ලැබුවා.\n2023 වර්ෂයේ  පැවැත්වෙන උසස් පෙළ විභාගය සඳහා කොරියානු භාෂාව විෂයයක් ලෙස සම්මත වී ඇති බවද ඔහු ප්‍රකාශ කළ බවයි විදේශ අමාත්‍යංශය ප්‍රකාශ කළේ.\nශ්‍රී ලංකාවේ වෘත්තීය අධ්‍යාපනය සහ පුහුණු ක්ෂේත්‍රයේ මුලපිරීම් සඳහා පුළුල් සහයක් ලබා දීම සම්බන්ධයෙන් කොරියානු ජනරජය සැලකිලිමත් වන බව විදේශ අමාත්‍යවරයාට ප්‍රතිචාර දක්වමින් නියෝජ්‍ය අග්‍රාමාත්‍ය යූ ඉයුන්-හයි සඳහන් කළා.",
       "URL": "https://www.hirunews.lk/293202/වෘත්තීය-අධ්‍යාපනය-සහ-පුහුණු-ක්ෂේත්‍රයේ-දියුණුවට-දකුණු-කොරියාවේ-සහාය",
       "Category": "Local News",
       "Parent URL": "https://www.hirunews.lk/local-news.php?pageID=1444"
}