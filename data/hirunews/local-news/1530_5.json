{
       "Source": "hirunews",
       "Timestamp": "Monday, 29 November 2021 - 12:53",
       "Headline": "හැටන් ප්‍රදේශයේ ආපණ ශාලාවක පිපිරීමක් (වීඩියෝ)",
       "News Content": "ගෑස් ආශ්‍රිත අනතුරුවල යම් සැළකිය යුතු ඉහළ යාමක් පෙන්නුම් කරන බව පාරිභෝගික ආරක්ෂණ රාජ්‍ය අමාත්‍ය ලසන්ත අලගියවන්න අද (29) පාර්ලිමේන්තුවේදී ප්‍රකාශ කළා.\nගෑස් සම්බන්ධයෙන් මේ වනවිට මතුව ඇති ගැටලුකාරී තත්ත්වය පිළිබඳව සොයා බලා වාර්තා ලබා ගන්නා ලෙස ජනාධිපතිවරයා ද උපදෙස් ලබා දී ඇති බවයි ඔහු කියා සිටියේ.\nඑමෙන්ම, හැටන් මලියප්පුව ප්‍රදේශයේ පිහිටි ආපණ ශාලාවක ගෑස් කාන්දුවක් හේතුවෙන් අද (29) පෙරවරුවේ පිපිරීමක් සිදු වී තිබෙනවා.\nකලක සිට තමන් මෙම ආපණ ශාලාව පවත්වාගෙන ගිය අතර, උදෑසන ආහාර පිසිමින් සිටිය දී අදාළ පිපිරීම සිදු වූ බවයි ආපණ ශාල හිමිකරු පැවසුවේ.\nඅදාළ සිද්ධියට හේතු වී ඇත්තේ, ගෑස් ටැංකිය සහ ගෑස් ලිප අතර ඇති නළය පුපුරා යෑමයි.\nමෙම ගින්නෙන් වෙළෙඳසැලට හානි සිදුව ඇති අතර, පිසිමින් සිටි ආහාර ද විනාශ වී තිබෙනවා.\nමේ මාසයේ මේ දක්වා ගෑස් අනතුරු 11ක් පමණ වාර්තා වී ඇති අතර, ආසන්නතම සිදුවීම අද, පොල්ගස්ඕවිට - සියඹලාගොඩ ප්‍රදේශයෙන් වාර්තා වුණා.\nමත්තේගොඩ ප්‍රදේශයේ වෙළඳසැළකින් මිලදී ගත් ගෑස් සිලින්ඩරයක් නිවසට රැගෙන ඒමෙන් පසුව එය කාන්දු වූ බවයි නිවෙස් හිමි පුද්ගලයා හිරු ප්‍රවෘත්ති අංශයට සඳහන් කළේ.\nමේ අතර ඊයේ (28) කෑගල්ල, පුත්තලම - ආරච්චිකට්ටුව, අහංගම, ජාඇළ ප්‍රදේශවලින්ද මෙවැනිම ගෑස් සම්බන්ධ සිදුවීම් වාර්තාවූ අතර, මීට පෙර නිකවැරටිය, වැලිගම, අලව්ව, රත්නපුර, කොළඹ සහ පන්නිපිටිය ප්‍රදේශවලින් ගෑස් ආශ්‍රිත ගිනිගැනීම් වාර්තා වුණා.",
       "URL": "https://www.hirunews.lk/289518/හැටන්-ප්‍රදේශයේ-ආපණ-ශාලාවක-පිපිරීමක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1530"
}