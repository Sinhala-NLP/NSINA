{
       "Source": "hirunews",
       "Timestamp": "Sunday, 25 March 2018 - 12:58",
       "Headline": "මෝදි රජය, ශ්‍රී ලංකාව ගැන අනවබෝධයෙන් - හිටපු ආරක්ෂක ලේකම් ගෝඨාභය කියයි",
       "News Content": "නරේන්ද්‍ර මෝදිගේ ඉන්දීය රජය ශ්‍රී ලංකාව පිළිබඳ නිසි අවබෝධයකින් තොරව වැරදි විනිශ්චයන්ට එළඹී ඇති බව හිටපු ආරක්ෂක ලේකම් ගෝඨාභය රාජපක්ෂ පවසනවා.\n2010 වසරෙන් පසු ප්‍රථම වරට ඉන්දීය මාධ්‍යයක් වෙත සම්මුඛ සාකච්ඡාවක් ලබාදෙමින් ඔහු සඳහන් කළේ මහින්ද රාජපක්ෂ ජනාධිපතිවරයාගේ රජය, ඉන්දියාව අභිබවා චීනයට ළංවූ බවට ඔවුන් තුළ මතයක් පැවති බවයි.\nකෙසේ නමුත් මෙරට භූමි තලය ඉන්දියාවට එරෙහිව යොදාගැනීමට ඉඩ නොදෙන බවට ශ්‍රී ලංකාව සහතිකයක් ලබාදී ඇති බව ඉන්දියාවේ හිටපු ජාතික ආරක්ෂක උපදේශක ෂිව්ශංකර් මෙනන්ගේ කෘතිය උපුටා දක්වමින් හිටපු ආරක්ෂක ලේකම් ගෝඨාභය රාජපක්ෂ අවධාරණය කළා.\nරාජ්‍ය තාන්ත්‍රික සබඳතා විශ්වාසය මත ගොඩනැගෙන්නක්.\nරාජ්‍ය තාන්ත්‍රිකයන් අපට ඔත්තු සේවා නිලධාරීන්ගේ ප්‍රතිස්ථාපනය කළ නොහැකියි.\nශ්‍රී ලංකාව සමග සබඳතාවලදී ඉන්දියාව, චීන භීතිකාවෙන් මිදිය යුතු බවයි හිටපු ආරක්ෂක ලේකම්වරයා වැඩිදුරටත් කියා සිටියේ.\nමෙරට වරායවල චීන සබ්මැරීන නැංගුරම් ලා ඇති බවට ඉන්දීය මාධ්‍ය වෙතින් ප්‍රචාරයක් ලබාදී තිබූ බවද ඔහු සිහිපත් කළා.\nපසුගිය පාලන සමයේ මෙරටට පැමිණි ඉන්දීය රාජතාන්ත්‍රිකයන් විපක්ෂ නායකයන් හමුවීම සම්ප්‍රදායක්ව පැවතුණා.\nඑහෙත් වත්මන් ඉන්දීය මහ කොමසාරිස් කාර්යාල නිලධාරීන් පවා තමන් සමග සම්බන්ධවීමට මැලිකමක් දක්වන බවයි හිටපු ආරක්ෂක ලේකම් ගෝඨාභය රාජපක්ෂ ඉන්දියන් එක්ස්ප්‍රස් පුවත්පත වෙත ලබාදී තිබූ සම්මුඛ සාකච්ඡාවේදී සඳහන් කර ඇත්තේ.\nඑය වටහාගත නොහැකි තත්ත්වයක් ලෙස හැඳින්වූ හිටපු ආරක්ෂක ලේකම්වරයා  මෙරට වත්මන් රජයද ඉන්දීය රාජතාන්ත්‍රිකයන් තම පාර්ශවය හමුවීම  නුරුස්සන බව කියා සිටියා.",
       "URL": "https://www.hirunews.lk/186815/මෝදි-රජය-ශ්‍රී-ලංකාව-ගැන-අනවබෝධයෙන්-හිටපු-ආරක්ෂක-ලේකම්-ගෝඨාභය-කියයි",
       "Category": "Local News",
       "Parent URL": "https://www.hirunews.lk/local-news.php?pageID=4021"
}