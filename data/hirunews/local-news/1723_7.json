{
       "Source": "hirunews",
       "Timestamp": "Monday, 30 August 2021 - 8:09",
       "Headline": "අයි.එස්. බෝම්බකරුවන් ඉලක්ක කර ඇමරිකාවෙන් ඩ්‍රෝන ප්‍රහාරයක්",
       "News Content": "ඇෆ්ඝනිස්ථානයේ කාබුල් අගනුවර පිහිටි හමීඩ් කර්සායි ගුවන් තොටුපලට ප්‍රහාරයක් එල්ල කිරීමට පැමිණි අයි.එස්. මරාගෙන මැරෙන බෝම්බකරුවන් රැගත් රථයකට ඇමරිකාව ඩ්‍රෝන ප්‍රහාරයක් එල්ල කර විනාශ කර තිබෙනවා.\nඇමරිකානු හමුදාවේ ප්‍රකාශකයෙකු සඳහන් කළේ ප්‍රහාරයට සටන්කාමීන් පැමිණි රථයේ පුපුරණ ද්‍රව්‍ය විශාල ප්‍රමාණයක් තිබූ බවයි.\nලද තොරතුරකට අනුව ඇමරිකානු හමුදා අයි.එස්. බෝම්බකරුවන් පැමිණි රථය පළමුව නිරීක්ෂණය කර පසුව ඩ්‍රෝන ප්‍රහාරය එල්ල කර සිදුවීමට ගිය විශාල විනාශයක් නවතා දමනු ලැබුවා.\nපසුගිය දින කිහිපයේදීම හමීඩ් කර්සායි ගුවන් තොටුපල ආශ්‍රිතව පිපිරුම් සිදුවූ අතර, ඊයේ රාත්‍රියේ ගුවන් තොටුපල අසළට රොකට් ප්‍රහාරයක්ද එල්ල වී තිබෙනවා.\nවිදෙස් වාර්තා සඳහන් කළේ පසුගිය 14 වනදා සිට මේ දක්වා කාලය තුළ ඇෆ්ගන් වැසියන් එක්ලක්ෂ දස දහසක් වෙනත් රටවලට සරණාගතයන් ලෙස ගුවන් මගින් රැගෙන ගොස් ඇති බවයි.",
       "URL": "https://www.hirunews.lk/280903/අයි-එස්-බෝම්බකරුවන්-ඉලක්ක-කර-ඇමරිකාවෙන්-ඩ්‍රෝන-ප්‍රහාරයක්",
       "Category": "Local News",
       "Parent URL": "https://www.hirunews.lk/local-news.php?pageID=1723"
}