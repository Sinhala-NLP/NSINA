{
       "Source": "hirunews",
       "Timestamp": "Sunday, 10 April 2022 - 19:08",
       "Headline": "මෛත්‍රී ඇතුළු ස්වාධීන මන්ත්‍රීවරු ජනපති හමුවට - සජිත් හදිසියේ මෛත්‍රී මුණ ගැසේ (වීඩියෝ)",
       "News Content": "ආණ්ඩුවෙන් ස්වාධීන වූ ශ්‍රී ලංකා නිදහස් පක්ෂය ප්‍රමුඛ හවුල්කාර පක්ෂ 11 හේ මන්ත්‍රී කණ්ඩායම හා ශ්‍රී ලංකා පොදුජන පෙරමුණේ මන්ත්‍රීවරු 10 දෙනාගේ කණ්ඩායම හා ජනාධිපති ගෝඨාභය රාජපක්ෂ අද සාකච්ජාවක් අද පැවැත්වෙනවා.\nසර්වපාක්ෂික අන්තර් කාලීන ආණ්ඩුවක් ස්ථාපිත කිරීමට අදාළව එම කණ්ඩායම ඉදිරිපත් කළ යෝජනාවලිය සම්බන්ධයෙන් මෙහිදී සාකච්ජා කෙරෙන අතර එය රාත්‍රී 7ට ආරම්භ වීමට නියමිතයි.\nශ්‍රී ලංකා නිදහස් පක්ෂය නියෝජනය කරන මන්ත්‍රීවරුන් 14 දෙනා, ආණ්ඩුවේ හවුල්කාර පක්ෂ 10 නියෝජනය කරන මන්ත්‍රීවරුන් 15 දෙනා සහ ශ්‍රී ලංකා පොදුජන පෙරමුණ නියෝජනය කරන මන්ත්‍රීවරු 10 දෙනෙකු සහ විජේදාස රාජපක්ෂ මන්ත්‍රීවරයා පසුගියදා පාර්ලිමේන්තුවේ ස්වාධිනව කටයුතු කරන බව දැනුම් දුන්නා.\nඅනතුරුව එම කණ්ඩායම විසින් සර්ව පාක්ෂික අන්තර්කාලීන ආණ්ඩුවක් ස්ථාපිත කිරීමට අදාළව කරුණු 11ක් ඇතුළත් යෝජනාවලියක් පසුගිය 08 වනදා ජනාධිපතිවරයා වෙත යොමු කරනු ලැබුවා.\nජනාධිපතිවරයා සමඟ අද පැවැත්වෙන සාකච්ජාව සම්බන්ධයෙන් ශ්‍රී ලංකා නිදහස් පක්ෂය අද කැදවා තිබූ මාධ්‍ය හමුවකදී පක්ෂ නායක හිටපු ජනාධිපති මෛත්‍රීපාල සිරිසේන, ජේ්‍යෂ්ඨ උප සභාපතිවරයෙකු වන හිටපු අමාත්‍ය නිමල් සිරිපාල ද සිල්වා සහ පක්ෂ මහ ලේකම් හිටපු රාජ්‍ය අමාත්‍ය දයාසිරි ජයසේකර අදහස් පළ කළා.\nජනාධිපතිවරයා සමඟ සාකච්ඡාවට පෙර මෙම යෝජනාවලිය සම්බන්ධයෙන් ස්වාධීන වූ මන්ත්‍රීවරුන් අද පස්වරු 3ට හිටපු ජනාධිපති මෛත්‍රීපාල සිරිසේන නිවසේදී තවදුරටත් සාකච්ඡා කරනු ලැබුවා.\nඑම සාකච්ඡාවෙන් අනතුරුව හිටපු ජනාධිපති මෛත්‍රීපාල සිරිසේන ඇතුලු ස්වාධීන වූ මන්ත්‍රීවරුන් සහ සමගි ජන බලවේගයේ නායක සජිත් ප්‍රේමදාස අතර ද හමුවක් අද පස්වරු 5ට පැවැත්වුණා.\nඒ හිටපු ජනාධිපතිවරයාගේ නිවසේදීයි.\nමේ අතර, සමගි ජන බලවේගයේ පාර්ලිමේන්තු කණ්ඩායමේ හමුවක් විපක්ෂ නායක සජිත් ප්‍රේමදාසගේ ප්‍රධානත්වයෙන් විපක්ෂ නායක කාර්යාලයේදී අද පැවැත්වුණා.\nඑහිදී ආණ්ඩුවට එරෙහි විශ්වාසභංග යෝජනාව සහ ඉදිරි දේශපාලන ක්‍රියාමාර්ග සම්බන්ධයෙන් සාකච්ඡා වී තිබෙනවා.",
       "URL": "https://www.hirunews.lk/301660/මෛත්‍රී-ඇතුළු-ස්වාධීන-මන්ත්‍රීවරු-ජනපති-හමුවට-සජිත්-හදිසියේ-මෛත්‍රී-මුණ-ගැසේ-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1238"
}