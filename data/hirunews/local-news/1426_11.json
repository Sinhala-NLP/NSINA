{
       "Source": "hirunews",
       "Timestamp": "Thursday, 13 January 2022 - 19:49",
       "Headline": "ලිට්රෝ සභාපති ඉවත් කරාද ? (වීඩියෝ)",
       "News Content": "ලිට්රෝ ගෑස් සමාගමේ සභාපති ධුරයෙන් තෙෂාර ජයසිංහ ඉවත් කර ඇති බවට වාර්තා වුණද, ජනාධිපතිවරයා යළි ඔහුව එම තනතුරේ පිහිටුවා ඇති බව ලිට්රෝ සුරැකිමේ සංවිධානය ප්‍රකාශ කළා.\nඑම සංවිධානය අද කැඳවා තිබූ මාධ්‍ය හමුවකට එක්වෙමින් ලිට්රෝ සමාගමේ වෙළඳ ප්‍රචාරණ කළමනාකරු පියල් කොළඹ හෙට්ටිගේ මේ බව කියා සිටියා.\nතෙෂාර ජයසිංහ එම තනතුරෙන් ඉවත් කර, රේණුක පෙරේරා පත් කිරීමට නියමිතව තිබූ අතර, එම පත් කිරීමට අදාළ ලිපිය සඳහා ලිට්රෝ සමාගමේ හිමිකාරිත්වය හිමි ශ්‍රී ලංකා රක්ෂණ සංස්ථාවේ අධ්‍යක්ෂ මණ්ඩලයේ අනුමැතිය ද හිමිවූ බවයි ආරංචි මාර්ග සඳහන් කළේ.\nමේ අතර, අද පෙරවරුවේ ජනාධිපති ගෝඨාභය රාජපක්ෂ ලිට්රෝ සමාගමේ මුතුරාජවෙල කෙරවලපිටියේ පිහිටි ගබඩා පර්යන්තයේ නිරීක්ෂණ චාරිකාවක නිරත වුණා.\nඑහිදී පර්යන්තයේ ප්‍රධාන මෙහෙයුම් මැදිරියට පැමිණි ජනාධිපතිවරයා නෞකාවේ සිට ගොඩබිමට ගෑස් රැගෙන ඒම සහ ගබඩා කිරීම දක්වා ක්‍රියාවලිය සොයා බැලූ බවයි ජනාධිපති මාධ්‍ය අංශය සඳහන් කළේ.\nගත වූ දින කිහිපය තුල දෛනිකව ගෑස් සිලින්ඩර 70,000 ත් 80,000 ත් අතර ප්‍රමාණයක් රට පුරා බෙදා හැර ඇති අතර ඉදිරි දින කිහිපය තුල දැනට පවතින ගෑස් ඉල්ලුම සපුරාලීමට හැකිවනු ඇති බව එහිදී ලිට්රෝ ගෑස් සමාගමේ බලධාරින් ප්‍රකාශ කර තිබෙනවා.\nඅදත් දිවයින පුරා ගෑස් ලබා ගැනීම සඳහා අලෙවිසැල් අසල ජනතාව පෝලිම්වල රැදී සිටි අතර, ගාල්ල, කළුතර සහ ත්‍රිකුණාමලය ප්‍රදේශවලින් ගෑස් ආශ්‍රිත කාන්දුවීම් සහ ගිනිගැනීමේ සිද්ධීන් ද වාර්තා වුණා.",
       "URL": "https://www.hirunews.lk/293940/ලිට්රෝ-සභාපති-ඉවත්-කරාද-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1426"
}