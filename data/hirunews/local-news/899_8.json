{
       "Source": "hirunews",
       "Timestamp": "Wednesday, 31 August 2022 - 20:50",
       "Headline": "දින දෙකකින් වැසි අඩුවෙයි - රත්නපුරයේ කළුගඟ අවට පහත්බිම්වලට ගංවතුර තත්ත්වයක් (වීඩියෝ)",
       "News Content": "පහළ වායුගෝලයේ පවතින කැළඹිලි සහිත ස්වභාවය හේතුවෙන් දිවයිනට බලපා ඇති වැසි සහිත කාලගුණ තත්ත්වය අනිද්දා දිනයෙන් පසු ක්‍රමයෙන් අඩු වන බව කාලගුණ විද්‍යා දෙපාර්තමේන්තුව පවසනවා.\nකෙසේ වෙතත් හෙට දිනයේදීත් දිවයිනේ බොහෝ ප්‍රදේශවලට තද වැසි අපේක්ෂා කරන බවයි එම දෙපාර්තමේන්තුව දැනුම් දෙන්නේ.\nඅද පෙරවරු 8.30 අවසන් වු පැය 24 තුල මිලිමීටර් 195 වැඩිම වර්ෂාපතනය ගාල්ල - යක්කලමුල්ලෙන් වාර්තා වි තිබෙනවා.\nමේ අතර, වාරිමාර්ග දෙපාර්තමේන්තුව සඳහන් කළේ අධික වැසි සහිත කාලගුණය හේතුවෙන් රත්නපුර, පැල්මඩුල්ල, නිවිතිගල, කුරුවිට, අයගම සහ ඇළපාත ප්‍රාදේශිය ලේකම් කොට්ඨාශ වල කළු ගඟේ පහත් බිමි ආශ්‍රිතව සැලකිය යුතු මට්ටමේ ගංවතුර තත්ත්වයක් ඇති විය හැකි බවයි.\nදැදුරු ඔයේ සහ පොල්ගොල්ල ජලාශයේ වාන් දොරටු 4 බැගින් ද අද විවෘත කෙරුණා.\nඅනෙකුත් ගංගා සහ ජලාශ වල පිටාර ගැලීම් වාර්තා නොවුව ද, ජල ධාරිතාවය උපරිම මට්ටමට ළගා වෙමින් පවතින බැවින්, එම ගංගා සහ ජලාශ අවට පහත් බිම් වල සිටින ජනතාව ද ජල මට්ටම් සම්බන්ධයෙන් අවධානයෙන් පසු විය යුතු බවයි වාරිමාර්ග දෙපාර්තමේන්තුවේ ජල විද්‍යා අංශයේ අධ්‍යක්ෂ එස්.පී.සී. සුගීෂ්වර දැනුම් දෙන්නේ.\nමේ අතර, කොළඹ, කළුතර, ගාල්ල, රත්නපුර, මහනුවර, මාතලේ සහ කෑගල්ල දිස්ත්‍රික්කවලට තවදුරටත් නායයාමේ අවදානම් තවදුරටත් ක්‍රියාත්මකයි.\nවැසි සහ සුළං හේතුවෙන් දිස්ත්‍රික්ක ගණනාවක අද පෙරවරුවේ විදුලි සැපයුම විසන්ධිවීම් වාර්තා වුවද එය මේ වනවිට යථා තත්ත්වයට පත් කර තිබෙනවා.\nඑමෙන්ම විදුලි බලාගාර ආශ්‍රිත ජලාශ වලට මේවනවිට සැලකිය යුතු වර්ෂාපතනයක් ලැබෙන බවයි විදුලි බල මණ්ඩලය සඳහන් කලේ.",
       "URL": "https://www.hirunews.lk/314240/දින-දෙකකින්-වැසි-අඩුවෙයි-රත්නපුරයේ-කළුගඟ-අවට-පහත්බිම්වලට-ගංවතුර-තත්ත්වයක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=899"
}