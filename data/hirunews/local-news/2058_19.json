{
       "Source": "hirunews",
       "Timestamp": "Sunday, 28 March 2021 - 6:36",
       "Headline": "මැණික් පතලක සිරවීමෙන් පුද්ගලයන් දෙදෙනෙකු මරුට (වීඩියෝ)",
       "News Content": "අවිස්සාවේල්ල වෙරලුපිටිය ප්‍රදේශයේදී මැණික් පතලක සිරවීමෙන් පුද්ගලයන් දෙදෙනෙකු මියගොස් තිබෙනවා.\nඊයේ රාත්‍රී 7ට පමණ පැවති වර්ෂාවත් සමග සිදුවූ විදුලි විසන්ධි වීමකින් අනතුරුව ඒ පිළිබඳ සොයා බැලීමට පතල තුලට ගිය අවස්ථාවේ ඔවුන් එහි සිරවී ඇති බවටයි හෙළිවී ඇත්තේ.\nමියගිය පුද්ගලයන් දෙදෙනාගේ මළ සිරුරු අවිස්සාවේල්ල රෝහලට රැගෙන ගොස් තිබෙනවා.\nමෙම පතල ජාතික මැණික් හා ස්වර්ණාභරන අධිකාරියේ අවසරය මත පවත්වාගෙන යන පතලක් බවට වාර්තා වුව ද ඒ පිළිබඳ විමර්ශණ සිදුකරන බවයි පොලිසිය කියාසිටියේ.\nමියගිය පුද්ගලයන් දෙදෙනාගේ මරණවලට හේතුව සොයා පරීක්ෂණ ක්‍රියාත්මක අතර පශ්චාත් මරණ පරීක්ෂණ අද පැවැත්වීමට නියමිතයි.\nපොලිස් මාධ්‍ය ප්‍රකාශක නියෝජ්‍ය පොලිස්පති අජිත් රෝහණ මහතා කියාසිටියේ මෙලෙස මරණයට පත්වී ඇත්තේ දෙහිඕවිට ප්‍රදේශයේ පදිංචි වයස අවුරුදු 41 සහ 45 වයස්වල පසුවන දෙදෙනෙක් බවයි.\nමේ අතර ඊයේ පැවති දැඩි වර්ෂාවත් සමග අවිස්සාවේල්ල ප්‍රදේශයේ විශාල ජල පහරක් ගලාගිය ආකාරය එහි සිටි අයෙකු විසින් ජංගම දුරකථනයෙන් පටිගත කර තිබුණා.",
       "URL": "https://www.hirunews.lk/266753/මැණික්-පතලක-සිරවීමෙන්-පුද්ගලයන්-දෙදෙනෙකු-මරුට-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2058"
}