{
       "Source": "hirunews",
       "Timestamp": "Friday, 01 September 2023 - 18:42",
       "Headline": "පූසාරි වෙස් ගත් අයෙකු කෝවිලේ මුදල් පැහැරගෙන",
       "News Content": "යාපනයේ නල්ලූර් වීරමකාලි කෝවිලේ පින්කැටය කඩා මුදල් පැහැර ගෙන ගොස් තිබෙනවා.\nසොරකම සිදු කර තිබෙන්නේ එම කෝවිලේ ප්‍රධාන පූසාරීවරයාගේ වෙස් ගත් වෙනත් පුද්ගලයෙකු විසින් ඊයේ 31 දා යි.\nමේ සම්බන්ධයෙන් එම කෝවිලේ සැබෑ පූසාරීවරයා යාපනය පොලීසියට පැමිණිලි කිරීමෙන් පසුව පොලිස් පරීක්ෂණ ආරම්භ කොට ඇති බවයි වාර්තා වෙන්නේ.\nඑහිදී පොලිස් නිලධාරීන් අවට නිවෙස් වල තිබූ සී.සී. ටීවී කැමරා වල දසුන් පරීක්ෂාවට ලක් කිරීමේදී නල්ලූර් වීරමකාලි කෝවිලේ ප්‍රධාන පූජකවරයා ලෙසින් සැරසුණු පුද්ගලයෙකු පින් කැටය කඩා මුදල් පැහැර ගෙන යන අන්දම නිරීක්ෂණය වී තිබෙනවා.\nපින් පින්කැටය කඩා රැගෙන යන ලද මුදල් වල වටිනාකම කොතෙක්දැයි ගනන් බැලීමට හැකියාවක් නැති අතර ප්‍රධාන පූසාරීවරයා පොලීසියට පවසා ඇත්තේ මේ දිනවල කෝවිල් උත්සව කාලය බැවින් එහි රුපියල් ලක්ෂ දෙකකට වඩා වැඩි මුදලක් තිබිය යුතු බවයි.\nයාපනය පොලිසිය සිද්ධිය සම්බන්ධයෙන් ඉදිරි පරීක්ෂණ සිදුකරනු ලබනවා.",
       "URL": "https://www.hirunews.lk/346827/පූසාරි-වෙස්-ගත්-අයෙකු-කෝවිලේ-මුදල්-පැහැරගෙන",
       "Category": "Local News",
       "Parent URL": "https://www.hirunews.lk/local-news.php?pageID=58"
}