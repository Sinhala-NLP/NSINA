{
       "Source": "hirunews",
       "Timestamp": "Sunday, 22 August 2021 - 19:07",
       "Headline": "ආනන්ද පාලිතට ඇප (වීඩියෝ)",
       "News Content": "මාධ්‍ය හමුවක් කැඳවා රට තුළ ඉන්ධන හිඟයක් මතුවීමේ අවදානමක් පවතින බවට අසත්‍ය ප්‍රකාශයක් සිදුකළේ යැයි චෝදනා කරමින් අත්අඩංගුවට ගත් ඛනිජ තෙල් ජාතික සේවක සංගමයේ කැඳවුම්කරු ආනන්ද පාලිත ඇප මත මුදාහැරීමට කොළඹ මහේස්ත්‍රාත් අධිකරණය නියෝග කළා.\nඅතිරේක මහේස්ත්‍රාත් ලෝචනී අබේවික්‍රම හමුවට අද දහවල් ඉදිරිපත් කළ අවස්ථාවේ මහේස්ත්‍රාත්වරිය නියෝග කළේ රුපියල් ලක්ෂ 10 බැගින් වූ ශරීර ඇප දෙකක් මත සැකකරු මුදාහරින ලෙසයි.\nමෙය අසත්‍යක් බවට පවසමින් ඛනිජ තෙල් නීතිගත සංස්ථාව, අපරාධ පරීක්ෂණ දෙපාර්තමේන්තුව වෙත පැමිණිලි කර තිබූ අතර, ඒ පිළිබඳව විමර්ශනයක් සිදුකිරීමෙන් පසු එහි නිලධාරීන් කණ්ඩායමක් ඊයේ සැකකරු අත්අඩංගුවට ගනු ලැබුවා.\nඒ අනුව අද දහවල් ඛනිජ තෙල් ජාතික සේවක සංගමයේ කැඳවුම්කරු ආනන්ද පාලිත අධිකරණයට ඉදිරිපත් කළ අතර, එහිදී සැකකරුට ඇප ලබාදීමට අපරාධ පරීක්ෂණ  දෙපාර්තමේන්තුව විරෝධය පළ කළා.\nසැකකරු කළ ප්‍රකාශය සම්බන්ධයෙන් ඛනිජතෙල්  නීතිගත සංස්ථාවේ නියෝජ්‍ය වානිජ කළමනාකරු වන තිස්ස විජේවර්ධනගෙන් ප්‍රකාශයක් සටහන් කරගත් බවද එම දෙපාර්තමේන්තුව අධිකරණයට දැනුම් දුන්නා.\nඑම ප්‍රකාශය අනුව ලබන සැප්තැම්බර් මාසය දක්වා ප්‍රමාණවත් තෙල් තොග, සංස්ථාව සතුව පවතින බව ඔහු ප්‍රකාශ කර ඇති බවයි අපරාධ පරීක්ෂණ දෙපාර්තමේන්තුව පෙන්වා දුන්නේ.\nඒ අනුව සැකකරුට ඇප ලබාදුනහොත් මෙවන් ආන්දෝලනාත්මක ප්‍රකාශ ඉදිරියටත් සිදුකරනු ඇති බව ඔවුන් පෙන්වා දුන්නා.\nකෙසේ වෙතත් ඉන්ධන අර්බුදයක් පවතින බව විෂයභාර අමාත්‍ය උදය ගම්මන්පිල පවා ප්‍රකාශ කර ඇති පසුබිමක ඒ සම්බන්ධයෙන් සැබෑ තත්වය පැහැදිළි කිරීම වරදක් නොවන බව ආනන්ද පාලිත වෙනුවෙන් පෙනී සිටි ජනාධිපති නීතීඥ ශ්‍රීනාත් පෙරේරා අධිකරණයේදී පෙන්වාදී තිබෙනවා.\nඑහිදි මහේස්ත්‍රාත්වරිය ප්‍රකාශ කර ඇත්තේ ආණ්ඩුක්‍රම ව්‍යවස්ථාවේ දහ හතර - එක වගන්තිය යටතේ පුරවැසියන්ට භාෂණයේ නිදහස පවතින බවයි.",
       "URL": "https://www.hirunews.lk/280359/ආනන්ද-පාලිතට-ඇප-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1737"
}