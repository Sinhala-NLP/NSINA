{
       "Source": "hirunews",
       "Timestamp": "Monday, 31 October 2016 - 18:22",
       "Headline": "යාපනයේ සරසවි සිසුන් අදත් විරෝධතාවක",
       "News Content": "යාපනය විශ්වවිද්‍යාලයේ සිසුන් අධ්‍යයන කටයුතුවලින් ඉවත්ව අද උදෑසන විශ්වවිද්‍යාලය තුළ විරෝධතාවයක නිරත වුණා.\nඒ, පසුගිය 20 වනදා රාත්‍රියේ යාපනය - කොක්කුවිල් ප්‍රදේශයේදී ජීවිතක්ෂයට පත්වූ විශ්වවිද්‍යාල සිසුන් දෙදෙනාගේ මරණය සම්බන්ධයෙන් නිසි පරීක්ෂණයක් සිදුකර නීතිය ක්‍රියාත්මක කරන ලෙස ඉල්ලමින්.\nඅද පෙරවරු 7ට පමණ මොවුන් විරෝධතාවය ආරම්භ කළේ විශ්වවිද්‍යාල පිවිසුම් දොරටුව අවහිර කරමින්.\nමේ හේතුවෙන් උප කුලපතිවරිය ඇතුළු පාලන අධිකාරියේ කිසිවෙකුටත් විශ්වවිද්‍යාලයට පිවිසීමට අවස්ථාව හිමි වූයේ නැහැ.\nඑහිදී උපකුලපතිවරිය ඇතුළු පාලන අධිකාරියේ නිලධාරීන් හා ඔවුන් අතර, උණුසුම් තත්ත්වයක් හට ගත්තා.\nඉන් අනතුරුව බලධාරීන්ට විශ්වවිද්‍යාල පරිශ්‍රයට යාමට සිසුන් අවස්ථාව ලබාදුන්න ද ඔවුන් සිය විරෝධතාවය එලෙසම ක්‍රියාත්මක කළා.\nමේ පිළිබඳව සාකච්ඡා කිරීමට අමාත්‍ය ඞී.එම්. ස්වාමිනාදන් යාපනය විශ්වවිද්‍යාලයට පැමිණි අතර පැය 3කට ආසන්න කාලයක් අමාත්‍යවරයා සහ සිසුන් අතර විශ්වවිද්‍යාල පරිශ්‍රයේදී සාකච්ඡාවක් පැවැත්වුණ ද එය මාධ්‍යයට විවෘත වූයේ නැහැ.",
       "URL": "https://www.hirunews.lk/146510/යාපනයේ-සරසවි-සිසුන්-අදත්-විරෝධතාවක",
       "Category": "Local News",
       "Parent URL": "https://www.hirunews.lk/local-news.php?pageID=4814"
}