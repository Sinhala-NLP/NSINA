{
       "Source": "hirunews",
       "Timestamp": "Tuesday, 20 July 2021 - 7:28",
       "Headline": "නිරෝධායන මධ්‍යස්ථානයක නිරෝධායනය වෙමින් සිටින කාන්තාවන්ගේ තොරතුරු රැස්කළ කාන්තාවක් අත්අඩංගුවට  (වීඩියෝ)",
       "News Content": "විදෙස් රටවල සිට මෙරටට පැමිණෙන කාන්තාවන් සඳහා වේයන්ගොඩ, නයිවල ප්‍රදේශයේ පවත්වාගෙන යන නිරෝධායන මධ්‍යස්ථානයේ නිරෝධායන වෙමින් සිටි කාන්තාවක් පොලිසිය විසින් අත්අඩංගුවට ගෙන තිබෙනවා.\nඅදාල කාන්තාව විසින් එම නිරෝධායන මධ්‍යස්ථානයේ නිරෝධායනය වෙමින් සිටින අනෙකුත් කාන්තාවන්ගේ තොරතුරු රැස්කරමින් සැක සහිත ලෙස හැසිරී ඇති අතර ඒ සම්බන්ධයෙන් එහි පාලකයින් විසින් පොලිසියට මේ බව දන්වා ඇති බවයි වාර්තා වන්නේ.\nඒ සමඟ අදාල කාන්තාව සම්බන්ධයෙන් වේයන්ගොඩ පොලිසිය විසින් විමර්ශනයක් සිදුකර ඇති අතර එහිදී අනාවරණය වී ඇත්තේ ඇය ව්‍යාජ නමක් සහ ව්‍යාජ හැඳුනුම්පතක් භාවිත කරමින් 2019 වසරේදී සෞදි අරාබිය බලා පිටව ගොස් ඇති බවටයි.\nමෙම කාන්තාව මුලතිව් ප්‍රදේශයේ පදිංචිකාරිනියක් වන අතර ඇය විසින් මෙලෙස නිරෝධායන මධ්‍යස්ථානයේ සිටි අනෙකුත් කාන්තාවන්ගේ තොරතුරු රැස් කළේ කුමන කාරණයක් සම්බන්ධයෙන් ද යන්න පිළිබඳව පොලිසිය පරීක්ෂණ පත්වනු ලබනවා.\nනියමිත නිරෝධායන කාලය අවසන් වීමෙන් පසු අත්අඩංගුවට ගැනුණු මෙම කාන්තාව අද (20) අත්තනගල්ල අධිකරණය වෙත ඉදිරිපත් කිරීමට නියමිතයි.",
       "URL": "https://www.hirunews.lk/277455/නිරෝධායන-මධ්‍යස්ථානයක-නිරෝධායනය-වෙමින්-සිටින-කාන්තාවන්ගේ-තොරතුරු-රැස්කළ-කාන්තාවක්-අත්අඩංගුවට-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1809"
}