{
       "Source": "hirunews",
       "Timestamp": "Thursday, 29 April 2021 - 17:29",
       "Headline": "තවත් ආසාදිතයන් 1077ක් වාර්තා වෙයි (වීඩියෝ)",
       "News Content": "ඊයේ දිනයේදී 23,730 ක වාර්තාගත කොරෝනා පරීක්ෂණ සංඛ්‍යාවක් සිදුකර ඇති අතර, ඒ අනුව අද දිනයේදී මේ දක්වා මෙරටින් හඳුනාගෙන ඇති කොරෝනා ආසාදිතයින් සංඛ්‍යාව 1077 ක්.\nඒ අනුව මෙරටින් වාර්තා වන සමස්ත කොරෝනා ආසාදිතයින්ගේ සංඛ්‍යාව එක් ලක්ෂ 6,030 ක් බවයි වසංගත රෝග විද්‍යා අංශය සඳහන් කළේ.\nසුවය ලැබූ ආසාදිතයින් තුන්සිය හැට දෙදෙනෙකු අද රෝහල්වලින් පිටත්ව යෑමත් සමඟ සුවය ලැබූ සමස්ත කොරෝනා ආසාදිතයින් සංඛ්‍යාව මේ වනවිට දැක්වෙන්නේ 95,445 ක් ලෙසයි.\nඒ අනුව මේ වනවිට රෝහල්ගතව ප්‍රතිකාර ලබන ආසාදිතයින්ගේ සංඛ්‍යාව 9,924 ක්.\nඑසේම, දිවයිනේ සෑම දිස්ත්‍රික්කයක්ම ආවරණය වන පරිදි අතරමැදි කොරෝනා ප්‍රතිකාර මධ්‍යස්ථාන පිහිටුවීමට පියවර ගන්නා බව ප්‍රාථමික සෞඛ්‍ය සේවා, වසංගත රෝග හා කොවිඩ් රෝග පාලන කටයුතු රාජ්‍ය ඇමතිනි, විශේෂඥ වෛද්‍ය සුදර්ශනී ප්‍රනාන්දුපුල්ලේ ප්‍රකාශ කළා.\nඑසේම, කොරෝනා පරීක්ෂණවලින් තහවුරු වන කොරෝනා ආසාදිතයින්ගේ සංඛ්‍යාව මේ වනවිට 3% සිට 8% දක්වා ඉහළ ගොස් ඇති බවද ඇය කියා සිටියා.",
       "URL": "https://www.hirunews.lk/269912/තවත්-ආසාදිතයන්-1077ක්-වාර්තා-වෙයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1987"
}