{
       "Source": "hirunews",
       "Timestamp": "Tuesday, 02 February 2021 - 7:31",
       "Headline": "පස්වන දිනටත් කොරෝනා ආසාදිතයන් 800 ඉක්මවයි",
       "News Content": "නොකඩවා පස්වන දිනටත් ඊයේ (01) හඳුනාගත් කොරෝනා ආසාදිතයන් සංඛ්‍යාව 800 සීමාව ඉක්මවා ගොස් තිබෙනවා.\nඊයේ දිනයේ නව ආසාදිතයන් 826 දෙනෙකු හඳුනාගැනුනු අතර, ඉන් 816 දෙනෙකු පෑලියගොඩ කොවිඩ් පොකුරේ ආශ්‍රිතයින් වනවා.\nඑමෙන්ම එක්සත් අරාබි එමීර් රාජ්‍යයේ සිට මෙරටට පැමිණි 10 දෙනෙකුද කොරෝනා ආසාදිතයන් ලෙස හඳුනාගැනුනා.\nමෙරටින් හඳුනාගෙන ඇති මුළු කොරෝනා ආසාදිතයන් සංඛ්‍යාව 64,983ක් වන අතර, ඉන් 58,075 ක් මේ වනවිට සුවය ලබා තිබෙනවා.\nතවදුරටත් රෝහල්ගතව ප්‍රතිකාර ලබන්නේ 6,585ක් පමණයි.\nනව මරණ හතක් සමඟ මෙරට සමස්ත මරණ සංඛ්‍යාව 323ක් දක්වා ඉහළ ගොස් තිබෙනවා.\nවත්තල ප්‍රදේශයේ පදිංචි 75 හැවිරිදි කාන්තාවක්, නුගේගොඩ ප්‍රදේශයේ පදිංචි 69 හැවිරිදි පිරිමි පුද්ගලයෙකු සහ කොළඹ දෙක ප්‍රදේශයේ පදිංචි 72 හැවිරිදි පුද්ගලයෙකු මෙලෙස මියගිය අය අතරට ඇතුළත්.\nඑමෙන්ම උඩුගම්පල ප්‍රදේශයේ පදිංචි 69 හැවිරිදි පුද්ගලයෙකු, පොළොන්නරුව ප්‍රදේශයේ පදිංචි 39 හැවිරිදි පුද්ගලයෙකු, මඩවල ප්‍රදේශයේ පදිංචි 73 හැවිරිදි කාන්තාවක් සහ ගෙලිඔය ප්‍රදේශයේ පදිංචි 77 හැවිරිදි පිරිමි පුද්ගලයෙකු මියගිය සෙසු පිරිස අතර වන බවයි රජයේ ප්‍රවෘත්ති දෙපාර්තමේන්තුව සඳහන් කළේ.",
       "URL": "https://www.hirunews.lk/261384/පස්වන-දිනටත්-කොරෝනා-ආසාදිතයන්-800-ඉක්මවයි",
       "Category": "Local News",
       "Parent URL": "https://www.hirunews.lk/local-news.php?pageID=2175"
}