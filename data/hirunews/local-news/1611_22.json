{
       "Source": "hirunews",
       "Timestamp": "Friday, 22 October 2021 - 22:58",
       "Headline": "සැකකරුවෙකු අත්අඩංගුවට ගන්න ගිය පොලිසියට එල්ල වූ විරෝධය (වීඩියෝ)",
       "News Content": "කඩවත ප්‍රදේශයේ දෙපිරිසක් අතර ඇති වූ ආරවුලකින් අනතුරුව පුද්ගලයෙක් අත්අඩංගුවට ගැනීමට යාමේදී පොලිසිය හා ප්‍රදේශවාසීන් අතර උණුසුම් තත්ත්වයක් හටගත්තා.\nප්‍රදේශවාසීන් චෝදනා කරන්නේ පොලිස් නිලධාරීන් බීමත්ව සිවිල් ඇඳුමින් පැමිණි බවටයි.\nකඩවත - කුප්පියාවත්ත - දේවානන්ද මාවත ප්‍රදේශයේ දෙපිරිසක් අතර ඇති වූ බහින්බස් වීමකින් අනතුරුව ඊට සම්බන්ධ වූ එක් පාර්ශ්වයක පුද්ගලයෙකු අත්අඩංගුවට ගැනීම සඳහා පොලිස් නිලධාරීන් සිව් දෙනෙකු ඊයේ රාත්‍රියේ එම ප්‍රදේශයට ගොස් තිබුණා.\nඑහිදී ප්‍රදේශවාසීන් පොලිසියට විරෝධය පළ කිරීමත් සමඟ උණුසුම් තත්ත්වයක් හටගත් අතර එහිදී පොලිසිය විසින් අහසට වෙඩි තැබීමක්ද සිදුකර තිබෙනවා.\nපසුව අදාළ පුද්ගලයාද සමගින් මෙම සිද්ධිය ජංගම දුරකතනයකින් වීඩියෝගත කළ බව කියන පුද්ගලයෙකු හා කාන්තාවක් අත්අඩංගුවට ගෙන කඩවත පොලිසිය වෙත රැගෙන ගොස් තිබුණා.\nප්‍රදේශවාසීන් චෝදනා කළේ පැමිණිල්ලක්ද නොමැතිව පොලිසිය අනෙක් පාර්ශ්වයේ බලපෑම මත මෙම අත්අඩංගුවට ගැනීම සිදුකර ඇති බවටයි.\nකෙසේ වෙතත් අද පෙරවරුවේ අත්අඩංගුවට ගත් පාර්ශ්වයට අනෙක් පාර්ශ්වයෙන් රුපියල් 25,000ක මුදලක් ලබාදීමේ පොරොන්දුව මත අද පෙරවරුවේ සිද්ධිය සමථයකට පත්ව තිබෙනවා.\nමේ අතර පසුගිය අගෝස්තු මාසයේදී කඩුවෙල පොලිසිය විසින් අත්අඩංගුවට ගත් තරුණයෙකු පොලිස් අත්අඩංගුවේ සිටියදීම මියයාම සම්බන්ධයෙන් සාධාරණය ඉටු නොවූ බව පවසමින් මියගිය තරුණයාගේ ඥාතීන් පිරිසක් අද කඩුවෙල පොලිස් ස්ථානය ඉදිරිපිට උද්ඝෝෂණයක නිරත වුණා.",
       "URL": "https://www.hirunews.lk/285788/සැකකරුවෙකු-අත්අඩංගුවට-ගන්න-ගිය-පොලිසියට-එල්ල-වූ-විරෝධය-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1611"
}