{
       "Source": "hirunews",
       "Timestamp": "Friday, 14 January 2022 - 11:30",
       "Headline": "තෙල් සංස්ථාවෙන් ලංවිම ට ලැබෙන දේ",
       "News Content": "මෙරට දෛනික විදුලි උත්පාදනය සඳහා අවශ්‍ය වන ඩීසල් මෙට්‍රික් ටොන් 1500 බැගින් ලබන අඟහරුවාදා දක්වා ලබාදීමට ලංකා ඛනිජ තෙල් නීතිගත සංස්ථාව තීරණය කර තිබෙනවා.\nඑහි සභාපති සුමිත් විජේසිංහ සඳහන් කළේ අඟහරුවාදා රැස්වී නැවතත් තත්ත්වය පිළිබඳව සාකච්ඡා කරන බවයි.\nකෙසේ නමුත්, ලංකා විදුලි බල මණ්ඩලයේ අතිරේක සාමාන්‍යාධිකාරී සහ මාධ්‍ය ප්‍රකාශක ඇන්ඩෲ නවමානි සඳහන් කළේ අද (14) දිනයේ විදුලිය අත්හිටුවීමට සිදුවන්නේ ද යන්න දහවල් ප්‍රකාශයට පත් කරන බවයි.\nරටේ මේ වනවිට පවතින ඩොලර් අර්බුදය හේතුවෙන් දැඩි අර්බුදකාරී තත්ත්වයන්ට අත්‍යවශ්‍ය පුද්ගල සේවා ද අඩපණ වී ඇති අතර,දෛනික විදුලි සැපයුම ද ඇනහිටීමට ආසන්නයේ පවතින බව විදුලිබල මණ්ඩලය වරින්වර නිවේදනය කළා.\nඊට හේතුව ඩොලර් නොමැති වීම පමණක් නොව,පැවති විව්ධ රජයන් විසින් නිසි කලට කර්මාන්ත හෝ බලාගාර දියුණු කිරීමට අදාළව ගත යුතු නඩත්තු කිරීම් මෙහෙයුම් ආරම්භ නොකිරීමයි.\nමේ හේතුවෙන් විවිධ අවස්ථාවලදී වෘත්තීය සමිති එක්ව සිය වෘත්තීය ස්ථානවල ගැටලු ඉදිරිපත් කරමින් උද්ඝෝෂණ සිදු කෙරුණු අවස්ථා ද එමටයි.\nකෙසේ වෙතත් මෙවර ලංකා විදුලිබල මණ්ඩලය පවසන්නේ, විදුලි උත්පාදනයට අවශ්‍ය තෙල් ප්‍රමාණය මේ වනවිට කිසිදු අතිරික්තයක් ද පවා නොතබමින් හිඟ වී ඇති අතර, බලාගාරවල ඇති නඩත්තු නොකිරීම් හේතු ද එකතු වූ විට අර්බුදය දැඩි වන බවයි.\nමේ හේතුවෙන් බලාගාර අක්‍රීය වීම සිදු වන අතර, එය පාලනය කර ගැනීමට වරින්වර විවිධ ප්‍රදේශවලට විදුලි කප්පාදුවක් සිදු කිරීමට සිදු වන බවයි විදුලි බල මණ්ඩලය සහ බලාගාර ජ්‍යේෂ්ඨ නිලධාරීන් පවසන්නේ.",
       "URL": "https://www.hirunews.lk/293978/තෙල්-සංස්ථාවෙන්-ලංවිම-ට-ලැබෙන-දේ",
       "Category": "Local News",
       "Parent URL": "https://www.hirunews.lk/local-news.php?pageID=1425"
}