{
       "Source": "hirunews",
       "Timestamp": "Monday, 30 November 2020 - 13:16",
       "Headline": "දිගන යළි සුළු භූ චලනයක්",
       "News Content": "මහනුවර - දිගන - අඹකොටේ ප්‍රදේශයේ සුළු භූ චලනයක් සිදුව තිබෙනවා.\nඊයේ රාත්‍රි 8.45ට මෙම භූ චලනය සිදුව ඇති බවයි ප්‍රදේශවාසීන් කියා සිටියේ.\nකෙසේ වෙතත්, මේ සම්බන්ධයෙන් හිරු ප්‍රවෘත්ති අංශය භූ විද්‍යා සමීක්ෂණ හා පතල් කැනීම් කාර්යාංශයෙන් විමසීමක් කළා.\nඑහි සභාපති අනුර වල්පොල ප්‍රකාශ කලේ ඊයේ රාත්‍රියේ දිගන ප්‍රදේශයට බලපා ඇති සුළු භූ කම්පන තත්වය රික්ටර් මාපක 2ට වඩා අඩු අගයක් ගන්නා බවයි.\nඑය පල්ලෙකැලේ භූ කම්පන මානයේ සටහන් වී ඇති බවයි ඔහු ප්‍රකාශ කළේ.\nමේ අතර පසු ගිය මාස දෙකක පමණ කාලයක් තුල මහනුවර ප්‍රදේශයේ ඇතැම් ප්‍රදේශවල ඇතිවූ භූ කම්පන සම්බන්ධයෙන් විමර්ශන සදහා පත්කළ කමිටුව මේ පිලිබදව වැඩි දුර පරීක්ෂණ සිදු කරන බව ද භූ විද්‍යා සමීක්ෂණ හා පතල් කැනීම් කාර්යාංශයේ සභාපති අනුර වල්පොල වැඩි දුරටත් ප්‍රකාශ කළා.",
       "URL": "https://www.hirunews.lk/255960/දිගන-යළි-සුළු-භූ-චලනයක්",
       "Category": "Local News",
       "Parent URL": "https://www.hirunews.lk/local-news.php?pageID=2303"
}