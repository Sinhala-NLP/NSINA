{
       "Source": "hirunews",
       "Timestamp": "Saturday, 20 August 2022 - 20:31",
       "Headline": "සියලුදෙනා එක් කර ගනිමින් රට ගොඩනැගීම තම අරමුණ බව ජනපති කියයි",
       "News Content": "රටේ ඉදිරි ගමන වෙනුවෙන් සියලු දෙනා ඒකරාශී කර ගැනීම තම අරමුණ බව ජනාධිපති රනිල් වික්‍රමසිංහ පවසනවා.\nලොව අනෙකුත් රටවල් ජයග්‍රහණ සමග දිනෙන් දින ඉදිරියට යද්දී අපේ රට පසුපසට ගමන් කළේ එක්ව වැඩ නොකළ නිසා බවයි ජනාධිපතිවරයා පෙන්වා දෙන්නේ.\nඑම ඓතිහාසික වරද නිවැරදි කර ගනිමින් සියලුදෙනා එක් කර ගනිමින් රට ගොඩනැගීම තම අරමුණ බව ජනාධිපතිවරයා සඳහන් කළා.\nඅද (20) ඓතිහාසික අනුරාධපුර පුද බිම වෙත ගොස් ආගමික වතාවත්වල නිරත වූ ජනාධිපතිවරයා අද පස්වරුවේ අනුරාධපුර සම්බුද්ධ ජයන්ති මහා විහාරය වෙත ගොස් විහාරාධිපති උතුරු මධ්‍යම දෙපළාතේ ප්‍රධාන සංඝනායක ආචාර්ය අතිපූජ්‍ය නුගේතැන්නේ පඤ්ඤානන්ද නායක හිමිපාණන් වහන්සේ බැහැ දැක කෙටි පිළිසඳරක නිරත වූ අතර එහිදී මේ බව ප්‍රකාශ කළා.\nසෙත් පිරිත් සජ්ජායනා කර ජනාධිපතිවරයා වෙත ආශිර්වාද පළ කළ නායක හිමියෝ රජයේ ඉදිරි වැඩපිළිවෙළට සිය ආශිර්වාදය පළ කර තිබෙනවා.\nරටේ විනය ගොඩනැගීම පළමු කාර්ය බව පෙන්වා දුන් නුගේතැන්නේ පඤ්ඤානන්ද නායක හිමිපාණන් වහන්සේ විනයක් නැති රටක් කිසිදා ඉදිරියට ගමන් නොකරන බවයි සදහන් කළේ.\nපාසල් දරුවන්ට මෙන්ම ගුරුවරුන්ට ද විනයක් තිබිය යුතු බවත්, සමාජයේ ඉහළ ගෞරවයකට ලක්ව සිටි ගුරුවරයා උද්ඝෝෂණ කිරීමට පටන් ගැනීමත් සමග ගුරු වෘත්තියේ විනය ද විනාශ වී ගිය බවත් උන්වහන්සේ පෙන්වා දී තිබෙනවා.\nපසුගිය සිදුවීම් සමග සමාජය තුළ පිරිහී ගිය විනය නැවත ඇති කිරීමට කටයුතු කිරීම පිළිබඳ උන්වහන්සේ ජනාධිපතිවරයා වෙත ප්‍රශංසාව පළ කළා.\nරට දියුණු කෙරෙන සාමුහික වැඩපිළිවෙළක් පිළිබඳ සියලු ජනතාව අපේක්ෂා සහගතව බලා සිටින බවත්, එම වගකීම ඉටු කිරීමට නොපමාව නායකත්වය ගන්නා ලෙසත් ජේතවනාරාම විහාරාධිපති අතිපූජ්‍ය ඉහළ හල්මිල්ලෑවේ රතනපාල නායක හිමිපාණන් වහන්සේ ජනාධිපතිවරයාගෙන් ඉල්ලා සිටියා.\nරනිල් වික්‍රමසිංහ මහතා අද පස්වරුවේ ජේතවනාරාම විහාරස්ථානය වෙත පැමිණ විහාරාධිපති අතිපූජ්‍ය ඉහළ හල්මිල්ලෑවේ රතනපාල නායක ස්වාමීන් වහන්සේ බැහැ දුටු අවස්ථාවේ විශේෂ අනුශාසනාවක් කරමිනුයි උන්වහන්සේ මේ බව සඳහන් කළේ.\nඑකමුතුව වැඩ කර ජනතා ප්‍රශ්න විසදීමේ ජනාධිපතිවරයාගේ උත්සාහය අගය කළ උන්වහන්සේ ගොවි ජනතාවගේ අවශ්‍යතා ඉටුකරමින් ඔවුන්ට යහපත් ජීවන තත්ත්වයක් උදා කර දීමට කටයුතු කරන ලෙස ද ඉල්ලා සිටියා.\nඅනතුරුව අභයගිරිය රාජමහා විහාරය වෙත පැමිණි ජනාධිපතිවරයා විහාරාධිකාරී රාජකීය පණ්ඩිත ආචාර්ය පූජ්‍ය කල්ලංචියේ රතනසිරි නායක හිමිපාණන් වහන්සේ බැහැ දැක උන්වහන්සේගේ ද සුව දුක් විමසුවා.\nප්‍රදේශයේ ජනතාවගේ ආර්ථිකය නැංවීම සඳහා සංචාරක ව්‍යාපාරය දියුණු කිරීමේ අවශ්‍යතාව රජය හඳුනාගෙන ඇති බව උන්වහන්සේ සමග පැවසූ ජනාධිපතිවරයා අනුරාධපුර, පොළොන්නරුව සහ සීගිරය වැනි පෞරානික නගර ආශ්‍රිතව සංචාරකයන් රඳවා ගැනීමේ විශේෂ වැඩපිළිවෙළක් කෙරෙහි අවධානය යොමුව ඇති බවයි පැවසුවේ.\nඅනතුරුව ඉසුරුමුණිය රාජමහා විහාරස්ථානය වෙත පැමිණි ජනාධිපති රනිල් වික්‍රමසිංහ මහතා විහාරාධිපති ආචාර්ය පූජ්‍ය මතව සුමංගල නායක හිමිපාණන් වහන්සේ බැහැ දැක ආශිර්වාද ලබා ගත්තා.\nජනාධිපතිවරයා රට භාරගත්තේ “දෙපසින්ම ඇවිලෙන පන්දමක් සේ” රට පැවති යුගයක බව සිහිපත් කළ උන්වහන්සේ එම ගිනි දැල් නිවා රටේ ජනතාවගේ දැවෙන ප්‍රශ්නවලට විසඳුම් ලබාදීමට ශක්තිය ධෛර්යය ප්‍රාර්ථනා කරන බවයි සඳහන් කළේ.\nඉසුරුමුණිය පැරණි විහාර මන්දිරය වෙත පැමිණ ආගමික වතාවත්වල නිරත වූ ජනාධිපතිවරයාට මහා සංඝරත්නය සෙත් පිරිත් සජ්ජායනා කර ආශිර්වාද කළ අතර ඉසුරුමුණිය පුද බිම වෙත පැමිණ සිටි දෙස්, විදෙස් සංචාරකයන්ගේ තොරතුරු විමසූ ජනාධිපතිවරයා ඔවුන් සමග සුහද කතා බහක නිරත වුණා.\nඅනුරාධපුර ශ්‍රී සාරානන්ද මහා පිරිවෙන වෙත පැමිණි ජනාධිපති රනිල් වික්‍රමසිංහ මහතා විහාරාධිපති ශාස්ත්‍රපති, ත්‍රිපිටකවේදී පූජ්‍ය අටබාගේ විමලඥාන හිමිපාණන් වහන්සේ ප්‍රමුඛ මහා සංඝරත්නය බැහැ දැක කෙටි පිළිසඳරක ද නිරත වුණා.",
       "URL": "https://www.hirunews.lk/313312/සියලුදෙනා-එක්-කර-ගනිමින්-රට-ගොඩනැගීම-තම-අරමුණ-බව-ජනපති-කියයි",
       "Category": "Local News",
       "Parent URL": "https://www.hirunews.lk/local-news.php?pageID=925"
}