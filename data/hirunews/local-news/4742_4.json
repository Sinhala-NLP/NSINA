{
       "Source": "hirunews",
       "Timestamp": "Thursday, 22 December 2016 - 19:36",
       "Headline": "ජනවාරි 6න් පසු රට යන්න පැය 05 කට කලින් එන්න",
       "News Content": "යටිතල පහසුකම් නොමැති වීම හේතුවෙන් ගුවන් සේවා සමාගම් මත්තල ජාත්‍යන්තර ගුවන් තොටුපලට යෑමට අකමැත්තක් දක්වන බව ප්‍රවාහන හා සිවිල් ගුවන්සේවා අමාත්‍ය නිමල් සිරිපාල ද සිල්වා මහතා පවසනවා.\nඅමාත්‍යවරයා මේ අදහස් පලකලේ ප්‍රතිසංස්කරණ කටයුතු වෙනුවෙන් කටුනායක ජාත්‍යන්තර ගුවන් තොටුපලේ ගුවන් ගමන් සීමා කිරීම සම්බන්ධයෙන් දැනුවත් කිරීමට පැවති ප්‍රවෘත්ති සාකච්ඡාවකදීයි.\nගුවන් ගතවීම සඳහා අවම වශයෙන් පැය 05 කට පෙර හෝ ගුවන් තොටුපලට පැමිණෙන ලෙසද මගීන්ගෙන් ඉල්ලීමක් කෙරෙනවා.\nගුවන් තොටුපල වසා තැබෙන කාලසීමාව තුළ දිනකට ගුවන් වාර විස්සක් පමණ අවලංගු කෙරෙනු ඇති.\n1986 වර්ෂයේ ඉදිකෙරෙන කටුනායක බණ්ඩාරනායක ජාත්‍යන්තර ගුවන්තොටුපලෙහි ගුවන් යානා ධාවන පථය දිගින් මීටර් 3350ක් සහ පලළින් මීටර් 45ක් වනවා.\nඑහි ආයුකාලය වසර 20කින් අවසන් වුවද මෙතෙක් එහි කිසිදු ප්‍රතිසංස්කරණ කටයුත්තක් සිදු කර නැහැ.\nඒ අනුව ලබන වසරේ ජනවාරි 6 වනදා සිට අප්‍රේල් 5 වනදා දක්වා කාලය තුල එම ප්‍රතිසංස්කරනයන් කිරීමට අපේක්ෂා කෙරෙන අතර ඒ හේතුවෙන් දිනපතා පෙරවරු 8.30 සිට පස්වරු 4.30 දක්වා ගුවන් ගමන් අත්හිටුවනු ඇති.\nකෙසේවෙතත් පස්වරු 4.30න් පසුව සාමාන්‍ය පරිදි ගුවන් ගමන් සිදුකෙරෙන බව සිවිල් ගුවන් සේවා අධිකාරිය සඳහන් කලා.\nමෙම ප්‍රතිසංස්කරණ කටයුතු චීන සමාගමක් විසින් සිදු කරනු ලබන අතර ඒ සඳහා ඇස්තමේන්තු ගත වියදම රුපියල් බිලියන 7.2ක්.",
       "URL": "https://www.hirunews.lk/150365/ජනවාරි-6න්-පසු-රට-යන්න-පැය-05-කට-කලින්-එන්න",
       "Category": "Local News",
       "Parent URL": "https://www.hirunews.lk/local-news.php?pageID=4742"
}