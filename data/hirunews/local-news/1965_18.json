{
       "Source": "hirunews",
       "Timestamp": "Sunday, 09 May 2021 - 15:24",
       "Headline": "කැස්බෑව සභාවේ මන්ත්‍රීවරුන් 33 ක් නිරෝධායනයට  (වීඩියෝ)",
       "News Content": "හුදෙකලා කිරීම සම්බන්ධයෙන් මතභේදාත්මක තත්ත්වයක් ඇති වූ පිලියන්දල පොලිස් බල ප්‍රදේශය තුළ පිහිටි කැස්බෑව නගර සභාවේ මන්ත්‍රීවරුන් තිස් පස් දෙනාගෙන් 33 දෙනෙකු ස්වයං නිරෝධායනයට ලක් කිරීමට අද පියවර ගැනුණා.\nඒ, එහි මන්ත්‍රීවරයෙකුට කොරෝනා වෛරසය ආසාදනය වී ඇති බව තහවුරු වීමත් සමඟයි.\nඅදාළ මන්ත්‍රීවරයා අමාත්‍ය ගාමිණී ලොකුගේ ගේ සම්බන්ධීකරණ ලේකම්වරයෙකු ද වනවා.\nපිලියන්දල ප්‍රදේශයෙන් වාර්තා බවන කොරෝනා ආසාදිතයින් සංඛ්‍යාව ඉහළ යාමත් සමඟ ඒ පිළිබඳව සාකච්ඡා කිරීම සඳහා පිලියන්දල සෞඛ්‍ය වෛද්‍ය නිලධාරී කාර්යාලයේදී විශේෂ සාකච්ඡාවක් පැවැත්වුණා.\nඒ, කොළඹ ප්‍රාදේශීය සෞඛ්‍ය සේවා අධ්‍යක්ෂකගේ ප්‍රධානත්වයෙන්.\nඑම සාකච්ඡාවේදී අනාවරණ වී ඇත්තේ කැස්බෑව නගර සභාවේ නාගරික මන්ත්‍රී සුමන වීරමන් රණවීරට කොරෝනා වෛරසය ආසාදනය වී ඇති බවයි.\nඅදාළ මන්ත්‍රීවරයා පසුගිය 04 වැනිදා පැවති කැස්බෑව නගර සභාවේ මහා සභා රැස්වීමටද එක්ව තිබෙනවා.\nඒ අනුවයි ඊට සහභාගි වූ කැස්බෑව නගර සභාවේ සභාපතිවරයා ඇතුළු නාගරික මන්ත්‍රීවරුන් 33 දෙනාට ස්වයං නිරෝධායනය වන ලෙස උපදෙස් ලබා දී ඇත්තේ.\nසුමන වීරමන් රණවීර නැමැති මෙම මන්ත්‍රීවරයා පසුගිය 05 වැනිදා පැවති මාධ්‍ය හමුවකටද එක්ව සිටි අතර, පිලියන්දල පොලිස් බල ප්‍රදේශය හුදෙකලා කිරීමත් සමඟ ඇති වූ තත්ත්වයත් සමඟ අමාත්‍ය ගාමිණී ලොකුගේට සහය දැක්වීම සඳහා එය කැඳවා තිබුණා.\nමේ අතර, පිලියන්දල පොදු වෙළඳපොලේ 49 හැවිරිදි පළතුරු වෙළඳසැල් හිමිකරුවෙකු කොරෝනා ආසාදනය වීමෙන් පසුගිය 05 වැනිදා ජීවිතක්ෂයට පත්වූ අතර, ඒ හේතුවෙන් එම පොදු වෙළඳපොලේ වෙළඳුන් 340 දෙනෙකු සඳහා කොරෝනා පරීක්ෂණ සිදුකර තිබුණා.\nඉන් පරීක්ෂණ 246 ක ප්‍රතිඵල අද ලැබී තිබූ අතර, ඒ මඟින් තහවුරු වී ඇත්තේ 101 දෙනෙකුට කොරෝනා වෛරසය ආසාදනය වී ඇති බවයි.\nමේ සම්බන්ධයෙන් පිලියන්දල සෞඛ්‍ය වෛද්‍ය නිලධාරී කාර්යාලයේ පැවති සාකච්ඡාවේදී විශේෂ අවධානයක් යොමු වූ අතර, එහිදී තීරණය කෙරුණේ පිලියන්දල පොදු වෙළඳ සංකීර්ණය නැවත දැනුම්දෙනතුරු වසා දැමීමටයි.\nඑම තීරණයත් සමඟ මහජන සෞඛ්‍ය පරීක්ෂකවරුන් විසින් පොදු වෙළඳපොලේ සිටි වෙළඳුන් සහ ජනතාව ඉවත් කිරීමට අද කටයුතු කළා.\nමේ අතර, අමාත්‍ය ගාමිණී ලොකුගේ හිරු ප්‍රවෘත්ති අංශය සමඟ විශේෂ සම්මුඛ සාකච්ඡාවකට එක්වෙමින් කියා සිටියේ පසුගියදා හුදෙකලා කළ පිලියන්දල පොලිස් බල ප්‍රදේශය හුදෙකලා බවින් නිදහස් කිරීමට තමන් කිසිදු බලපෑමක් සිදුනොකළ බවයි.\nතීරණ ගත යුත්තේ සෞඛ්‍ය බලධාරින් බව ඔහු එහිදී ප්‍රකාශ කළා.\nකෙසේ වෙතත්, අමාත්‍ය කෙහෙළිය රඹුක්වැල්ලගෙන් අද මාධ්‍යවේදීන් මහනුවරදී දේශපාලනඥයන් සෞඛ්‍ය නිර්දේශවලට බලපෑම් කරන තත්ත්වයන් සම්බන්ධයෙන් කරුණු විමසූ අතර අමාත්‍යවරයා සඳහන් කළේ ඇතැම්විට එවැනි සමහර අය සිටින බවයි.",
       "URL": "https://www.hirunews.lk/270876/කැස්බෑව-සභාවේ-මන්ත්‍රීවරුන්-33-ක්-නිරෝධායනයට-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1965"
}