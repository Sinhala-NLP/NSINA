{
       "Source": "hirunews",
       "Timestamp": "Saturday, 04 September 2021 - 15:32",
       "Headline": "කාසියේ වාසිය දිනූ දකුණු අප්‍රිකාව පන්දුවට පහරදීමට තීරණය කරයි",
       "News Content": "ශ්‍රී ලංකා කණ්ඩායම සමග පැවැත්වෙන දෙවන එක්දින ක්‍රිකට් තරගයේ කාසියේ වාසිය දිනූ සංචාරක දකුණු අප්‍රිකාව පළමුවෙන් පන්දුවට පහරදීමට තීරණය කර තිබෙනවා.\nඅද පස්වරු 2.30ට තරගය ආරම්භ වීමට නියමිතව තිබුණ ද පැවති අයහපත් කාලගුණික තත්වය හමුවේ කාසියේ වාසිය උරගා බැලීමට හෝ අවස්ථාවක් හිමිවූයේ නැහැ.\nඑම හේතුව මතයි කාසියේ වාසිය උරගා බැලීම පස්වරු 3.30 දක්වා කල් දැමුනේ.\nඅයහපත් කාලගුණයෙන් එල්ල වූ බාධාව මත එක් කණ්ඩයමකට පන්දුවාර 47 බැගින් ලබාදී තරගය පැවැත්වීමටයි තීරණය වී තිබෙනවා.\nතරගය පස්වරු 4ට ආරම්භ වන අතර ඉනිමක් අවසානයේ ලබාදෙන විවේක කාලය ද පැය භාගයක් දක්වා අඩු කිරීමටයි තීරකයන් පියවර ගෙන ඇත්තේ.\nඅද තරගයේදී ශ්‍රී ලංකා කණ්ඩායමට අවිශ්ක ප්‍රනාන්දු, මිනෝද් භානුක, භානුක රාජපක්ෂ, ධනංජය ද සිල්වා, චරිත් අසලංක, දසුන් ශානක එක්ව සිටිනවා.\nවනිඳූ හසරංග, චාමික කරුණාරත්න, දුෂ්මන්ත චමීර, අකිල ධනංජය, ප්‍රවීන් ජයවික්‍රම ද අද කණ්ඩායම නියෝජනය කරනවා.\nපෙරේදා පැවති පළමු එක්දින ක්‍රිකට් තරගයේදී දකුණු අතෙහි ඇති වූ ආබාධයක් හේතුවෙන් නායක ටෙම්බා බවුමා නොමැතිව නව නායකත්වයක් යටතේයි දකුණු අප්‍රිකානු කණ්ඩායම අද තරගයට ප්‍රවිෂ්ඨ වනවා.\nමෙම තරඟයේ දකුණු අප්‍රිකානු කණ්ඩායමේ නායකයා ලෙස කටයුතු කරන්නේ  කේෂව් මහාරාජ්.\nඑසේම පළමු එක්දින තරගයේදී ශතකයක් ලබා ගත් ශ්‍රී ලංකා එක්දින ක්‍රිකට් කණ්ඩායමේ නිත්‍ය ආරම්භක පිතිකරුවෙකු වන අවිශ්ක ප්‍රනාන්දු වාර්තාවක් අභියසට පැමිණ තිබෙනවා.\nඒ, ශ්‍රී ලංකාව වෙනුවෙන් ජාත්‍යන්තර එක්දින ලකුණු 1000 රැස් කළ වේගවත්ම පිතිකරුවා වීමයි.\nමේ දක්වා ජාත්‍යන්තර එක්දින ඉනිම් 24 කට ක්‍රීඩා කර තිබෙන ඔහු රැස්කරගෙන සිටින සමස්ථ ලකුණු සංඛ්‍යාව 946ක්.\nඉදිරියේ දී අවිශ්ක ක්‍රීඩා කිරීමට නියමිත එක්දින ඉනිම දෙක තුළ දී ඔහු ලකුණු 54ක් රැස්කරගැනීමට සමත්වුවහොත් ශ්‍රී ලංකාව වෙනුවෙන් ජාත්‍යන්තර එක්දින ලකුණු 1,000 රැස් කළ වේගවත්ම පිතිකරුවා බවට පත්වීමට ඔහුට අවස්ථාව හිමි වනු ඇති.\nමේ වන විට එම වාර්තාවට හිමිකම් කියන්නේ රෝයි ඩයස්. 1985 වර්ෂයේ දී මෙම වාර්තාව ඔහු පිහිටුවීමට සමත් වූ අතර ඔහු ක්‍රීඩා කළ ඉනිම් සංඛ්‍යාව 27ක්.\nඑමෙන්ම පසුගිය දෙවනදා අවිශ්ක වාර්තා කළ සිය 03 වන එක්දින ශතකයත් සමග උපුල් තරංගට පසුව ශ්‍රී ලංකාව වෙනුවෙන් එක්දින ශතක තුනක් වාර්තා කිරීමට අවම ඉනිම සංඛ්‍යාවක් වැය කළ පිතිකරුවා බවට පත්වීමට ද ඔහු සමත්වුණා. ඒ සදහා තරංග වැය කර තිබූ ඉනිම් සංඛ්‍යාව 21 ක් පමණයි.",
       "URL": "https://www.hirunews.lk/281375/කාසියේ-වාසිය-දිනූ-දකුණු-අප්‍රිකාව-පන්දුවට-පහරදීමට-තීරණය-කරයි",
       "Category": "Local News",
       "Parent URL": "https://www.hirunews.lk/local-news.php?pageID=1711"
}