{
       "Source": "hirunews",
       "Timestamp": "Thursday, 29 April 2021 - 9:25",
       "Headline": "දේශීය පොල්තෙල් සමාගමකත් පිළිකාකාරක",
       "News Content": "දේශීය වශයෙන් නිෂ්පාදනය කරන සමාගමකට අයත් දැනට වෙළඳපොලේ ඇසුරුම් කර අලෙවි කරන පොල්තෙල්වල ඇෆ්ලටොක්සීන් අඩංගු බවට පේරාදෙණිය විශ්වවිද්‍යාලය සිදුකළ පරීක්ෂාවකින් අනාවරණ වී තිබෙනවා.\nඒ අනුව, අදාළ සමාගමේ  කර්මාන්තශාලාවට පාරිභෝගික සේවා අධිකාරිය මුද්‍රා තබා වෙළඳපොලේ අලෙවි කරන පොල්තෙල් බෝතල් සාම්පල, ගබඩා සංකීර්ණයෙන් ලබාගත් සාම්පල සහ වෙළඳපොලට යොමු කිරීමට සූදානම් කර තිබූ පොල්තෙල් බෝතල්වල සාම්පල කාර්මික තාක්ෂණික ආයතනය වෙත යොමුකෙරුණා.\nඑහිදීද තහවුරු වී ඇත්තේ අදාළ සාම්පල ත්‍රිත්වයේම ඇෆ්ලටොක්සින් නැමති පිළිකා කාරක පවතින බවයි.\nඒ අනුව අදාළ වෙළඳ නාමය යටතේ දැනට නිකුත් කර ඇති සියලුම පොල්තෙල් යළි ගෙන්වාගන්නා ලෙසද පාරිභෝගික කටයුතු අධිකාරිය එම සමාගමට දැනුම් දී තිබෙනවා.\nඅදාළ වෙළඳනාමය යටතේ නිෂ්පාදනය කරන පොල්තෙල් දේශීය වශයෙන් කොප්පරා ලබාගෙන සකස් කරන බවටද මූලික විමර්ශනවලදී අනාවරණ වූ බව පාරිභෝගික කටයුතු අධිකාරිය කියා සිටියා.",
       "URL": "https://www.hirunews.lk/269856/දේශීය-පොල්තෙල්-සමාගමකත්-පිළිකාකාරක",
       "Category": "Local News",
       "Parent URL": "https://www.hirunews.lk/local-news.php?pageID=1989"
}