{
       "Source": "hirunews",
       "Timestamp": "Saturday, 02 January 2021 - 19:39",
       "Headline": "කොළඹින් පිට ප්‍රදේශවල කොරෝනා අනුපොකුරු වැඩිවීමේ අවදානමක් (වීඩියෝ)",
       "News Content": "තවත් කොරෝනා ආසාදිතයින් පන්සිය හැට දෙදෙනෙකු සුවය ලබා පිටව යෑමත් සමඟ මෙරට සුවය ලැබූ සමස්ත කොරෝනා ආසාදිතයින් සංඛ්‍යාව 36,717 දක්වා අද ඉහළ ගියා.\nඑසේම, අද දිනයේදී තවත් ආසාදිතයින් 311 දෙනෙකු මෙරටින් හඳුනාගත් බව යුද හමුදාපති ජෙනරාල් ශවේන්ද්‍ර සිල්වා ප්‍රකාශ කළා.\nඑම ආසාදිතයින් අතරින් 83 දෙනෙකු බන්ධනාගාර ආශ්‍රිතව වාර්තා වන බවයි ඔහු කියා සිටියේ.\nඒ අනුව, මෙරටින් වාර්තා වන සමස්ත කොරෝනා ආසාදිතයින් සංඛ්‍යාව 44,167ක්.\nමේ අතර, වීරකැටිය - යක්ගස්මුල්ල සහ මුල්ලේගොඩ ගම්මාන දෙකෙන් කොරෝනා ආසාදිතයින් 17 දෙනෙකු හඳුනාගැනීමත් සමඟ එම ප්‍රදේශයට සංචරණ සීමා පැනවීමට ප්‍රාදේශීය සෞඛ්‍ය බලධාරීන් පියවර ගත්තා.\nපසුගියදා සිදුකරන ලද පී.සී.ආර්. පරීක්ෂණ 60 කින් මෙම ආසාදිතයින් හඳුනාගෙන තිබුණා.\nත්‍රිකුණාමලය නගර මධ්‍යයේ පිහිටි මැද පාරේ ව්‍යාපාරික ස්ථානවල සේවකයින් සඳහා අහඹු ලෙස සිදුකළ රැපිඩ් ඇන්ටිජන් පරීක්ෂණ මගින් ආසාදිතයින් හත් දෙනෙකු හඳුනා ගැනුණා. ඒ, සමඟ එම ප්‍රදේශයට සංචරණ සීමා පැනවීමටයි පියවර ගැනුණේ.\nපෑලියගොඩ නව මැනිං වෙළඳපොල ආශ්‍රිතව පසුගිය 30 වැනිදා සිදුකරන ලද අහඹු පී.සී.ආර්. පරීක්ෂණ 113 ක ප්‍රතිඵලවලට අනුව 07 දෙනෙකුට කොරෝනා වෛරසය ආසාදනය වී ඇති බව තහවුරු වුණා.\nඒ අනුව ගතයුතු ඉදිරි ක්‍රියාමාර්ග සම්බන්ධයෙන් දැනුවත් කිරීම සඳහා අද පෙරවරුවේ විශේෂ සාකච්ඡාවක් එම පරිශ්‍රයේ පැවැත්වුණේ කැලණිය ජ්‍යෙෂ්ඨ පොලිස් අධිකාරී රොෂාන් ඩයස්ගේ සහ කැලණිය ප්‍රධාන සෞඛ්‍ය වෛද්‍ය නිලධාරී වෛද්‍ය චන්දිමා වික්‍රමගේ ගේ ප්‍රධානත්වයෙන්.\nඊට මැනිං වෙළඳපොල සංගමය, එහි වෙළඳසැල් හිමියන් සහ සේවකයින් පිරිසක් එක්ව සිටියා.\nඉන් අනතුරුව අදහස් දැක්වූ කැලණිය ප්‍රධාන සෞඛ්‍ය වෛද්‍ය නිලධාරී වෛද්‍ය චන්දිමා වික්‍රමගේ කියා සිටියේ තත්ත්වය පාලනය සඳහා අවශ්‍ය පියවර ගෙන ඇති බවයි.\nමේ අතර, අද දිනයේදී ගාලු මුවදොර පිටිය ආශ්‍රිතව සිදුකළ අහඹු රැපිඩ් ඇන්ටිජන් පරීක්ෂණ 231 කින් කොරෝනා ආසාදිතයින් 9 දෙනෙකු හඳුනාගෙන තිබෙනවා.\nකොළඹින් පිට ප්‍රදේශවල කොරෝනා අනුපොකුරු නිර්මාණය වීමේ අවදානම වැඩිවෙමින් පවතින බව සමස්ත ලංකා මහජන සෞඛ්‍ය පරීක්ෂකවරුන්ගේ සංගමය  පවසනවා.\nඑහි සභාපති උපුල් රෝහණ ප්‍රකාශ කළේ ඒ හේතුවෙන් ජනතාව සෞඛ්‍යාරක්ෂිත ක්‍රමවේද පිළිබඳ නිරන්තර අවධානයෙන් කටයුතු කළ යුතු බවයි.\nමේ අතර, සංචාරකයින් දිවයිනට ගෙන්වා ගැනීමේ නියමු ව්‍යාපෘතියට අදාළව අද දිනයේදී තවත් යුක්රේන ජාතික සංචාරකයින් 175 දෙනෙකු මත්තල රාජපක්ෂ ජාත්‍යන්තර ගුවන් තොටුපලෙන් දිවයිනට පැමිණියා.\nමීට පෙර දිවයිනට පැමිණි යුක්රේන සංචාරකයින් පිරිසක් තල්මසුන් නැරඹීම සඳහා පිටත්ව යෑමට මාතර - මිරිස්ස ධීවර වරායට පැමිණියා.\nඑම ස්ථානයට රුසියාවේ හිටපු ශ්‍රී ලංකා තානාපති උදයංග වීරතුංගද පැමිණ සිටියා.\nඑසේම, දිවයිනට පැමිණ සිටි තවත් යුක්රේන ජාතිකයින් පිරිසක් අද යාල ජාතික වනෝද්‍යානයේ සංචාරය කළා.",
       "URL": "https://www.hirunews.lk/258600/කොළඹින්-පිට-ප්‍රදේශවල-කොරෝනා-අනුපොකුරු-වැඩිවීමේ-අවදානමක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2238"
}