{
       "Source": "hirunews",
       "Timestamp": "Tuesday, 17 May 2016 - 14:18",
       "Headline": "කාලගුණයෙන් තවත් අනතුරු ඇගවීමක්",
       "News Content": "දිවයින අවට මුහුදු ප්‍රදේශවල දැඩි සුළං සහිත කාලගුණික තත්වය තවදුරටත් පවතිනු ඇතැයි කාලගුණ විද්‍යා දෙපාර්තමේන්තුව අනතුරු අගවනවා.\nදිවයින ආසන්නයේ පැවති අඩු පීඩන කලාපය දිවයිනෙන් ඉවතට ගමන් කර දිවයිනට උතුරු දෙසින් පවතින බවයි කාලගුණ විද්‍යා දෙපාර්තමේන්තුව නිවේදනය කලේ.\nමේ හේතුවෙන් දිවයිනට අවට මුහුදු ප්‍රදේශවල සුළං වේගය විටින් විට පැයට කිලෝමීටර් 70 ක් 80 ක් පමණ දක්වා ඉහළ යා හැකි බැවින් එම මුහුදු ප්‍රදේශ ඉතා රලු සහ අනතුරුදායක බව ඔවුන් පෙන්වා දෙනවා.\nමේ හේතුවෙන් ධීවර සහ නාවික ප්‍රජාව මේ පිළිබඳ විමසිලිමත් වන ලෙසටයි කාලගුණ විද්‍යා දෙපාර්තමේන්තුව ඉල්ලා සිටින්නේ.\nමේ අතර වැසි සහිත කාලගුණික තත්වය ක්‍රමයෙන් අඩු වුව ද තද සුළං සහිත කාලගුණික තත්වය තවදුරටත් පවතිනු ඇතැයි දෙපාර්තමේන්තුව පෙන්වා දෙනවා.\nඇතැම් ස්ථානවලට මිලිමීටර් 100 කට වඩා තද වැසි ඇතිවීමේ හැකියාවක් ද පවතිනවා.\nඅකුණු මගින් සිදුවන අනතුරු අවම කර ගැනීමට ද පියවර ගන්නා ලෙසටයි කාලගුණ විද්‍යා දෙපාර්තමේන්තුව ජනතාවට දැනුම් දෙන්නේ.",
       "URL": "https://www.hirunews.lk/133415/කාලගුණයෙන්-තවත්-අනතුරු-ඇගවීමක්",
       "Category": "Local News",
       "Parent URL": "https://www.hirunews.lk/local-news.php?pageID=5042"
}