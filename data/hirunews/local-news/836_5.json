{
       "Source": "hirunews",
       "Timestamp": "Thursday, 29 September 2022 - 14:39",
       "Headline": "උතුරු මුහුද ආක්‍රමණය කරන චීන කූඩැල්ලෝ",
       "News Content": "චීන සමාගම් තම මුහුදු කලාපයේ ධීවර කර්මාන්තයට පිවිසීම නිසා පාරිසරික තුලනයට එල්ල විය හැකි බලපෑම් සම්බන්ධයෙන් උතුරු අර්ධද්වීපයේ ධීවරයන් සිය කනස්සල්ල පළ කරනවා.\nයුද්ධයෙන් පීඩාවට පත් සිය කලාපයට විදෙස් ආයෝජන අවශ්‍ය වුවත් චීන සමාගම් විසින් උතුරේ ආරම්භ කරන ලද මුහුදු කූඩැල්ලන් ගොවිපළ අර්ධද්වීපයේ වැසියන්ට ප්‍රයෝජනයට වඩා හානියක් ගෙන දෙන බවයි යාපනය ධීවර සම්මේලනයේ සභාපති අන්නලිංගම් අන්නාරාසා කියා සිටියේ.\nමෙම ගොවිපල තම ජීවනෝපාය මුලුමනින්ම රඳා පවතින සාගර පරිසර පද්ධතියට අහිතකර ලෙස බලපෑ හැකි බව ඔහු පවසනවා.\nකෙසේ වෙතත් මෙවන් පසුබිමක් යටතේ වුවද උතුරේ ධීවරයින් 600කට අධික පිරිසක් යාපනය සහ කිලිනොච්චි වෙරළ තීරයේ මුහුදු කූඩැල්ලන් වගාවට යොමු වී ඇති අතර, චීන සමාගමක් මීට වසර පහකට පෙර මුහුදු කූඩැල්ලන් අභිජනනාගාරයක් ද ආරම්භ කළා.\nශ්‍රී ලංකාව වාර්ෂිකව මුහුදු කූඩැල්ලන් අපනයනයෙන් සැලකිය යුතු විදේශ විනිමයක් උපයා ගන්නවා.\n2021 වසරේ පමණක් ඉන් ලැබූ අපනයන ආදායම ඇමෙරිකානු ඩොලර් මිලියන 11ක්.\nහොංකොං උතුරු මුහුදු කූඩැල්ලන්ගේ ප්‍රධානතම අපනයන වෙළෙඳපොලයි.\nමෙරට සමස්ත මුහුදු කූඩැල්ලන් අපනයන ආදායමෙන් 57.4% ක් උපයා ගැනෙන්නේ හොංකොං දේශයට සිදු කෙරෙන අපනයන හරහායි.\nකෙසේ වෙතත් 2020 වසරට සාපේක්ෂ ව 2021 දී ශ්‍රී ලංකාවේ මුහුදු කූඩැල්ලන් අපනයන ආදායම සියයට 25කින් ඉහළ ගොස් තිබීම කැපී පෙනන කරුණක්.\nයාපනය, මන්නාරම, කිලිනොච්චි සහ මඩකලපුව දිස්ත්‍රික්කවල අක්කර 5,000ක් පුරා විහිදෙන මහා පරිමාණ වාණිජ මුහුදු කූඩැල්ලන් ව්‍යාපෘතියක් සඳහා වූ යෝජනාවක් පසුගිය කැබිනට් මණ්ඩලය අනුමත කරනු ලැබුවේ එවන් පසුබිමකයි.\nඊට අදාල අමාත්‍ය මණ්ඩල පත්‍රිකාව ඉදිරිපත් කළේ ද ධීවර අමාත්‍ය ඩග්ලස් දේවානන්දායි.\nඔහුගේ අමාත්‍යාංශය යටතේ ක්‍රියාත්මක වන ජාතික ජලජීවී වගා සංවර්ධන අධිකාරිය මෙහි මූලිකත්වය ගෙන කටයුතු කරනවා.\nධීවර අමාත්‍ය ඩග්ලස් දේවානන්දා පැවසුවේ මුහුදු කූඩැල්ලන් වගා කිරීම සඳහා ආයෝජනය මෙන්ම තාක්ෂණය යන දෙකම උතුරට අවශ්‍ය බවයි.\n“මම අවුරුදු පහක් හයක් තිස්සේ ඉන්දියාවෙන් සහය ඉල්ලා සිටියත් කිසිම ප්‍රතිචාරයක් නැහැ. අපි වෙනත් විකල්ප ගවේෂණය කළ යුතුයි, අපි කතා කරන්නේ චීන සමාගමක් සමඟ පමණයි, නමුත් තවම ව්‍යාපෘතිය අවසන් කර නැහැ, ” කැබිනට් මණ්ඩලය අනුමත කළ යෝජනාව පිළිබඳ පැහැදිලි කරමින් අමාත්‍යවරයා පැවසුවා.\nදැනටමත් කලාපයේ අනෙකුත් චීන මුහුදු කූඩැල්ලන් ගොවිපලවලට මෙන්ම යෝජිත ව්‍යාපෘතියට ද උතුරු පළාතේ ධීවරයින් විරෝධය පලකරනවා.\nමෙම ගොවිපළ හේතුවෙන් දිළිඳු ධීවරයින් සාගර සම්පත් හා ජීවනෝපාය අහිමි වේ යැයි බියෙන් සිටින අතර මුහුදු කූඩැල්ලන් වගාවෙන් පරිසරයට සහ ධීවර ප්‍රජාවට සිදුවන බලපෑම පිළිබඳව සවිස්තරාත්මක අධ්‍යයනයක් සිදුකරන තුරු එම යෝජනා තාවකාලිකව අත්හිටුවන ලෙසයි ඔවුන් ඉල්ලා සිටින්නේ.\nවාණිජ ජලජීවී වගාව කෙරෙහි රජය දක්වන තල්ලුව තම ජීවනෝපායට සහ ඉඩම්වලට තර්ජනයක් ලෙසයි උතුරේ ධීවරයින් සලකන්නේ.\nප්‍රදේශවාසීන්ට රැකියා අවස්ථා උදාවන බව පවසමින් රජය මෙම ව්‍යාපෘති ප්‍රවර්ධනය කිරීමට උත්සාහ කරන අතරේ මෙම ගොවිපළ හේතුවෙන් තම ජීවනෝපාය වන දේශීය සාගර පරිසර පද්ධතියට සදාකාලික හානියක් සිදුවනු ඇති බවට ධීවරයින් සැක පල කරනවා.\nකිලිනොච්චි දිස්ත්‍රික්කයේ මෙවැනිම චීන ව්‍යාපෘතියක් 2021 වසරේ දී ආරම්භ කළ අතර මුහුදට යාබද භූමියට වැටවල් ගසා ප්‍රදේශවාසීන්ට පවා ප්‍රවේශය සීමා කරමින් ආරම්භ කළ ව්‍යාපෘතිය සම්බන්ධයෙන් ධීවර ප්‍රජවගෙන් එල්ල වූයේ දැඩි විරෝධයක්.\nමුහුදු කූඩැල්ලන් අභිජනන මධ්‍යස්ථානයක් පවත්වාගෙන යෑමට දුන් අවසරය යොදා ගනිමින් මුහුුදු කූඩැල්ලන් වගා කරන බවට එම චීන සමාගමට චෝදනා ද එල්ල වුණා.\nමෙම ප්‍රදේශයේ ධීවර ජනතාව වසර ගණනාවක සිට පූවරසන් දූපතේ මුහුදු කූඩැල්ලන් වගා ව්‍යාපෘතියක් ඇරඹීමට බලධාරින්ගෙන් අවසරය ඉල්ලා ඇතැත් ඔවුන්ට නොලැබුණු අවසරය චීන සමාගමකට හිමි වීම මවිතයට කරුණක්.\nධීවර අමාත්‍ය ඩග්ලස් දේවානන්දා මහතාගේ උපදෙස් පරිදි ඒ සම්බන්ධයෙන් ධීවර අමාත්‍යංශය විමර්ශනයක් ද සිදු කළා.\n“මේ මුහුදු කූඩැල්ලන් වගා ව්‍යාපෘතිය කිලිනොච්චිය ප්‍රදේශයේ ධීවර ගම්මානවල ජනතාවගේ ආදායම් සරු කරන ව්‍යාපෘතියක්. එනිසා ධීවර සමිති ද මේ සඳහා සම්බන්ධ කරගෙන සිදු කිරීමට ඇති හැකියාව සොයා බලන්න. මේ ව්‍යාපෘතියේ ප්‍රතිලාභ අදාළ සමාගමට පමණක් නොව රජයට සහ ධීවර ජනතාවට බෙදී යන ආකාරයට සකසන්න.” ඒ සම්බන්ධයෙන් පැවති සාකච්ඡාවකදී අමාත්‍යවරයා සඳහන් කළා.\n‍පසුගිය වසරේ දෙසැම්බර් මාසයේ සිය පළමු උතුරු පළාත් සංචාරය අතරතුර යාපනය අරියාලෙයි ප්‍රදේශයේ චීන සමාගමක් පවත්වාගෙන යන මුහුදු කූඩැල්ලන් ව්‍යාපෘතියක් නිරීක්ෂණයට එක් වූ මෙරට චීන තානාපති කී ෂෙන් හොං මෙම ක්ෂේත්‍රයේ දෙරටේ සහයෝගීතාව පුලුල් කිරීම සම්බන්ධයෙන් මෙලෙස අදහස් පළ කළා.\n”ලංකාවත් චීනයත් අපි දෙගොල්ලොටම එකට වැඩ කරලා අනාගතය දීප්තිමත් කරන්න පුළුවන්. මම හිතනවා ඒකට මේක ආරම්භයක් කියලා. ඉදිරියේදී සහයෝගිතාවයෙන් වැඩ කිරීමට අවස්ථා සොයා ගැනීමට අපි බැඳී සිටිනවා.” ධීවර අමාත්‍ය ඩග්ලස් දේවානන්දා මහතාද පසෙකින් තබා ගනිමින් චීන තානාපතිවරයා මාධ්‍ය වෙත පැවසුවා.\nමේ වන විට උතුරු පළාත තුල මුහුදු කූඩැල්ලන් ව්‍යාපෘති 250ක් පමණ ක්‍රියාත්මක වන බව අන්නරාසා පවසනවා.\nකෙසේ වෙතත් ඒ තුල චීන ආයෝජන ඇත්තේ සුලු ප්‍රමාණයක්.\nචීනයේ පිටුබලය ලබන තවත් සමාගම් සඳහා උතුරු මුහුදේ වෙළෙඳපොල අවස්ථා විවෘත කිරීමට ශ්‍රී ලංකාව ගත් තීරණය රට තුළ පවතින විදේශ විනිමය අර්බුදයට මුහුණ දීමේ පියවරයන්ගේ එක් කොටසක් ලෙස සැලකිය හැකියි.\nවිවිධ චීන සමාගම් සහ ආයතන ශ්‍රී ලංකාවේ සාගර සම්පත් දිගු කාලීනව පාලනය කර ගැනීම අරමුණු කරගත් විවිධ යෝජනා ඉදිරිපත් කර ඇති අතර ශ්‍රී ලංකාවේ උතුරු මුහුදේ මුහුදු කූඩැල්ලන් වගා කිරීම චීනයේ අවධානයට ලක්ව ඇති එක් ප්‍රමුඛතම ක්ෂේත්‍රයක්.\nචීනයේ සහ අග්නිදිග ආසියාවේ ප්‍රණීත ආහාරයක් ලෙස සැලකෙන මුහුුදු කූඩැල්ලන් සඳහා වඩා හිතකර පරිසර පද්ධතියක් උතුරු මුහුදේ ඇති අතර සතුන් බෝ කර අපනයනය ඉතා ලාබදායී කර්මාන්තයක් වනවා.\nඒ සඳහා අවශ්‍ය විදෙස් තාක්ෂණය ලබා ගෙන දේශිය ව්‍යවසායකයින්ට මෙම ක්ෂේත්‍රයේ ආයෝජන අවස්ථා උදා කිරීම චීන ආධිපත්‍යයට මුහුද යට කිරීමට වඩා වැදගත් නොවන්නේ දැයි උතුරේ ධීවරයින් ප්‍රශ්න කරනවා.",
       "URL": "https://www.hirunews.lk/316625/උතුරු-මුහුද-ආක්‍රමණය-කරන-චීන-කූඩැල්ලෝ",
       "Category": "Local News",
       "Parent URL": "https://www.hirunews.lk/local-news.php?pageID=836"
}