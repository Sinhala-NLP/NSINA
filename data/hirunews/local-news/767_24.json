{
       "Source": "hirunews",
       "Timestamp": "Sunday, 30 October 2022 - 20:28",
       "Headline": "තිහගොඩ සිද්ධියේ ළමයින් පලාගොස් ඇත්තේ රියදුරු බලපත් නොමැතිවීම නිසා බව හෙළිවේ",
       "News Content": "මාතර - තිහගොඩදී පාසල් සිසුවෙකුට වෙඩි වැදීමේ සිද්ධිය සිදුවූ අවස්ථාවේ අදාළ සිසුන් ගමන් ගත් ත්‍රිරෝද රථය පොලීසිය මග හැර පලායාමට උත්සාහ දරා ඇති බව දැනට සිදුකළ විමර්ශනවලදී අනාවරණ වී තිබෙනවා.\nපොලිස් මාධ්‍ය ප්‍රකාශක ජ්‍යෙෂ්ඨ පොලිස් අධිකාරී නිහාල් තල්දුව සඳහන් කළේ ත්‍රිරෝද රථයේ ගමන් ගත් 6 දෙනා අවුරුදු 14ත් 15 ත් අතර වයස්වල පසුවන ළමයින් වන අතර, ත්‍රිරෝද රථය පදවා ඇති බාල වයස්කරුට රියදුරු බලපත්‍ර නොතිබීම හේතුවෙන් මෙලෙස පලායන්නට ඇති බවයි.\nපෙරේදා මාතර - තිහගොඩ - නායිම්බල ප්‍රදේශයේදී ළමයින් 6 දෙනෙකු ත්‍රිරෝද රථයකින් ගමන් කරමින් සිටියදී ඊට පසුපසින් පැමිණි ත්‍රිරෝද රථයක සිටි සිවිල් ඇඳුමින් සිටි පොලිස් නිලධාරියෙකු එය නතර කරන ලෙසට දැනුම්දී තිබුණා.\nඑහෙත් ඔවුන් නොනවත්වා ගමන් කිරීම හේතුවෙන් පොලිස් නිලධාරියාගේ ගිනි අවිය ක්‍රියාත්මක වී තිබුණා.\nසිසුවාට වෙඩි වැදීමේ සිද්ධියට අදාලව තිහගොඩ පොලීසියේ අපරාධ අංශයේ ස්ථානාධිපති ලෙස කටයුතු කළ උප පොලිස් පරීක්ෂකවරයෙකු මේ වනවිට අත්අඩංගුවට ගෙන ලබන මස 4 වනදා දක්වා රක්ෂිත බන්ධනාගාර ගත කර සිටිනවා.\nඔහුට එරෙහිව අභ්‍යන්තර විමර්ශනයක් දැනටමත් ආරම්භ කර ඇති අතර ඒ අනුව විනය පියවර ගන්නා බවයි පොලිස් මාධ්‍ය ප්‍රකාශක ජ්‍යෙෂ්ඨ පොලිස් අධිකාරී නිහාල් තල්දුව සඳහන් කළේ.\nමේ අතර, මෙම සිදුවීමට අදාළව ශ්‍රී ලංකා මානව හිමිකම් කොමිසමද විමර්ශනයක් ආරම්භ කර තිබෙනවා.\nඊයේ දිනයේ දී ත්‍රිරෝද රථයේ ගමන් කළ දරුවන් හමුවී ප්‍රකාශ සටහන් කරගත් බවයි එම කොමිසම සඳහන් කළේ.",
       "URL": "https://www.hirunews.lk/319231/තිහගොඩ-සිද්ධියේ-ළමයින්-පලාගොස්-ඇත්තේ-රියදුරු-බලපත්-නොමැතිවීම-නිසා-බව-හෙළිවේ",
       "Category": "Local News",
       "Parent URL": "https://www.hirunews.lk/local-news.php?pageID=767"
}