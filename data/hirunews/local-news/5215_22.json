{
       "Source": "hirunews",
       "Timestamp": "Sunday, 10 January 2016 - 8:49",
       "Headline": "නිල් මැණික කෝ",
       "News Content": "ලොව විශාලතම නිල් මැණික හොර රහසේ රටින් පිටකිරීම වැළැක්වීම සඳහා දැඩි අවධානයෙන් පසුවන බව මැණික් හා ස්වර්ණාභරණ අධිකාරිය පවසනවා.\nඒ සම්බන්ධයෙන් රේගුවද දැනුවත් කර ඇති බවයි එම අධිකාරියේ සභාපති අසංක වෙළගෙදර හිරු ප්‍රවෘත්ති අංශයට කියා සිටියේ.\nපසුගියදා මෙම නිල් මැණික පිළිබඳ තොරතුරු අනාවරණ වූ අතර, එහි බර කැරට් 1404 යි දශම 4 යිි 9 ක් එනම් ග්‍රෑම් 281 ක් වන බව සඳහන්.\nඑය පරීක්ෂා කළ කොළඹ මැණික් අධ්‍යයන ආයතනය ප්‍රකාශ කළේ ඉතා විරල මෙම මැණික සඳහා නිශ්චිත මිලක් නියම කිරීම දුෂ්කර බවයි.\nඑය හිමිකරගෙන සිටින ශ්‍රී ලාංකිකයා ඒ සඳහා ඩොලර් මිලියන 300ක මිලක් ඉදිරිපත් කර ඇති බව වාර්තාවුණා.\nඑය ශ්‍රී ලංකාවේ විනිමයෙන් රුපියල් කෝටි 4200කට  වැඩි මිලක්.\nමේ අතර රොයිටර් පුවත් සේවය පසුගියදා සදහන් කලේ  ලොව විශාලතම නිල් මැණික හිමිකරගෙන සිටින ශ්‍රී ලාංකිකයා එයට කුමක් කරන්නේද යන්න පිළිබඳ අවිනිශ්චිතව සිටින බවයි.\nආරක්ෂක හේතුන් මත මෙම ශ්‍රී ලාංකිකයා තම අනන්‍යතාවය හෙළි නොකළ බව ද රොයිටර් පුවත් සේවය වැඩිදුරටත් සඳහන් කළා.\nඔහු මෙම නිල් මැණික වෙන්දේසි කිරීම සලකන්නේ දෙවන විකල්පයක් ලෙසයි.\nඒ වෙනුවට ඔප දැමූ නිල් මැණික තම සන්තකයේ තබා ගැනීමටත් ශ්‍රී ලාංකිකයන්ට සහ ජාත්‍යන්තරයේ ආකර්ශනය සදහා ප්‍රදර්ශනය කිරීමටත් අභිලාෂයක් පවතින බව ඔහු රොයිටර් පුවත් සේවයට ප්‍රකාශ කර තිබෙනවා.\nකෙසේ නමුත් ශ්‍රී ලංකා මැණික් හා ස්වර්ණාභරණ අධිකාරියේ තක්සේරු හා රත්නවිද්‍යා අංශයේ අධ්‍යක්ෂ දයා සාගර සදහන් කළේ මෙම මැණික ජාත්‍යන්තර ප්‍රදර්ශන සදහා ඉදිරිපත් කරන්නේ නම් ඊට අධිකාරියේ අවසරය ලබාගත යුතු බවයි.\nමෙම නිල් මැණික එහි හිමිකරු විසින් පසුගිය සැප්තැම්බරයේ මිලදී ගෙන ඇති අතර එහිදී ගෙවා ඇති මුදල ද හෙළිදරව් කර නැහැ.\nලොව විශාලතම නිල් මැණික ලෙස මෙතෙක් පැවතුණේ ශ්‍රී ලංකාවෙන් සොයා ගත් කැරට් 1395 ක් බරැති නිල් මැණිකක්.\nබ්‍රිතාන්‍යයේ ඩයනා කුමරිය මෙන්ම කේට් මිඞ්ල්ටන්ගේ මංගල මුදු සදහා යොදා ගැණුනේ ද ශ්‍රී ලංකාවෙන් සොයා ගත් නිල් මැණික්.\nමැණික හමුවී ඇත්තේ රත්නපුරයේ මැණික් පතලකින්. මැණික හිමිකරු එය නම් කර ඇත්තේ ‘‘ලන්කන් ස්ටාර් ඔෆ් ඇඩම් හෙවත් ශ්‍රී ලංකාවේ ආදම්ගේ තරුව’’ ලෙසයි.\nමැණික් හා ස්වර්ණාභරණ අධිකාරියේ සභාපතිවරයා වැඩිදුරටත් සඳහන් කළේ බොහෝ අවස්ථාවල අධිකාරියට  නොදන්වා වටිනා මැණික් රටින් පිටකිරීම සිදුවන බවයි.\nමෙම තත්ත්වය රටේ ජාතික ආර්ථිකයට මෙන්ම මැණික් හා ස්වර්ණාභරණ ක්‍ෂේත්‍රයටද ගැටළුවක් වී ඇති බවයි මැණික් ස්වර්ණාභරණ අධිකාරියේ සභාපති අසංග වෙළගෙදර වැඩිදුරටත් පෙන්වා දුන්නේ.",
       "URL": "https://www.hirunews.lk/123708/නිල්-මැණික-කෝ",
       "Category": "Local News",
       "Parent URL": "https://www.hirunews.lk/local-news.php?pageID=5215"
}