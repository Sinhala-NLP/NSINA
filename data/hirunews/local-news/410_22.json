{
       "Source": "hirunews",
       "Timestamp": "Sunday, 16 April 2023 - 14:58",
       "Headline": "රිලව් අල්ලන්න දුරස්ථ පාලක කූඩුවක් හදයි (වීඩියෝ)",
       "News Content": "වගාවන්ට හානි කරන රිළවුන් ඉවත් කිරීමට කෘෂිකර්ම අමාත්‍යාංශය විසින් ගනු ලබන ඕනෑම පියවරකට උපරිම සහයෝගය පළ කරන බව සියලු දිස්ත්‍රික් ගොවි සංවිධානවල නියෝජිතයන් කෘෂිකර්ම අමාත්‍යාංශයට දැනුම් දී තිබෙනවා.\nචීනයේ සත්ත්වෝද්‍යාන සඳහා මෙරට රිළවුන් ලක්ෂයක් අපනයනය කිරීමට ගෙන ඇති තීරණයට ඇතැම් පාර්ශව විවේචන එල්ල කළ ද ඔවුන් කිසිවෙකුත් සිය ගැටළුවලට විසඳුම් ලබාදී නොමැති බවයි එම ගොවි සංවිධාන පෙන්වා දෙන්නේ.\nචීනයට රිලවුන් අපනයනය කිරීම සම්බන්ධයෙන් එල්ලවූ විවේචනත් සමඟ ඒ සම්බන්ධයෙන් අධ්‍යයනය කිරීම සඳහා ආයතන 04 කින් සමන්විත කමිටුවක්ද පත්කෙරුණා.\nමේ අතර රිලවුන් ඇල්ලීම සඳහා දුරස්ථ පාලකයකින් ක්‍රියාත්මක කළ හැකි විශේෂ කූඩු වර්ගයක් හදුන්වාදීමටද සැලසුම්කර ඇති බවයි කෘෂිකර්ම අමාත්‍යංශය සඳහන් කළේ.\nඑම කූඩු භාවිතය සම්බන්ධයෙන් රිලවුන් අල්ලන පුද්ගලයින්ට විශේෂ පුහුණුවක් ද ලබාදීමට නියමිතයි.\nමේ අතර ගොවීන්ගේ වගා බිම්වලින් අක්කර භාගයක් සතුන් සඳහා වෙන් කරන ලෙස සත්ව සුබසාධන සංගමයක් කෘෂිකර්ම අමාත්‍යාංශයෙන් ඉල්ලීමක් කර තිබෙනවා.\nරිලවුන්ගෙන් සිය වගාවන්ට සිදුවන හානි සම්බන්ධයෙන් ගොවි සංවිධානවල නියෝජිතයින් කිහිපදෙනෙකු අදහස් දක්වා සිටියා.",
       "URL": "https://www.hirunews.lk/332668/රිලව්-අල්ලන්න-දුරස්ථ-පාලක-කූඩුවක්-හදයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=410"
}