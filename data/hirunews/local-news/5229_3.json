{
       "Source": "hirunews",
       "Timestamp": "Wednesday, 30 December 2015 - 12:53",
       "Headline": "ගුණරත්නම් සහ පිල්ලෙයාන් යළි රිමාන්ඞ්",
       "News Content": "පෙරටුගාමී සමාජවාදී පක්ෂයේ නායකයා ලෙස සැලකෙන කුමාර් ගුණරත්නම් ජනවාරි 8 වනදා දක්වා යළි රක්ෂිත බන්ධනාගාර ගත කරන ලෙස කෑගල්ල මහේස්ත්‍රාත් ප්‍රසන්න අල්විස් අද (30) නියෝග කළා.\nඑදිනට අධිකරණය හමුවේ පෙනී සිට කරුණු දක්වන්නැයි ආගමන විගමන පාලකවරයාට මීට පෙර නියෝග කර තිබුණා.\nආගමන විගමන පනත උල්ලංඝණය කිරීමේ චෝදනාව මත කුමාර් ගුණරත්නම් කෑගල්ල ප්‍රදේශයේදී අත්අඩංගුවට ගනු ලැබුවේ නොවැම්බර් මස 04 වැනිදායි.\nඅද දැඩි ආරක්ෂාවක් මධ්‍යයේ කුමාර් ගුණරත්නම් අධිකරණයට රැගෙන ආ අතර ඔහුගේ මව රාජිනි ගුණරත්නම් ද අධිකරණ භූමියට පැමිණ සිටියා.\nමේ අතර, අත්අඩංගුවට ගෙන සිටින නැගෙනහිර පළාත් හිටපු ප්‍රධාන අමාත්‍ය ශිවනේෂතුරෙයි චන්ද්‍රකාන්තන් හෙවත් පිල්ලෙයාන් ජනවාරි 13 වනදා දක්වා යළි රක්ෂිත බන්ධනාගාර ගත කරන ලෙස මඩකලපුව මහේස්ත්‍රාත් අධිකරණය අද නියෝග කර තිබෙනවා.\nදෙමළ සන්ධානයේ හිටපු පාර්ලිමේන්තු මන්ත්‍රී ජෝශප් පරරාජසිංහම් ඝාතනය සම්බන්ධයෙනුයි ඔහු අත්අඩංගුවට ගෙන ඇත්තේ.",
       "URL": "https://www.hirunews.lk/123074/ගුණරත්නම්-සහ-පිල්ලෙයාන්-යළි-රිමාන්ඞ්",
       "Category": "Local News",
       "Parent URL": "https://www.hirunews.lk/local-news.php?pageID=5229"
}