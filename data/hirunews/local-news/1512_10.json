{
       "Source": "hirunews",
       "Timestamp": "Tuesday, 07 December 2021 - 8:49",
       "Headline": "බූස්ටර් එන්නත ගැන පැතිරෙන මතවාද අසත්‍යයි - වෛද්‍ය පර්යේෂණ ආයතනය",
       "News Content": "ඔමික්‍රොන් නව කොරෝනා ප්‍රභේදයට ප්‍රතිචාර දැක්වීම සඳහා බූස්ටර් එන්නත ප්‍රමාණවත් නොවන බවට, පැතිර යන මතවාදවල කිසිදු සත්‍යතාවක් නොමැති බව වෛද්‍ය පර්යේෂණ ආයතනය පවසනවා.\nඔමික්‍රොන් කොරෝනා ප්‍රභේදයත් සමඟ ඇති වී තිබෙන දකුණු අප්‍රිකාවේ 4 වන කොරෝනා රැල්ල සඳහා එරට රෝහල් සූදානම් කරමින් පවතින බව ජනාධිපති සිරිල් රමෆෝසා ප්‍රකාශ කළා.\nපසුගිය මාසයේ දකුණු අප්‍රිකාවෙන් මුල්වරට සොයා ගැනුණු ඔමික්‍රොන් ප්‍රභේදය මේ වන විට ලොව රටවල් 40කට වැඩි සංඛ්‍යාවකට ව්‍යාප්ත වී ඇති අතර, ඩෙල්ටා ප්‍රභේදයට වඩා සම්ප්‍රේෂණ හැකියාවකින් යුක්ත බව සඳහන්.\nමේ අතර, දකුණු අප්‍රිකානු රෝහල් පද්ධතියෙන් ලබා ගත් මූලික දත්තවලට පෙනී ගොස් ඇත්තේ, ඔමික්‍රොන් කොරෝනා ප්‍රභේදය ශීඝ්‍රයෙන් ව්‍යාප්ත වුවත් රෝගීන්ට වෛද්‍ය මැදිහත්වීමක් අවශ්‍ය වන්නේ අවම වශයෙන් බවයි.\nඑහිදී ඔක්සිජන් ලබාදීමට තරම් අසාධ්‍ය තත්ත්වයට පත් වී ඇත්තේ ඔමික්‍රොන් ආසාදිතයින් සුළු ප්‍රතිශතයකට බව හෙළි වී තිබෙනවා.\nඔමික්‍රොන් වෛරසය සම්බන්ධයෙන් දැනුවත් කිරීම සඳහා සෞඛ්‍ය ප්‍රවර්ධන කාර්යාංශය ඊයේ කොළඹදී මාධ්‍ය හමුවක් කැදවා තිබූණා.\nමේ අතර, ඊයේ දිනයේත් කොරෝනා ආසාදිතයින් 741 දෙනෙකු වාර්තා වූ අතර මරණ 23ක් ද වාර්තා වුණා.",
       "URL": "https://www.hirunews.lk/290252/බූස්ටර්-එන්නත-ගැන-පැතිරෙන-මතවාද-අසත්‍යයි-වෛද්‍ය-පර්යේෂණ-ආයතනය",
       "Category": "Local News",
       "Parent URL": "https://www.hirunews.lk/local-news.php?pageID=1512"
}