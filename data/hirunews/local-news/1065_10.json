{
       "Source": "hirunews",
       "Timestamp": "Monday, 27 June 2022 - 13:04",
       "Headline": "නිමා නොවන වනඅලි ගැටලුවෙන් දිනෙන් දින අහිමි වන ජීවිත (වීඩියෝ)",
       "News Content": "වනඅලි ගැම්වැදීම නිසා නිරන්තර පීඩාවට පත්වන ගම්මානයක් පිළිබඳ පොළොන්නරුව මැදිරිගිරිය මීගොල්ලෑවැව ප්‍රදේශයෙන් වාර්තා වනවා.\nවන අලි ගැටලුවට බලධාරීන්ගෙන් විසඳුමක් නොලැබුණු තැන ඊයේත් එම ගම්මානයේ පුද්ගලයෙකුට ජීවිතයෙන් වන්දි ගෙවීමටත් සිදුව තිබුණේ වනඅලි ප්‍රහාරයකට ලක්වීමෙන්.\nමැදිරිගිරිය මීගොල්ලෑවැව එකමුතුගම ගම්මානය නිරන්තරයෙන් වනඅලි ගම්වැදීම නිසා පීඩාවට පත්වන ගම්මානයක්.\nදුක් මහන්සියෙන් වගා කරන කුඹුරු ඇතුළු බෝග වගාවන් වනඅලින්ගේ ග්‍රහණයට නතුව ඇති අයුරු දක්නට ලැබුණා.\nප්‍රදේශවාසීන් පවසන්නේ වන අලි පහරදීමෙන් සිය ගම්මානයේ පමණක් පුද්ගල මරණ 4 ක් වාර්තා වී ඇති බවයි.\nඊට ආසන්නතම සිද්ධිය ඊයේ වාර්තා වූ අතර, එහිදී ජීවිතක්ෂයට පත්වුණේ, 63 හැවිරිදි සිවුදරු පියෙක්.\nගොවිතැන් විනාශකරමින් සිටි වනඅලියා පලවා හරින අවස්ථාවේ මෙම වනඅලි ප්‍රහාරය එල්ල වී තිබුණා.\nඔහු සමඟ සිටි තවත් දෙදෙනෙකු එම ස්ථානයෙන් පැන ගොස් දිවි බේරා ගෙන තිබෙනවා.\nප්‍රදේශාවාසීන් පවසන්නේ වනඅලි ගැටළුවට ස්ථිර විසඳුමක් ඉල්ලා සිටියත් බලධාරීන් මෙතක් ඒ සඳහා මැදිහත් නොවූ බවයි.\nතවත් මිනිස් ජීවිතයක් බිලි ගැනීමට පෙර වන අලි සුදුසු රක්ෂිත ප්‍රදේශයකට රැගෙන යන ලෙසයි ප්‍රදේශවාසීන් ඉල්ලා සිටින්නේ.\nමේ අතර වික්ටෝරියා වේල්ල අසල දී වනඅලියෙකු පහරදීමෙන් පුද්ගලයෙකු ජීවිතක්ෂයට පත්ව තිබෙනවා.\nහඟුරන්කෙත - වික්ටෝරියා වේල්ල ආසන්නයේ කැලෑබද ප්‍රදේශයකදීයි මෙම වනඅලි පහරදීමට ලක්ව ඇත්තේ.\nයතුරුපැදියක ගමන් කරමින් සිටි බැංකුවක පෞද්ගලික ආරක්ෂක නිලධාරියෙකු ලෙස සේවය කරන 51 හැවිරිදි පුද්ගලයෙකුයි මෙම අනතුරින් ජීවිතක්ෂයට පත්ව ඇත්තේ.",
       "URL": "https://www.hirunews.lk/308297/නිමා-නොවන-වනඅලි-ගැටලුවෙන්-දිනෙන්-දින-අහිමි-වන-ජීවිත-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1065"
}