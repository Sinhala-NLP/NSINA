{
       "Source": "hirunews",
       "Timestamp": "Monday, 25 July 2022 - 7:18",
       "Headline": "ජනපති කාර්යාලය රාජකාරි ඇරඹීමට යළි භාරදෙයි (වීඩියෝ)",
       "News Content": "ජනාධිපති ලේකම් කාර්යාලය අද සිට රාජකාරි සඳහා යලි විවෘත කිරීමට නියමිතයි. ඒ දින සියයකට පමණ පසුවයි.\nජනාධිපති ගෝඨාභය රාජපක්ෂට ධූරයෙන් ඉවත්වන ලෙසට බලකරමින් ගාලු‍මුවදොර ආරම්භ කළ විරෝධතාව අතරතුර අරගලකරුවන් ජනාධිපති ලේකම් කාර්යාලයේ ප්‍රධාන පිවිසුමද අවහිර කරමින් විරෝධතාවයේ නිරත වුණා.\nපසුගිය ජුලි නව වනදා විරෝධතාවයේ නිරත පිරිස් ජනාධිපති මන්දිරය, ජනාධිපති කාර්යාලය සහ අරලියගහ මන්දිරය යන ස්ථානවලට ඇතුලු වී එම පරිශ්‍රයද අත්පත් කරගත් අතර පසුව ජනාධිපති කාර්යාලය හැර සෙසු ස්ථාන යලි ආරක්ෂක අංශය වෙත භාර දෙනු ලැබුවා.\nමේ අතර පසුගිය විසි දෙවනදා ආරක්ෂක අංශ විසින් ජනාධිපති කාර්යාලය සිය භාරයට ගනු ලැබුවා.\nකෙසේ වෙතත් නව විධායක ජනාධිපතිවරයෙකු පාර්ලිමේන්තුව මගින් තෝරා පත්කර ගැනීමෙන් පසු ජනාධිපති ලේකම් කාර්යාලයේ කටයුතු සඳහා අද සිට එය යළි විවෘත කිරීමට පොලීසිය විසින් ජනාධිපති ආරක්ෂක අංශයට භාරදී තිබෙනවා.\nඒ එම කාර්යාල ගොඩනැගිල්ලට හා එහි දේපලවලට සිදුව ඇති හානිය පිළිබද විමර්ශන වලින් අනතුරුවයි.",
       "URL": "https://www.hirunews.lk/310875/ජනපති-කාර්යාලය-රාජකාරි-ඇරඹීමට-යළි-භාරදෙයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=995"
}