{
       "Source": "hirunews",
       "Timestamp": "Thursday, 06 October 2016 - 19:45",
       "Headline": "ගුවන්තොටුපලේදී මගී ගමන් මළු පරීක්ෂාකිරීමට යෑමේදී නොසන්සුන් තාවයක්",
       "News Content": "ගුවන් මගින් 150 දෙනෙකුගේ පමණ ගමන් මළු ඔරුගොඩවත්ත රේගු ආදායම් අධීක්ෂණ ඒකකයට රැගෙන ගොස් පරීක්ෂා කිරීමට අවශ්‍ය බව බණ්ඩාරනායක ජාත්‍යන්තර ගුවන් තොටුපොළේදී රේගු නිලධාරින් ප්‍රකාශ කිරීමත් සමග මගීන් පිරිසක් අද පෙරවරුවේ ඊට විරෝධය පළ කළා.\nඒ හේතුවෙන් ගුවන්තොටුපල රේගු නිලධාරීන් අදාළ ගමන් මළු ගුවන්තොටුපලේදී පරීක්ෂාවට ලක්කර නිදහස් කිරීමට පියවර ගෙන තිබෙනවා.\nඅදාල ගුවන් මගීන් පිරිස ඉන්දියාවේ සිට අද අලුයම 4.20ට පමණ කටුනායක ජාත්‍යන්තර ගුවන් තොටුපලට පැමිණියා.\nකෙසේ වෙතත්, අදාළ මගීන්ගේ ගමන්මලු ඔරුගොඩවත්ත රේගු පරිශ්‍රයට රැගෙන ගොස් පරීක්ෂා කිරීමට අවශ්‍ය බව රේගු ආදායම් අධීක්ෂණ ඒකකයේ නිලධාරීන් මගීන්ට දන්වා තිබෙනවා.\nඅප වාර්තාකරු පැවසුවේ ඊට අදාළ මගීන් විරෝධය පළ කර ඇති බවයි.\nඅනතුරුව මගීන් පිරිසගේ ගමන් මළු ගුවන් තොටුපලේදී ම පරීක්ෂාවට ලක් කිරීමෙන් පසු අද පස්වරු 4.00 ට පමණ අදාල මගීන් පිරිස නිදහස් කර තිබෙනවා.\nමේ අතර ගුවන් සේවා සමාගමේ පාලනාධිකාරියේ කටයුතුවලට විරෝධය පළ කරමින් සහ වැටුප් විෂමතා ගැටලුවක් මුල් කරගෙන ගුවන් ගමන් පාලකවරුන්ගේ සංගමය ආරම්කළ අකුරට වැඩ කිරීමේ වෘත්තීය ක්‍රියාමාර්ගය තවදුරටත් ක්‍රියාත්මක වෙනවා.\nඑම සංගමයේ භාණ්ඩාගාරික තරංග ජයසුරිය මහතා සදහන් කළේ අද රාත්‍රි 8.00 ට විෂය භාර අමාත්‍යවරයා සමග පැවැත්වෙන සාකච්ඡාවකින් අනතුරුව වෘත්තීය ක්‍රියාමාර්ගය පිළිබද ඉදිරි තීරණයක් ගන්නා බවයි.\nමේ අතර සමස්ත ලංකා වරාය පොදු සේවක සමිතියේ සාමාජිකයින් දහවල් කොළඹ වරාය ප්‍රධාන පිවිසුම ඉදිරිපිටදී විරෝධතාවක නියැලුණා.\nඒ කොළඹ වරායේ අලුතින් ඉදිකළ නැගෙනහිර පර්යන්තය විදේශීය සමාගමකට විකිණීමේ සුදානමක් ඇති බව පවසමින්.",
       "URL": "https://www.hirunews.lk/144621/ගුවන්තොටුපලේදී-මගී-ගමන්-මළු-පරීක්ෂාකිරීමට-යෑමේදී-නොසන්සුන්-තාවයක්",
       "Category": "Local News",
       "Parent URL": "https://www.hirunews.lk/local-news.php?pageID=4848"
}