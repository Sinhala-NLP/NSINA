{
       "Source": "hirunews",
       "Timestamp": "Sunday, 01 August 2021 - 14:21",
       "Headline": "මිලියන 32කට අධික වටිනාකමකින් යුත් කේරළ ගංජා තොගයක් උතුරු මුහුදේදී සොයා ගැනේ",
       "News Content": "රුපියල් මිලියන 32කට අධික වටිනාකමකින් යුත් කේරළ ගංජා තොගයක් සමග සැකකරුවන් දෙදෙනෙකු යාපනය, තොණ්ඩමනාරු සිට මාමුණෙයි දක්වා වූ මුහුදු ප්‍රදේශයේදී නාවික හමුදාව අත්අඩංගුවට ගෙන තිබෙනවා.\nකේරළ ගංජා කිලෝ 109 යි ග්‍රෑම් 150 ක් සහ ඒවා ප්‍රවාහනයට යොදා ගත් ඩිංගි යාත්‍රාවක් මෙලෙස නාවික හමුදා භාරයට ගෙන ඇත්තේ උතුරු නාවික විධානයට අනුයුක්ත වෙරළබඩ මුර යාත්‍රාවක් මගින්.\nඩිංගි යාත්‍රාවේ තිබී පළමුව කේරළ ගංජා කොටසක් පමණක් සොයා ගෙන ඇති අතර, පසුව ඒ ආශ්‍රිත මුහුදු ප්‍රදේශයේ සිදුකළ පරීක්ෂාවේදී අනෙකුත් කේරළ ගංජා තොගය සොයා ගෙන තිබෙනවා.\nසිද්ධිය සම්බන්ධයෙන් පේදුරුතුඩුව ප්‍රදේශයේ පදිංචි වයස අවුරුදු 26ක සහ 28ක තරුණයින් දෙදෙනෙකු නාවික හමුදාව භාරයට ගෙන ඇති අතර, ඔවුන් ඉදිරි නීතිමය කටයුතු සඳහා පේදුරුතුඩුව පොලීසියට භාරදීමට නියමිතයි.",
       "URL": "https://www.hirunews.lk/278577/මිලියන-32කට-අධික-වටිනාකමකින්-යුත්-කේරළ-ගංජා-තොගයක්-උතුරු-මුහුදේදී-සොයා-ගැනේ",
       "Category": "Local News",
       "Parent URL": "https://www.hirunews.lk/local-news.php?pageID=1782"
}