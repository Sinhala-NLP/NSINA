{
       "Source": "hirunews",
       "Timestamp": "Tuesday, 16 March 2021 - 19:54",
       "Headline": "සිංහරාජය නිසා පරිසර අධිකාරිය සහ පරිසරවේදීන් ගැටේ (වීඩියෝ)",
       "News Content": "ලෝක උරුම සිංහරාජ වනාන්තර මායිමට පිටින් පිහිටා ඇති දැනට වන විනාශයට සිදුවන ඉඩම් ද කඩිනමින් පවරා ගන්නා බව වන සංරක්ෂණ දෙපාර්තමේන්තුව පවසනවා.\nඑම දෙපාර්තමේන්තුව මේ බව කියා සිටියේ සිංහරාජ රක්ෂිත මායිමේ මේ දිනවල සිදුවන කැලෑ එලිකිරීමේ සිද්ධිය පිළිබද හිරු ප්‍රවෘත්ති අංශය සිදුකල විමසිමකදීයි.\nසිංහරාජ වනාන්තරයේ ගස් කැපූ හතර දෙනෙකු පොලිස් විශේෂ කාර්ය බලකාය අත්අඩංගුවට ගෙන තිබු අතර ඔවුන් මේවන විට වැඩිදුර විමර්ශණ සදහා වනසංරක්ෂණ නිලධාරින් වෙත භාර දී තිබෙනවා.\nජාතික පාරිසරික පනතට අනුව හෙක්ටයාරකට වැඩි වනාන්තර භූමියක් එලිපෙහෙලි කර සංවර්ධන  ව්‍යාපෘතියක් ක්‍රියාත්මක කිරීමේදි පාරසරික බලපෑම් තක්සේරු ක්‍රියාවලියකට යටත්ව පූර්ණ ලිඛිත අනුමැතිය ලබාගත යුතුයි.\nකෙසේ වෙතත් සිංහරාජ මායිමේ මතභේදයට තුඩුදී ඇති ගොඩනැගිල්ල ඉදිකිරීම සඳහා එවැනි අනුමැතියක් ලබාගෙන නොමැති බව පරිසරවේදීන් පෙන්වා දෙනවා.\nආර්ටිකල් 14 තුලින් ද සංවාදයට ලක් කෙරුණේ මේ පිළිබඳවයි.\nපරිසරවේදී නයනක රංවැල්ල සමගින් එහිදී සංවාදයට එක්වුණේ මධ්‍යම පරිසර අධිකාරියේ සභාපති සිරිපාල අමරසිංහයි.\nමේ අතර අද වන සංරක්ෂක ජනරාල්වරයා ඇතුලු නිලධාරීන් කණ්ඩායමක් නකල්ස් රක්ෂිතයේ පිටවල - පතන ප්‍රදේශයේ ඉදිකිරීමට යෝජිත ගොඩනැගිල්ලක් සම්බන්ධයෙන් සොයාබැලීමට එහි ගොස් තිබුණා.\nඉන් අනතුරුව  සිංහරාජ මායිමේ පිහිටා ඇති පෞද්ගලික ඉඩමක ඉදි කෙරෙන ගොඩනැගිල්ල සම්බන්ධයෙන් වන සංරක්ෂණ දෙපාර්තමේන්තුවේ මාධ්‍ය ප්‍රකාශක නිශාන්ත එදිරිසිංහ හිරු ප්‍රවෘත්ති අංශයට  අදහස් පළ කරමින් කියා සිටියේ වනාන්තර මායිමෙන් පරිබාහිර පෞද්ගලික සහ ඉඩම් ප්‍රතිසංස්කරණ කොමිෂන් සභාවට අයත් ඉඩම්වල මෙලෙස වන විනාශයක් සිදුවන බවයි.\nඑම ඉඩම් වන සංරක්ෂණ දෙපාර්තමේන්තුවට පවරා ගැනීමේ කටයුතු මේ වනවිට ආරම්භ කර ඇති බවද ඔහු ප්‍රකාශ කළා",
       "URL": "https://www.hirunews.lk/265536/සිංහරාජය-නිසා-පරිසර-අධිකාරිය-සහ-පරිසරවේදීන්-ගැටේ-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2084"
}