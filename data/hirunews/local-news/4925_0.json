{
       "Source": "hirunews",
       "Timestamp": "Saturday, 13 August 2016 - 12:34",
       "Headline": "රාජ්‍ය ඇමති රංගේ බණ්ඩාර පහර දුන්නැයි තරුණයෙකු රෝහලේ",
       "News Content": "නිපුණතා සංවර්ධන සහ වෘත්තීය පුහුණු රාජ්‍ය අමාත්‍ය පාලිත රංගේබණ්ඩාර පහරදුන් බවට පවසමින් තරුණයෙකු හලාවත රෝහලට ඇතුළත් වී තිබෙනවා.\nපුත්තලම, පල්ලම, පොත්තුකුලම් ප්‍රදේශයේදී තමාට මෙම පහරදීම සිදුවූ බවයි ඔහු හිරු ප්‍රවෘත්ති අංශයට කියා සිටියේ.\nඊයේ රාත්‍රියේ අවමංගල්‍ය උත්සවයට සහභාගි වීමෙන් පසුව නිවෙස බලා යන අවස්ථාවේදී රාජ්‍ය අමාත්‍යවරයා තමන්ට පහර දුන් බවයි පහරකෑමට ලක්වූ බව කියන තුසිත මධුශාන් කියා සිටියේ.\nපසුව තමා රාජ්‍ය අමාත්‍යවරයාගේ වාහනයේම රැගෙන පල්ලම පොලීසියට භාර දුන් බව 22 හැවිරිදි තරුණයා ප්‍රකාශ කළා.\nමේ සම්බන්ධයෙන් පල්ලම පොලීසියෙන් විමසීමක් කළ අතර එහි ජ්‍යෙෂ්ඨ නිලධාරියෙකු සදහන් කළේ අමාත්‍යවරයා විසින් මෙම තරුණයා රැගෙන විත් පොලීසියට භාර දුන් බවයි.\nපසුව ඔහුව රෝහල්ගත කිරීමට පියවර ගත් බව ද පොලීසිය සදහන් කළා.\nසිද්ධිය සම්බන්ධයෙන් චෝදනා එල්ල වන නිපුණතා සංවර්ධන සහ වෘත්තීය පුහුණු රාජ්‍ය අමාත්‍ය පාලිත රංගේබණ්ඩාරගෙන් මෙම සිද්ධිය සම්බන්ධයෙන් විමසීමක් කළා.\nඑහිදී ඔහු කියා සිටියේ තමන් මෙම තරුණයාට පහර නොදුන් බවයි.\nසිද්ධිය සම්බන්ධයෙන් පරීක්ෂණයක් ආරම්භ කර ඇති බවයි පල්ලම පොලීසිය හිරු ප්‍රවෘත්ති අංශයට ප්‍රකාශ කළේ.",
       "URL": "https://www.hirunews.lk/140522/රාජ්‍ය-ඇමති-රංගේ-බණ්ඩාර-පහර-දුන්නැයි-තරුණයෙකු-රෝහලේ",
       "Category": "Local News",
       "Parent URL": "https://www.hirunews.lk/local-news.php?pageID=4925"
}