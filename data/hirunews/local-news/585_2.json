{
       "Source": "hirunews",
       "Timestamp": "Monday, 23 January 2023 - 6:33",
       "Headline": "උසස් පෙළ ඇරඹෙයි - විභාගයට අමතර කාලයක් (වීඩියෝ)",
       "News Content": "2022 වසරට අදාළ අධ්‍යයන පොදු සහතික පත්‍ර උසස් පෙළ විභාගය අද (23) ආරම්භ වනවා.\nඒ අනුව උසස් පෙළ විභාගය පෙබරවාරි මස 17 වනදා දක්වා දින 22 ක කාලයක් පැවැත්වෙනු ඇති.\nමෙවර උසස් පෙළ විභාගය සඳහා පාසල් අයදුම්කරුවන් 278,196 දෙනෙකු පෙනී සිටින අතර පෞද්ගලික අයදුම්කරුවන් සංඛ්‍යාව 55,513ක්.\nමෙම විභාගය දිවයින පුරා මධ්‍යස්ථාන 2,200 ක දී පැවැත්වීමටයි සැළසුම් කර ඇත්තේ.\nඒ අනුව විභාග මධ්‍යස්ථාන සම්බන්ධීකරණ කටයුතු සඳහා සම්බන්ධීකරණ මධ්‍යස්ථාන 317 ක් ද පිහිටුවා ඇති බවයි විභාග කොමසාරිස් ජනරාල් අමිත් ජයසුන්දර සඳහන් කළේ.\nඑමෙන්ම මෙවර විභාගයේ රචනා ප්‍රශ්න පත්‍රය සඳහා අමතර විනාඩි 10ක් හිමිගැන්වෙනු ඇති.\nජාතික හැඳුනුම්පත, වලංගු විදේශ ගමන් බලපත්‍රය, රියදුරු බලපත්‍රය සහ බලයලත් නිලධාරියෙකු විසින් සහතික කරන ලද අනන්‍යතා ලිපියක් උසස් පෙළ විභාගය ස පෙනී සිටින සිසුන් විභාග මධ්‍යස්ථාන වෙත රැගෙන යා යුතුයි.\nමේ අතර උසස් පෙළ සිසුන්ට විභාග මධ්‍යස්ථාන වෙත යෑමට දුම්රිය දෙපාර්තමේන්තුව සහ ලංකා ගමනාගමන මණ්ඩලය විශේෂ ප්‍රවාහන වැඩපිළිවෙළක් ක්‍රියාත්මක කර තිබෙනවා.\nඒ අනුව සිසුසැරිය බස් රථ 1,617 ම විභාගය පැවැත්වෙන දිනවල ක්‍රියාත්මකයි.\nඑමෙන්ම දුම්රිය දෙපාර්තමේන්තුවේ නියෝජ්‍ය ගමනාගමන අධිකාරී එන්.ජේ. ඉඳිපොලගේ කියා සිටියේ උසස් පෙළ විභාගය සඳහා පෙනී සිටින සිසුන් වෙනුවෙන් අද සිට නව දුම්රිය වාර 16 ක් ක්‍රියාත්මක කෙරෙන බවයි.\nවිභාග මධ්‍යස්ථාන, සම්බන්ධීකරණ මධ්‍යස්ථාන, ප්‍රාදේශීය සහ මධ්‍යම එකතු කිරීමේ මධ්‍යස්ථාන මෙන්ම උත්තර පත්‍ර ඇඟයීමේ මධ්‍යස්ථාන වෙත ආරක්ෂක රාජකාරී සඳහා පොලිස් නිලධාරීන් 1,625ක් යොදවා තිබෙනවා.\nමේ අතර උසස් පෙළ විභාගය අද ආරම්භ වුවත් පැය 02 යි විනාඩි 20 ක විදුලි කප්පාදුව තවදුරටත් ක්‍රියාත්මක බව ලංකා විදුලිබල මණ්ඩලය ප්‍රකාශ කළා.\nපස්වරු 4 සිට රාත්‍රී 10යි 30 දක්වා එම විදුලි කප්පාදුව සිදු කෙරෙනු ඇති.",
       "URL": "https://www.hirunews.lk/325676/උසස්-පෙළ-ඇරඹෙයි-විභාගයට-අමතර-කාලයක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=585"
}