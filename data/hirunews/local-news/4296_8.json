{
       "Source": "hirunews",
       "Timestamp": "Friday, 29 September 2017 - 19:21",
       "Headline": "ධර්ම යාත්‍රාව හෙට කැළණියට",
       "News Content": "රටත්, සම්බුද්ධ ශාසනයත් ආරක්ෂා කර දෙන ලෙස මහා සංඝරත්නය විසින් විෂ්ණු දෙවියන්ට නිකුත් කළ සංඝ ආඥාව රැගෙන කැළණිය - ශ්‍රී විභීෂණ දේවාලයට පැමිණෙන රිය පෙරහර අද පානදුර - වලාන සිරි සිද්ධත්තාරාමය විහාරස්ථානයට ළඟා වුණා.\nඒ, සීනිගම දෙවොල් දේවාලයේ සිටයි. ‘‘රට සුරකින සසුන රකින දේශය නොබෙදන ධර්ම යාත්‍රාව’’ නමින් රිය පෙරහර ඊයේ දෙවිනුවර - ශ්‍රී විෂ්ණු දේවාලයෙන් ගමන් ආරම්භ කළා.\nරිය පෙරහර අද දහවල් අලූත්ගම කන්දේ විහාරයට ළඟා වී ආගමික වතාවත් වල නිරත වූ අතර ඊට හිටපු ජනාධිපති මහින්ද රාජපක්ෂ ද එක්ව සිටියා.\nහෙට මෙම රිය පෙරහර කැළණිය විහාරයේ පිහිටි ශ්‍රී විෂ්ණු දේවාලය වෙත ගමන් කිරිමට නියමිතයි.\nමේ අතර, සිල් රෙදි සිරකරුවන් සුරැකීමේ අරමුදල සඳහා පිණ්ඩපාත චාරිකාවේ ගොස් රැස් කර ගත් රුපියල් දෙලක්ෂ 87,828ක මුදලක් රණවිරුවන් දෙදෙනෙකුගේ සුබසාධන සඳහා යෙදවීමට තීරණය කළ බව පැපිලියාන සුනේත්‍රාදේවි පරිවෙණාධිපති මහාචාර්ය පූජ්‍ය මැදගොඩ අබේතිස්ස හිමියන් කොළඹ දී අද පැවැති මාධ්‍ය හමුවකදී සඳහන් කළා.",
       "URL": "https://www.hirunews.lk/172183/ධර්ම-යාත්‍රාව-හෙට-කැළණියට",
       "Category": "Local News",
       "Parent URL": "https://www.hirunews.lk/local-news.php?pageID=4296"
}