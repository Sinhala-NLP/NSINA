{
       "Source": "hirunews",
       "Timestamp": "Monday, 25 September 2023 - 13:49",
       "Headline": "නිවුන් දරුවන්ගේ මියයාම ගැන කළුබෝවිල රෝහලේ ලේඛන පරීක්ෂාවට",
       "News Content": "නිවුන් දරුවන් මියයෑමේ මතභේදාත්මක සිද්ධිය පිළිබඳව කෙරෙන විමර්ශනයට අදාළව කළුබෝවිල ශික්ෂණ රෝහලේ ලේඛන පරීක්ෂාවක් සිදුකිරීමට සෞඛ්‍ය අමාත්‍යාංශය තීරණය කර තිබෙනවා.\nනියෝජ්‍ය සෞඛ්‍ය සේවා අධ්‍යක්ෂ වෛද්‍ය ජී. විජේසූරිය කියා සිටියේ විශේෂ නිලධාරීන් කණ්ඩායමක් පත් කර මේ පිළිබඳව විමර්ශන සිදුකරන බවයි.\nකැස්බෑව - හෝන්නත්තර ප්‍රදේශයේ පදිංචි අකිලා බොනිෆස් දරු ප්‍රසූතිය සදහා පසුගිය 08 වැනිදා කළුබෝවිල ශික්ෂණ රෝහලට ඇතුලත් කර තිබූ අතර පසුගිය 09 වනදා නිවුන් දරුවන් ප්‍රසුත කර තිබුණා.\nඅනතුරුව අඩු බරින් යුක්ත වීම හේතුවෙන් බිළිඳුන් දෙදෙනා නොමේරු ළදරු ඒකකයට ඇතුලත් කර ඇති අතර ඉන් දින 10කට පසු පසුගිය 18 වනවදා පිරිමි දරුවා මියගොස් තිබෙනවා.\nබිලිදාගේ මරණය විෂබිජයක් ශරිරගතවීමක් හේතුවෙන් බවට වෛද්‍යවරුන් ප්‍රකාශ කර තිබුණද පසුව අනාවරණය වී ඇත්තේ ශ්වසන අපසුතාවයක් හේතුවෙන් පිරිමි දරුවා මියගොස් ඇති බවයි.\nඅනතුරුව පෙරේදා උදෑසන අනෙක් බිලිදිය බැලීම සඳහා නොමේරු ළදරු ඒකකය වෙත ගිය මවට දැනගන්නට ලැබී ඇත්තේ එම බිලිදියද මියගොස් ඇති බවයි.\nකෙසේ වෙතත්, මේ සම්බන්ධයෙන් මියගිය බිළිඳුන්ගේ ඥාතීන් විසින් කළුබෝවිල රෝහල් පාලනාධිකාරිය වෙත සහ කොහුවල පොලිස් ස්ථානයට පැමිණිලි ඉදිරිපත් කර තිබෙනවා.\nමෙම මරණ සිදුවුයේ රෝහල් කාර්ය මණ්ඩලයේ නොසැලකිල්ල හේතුවෙන් බවයි දෙමව්පියන් චෝදනා කළේ.\nසෞඛ්‍ය අමාත්‍යාංශය පවසන්නේ මෙම තත්වය සම්බන්ධයෙන් සැළකිල්ලට ගෙන මෙලෙස විශේෂ විමර්ශනයක් සිදුකරන බවයි.",
       "URL": "https://www.hirunews.lk/349337/නිවුන්-දරුවන්ගේ-මියයාම-ගැන-කළුබෝවිල-රෝහලේ-ලේඛන-පරීක්ෂාවට",
       "Category": "Local News",
       "Parent URL": "https://www.hirunews.lk/local-news.php?pageID=8"
}