{
       "Source": "hirunews",
       "Timestamp": "Tuesday, 04 December 2018 - 17:11",
       "Headline": "ඔක්තෝබර් 26 ගත් තීරණය රට වෙනුවෙන් ගත් නිවැරදි තීරණයක් - ජනපති",
       "News Content": "ඔක්තෝම්බර් මස 26 වැනිදා රනිල් වික්‍රමසිංහ අග්‍රාමාත්‍ය ධුරයෙන් ඉවත් කර මහින්ද රාජපක්ෂ අග්‍රාමාත්‍ය ධූරයට පත් කිරීමට ගත් තීරණය රට වෙනුවෙන් ගත් නිවැරදි තීන්දුවක් බව ජනාධිපති මෛත්‍රීපාල සිරිසේන ප්‍රකාශ කළා.\nසුගතදාස ගෘහස්ථ ක්‍රීඩාංගනයේ පැවති ශ්‍රී ලංකා නිදහස් පක්ෂ විශේෂ නියෝජිත සමුළුවට එක්වෙමින් ජනාධිපතිවරයා මේ බව කියා සිටියා.\nඑහිදී පවතින දේශපාලන අර්බුදය සතියක කාලයක් තුළ අවසන් කරන බවයි ජනාධිපතිවරයා එහිදී අවධාරණය කළේ.\nඅර්බුදකාරී තත්වය නිර්මාණය කළේ තමා නොවන අතර, එහි වගකීම භාරගත යුත්තේ එක්සත් ජාතික පක්ෂ නායකයා බව ජනාධිපතිවරයා එහිදී ප්‍රකාශ කළා.\nපවතින තත්ත්වය වෙනස් කරමින් රට ගොඩනැගීමට සියලූ දේශපාලන පක්ෂ සහ නායකයන් වෙත සාමයේ දෑත් දිගු කරන බව එහිදී ජනාධිපතිවරයා සඳහන් කළා.\nනිදහස් පක්ෂය සැමදා විශ්වාසය තබා ඇත්තේ රටේ ජනතාව පිළිබඳව බව ජනාධිපති මෛත්‍රීපාල සිරිසේන ප්‍රකාශ කළ අතර, රට විනාශ කරන අන්ත ලිබරල්වාදී දේශපාලන වැඩපිළිවෙල පරාජය කළ හැකි එකම දේශපාලන පක්ෂය නිදහස් පක්ෂය බවයි එහිදී ජනාධිපතිවරයා වැඩිදුරටත් අවධාරණය කළේ.\nඑහිදී ජනාධිපතිවරයා කියා සිටියේ රනිල් වික්‍රමසිංහ රට, යහපාලනය සහ එක්සත් ජාතික පක්ෂය විනාශ කළා මෙන්ම තමාවද යම් තරමකට විනාශ කළ බවයි.\nමෙහිදී ශ්‍රී ලංකා නිදහස් පක්ෂයේ නිල පුවත් වෙබ් අඩවිය අන්තර්ජාලයට මුදා හැරීමද සිදු කෙරුණා.",
       "URL": "https://www.hirunews.lk/205484/ඔක්තෝබර්-26-ගත්-තීරණය-රට-වෙනුවෙන්-ගත්-නිවැරදි-තීරණයක්-ජනපති",
       "Category": "Local News",
       "Parent URL": "https://www.hirunews.lk/local-news.php?pageID=3620"
}