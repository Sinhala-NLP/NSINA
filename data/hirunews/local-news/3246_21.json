{
       "Source": "hirunews",
       "Timestamp": "Monday, 15 July 2019 - 19:16",
       "Headline": "සෞදියේ අඩත්තේට්ටමට ලක්වූ සිටි සිව් දරු මවක් දිවයිනට",
       "News Content": "දින දෙකකට වරක් බනිස් ගෙඩියක් පමණක් ආහාරයට ගනිමින්, විවිධ අඩත්තේටම් වලට මුහුණපා වසර දෙකක් වැටුප් නොමැතිව කුවේටයේ ගෘහ සේවයේ යෙදුණු සිව්දරු මවක් ඊයේ රාත්‍රියේ කටුනායක ගුවන්තොටුපලට ළඟා වුණා.\nරත්නපුර - ඇහැලියගොඩ ප්‍රදේශයේ පදිංචි 49 හැවිරිදි ඇය මීට වසර දෙකකට පමණ ඉහතදී කුවේටයේ ගෘහ සේවයට ගොස් ඇත්තේ තම දරුවන්ගේ විවාහයට අවශ්‍ය මුදල් සොයා ගැනීමේ අරමුණින්.\nඑහිදී ඇය සේවයේ නිරත වූ ස්ථානයේ හාම්පුතු විසින් ඇයට ආහාර ලබා නොදී පහරදී ඇති බව සඳහන්. අනතුරුවයි මෙම කාන්තාව කුවේටයේ පිහිටි ශ්‍රී ලංකා තානාපති කාර්යාලය වෙත පළා ගොස් ඇත්තේ.\nඑහෙත්, යළිත් නිවසේ හිමිකාර කාන්තාව සහ හාම්පුතා තානාපති කාර්යාලයට පැමිණ ඇය රැගෙන ගොස් ඇත්තේ නිසි පරිදි රැකවරණය ලබාදෙන බව පවසමින්.\nකෙසේ වෙතත්, එහිදී නිවසට රැගෙන ගිය ඇයට, කාමරයකට දමා සිරකර ඔවුන් යළිත් පහර දී තිබෙනවා.\nපසුව මෙම සිව්දරු මව ඊයේ රාත්‍රියේ එමිරේට්ස් ගුවන් සේවයට අයත් යානයකින් හාම්පුතු විසින් දිවයිනට එවා ඇත්තේ නිසි ඇඳුමක්වත් ලබා නොදෙමින්.\nමේ වනවිට අදාළ කාන්තාව විදේශ සේවා නියුක්ති කාර්යාංශය මගින් මීගමුව රෝහල වෙත ප්‍රතිකාර සඳහා ඇතුළත් කර තිබෙනවා.",
       "URL": "https://www.hirunews.lk/220366/සෞදියේ-අඩත්තේට්ටමට-ලක්වූ-සිටි-සිව්-දරු-මවක්-දිවයිනට",
       "Category": "Local News",
       "Parent URL": "https://www.hirunews.lk/local-news.php?pageID=3246"
}