{
       "Source": "hirunews",
       "Timestamp": "Monday, 02 August 2021 - 8:11",
       "Headline": "ගුරු - විදුහල්පතිවරුන් විසඳුමක් අපේක්ෂාවෙන් (වීඩියෝ)",
       "News Content": "ගුරුවරුන්ගේ සහ විදුහල්පතිවරුන්ගේ වැටුප් විෂමතා ගැටලුවට අද පැවැත්වෙන අමාත්‍ය මණ්ඩල රැස්වීම මගින්ද සාධනීය විසඳුමක් නොලැබුනහොත් ලබන බදාදා කොළඹ දී දැවැන්ත විරෝධතාවයක් පැවැත්වීමට සැලසුම් කර ඇති බව ලංකා ගුරු සංගමය පවසනවා.\nඑහි ප්‍රධාන ලේකම් ජෝෂෆ් ස්ටාලින් කියා සිටියේ එම විරෝධතාවයට දිවයින පුරා සිටින ගුරුවරුන් සහ විදුහල්පතිවරුන් සහභාගී වීමට නියමිත බවයි.\nඑමෙන්ම, සිය ගැටලු වලට විසඳුමක් ලැබෙන තෙක් ඔන්ලයින් ඉගැන්වීම් වලින් ඉවත් වීමේ වෘත්තීය ක්‍රියාමාර්ගය අඛණ්ඩව ක්‍රියාත්මක කරන බවද ඔහු ප්‍රකාශ කළා.\nඒ අනුව අදාළ වෘත්තීය ක්‍රියාමාර්ගය අද 22 වන දිනටත් ක්‍රියාත්මක වනවා.\nගුරු හා විදුහල්පති වෘත්තීය සමිති කිහිපයක් විසින් මෙම වෘත්තීය ක්‍රියාමාර්ගය ක්‍රියාත්මක කර ඇත්තේ වැටුප් විෂමතා ගැටලුවට විසඳුමක් ලබා දීම සහ යෝජිත කොතලාවල ආරක්ෂක විශ්වවිද්‍යාල පනත් කෙටුම්පත අහෝසි කිරීම ඇතුලු ඉල්ලීම් කිහිපයක් මුල් කර ගනිමින්.\nමේ අදාල වෘත්තීය ක්‍රියාමාර්ගය සහ ඉදිරි වැඩපිළිවල සම්බන්ධයෙන් අදහස් දැක්වූ ලංකා ගුරු සංගමයේ ප්‍රධාන ලේකම් ජෝෂෆ් ස්ටාලින් කියා සිටියේ අද පැවැත්වෙන අමාත්‍ය මණ්ඩල රැස්වීමේදී තම ඉල්ලීම් සම්බන්ධයෙන් සාකච්ඡා කරන බවට මීට පෙර පොරොන්දුවක් ලබාදුන් බවයි.\nඒ අනුව අද පැවැත්වෙන අමාත්‍ය මණ්ඩල රැස්වීමෙන් අනතුරුව තම ඉදිරි වෘත්තිය ක්‍රියාමාර්ග තීරණය කරන බවයි ඔහු කියා සිටියේ.",
       "URL": "https://www.hirunews.lk/278624/ගුරු-විදුහල්පතිවරුන්-විසඳුමක්-අපේක්ෂාවෙන්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1780"
}