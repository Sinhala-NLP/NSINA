{
       "Source": "hirunews",
       "Timestamp": "Thursday, 16 June 2022 - 10:30",
       "Headline": "කොළඹ පුරපතිනිය ආහාර ගැටලුවට විසඳුම් සොයයි - නගර සභා භූමියත් කොට යි",
       "News Content": "කොළඹ පුරපති රෝසි සේනනායක විසින් නගර සභා භූමි ප්‍රදේශයේ එළවළු වගා කිරීමට තීරණය කර ඇති බව වාර්තා වනවා.\nමේ වන විට දිවයිනේ උද්ගත වී ඇති දැඩි ආහාර හිගය සඳහා පිළියමක් ලෙසිනු යි ඇය මෙම තීරණයට එළඹී ඇත්තේ.\nමේ වන විටත් නගර සභා භූමියේ කොටසක් ඩෝසර් යොදා වගාව සඳහා සඳහා බිම සකසා ඇති බවට යි නාගරික මන්ත්‍රීවරුන් චෝදනා කරන්නේ.\nකොළඹ පුරපතිනියගේ මෙම අමනෝඥ ක්‍රියාවට විරෝධය දක්වන නාගරික මන්ත්‍රීවරුන් සඳහන් කරන්නේ ජාතික උරුමයක් ලෙස නම් කර ඇති නගර සභාව සහ එය අවට භූමියේ මෙවැනි ක්‍රියාකාරකම් සිදු කිරීමට කිසිවෙකුටත් කිසිදු අවසරයක් නොමැති බවයි.\nඑබැවින් සිය නිල බලය උපයෝගී කරගෙන සිදු කරන මෙම ක්‍රියාවට නාගරික මන්ත්‍රීවරුන්ගේ සහ නගර සභා නිලධාරීන්ගේ දැඩි විරෝධය එල්ල වී තිබෙනවා.\nකෙසේ වෙතත් එම විරෝධය නො තකා දැනටමත් රෝසි සේනානායක විසින් එළවළු වගා කිරීම සදහා අදාළ භූමි භාගයේ අඩක් පමණ ඩෝසර් කොට ඇති බවයි පැවසෙන්නේ.\nකෙසේ වෙතත් මේ සම්බන්ධයෙන් මේ වන විටත් නිලධාරීන් පිරිසක් ජනාධිපතිවරයාට සහ අගමැතිවරයා ට පවා පැමිණිලි ඉදිරිපත් කර ඇති බවයි දැනගන්නට ඇත්තේ.\nමීට පෙර කොළඹ නගරයේ වටරවුම් ආශ්‍රිත ප්‍රදේශවල එළවළු වගා කිරීමට පියවර ගත් ඇය කොළඹ විහාර විහාර මහා දේවී උද්‍යානය ඇතුළත පවා එළවළු සිට වන්නට උත්සාහ දැරුවා.\nමෙම වෑයම සම්බන්ධයෙන් විරෝධය පළ කරන නගර සභා නිලධාරීන් පවසන්නේ බදු ගෙවන ජනතාවගේ මුදල් වැයකර කොළඹ නගර සභා සීමාව තුළ සිදු කරන සෑම ක්‍රියාවකම ප්‍රතිලාභ එම ජනතාව වෙත ලැබිය යුතු බවයි.\nකෙසේ වෙතත් එළවළු වගා කිරීමට සුදුසු නොමැති පරිසර තත්වයන් තුල එළවළු වගා කිරීම හරහා නැවත එම එළවළු පරිභෝජනය කිරීමේ ගැටලුවක් මතු වන බවයි ඔවුන් වැඩි දුරටත් පෙන්වා දෙන්නේ.\nකොළඹ නගරයේ මේ වන විටත් පවතින දැඩි වායු දූෂණය සහ ඩීසල් දුම හේතුවෙන් නගරාශ්‍රිතව සිදු කරන වගාවන්හි ප්‍රතිඵල ජනතාවට භුක්ති විඳීමට නො හැකි බවට ඔවුන් චෝදනා කරනවා.",
       "URL": "https://www.hirunews.lk/307251/කොළඹ-පුරපතිනිය-ආහාර-ගැටලුවට-විසඳුම්-සොයයි-නගර-සභා-භූමියත්-කොට-යි",
       "Category": "Local News",
       "Parent URL": "https://www.hirunews.lk/local-news.php?pageID=1092"
}