{
       "Source": "hirunews",
       "Timestamp": "Saturday, 05 February 2022 - 8:55",
       "Headline": "අම්බිකාට විදේශ අමාත්‍යංශයෙන් පිළිතුරු (වීඩියෝ)",
       "News Content": "යුරෝපා පාර්ලිමේන්තු අනුකමිටුව හමුවේ මෙරට මානව හිමිකම් සම්බන්ධයෙන් නීලන් තිරුචෙල්වම් සංවිධානයේ සභාපතිනී, අම්බිකා සත්ගුණනාදන් ලබා දුන් ප්‍රකාශය සම්බන්ධයෙන් අවධානය යොමුව ඇති බව විදේශ කටයුතු අමාත්‍යාංශය පවසනවා.\nඑහිදී ඇය සඳහන් කර තිබුණේ මානව හිමිකම් සම්බන්ධයෙන් ලක් රජයට බලපෑම් කිරීම සඳහා යුරෝපා සංගමය ජී.එස්.පී. ප්ලස් සහනය භාවිත\nකළ යුතු බවයි.\nනීලන් තිරුචෙල්වම් සංවිධානයේ සභාපතිනී අම්බිකා සත්ගුණනාදන්ගේ ප්‍රකාශය සම්බන්ධයෙන් කනගාටුව පළ කරන විදේශ අමාත්‍යාංශය පෙන්වා දෙන්නේ, ශ්‍රී ලාංකිකයින්ගේ ජීවනෝපාය කෙරෙහි බලපෑම් එල්ල වී ඇති අවස්ථාවක පදනම් විරහිත චෝදනා මගින් මෙවැන්නක් සිදුකිරීම පිළිගත නොහැකි බවයි.\nඇයගේ ඇතැම් ප්‍රකාශ සහ චෝදනා මගින් ජාතීන් අතර වෛරය ඇති කිරීම සඳහා එල්.ටී.ටී.ඊ. සංවිධානය ක්‍රියාත්ම කරන වැඩපිළිවෙළ නිරූපණය වන බවද විදේශ අමාත්‍යංශයේ අදහසයි.\nඑම නිසා අම්බිකා සත්ගුණනාදන්ගේ චෝදනා සම්පූර්ණයෙන්ම ප්‍රතික්ෂේප කරන බව පෙන්වා දෙන විදේශ අමාත්‍යාංශය, වගවීම සහ ප්‍රතිසන්ධානය වෙනුවෙන් ශ්‍රී ලංකා රජය විවෘතව සිටින බවද අවධාරණය කරනවා.\nසිංහල බෞද්ධ ජාතිකවාදය සහ මිලිටරීකරණය සම්බන්ධයෙන් සත්ගුණනාදන් දැක්වූ අදහස්වලට ප්‍රතිචාර දක්වමින් විදේශ අමාත්‍යාංශය සඳහන් කරන්නේ, සියලු ජාතීන්ට රට තුළ සමාන අයුරින් මූලික අයිතිවාසිකම් ලබා දී ඇති බවයි.\nයුද ගැටුම් නිමාවීමෙන් පසු හමුදාව යටතේ පැවති පෞද්ගලික ඉඩම්වලින් 92%කට වැඩි ප්‍රමාණයක් නීත්‍යානුකූල ඉඩම් හිමි ජනතාවට ලබා දී ඇති බවද විදේශ අමාත්‍යාංශ නිකුත් කළ නිවේදනයේ සඳහන්.\nමේ අතර මෙරට නිදහස් දිනයට සැමරූ ඊයේ (04) දිනයේ ඊට සමගාමීව බ්‍රිතාන්‍යයේ දෙමළ ඩයස්පෝරාව විරෝධතාවක් සංවිධාන කර තිබුණා.\nලන්ඩනයේ පිහිටි ශ්‍රී ලංකා මහ කොමසාරිස් කාර්යාලය ඉදිරිපිට පැවති විරෝධතාව අතරතුර ශ්‍රී ලංකාවේ ජාතික ධජයට ගිනි තබමින් LTTE ධජ ප්‍රදර්ශනය කරන අයුරු ද දක්නට ලැබුණා.",
       "URL": "https://www.hirunews.lk/296197/අම්බිකාට-විදේශ-අමාත්‍යංශයෙන්-පිළිතුරු-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1375"
}