{
       "Source": "hirunews",
       "Timestamp": "Wednesday, 09 August 2017 - 19:28",
       "Headline": "ලන්සු පිළිබඳ පර්පචුවල් සමාගමේ හේතු සාධාරණ නැහැ",
       "News Content": "රජය දැනුම් දී තිබු මුදලට වඩා පහළොස් ගුණයක් වැඩියෙන් ප්‍රශ්නගත බැදුම්කර නිකුතුවට පර්පචුවල් ටෙ‍්‍රෂරිස් සමාගම ලන්සු තැබිම සම්බන්ධයෙන් ඔවුන් ඉදිරිපත් කරන හේතු සාධාරණ නොවන බව ශ්‍රේෂ්ඨාධිකරණ විනිසුරු ප්‍රසන්න ජයවර්ධන කොමිසම හමුවේ අද (09) ප්‍රකාශ කළා.\nපර්පචුවල් ටෙ‍්‍රෂරිස් සමාගමේ ප්‍රධාන විධායක නිලධාරි කසුන් පලිසේන 2015 පෙබරවාරි මස 27 වනදා පැවති ප්‍රශ්නගත බැදුම්කර නිකුතුව සම්බන්ධයෙන් අද සාක්ෂි ලබා දෙමින් කියා සිටියේ මහ බැංකුවේ රාජ්‍ය ණය දෙපාර්තමේන්තුවේ ජ්‍යෙෂ්ඨ කළමණාකාර ටිරේල් ගුණතිලක වෙන්දේසියට පෙර දිනයේ, වසර දෙකකට පසු ප්‍රථම වරට තමන්ට ඇමතුමක් ලබා දුන් බවයි.\nමෙම දුරකථන ඇමතුම සහ 2015 වසරේ මාර්තු මාසයේ ණය පියවීම ඇතුළු කටයුතු සඳහා රුපියල් බිලියන 300 ක අවශ්‍යතාවය යන සාධක මත රජයට උග්‍ර මුදල් අවශ්‍යතාවයක් ඇති බවට තමන් නිගමනය කළ බව සාක්ෂිකරු සඳහන් කළා.\nමෙම බැඳුම්කර නිකුතුවේදී රජය ලබාගන්නා මුදල ලෙස දැනුම් දී තිබුණේ රුපියල් බිලියනයක් පමණයි.\nවෙන්දේසි ක්‍රමයෙන් අඩු මුදලක් ලබාගන්නා අවස්ථාවක පර්පචුවල් ටෙ‍්‍රෂරීස් සමාගම 15 ගුණයක් වැඩියෙන් ලංසු තැබීම පිළිබඳව ශ්‍රේෂ්ඨාධිකරණ විනිසුරු ප්‍රසන්න ජයවර්ධන මෙහිදී දීර්ඝ ලෙස ප්‍රශ්න කළ අතර, ඔහු එහිදී කියා සිටියේ පර්පචුවල් ටෙ‍්‍රෂරීස් සමාගම සඳහන් කරන තර්කවල සාධාරණත්වයක් තමන්ට දැකිය නොහැකි බවයි.",
       "URL": "https://www.hirunews.lk/168037/ලන්සු-පිළිබඳ-පර්පචුවල්-සමාගමේ-හේතු-සාධාරණ-නැහැ",
       "Category": "Local News",
       "Parent URL": "https://www.hirunews.lk/local-news.php?pageID=4379"
}