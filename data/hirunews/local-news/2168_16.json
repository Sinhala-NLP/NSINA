{
       "Source": "hirunews",
       "Timestamp": "Thursday, 04 February 2021 - 20:24",
       "Headline": "සත්‍යග්‍රහයේ නිරත වම් ඉවුරේ ඒකාබද්ධ ගොවි සංවිධානයත් නිදහස් දිනය සමරයි (වීඩියෝ)",
       "News Content": "දින 18ක් තුළ සත්‍යග්‍රහයක නිරතව සිටින වළව - වම්ඉවුර ඒකාබද්ධ ගොවි සංවිධාන නියෝජිතයින් එම සත්‍යග්‍රහය අතරතුරදී අදට යෙදී ඇති 73 වන නිදහස් දිනය සැමරීමට එක්වුණා.\nහම්බන්තොට යෝජිත වන අලි කළමනාකරණ රක්ෂිතය ගැසට් කිරීම ඇතුලු ඉල්ලීම් හයක් මුල් කරගනිමින් ඔවුන් මෙම සත්‍යග්‍රහයේ නිරත වන අතර, මෙරටට නිදහස දිනාදීම වෙනුවෙන් දිවි පිදූ විරුවන් සිහි කර පැන් වැඩීමට ද ඔවුන් පියවර ගත්තා.\nමේ අතර, මෙරටට පැමිණ සිටින යුක්‍රේන සංචාරකයින් පිරිසක් ද බෙන්තොට ප්‍රදේශයේ පෞද්ගලික හෝටලයකදී නිදහස් දිනය සැමරීමට එක්වුණා.\nඑමෙන්ම, නාරාහේන්පිට - අභයරාම විහාරස්ථානයේ නිදහස වෙනුවෙන් මිය ගිය විරුවන් සිහිපත් කර ආගමික වතාවත් පැවැත්වුණා.\nදෙමළ ජාතික සන්ධානය ඇතුලු දේශපාලන පක්ෂ සහ සිවිල් සංවිධාන එක්ව නැගෙනහිර පළාතෙන් ආරම්භ කරමින් උතුර පළාත දක්වා ගමන් ගන්නා විරෝධතා රථ පෙළපාලිය සහ පා ගමන දෙවන දිනටත් අද ක්‍රියාත්මක  වුණා.\nඅද පෙරවරුවේ මඩකලපුව තාලන්කුඩා ප්‍රදේශයෙන් ආරම්භවූ පා ගමන ත්‍රිකුණාමලයෙන් අවසන් වීමට නියමිතව තිබෙනවා.\nඑය අනිද්දා දිනයේ යාපනය නගරයෙන් අවසන් වීමට නියමිතයි.\nනැගෙනහිර පළාත සහ උතුර පළාත තුළ විරෝධතා සිදුකිරීම වළක්වාලමින් අධිකරණ නියෝගද ලබාගෙන ඇති පසුබිමකයි ඔවුන් මෙලෙස විරෝධතා සිදු කරන්නේ.",
       "URL": "https://www.hirunews.lk/261672/සත්‍යග්‍රහයේ-නිරත-වම්-ඉවුරේ-ඒකාබද්ධ-ගොවි-සංවිධානයත්-නිදහස්-දිනය-සමරයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2168"
}