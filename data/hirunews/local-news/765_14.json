{
       "Source": "hirunews",
       "Timestamp": "Monday, 31 October 2022 - 17:07",
       "Headline": "ප්‍රථම විධායක ජනාධිපති ජේ. ආර්. ජයවර්ධන 26 වන ගුණ සමරුව හෙටයි",
       "News Content": "ශ්‍රී ලංකාවේ ප්‍රථම විධායක ජනාධිපති ජේ. ආර්. ජයවර්ධන දිවංගත වී හෙටට (නොවැ. 01) වසර 26 ක් සම්පූර්ණ වනවා.\nහිටපු අගමැතිවරයකු වන ඩඩ්ලි සේනානායකගේ අභාවයෙන් පසු 1973 වසරේදී එක්සත් ජාතික පක්ෂයේ නායකත්වය භාරගත් එවකට පාර්ලිමේන්තුවේ විපක්ෂ නායක ධූරය හෙබවූ ජේ. ආර්. ජයවර්ධන 1977 වසරේ පැවති මහ මැතිවරණයෙන් හයෙන් පහක ජනවරමක් ලබා ලංකාවේ 6 වන අගමැතිවරයා බවට පත් වුවා.\nඒ වන විට පැවති ශ්‍රී ලංකා ජනරජ ආණ්ඩුක්‍රම ව්‍යවස්ථාව වෙනස් කොට, ශ්‍රී ලංකා ප්‍රජාතාන්ත්‍රික සමාජවාදී ජනරජ ව්‍යවස්ථාව නිර්මාණය කර 1978 පෙබරවාරි 04 වෙනි දින සිට පූර්ණ විධායක බලැති ජනාධිපතිවරයා බවට පත්වී 1988 දක්වා රට පාලනය කළ ජේ. ආර්. ජයවර්ධන මෙරට කඩිනම් සංවර්ධන ව්‍යාපෘති රාශියක් ක්‍රියාත්මක කර ජනතාවට සෙත සලසනු ලැබුවා.\n1988 වසරේ දේශපාලනයෙන් සදහටම සමුගත් ජයවර්ධන තමා සතු බොහෝ පෞද්ගලික දේපළ රට වෙනුවෙන් පරිත්‍යාග කළ දුර්ලභ ගණයේ දේශපාලකයෙක් වනවා.\nවසර හතක නිදහස් විශ්‍රාමික ජීවිතයක් ගත කළ ජේ. ආර්. ජයවර්ධන ලංකාවේ ප්‍රථම විධායක ජනාධිපති වී මෙයට වසර 26 කට පෙර හෙවත් 1996 නොවැම්බර් 01 වෙනි දින ජීවිතයෙන් සමුගත්තා.",
       "URL": "https://www.hirunews.lk/319315/ප්‍රථම-විධායක-ජනාධිපති-ජේ-ආර්-ජයවර්ධන-26-වන-ගුණ-සමරුව-හෙටයි",
       "Category": "Local News",
       "Parent URL": "https://www.hirunews.lk/local-news.php?pageID=765"
}