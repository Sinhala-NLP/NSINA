{
       "Source": "hirunews",
       "Timestamp": "Friday, 02 June 2017 - 13:19",
       "Headline": "කොළොන්නාවට තෙල් රැගෙන යන නලය පිපිරී බොරතෙල් මුහුදට",
       "News Content": "කොලොන්නාවට තෙල් තොග ගබඩා පර්යන්තය වෙත බොරතෙල් ප්‍රවාහනය කරන නලයේ සිදුවු තෙල් කාන්දුව නිසා හටගත් අවදානම් තත්ත්වය මේ වනවිට පාලනය කර ඇති බව සමුද්‍රීය පරිසර ආරක්ෂණ අධිකාරිය පවසනවා.\nකොළඹ වරාය ආසන්න මුහුදේ සිට දිවෙන මෙම නලයේ පිපිරීමක් ඊයේ පස්වරුවේ වාර්තා වූ අතර, ඒ හේතුවෙන් මෙම තෙල් කාන්දු වීම සිදුවුණා.\nසමුද්‍රීය පරිසර ආරක්ෂණ අධිකාරියේ සභාපති විශ්‍රාමික රියර් අද්මිරාල් රෝහණ පෙරේරා හිරු ප්‍රවෘත්ති අංශයට කියා සිටියේ මුහුදේ පවතින රළු තත්ත්වය මීට හේතු වන්නට ඇති බවයි.\nමේ හේතුවෙන් බොරතෙල් මෙට්රික් ටොන් 25 ක් පමණ මුහුදට මුසු වන්නට ඇති බවට විශ්වාස කෙරෙන බවයි ඔහු කියා සිටියේ.\nමුහුදේ පවතින රළු තත්ත්වය නිසා එය අළුත්වැඩියා කිරීම අපහසු වී ඇති නමුත්, තෙල් කාන්දුව මේ වනවිට පාලනය කර ඇති බව සමුද්‍රීය පරිසර ආරක්ෂණ අධිකාරියේ සභාපති විශ්‍රාමික රියර් අද්මිරාල් රෝහණ පෙරේරා සඳහන් කළා.",
       "URL": "https://www.hirunews.lk/162675/කොළොන්නාවට-තෙල්-රැගෙන-යන-නලය-පිපිරී-බොරතෙල්-මුහුදට",
       "Category": "Local News",
       "Parent URL": "https://www.hirunews.lk/local-news.php?pageID=4487"
}