{
       "Source": "hirunews",
       "Timestamp": "Monday, 15 November 2021 - 8:25",
       "Headline": "අතුරුගිරියේ ලඩියා බැංගලෝර්හි දී අල්ලයි",
       "News Content": "සංවිධානාත්මක අපරාධකරුවෙකු මෙන්ම පාතාල නායකයෙකුව සිටි අංගොඩ ලොක්කාගේ සමීපතමයෙකු වන දීනමුල්ල කංකානම්ලාගේ නලීන් චතුරංග හෙවත් අතුරුගිරියේ ලඩියා ඉන්දියාවේ බැංගලෝර් හිදී කොයිම්බතූර් පොලීසිය අත්අඩංගුවට ගෙන තිබෙනවා.\nඔහුට රැකවරණය සැලසූ බව කියන ටී. ගෝපාලක්‍රිෂ්ණන් හෙවත් ජයපාල් නමැති 46 හැවිරිදි අයෙකු ද එහිදී අත්අඩංගුවට ගෙන ඇති බවයි ඉන්දීය මාධ්‍ය වාර්තා සදහන් කළේ.\nඔවුන් දෙදෙනා අධිකරණය හමුවට ඉදිරිපත් කර මේ වන විට රිමාන්ඩ් භාරයේ පසුවන බව ද වාර්තා වනවා.\nපසුගිය වසරේ ජුලි 3 වන දා කොයින්බතූර්හි සැගව සිටියදී ඇති වූ හෘදරෝග තත්ත්වයක් හේතුවෙන් අංගොඩ ලොක්කා ජීවිතක්ෂයට පත්වීමෙන් පසුව පොලීසිය මදුරෙයි ප්‍රදේශයේ නීතිඥවරියක වන සිවකාමි සුන්දරී සහ ඇයගේ මිතුරියක වන ධ්‍යානේෂ්වරන් නමැත්තෙකු අත්අඩංගුවට ගනු ලැබුවේ, ව්‍යාජ අනන්‍යතාවකින් ඉන්දියාවේ රැඳී සිටීමට ඔහුට උපකාර කිරීමේ චෝදනා මතයි.\nඑමෙන්ම අංගොඩ ලොක්කාගේ පෙම්වතිය ද කොයිම්බතූර් ප්‍රදේශයේදී අත්අඩංගුවට ගනු ලැබුවා.\nඔවුන් තුන් දෙනාගෙන් සිදුකළ ප්‍රශ්න කිරීම්වලදී අනාවරණ වී ඇත්තේ සිවකාමි හරහා අංගොඩ ලොක්කාගේ පිස්තෝලය ලඩියා වෙත භාර දී ඇති බවයි.\nඒ අනුවයි ලඩියා අත්අඩංගුවට ගැනීමට කොයිම්බතූර් පොලීසිය විමර්ශන ආරම්භ කර තිබුණේ.\nඒ සඳහා යොදවා තිබූ විශේෂ පොලිස් කණ්ඩායමට ලඩියාගේ ඡායාරූපයක් හඳුනාගනිමින් ඔහු අත්අඩංගුවට ගැනීම සඳහා සහය වී ඇත්තේ ලඩියාගේ නිවසේ සේවය කළ නාගරාජ් නමැත්තෙකු විසින් බවයි ඉන්දීය මාධ්‍ය වාර්තාවල දැක්වෙන්නේ.",
       "URL": "https://www.hirunews.lk/288035/අතුරුගිරියේ-ලඩියා-බැංගලෝර්හි-දී-අල්ලයි",
       "Category": "Local News",
       "Parent URL": "https://www.hirunews.lk/local-news.php?pageID=1561"
}