{
       "Source": "hirunews",
       "Timestamp": "Sunday, 14 May 2017 - 19:17",
       "Headline": "හිරු උත්තම ධාතු වන්දනාවේ අවසන් දිනයටත් ජන ගඟක් (ඡායාරූප)",
       "News Content": "දෙදිනක් පුරා කුරුණෑගල - රිදී රජමහා විහාර භූමියේදී ලක්ෂ සංඛ්‍යාත සැදැහැවතුන්ගේ වන්දනාවට පාත්‍ර වූ කපිලවස්තුපුර නිසැක ශ්‍රී සර්වඥ ධාතූන් වහන්සේ යළි වැඩම කරවන අතරතුර ද දස දහස් ගණන් සැදැහැවතුන්ගේ වන්දනාවට පාත්‍ර වුණා.\nමේ වන විට කපිලවස්තුපුර නිසැක ශ්‍රී සර්වඥ ධාතූන් වහන්සේ හොරණ විද්‍යාරතන පිරිවෙනට වැඩම කරවා ඇති අතර, එම විහාරස්ථානයට ද ජන ගංඟාවක් පැමිණෙමින් සිටිනවා.\nකුරුණෑගල - රිදී රජමහා විහාර භූමියේදී අති විශාල සැදැහැවතුන් පිරිසකගේ වන්දනාවට පාත්‍ර වූ කපිලවස්තුපුර නිසැක ශ්‍රී සර්වඥ ධාතූන් වහන්සේ වස්කඩුව ශ්‍රී සුභුති විහාරයට වැඩම කරවීම ආරම්භ කෙරුණේ ඊයේ පෙරවරුවේයි.\nඒ, ගමන් මෙඟ්දී දිවුලපිටිය, ප්‍රියදර්ශනාරාමයට සර්වඥ ධාතූන් වහන්සේ වැඩම කෙරුණේ ඊයේ රාත්‍රී 9.30ට පමණයි.\nඅද උදෑසන බුද්ධ පූජාවෙන් අනුතුරුව සර්වඥ ධාතූන් වහන්සේ පෙරවරු 7.30ට පමණ දිවුලපිටිය ප්‍රියදර්ශනාරාමයේ සිට බල්ලපාන, මිනුවන්ගොඩ සහ ගම්පහ නගර පසු කරමින් මැදගම සිරි සුනන්දාරාම පිරිවෙන් විහාරස්ථානයට වැඩම කෙරුණා.\nසුදර්ශනාරාම විහාරස්ථානයට කපිලවස්තුපුර නිසැක ශ්‍රී සර්වඥ ධාතූන් වහන්සේ පෙරවරු 11.30ට පමණ වැඩම කෙරුණේ රැස්ව සිටි දස දහස් ගණනක් සැදැහැවතුන්ගේ සාධු නාද මධ්‍යයේයි.\nපස්වරු 2ට පමණ මැදගම විහාරස්ථානයේ සිට මිරිස්වත්ත, කඩුවෙල, පැලවත්ත, කොට්ටාව, පිළියන්දල සහ කැස්බෑව යන ප්‍රදේශ පසු කරමින් හොරණ නගරයට සර්වඥ ධාතූන් වහන්සේ වැඩම කෙරුණා.\nකපිලවස්තුපුර නිසැක ශ්‍රී සර්වඥ ධාතූන් වහන්සේ හොරණ විද්‍යාරතන පිරිවෙනට වැඩම කරවූ අවස්ථා වන විටත් අති විශාල සැදැහැවතුන් පිරිසකගෙන් විහාරස්ථානය පිරී ඉතිරී ගොස් තිබුණා.\nහිරු උත්තම ධාතු වන්දනා වැඩසටහන සමාප්ත කරමින් අද රාත්‍රීයේ දී කපිල වස්තුපුර නිසැක ශ්‍රී සර්වඥ ධාතුන් වහන්සේ වස්කඩුව ශ්‍රී සුභුති විහාරයට යළි වැඩම කරවීමට නියමිතයි.",
       "URL": "https://www.hirunews.lk/161326/හිරු-උත්තම-ධාතු-වන්දනාවේ-අවසන්-දිනයටත්-ජන-ගඟක්-ඡායාරූප",
       "Category": "Local News",
       "Parent URL": "https://www.hirunews.lk/local-news.php?pageID=4518"
}