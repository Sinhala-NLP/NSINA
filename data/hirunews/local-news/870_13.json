{
       "Source": "hirunews",
       "Timestamp": "Wednesday, 14 September 2022 - 9:34",
       "Headline": "ඇමරිකාව ඇතුලු රටවල් 07කින් ජගත් මානව හිමිකම් කොමිසමට ශ්‍රී ලංකාව ගැන කෙටුම්පතක් (වීඩියෝ)",
       "News Content": "ජිනීවා නුවර දැන් පැවැත්වෙන 51 වන ජගත් මානව හිමිකම් සැසිවාරයට ශ්‍රී ලංකාව සම්බන්ධයෙන් යෝජනාවක් කෙටුම්පත් කර තිබෙනවා.\nඇමරිකාව, බි්‍රතාන්‍ය, කැනඩාව, ජර්මනිය ඇතුළු රටවල් හතක් විසින් යෝජනා 18 කින් මෙය කෙටුම්පත් කර ඇත්තේ ශ්‍රී ලංකාවේ සංහිදියාව, වගවීම සහ මානව හිමිකම් ප්‍රවර්ධනය කිරීමේ අරමුණින්.\nශ්‍රී ලංකාව මුහුණ දෙන ආර්ථික අර්බුදය මෙන් ම දූෂණය වැළැක්වීම , මානව හිමිකම් කොමිසම ස්වාධීන ආයතනයක් ලෙස පවත්වාගෙන යාම මෙන්ම මානව හිමිකම් ක්‍රියාධරයිනගේ ආරක්ෂාවද මෙමගින් අවධානයට ලක්කර තිබෙනවා.\nමේ අතර ශ්‍රී ලංකාව සම්බන්ධයෙන් ජගත් මානව හිමිකම් කොමසාරිස්වරිය පසුගියදා ඉදිරිපත් කළ වාර්තාවට ප්‍රතිචාර දැක්වීමට තවත් රටවලට අද අවස්ථාව හිමිවනවා.\nමේ දක්වා ප්‍රතිචාර දැක්වූ බොහෝ රටවල් සදහන් කර ඇත්තේ ශ්‍රී ලංකාවට තමන්ගේ පූර්ණ සහයෝගය ලබා දෙන බවයි.\nශ්‍රී ලංකාව සම්බන්ධයෙන් මානව හිමිකම් සැසියට මෙවැනි වාර්තාවක් ඉදිරිපත් කිරීමට කිසිදු හේතුවක් නොමැති බව සිම්බාබ්වේ රජයේ නියෝජිතයා ප්‍රකාශ කළා.\nඉරානයේ නියෝජිතයා කියා සිටියේ ඕනෑ ම රටකට එරෙහිව දේශපාලනීකරණයෙන් බැලීමට මානව හිමිකම් කවුන්සලය කටයුතු නොකළ යුතු බවයි.\nමේ අතර ශ්‍රී ලංකාවට විරුද්ධව මෙවැනි යෝජනා ගෙන එන්නේ බටහිර ජාතින්ගේ වුවමනාවට බව මෙරට මානව හිමිකම් කොමිසමේ හිටපු සභාපති මහාචාර්ය නීතිඥ ප්‍රතිභා මහානාමහේවා කියා සිටියා.",
       "URL": "https://www.hirunews.lk/315344/ඇමරිකාව-ඇතුලු-රටවල්-07කින්-ජගත්-මානව-හිමිකම්-කොමිසමට-ශ්‍රී-ලංකාව-ගැන-කෙටුම්පතක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=870"
}