{
       "Source": "hirunews",
       "Timestamp": "Friday, 28 June 2019 - 11:27",
       "Headline": "තේරීම් කාරක සභාවට නොයන බව, නිදහස් පක්ෂ මහලේකම් කියයි",
       "News Content": "පාස්කු ඉරිදා ප්‍රහාරය සම්බන්ධයෙන් සොයා බලන පාර්ලිමේන්තු තේරීම් කාරක සභාව හමුවේ අද දිනයේ පෙනී සිටින්නැයි දැනුම් දීමක් සිදුකර තිබුණ ද, ඊට සහභාගි නොවන බව ශ්‍රී ලංකා නිදහස් පක්ෂ මහලේකම්, පාර්ලිමේන්තු මන්ත්‍රී දයාසිරි ජයසේකර අද පාර්ලිමේන්තුවේදී ප්‍රකාශ කළා.\nඒ, ප්‍රධාන කටයුතු ආරම්භයට පෙර ඒ සම්බන්ධයෙන් ප්‍රකාශයක් සිදුකරමින්.\nමේ අතර, තමන් මීට පෙර විමසූ පැණයකට පිළිතුරු ලබාදීමට අමාත්‍ය දයා ගමගේ මේ වන තෙක් කටයුතු නොකිරීම  සම්බන්ධයෙන් ජනතා විමුක්ති පෙරමුණේ නායක පාර්ලිමේන්තු මන්ත්‍රී අනුර කුමාර දිසානායක ද අද පාර්ලිමේන්තුවේදී සභානායකවරයාගෙන් ප්‍රශ්න කර සිටියා.\nමේ අතර, පාස්කු ඉරිදා ත්‍රස්ත ප්‍රහාරය සම්බන්ධයෙන් සොයා බැලීමට පත් කල පාර්ලිමේන්තු තේරීම් කාරක සභාව හමුවේ සාක්ෂි ලබා දීම සඳහා හිටපු අමාත්‍ය රිෂාඞ් බදීයුදීන් අද පස්වරුවේ එම සභාව හමුවේ පෙනී සිටීමට නියමිතයි.\nපෙරේදා දිනයේදී ඔහු පාර්ලිමේන්තු තේරීම් කාරක සභාව හමුවේ පෙනී සිටියත් එහි නියෝජිතයින් 03දෙනෙකු නොමැතිවීම, ප්‍රශ්න කිරීමට කාලය අවශ්‍යවීම සහ වැදගත් රැස්වීමක් යෙදී තිබීම නිසා අද පස්වරු 02ට සභාව හමුවේ පෙනී සිටින ලෙසටයි අමාත්‍යවරයාට දැනුම් දුන්නේ.\nමේ අතර, අමාත්‍ය අබ්දුල් හලීම්ගේ සොහොයුරා වන ෆායිම් එම්. හෂීම් ද අද දිනයේ පාර්ලිමේන්තු තේරීම් කාරක සභාව හමුවේ වෙත කැඳවා තිබෙනවා.",
       "URL": "https://www.hirunews.lk/219267/තේරීම්-කාරක-සභාවට-නොයන-බව-නිදහස්-පක්ෂ-මහලේකම්-කියයි",
       "Category": "Local News",
       "Parent URL": "https://www.hirunews.lk/local-news.php?pageID=3277"
}