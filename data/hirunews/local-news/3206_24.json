{
       "Source": "hirunews",
       "Timestamp": "Saturday, 10 August 2019 - 7:43",
       "Headline": "අරුවක්කාලූවට බාධාවකින් තොරව කසල ගෙන යන්න, අධිකරණයෙන් නියෝග",
       "News Content": "බාධාවකින් තොරව පුත්තලම අරුවක්කාලූ කසල අංගනයට කසල දැමීමට කොළඹ මහනගර සභාවට ඉඩ ලබාදෙන්නැයි වනාතවිල්ලූව ප්‍රාදේශීය සභාවට අභියාචනාධිකරණය නියෝගයක් නිකුත් කර තිබෙනවා.\nඒ කොළඹ මහනගර සභාව ඊට අදාළව පසුගියදා අභියාචනාධිකරණයෙන් සිදුකළ ඉල්ලීමක් සලකා බලමින්.\nදින ගණනක් පුරා කොළඹ නගරයේ තැනින් තැන ගොඩ ගැසී තිබූ කසල ඉවත් කිරීමේ කටයුතු ඊයේ ආරම්භ කළ අතර එම කටයුතු අද සහ හෙට දිනවලදී ද සිදුකිරීමටයි නියමිතව ඇත්තේ.\nකොළඹ මහනගර සභාව ඊයේ දිනයේදී කසල මෙටි‍්‍රක් ටොන් 150 ක් පමණ අරුවක්කාරු කසල අංගනයට ප්‍රවාහනය කළ අතර, ඒ සඳහා ලොරි රථ 20ක් පමණ යොදා ගැනුණා.\nකෙරවළපිටිය කසල අංගනයට කසල බැහැර කිරීම අත්හිටුවීමත් සමඟ පසුගිය දින 5 පුරා කොළඹ නගරයේ ස්ථාන රැසක කසල කඳු ගොඩ ගැසුණේ ජනතාව අපහසුතාවට පත් කරමින්.\nකොළඹ මහනගර සභාව, මහනගර හා බස්නාහිර සංවර්ධන අමාත්‍යාංශය මෙන්ම වනාතවිල්ලූව ප්‍රාදේශීය සභාව එක්ව සිදුකළ සාකච්ඡාවට කිහිපයකින් අනතුරුව අරුවක්කාලූ කසල අංගනය වෙත එම කසල බැහැර කිරීමට එකඟත්වයක් පළ වුණා.\nමේ අතර, අරුවක්කාලූ කසල අංගනයේ කටයුතු අධීක්ෂණය කිරීම සඳහා කමිටුවක් පත් කරන ලෙස පාර්ලිමේන්තුවේ ආර්ථික කටයුතු පිළිබඳ ආංශික අධීක්ෂණ කාරක සභාව, මහනගර හා බස්නාහිර සංවර්ධන අමාත්‍යාංශය වෙත නියෝග කර තිබෙනවා.\nඊයේ දිනයේ පැවති එම ආංශීක අධීක්ෂණ කාරක සභා රැස්වීමේදී අදාළ නිලධාරින්ට මෙම නියෝගය නිකුත් කළ බවයි කාරක සභා නියෝජිතයෙකු හිරු ප්‍රවෘත්ති අංශයට සඳහන් කළේ.\nඑමෙන්ම, මේ සම්බන්ධයෙන් සෑම මසකට වරක්ම කාරක සභාව අධීක්ෂණය කිරීමේ කටයුතු සිදුකරන බව ද අදාළ නියෝජිතයා සඳහන් කළා.\nමීට අමතරව, එම ප්‍රදේශයේ දේශපාලන අධිකාරිය සහ ආගමික නායකයින් සම්බන්ධ කර ගෙන පක්ෂ භේදයකින් තොරව අදාළ කමිටුව පත් කරන ලෙසටයි ආංශික අධීක්ෂණ කාරක සභාව උපදෙස් ලබාදී ඇත්තේ.\nමේ අතර, කොළඹ මහනගර සභාවේ එක්සත් ජාතික පක්ෂ මන්ත්‍රීවරුන් මෙම කසල ගැටලූව පිළිබඳව පැහැදිලි කිරීම සඳහා ඊයේ මාධ්‍ය හමුවක් කැඳවා තිබුණා.",
       "URL": "https://www.hirunews.lk/221921/අරුවක්කාලූවට-බාධාවකින්-තොරව-කසල-ගෙන-යන්න-අධිකරණයෙන්-නියෝග",
       "Category": "Local News",
       "Parent URL": "https://www.hirunews.lk/local-news.php?pageID=3206"
}