{
       "Source": "hirunews",
       "Timestamp": "Saturday, 13 August 2022 - 13:54",
       "Headline": "ව්‍යවස්ථාදායක සභාවට සාමාජිකයන් පත් කිරීමේ බලය පාර්ලිමේන්තුවට පැවරීමට සජබ විරෝධය",
       "News Content": "ආණ්ඩුව විසින් ඉදිරිපත් කර ඇති 22 වන ව්‍යවස්ථා සංශෝධනයෙන් ඉදිරිපත් කර ඇති ව්‍යවස්ථාදායක සභාවට සාමාජිකයින් පත් කිරීමේ බලය පාර්ලිමේන්තුවට පැවරීමට ගත් තීරණයට විරෝධය පළ කරන බව සමගි ජනබලවේගය පවසනවා.\nහිරු ප්‍රවෘත්ති අංශය කළ විමසීමකදී එහි මහ ලේකම් පාර්ලිමේන්තු මන්ත්‍රී රංජිත් මද්දුමබණ්ඩාර කියා සිටියේ මීට පෙර එම පත් කිරීම් සිදුකිරීමේ බලය පැවතියේ අගමැතිවරයාට සහ විපක්ෂ නායකවරයාට බවයි.\nපාර්ලිමේන්තුවේ බහුතර බලය ආණ්ඩුවට පවතින බැවින් ව්‍යවස්ථාදායක සභාවේ සියලුම සාමාජිකයින් ඔවුන් විසින්ම පත් කරගැනීමට මෙමඟින් හැකියාව පවතින බවයි මහ ලේකම්වරයා සඳහන් කළේ.\nසාමාජිකයන් 10 දෙනෙකුගෙන් යුත් ව්‍යවස්ථාදායක සභාවට පාර්ලිමේන්තුව තුළින් හත්දෙනෙකු සහ බාහිරින් පුද්ගලයන් තුන්දෙනෙකු පත් කිරීමට නියමිතයි.\nසමගි ජනබලවේගයේ මහ ලේකම් පාර්ලිමේන්තු මන්ත්‍රී රංජිත් මද්දුමබණ්ඩාර වැඩිදුරටත් සඳහන් කළේ 19 වන ආණ්ඩුක්‍රම ව්‍යවස්ථාවේ පැවති ප්‍රජාතන්ත්‍රවාදී ලක්ෂණ මෙම 22 වන සංශේධනය මගින් ගිලිහී යන බවයි.",
       "URL": "https://www.hirunews.lk/312644/ව්‍යවස්ථාදායක-සභාවට-සාමාජිකයන්-පත්-කිරීමේ-බලය-පාර්ලිමේන්තුවට-පැවරීමට-සජබ-විරෝධය",
       "Category": "Local News",
       "Parent URL": "https://www.hirunews.lk/local-news.php?pageID=944"
}