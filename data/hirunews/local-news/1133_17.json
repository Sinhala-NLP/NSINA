{
       "Source": "hirunews",
       "Timestamp": "Monday, 30 May 2022 - 9:03",
       "Headline": "දේශබන්දු සති 02කට නිවාඩු යයි - වැඩ බලන්නේ නියෝජ්‍ය පොලිස්පතිවරයෙක්",
       "News Content": "බස්නාහිර පළාත භාර ජ්‍යෙෂ්ඨ නියෝජ්‍ය පොලිස්පති දේශබන්දු තෙන්නකෝන් අද (30) දින සිට සති දෙකක කාලයක් නිවාඩු යන බව වාර්තා වනවා.\nබස්නාහිර පළාත් ජ්‍යෙෂ්ඨ නියෝජ්‍ය පොලිස්පතිවරයා සති දෙකක කාලයකට තමන්හට නිවාඩු අවශ්‍ය බව පොලිස්පතිවරයා වෙත දන්වා ඇත්තේ පසුගිය සතියේ දී යි.\nඑම නිවාඩු අනුමත වීමෙන් පසුව ජ්‍යෙෂ්ඨ නියෝජ්‍ය පොලිස්පති දේශබන්දු තෙන්නකෝන් ගේ වැඩ රාජකාරී ආවරණය කිරීම සඳහා අනයුක්ත කර ඇත්තේ නියෝජ්‍ය පොලිස්පතිවරයෙකු වන ජගත් පලිහක්කාරයි.\nසාමාන්‍යයෙන් ජ්‍යෙෂ්ඨ නියෝජ්‍ය පොලිස්පතිවරයෙකුගේ රාජකාරී ආවරණය කිරීම සඳහා තවත් ජ්‍යේෂ්ඨ නියෝජ්‍ය පොලිස්පතිවරයෙකු යෙදීම පොලිසියේ රාජකාරි සම්ප්‍රදාය වුවත් මෙවර එය එසේ සිදු වී නැහැ.\nකෙසේ වෙතත් බස්නාහිර පළාත භාර ජ්‍යෙෂ්ඨ නියෝජ්‍ය පොලිස්පතිවරයා වහාම බස්නාහිර පළාතෙන් ඉවත් කරන ලෙස නීතිපතිවරයා පොලිස්පතිවරයාට දුන් නියෝගය ද මේ වන තුරු ක්‍රියාත්මක වී නැහැ.\nනීතිපතිවරයා විසින් නිකුත් කරන ලද එම නියෝගය ක්‍රියාත්මක නොවීම බරපතළ සැකයට තුඩු දෙන බවයි පොලිස් ආරංචිමාර්ග සඳහන් කරන්නේ.\nනීතිපතිවරයා විසින් එම නියෝගය පොලිස්පතිවරයාට නිකුත් කර මේ වන විට සතියකට වැඩි කාලයක් ගත වී ඇතත් මෙතෙක් එම නියෝගය ක්‍රියාත්මක වී නැහැ.\nමේ අතර අද දහවල් මෙවර අමාත්‍ය තනතුරක් ලබාගත් පාර්ලිමේන්තුවේ නිහඬ මන්ත්‍රීවරයෙකු ලෙස විරුදාවලිය ලබා ඇති අමාත්‍යවරයකු නීතිපතිවරයා හමුවීමට නියමිත බවත් වාර්තා වනවා.\nමෙම හමුව අද පෙරවරු 11.00 ට යෙදී ඇති බව වාර්තා වන අතර එම හමුවේ ප්‍රධාන පරමාර්ථය ජ්‍යේෂ්ඨ නියෝජ්‍ය පොලිස්පති දේශබන්දු තෙන්නකෝන් සම්බන්ධයෙන් සාකච්ඡා කිරීම බවයි වාර්තා වන්නේ.",
       "URL": "https://www.hirunews.lk/305664/දේශබන්දු-සති-02කට-නිවාඩු-යයි-වැඩ-බලන්නේ-නියෝජ්‍ය-පොලිස්පතිවරයෙක්",
       "Category": "Local News",
       "Parent URL": "https://www.hirunews.lk/local-news.php?pageID=1133"
}