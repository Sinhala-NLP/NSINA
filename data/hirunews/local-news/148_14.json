{
       "Source": "hirunews",
       "Timestamp": "Thursday, 27 July 2023 - 8:55",
       "Headline": "අට්ටාලයක හැදූ කුඩු තිප්පොළ පොලිසියෙන් වටලයි: කතක් අත්අඩංගුවට",
       "News Content": "මාරපොළ ප්‍රදේශයේ විශාල ගසක් උඩ අඩි 100කට වඩා උසින් සාදන ලද අට්ටාලයක් මත සිට ඉතා සූක්ෂ්ම අයුරින් පවත්වාගෙන ගිය කුඩු ජාවාරමක් පෙරේදා (25) වටලා සැකකාරියක් අත්අඩංගුවට ගෙන තිබෙනවා.\nඑම සැකකාරිය සන්තකයේ තිබී හෙරොයින් ග්‍රෑම් 1යි මිලිග්‍රෑම් 400ක්, ජාතික හැඳුනුම්පත් 6ක්, විදෙස් ගමන් බලපත්‍ර 5ක්, ජංගම දුරකතන 8ක් අත්අඩංගුවට ගත් බව වේයන්ගොඩ පොලිසිය පවසනවා.\nමෙලෙස අත්අඩංගුවට ගෙන ඇත්තේ වේයන්ගොඩ මාරපොළ ප්‍රදේශයේ පදිංචි තිදරු මවක්.\nසැකකාරිය ඇගේ නිවෙසට යාබදව පිහිටි කැලෑබද ප්‍රදේශයක ඇති විශාල ගසක් උඩ කිසිවකුටත් නොපෙනෙන අයුරින් ලී කොටන් සහ ලෑලි යොදාගෙන මෙම අට්ටාලය සාදා ගෙන තිබෙන අතර මෙහි සිට කුඩු ජාවාරම පවත්වාගෙන ගොස් ඇති බව විමර්ශනවලදී අනාවරණය වී තිබෙනවා.\nමල්ලක මුදල් දමා ලණුවක් ආධාරයෙන් අට්ටාලය මතට යැවීමෙන් පසුව අට්ටාලය උඩ සිට කුඩු පහළට එවීම සිදු කර ඇති අතර, අට්ටාලයේ සිට අවට ප්‍රදේශයේ විශාල පරාසයත් නිරීක්ෂණය කිරීමට හැකි බවත් බාහිර පුද්ගලයින්ගේ පැමිණීම මෙහි සිට නිරීක්ෂණය කර තිබෙන බවත් පොලිසිය පවසනවා.\nවේයන්ගොඩ පොලිසිය පවසන්නේ, හෙරොයින් මිල දී ගැනීමට මුදල් නොමැති අවස්ථාවන්වලදී එම පුද්ගලයන්ගේ ජංගම දුරකතන, ජාතික හැඳුනුම්පත් හෝ විදෙස් ගමන් බලපත් ඇපයට තබා මෙම කාන්තාව විසින් හෙරොයින් ලබා දීම සිදු කර ඇති බවයි.\nඅත්අඩංගුවට ගත් සැකකාරිය සිය සැමියා ද සමඟ මෙම ජාවාරම කලක සිට ජයටම සිදු කරගෙන ගොස් ඇති බවයි අනාවරණය වී ඇත්තේ.\nසැකකාර සැමියා අත්අඩංගුවට ගැනීමට විමර්ශන ආරම්භ කර තිබෙන අතර සැකකාරිය ඊයේ (26) අත්තනගල්ල මහේස්ත්‍රාත් අධිකරණයට ඉදිරිපත් කිරීමට නියමිතව තිබුණා.",
       "URL": "https://www.hirunews.lk/342663/අට්ටාලයක-හැදූ-කුඩු-තිප්පොළ-පොලිසියෙන්-වටලයි-කතක්-අත්අඩංගුවට",
       "Category": "Local News",
       "Parent URL": "https://www.hirunews.lk/local-news.php?pageID=148"
}