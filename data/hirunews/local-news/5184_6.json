{
       "Source": "hirunews",
       "Timestamp": "Wednesday, 03 February 2016 - 13:26",
       "Headline": "වරාය සේවකයන් පිරිසක් වර්ජනයේ",
       "News Content": "වරාය පිවිසුම් ගාස්තු ඉහළ නැංවීමට එරෙහිව තමන් ආරම්භ කළ වෘත්තීය ක්‍රියාමාර්ගය මේ වනවිට සාර්ථකව දියත් වන බව වරාය භාවිතා කරන්නන්ගේ සංගම් එකමුතුව ප්‍රකාශ කළා.\nඅද (03) උදෑසන ආරම්භ කළ මෙම සංකේත වර්ජනය සඳහා එක්ව සිටින්නේ බහාලූම් රථ සේවකයින්, ලොරි රථ රියදුරන්, සහායකයින්, වාප්පු නියෝජිතයින්, ලිපිකරුවන් සහ උප කොන්ත්‍රාත්කරුවන්.\nවරායට පිවිසෙන ගාස්තු සියයට 4000 කින් ඉහළ නැංවීම නිසා තමන්ට අසාධාරණයක් සිදුව ඇති බවයි වරාය භාවිතා කරන්නන්ගේ සංගම් එකමුතුවේ කැඳවුම්කරු බී.අයි. ආබ්දීන් ප්‍රකාශ කළේ.\nවාප්පු නියෝජිතයින් වර්ජනයට එක්ව සිටියද රේගු කටයුතුවලට බාධා සිදුව නොමැති බව හිරු ප්‍රවෘත්ති අංශය කළ විමසීමකදී රේගු මාධ්‍ය ප්‍රකාශක ලෙස්ලි ගාමිණී සඳහන් කළා.\nකෙසේ වෙතත් මේ පිළිබඳව වරාය අධිකාරියෙන් කළ විමසීමකදී එහි ජ්‍යෙෂ්ඨ ප්‍රකාශකයෙකු සඳහන් කළේ වර්ජනය නිසා වරායේ මෙහෙයුම් කටයුත්තු වලට බාධා එල්ල වී නොමැති බවයි.",
       "URL": "https://www.hirunews.lk/125370/වරාය-සේවකයන්-පිරිසක්-වර්ජනයේ",
       "Category": "Local News",
       "Parent URL": "https://www.hirunews.lk/local-news.php?pageID=5184"
}