{
       "Source": "hirunews",
       "Timestamp": "Sunday, 06 November 2022 - 7:49",
       "Headline": "ගෑස් මිල සංශෝධනයක් අද (වීඩියෝ)",
       "News Content": "ගෑස් මිල සංශෝධනයක් අද (06) සිදුවීමට නියමිතයි.\nලිට්රෝ සමාගමේ සභාපති මුදිත පීරිස් කොළඹ පසුගියදා පැවති මාධ්‍ය හමුවකට එක්වෙමින් මේ බව කියා සිටියා.\nඑසේම, ඔහු වැඩිදුරටත් සඳහන් කළේ සිය සමාගම සතුව ප්‍රමාණවත් තරම් ගෑස් තොග පවතින බවයි.\nකෙසේ වෙතත් ඇතැම් ප්‍රදේශවලින් ගෑස් හිඟයක් පිළිබඳ වාර්තා වන අතර, එම තත්වයට හේතු වී ඇත්තේ මිල අඩුවන බවට පළවන වාර්තා හේතුවෙන් තොග ඇණවුම් නොකිරීම බවයි සභාපතිවරයා කියා සිටියේ.\nලිට්රෝ 12.5 හේ ගෘහස්ථ ගෑස් සිලින්ඩරයක මේ වනවිට පවතින්නේ රුපියල් 4,280 ක මිලකටයි.\nඑමෙන්ම කිලෝග්‍රෑම් පහේ සිලින්ඩරයක් රුපියල් 1,720කට අලෙවි වන අතර, කිලෝග්‍රෑම් 2.3 ක සිලින්ඩරයක් අලෙවි වන්නේ රුපියල් 800කටයි.\nමේ අතර, පිරවුම්හල් තුළ පවතින ඉන්ධන හිඟය මෙම සතිය තුළ මගහැරෙනු ඇතැයි ලංකා පෞද්ගලික ටැංකි රථ හිමියන්ගේ සංගමය ප්‍රකාශ කළා.\nපසුගිය දින කිහිපය තුළ ඇතැම් ප්‍රදේශවල ඉන්ධන හිඟ වූ අතර, පෝලිම් ද දක්නට ලැබුණා.\nමිල සංශෝධනයක් පිළිබඳ පැතිර ගිය ප්‍රචාරයන් සමඟ පිරවුම්හල් හිමියන් ඉන්ධන තොග ඇණවුම් නොකිරීම ඊට හේතුවයි.\nවිෂයභාර අමාත්‍යවරයා ද ඉන්ධන මිලේ සංශෝධනයක් සිදු නොවන බවට පසුව ප්‍රකාශ කළා.\nකෙසේ වෙතත් මේ වනවිට ඇණවුම් කිරීම් යථා තත්වයට පත්ව ඇති බවයි ඛනිජතෙල් නීතිගත සංස්ථාව සඳහන් කළේ.\nමෙම තත්ත්වයත් සමඟ පවතින හිඟය මගහැරී යනු ඇති බව ලංකා පෞද්ගලික ටැංකි රථ හිමියන්ගේ සංගමයේ සභාපති ශාන්ත සිල්වා කියා සිටියා.",
       "URL": "https://www.hirunews.lk/319735/ගෑස්-මිල-සංශෝධනයක්-අද-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=754"
}