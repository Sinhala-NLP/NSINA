{
       "Source": "hirunews",
       "Timestamp": "Wednesday, 08 May 2019 - 11:32",
       "Headline": "හිටපු අගවිනිසුරු සරත් එන්. සිල්වාට එරෙහි නඩුවෙන් තවත් විනිසුරුවරයෙකු ඉවත් වේ",
       "News Content": "අධිකරණයට අපහාස කළ බවට හිටපු අගවිනිසුරු සරත් නන්ද සිල්වාට එරෙහිව ගොනු කර තිබූ පැමිණිල්ල විභාගයෙන් ශ්‍රේෂ්ඨාධිකරණ විනිසුරු ප්‍රසන්න ජයවර්ධන ඉවත්ව තිබෙනවා.\nඅද පෙරවරුවේ පැමිණිල්ල කැඳවූ අවස්ථාවේදී ප්‍රසන්න ජයවර්ධන විනිසුරුවරයා ප්‍රකාශ කළේ පෞද්ගලික හේතුවක් මත තමන් මෙම විභාගයෙන් ඉවත්වන බවයි.\nනඩුව කැඳවනු ලැබුවේ මුර්දු ප්‍රනාන්දු, ගාමිණී අමරසේකර සහ ප්‍රසන්න ජයවර්ධන යන ශ්‍රේෂ්ඨාධිකරණ විනිසුරු මඩුල්ල හමුවේයි.\nඒ අනුව මෙම පැමිණිල්ල කැඳවීම ජුනි මස 28 වනදා දක්වා කල් දැමුණා.\nපසුගිය පෙබරවාරි මස 07 වනදා මෙම පැමිණිල්ල මීට පෙර කැදවූ අවස්ථාවේදී පෞද්ගලික හේතූන් මත ශ්‍රේෂ්ඨාධිකරණ විනිසුරු ප්‍රියන්ත ජයවර්ධන නඩු විභාගයෙන් ඉවත් වුණා.\nපසුගිය වසරේ දෙසැම්බර් මස 03 වනදා මරදාන මංසන්ධියේ පැවති රැළියකදී කළ ප්‍රකාශයකින් අධිකරණයට අපහාස කර ඇති බව පවසමින් මහාචාර්ය චන්ද්‍රගුප්ත තේනුවර ඇතුළු තුන්දෙනෙකු මෙම පැමිණිල්ල ගොනු කර තිබුණා.\nඑහි වගඋත්තරකරුවන් ලෙස හිටපු අගවිනිසුරු සරත් නන්ද සිල්වා සහ නීතිපතිවරයා නම් කර තිබෙනවා.",
       "URL": "https://www.hirunews.lk/215983/හිටපු-අගවිනිසුරු-සරත්-එන්-සිල්වාට-එරෙහි-නඩුවෙන්-තවත්-විනිසුරුවරයෙකු-ඉවත්-වේ",
       "Category": "Local News",
       "Parent URL": "https://www.hirunews.lk/local-news.php?pageID=3362"
}