{
       "Source": "hirunews",
       "Timestamp": "Wednesday, 28 July 2021 - 10:51",
       "Headline": "ශ්‍රී ලංකාව අගෝස්තු මුල් සතියේ තවත් සයිනොෆාම් එන්නත් මාත්‍රා මිලියන 4 ක් මිලදී ගනී",
       "News Content": "ශ්‍රී ලංකාව ලබන මස මුල් සතියේ තවත් සයිනොෆාම් කොරෝනා එන්නත් මාත්‍රා මිලියන 4 ක් වාණිජ පදනම මත ලබා ගන්නා බව බීජිං නුවර ශ්‍රී ලංකා තානාපති කාර්යාලය නිවේදනය කළා. එය එක් තොගයක් ලෙස ශ්‍රී ලංකාව ලබා ගන්නා විශාලතම කොරෝනා එන්නත් තොගයයි.\nඑම එන්නත් තොගය ලබන අගෝස්තු 4 වනදා සහ 8 වනදා අතරතුර ශ්‍රී ලංකාවට ගුවන් මගින් රැගෙන ඒම සඳහා බීජිං නුවර ශ්‍රී ලංකා තානාපති කාර්යාලය කටයුතු කරමින් සිටිනවා.\nඅලුතින් ලබා ගැනෙන මිලියන 4 ක තොගය සමග ශ්‍රී ලංකාව, චීනයෙන් ලබා ගන්නා සයිනොෆාම් එන්නත් මාත්‍රා සංඛ්‍යාව මිලියන 12 දක්වා ඉහළ යනවා.\nඒ අතුරෙන් එන්නත් මාත්‍රා මිලියන 2 යි දශම 7 ක්, චීනය විසින් ශ්‍රී ලංකාවට පරිත්‍යාග කරන ලද ඒවායි. ශ්‍රී ලංකාවට ඉතා නුදුරේදීම එන්නත්කරණ වැඩසටහන සාර්ථකව සම්පූර්ණ කරලීමට හැකිවනු ඇතැයි ද චීනයේ ශ්‍රී ලංකා තානාපති ආචාර්ය පාලිත කොහොන ප්‍රකාශ කළා.",
       "URL": "https://www.hirunews.lk/278213/ශ්‍රී-ලංකාව-අගෝස්තු-මුල්-සතියේ-තවත්-සයිනොෆාම්-එන්නත්-මාත්‍රා-මිලියන-4-ක්-මිලදී-ගනී",
       "Category": "Local News",
       "Parent URL": "https://www.hirunews.lk/local-news.php?pageID=1791"
}