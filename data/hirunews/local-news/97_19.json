{
       "Source": "hirunews",
       "Timestamp": "Tuesday, 15 August 2023 - 7:56",
       "Headline": "මනුෂ්‍ය ඝාතන හා අත්අඩංගුවට ගැනීම් කිහිපයක් දිවයින පුරා",
       "News Content": "ඊයේ (14) දින අළුයම් කාලයේ දොඩම්ගොඩ පොලිස් වසමේ දොලේලන්ද ප්‍රදේශයේදී පුද්ගලයෙකුට තියුණු ආයුධයකින් පහරදී ඝාතනය කර තිබෙනවා.\nමෙසේ මියගොස් ඇත්තේ දොඩම්ගොඩ පොලිස් වසමේ දොලේලන්ද ප්‍රදේශයේ පදිංචි 37 හැවිරිදි පුද්ගලයෙකු වන අතර තුවාල කරු බරපතල තත්වයෙන් නාගොඩ රෝහලට ඇතුලත් කිරීමෙන් අනතුරුව මිය ගොස් ඇති බව සදහන් වෙනවා.\nපුද්ගලික ආරවුලක් මෙම ඝාතනයට හේතුවී ඇති අතර ඝාතනය සිදුකළ සැකකරුවන් අත්අඩංගුවට ගැනීමට දොඩංගොඩ පොලීසිය වැඩිදුර විමර්ෂන සිදුකරන බව වාර්තා වෙනවා.\nමේ අතර ඊයේ (14) සවස් කාලයේ මහියංගණය පොලිස් වසමේ 18 කොලනිය ප්‍රදේහෆය්දී නිවසක් තුළ කාන්තාවක් සැකකටයුතු ලෙස මිය ගොස් සිටියදී හමුවී තිබෙනවා. මිය ගොස් ඇත්තේ 18 කොලනිය, මහියංගණය ප්‍රදේශයේ 48 හැවිරිදි කාන්තාවකි.\nමියගිය කාන්තාවගේ හිසෙහි ලේගලන තුවාල කිහිපයක් ඇති බවද නිරීක්ෂණය වී තිබෙන බැවින් මෙම මරණය මනුෂ්‍ය ඝාතනයක් ද එසේ නැතහොත් ස්වභාවික මරණයක් ද යන්න පිළිබඳව මහියංගණ පොලිසිය වැඩිදුර පරීක්ෂණ සිදු කරනවා.\nඑසේම මනුෂ්‍ය ඝාතන කිහිපයකට අනුබල දුන් සැකකරුවන් දෙදෙනෙකු ද අත්අඩංගුවට ගැනීමක් සිදුකර තිබනවා.\nඒ පසුගිය 12 වෙනිදා දුංගල්පිටිය පොලිස් ස්ථානයට වාර්තා වු මනුෂ්‍ය ඝාතනයට අනුබල දීම සම්බන්ධයෙන් ඊයේ (14) සවස දුංගල්පිටිය පොලිස් ස්ථානය මගින් අත්අඩංගුවට ගෙන තිබෙනවා.\nඅත්අඩංගුවට ගත් සැකකරු කෙහෙල්ඇල්ල , බඩල්ගම ප්‍රදේශයේ පදිංචි අවුරුදු 45 ක පුද්ගලයෙක් වන අතර සැකකරු අද (15) මීගමුව මහේස්ත්‍රාත් අධිකරණය වෙත ඉදිරිපත් කිරීමට නියමිතයි.\nපසුගිය 12 දා උදෑසන වලස්මුල්ල පොලිස් වසමේ ගිනිගල්ගොඩැල්ලයාය ප්‍රදේශයේදී වයස අවුරුදු 65 ක කාන්තාවක් සැකකටයුතු ලෙස නිවසතුළම මිය යෑම සම්බන්ධයෙන් ඊයේ (14) දින පුද්ගලයෙකු අත්අඩංගුවට ගෙන තිබෙනවා.\nමෙලෙස අත්අඩංගුවට ගෙන ඇත්තේ එගොඩබැද්ද වඩවදෙණිය ප්‍රදේශයේ පදිංචි වයස 35 ක් වු පුද්ගලයෙකු වන අතර සැකකරු අද (15) දින වලස්මුල්ල මහේස්ත්‍රාත් අධිකරණය වෙත ඉදිරිපත් කිරීමට නියමිත අතර වලස්මුල්ල පොලීසිය සිද්ධිය සම්බන්ධයෙන් වැඩිදුර පරීක්ෂණ සිදු කරයි.",
       "URL": "https://www.hirunews.lk/344859/මනුෂ්‍ය-ඝාතන-හා-අත්අඩංගුවට-ගැනීම්-කිහිපයක්-දිවයින-පුරා",
       "Category": "Local News",
       "Parent URL": "https://www.hirunews.lk/local-news.php?pageID=97"
}