{
       "Source": "hirunews",
       "Timestamp": "Wednesday, 22 November 2017 - 18:50",
       "Headline": "එජාපය පරණ ක්‍රමය ඉල්ලයි",
       "News Content": "නව මැතිවරණ ක්‍රමයට පළාත්පාලන මැතිවරණය පැවැත්වීමට නොහැකිනම් පැරණි ක්‍රමයට හෝ පළාත්පාලන මැතිවරණය පැවැත්වීමට විෂයභාර අමාත්‍යවරයා කටයුතු කළ යුතු බව එක්සත් ජාතික පක්ෂය අද ප්‍රකාශ කළා.\nඑම පක්ෂයේ පාර්ලිමේන්තු මන්ත්‍රී මුජිබර් රහුමාන් මේ බව කියා සිටියේ පාර්ලිමේන්තු සංකීර්ණයේ අද පැවති මාධ්‍ය හමුවකදියි.\nපසුගිය කාලයේ සිදුවූ ග්‍රීක බැඳුම්කර ගණුදෙනුව, එයාර්ලංකා සහ හෙජිං ගණුදෙනු සම්බන්ධයෙන් ජනාධිපති කොමිසමක් පත් කරන ලෙස ඉල්ලා එක්සත් ජාතික පක්ෂයේ පසුපෙළ මන්ත්‍රීවරුන් 51 දෙනෙකුගේ අත්සනින් යුත් ලිපියක් ජනාධිපතිවරයාට භාරදුන් බවද මන්ත්‍රීවරයා එහිදී වැඩිදුරටත් සඳහන් කළා.\nමේ අතර මැතිවරණ හරහා ජනතාවට මහජන නියෝජිතයින් තෝරා ගැනීමේ අයිතිය බලපෑම් මත අහෝසි කිරීමට කිසියම් කණ්ඩායමක් හෝ පුද්ගලයෙකු කටයුතු කරයි නම් එය ජනතා විරෝධී සහ ප්‍රජාතන්ත්‍ර විරෝධී ක්‍රියාවක් බව එක්සත් ජාතික පක්ෂය අවධාරණය කරනවා.\nඑම පක්ෂය අද පස්වරුවේ නිකුත් කළ නිවේදනයක දැක්වුණේ ඡන්ද අයිතිය තහවුරු කරන්නට තම පක්ෂය ගන්නා උත්සාහය ව්‍යර්ත කිරීමට පටු දේශපාලන අරමුණුවලින් කටයුතු කරන ඕනෑම බලවේගයක් පරාජය කිරිමට එක්සත් ජාතික පක්ෂය සූදානම් බවයි.\nමේ අතර, පළාත් පාලන මැතිවරණය සම්බන්ධයෙන් දේශපාලනඥයින් සහ සිවිල් සංවිධාන නියෝජිතයින් අද විවිධ ස්ථානවලදී මෙලෙස අදහස් පළ කළා.",
       "URL": "https://www.hirunews.lk/176680/එජාපය-පරණ-ක්‍රමය-ඉල්ලයි",
       "Category": "Local News",
       "Parent URL": "https://www.hirunews.lk/local-news.php?pageID=4205"
}