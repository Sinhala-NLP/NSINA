{
       "Source": "hirunews",
       "Timestamp": "Thursday, 05 December 2019 - 19:33",
       "Headline": "බ්‍රිතාන්‍ය, ලංකාව ගැන ඉදිරිපත් කළ ප්‍රකාශයට එරට ශ්‍රී ලාංකිකයින් විරෝධතාවක",
       "News Content": "එළඹෙන 12 වනදා පැවැත්වෙන බ්‍රිතාන්‍ය මහමැතිවරණය ඉලක්ක කරගෙන එරට කම්කරු පක්ෂයේ ඡායා කැබිනට්ටුවේ මුදල් අමාත්‍යවරයා වන පෝල් මැක්ඩොනල්ඩ් ශ්‍රී ලංකාව සම්බන්ධයෙන් සිදුකළ ප්‍රකාශයකට එරෙහිව බ්‍රිතාන්‍ය ශ්‍රී ලාංකික සංසදය ඊයේ විරෝධතාවක නිරත වුණා.\nඒ ලන්ඩනයේ පිහිටා ඇති එම පක්ෂයේ ප්‍රධාන කාර්යාලය ඉදිරිපිටදීයි.\nපෝල් මැක්ඩොනල්ඞ් සිය ප්‍රකාශය මගින් ශ්‍රී ලංකාවේ යුද අපරාධ සිදුවූ බවත්, ඒ සම්බන්ධයෙන් තමන් මැදිහත් වන බවත් සදහන් කර තිබුණා.\nඑම ප්‍රකාශයට විරෝධය පළ කරමින් මෙලෙස ශ්‍රී ලාංකික සංසදය විරෝධතාවක නිරත වූ බවයි එහි සිටින හිරු වාර්තාකරු ජනක අලහප්පෙරුම ප්‍රකාශ කළේ.\nමේ අතර, බ්‍රිතාන්‍ය පාර්ලිමේන්තුවේ පවත්වාගෙන යන  ඕල් පාර්ටි පාර්ලිමන්ටි‍්‍ර ගෲප් ඔෆ් ටැමිල් සංවිධානයේ උප සභාපති වෙස්ට් ක්‍රීටින් මන්ත්‍රීවරයා ශ්‍රී ලංකාව සම්බන්ධයෙන් සිදුකළ ප්‍රකාශයක් නිවැරදි කිරීමට ද බ්‍රිතාන්‍ය ශ්‍රී ලාංකික සංසදය කටයුතු කර තිබෙනවා.\nකම්කරු පක්ෂය නියෝජනය කරමින් උතුරු ඉල්ෆර්ඞ් මැතිවරණ කොට්ඨාශයට තරඟ වදින එම මන්ත්‍රීවරයා ප්‍රදේශයේ දෙමළ ජනතාවගේ ඡන්ද ලබා ගැනීමේ අරමුණින් ශ්‍රී ලංකාව පිළිබදව සාවද්‍ය ප්‍රකාශ ඇතුළත් වීඩියෝ පටයක් අන්තර්ජාලයට නිකුත් කර තිබුණා.\nඑහි දැක්වුණේ ශ්‍රී ලංකාවේ යුද අපරාධ සිදුවූ අතර, මානව හිමිකම් උල්ලංඝනය කිරීම් ඉහලින් සිදුවන බවයි.\nඑමෙන්ම, දෙමළ ජනතාවට නිරන්තරයෙන් අසාධාරණ සිදුවන බවත්, එමගින් අවධාරණය කර තිබුණා.\nඑම වීඩියෝ පටය සම්බන්ධයෙන් වෙස්ට් ක්‍රීටින් මන්ත්‍රීවරයා දැනුවත් කළ බ්‍රිතාන්‍යයේ ශ්‍රී ලාංකික සංසදය මෙරට සැබෑ තත්ත්වය පිළිබදව කරුණු අවබෝධ කර දී තිබෙනවා.\nඔහු එහිදී ප්‍රකාශ කර ඇත්තේ තමන් ශ්‍රී ලංකාවේ සැබෑ තත්ත්වය මෙතෙක් දැන නොසිටි බවයි.",
       "URL": "https://www.hirunews.lk/229632/බ්‍රිතාන්‍ය-ලංකාව-ගැන-ඉදිරිපත්-කළ-ප්‍රකාශයට-එරට-ශ්‍රී-ලාංකිකයින්-විරෝධතාවක",
       "Category": "Local News",
       "Parent URL": "https://www.hirunews.lk/local-news.php?pageID=3016"
}