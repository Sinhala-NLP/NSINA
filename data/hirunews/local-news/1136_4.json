{
       "Source": "hirunews",
       "Timestamp": "Sunday, 29 May 2022 - 7:25",
       "Headline": "අටළුගම දැරියගේ පශ්චාත් මරණ පරීක්ෂණය අද - ජනපතිගෙන් ට්විටර් සටහනක් (වීඩියෝ)",
       "News Content": "බණ්ඩාරගම - අටලුගමදී ෆාතිමා අයීෂා අක්‍රම් දැරිය ඝාතනය කිරීම තවමත් අභිරහසක් බවට පත්ව තිබෙනවා.\nඒ, සිද්ධිය සම්බන්ධයෙන් මෙතෙක් කිසිදු හෝඩුවාවක් සොයා ගැනීමට නොහැකි වීමත් සමඟයි.\nකෙසේ වෙතත්, අද (29) පැවැත්වෙන පශ්චාත් මරණ පරීක්ෂණයෙන් පසුව කරුණු රැසක් අනාවරණ වනු ඇති බවයි විමර්ශන මෙහෙයවන උසස් පොලිස් නිලධාරියෙකු සඳහන් කළේ.\nදැරියගේ ඝාතනය සම්බන්ධයෙන් විමර්ශන මේ වනවිට පොලිස් කණ්ඩායම් 03 ක් යොදවා සිදු කරන අතර, මේ වනවිට ප්‍රදේශයේ විවිධ පුද්ගලයින්ගෙන් ප්‍රකාශ කිහිපයක් ද ලබාගෙන තිබෙනවා.\nබණ්ඩාරගම - අටලුගමින් අතුරුදන්වූ ෆාතිමා අයීෂා අක්‍රම් නමැති නව හැවිරිදි දැරියගේ සිරුර අටළුගම මහපල්ලිය ඉදිරිපිට පිහිටි වගුරු බිමක තිබී ඊයේ සොයා ගත්තා.\nපොලිසීය සඳහන් කළේ දැරිය ඝාතනය කර මෙම ස්ථානයට සිරුර ගෙනවිත් දමා ඇති බවට සැක කෙරෙන බවයි.\nපෙරේදා (27) මෙම දැරිය අතුරුදන් බවට ලැබුණු පැමිණිල්ලකට අනුව පොලිස් කණ්ඩායම් කිහිපයක් යොදවා පරීක්ෂණ ආරම්භ කරනු ලැබුවා.\nපසුව ඊයේ (28) රාත්‍රි දරුවාගේ පියා පොලීසියට කැඳවා පැය 5කට අධික කාලයක් ප්‍රශ්න කරනු ලැබුවේ ඔහු දෛනිකව මත්ද්‍රව්‍ය භාවිත කරන අයෙකු බවට තහවුරු වීම හේතුවෙන්.\nපෙරේදා උදෑසන සිය නිවසට මීටර් 250 ක් පමණ දුරින් පිහිටි කුකුළු මස් වෙළඳසැලකට ගොස් ඇති මෙම දැරිය යළි නිවසට පැමිණ තිබුණේ නැහැ.\nඉන් පසුවයි දැරියගේ දෙමව්පියන් පොලිසියට පැමිණිල්ලක් සිදුකර තිබුණේ.\nසී.සී.ටී.වී දර්ශන අනුව ඇය වෙළඳසැලෙන් කුකුළු මස් මිල දී ගෙන යළි නිවස දෙසට පැමිණෙන දර්ශන ද පොලීසිය නිරීක්ෂණය කර තිබෙනවා.\nකෙසේ වෙතත්, ඇගේ නිවසේ සිට මීටර් 150 ක් පමණ දුර ප්‍රදේශයේ කිසිදු ස්ථානයක සී.සී.ටී.වී කැමරා කිසිවක් සවි කර තිබී නැහැ.\nඅටලුගම ප්‍රදේශයේ කැලෑබද ස්ථාන නිරීක්ෂණය කරන ලෙසට ද පොලීසිය ප්‍රදේශවාසීන්ට දැනුම්දී තිබුණා.\nඒ අනුවයි ප්‍රදේශවාසීන් පිරිසක් වගුරු බිමේ තිබූ දැරියගේ සිරුර සොයාගනු ලැබුවේ.\nපසුව හොරණ වැඩබලන මහේස්ත්‍රාත්වරයා සහ අධිකරණ වෛද්‍ය නිලධාරියා පැමිණ දැරියගේ සිරුර සම්බන්ධයෙන් වන මහේස්ත්‍රාත් පරීක්ෂණ ඊයේ පවත්වනු ලැබුවා.\nඅනතුරුව දැරියගේ දේහය පශ්චාත් මරණ පරීක්ෂණය සඳහා පානදුර මූලික රෝහල වෙත රැගෙන එනු ලැබුවා.\nදැරියගේ දේහය සම්බන්ධයෙන් වන පශ්චාත් මරණ පරීක්ෂණය අද දිනයේදී පැවැත්වීමටයි නියමිතව ඇත්තේ.\nමේ අතර, ජනාධිපති ගෝඨාභය රාජපක්ෂ ට්විටර් සටහනක් තබමින් ප්‍රකාශ කළේ ඝාතනයට ලක්වූ කුඩා අයීෂා දැරියගේ පවුලට තම බලවත් සංවේගය පළ කරන බවයි.\nජනාධිපතිවරයාගේ ට්විටර් සටහන මෙසේයි..,\n''අමානුෂික ලෙස ඝාතනය වූ ෆාතිමා ආයිෂා දැරියගේ පවුලට මාගේ බලවත් සංවේගය සහ ශෝකය පළ කරනවා. මෙම සාහසික අපරාධය කළ අපරාධකරුවන් වහාම නීතිය හමුවට ගෙනැවිත් දැඩි දඬුවම් ලබාදීමටත්, නීතිය කඩිනමින් ක්‍රියාත්මක කිරීමටත් මම පොරොන්දු වෙනවා..''\n[My heartfelt condolences & deepest sympathies to the family of little Fatima Ayesha who was senselessly killed. I pledge to expedite swift action & justice to her family for this vicious crime.]\nවැඩි විස්තර;\nබණ්ඩාරගම - අටළුගමදී ෆාතිමා අයීෂා අක්‍රම් දැරිය ඝාතනය කිරීමේ සිද්ධියට අදාළ පරීක්ෂණ අපරාධ පරික්ෂණ දෙපාර්තමේන්තුව වෙත භාර දී තිබෙනවා.\nපොලිස් මාධ්‍ය ප්‍රකාශක ජ්‍යෙෂ්ඨ පොලිස් අධිකාරී නිහාල් තල්දූව ප්‍රකාශ කළේ පොලිස්පති නියමයෙන් එම දෙපාර්තමේන්තුව වෙත අදාළ පරීක්ෂණ භාරදී ඇති අතර, මේ වනවිට සිද්ධිය සම්බන්ධයෙන් කිහිපදෙනෙකු පිළිබඳ සැකය යොමුවී ඇති බවයි.\nදැරිය ඝාතනය සම්බන්ධයෙන් පොලිස් කණ්ඩායම් 3 ක් යොදවා තිබූ අතර, ප්‍රකාශ කිහිපයක් සටහන් කරගෙන ඇති බව ද පොලිසිය සඳහන් කළා.",
       "URL": "https://www.hirunews.lk/305564/අටළුගම-දැරියගේ-පශ්චාත්-මරණ-පරීක්ෂණය-අද-ජනපතිගෙන්-ට්විටර්-සටහනක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1136"
}