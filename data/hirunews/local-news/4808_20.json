{
       "Source": "hirunews",
       "Timestamp": "Friday, 04 November 2016 - 18:14",
       "Headline": "අගමැති ඩිජිටල්කරණය ගැන කියයි",
       "News Content": "අනාගත සමාජයීය හා ආර්ථික අභියෝගයන්ට මුහුණදීම සඳහා ශ්‍රී ලංකාව ඩිජිටල්කරණයට පියවර ගනිමින් සිටින බව අග්‍රාමාත්‍ය රනිල් වික්‍රමසිංහ පවසනවා.\nඅග්‍රාමාත්‍යවරයා මේ බව කියා සිටියේ හොංකොං හි පැවැත්වෙන ජර්මානු ව්‍යාපාර සඳහා වූ ආසියා ශාන්තිකර සමුළුවේ සමාරම්භක උළෙලේ විශේෂ සැසියට එක්වෙමින්.\nහොංකොං ජාත්‍යන්තර ප්‍රදර්ශන සම්මේලන ශාලාවේදී අද ආරම්භ වූ සැසිවාරයට ජර්මනියේ නියෝජ්‍ය චාන්සලර් සිග්මා ගේබ්රියෙල්, තායිලන්ත කර්මාන්ත ඇමතිනි අචකා සුබුන්රුඅං, ඕස්ට්‍රේලියාවේ මුදල් අමාත්‍ය මතියස් කෝමන් සහ ඉන්දුනීසියානු වෙළඳ අමාත්‍ය එන්ගැරිස්ටෝ ලූකිතා ද එක්ව සිටියා.\nමේ අතර, අග්‍රාමාත්‍ය රනිල් වික්‍රමසිංහ සහ ජර්මනියේ නියෝජ්‍ය චාන්සලර් සිග්මා ගේබ්රියෙල් අතර අද දහවල් ද්විපාර්ශවික සාකච්ඡා පැවැත්වුණා.\nGSP ප්ලස් සහනය ශ්‍රී ලංකාවට ලබාගැනීම සඳහා පූර්ණ සහය ලබාදෙන බව එහිදී ජර්මනියේ නියෝජ්‍ය චාන්සලර්වරයා ප්‍රකාශ කළ බවයි අග්‍රාමාත්‍ය කාර්යාලය නිවේදනය කළේ.",
       "URL": "https://www.hirunews.lk/146832/අගමැති-ඩිජිටල්කරණය-ගැන-කියයි",
       "Category": "Local News",
       "Parent URL": "https://www.hirunews.lk/local-news.php?pageID=4808"
}