{
       "Source": "hirunews",
       "Timestamp": "Tuesday, 08 March 2022 - 13:49",
       "Headline": "සිපිරිගේ පාමුල 2 දොරට වැඩුම 11 වැනි දා",
       "News Content": "දිවයිනේ බන්ධනාගාර ආයතන අතුරින් තෝරාගත් රැදවියන්ගේ කාව්‍ය නිර්මාණ 106ක එකතුවෙන් හැඩ වු සිපිරිගේ පාමුල 2 කාව්‍ය සංග්‍රහය දොරට වැඩුම අධිකරණ අමාත්‍ය ජනාධිපති නීතිඥ එම්.යු.එම්. අලි සබ්රිගේ ප්‍රධානත්වයෙන් පැවැත්වීමට නියමිත යි.\nඒ ලබන 11 වැනි දින සවස 3.00ට කොළඹ 07, ආනන්ද කුමාරස්වාමි මාවතේ පිහිටි මහවැලි කේන්දු ශ්‍රවණාගාරයේ දී.\n2018 වර්ෂයේදී වැලිකඩ බන්ධනාගාර රැදවියන්ගේ සාහිත්‍ය සංසදය මගින් වැලිකඩ බන්ධනාගාර රැදවියන්ගේ නිර්මාණ පමණක් යොදාගනිමින් සිපිරිගේ පාමුල- 1 කාව්‍ය සංග්‍රහය එලිදැක්වුණා.\nමෙහි අඩංගු සියළු නිර්මාණයන් තුලින් විද්‍යාමාන වන්නේ, සිපිරි ගේ තුළ තනි ව සිටින අවස්ථාවන්හි දී ඔවුනගේ සිතේ ජනිත වූ සිතුවිලි සමුදායන්.\nමෙවර නිර්මාණයේ විශේෂත්වය වන්නේ, බන්ධනාගාරගත ව සිටින සිංහල හා දමිල සාහිත්‍යයට ලැදි රැදවියන්ට නිර්මාණ සදහා ඉඩහසර ලබා දීම ලෙස යි වාර්තා වන්නේ.\nමෙදින ආරාධිත දේශකයින් ලෙස ප්‍රවීණ සාහිත්‍යවේදී බුද්දදාස ගලප්පත්ති හා ජේෂ්ඨ නියෝජ්‍ය පොලිස්පති, ජේෂ්ඨ මාධ්‍ය ප්‍රකාශක ,නීතිඥ අජිත් රෝහණ සම්බන්ධ වනු ඇති.",
       "URL": "https://www.hirunews.lk/298965/සිපිරිගේ-පාමුල-2-දොරට-වැඩුම-11-වැනි-දා",
       "Category": "Local News",
       "Parent URL": "https://www.hirunews.lk/local-news.php?pageID=1311"
}