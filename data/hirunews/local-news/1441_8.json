{
       "Source": "hirunews",
       "Timestamp": "Saturday, 08 January 2022 - 7:25",
       "Headline": "තෙල් සංස්ථාවෙන් විදුලිබල මණ්ඩලයට දැවි තෙල් මෙට්‍රික් ටොන් පන් දහසක්",
       "News Content": "ඛනිජ තෙල් නීතිගත සංස්ථාවෙන් විදුලිබල මණ්ඩලයට අද දිනයේ දී දැවි තෙල් මෙටි්‍රක් ටොන් පන් දහසක් ලබා දීමට නියමිතයි.\nවිදුලි බල මණ්ඩලයේ උසස් නිලධාරියෙකු සඳහන් කළේ, සපුගස්කන්ද සහ වරාය තුල බත්තලක රැඳවූ විදුලි බලාගාරය වෙත මෙම දැවිතෙල් මෙට්‍රික් ටොන් 2,500 බැගින් ලබා දීමට ඛණිජ තෙල් නීතිගත සංස්ථාව පොරොන්දු වූ බවයි.\nඛනිජ තෙල් නීතිගත සංස්ථාවෙන් විදුලිබල මණ්ඩලයට දැවි තෙල් ලබා නොදීම හේතුවෙන් විදුලිබල මණ්ඩලය ඊයේ රාත්‍රියේත් ප්‍රදේශ රැසකට විදුලිය අත්හිටවනු ලැබුවා.\nඊයේ පස්වරු 5.30 සිට රාත්‍රී 9.30 අතර කාලය තුල පැයක කාලයක් ප්‍රදේශ රැසකට මෙලෙස විදුලිය විසන්ධිව පැවතුණා.\nකැළණිතිස්ස විදුලි බලාගාරයේ ජනන යන්ත්‍රයක් සහ කුකුළේ ගඟ ව්‍යාපෘතියේ ජනන යන්ත්‍ර දෙකක් අක්‍රීය වීම හේතුවෙන් පෙරේදා පස්වරුවේ හදිසියේම දිවයිනේ ප්‍රදේශ රැසකට විදුලිය විසන්ධි කෙරුණා.\nපෙරේදා දිනයේම කුකුළේ ගඟ ව්‍යාපෘතියේ ජනන යන්ත්‍ර දෙක යථා තත්වයට පත් කළ අතර, කැළණිතිස්ස බලාගාරයේ ජනන යන්ත්‍රය ද ඊයේ පස්වරුවේ යථා තත්වයට පත්කර තිබෙනවා.\nලංකා ඛනිජතෙල් නීතිගත සංස්ථාව මගින් බලාගාර සඳහා අවශ්‍ය දැවිතෙල් හා ඩීසල් ලබා දීම පසුගිය දින කිහිපය තුලම සිදු කර නැහැ.\nරුපියල් බිලියන 48ක මුදලක් විදුලිබල මණ්ඩලය විසින් ඛනිජතෙල් නීතිගත සංස්ථාවට ගෙවීමට ඇති අතර දැවි තෙල් හා ඩීසල් ලබා දීමට නම් රුපියල් බිලියන 18ක මුදලක් කඩිනමින් ගෙවන ලෙසයි සංස්ථාව දැනුම් දී ඇත්තේ.\nමේ අතර අද දිනයේදී විදුලි කප්පාදුවක් සිදු වන්නේද පිළිබඳව පස්වරුවේ දී දැනුම් දෙන බවයි විදුලි බල මණ්ඩලයේ උසස් නිලධාරියෙකු වැඩිදුරටත් සඳහන් කළේ.",
       "URL": "https://www.hirunews.lk/293337/තෙල්-සංස්ථාවෙන්-විදුලිබල-මණ්ඩලයට-දැවි-තෙල්-මෙට්‍රික්-ටොන්-පන්-දහසක්",
       "Category": "Local News",
       "Parent URL": "https://www.hirunews.lk/local-news.php?pageID=1441"
}