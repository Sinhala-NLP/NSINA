{
       "Source": "hirunews",
       "Timestamp": "Thursday, 09 November 2017 - 16:25",
       "Headline": "වී ඇතුලු බෝග වර්ග 06ක් සදහා නව දායකත්ව රක්ෂණ ක්‍රමයකට අයවැයෙන් යෝජනා - සුළු හා මධ්‍ය පරිමාණ ව්‍යවසායකයන් සඳහා ඇපකරුවන් නොමැතිව ණය පහසුකම්",
       "News Content": "වී ඇතුලු බෝග වර්ග 06ක් සදහා නව දායකත්ව රක්ෂණ ක්‍රමයක් ද හදුන්වාදීමට මෙවර අයවැයෙන් යෝජනා කෙරුණා.\nඒ අනුව අක්කරයකට රුපියල් 40000 ක රක්ෂණ ආවරණයක් හිමිවනු ඇති.\nඒ සදහා රුපියල් මිලියන 3000 ක ආයෝජනයක් සිදුකිරීමට ද බලාපොරොත්තු වන බවයි අමාත්‍ය මංගල සමරවීර තවදුරටත් කියා සිටියේ.\nඑමෙන්ම, තෝරා ගත් කෘෂි උපකරණ සදහා මෙතෙක් පැවති ජාතිය ගොඩනැගීමේ බද්ද ද මෙවර අයවැයෙන් ඉවත් කර තිබෙනවා.\nඅඩි 55 ට වඩා වැඩි දිගින් යුත් බහුදින ධීවර යාත්‍රා නිෂ්පාදනය සඳහා වන පිරිවැයෙන් සියයට 50 ක් රජය දැරීමට බලාපොරොත්තු වන බව ද මුදල් අමාත්‍යවරයා ප්‍රකාශ කළා.\nඑමෙන්ම, බහුදින යාත්‍රාවල පසු අස්වනු හානි අවම කිරීමට පියවරක් වශයෙන් ශීතාගාර තාක්ෂණය යොදා ගැනීමටත් ඒ සදහා දරණ වියදමින් සියයට 50 ක් රජය දැරීමටත් බලාපොරොත්තු වන බවයි අමාත්‍යවරයා කියා සිටියේ.\nමේ අතර සහජ ව්‍යාපාරිකයන්ගේ ව්‍යවසායකත්ව පාරාදීසයක් බවට මෙරට පත් කිරීම මුලික අරමුණක් බව අය වැය වාර්තාව ඉදිරිපත් කරමින් අමාත්‍යවරයා ප්‍රකාශ කළා.\nඑහිදී අමාත්‍යවරයා වැඩිදුරටත් ප්‍රකාශ කළේ සුළු හා මධ්‍ය පරිමාණ ව්‍යවසායකයන් සඳහා ඇපකරුවන් නොමැතිව ණය පහසුකම් ලබා දීමට කටයුතු කරන බවයි.",
       "URL": "https://www.hirunews.lk/175658/වී-ඇතුලු-බෝග-වර්ග-06ක්-සදහා-නව-දායකත්ව-රක්ෂණ-ක්‍රමයකට-අයවැයෙන්-යෝජනා-සුළු-හා-මධ්‍ය-පරිමාණ-ව්‍යවසායකයන්-සඳහා-ඇපකරුවන්-නොමැතිව-ණය-පහසුකම්",
       "Category": "Local News",
       "Parent URL": "https://www.hirunews.lk/local-news.php?pageID=4227"
}