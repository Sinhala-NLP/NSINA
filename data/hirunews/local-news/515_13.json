{
       "Source": "hirunews",
       "Timestamp": "Friday, 24 February 2023 - 17:44",
       "Headline": "නවසීලන්තයට එරෙහිව ටෙස්ට් තරගාවලියට ශ්‍රී ලංකා සංචිතය නම් කෙරේ (ඡායාරූප)",
       "News Content": "තරග 02කින් සමන්විත ශ්‍රී ලංකා - නවසීලන්ත ටෙස්ට් තරගාවලියට සහභාගී වන ශ්‍රී ලංකා කණ්ඩායම නම් කර තිබෙනවා.\nශ්‍රී ලංකා ක්‍රිකට් ආයතනය විසින් මෙම වසරේ මාර්තු මස පැවැත්වීමට සූදානම් කර තිබෙන දෙරට අතර ටෙස්ට් තරගාවලිය සඳහා එක්වන ක්‍රීඩකයින්ගේ සංචිතයට ක්‍රීඩා අමාත්‍ය රොෂාන් රණසිංහගේ අනුමැතිය හිමිව ඇති බවයි වාර්තා වන්නේ.\nඒ අනුව ශ්‍රී ලංකා ටෙස්ට් කණ්ඩායම මෙහෙයවීමේ වගකීම ටෙස්ට් නායක දිමුත් කරුණාරත්නට හිමිව තිබෙනවා.\n17 දෙනෙකුගෙන් සමන්විත ශ්‍රී ලංකා ටෙස්ට් සංචිතයට නවක ක්‍රීඩකයින් දෙදෙනකු ද කැඳවා තිබෙනවා.\nඒ නිශාන් මධුෂ්ක සහ මිලාන් රත්නායකයි.\nමීට අමතර ව අත්දැකීම් සහිත ක්‍රීඩකයින් ගොන්නට පිතිකරණය ලැයිස්තුවෙන් කුසල් මෙන්ඩිස්, ඇන්ජලෝ මැතිව්ස්, නිරෝෂන් දික්වැල්ල, ධනංජය ද සිල්වා,දිනේෂ් චන්දිමාල් ඇතුළත් වනවා.\nකෙසේවෙතත් මෙම තරගාවලියට ම ශ්‍රී ලංකා කණ්ඩායමේ ආරම්භක පිතිකරු ලෙස කටයුතු කරන පැතුම් නිස්සංක ඇතුළත් කර නැහැ.\nපැතුම්ට මෙම තරගාවලිය අහිමිව ඇත්තේ ආබාධ තත්ත්වයක් හේතුවෙන්.\nපළමු ටෙස්ට් තරගය මාර්තු මස 09 සහ දෙවැන්න මාර්තු 17 පැවැත්වෙනවා.\nතරගාවලියට සහභාගී වීම සඳහා ශ්‍රී ලංකා ක්‍රිකට් කණ්ඩායම 27 වැනි දින නවසීලන්තය බලා පිටත්ව යාමට නියමිතයි.",
       "URL": "https://www.hirunews.lk/328225/නවසීලන්තයට-එරෙහිව-ටෙස්ට්-තරගාවලියට-ශ්‍රී-ලංකා-සංචිතය-නම්-කෙරේ-ඡායාරූප",
       "Category": "Local News",
       "Parent URL": "https://www.hirunews.lk/local-news.php?pageID=515"
}