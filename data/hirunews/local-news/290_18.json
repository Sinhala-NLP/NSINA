{
       "Source": "hirunews",
       "Timestamp": "Tuesday, 06 June 2023 - 14:07",
       "Headline": "ත්‍රීරෝද රථයෙන් එළදෙනක් රැගෙන ගිය ගවහොරු දෙදෙනෙකු අත්අඩංගුවට",
       "News Content": "වවුනියාව සමයපුරම් ප්‍රදේශයෙන් හොරකම් කරන ලද එළදෙනෙකු ත්‍රීරෝද රථයක පටවා ගෙන යමින් සිටි දෙදෙනෙකුව ගම්වාසීන් විසින් අල්ලා නෙලුක්කුලම පොලීසිය වෙත ඊයේ(05) බාර දී තිබෙනවා.\nඑළදෙනගේ කකුල් හතර ලණුවකින් ගැටගසා රාත්‍රියේ දී මස් පිණිස අලෙවි කිරීමට රැගෙන යමින් සිටියදී ගම්වාසීන් පිරිසක් එළදෙනගේ කකුල් දැක තිබෙන අතර පසුව ත්‍රීරෝද රථය ලුහුබැද ගිය ගම්වාසීන් එය නතර කොට සැකකරුවන් හා එළදෙන ඔවුන් බාරයට ගෙන පොලීසිය වෙත බාර දී ඇති බවයි අප වාර්තාකරු පවසන්නේ.\nවවුනියාවේ ගව ඝාතකාගාරය පිහිටා ඇත්තේ සාලම්බකුලම ප්‍රදේශයේ වන අතර මෙම එළදෙන රැගෙන ගොස් ඇත්තේද ගව ඝාතකාගාරයේ සිටින පිරිසකට අලෙවි කිරීම සඳහා බව පොලිස් විමර්ශනවලදී සැකකරුවන් ප්‍රකාශ කර තිබෙනවා.\nනෙලුක්කුලම පොලීසිය මෙම සැකකරුවන් දෙදෙනා වවුනියාව අධිකරණය වෙත ඉදිරිපත් කිරීමට පියවර ගෙන තිබෙනවා.",
       "URL": "https://www.hirunews.lk/337193/ත්‍රීරෝද-රථයෙන්-එළදෙනක්-රැගෙන-ගිය-ගවහොරු-දෙදෙනෙකු-අත්අඩංගුවට",
       "Category": "Local News",
       "Parent URL": "https://www.hirunews.lk/local-news.php?pageID=290"
}