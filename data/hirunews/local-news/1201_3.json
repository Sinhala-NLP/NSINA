{
       "Source": "hirunews",
       "Timestamp": "Saturday, 30 April 2022 - 9:16",
       "Headline": "වැට් බදු වැඩි කිරීමට සිදුවන බව මුදල් ඇමති බී. බී. සී.යට කියයි",
       "News Content": "වර්තමානයේ මෙරට ක්‍රියාත්මක වන අගය එකතු කිරීමේ බද්ද හෙවත් වැට් බදු ප්‍රතිශතය නියත වශයෙන්ම තිරසර නොවන අතර, එය, ඉහළ නැංවීම හැර විකල්පයක් නොමැති බව මුදල් අමාත්‍ය අලි සබ්රි පවසනවා.\nබී බී සී ප්‍රවෘත්ති සේවය සමඟ සම්මුඛ සාකච්ඡාවකට සහභාගි වූ මුදල් අමාත්‍යවරයා 2019 වසරේදී වත්මන් රජය විසින් වැට් බදු සියයට 8 දක්වා පහත හෙළීම වැරදිසහගත තීරණයක් බව පිළිගත්තා.\nඑමෙන්ම වැට් බදු අනුපාතය සියයට 13 ක් හෝ 14 ක් දක්වා ඉහළ නැංවිය යුතු බවයි ඔහු සඳහන් කළේ.\nවර්තමාන දේශපාලන අර්බුදයට මුල් වී ඇත්තේ ආර්ථික අර්බුදයයි.\nඒ සඳහා විසඳුම් සෙවීමට ප්‍රමුඛත්වය ලබාදිය යුතු අතර, ශ්‍රී ලංකාව ජාත්‍යන්තර මූල්‍ය අරමුදලේ සහය පැතීම ප්‍රමාද වූ බවද මුදල් අමාත්‍ය අලි සබ්රි බී බී සී ප්‍රවෘත්ති සේවයට ප්‍රකාශ කළා.\n“අපට බදු වැඩි කිරීමට සිදුවනවා.\nඑමඟින් ආදායම් සහ වියදම් අතර පරතරය පියවා ගැනීමට මගක් සෙවිය යුතුයි.\nවිශාල තෙල් සංචිත වැනි සම්පත් නොමැති ඕනෑම රටකට තිරසර භාවය පවත්වාගැනීම සඳහා බදු ආදායම් සියයට 13 ක්, 14 ක් හෝ සියයට 15 ක මට්ටමේ තබාගත යුතු වනවා.\nඒ අවම අවශ්‍යතාවක්. ඉතින් සියයට 8.6 ක් වන අපේ බදු ප්‍රතිශතය නියත වශයෙන්ම ප්‍රමාණවත් වන්නේ නැහැ.”\nආර්ථික අර්බුදය තුළින් ජනතාව පීඩාවට ලක්වීම පිළිබඳවද බී බී සී වාර්තාකාරිනිය මුදල් අමාත්‍ය අලි සබ්රිගෙන් විමසා සිටියා.\nමේ ඊට පිළිතුරු ලබාදුන් මුදල් අමාත්‍යවරයා.\n“ජනතාව පීඩාවට පත්ව සිටීම සැබවින්ම කණගාටුදායක කරුණක්. එහෙත් අපට පවතින විකල්පයන් මොනවාදැයි සිතා බැලිය යුතුයි. ඒකට සමස්ත පද්ධතියම කඩාවැටෙන්න දෙන්න බැහැ. බැංකුවලට ණය අයිරා නිකුත් කළ නොහැකි, ආනයන සිදුකළ නොහැකි වාතාවරණයක් තුළ කුමක්ද ඉතිරිවන්නේ. ඉතින් ඒ අතර සමබරතාවක් ඇති කරන්න යම් වේදනාවක් විඳ දරාගැනීමට සිදුවනවා. එමඟින් තමයි අපට නැවත ගොඩනැගිය හැකිවන්නේ. මෙය ඇත්ත වශයෙන්ම ආර්ථික අර්බුදයක්. ආර්ථික අර්බුදය තුළින් තමයි දේශපාලන අර්බුදයක් ඇතිවී තිබෙන්නේ. නැතිනම් එය දේශපාලන අර්බුදයක් නිසා ඇතිවූ ආර්ථික අර්බුදයක් නොවෙයි. ”",
       "URL": "https://www.hirunews.lk/303148/වැට්-බදු-වැඩි-කිරීමට-සිදුවන-බව-මුදල්-ඇමති-බී-බී-සී-යට-කියයි",
       "Category": "Local News",
       "Parent URL": "https://www.hirunews.lk/local-news.php?pageID=1201"
}