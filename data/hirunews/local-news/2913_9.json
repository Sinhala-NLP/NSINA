{
       "Source": "hirunews",
       "Timestamp": "Friday, 07 February 2020 - 19:49",
       "Headline": "\"හිරු ජාතික ගොවි සංග්‍රාමය - තුන්හෙළයේ රන්කෙත් උදානය\" වැඩසටහනේ පළමු අදියරේ කුඹුරු යායට පොහොර යෙදීම සිදුකෙරේ",
       "News Content": "අභිමානවත් පැරකුම් යුගයකට පෙරමුණ ගන්නා මාතෘ භූමියේ සියලු පුරන් කුඹුරු අස්වැද්දීමේ මහා මංගල්‍ය හිරු ජාතික ගොවි සංග්‍රාමය - තුන්හෙළයේ රන්කෙත් උදානය වැඩසටහනේ පළමු අදියරේ කුඹුරු යායට පොහොර යෙදීම පසුගියදා සිදුකෙරුණා.\nමෙරට පුරන්ව ඇති සියලු කුඹුරු යළි අස්වද්දා රට සහලින් ස්වයංපෝෂිත කිරීමේ උදාරතර අරමුණ ඇතිව හිරු ජාතික ගොවි සංග්‍රාමය - තුන්හෙළයේ රන්කෙත් උදානය වැටසටහන නිර්මාණය කෙරුණේ හිරු මාධ්‍ය ජාලයේ සභාපති රේනෝ සිල්වා මහතාගේ උදාරතර සංකල්පයකට අනුවයි.\nඑහි පළමු අදියර වශයෙන් සිංහරාජ මිටියාවතේ ගිංගඟ නිම්නයේ තවලම - බඩඅමුණයායේ පුරන් කුඹුරු යාය අස්වැද්දීම පසුගිය 9 වනදා ශුභ මොහොතින් ආරම්භ කෙරුණා.\nඉතිහාසයට නොමැකෙන සටහනක් එක්කරමින් පුරන් කුඹුරු යායටම වී ඉසීමේ කර්තව්‍ය එදින සිදුකෙරුණු අතර මේ වන විට ක්‍රමයෙන් වැඩෙන ගොයමට පොහොර යෙදීම ගම්වාසී තරුණයන්ගේ දායකත්වයෙන් පසුගියදා සිදු කෙරුණා.\nසහලින් රට සරු කරන යුගයක් නැවතත් ආරම්භ කරමින් කෘෂි සංස්කෘතියේ හෘද සාක්ෂිය වත්මන් තරුණ පරපුර බව යළි පසක් කරමින් හිරු ජාතික ගොවි සංග්‍රාමයේ පළමු අදියරේ වැඩකටයුතු ක්‍රමක්‍රමයෙන් සාර්ථකව ඉදිරියට ගමන් කරමින් පවතිනවා.",
       "URL": "https://www.hirunews.lk/233925/හිරු-ජාතික-ගොවි-සංග්‍රාමය-තුන්හෙළයේ-රන්කෙත්-උදානය-වැඩසටහනේ-පළමු-අදියරේ-කුඹුරු-යායට-පොහොර-යෙදීම-සිදුකෙරේ",
       "Category": "Local News",
       "Parent URL": "https://www.hirunews.lk/local-news.php?pageID=2913"
}