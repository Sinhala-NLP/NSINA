{
       "Source": "hirunews",
       "Timestamp": "Saturday, 12 December 2020 - 19:12",
       "Headline": "ජාත්‍යන්තර ගුවන් ගමන් සඳහා යළිත් ගුවන්තොටුපල විවෘත කිරීමට සැලසුම්",
       "News Content": "ශ්‍රී ලංකාව නැවත ජාත්‍යන්තර ගුවන් ගමන් සදහා ලබන 26 වනදා සිට විවෘත කිරීමට බලාපොරොත්තු වන බව සිවිල් ගුවන් සේවා අධිකාරිය පවසනවා.\nඑහි සභාපති උපුල් ධර්මදාස නිවේදනයක් නිකුත් කරමින් සඳහන් කළේ කටුනායක, මත්තල, යාපනය සහ මඩකලපුව යන ගුවන් තොටුපළ වෙත වාණිජමය ගුවන් යානා (Commercial Flights) සහ ස්ථිර කාළ සටහනකින් තොරව ගමන් ගන්නා (Charter Flights) ගුවන් යානා සදහා සිය මෙහෙයුම් කටයුතු කිරීමට මේ අනුව අවසර හිමි වීමට නියමිත බවයි.\nඑහිදී අනුගමනය කළ යුතු ක්‍රියාමාර්ග සහ පිළිපැදිය යුතු සෞඛ්‍ය උපදෙස් පසුව නිකුත් කිරීමට නියමිතයි.\nඑමෙන්ම මෙලෙස යළිත් ජාත්‍යන්තර ගුවන් ගමන් සදහා ශ්‍රී ලංකාව යළි විවෘත කිරීම පිළිබඳ ස්ථිර දින වකවානු ඉදිරි දින කිහිපය තුළ ප්‍රකාශයට පත් කිරීමට නියමිත බව ද උපුල් ධර්මදාස මහතා ප්‍රකාශ කර තිබෙනවා.\nමේ අතර, සංචාරක අමාත්‍ය ප්‍රසන්න රණතුංග ගාල්ල ප්‍රදේශයේදී මාධ්‍ය වෙත අදහස් දක්වමින් සංචාරක ක්‍ෂේත්‍රය යළි ආරම්භ කිරීම සහ ගුවන් තොටුපල යළි විවෘත කිරීම පිළිබඳව අදහස් දක්වා සිටියා.\nඑහිදී අමාත්‍යවරයා සඳහන් කළේ පවතින තත්ත්වය යහපත් වුවහොත් ජනවාරි මාසයේදී ගුවන් තොටුපල විවෘත කළ හැකි බවට විශ්වාස කරන බවයි.",
       "URL": "https://www.hirunews.lk/256882/ජාත්‍යන්තර-ගුවන්-ගමන්-සඳහා-යළිත්-ගුවන්තොටුපල-විවෘත-කිරීමට-සැලසුම්",
       "Category": "Local News",
       "Parent URL": "https://www.hirunews.lk/local-news.php?pageID=2278"
}