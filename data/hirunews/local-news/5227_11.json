{
       "Source": "hirunews",
       "Timestamp": "Thursday, 31 December 2015 - 16:30",
       "Headline": "UPDATE: පෑලියගොඩ වෙඩි තැබීම:  මන්ත්‍රී ශාමික සඳරුවන් ඝාතනයේ ප්‍රධාන සැකකරු  දඩල්ලගේ මංජුට වෙඩි - පොලිසියත් වෙඩි කයි - CCTV දර්ශන",
       "News Content": "පෑලියගොඩ බුළුගහහංදිය  ප්‍රදේශයේ අද (31) පස්වරුවේ  සිදු වූ වෙඩි තැබීමකින් පොලිස් නිලධාරීන් දෙදෙනෙකු හා තවත් පුද්ගලයෙකු තුවාල ලැබුවා.\nපොලිසිය පැවසුවේ  පොලිස් නිලධාරීන් දෙදෙනාට අමතරව තුවාල ලැබූ අනෙක් පුද්ගලයා නාගරික මන්ත්‍රී ශාමික සඳරුවන්ගේ ඝාතනයේ ප්‍රධාන සැකකරුවන දඩල්ලගේ මංජු හෙවත් ඩී. මංජු නම් පුද්ගලයා බවයි.\nකොළඹ නුවර පාරේ ධාවනය වූ දඩැල්ලගේ මංජුට අයත් මෝටර් රථය නාදුනන යතුරු පැදි කරුවෙකු විසින් ලුහුබැද තිබෙනවා.\nපොලිසිය පැවසුවේ යතුරු පැදියෙන් බේරී පලායාමට උත්සාහ කළ මෝටර් රථය පසුව පෑලියගොඩ බුළුගහහන්දිය ප්‍රදේශයේදී ටිපර් රථයක ගැටී අනතුරට ලක් ව ඇති බවයි.\nඅනතුරෙන් පසු මෝටර් රථයෙන් ඉවතට පැමිණි දඩැල්ලගේ මංජුට යතුරු පැදිකරු වෙඩි තබා තිබෙනවා\nරිය අනතුර පිළිබද විමර්ශනය කිරීමට ගිය පෑලියගොඩ පොලිස් රථවාහන අංශයේ නිලධාරීන් දෙදෙනෙකුටද මෙහිදී වෙඩි ප්‍රහාර එල්ල වුණා\nවෙඩි ප්‍රහාරයෙන් පසු දඩල්ලගේ මංජු ත්‍රී රෝද රථයකින් එම ස්ථානයෙන් පළාගිය ආකාරය CCTV  කැමරාවක  සටහන්ව  තිබුනා.\nවෙඩි ප්‍රහාරයට ලක් වූ පෑලියගොඩ පොලිස් රථවාහන අංශයේ පොලිස් කොස්තාපල් නිලන්ත කුමාර හා පොලිස් කොස්තාපල් එරන්ද කොළඹ ජාතික රෝහලේ ප්‍රතිකාර ලබමින් සිටිනවා.\nUPDATE:\nදඩල්ලගේ මංජු ට  ලුහුබැඳ ඇවිත් වෙඩි තියයි - පොලිසියත් වෙඩි කයි\nපෑලියගොඩ - බුළුගහහන්දිය ප්‍රදේශයේදී අද (31) පස්වරුවේ සිදුවූ වෙඩි තැබීමකින් පෑලියගොඩ නාගරික මන්ත්‍රී ශාමික සඳරුවන්ගේ ඝාතනයේ ප්‍රධාන සැකකරු වන දඩල්ලගේ මංජු හෙවත් ඩී. මංජු තුවාල ලබා රෝහල් ගත කර තිබෙනවා. එමෙන්ම, එම අවස්ථාවේ සිදුවු තවත් වෙඩි තැබීමකින් පොලිස් රථවාහන අංශයේ නිලධාරීන් දෙදෙනෙකු ද වෙඩි වැදී රෝහල්ගත කෙරුණා.\nකොළඹ සිට මහනුවර බලා ධාවනය වු මෝටර් රථයක් අද පස්වරුවේ පෑලියගොඩ - බුළුගහහන්දිය ප්‍රදේශයේ දී ටිපර් රථයක් ගැටීමෙන් රිය අනතුරක් සිදුව තිබෙනවා. මෝටර් රථයේ සිටි පුද්ගලයා එම අවස්ථාවේදී ඉවතට පැමිණ ඇති අතර අනතුරුව මෝටර් රථය ලූහුබැඳ පැමිණි යතුරු පැදිකරුවෙකු එම පුද්ගලයාට වෙඩි ප්‍රහාර කිහිපයක් එල්ල කර ඇති බවයි පොලිසිය සඳහන් කළේ. පසුව වෙඩි තැබීම සිදුකළ යතුරුපැදිකරු පළා යාමට උත්සාහ කිරීමේදී එම ස්ථානයට පැමිණි රථවාහන රාජකාරියේ නිරතව සිටි පොලිස් නිලධාරින් දෙදෙනෙකුටද වෙඩි තබා පළාගොස් ඇති බවයි පොලිසිය වැඩිදුරටත් කියා සිටියේ.\nතුවාල ලැබූ පොලිස් නිලධාරින් දෙදෙනා කොළඹ ජාතික රෝහලට ඇතුළත් කර ඇති අතර, අදාළ සිද්ධියෙන් තුවාල ලැබූ දඩල්ලගේ මංජු හෙවත් ඩී. මංජු මේ වනවිට රාගම රෝහලේ දැඩි සත්කාර ඒකකයේ ප්‍රතිකාර ලබනවා. කෙසේ වෙතත්, පොලිසිය සඳහන් කළේ මෙම සිද්ධිය සම්බන්ධයෙන් මේ වනවිට විශේෂ පරීක්ෂණයක් ආරම්භ කර ඇති බවයි.\nවෙඩි වැදීමෙන්  තුවාල ලැබූ දඩල්ලගේ මංජු හෙවත් ඩී. මංජු තවත් අයෙකු සමග ත්‍රිරෝද රථයක නැග  යන අයුරු  CCTV දර්ශන\nUPDATE:--------------------------------------------------\nපෑලියගොඩ වෙඩි තැබීමකින් පොලිස් නිලධාරින් දෙදෙනෙකුට -  සහ තවත් අයෙකුට තුවාල (වීඩියෝ)\nපෑලියගොඩ - බුළුගහහන්දිය ප්‍රදේශයේදී සිදුවූ වෙඩි තැබීමකින් තුවාල ලැබූ පොලිස් නිලධාරින් දෙදෙනෙකු කොළඹ ජාතික රෝහලට ඇතුළත් කර තිබෙනවා. එමෙන්ම, එම සිද්ධියෙන් තුවාල ලැබූ තවත් පුද්ගලයෙකු රාගම රෝහලට ඇතුළත් කළ බව පොලිසිය පවසනවා.\nඅද (31) පස්වරුවේ මෙලෙස වෙඩි ප්‍රහාරයකට ලක්ව ඇත්තේ් පෑලියගොඩ පොලිස් ස්ථානයේ රථවාහන අංශයට අනුයුක්තව සේවය කළ පොලිස් නිලධාරින් දෙදෙනෙක් සහ තවත් මෝටර් රථයකින් පැමිණි පුද්ගලයෙකුයි.\nපෑලියගොඩ බුළුගහහන්දිය ප්‍රදේශයේ ගමන් කරමින් තිබූ මෝටර් රථයක් හා ටිපර් රථයක් ගැටීමෙන් අනතුරක් සිදුව තිබෙනවා. ඉන් පසුව, අනතුරට ලක්වූ මෝටර් රථය පසුපස ලූහුබැඳ පැමිණි පුද්ගලයෙකු එම මෝටර් රථයේ සිටි පුද්ගලයාට වෙඩි ප්‍රහාර කිහිපයක් එල්ල කර තිබෙනවා.\nඑය ව්‍යර්ථ කිරීමට රථවාහන හැසිරවීමේ රාජකාරියේ නිරතව සිටි පොලිස් නිලධාරින් දෙදෙනා එම ස්ථානයට පැමිණ තිබෙනවා. එහිදී ඔවුන්ට ද වෙඩි වැදී ඇති බවයි පොලිසිය සදහන් කළේ.",
       "URL": "https://www.hirunews.lk/123156/update-පෑලියගොඩ-වෙඩි-තැබීම-මන්ත්‍රී-ශාමික-සඳරුවන්-ඝාතනයේ-ප්‍රධාන-සැකකරු-දඩල්ලගේ-මංජුට-පොලිසියත්-කයි-cctv-දර්ශන",
       "Category": "Local News",
       "Parent URL": "https://www.hirunews.lk/local-news.php?pageID=5227"
}