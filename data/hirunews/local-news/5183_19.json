{
       "Source": "hirunews",
       "Timestamp": "Wednesday, 03 February 2016 - 16:34",
       "Headline": "සිකා වෛරසයට වෛද්‍ය පර්යේෂණායතනය සුදානමින්",
       "News Content": "සිකා වෛරසයට මුහුණදීමට අවශ්‍ය කටයුතු වෙනුවෙන් බොරැල්ල වෛද්‍ය පර්යේෂණායතනය සුදානම් බව සෞඛ්‍ය අමාත්‍යංශය පවසනවා.\nලබන සිකුරාදා සිට ලේ සාම්පල් පරීක්ෂා කිරීම වෛද්‍ය පර්යේෂණායතනයේදී ආරම්භ කිරීමට නියමිතයි.\nඊට අවශ්‍ය රසායනික ද්‍රව්‍ය මැලේසියාවේ සිට මෙරටට ගෙන්වා ගැනෙනවා.\nසියලු පරීක්ෂණ අංශ පැය 24 පුරා ක්‍රියාත්මක අතර අයි ඩී එච් උණ රෝහලේ විශේෂ ප්‍රතිකාර ලබාදීමට ද සුදානම් කර ඇති බවයි සෞඛ්‍ය අමාත්‍යංශය නිවේදනය කලේ.\nසියලු සෞඛ්‍ය සේවකයන් සඳහා විශේෂ උපදෙස් ඇතුලත් චක්‍රලේඛයක් ද නිකුත්කර තිබෙනවා.\nසිකා වෛරසය හේතුවෙන් ලෝක සෞඛ්‍ය සංවිධානය ප්‍රකාශයට පත් කල ජාත්‍යන්තර හදිසි තත්වය හේතුවෙන් මෙරට සෞඛ්‍ය අමාත්‍යංශය ද ඊට මුහුණදීමට සියලු පියවර ගෙන තිබෙනවා.\nමේවන විට කටුනායක ගුවන්තොටුපලේ වෛද්‍ය අංශය, වසංගත රෝග විද්‍යා අංශය, අයි ඩී එච් උණ රෝහල සහ බොරැල්ල වෛද්‍ය පර්යේෂණායතනය ඒ සදහා සුදානම් කර අවසන්.\nකටුනායක ගුවන්තොටුපලින් පැය 24 පුරා මෙරටට පැමිණෙන ලතින් අමරිකානු සංචාරකයන් සහ එම රටවල සිට පැමිණෙන ලාංකිකයන් පරීක්ෂා කෙරෙනවා.\nඊට විශේෂ කවුන්ටරයක් කටුනායක ගුවන්තොටුපලේ ස්ථාපිත කරනු ලැබුවේ ඊයේ දිනයේදීයි.\nමෙතෙක් දිවයිනෙන් කිසිදු සිකා වෛරස් රෝගියකු වාර්තාවී නැහැ.\nසාමාන්‍ය උණ තත්ත්වයක් ඇතිවන බැවින් ඊට බිය නොවිය යුතු අතර ගර්භනී කාන්තාවක්  සිකා වෛරස් උණ රෝගයට ගොදුරු වුවහොත් උපදින දරුවන්ට සංකූලතා ඇතිවන බවටයි සැක පළ කරන්නේ.\nකිසියම් පුද්ගලයෙකු  සිකා වෛරස් උණ රෝගයට ගොදුරු වුවහොත් පරීක්ෂණ සදහා අවශ්‍ය ලේ සාම්පල ලබාගැනීම සඳහා බොරැල්ල වෛද්‍ය පර්යේෂණායතනයේ පැය 24 පුරා ක්‍රියාත්මක වෙනම ඒකකයක් ද ස්ථාපිත කර ඇති බවයි සෞඛ්‍ය අමාත්‍යංශය කියාසිටියේ.",
       "URL": "https://www.hirunews.lk/125387/සිකා-වෛරසයට-වෛද්‍ය-පර්යේෂණායතනය-සුදානමින්",
       "Category": "Local News",
       "Parent URL": "https://www.hirunews.lk/local-news.php?pageID=5183"
}