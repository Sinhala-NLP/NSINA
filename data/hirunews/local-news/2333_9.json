{
       "Source": "hirunews",
       "Timestamp": "Saturday, 14 November 2020 - 13:06",
       "Headline": "මෙරට සමස්ත ආසාදිතයින් සංඛ්‍යාව 16,000සීමාව ඉක්මයි",
       "News Content": "තවත් ආසාදිතයින් 468 දෙනෙකු ඊයේ වාර්තාවීමත් සමග මෙරට සමස්ත ආසාදිතයින් සංඛ්‍යාව 16,000සීමාව ඉක්මවා ගියා.\nමේ අතර කොවිඩ් මරණ සම්බන්ධයෙන් අසත්‍ය තොරතුරු සමාජ මාධ්‍යයේ පළ කළ පුද්ගලයෙකු කඩුගන්නාව ප්‍රදේශයේදී අත්අඩංගුවට ගෙන තිබෙනවා.\nපෙර හඳුනාගත් ආසාදිතයින් 468 දෙනාගෙන් 464 දෙනෙකුම දේශීයව සටහන් වන අතර විදෙස් රටවල සිට පැමිණ සිව් දෙනෙකුද ඊට ඇතුළත්.\nඒ අනුව මිනුවන්ගොඩ සහ පෑලියගොඩ කොවිඩ් පොකුර 12,690ක් දක්වා ඉහළ ගොස් තිබෙනවා.\nඊයේ දිනයේත් වැඩිම ආසාදිතයින් සංඛ්‍යාවක් කොළඹ දිස්ත්‍රික්කයෙන් සටහන් වූ අතර එම ගණන 282ක්.\nගම්පහ දිස්ත්‍රික්කයෙන් ආසාදිතයින් 43ක් වාර්තා වූ අතර කළුතරින් වාර්තා වූ ගණන 10ක්.\nමේ අතර ඊයේ කොවිඩ් මරණ 5ක් වාර්තා වුණා.\nඉන් එක් අයෙකු කොළඹ 14 ප්‍රදේශයේ  පදිංචි 83 හැවිරිදි කාන්තාවක්.\nඊට අමතරව හලාවත පදිංචි පදිංචි 68 හැවිරිදි පිරිමි පුද්ගලයෙකුද මියගොස් ඇති අතර රත්මලාන ප්‍රදේශයේ පදිංචි කොවිඩ් 19 වෛරසය ආසාදිත 69 හැවිරිදි පිරිමි පුද්ගලයෙක්ද මියගොස් තිබෙනවා.\n52 වන කොවිඩ් මරණය ලෙස වාර්තාවූයේ කොළඹ 13 පදිංචි 78 හැවිරිදි පිරිමි පුද්ගලයෙක් වන අතර මියගිය අනෙක් පුද්ගලයා කොළඹ 13 ප්‍රදේශයේ පදිංචි 64 හැවිරිදි පිරිමි පුද්ගලයෙක්.\nවල්ඉගුරු කැටිය, ඌරගස්මංහන්දිය උතුර, ඌරගස්මංහන්දිය දකුණ සහ  යටගල යන ග්‍රාම සේවා වසම් 4රින් කොවිඩ් 19 ආසාදිතයින්  6ක් හමුවී තිබෙනවා.\nඊට එකම පවුලේ සාමාජිකයින් 4 දෙනකු ඇතුළත්.\nපසුගියදා එම ප්‍ර දේශයේදී ආසාදිත බවට තහවුරු වූ මාළු වෙළෙඳාමේ නිරත අයගේ පවුලේ ආශ්‍රිතයින්  පිරිසක් මෙලෙස ආසාදිත වී ඇතැයි කරන්දෙනිය මහජන සෞඛ්‍ය පරීක්ෂකවරුන් සඳහන් කළා.\nමේ වනවිට ආසාදිතයින් 14 දෙනෙකු වාර්තා වීම හේතුවෙන් ඊයේ සිට එම ප්‍රදේශයට සංචරණ සීමා පැනවීමටද කටයුතු කෙරුණා.\nමේ අතර සීතාවක අපනයන සැකසුම් කලාපයේ සේවයේ නියුතු හංවැල්ල පහත්ගම ගල්මුල්ල ප්‍ර දේශයේ පදිංචි කාන්තාවකට කොවිඩ් ආසාදිත වී තිබෙනවා.\nමින් පෙර ඇයගේ 18 හැවිරිදි පුත්‍රයාද ආසාදිත වී ප්‍රතිකාර සඳහා යොමු කෙරුණු අතර කාන්තාවගේ ආශ්‍රිතයින් පිරිසක් නිරෝධායනයට යොමු කෙරුණා.\nබොරලුගොඩ ආයෝජන කලාපයේ කර්මාන්තශාලාවක අහඹු ලෙස සිදුකළ පීසිආර් පරීක්ෂණවලින් කොවිඩ් ආසාදිතයෙකු පළමු වරට හමුවී ඇති අතර අදාළ කාන්තාවගේ සැමියා බොඩිලයින් ආයතනයේ සේවයේ නියුතු වූවෙක්.\nකලුතර මහාධිකරණයේ විනිසුරුවරයා ඇතුළු 50 දෙනෙකුද ස්වයං නිරෝදායනය සඳහා යොමු කිරීමට පියවර ගෙන ඇත්තේ එම කාර්ය මණ්ඩල සේවකයෙකු කොවිඩ් ආසාදිතයෙකුගේ ආශ්‍රිතයෙකුවීම හේතුවෙන්.\nමේ අතර කඳාන කපුවත්ත ක්‍රිස්තුරාජ මාවතේ තවත් සිව් දෙනෙකුට කොවිඩ් ආසාදිත වී තිබෙනවා.\nඉන් එක් අයෙකු වරාය සේවකයෙකුවන අතර ඔහුගේ පුතු සහ පසුගියදා එම ප්‍රදේශයේ මියගිය කොවිඩ් ආසාදිත කාන්තාවකගේ ඥාතීන් දෙදෙනෙකුද ආසාදිතයින් බවට අනාවරණ වුණා.\nමේ අතර කැස්බෑව සෞඛ්‍ය වෛද්‍ය නිලධාරී කොට්ඨාසයේ කොවිඩ් ආසාදිතයින් සංඛ්‍යාව 35ක් දක්වා ඉහළ ගියේ තවත් ආසාදිතයින් දෙදෙනෙකු ඊයේ වාර්තාවීමත් සමගයි.\nඉන් එක් අයෙකු මඩපාත හැග්බෑව ප්‍රදේශයේ පදිංචි බැංකු සේවකයෙකු වන අතර අනෙක් පුද්ගලයා පිළියන්දල හැඩිගම ප්‍රදේශයේ පදිංචි කොන්ත්‍රාත් සමාගමක සේවයෙක්.\nමේ අතර පී.සී.ආර්. නියැදි පරීක්ෂාව සම්බන්ධයෙන් සෞඛ්‍ය අංශ මෙලෙස අදහස් පළ කළා.\nමේ අතර කොවිඩ් මරණ සම්බන්ධනේ සමාජ මාධ්‍ය ඔස්සේ අසත්‍ය ප්‍රචාර පැතිරවූ මහනුවර ප්‍රදේශයේ පදිංචි පුද්ගලයෙකු අත්අඩංගුවට ගෙන තිබෙනවා.\nමේ අතර පවතින කොවිඩ් වසංගත තත්ත්වය හමුවේ මෙරට වැඩිහිටි ප්‍රජාව වඩාත් සැලකිලිමත් විය යුතු බවයි සෞඛ්‍ය අංශ පෙන්වා දෙන්නේ.\nමේ අතර කොවිඩ් 19 වසංගත තත්ත්වය හමුවේ මත්ද්‍රව්‍යවලට ඇබ්බැහි වූ පුද්ගලයින්ට සහ ඔවුන්ගේ පවුල්වල සාමාජිකයින්ට අවශ්‍ය උපදේශන සේවා සැපයීම සඳහා අන්තරායකර ඖෂධ පාලක ජාතික මණ්ඩලය 1927 යන ක්ෂණික දුරකථන අංකය හඳුන්වා දී තිබෙනවා.\nමේ අතර කොවිඩ් 19 වෛරස ව්‍යාප්තියේ අවදානම් කාල පරිච්ඡේදය අවසන්වන තෙක් නිවසකදී සිදුවන මරණ ලියාපදිංචි කිරීමේ ක්‍රමවේදය සංශෝධනය කර තිබෙනවා.\nඒ අනුව යම් තැනැත්තෙකු මිය ගිය බවට ග්‍රාම නිලධාරිවරයා විසින් මරණ සහතික වාර්තාවක් ලබාදීමේදී එම මරණය පිලිබඳ නිසි සොයා බැලීමකින් පසුව සහ මරණය කොවිඩ් හේතුවෙන් සිදු වූ මරණයක් නොවන බව තහවුරු කරත යුතුවනවා.\nඑවැනි මරණ කොවිඩ් 19 හේතුවෙන් සිදු වූ මරණයක් නොවන බවට පී.සී.ආර්. පරීක්ෂණ වාර්තාවක් ලබාගෙන තිබේද යන්න තහවුරු කර ගැනීමෙන් අනතුරුව පමණක් මරණ ලියාපදිංචි කෙරෙන බවයි අදාළ නිවේදනයේ දැක්වෙන්නේ.",
       "URL": "https://www.hirunews.lk/254698/මෙරට-සමස්ත-ආසාදිතයින්-සංඛ්‍යාව-16000සීමාව-ඉක්මයි",
       "Category": "Local News",
       "Parent URL": "https://www.hirunews.lk/local-news.php?pageID=2333"
}