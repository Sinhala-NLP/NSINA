{
       "Source": "hirunews",
       "Timestamp": "Tuesday, 09 February 2021 - 13:13",
       "Headline": "ලොව කොරෝනා එන්නත් ඉල්ලුමෙන් 70% ක් සපුරන්න ඉන්දියාව සූදානම්",
       "News Content": "අද (09) උදෑසනින් අවසන් වූ පැය 24 තුළ ඉන්දියාවෙන් නව කොරෝනා වෛරස් ආසාදිතයන් 9110ක් වාර්තා වී ඇති අතර, එය පෙර දිනයට වඩා සියයට 23ක පහත වැටීමක් බවයි ඉන්දීය සෞඛ්‍ය අමාත්‍යාංශය සඳහන් කළේ.\nඑමෙන්ම, ඊයේ වාර්තා වූ කොරෝනා මරණ 78ක් සමඟ ඉන්දියාවේ සමස්ත කොරෝනා මරණ සංඛ්‍යාව එක්ලක්ෂ 55,158 දක්වා ඉහළ ගියා.\nඉන්දියාවේ සමස්ත කොරෝනා ආසාදිතයන් සංඛ්‍යාව එක්කෝටි අට ලක්ෂ 47,000 කට අධිකයි.\nඉන්දියාව කොරෝනා වෛරස් එන්නත් කරන වැඩසටහන පසුගිය 16 වනදා ආරම්භ කළ අතර මේ වනවිට දින 24 ක් තුළ හැට ලක්ෂයකට අධික පිරිසකට කොරෝනා එන්නත් ලබාදී තිබෙනවා.\nඑය ලොව වේගවත්ම එන්නත්කරණ වැඩසටහනක් ලෙසයි ඉන්දීය සෞඛ්‍ය අමාත්‍යාංශය හැඳින්වූයේ.\nඉන්දියාව විසින් ඔක්ස්ෆර්ඩ් ඇස්ට්‍රාසෙනෙකා එන්නත පූනේ නුවර සීරම් එන්නත් නිෂ්පාදන ආයතනයේදී නිපදවන අතර භාරත් බයෝටෙක් නමින් තවත් කොරෝනා එන්නතක් දේශීය වශයෙන් නිෂ්පාදනය කර තිබෙනවා.\nසිය කොරෝනා එන්නත්කරණ වැඩසටහන සඳහා යොදා ගන්නා මෙම එන්නත් මේ වනවිට රටවල් 14 කට අපනයනය කරන බව ඉන්දීය ස්වදේශ කටයුතු අමාත්‍ය අමිත් ෂා ප්‍රකාශ කළා.\nඔහු කියා සිටියේ ලෝකයේ කොරෝනා එන්නත් වෙළඳපොලෙන් සියයට 70ක් සපුරාලීමට ඉන්දියාව සූදානම් බවයි.\nමේ අතර, කොරෝනා වෛරස් ආසාදනයේ රෝග ලක්ෂණ පෙන්නුම් කරන සුරතල් බල්ලන් සහ බළලුන් කොවිඩ් 19 පරීක්ෂාවන්ට ලක් කිරීමට කොරියානු රජය තීරණය කර තිබෙනවා.\nඒ සෝල් නුවරින් කොරෝනා ආසාදිත බළලෙකු සොයා ගැනීමෙන් අනතුරුවයි.\nමෙහිදී කොරෝනා ආසාදනය වී ඇති බවට හඳුනා ගැනෙන සුරතල් සතුන් නිවෙස් තුල නිරෝධායනය කිරීමට පියවර ගැනෙනු ඇති.",
       "URL": "https://www.hirunews.lk/262120/ලොව-කොරෝනා-එන්නත්-ඉල්ලුමෙන්-70-ක්-සපුරන්න-ඉන්දියාව-සූදානම්",
       "Category": "Local News",
       "Parent URL": "https://www.hirunews.lk/local-news.php?pageID=2158"
}