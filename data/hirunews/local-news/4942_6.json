{
       "Source": "hirunews",
       "Timestamp": "Sunday, 31 July 2016 - 18:55",
       "Headline": "පාද යාත්‍රාව හොරගොල්ලේදී නිහඬ වේ",
       "News Content": "ඒකාබද්ධ විපක්ෂය සංවිධානය කරන ජනසටන පාද යාත්‍රාවේ සිව් වන දිනය අදයි.\nඅද උදෑසන නිට්ටඹුවෙන් ආරම්භ වූ පාද යාත්‍රාව කිරිබත්ගොඩ නගරයෙන් අවසන්වීමට නියමිත අතර මේ වන විට එය කිරිල්ලවල මංසන්ධියට ළඟා වී තිබෙනවා.\nනිට්ටඹුවෙන් ගමන් ආරම්භ කළ පාද යාත්‍රාව හොරගොල්ල - බණ්ඩාරනායක සමාධිය පසුකරන අවස්ථාවේ ඊට විශේෂ ආරක්ෂාවක් යොදා තිබුණා.\nඒ, හිටපු ජනාධිපතිනි චන්ද්‍රිකා කුමාරණතුංගගේ ඉල්ලීමකට අනුවයි.\nකෙසේ වෙතත්, පාද යාත්‍රාවේ ගමන් ගත් පිරිස බණ්ඩාරනායක සමාධිය පසු කරන අවස්ථාවේ හිස් වැසුම් ගළවා, ධජ පහත දමා, නිහඬව එම ස්ථානයෙන් ගමන් කළ බවයි හිරු වාර්තාකරුවන් ප්‍රකාශ කළේ.\nපාද යාත්‍රාව ආරම්භක අවස්ථාවේ හිටපු ජනාධිපති මහින්ද රාජපක්ෂ ඊට එක්ව නොසිටි අතර අද පස්වරුවේ ගම්පහ - ඉඹුල්ගොඩ දී ඔහු පාද යාත්‍රාවට එක්වුණා.\nමේ අතර, සියණෑ ජලය සුරැකීමේ සංවිධානයේ හිටපු සභාපති පූජ්‍ය තෙරිපැහැ සිරිධම්ම හිිමියන් තවත් හිමිනමක් සමග අද කොළඹ - නුවර පාරේ බැලූම්මහර - ඔරුතොට මංසන්ධියේ පිහිටි බෝධීන් වහන්සේට පහන් දල්වා වැලිවේරිය උද්ඝෝෂණයේදී මිය ගිය තරුණයන් තුන්දෙනා සිහිපත් කළා.\nඒ, ඒකාබද්ධ විපක්ෂයේ පාද යාත්‍රාව බැලූම්මහර ප්‍රදේශයට ළඟාවීමට පෙරයි.\nඋන්වහන්සේ සමඟ තවත් හිමි නමක් ඊට එක්ව සිටි බව අප වාර්තාකරු කියා සිටියා.\nරතුපස්වල ජනතාව වැලිවේරිය නගරයේ සිදුකළ උද්ඝෝෂණයට සහ එහිදී ආරක්ෂක අංශ වෙඩි ප්‍රහාරවලින් තුන්දෙනෙකු මිය යාමේ සිද්ධියට හෙටට වසර 3ක් සපිරෙනවා.\nඒ අනුව බෝධිය ඉදිරිපිට ජල බෝතල් කිහිපයක් තැබූ පූජ්‍ය තෙරිපැහැර සිරිධම්ම හිමියන් එම ස්ථානයේ පුවරුවක් ප්‍රදර්ශනයට තැබූ අතර එහි සදහන්ව තිබුණේ ‘‘එදා වෙඩි හඩට රතුපස්වල අපෙන් ජල බිදක්’’ යනුවෙන්.\nකෙසේ වෙතත් උන්වහන්සේ එම ස්ථානයෙන් පිටත්ව යාමෙන් අනතුරුව ගම්පහ පොලිසියේ නිලධාරින් කිහිපදෙනෙකු පැමිණ එම ජල බෝතල් සහ පුවරුව අදාළ ස්ථානයෙන් ඉවත් කිරීමට කටයුතු කළා.\nපාද යාත්‍රාව පැමිණෙන අතරතුර රතුපස්වල ජනතාව කොළඹ - නුවර ප්‍රධාන මාර්ගයේ විරෝධතාවක නිරත වීමට කටයුතු සූදානම් කර තිබුණත් ඊට අධිකරණය අවසර ලබාදුන්නේ නැහැ.",
       "URL": "https://www.hirunews.lk/139480/පාද-යාත්‍රාව-හොරගොල්ලේදී-නිහඬ-වේ",
       "Category": "Local News",
       "Parent URL": "https://www.hirunews.lk/local-news.php?pageID=4942"
}