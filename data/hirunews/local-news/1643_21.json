{
       "Source": "hirunews",
       "Timestamp": "Thursday, 07 October 2021 - 15:31",
       "Headline": "රිෂාඩ් ඉල්ලූ වාරණය ඉවතට - අතුරු තහනම විසි වෙයි  (වීඩියෝ)",
       "News Content": "රිෂාඩ් බදියුදීන් සම්බන්ධයෙන් පුවත් වාර්තා කිරීම වාරණය කරමින් පසුගිය මාර්තු මස 16 වනදා කොළඹ දිසා අධිකරණය විසින් පනවා තිබූ අතුරු තහනම කොළඹ දිසා අධිකරණය විසින් අද විසුරුවා හැරියා.\nඑමෙන්ම පාර්ලිමේන්තු මන්ත්‍රී රිෂාඩ් බදියුදීන් සම්බන්ධ පුවත් පළ කිරීමට දී තිබූ වාරණ නියෝගය ද අද අවලංගු කළා.\nප්‍රසිද්ධ ජන හමුවකදී අමාත්‍ය විමල් වීරවංශ විසින් රිෂාඩ් බදියුදීන් පාස්කු ප්‍රහාරයට සම්බන්ධ බවට සිදු කළ ප්‍රකාශයක් හිරු ටී.වී ප්‍රවෘත්ති ඔස්සේ විකාශය කිරීම හරහා තමන්ගේ කීර්ති නාමයට හානි වූ බවට පවසමින් පාර්ලිමේන්තු මන්ත්‍රී රිෂාඩ් බදියුදීන් කොළඹ දිසා අධිකරණයේ නඩුවක් ගොනු කළේ පසුගිය මාර්තු මාසයේදීයි.\nඒ එම ප්‍රකාශය නැවත රූපවාහිනී ඔස්සේ විකාශය කිරීම වළක්වා ලමින් වාරණ නියෝගයක් සහ අතුරු තහනම් නියෝගයක් ඉල්ලා සිටිමින්.\nඅද දින එම පෙත්සම සලකා බැලූ කොළඹ දිසා අධිකරණ අංක 1 ප්‍රධාන දිසා විනිසුරු අදාළ වාරණ නියෝගය සහ අතුරු තහනම් නියෝගය තවදුරටත් දීර්ඝ කිරීම ප්‍රතික්ෂේප කළා.\nමෙම නඩුවේදී හිරු මාධ්‍ය ජාලය වෙනුවෙන් සුදත් පෙරේරා ඇසෝසියේට්ස් උපදෙස් මත නීතිඥ මනෝජ් බණ්ඩාර ප්‍රමුඛ නීතිඥ තිදත් හේරත් සහ නීතිඥ සමාලි විජේකෝන් පෙනී සිටියා.",
       "URL": "https://www.hirunews.lk/284344/රිෂාඩ්-ඉල්ලූ-වාරණය-ඉවතට-අතුරු-තහනම-විසි-වෙයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1643"
}