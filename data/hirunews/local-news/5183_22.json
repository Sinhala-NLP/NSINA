{
       "Source": "hirunews",
       "Timestamp": "Wednesday, 03 February 2016 - 16:02",
       "Headline": "මම DIG නම් විමල් ඇතුලේ",
       "News Content": "තමා නියෝජ්‍ය පොලිස්පතිවරයකු නම් විමල් වීරවංශ මේවන විට බන්ධනාගාර ගතව පසුවන බව ජනතා විමුක්ති පෙරමුණේ නායක අනුර දිසානායක පවසනවා.\nඅද පැවති මාධ්‍ය හමුවකට එක්වෙමින් ඔහු පෙන්වා දුන්නේ විමල් වීරවංශ නිවාස අමාත්‍ය ධූරය දරන සමයේ මහජන මුදල් යොදවා ලක්ෂ 110ක් පමණ වටිනා නිවාස 6 ක් ඉදිකල බවයි.\nඉන් එක් නිවසක් ශිරන්ති රාජපක්ෂගේ ඉල්ලීම පරිදි ජනාධිපති කාර්ය මණ්ඩලයේ පුද්ගලයෙකුට ලබාදුන් අතර අනෙක් නිවාස පහම ලක්ෂ 8 ක මුදලකට විමල් වීරවංශ විසින් සිය ඥාතීන්ට ලබා දුන් බවයි අනුර දිසානායක චෝදනා කලේ.\nනිවාස සංවර්ධන අධිකාරියට අයත් මුදලින් දිනපොත් මුද‍්‍රණය කිරීමට මෙන්ම විමල් වීරවංශ උපයාගෙන ඇති දේපළ පිළිබඳ අධිකරණයේ නඩුවක් පවතින බව ද ජනතා විමුක්ති පෙරමුණු නායකයා පෙන්වා දෙනවා.\nඔහු පාස්පෝර්ට් වංචාවකට මැදිහත්වී ඇති අතර ඔහුගේ පක්ෂයේ සාමාජිකයින් 43 දෙනෙකු කිසිදු රාජකාරියක් නොකර නිවාස අමාත්‍යංශයෙන් වැටුප් ලබාගත් බවට ද අනුර දිසානායක චෝදනා කලා.\nඑබැවින් තමා DIG ධුරයකට පත් නොවීම පිළිබඳ විමල් වීරවංශ සතුටු විය යුතු බවයි ජනතා විමුක්ති පෙරමුණු නායකයා ප්‍රකාශ කලේ.\nමේ අතර අම්බලන්ගොඩ ප්‍රදේශයේ පැවති ජන හමුවකට එක්වෙමින් අනුර දිසානායක මහතා ප්‍රකාශ කලේ සී එස් එන් රූපවාහිනී නාලිකාවේ අයිතිය සම්බන්ධයෙන් රාජපක්ෂවරුන් රටට හෙළිකළ යුතු බවයි.",
       "URL": "https://www.hirunews.lk/125384/මම-dig-නම්-විමල්-ඇතුලේ",
       "Category": "Local News",
       "Parent URL": "https://www.hirunews.lk/local-news.php?pageID=5183"
}