{
       "Source": "hirunews",
       "Timestamp": "Tuesday, 25 May 2021 - 13:12",
       "Headline": "අසනීප තත්ත්වයෙන් සිටින වැඩිහිටියෙකු නිවසේ සිටීනම් වහාම රෝහලට රැගෙන යන්න (වීඩියෝ)",
       "News Content": "නිවසේ අසනීප තත්ත්වයෙන් සිටින වැඩිහිටි අයෙකු වේ නම් රෝහලකට රැගෙන යෑමට මැලි නොවන ලෙස නියෝජ්‍ය සෞඛ්‍ය සේවා අධ්‍යක්ෂ විශේෂඥ වෛද්‍ය හේමන්ත හේරත් පවසනවා.\nමේ අතර, ඊයේ මෙරටින් වාර්තා වූ කොරෝනා ආසාදිතයින් 2,971 දෙනා අතරින් වැඩිම සංඛ්‍යාව හඳුනාගෙන තිබුණේ කොළඹ දිස්ත්‍රික්කයෙන්.\nඊයේ වාර්තා වූ ආසාදිතයින් සමඟින් මෙරට සමස්ත කොරෝනා ආසාදිතයින් සංඛ්‍යාව එක්ලක්ෂ 67,172 ක් දක්වා ඉහළ ගියා.\nවාර්තා වූ ආසාදිතයින් අතරින් එක් අයෙක් විදේශගතව සිට පැමිණි පුද්ගලයකු වන අතර සෙසු 2,970 දෙනා අලු‍ත් අවුරුදු කොරෝනා පොකුරේ ආසාදිතයින්.\nගෙවුණු දිනයේ හඳුනා ගත් ආසාදිතයින්ගෙන් වැඩිම පිරිස වූ 605 දෙනෙකු වාර්තා වූයේ කොළඹ දිස්ත්‍රික්කයෙන්.\nඉන් 87 දෙනෙකු ගල්කිස්සෙන් වාර්තා වී තිබුණා.\nඊයේ හඳුනාගත් ආසාදිතයින් අතර කළුතර දිස්ත්‍රික්කයෙන් හඳුනාගත් ආසාදිතයින් 472 දෙනෙකු සහ ගම්පහ දිස්ත්‍රික්කයෙන් හඳුනාගත් ආසාදිතයින් 395 දෙනෙකුද වනවා.\nරත්නපුර දිස්ත්‍රික්කයෙන් ඊයේ වාර්තා වූ ආසාදිතයින් ගණන 223 ක්.\nසෞඛ්‍ය සේවා අධ්‍යක්ෂ ජනරාල්වරයා ගතවූ දිනයේ තහවුරු කළ කොරෝනා ආසාදිත රෝගීන්ගේ මරණ 33 අතරින් 5 ක් සිදුව ඇත්තේ ඊයේ දිනයේ වන අතර එම මරණ 5ටම හේතුව කොවිඩ් නියුමෝනියාවයි.\nඅනෙක් මරණ 28 සිදුව ඇත්තේ පසුගිය 17 වනදා සිට 23 දක්වා කාලය තුළදී බව සෞඛ්‍ය සේවා අධ්‍යක්ෂ ජනරාල්වරයා සඳහන් කළා.\nගතවූ දිනයේ තහවුරු කළ මරණ 33 අතරින් 11 ම සිදුව ඇත්තේ නිවෙස් තුළදී වීම විශේෂත්වයක්.\nමෙම මරණ 33 සමඟ මෙරට සමස්ත කොරෝනා මරණ සංඛ්‍යාව 1,243 ක් දක්වා ඉහළ ගියා.\nකෙසේ වෙතත්, නියෝජ්‍ය සෞඛ්‍ය සේවා අධ්‍යක්ෂ විශේෂඥ වෛද්‍ය හේමන්ත හේරත් කියා සිටියේ අසනීප තත්ත්වයකින් පෙලෙන්නේ නම් රෝහලකට යෑමට මැලිනොවන ලෙසයි.\nමේ අතර, වෛද්‍ය නිලධාරීන්ගේ පවුල්වල සාමාජිකයින්ට විශේෂතාවක් දක්වමින් සිදුකරන එන්නත් ලබාදීමේ වැඩපිළිවෙළට විරෝධය පළ කරමින් අද පෙරවරුවේ සිට කොරෝනා මර්දන රාජකාරීවලින් ඉවත් වන බවට සෞඛ්‍ය වෘත්තීය සමිති රැසක් ඊයේ අනතුරු ඇඟවීමක් සිදු කළා.\nකෙසේ වෙතත්, එම ක්‍රියාමාර්ගය තාවකාලිකව අත්හිටුවීමට මහජන සෞඛ්‍ය පරීක්ෂකවරුන්ගේ සංගමය ඇතුළු සංගම් කටයුතු කර තිබුණා.\nමෙරට කොරෝනා ප්‍රතිශක්තිකරණ වැඩසටහනට අදාළව කොවිෂීල්ඩ් එන්නතේ දෙවන මාත්‍රාව පුද්ගලයින් 338,493 දෙනෙකුට මේ වනවිට ලබාදී ඇති අතර සයිනොෆාම් එන්නතේ පළමු මාත්‍රාව ද පුද්ගලයින් 516,259 දෙනෙකුට ලබාදී අවසන්.\nස්පුට්නික් එන්නතේ පළමු මාත්‍රාව ලබා දී ඇති පුද්ගලයින් ගණන 14,984ක්.",
       "URL": "https://www.hirunews.lk/272386/අසනීප-තත්ත්වයෙන්-සිටින-වැඩිහිටියෙකු-නිවසේ-සිටීනම්-වහාම-රෝහලට-රැගෙන-යන්න-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1930"
}