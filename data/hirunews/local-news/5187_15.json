{
       "Source": "hirunews",
       "Timestamp": "Monday, 01 February 2016 - 10:09",
       "Headline": "ඇඹිලිපිටිය හිටපු ඒ.එස්.පී. පොලිස් ගරාජයට",
       "News Content": "ඇඹිලිපිටියේ සිද්ධිය සම්බන්ධයෙන් ලබාදුන් අධිකරණ නියෝගයට අනුව පොලිසිය ගෙන ඇති පියවර කුමක්ද යන්න පිළිබඳව මේ වනවිට මතුව ඇත්තේ දැඩි කතාබහක්.\nසාදයක් අතරතුර පොලිසිය සමඟ ඇතිවු ගැටුමකින් තරුණයෙකු මියයාමේ සිද්ධියට අදාළව ඇඹිලිපිටිය සහකාර පොලිස් අධිකාරීවරයා, ස්ථානාධිපතිවරයා ඇතුළු සියලූ පොලිස් නිලධාරීන් අත්අඩංගුවට ගන්නා ලෙස ද  අධිකරණය නියෝග කළා.\nඒ, සිද්ධියට අදාළ නඩුවේ 03 වන දින සාක්ෂි කැඳවීමේදීයි.\nඅත්අඩංගුවට ගන්නා ලෙස නියෝග නිකුත් කර තිබියදීත් ඇඹිලිපිටිය හිටපු සහකාර පොලිස් අධිකාරීවරයා පොලිස් මූලස්ථානයට අනුයුක්ත නාරාහේන්පිට පොලිස් ප්‍රවාහන කොට්ඨාශයට මාරු කර යවා තිබෙනවා.\nඅපරාධ පරීක්ෂණ දෙපාර්තමේන්තුව පවසන්නේ අධිකරණ තීන්දුවට අනුව තවදුරටත් පරීක්ෂණ ක්‍රියාත්මක කර ඇති බවයි.\nඇඹිලිපිටියේ සාදයකදී පොලිසිය සමඟ ඇතිවු ගැටුමකින් තරුණයෙකු මියයාමේ මෙම සිද්ධියට අදට සති 03 කට වැඩි කාලයක් ගත වී තිබෙනවා.\nඒ සඳහා අධිකරණ නියෝගයක් ද ලබාදී ඇතත්, මේ වනතුරුත් කිසිදු සැකකරුවෙකු අත්අඩංගුවට ගෙන නැහැ.\nඅධිකරණ නියෝගයක් පවා තිබියදී සිද්ධියට සම්බන්ධ පොලිස් නිලධාරීන් අත්අඩංගුවට නොගැනීම පිළිබදව පොලිස්පතිවරයාට එරෙහිව රීට් ආඥාවක් ලබා ගන්නා බව නීතිඥ උදුල් ප්‍රේමරත්න සදහන් කළා.\nඅදාළ තරුණයා මිය යාම සම්බන්ධයෙන් එදින ඇඹිලිපිටිය පොලීසියේ සේවය කළ පොලිස් නිලධාරීන්ගෙන් ප්‍රකාශ ලබා ගැනීමට ද ජාතික පොලිස් කොමිසම තීරණය කර තිබෙනවා.\nඑම කොමිසමේ ලේකම් ආරියදාස කුරේ සඳහන් කළේ මිය ගිය තරුණයාගේ ඥාතීන් සිදුකළ පැමිණිලිවලට අදාළව මෙම ප්‍රකාශ සටහන් කර ගැනීමට තීරණය කර ඇති බවයි.\nමේ වන විටත් ඊට අදාළව සිවිල් පුද්ගලයන්ගෙන් ප්‍රකාශ සටහන් කරගෙන අවසන් බවයි ලේකම්වරයා වැඩිදුරටත් සදහන් කළේ.\nපසුගිය වසරේ සැප්තැම්බර් මස සිදුවූ කොටදෙනියාව සේයා සදෙව්මි දැරිය ඝාතනය කිරීමේ සිද්ධිය සම්බන්ධයෙන් පොලීසියේ කාර්ය භාරය ජනතා අප්‍රසාදයට එල්ල වූ තවත් එවැනිම ප්‍රධාන සිදුවීමක්.\nඑහිදී ද පොලීසිය අවස්ථා 3කදී සිද්ධියට සම්බන්ධතාවයක් නොමැති පුද්ගලයින් තුන්දෙනෙකු අත්අඩංගුවට ගෙන ඔවුන්ට පහර දී තිබුණා.\nපසුව හෙළි වූයේ ඔවුන් දැරියගේ ඝාතනයට සම්බන්ධ නොමැති බවටයි.\nඑහිදී සිදුවූ පොලිස් අත්වැරැද්ද සම්බන්ධයෙන් පොලිස්පතිවරයා ඍජුව වගකිව යුතු වුවත් ඔහු අනුගමනය කළේ නිහඬ පිළිවෙතක්.\nඑමෙන්ම පසුගිය ඔක්තෝම්බර් මස කොළඹ පැවැති සිසු උද්ඝෝෂණයකට ද පොලීසිය පහර දුන්නා. එහිදී ද පොලීසිය බලය අයුතු ලෙස භාවිතා කර ඇති බවට අනාවරණ වුවත් නීතිය ක්‍රියාත්මක වූයේ ඉතා අල්ප වශයෙන්.\nමේ අතර, පසුගිය දෙසැම්බර් මස 21 වන දා පාර්ලිමේන්තු මන්ත්‍රිනී හිරුණිකා ප්‍රේමචන්ද්‍ර දෙමටගොඩ දී තරුණයෙකු පැහැර ගැනීමේ සිද්ධියේදී පොලීසිය නීතිය ක්‍රියාත්මක කිරීම සම්බන්ධයෙන් ගැටළුකාරී තත්ත්වයක් පැන නැගුණා.\nඑම සිද්ධියට ඍජුවම සම්බන්ධ වූ හිරුණිකා ප්‍රේමචන්ද්‍ර පොලීසිය අත්අඩංගුවට ගනු ලැබුවේ සිද්ධිය සිදුවී දින 19කට පසුවයි.",
       "URL": "https://www.hirunews.lk/125188/ඇඹිලිපිටිය-හිටපු-ඒ-එස්-පී-පොලිස්-ගරාජයට",
       "Category": "Local News",
       "Parent URL": "https://www.hirunews.lk/local-news.php?pageID=5187"
}