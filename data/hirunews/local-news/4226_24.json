{
       "Source": "hirunews",
       "Timestamp": "Thursday, 09 November 2017 - 19:35",
       "Headline": "සරසවි සිසුන් කොටුව දුම්රියපොල ඉදිරිපිට රැලියක් පවත්වයි",
       "News Content": "සයිටම් අහෝසි කරන ලෙස ඉල්ලා සිදුකළ මාරාන්තික උපවාසය අවසන් කිරීමේ රැළිය කොළඹ කොටුව දුම්රියපොල ඉදිරිපිටදී අද (09) පස්වරුවේ පැවැත්වුණා.\nඅන්තර් විශ්වවිද්‍යාලයීය ශිෂ්‍ය බල මණ්ඩලය, අන්තර් විශ්වවිද්‍යාලයීය භික්ෂු මණ්ඩලය සහ වෛද්‍ය පීඨ ශිෂ්‍ය ක්‍රියාකාරි කමිටුව ඇතුලූ ශිෂ්‍ය සංවිධාන රැසක් ඒ සදහා එක්ව සිටියා.\nඔවුන්, මරදානේ සිට ටෙක්නිකල් මංසන්ධිය ඔස්සේ පාගමනින් කොළඹ කොටුව දුම්රියපොල ඉදිරිපිටට පැමිණි අතර, ඉන් අනතුරුවයි රැළිය ආරම්භ කරනු ලැබුවේ.\nමාළඹේ පෞද්ගලික වෛද්‍ය විද්‍යාලය අහෝසි කරන බවට රජය ඊයේ පොරොන්දුවක් ලබාදීමෙන් පසු මාරාන්තික උපවාසයක නිරත වූ වෛද්‍ය පීඨ සිසුන්ගේ දෙමව්පියන් ද එය අත්හරිනු ලැබුවා.\nඒ අනුව, සයිටම් වෛද්‍ය විද්‍යාලය අහෝසි කරන ලෙස ඉල්ලා කොටුව දුම්රියපොල ඉදිරිපිට දින 77 ක් පුරා පැවති උපවාසය ද අද අවසන් වූ අතර, එහි ඉදිකර තිබූ අට්ටාලය ද ඉවත් කර ගත් බවයි එම ස්ථානයේ සිටි අප වාර්තාකරු සදහන් කළේ.\nමේ අතර, සයිටම් ආයතනය සම්බන්ධයෙන් රජය ලබාදී ඇති අවසන් විසදුම ශ්‍රේෂ්ඨාධිකරණයට ද ඉදිරිපත් කරන ලෙස රජයේ වෛද්‍ය නිලධාරින්ගේ සංගමය කොළඹ අද පැවති මාධ්‍ය හමුවකදී ඉල්ලා සිටියා.",
       "URL": "https://www.hirunews.lk/175665/සරසවි-සිසුන්-කොටුව-දුම්රියපොල-ඉදිරිපිට-රැලියක්-පවත්වයි",
       "Category": "Local News",
       "Parent URL": "https://www.hirunews.lk/local-news.php?pageID=4226"
}