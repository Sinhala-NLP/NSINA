{
       "Source": "hirunews",
       "Timestamp": "Thursday, 16 February 2017 - 16:11",
       "Headline": "අග්‍රාමාත්‍ය රනිල් වික්‍රමසිංහ සහ වික්ටෝරියා ප්‍රාන්ත අගමැති අතර හමුවක්",
       "News Content": "ඔස්ට්‍රේලියාවේ වික්ටෝරියා ප්‍රාන්තය සහ ශ්‍රී ලංකාව අතර සමීප සම්බන්ධතා ඇති කර ගැනීමේ හැකියාව පිළිබඳව සොයා බැලීමට ශ්‍රී ලංකා අග්‍රාමාත්‍ය රනිල් වික්‍රමසිංහ මහතා සහ වික්ටෝරියා ප්‍රාන්ත අග්‍රාමාත්‍ය ඩැනියෙල් ඇන්ඩෲස් මහතා අතර පැවති සාකච්ඡාවන්හිදී එකඟත්වයකට පැමිණ තිබෙනවා.\nඅධ්‍යාපන, උසස් සහ පශ්චාත් උපාධි අධ්‍යයන ක්ෂේත්‍රයන් තුළ ශ්‍රී ලංකාව ඕස්ට්‍රේලියාව සමග එක්ව කටයුතු කිරීම පිළිබඳ මෙම සාකච්ඡාවේදී වැඩි අවධානයක් යොමුවූ බවයි අග්‍රාමාත්‍ය මාධ්‍ය අංශය ප්‍රකාශ කළේ.\nමෙම හමුවේ ප්‍රධාන අරමුණ ශ්‍රී ලංකාව සහ ඔස්ට්‍රේලියාව අතර ඇති දීර්ඝ කාලීන මිත්‍රත්වය වඩාත් ශක්තිමත් කිරීමයි.\nආයෝජන හා විශේෂඥ දැනුම ලබා ගැනීම පිළිබඳව දෙරට අතර අදහස් හුවමාරු කර ගැනීමද මෙහිදී සිදුව තිබෙනවා.\nවිශේෂයෙන් දෙරට අතර ඇරැඹිය හැකි ව්‍යාපෘති හා නව ව්‍යවසායන් හඳුනා ගැනීමේ අරමුණින්  ශ්‍රී ලංකාවේ සංචාරයක නිරතවීම සඳහා රනිල් වික්‍රමසිංහ මහතා වික්ටෝරියානු අග්‍රාමාත්‍යවරයාට ආරාධනා කළ බව අග්‍රාමාත්‍ය මාධ්‍ය අංශය සඳහන් කළා.\nමේ අතර, අග්‍රාමාත්‍ය රනිල් වික්‍රමසිංහගේ  ඕස්ට්‍රේලියානු සංචාරයට එරෙහිව ගෝලීය ශ්‍රී ලංකා සංසදයට අනුබද්ධ සුරකිමු ලංකා මෙල්බන් එකමුතුව සහ දෙමළ ඩයස්පෝරාවේ පිරිසක්  අද මෙල්බන් නුවර ස්ථාන දෙකකදී විරෝධතාවක නිරත වුණා.",
       "URL": "https://www.hirunews.lk/154647/අග්‍රාමාත්‍ය-රනිල්-වික්‍රමසිංහ-සහ-වික්ටෝරියා-ප්‍රාන්ත-අගමැති-අතර-හමුවක්",
       "Category": "Local News",
       "Parent URL": "https://www.hirunews.lk/local-news.php?pageID=4658"
}