{
       "Source": "hirunews",
       "Timestamp": "Friday, 15 January 2016 - 18:37",
       "Headline": "දුවට තෛපොංගල් ගවුමක් ගන්න ගිය තාත්තා අනතුරකින් මරුට",
       "News Content": "හින්දු බැතිමතුන් තෛපොංගල් දිනය අසිරිමත්ව සමරන මොහොතක ඒ හා බැදුණු තවත් සංවේදී පුවතක් හිරු ප්‍රවෘත්ති අංශයට අද වාර්තා වුණා.\nතම දියණියට තෛපොංගල් සැමරුම වෙනුවෙන් අලූත් ගවුමක් මිලට ගන්නට ගිය පියෙකු ලොරියකට යට වී මිය ගිය එම පුවත වාර්තා වන්නේ බදුල්ල- වේවැස්ස වත්තෙන්.\nවසර 13කට පෙර කුඩා දියණිය ද සමඟ බිරිඳ තමන් අතහැර ගිය පසු එවකට 42 හැවිරිදි වියේ පසුවූ බදුල්ල - වේවැස්ස වත්තේ පදිංචි වීරප්පන් සෙල්වරාජ් සිය දියණිය ළමා නිවාසයකට භාර දෙන්නේ ඇය රැක බලා ගැනීම තමාට අපහසු වීම නිසාවෙන්.\nකෙසේ වෙතත් ඉඩ ලද සෑම අවස්ථාවකදීම දියණියේ දුක සැප විමසන්නට යෑමට ඔහු අමතක කළේ නැහැ.\nඅදට යෙදෙන තෛපොංගල් දිනය වෙනුවෙන් දියණියට අලූත් ගවුමක් මිලට ගෙන ඇය සතුටු කරන්නට යාමට සෙල්වරාජ් ඊයේ පස්වරුවේ තමන් සේවය කරන බදුල්ල -රාජ්‍ය සේවා ක්‍රීඩා සමාජ ශාලාවෙන් පාරට බසින්නේ එහි කළමණාකරුගෙන් රුපියල් 5000ක් ද ඉල්ලාගෙනයි.\nඑහෙත් එම අවස්ථාවේ මාර්ගයේ අධික වේගයෙන් පැමිණි ලොරියක ගැටෙන සෙල්වරාජ් බරපතල තත්ත්වයෙන් බදුල්ල රෝහලට ඇතුළත් කෙරුණු අතර ටික වේලාවකින් ඔහු ජීවිතයෙන් සමුගත්තේ දියණියට තෛපොංගල් තෑග්ග ලබාදීම සිහිනයක් බවට පත් කරමින්.\nමෙම කරුණු අනාවරණ වුණේ බදුල්ල හදිසි මරණ පරීක්ෂක ඞී එම් ලීලාරත්න ඉදිරියේ අද පැවැති සෙල්වරාජ්ගේ මරණ පරීක්ෂණයේදියි.",
       "URL": "https://www.hirunews.lk/124095/දුවට-තෛපොංගල්-ගවුමක්-ගන්න-ගිය-තාත්තා-අනතුරකින්-මරුට",
       "Category": "Local News",
       "Parent URL": "https://www.hirunews.lk/local-news.php?pageID=5208"
}