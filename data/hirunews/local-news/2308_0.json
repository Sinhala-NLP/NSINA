{
       "Source": "hirunews",
       "Timestamp": "Friday, 27 November 2020 - 23:46",
       "Headline": "අවිෂ්කගේ නොදැවුණු සුපිරි ඉනිමෙන් ජැෆ්නා ස්ටැලියන්ස් ජය හිමිකර ගනී",
       "News Content": "ලංකා ප්‍රිමිය ලීග් තරඟාවලියේ ගෝල් ග්ලැඩියේටර්ස් සහ ජැෆ්නා ස්ටැලියන්ස් කණ්ඩායම් අතර අද (27) පැවැති තරඟය ජය ගන්නට තිසර පෙරේරා නායකත්වය දරණ ජැෆ්නා ස්ටැලියන්ස් කණ්ඩායම සමත් වුණා.\nස්ටැලියන්ස් කණ්ඩායම මෙම තරඟය ජය ගත්තේ කඩුලු 08කින්.\nකාසිය වාසිය දිනා තරඟයේ පළමුව පන්දුවට පහරදුන් ගෝල් ග්ලැඩියේටර්ස් කණ්ඩායම නියමිත පන්දුවාර 20 තුල කඩුලු 08ක් දැවී ලකුණු 175ක් රැස් කළා.\nඑහිදී ග්ලැඩියේටර්ස් ආරම්භක පිතිකරු ධනුෂ්ක ගුණතිලක ලකුණු 38ක් රැස් කළ අතර නායක ෂහිඩ් අෆ්රිඩි හයේ පහර 06ක් සමඟ පන්දු 23කදී ලකුණු 58ක් රැස් කිරීමට සමත් වුණා.\nපන්දු යැවීමේදී  ඩුවාන් ඔලිවියර් සහ වනිඳු හසරංග පිළිවෙලින් ග්ලැඩියේටර්ස් කඩුලු 03 සහ 02 බැගින් බිඳ දැමුවා.\nලකුණු 176ක ජයග්‍රාහී ඉලක්කය හඹා යාමට පිටියට පිවිසි ස්ටැලියන්ස් කණ්ඩායම එම ඉලක්කය පන්දුවාර 19යි පන්දු 03ක් තුල පසුකර ගියා.\nඑහිදී විශිෂ්ඨ ඉනිමක් ක්‍රීඩා කළ ස්ටැලියන්ස් ආරම්භක පිතිකරු අවිශ්ක ප්‍රනාන්දු නොදැවී ලකුණු 92ක් රැස් කරමින් සිය කණ්ඩායම ජයග්‍රහණය කරා රැගෙන ගියා.\nඔහුට අනගි සහයක් ලබාදුන් පාකිස්ථාන සුපිරි පිතිකරු ෂොයිබ් මලික් නොදැවී ලකුණු 27ක් රැස් කළා.",
       "URL": "https://www.hirunews.lk/255753/අවිෂ්කගේ-නොදැවුණු-සුපිරි-ඉනිමෙන්-ජැෆ්නා-ස්ටැලියන්ස්-ජය-හිමිකර-ගනී",
       "Category": "Local News",
       "Parent URL": "https://www.hirunews.lk/local-news.php?pageID=2308"
}