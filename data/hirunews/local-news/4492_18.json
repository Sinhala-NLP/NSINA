{
       "Source": "hirunews",
       "Timestamp": "Tuesday, 30 May 2017 - 13:01",
       "Headline": "update: රට වෙනුවෙන් හිරු, සහන යාත්‍රා ක්‍රියාන්විතයේ තුන්වන ආධාර තොගය කළුතර දිස්ත්‍රික්කයේ පීඩාවට පත් ජනතාවට බෙදාහැරේ",
       "News Content": "අයහපත් කාලගුණයෙන් විපතට පත් අපේම සහෝදර ජනතාවට සහන සැලසීම සඳහා ආසියානු මාධ්‍ය ජාලය දියත් කර ඇති රට වෙනුවෙන් හිරු, හිරු සහන යාත්‍රා ක්‍රියාන්විතයට දිවයිනේ නන් දෙසින් තවමත් ජනතාව ද්‍රව්‍යමය ආධාර ලබාදෙමින් තිබෙනවා.\nමෙම ආධාරවල තුන්වන තොගය  කළුතර දිස්ත්‍රික් ලේකම් යූ.ඩී.සී. ජයලාල් වෙත අද භාරදුන්නා.\nඒ, ප්‍රදේශයේ ආපදාවලින් පීඩාවට පත් ජනතාව වෙත කඩිනමින් බෙදාහැරීම සඳහායි.\nමේ වනවිට රට වෙනුවෙන් හිරු, හිරු සහන යාත්‍රා ක්‍රියාන්විතයට ලැබුණු එම ආධාර බෙදාහැරීමේ කටයුතු ආරම්භ කර ඇති බව කළුතර සිටින හිරු විශේෂ වාර්තාකරු ධම්මික යටිකිඳ සඳහන් කළා.\nඑසේම රට වෙනුවෙන් හිරු සහන යාත්‍රා ක්‍රියාන්විතය වෙනුවෙන් නුගේගොඩ - නාවල පාරේ පිහිටි ප්‍රධාන මධ්‍යස්ථානයට මෙන්ම දිවයිනේ අනෙකුත් ප්‍රදේශවල ස්ථාපිත කර ඇති මධ්‍යස්ථානවලට මේ වනවිටත් ආධාර විශාල වශයෙන් ලැබෙමින් පවතිනවා.\n-----------------------------------------------------------------------------------------------\nඅයහපත් කාලගුණයෙන් විපතට පත් අපේම සහෝදර ජනතාවට සහන සැලසීම සඳහා ආසියානු මාධ්‍ය ජාලය ආරම්භ කළ රට වෙනුවෙන් හිරු, හිරු සහන යාත්‍රා ක්‍රියාන්විතයට දිවයිනේ නන් දෙසින් ජනතා ප්‍රතිචාර හිමි වී තිබෙනවා.\nඅද උදෑසන සිට නුගේගොඩ - නාවල පාරේ පිහිටි ප්‍රධාන මධ්‍යස්ථානයට මෙන්ම දිවයිනේ අනෙකුත් මධ්‍යස්ථාන වලට පීඩාවට පත්ව සිටින ජනතාවට ලබාදීම සඳහා භාණ්ඩ තොග වශයෙන් ලැබීම විශේෂත්වයක්.\nඑලෙස ලැබෙන ද්‍රව්‍යමය ආධාර අද දිනයේදී ගොඩබිමෙන් ද පීඩාවට පත්ව සිටින ජනතාව වෙත ලබාදීම සිදුකෙරෙනවා.\nඑලෙස කන්ටේනර් සහ ලොරි රථවලින් රැගෙන යන ද්‍රව්‍යමය ආධාර කළුතර දිස්ත්‍රික්කයේ පීඩාවට පත්ව සිටින ජනතාව වෙත බෙදා දීමට නියමිතයි.\nමොරටුව - රාවතාවත්ත, භාවනා මූලස්ථානයේ පිහිටි ශ්‍රී වාචිස්සර දහම් පාසලේ එකතු කිරීමේ මධ්‍යස්ථානයක් ස්ථාපිත කර ඇති අතර, කෝට්ටේ රජමහා විහාරයේ සහ කොළොන්නාව පුරාණ රජමහා විහාරස්ථානයටත්, ද්‍රව්‍යාධාර තවදුරටත් ගෙනවිත් භාරදිය හැකියි.\nගම්පහ - මැදගම සිරිසුනන්දාරාමය, අත්තනගල්ල පුරාණ රජමහා විහාරයේ, දිවුලපිටිය - ප්‍රියදර්ශනාරාමය ආදී ස්ථානයන්ට ගම්පහ ප්‍රදේශයේ ජීවත් වන වන ඔබට ආධාර ද්‍රව්‍ය භාරදීමේ හැකියාව පවතිනවා.\nකුරුණෑගල දිස්ත්‍රික්කය තුළ ද හිරු සහන යාත්‍රා ව්‍යාපෘතියේ මධ්‍යස්ථාන 3 ක් ස්ථාපිත කර තිබෙනවා.\nඒ අනුව, කුරුණෑගල - පාදෙණිය රජමහා විහාරය, නිකවැරටිය - කොටවෙහෙර ශ්‍රී ජිනරතන සදහම් සෙවණ, කුරුණෑගල - බෞද්ධාලෝක විද්‍යාතන පිරිවෙන යන ස්ථානයන්ට තවදුරටත් ආධාර භාරදිය හැකියි.\nනුවරඑළිය බෞද්ධ මධ්‍යස්ථානය වෙත පැමිණ විපතට පත්වූ අපේ ජනතාව වෙනුවෙන් ආධාර එකතු කරන හිරු සහන යාත්‍රාවට ආධාර ද්‍රව්‍ය භාරදිය හැකි වනවා.\nමහනුවර අස්ගිරිය චන්දානන්ද බෞද්ධ විද්‍යාලයද ආධාර ද්‍රව්‍ය එකතු කරන හිරු සහන යාත්‍රාවේ තවත් එක් මධ්‍යස්ථානයක්.\nහම්බන්තොට - මිරිජ්ජවිල පිහිටි දිස්ත්‍රික් සෞඛ්‍ය සේවා අධ්‍යක්‍ෂ කාර්යාලයට ද්‍රව්‍යමය ආධාර ලබාදිය හැකි වනවා.\nමේ අතර වැල්ලවාය ප්‍රධාන බස් නැවතුම්පල ඉදිරිපිට පිහිටි වෙල්ලස්ස මාධ්‍ය ඒකකයද හිරු සහන යාත්‍රාවේ තවත් එක් මධ්‍යස්ථානයක්.\nකොළොන්නාව රජමහා විහාරස්ථානයට එක්රැස් වූ අති විශාල ද්‍රව්‍යමය ආධාර ඊයේ මෙන්ම අද දිනයේදිත් පීඩාවට පත්වූ ජනතාව වෙත ලබාදීම සිදුකෙරුණා.\nරට වෙනුවෙන් හිරු, හිරු සහන යාත්‍රා ක්‍රියාන්විතය යටතේ එක්රැස් කළ දෙවන ආධාර තොගය ඊයේ පස්වරුවේ ගුවන් හමුදාව වෙත භාරදුන්නා.\nඒවා ගොඩබිමින් ළඟාවීමට නොහැකි ප්‍රදේශවල රැදී සිටින ජනතාවට ලබාදීම අදත් ගුවන් හමුදාව විසින් සිදුකරනවා.\nරට වෙනුවෙන් හිරු, හිරු සහන යාත්‍රා ක්‍රියාන්විතය එක්රැස් කළ පළමු ආධාර තොග ගුවන් වාර 30කට වැඩි ප්‍රමාණයකින් පීඩාවට පත්ව සිටින ජනතාව වෙත ලබාදීම ද විශේෂත්වයක්.\nඑමෙන්ම ආසියානු මාධ්‍ය ජාලය ප්‍රේක්ෂකයන් සහ ශ්‍රාවකයන් වෙත ලබාදෙන සියලුම මුදල් ත්‍යාග අත්හිටුවා එම මුදල් ආපදා හේතුවෙන් විපතට පත් ජනතාව වෙනුවෙන් වෙන් කිරීමට ද තීරණය කර තිබෙනවා.\nජනතාව විපතට පත්වූවන්ට ලබාදෙන ආධාර සහ සමානවම ආසියානු මාධ්‍ය ජාලයත් මෙම ජනතාව වෙනුවෙන් ආධාර ලබාදීම විශේෂත්වයක්.\nආපදා හේතුවෙන් සැබෑ ලෙසම විපතට පත් ජනතාව වෙනුවෙන් නිසි පරිදි මෙම ආධාර ලබාදීම සිදුකිරීමටයි  ‘‘රට වෙනුවෙන් හිරු’’, හිරු සහන යාත්‍රා ක්‍රියාන්විතය සූදානම්ව ඇත්තේ.",
       "URL": "https://www.hirunews.lk/162445/update-රට-වෙනුවෙන්-හිරු-සහන-යාත්‍රා-ක්‍රියාන්විතයේ-තුන්වන-ආධාර-තොගය-කළුතර-දිස්ත්‍රික්කයේ-පීඩාවට-පත්-ජනතාවට-බෙදාහැරේ",
       "Category": "Local News",
       "Parent URL": "https://www.hirunews.lk/local-news.php?pageID=4492"
}