{
       "Source": "hirunews",
       "Timestamp": "Thursday, 18 August 2022 - 19:11",
       "Headline": "අන්තරේ විරෝධතාවට කැළණියේ සිසු සිසුවියන් බලෙන් රැගෙන ගිහින් ? (වීඩියෝ)",
       "News Content": "අන්තර් විශ්ව විද්‍යාලයීය ශිෂ්‍ය බල මණ්ඩලය අද කොළඹදී පැවැත්වූ විරෝධතාව සඳහා කැලණිය විශ්වවිද්‍යාලයේ පළමු සහ දෙවන වසරේ සිසුන් බලහත්කාරයෙන් රැගෙන ගොස් ඇති බවට තොරතුරු වාර්තාවන බව පොලිසිය ප්‍රකාශ කළා.\nදෙවන වසරේ සිසුන්ගේ විභාග මේ වනවිට පැවැත්වෙන අතර අද දිනයේ විභාගය අවසන් වීමත් සමග මෙලෙස එම සිසුන් විරෝධතාව සදහා රැගෙන ගොස් ඇති බවයි වාර්තා වන්නේ.\nකෙසේ වෙතත් මේ සම්බන්ධයෙන් දෙමවුපියන්ගෙන් හෝ දරුවන්ගෙන් පැමිණිලි ඉදිරිපත්ව නැහැ.\nමේ අතර දීර්ඝ කාලයක් අරගලකරුවන් රැදී සිටීම නිසාවෙන් ගෝල්ෆේස් භූමියට සිදුව ඇති හානිය ඔවුන්ගෙන්ම අයකර ගැනීමට අවශ්‍ය නීතිමය පියවර ගන්නා බව නාගරික සංවර්ධන හා නිවාස අමාත්‍ය ප්‍රසන්න රණතුංග ප්‍රකාශ කළා.\nමේ අතර අන්තර් විශ්වවිද්‍යාලයීය ශිෂ්‍ය බල මණ්ඩලයේ කැදවුම්කරු වසන්ත මුදලිගේ, රංගන ශිල්පියකු වන ජෙහාන් අප්පුහාමි ඇතුළු 06 දෙනෙකු අද පැවැති විරෝධතාව අතරතුර පොලිසිය අත්අඩංගුවට ගෙන තිබෙනවා.\nවසන්ත මුදලිගේ අත්අඩංගුවට ගන්නා ලෙස මීට පෙර අධිකරණය වරෙන්තුවක්ද නිකුත් කර තිබුණා.\nවසන්ත මුදලිගේ යතුරුපැදියකින් පලායමින් සිටියදී පොලිසියේ විශේෂ කණ්ඩායමක් විසින් ඔහු ලුහුබැද ගොස් අත්අඩංගුවට ගෙන තිබුණේ ගෑස්පහ හන්දිය ආසන්නයේදීයි.\nඅත්අඩංගුවට ගත් සියලු අරගලකරුවන් නිදහස් කිරීම, බඩුමිල අඩු කිරීම මෙන්ම මහජන කවුන්සිලය ගොඩනැංවීම ඇතුළු ඉල්ලීම් කිහිපයක් මුල් කර ගනිමින් අන්තර් විශ්වවිද්‍යාලයීය ශිෂ්‍ය බල මණ්ඩලය කොළඹදී අද විරෝධතා පාගමනක් සංවිධාන කර තිබුණා.\nකොළඹ ලිප්ටන් වට රවුමෙන් අද ආරම්භ කළ මෙම විරෝධතාව පුරහල ඔස්සේ පැමිණ කොළඹ දෙසට පැමිණීමේදී යුනියන් පෙදෙස පසුකර විසුම්පාය අසලට පැමිණෙන අවස්ථාවේදී පොලිසිය ඔවුන්ගේ ගමන අවහිර කළා. එහිදී විරෝධතාකරුවන් මාර්ගයේ බිම අසුන්ගෙන විරෝධතාවයේ නිරත වුණා.\nඒ සමග කොළඹ පුරහල අවට සහ කොම්පඤ්ඤවීදිය අවට රථවාහන තදබදයක් හටගත් අතර අනතුරුව පොලිසිය පිරිස විසුරුවා හැරීම සදහා ජල සහ කදුලු ගෑස් ප්‍රහාරයක් එල්ල කිරීමටයි කටයුතු කළේ.",
       "URL": "https://www.hirunews.lk/313125/අන්තරේ-විරෝධතාවට-කැළණියේ-සිසු-සිසුවියන්-බලෙන්-රැගෙන-ගිහින්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=930"
}