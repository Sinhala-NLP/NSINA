{
       "Source": "hirunews",
       "Timestamp": "Monday, 01 August 2022 - 12:51",
       "Headline": "ධීවර කටයුතුවල නොයෙදෙන්නැයි දැනුම්දීමක් - පොල්ගොල්ල, විමලසුරේන්ද්‍ර වාන් දමයි",
       "News Content": "පුත්තලම සිට කොළඹ, ගාල්ල, හම්බන්තොට හරහා පොතුවිල් දක්වා වෙරළට ඔබ්බෙන් වන මුහුදු ප්‍රදේශවල සුළඟේ වේගය පැයට කිලෝමීටර 60 ත් 70 ත් දක්වා ඉහළ යා හැකි බැවින් එම මුහුදු ප්‍රදේශවල ධීවර හා නාවික කටයුතුවල නොයෙදෙන ලෙස කාලගුණ විද්‍යා දෙපාර්තමේන්තුව දැනුම් දෙනවා.\nඑමෙන්ම පුත්තලම සිට මන්නාරම හරහා කන්කසන්තුරය දක්වා වෙරළට ඔබ්බෙන් වන මුහුදු ප්‍රදේශවලද සුළඟේ වේගය පැයට කිලෝමීටර 50 ත් 60 ත් දක්වා වැඩිවිය හැකි බවයි එම දෙපාර්තමේන්තුව සඳහන් කළේ.\nනිරිතදිග මෝසම් තත්වය සක්‍රියවීම හේතුවෙන් ඉදිරි දින කිහිපයේදී බස්නාහිර සහ දකුණු මුහුදු ප්‍රදේශවල වැසි සහ සුළං තත්වයේ වැඩිවීමක් බලාපොරොත්තු විය හැකියි.\nඊයේ පැවති අධික වර්ෂාපතනය හේතුවෙන් දකුණු පළාතේ ප්‍රදේශ කිහිපයකට සුළු ගංවතුර තත්වයක්ද ඇතිව තිබෙනවා.\nඅද උදෑසන 8.30 න් අවසන්වූ පැය විසි හතර තුළ වැඩිම වර්ෂාපතනය වන මිලිමීටර 168.4 වාර්තාවී ඇත්තේ වටවල ප්‍රදේශයෙන්.\nඑමෙන්ම බුලත්කොහුපිටිය - කළුපහණ වත්ත ප්‍රදේශයට මිලිමීටර 122.5 ක් ද වාර්තාවී තිබෙනවා.\nමේ අතර ඇද හැලෙන අධික වර්ෂාව හේතුවෙන් පොල්ගොල්ල ජලාශයේ වාන් දොරටු 3 ක් විවෘත කර තිබෙනවා.\nමධ්‍යම කඳුකරයේ බටහිර බෑවුමට ඇදහැලෙන හේතුවෙන් පහත්බිම් ප්‍රදේශවල සිටින ජනතාවට දැඩි විමසිල්ලෙන් පසුවන ලෙසයි පොල්ගොල්ල ජලාශයේ කාර්යභාර ඉංජිනේරුවරයා දැනුම් දෙන්නේ.\nනෝටන්බි්‍රජ් - විමලසුරේන්ද්‍ර ජල විදුලි බලාගාරයේ ජල පෝෂක ප්‍රදේශවලට අද අලුයම සිට ඇද හැලෙන අධික වර්ෂාව හේතුවෙන් විමලසුරේන්ද්‍ර ජලාශයේද වාන් දොරටු විවෘත කර තිබෙනවා.\nමේ අතර අධික වර්ෂාපතනය හේතුවෙන් කැළණි ගඟ - කිතුල්ගල ප්‍රදේශයෙන්ද, නිල්වලා ගඟ - පිටබැද්දර ප්‍රදේශයෙන් සහ මහවැලි ගඟ - නාවලපිටිය ප්‍රදේශයෙන් පිටාර මට්ටමේ පවතින බවයි වාරිමාර්ග දෙපාර්තමේන්තුව ප්‍රකාශ කළේ.",
       "URL": "https://www.hirunews.lk/311567/ධීවර-කටයුතුවල-නොයෙදෙන්නැයි-දැනුම්දීමක්-පොල්ගොල්ල-විමලසුරේන්ද්‍ර-වාන්-දමයි",
       "Category": "Local News",
       "Parent URL": "https://www.hirunews.lk/local-news.php?pageID=975"
}