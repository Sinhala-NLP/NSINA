{
       "Source": "hirunews",
       "Timestamp": "Sunday, 10 July 2016 - 12:14",
       "Headline": "ජී.එස්.පී ප්ලස් කොන්දේසි අඩුවේ",
       "News Content": "ජී.එස්.පී ප්ලස් තීරුබදු සහනය නැවත ශ්‍රී ලංකාවට ලබාදීම සදහා යුරෝපා කොමිසම ඉදිරිපත් කර තිබූ කොන්දේසි 58 ප්‍රමුඛතා ක්‍රියාමාර්ග 15 ක්  දක්වා අඩු කර තිබෙනවා.\nජාත්‍යන්තර සම්මුතීන්ට අදාළ කොන්දේසි සහ රජය විසින් ඉදිරිපත් කර තිබූ ඇතැම් කොන්දේසි මේ අනුව, සීමා කර ඇති බව රජයේ ජ්‍යෙෂ්ඨ නිලධාරිනියක් සදහන් කළා.\nශ්‍රී ලංකාවේ ආර්ථික තත්ත්වය කඩිනමින් ශක්තිමත් කිරීමේ අවශ්‍යතාව මෙලෙස අදාළ කොන්දේසි අඩු කිරීමට එක් හේතුවක් බව සදහන්.\nඑමෙන්ම, නව රජයේ යහපාලන ප්‍රතිපත්තීන් තහවුරු කිරීම සදහා ජී.එස්.පී. ප්ලස් ශ්‍රී ලංකාවට කඩිනමින් ලබාදීම අවශ්‍යතාවක්  වී තිබෙනවා.\nජී.එස්.පී ප්ලස් ශ්‍රී ලංකාවෙන් ඉවත් කිරීමෙන් අනතුරුව 2010 වසරේදී ද යුරෝපා කොමිසම එය නැවත ලබාදීම සදහා කොන්දේසි පෙලක් ඉදිරිපත් කළා.\nඑහෙත් එවකට පැවති රජය අදාළ කොන්දේසි පිලිපැදීම ප්‍රතික්ෂේප කළේ රටේ ස්වෛරීභාවයට හානියක් වන බව පවසමින්.\nකෙසේ නමුත්, වත්මන් රජය යුරෝපා කොමිසම සමග සාකච්ඡා කිරීමෙන් අනතුරුව අදාළ කොන්දේසි ලිහිල් කර ගැනීමට හැකිවී තිබෙනවා.\nශ්‍රී ලංකාව ජී.එස්.පී ප්ලස්  තීරු බදු සහනය නැවත ලබා ගැනීම සදහා පසුගියදා නිල වශයෙන් අයදුම් කළා.",
       "URL": "https://www.hirunews.lk/137651/ජී-එස්-පී-ප්ලස්-කොන්දේසි-අඩුවේ",
       "Category": "Local News",
       "Parent URL": "https://www.hirunews.lk/local-news.php?pageID=4971"
}