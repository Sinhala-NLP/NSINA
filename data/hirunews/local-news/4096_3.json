{
       "Source": "hirunews",
       "Timestamp": "Friday, 02 February 2018 - 18:04",
       "Headline": "ගුවන් සේවා ගැන සොයන, විශේෂ ජනාධිපති කොමිසම පත් කෙරේ",
       "News Content": "ශ්‍රී ලන්කන් සහ මිහින්ලංකා ගුවන් සමාගම්වල සිදුව ඇති දූෂණ පිළිබඳ සෙවීම සඳහා වන ජනාධිපති කොමිසම පත් කිරීමේ ගැසට් පත්‍රයට තමන් අද අත්සන් තැබූ බව ජනාධිපති මෛත්‍රීපාල සිරිසේන ප්‍රකාශ කළා.\nජනාධිපතිවරයා මේ බව කියා සිටියේ පළාත් පාලන මැතිවරණයට අදාළව කුරුණෑගල - හෙට්ටිපොළ නගරයේ අද පැවැති ජන රැළියකට එක්වෙමින්.\nඉදිරියේදී වැරදිවලට සම්බන්ධ සියලූ පුද්ගලයින් අදාළ කොමිසමේදී හෙළිවනු ඇති බවයි ජනාධිපතිවරයා සඳහන් කළේ.\n2006 ජනවාරි 01 වැනි දින සිට 2018 ජනවාරි මස 31 වැනි දින දක්වා වූ කාලය තුළ ශ්‍රී ලංකන් එයාර් ලයින්ස් සමාගම, සී/ස ශ්‍රී ලංකන් කේටරිං සමාගම සහ සි/ස මිහින් ලංකා පුද්ගලික සමාගම සම්බන්ධයෙන් සිදුකරන ලදැයි සදහන්වන අක්‍රමිකතා සම්බන්ධයෙන් විමර්ශනය කිරීම සඳහායි මෙම ජනාධිපති කොමිසම පත් කර ඇත්තේ.\nකොමිසමේ සාමාජිකයින් ලෙස ශ්‍රේෂ්ඨාධිකරණයේ විශ්‍රාමලත් විනිසුරු අනිල් ගුණරත්න, අභියාචනාධිකරණ විනිසුරු ඇතාඋඩ ආරච්චිගේ ගාමිණි රෝහන් අමරසේකර, මහාධිකරණයේ විශ්‍රාමලත් විනිසුරු පියසේන රණසිංහ, විශ්‍රාමලත් නියෝජ්‍ය විගණකාධිපති මල්ලවආරච්චිගේ දොන් ඇන්තනි හැරල්ඩ්, ශ්‍රී ලංකා ගිණුම් හා විගණන ප්‍රමිති සමීක්ෂණ මණ්ඩලයේ අධ්‍යක්ෂ ජනරාල් වසන්තා ජයසීලි කපුගම යන මහත්ම මහත්මීන් ජනාධිපතිතුමා විසින් පත් කර තිබේ.\nඒ අනුව මෙම නව කොමිසම මගින් අදාළ සමාගම්වල සිදුවූ පහත අක්‍රමිකතා පිළිබද සොයා බලනු ඇති බවයි ජනාධිපති මාධ්‍ය අංශය නිවේදනය කලේ.\n01- මහා භාණ්ඩාගාරය, ලංකා බැංකුව, මහජන බැංකුව සහ යම් වෙනත් මූල්‍ය ආයතනයක් හෝ ආස්ථිත්‍යයක් විසින් මුල්‍ය සම්පත් යෙදවීම ඇතුළුව කොටස් ප්‍රාග්ධනය සහ ණය ගැනීමේ මාර්ගයෙන් අරමුදල් යෙදවීමේ සහ එබදු අරමුදල් ආයෝජනය කිරීම,\n02- මිහින් ලංකා සමාගම ස්ථාපිත කරලීම, මෙහෙයුම් සහ නිමාකරලීම,\n03- ශ්‍රී ලංකන් එයාර්ලයින්ස් සමාගම සහ එක්සත් අරාබි එමීර් රාජ්‍යයේ ජාත්‍යන්තර ගුවන් සමාගම වන එමිරේට්ස් එයාර්ලයින්ස් සමාගම අතර එළඹී ගිවිසුම අවසන් කරලීම, සහ ඊට හේතුන් සහ එහි සංකීර්ණ ප්‍රතිඵල\n04- ගුවන් යානා සහ යම් වෙනත් වත්කකම් මිලදී ගැනීම, විකිණිම, බදුදීම, විකිණිම සහ ආපසු බද්දට ගැනීම, පැවරුම, හුවමාරුව, මුදාහැරීම සහ බැහැර කිරීමට අදාළ ගිවිසුම් වලට එළඹීම, දීර්ඝ කිරිම, සහ අවලංගු කරලීම\n05- වටිනාකම රු මිලියන 50 ඉක්මවන ගුවන්යානා සහ යම් වෙනත් වත්කම් මිලදී ගැනීම, විකිණිම, බදුදීම, විකිණීම හා ආපසු බද්දට ගැනීම, පැවරුම, හුවමාරුව, මුදාහැරීම සහ බැහැර කිරීම ඇතුළුව භාණ්ඩ හා සේවාවන් ප්‍රසම්පාදනය සහ ගුවන් යානා සමූහය නැවත පිහිටුවීම\n06- භාණ්ඩ, සේවා හෝ යම් වෙනත් කර්තව්‍යයක් සැපයීම සදහා අනුයෝජිතයින්, තැරැව්කරුවන්, උපදේශකවරුන්, සමාගම් සහ යම් වෙනත් පුද්ගලයෙකු හෝ ආස්ථිත්‍යයක් බඳවාගැනීම සහ පත්කරලීම\n07- අනෙකුත් රටවල්හි මාර්ග ජාලය සහ කාර්යාල විවෘත කරලීම, නඩත්තුව සහ අත්හිටුවාලීම\n08- ශ්‍රී ලංකන් එයාලයින්ස්, ශ්‍රී ලංකන් කේටරිං සහ මිහින් ලංකා යන සමාගම් අතර ගණුදෙනු\n09- බදවාගැනීම, පත්කරලීම, පාරිශ්‍රමිකය, උසස් කිරීම, ස්ථාන මාරුව, සේවක අපවර්තනය සහ විශ්‍රාම ගැන්වීම, අධ්‍යක්ෂ මණ්ඩලය, ප්‍රධාන විධායක නිලධාරින්, සභාපතිවරු සහ සෙසු ජ්‍යෙෂ්ඨ කළමනාකාරිත්වය පත් කරලීම ඇතුළුව මානව සම්පත් කළමනාකරණය\n10- මූල්‍ය වාර්තාකරණය, ආදළ ගිණුම්කරණ සහ විගණන ප්‍රමිතීන්ට අනුකුලව ක්‍රියා කිරීම, සහ මූල්‍ය සහ මෙහෙයුම් කාර්ය සාධනය සහ තත්ත්වය",
       "URL": "https://www.hirunews.lk/182727/ගුවන්-සේවා-ගැන-සොයන-විශේෂ-ජනාධිපති-කොමිසම-පත්-කෙරේ",
       "Category": "Local News",
       "Parent URL": "https://www.hirunews.lk/local-news.php?pageID=4096"
}