{
       "Source": "hirunews",
       "Timestamp": "Thursday, 27 July 2017 - 7:26",
       "Headline": "කුමන්ත්‍රණවලින් ආණ්ඩුව වෙනස් කළ නොහැකි බව ජනපති කියයි",
       "News Content": "රටේ සුළු පිරිසකට බහුතර ජනතාව පීඩාවට පත් කිරීමට ඉඩ ලබාදිය නොහැකි බව ජනාධිපති මෛත්‍රිපාල සිරිසේන අවධාරණය කරනවා.\nඔහු කියා සිටියේ ජනතාව විසින් බලයෙන් පහ කළ පිරිස නැවත බලයට ඒමට විවිධ කුමන්ත්‍රණ දියත් කළද වත්මන් රජය පෙරළා දැමීමට කිසිවෙකුටත් හැකියාවක් නොමැති බවයි.\nජනාධිපතිවරයා මෙම අදහස් පළ කළේ කුරුණෑගල - ඉබ්බාගමුව - කුඹල්අංග - අල් හමීඩියා මුස්ලිම් විද්‍යාලයේ ගිණුම් සම්පත් මධ්‍යස්ථානය ඊයේ විවෘත කිරීමෙන් අනතුරුව පැවති ජන හමුවක් අමතමින්.\nඅද දවස ඊයේ සිට මේ රටේ  ජනතාවට ඉතාම දැඩි පීඩාකාරී තත්ත්වයකට පත්වෙලා  තියෙනවා තෙල් සංස්ථාවේ සේවකයන්ගේ වැඩ වර්ජනය නිසා. මේ තත්ත්වය සැලකිල්ලට ගෙන තමයි මම ඊයේ සවස තීරණය කළේ තෙල් බෙදා හැරීමේ කටයුතු අත්‍යාවශය සේවාවක් බවට පත් කරන්නත් ත්‍රිවිද හමුදාව යොදවන්නත්. ඒ වගේම වැඩ වර්ජනයට සම්බන්ධ වෙලා ඉන්න සේවකයන්ගෙන් ඉල්ලීමක් කරනවා ඕනෑම කෙනෙකුට පුළුවන් සාකච්ඡා කරලා ඕනම ප්‍රශ්නයක් විසදා ගන්න. ජනතාවගේ යහපත සදහා තියෙන නීති රීති ආණ්ඩුවක් හැටියට ගත යුතු ක්‍රියාමාර්ග ගැනීමට අපි කිසිසේත්  පසුබට වෙන්නේ නැති බව කියන්න ඕනේ. රටේ සුළු පිරිසක් විසින් රටේ අති බහුතරයක් පිරිසට පීඩාකාරී තත්ත්වයක් ඇති කරන්න දෙන්න පුළුවන් කමක් නැහැ. වෛද්‍යවරුන්ට  අද වැඩ වර්ජන කරන එක ක්‍රීඩාවක් වෙලා. මිනිස්සුන්ගේ ජීවිත පිළිබදව අපි රජයක් විදිහට පැහැදිලි තීන්දු තීරණ අරගෙන තිබෙනවා. මේ රටේ භූමියේ බිම් අගලක්වත් ලෝකයේ කිසිම රටකට අපි කිසිම අයිතියක් යටතේ දෙන්නේ නැහැ. ඔබෙත් මගෙත් රට පිළිබදව කෑ ගහන අයට වඩා අපිට  ආදරයක් තියෙනවා. මට කලින් හිටපු ජනාධිපතිවරයා කොළඹ පෝට් සිටියේ අක්කර 200 ක් සින්නක්කර දීලා තිබුණේ. අලුත් ආණ්ඩුව ඇවිත් සින්නක්කර දීලා තිබුණ එක බදු ක්‍රමයට හැදුවා. ජනාධිපති ලේකම් කාර්යාලය අසල තිබෙන ආරක්ෂක අමාත්‍යාංශ භූමියෙන් කලින් තිබුණ ගිවිසුමේ විදිහට හෙළිකොප්ටර් එකක් උඩින් යන්නත් චීනයෙන් අවසර ගන්න ඕන. එහෙම තමයි රාජපක්ෂ මහත්තයාගේ ආණ්ඩුවෙන් ගිවිසුම හදලා තිබුණේ. කොළඹ ගෝලෆේස් එකත් එක්ක තියෙන ෂැංග්‍රිලා හෝටලය සින්නක්කර ඔප්පුවකින් දීලා තියෙනවා. මේ රටේ ඉතිහාසයේ කිසිම පාලකයෙක් මේ විදිහට ලෝකයේ තවත් රටකට භූමිය දීලා නැහැ. ඒ කාලේ දේශප්‍රේමීන් ඇදවල් යට ඉදලා තියෙන්නේ. උද්ඝෝෂණ ය කෙරුවානම් ඒ කාලේ ඔය විදිහට මෙහෙම නෙමෙයි උත්තර හම්බවෙන්නේ. ඉන්න තැන් හොයාගන්න හබෙන්නෙත් නෑ. වෙච්ච දේකුත් නැහැ. මිනිස්සුත් නහැ.",
       "URL": "https://www.hirunews.lk/166871/කුමන්ත්‍රණවලින්-ආණ්ඩුව-වෙනස්-කළ-නොහැකි-බව-ජනපති-කියයි",
       "Category": "Local News",
       "Parent URL": "https://www.hirunews.lk/local-news.php?pageID=4401"
}