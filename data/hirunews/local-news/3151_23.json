{
       "Source": "hirunews",
       "Timestamp": "Wednesday, 11 September 2019 - 19:50",
       "Headline": "පරිපාලන නිලධාරීන්ගේ වර්ජනය තාවකාලිකව අවසන්",
       "News Content": "ශ්‍රී ලංකා පරිපාලන සේවා සංගමය ඇතුළු වෘත්තීය සමිති කිහිපයක් දියත් කළ පැය 48 ක සංකේත වර්ජනය අද පස්වරුවේ අවසන් කෙරුණා.\nකෙසේ වෙතත් වර්ජනය හේතුවෙන් ඊයේ සහ අද රාජ්‍ය ආයතන රැසක කටයුතුවලට එල්ලවුණේ දැඩි බාධාවක්.\nවැටුප් විෂමතා ගැටළුවක් මුල් කර ගනිමින් ඔවුන් ඊයේ දිනයේදී මෙම වර්ජනය ආරම්භ කළ අතර,  වර්ජනය හේතුවෙන් ආගමන විගමන, පුද්ගයින් ලියාපදිංචි කිරිමේ සහ මෝටර් රථ ප්‍රවාහන කොමසාරිස් දෙපාර්තමේන්තුවේ මෙන්ම සියළුම දිස්ත්‍රික් ලේකම්, ප්‍රාදේශීය ලේකම් කාර්යාලවල පරිපාලන කටයුතුවලට ද බාධා එල්ලවුණා.\nවර්ජනයේ නිරත ශ්‍රී ලංකා පරිපාලන සේවා සංගමයේ සාමාජිකයින්ගේ විශේෂ මහ සභා රැස්වීමක්ද අද කොළඹදී පැවැත්වූ අතර, ඊට පෙර ඔවුන් රාජ්‍ය පරිපාලන අමාත්‍යාංශය ඉදිරිපිට විරෝධතාවක නිරතවී පසුව අමාත්‍යවරයාට සිය ගැටලූව පිළිබඳ සංදේශයක්ද භාරදී තිබෙනවා.\nශ්‍රී ලංකා පරිපාලන සේවා සංගමයේ ලේකම් රෝහණ ද සිල්වා කියා සිටියේ අද දිනයේ වර්ජනය අවසන් කළත් ලබන අඟහරුවාදා දිනයේදී පැවැත්වෙන කැබිනට් මණ්ඩලයේදී සිය ගැටළුවට විසඳුමක් නොලැබෙන්නේ නම් පසු දිනයේ යළි සිය සංගමයේ නියෝජිතයින් රැස්වී ඉදිරි වෘත්තිය ක්‍රියාමාර්ගය පිළිබඳව සාකච්ඡා කරන බවයි.\nකෙසේ වෙතත්, සේවා ලබාගැනීමට පැමිණ අපහසුතාවට පත්වූ ජනතාව වර්ජනය නිසා අද දිනයේදීත් මහත් අසීරුතාවට පත්ව සිටියා.\nමේ අතර 2016 අයවැය ලේඛනයට අනුව පැන නැගී ඇති වැටුප් විෂමතා ගැටළුවක් මුල් කර ගනිමින් විශ්වවිද්‍යාලවල අනධ්‍යයන හා පරිපාලන කාර්ය මණ්ඩලය ආරම්භ කළ අඛණ්ඩ වෘත්තීය සමිති ක්‍රියාමාර්ගය අදත් ක්‍රියාත්මක වුණා.\nදිවයින පුරා පිහිටි සියළුම විශ්වවිද්‍යාලවල මෙම වර්ජනය ක්‍රියාත්මක අතර, ඒ හේතුවෙන් විශ්වවිද්‍යාලවල අධ්‍යයන කටයුතු වලට දැඩි බාධා එල්ල වූ බවයි වාර්තා වන්නේ.",
       "URL": "https://www.hirunews.lk/224078/පරිපාලන-නිලධාරීන්ගේ-වර්ජනය-තාවකාලිකව-අවසන්",
       "Category": "Local News",
       "Parent URL": "https://www.hirunews.lk/local-news.php?pageID=3151"
}