{
       "Source": "hirunews",
       "Timestamp": "Tuesday, 30 May 2023 - 20:42",
       "Headline": "බුදු දහමට අපහාස වන ප්‍රකාශ කරන්නන් ගැන විවිධ පර්ශව අදහස් දක්වයි (වීඩියෝ)",
       "News Content": "බුදු දහමට අපහාස වන ප්‍රකාශ සිදුකරන්නේ අරගලය තුළ සිටි නිරාගමික කණ්ඩායම බව පූජ්‍ය බලංගොඩ කස්සප හිමියන් පවසනවා.\nබුදුදහමට අපහාස කළ නතාශාගේ ප්‍රකාශය ඇතුළත් වීඩියෝ පටය සමාජ මාධ්‍ය වෙත නිකුත් කළ මංජු නිශ්ශංක නමැත්තාද එම කණ්ඩායමට අයත් බවයි උන්වහන්සේ සඳහන් කළේ.\nමෝඩාභිමානය නමින් සංවිධාන කර තිබූ වැඩසටහනක දී බුදු දහමට සහ බෞද්ධ සංස්කෘතියට අපහාස කිරීමේ චෝදනාව මත නතාෂා එදිරිසූරිය නමැත්තිය මේ වන විට රක්ෂිත බන්ධනාගාර ගත කර සිටිනවා.\nඇය සිදුකළ ප්‍රකාශ සම්බන්ධයෙන් පාර්ශ්ව රැසකින් විරෝධය එල්ල වන පසුබිමක අරගලයට සම්බන්ධව ක්‍රියාකාරීව කටයුතු කළ පිරිසක් ප්‍රවෘත්ති සාකච්ඡාවකට එක්වෙමින් සඳහන් කළේ නිදහසේ අදහස් ප්‍රකාශ කිරීමට ඇති අයිතිය වෙනුවෙන් සිය පාර්ශ්වය පෙනී සිටින බවයි.\nමේ අතර නතාශාගේ ප්‍රකාශය ඇතුළත් වීඩියෝපටය සමාජ මාධ්‍ය වෙත නිකුත් කළ කණ්ඩායමේ ක්‍රියාකාරිකයෙකු වන මංජු නිශ්ශංක නමැත්තාටද සෘජුවම චෝදනා එල්ල වනවා.\nමේ අතර ආගමික සංහිඳියාවට බාධා වන අයුරින් ප්‍රකාශ නිකුත් කිරීමේ චෝදනාව මත පූජ්‍ය රාජාංගණයේ සද්ධාරතන හිමියන්වද ඊයේ රක්ෂිත බන්ධනාගාරගත කෙරුණා.\nමෙවැනි පසුබිමක රටේ සාමකාමී තත්ත්වය කඩාකප්පල් කිරීමේ අපේක්ෂාවෙන් රටේ ආගමික ආරවුලක් ඇති කිරීමට උත්සාහ කරන විවිධ පාර්ශ්වයන් පිළිබඳව මේ වන විට ආරක්ෂක අමාත්‍යංශයේද අවධානය යොමු වී තිබෙනවා.\nනිවේදනයක් නිකුත් කරමින් ආරක්ෂක රාජ්‍ය අමාත්‍ය ප්‍රමිත බණ්ඩාර තෙන්නකෝන් පවසන්නේ යම් පුද්ගලයෙක් හෝ පුද්ගල කණ්ඩායමක් එවැනි පටු අරමුණකින් කටයුතු කිරීමට උත්සාහ කරන්නේ නම් ආණ්ඩුක්‍රම ව්‍යවස්ථාව ප්‍රකාරව දැඩි ලෙස නීතිය ක්‍රියාත්මක කරන බවයි.\nඅධිකරණ අමාත්‍ය විජයදාස රාජපක්ෂ ද අද (30) විශේෂ ප්‍රවෘත්ති සාකච්ඡාවක් පවත්වමින් මේ සම්බන්ධයෙන් අදහස් පළ කළා.\nමේ අතර වයඹ පළාත් ආණ්ඩුකාර ලක්ෂ්මන් යාපා අබේවර්ධන අමරපුර මහා නිකායේ මහනායක අතිපූජ්‍ය මකුලෑවේ විමල නායක ස්වාමීන් වහන්සේ බැහැ දැකීමට ගිය අවස්ථාවේදී මේ සම්බන්ධයෙන් අදහස් පළ කෙරුණා.\nමේ අතර බුදු දහමට අපහාස කරමින් විවිධ කණ්ඩායම් සිදුකරන ප්‍රකාශ පිළිබඳව පූජ්‍ය පක්ෂය අදහස් පළ කළා.",
       "URL": "https://www.hirunews.lk/336618/බුදු-දහමට-අපහාස-වන-ප්‍රකාශ-කරන්නන්-ගැන-විවිධ-පර්ශව-අදහස්-දක්වයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=306"
}