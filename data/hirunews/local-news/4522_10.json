{
       "Source": "hirunews",
       "Timestamp": "Thursday, 11 May 2017 - 18:58",
       "Headline": "හිරු උත්තම ධාතු වන්දනාවට ලක්ෂ සංඛ්‍යාත බැතිමතුන් - සැදැහැවතුන්ගේ පෝලිම රිදී විහාරයේ සිට සැතපුම් ගණනාවක් දුරට",
       "News Content": "අසිරිමත් සම්බුදු තෙමගුල සමරමින් ආසියානු මාධ්‍ය ජාලයේ හිරු ටී.වී., හිරු එෆ්.එම් සංවිධාන කරන හිරු උත්තමධාතු වන්දනාවට එක්වී කපිලවස්තුපුර නිසැක ශ්‍රී සර්වඥ ධාතූන් වහන්සේ වැද පුදා ගැනීමට මේ වනවිටත් අතිවිශාල පිරිසක් කුරුණෑගල රිදී විහාර පින්බිමට පැමිණෙමින් සිටිනවා.\nආසියානු මාධ්‍ය ජාලයේ සභාපති රේනෝ සිල්වා මහතාගේ සංකල්පයක් මත සංවිධාන වන මෙම පිං කටයුත්ත මෙවර සිදුකෙරෙන්නේ අඛණ්ඩව පස්වන වරටයි.\nවස්කඩුව ශ්‍රී සුභූති විහාරයේ තැන්පත් කර තිබූ කපිලවස්තුපුර නිසැක ශ්‍රී සර්වඥ ධාතූන් වහන්සේ සුබ මොහොතින් ඵෙතිහාසික රිදී විහාර පූජා භූමිය වෙත වැඩම කරවනු ලැබුවා.\nපෙහෙවස් සමාදන් වූ උවැසි උවැසියන් මෙන්ම ලක්ෂ සංඛ්‍යාත බෞද්ධ සැදැහවතුන් ඊයේ (10) රාත්‍රියේ සිටම රිදී විහාර පිං බිමේ රැඳී සිටියේ සර්වඥ ධාතූන් වහන්සේ වැඳපුදා ගැනීමට ලැබෙන මෙම දුර්ලභ අවස්ථාවට එක්වීම සඳහායී.\nකපිල වස්තුපුර නිසැක ශ්‍රී සර්වඥ ධාතූන් වහන්සේ රිදී විහාර පුන්‍ය භූමිය වෙත අද (11) පෙරවරුවේ වැඩම කරවනු ලැබුවේ හේවිසි සක් හඩ මධ්‍යයේයි.\nරැස්ව සිටි සැදැහැවතුන්ගේ සාධු නදින් රිදී විහාර පිං බිම ගිගුම් දෙද්දී හිරු ටී.වී., හිරු එෆ්.එම්. ප්‍රමුඛ ආසියානු මාධ්‍ය ජාලයේ සභාපති රේනෝ සිල්වා මහතාගේ සුරතින් සර්වඥ ධාතූන් වහන්සේ විශේෂ ධාතු මන්දිරයේ තැන්පත් කෙරුණා.\nඅනතුරුව කපිල වස්තුපුර නිසැක ශ්‍රී සර්වඥ ධාතූන් වහන්සේ උදෙසා අෂ්ඨපරිස්කාරයෙන් යුතු උදෑසන බුද්ධ පූජාව පවත්වනු ලැබුවා.\nඉන් අනතුරුවයි කපිල වස්තුපුර නිසැක ශ්‍රී සර්වඥ ධාතු ප්‍රදර්ශනය මහජනතාවගේ වන්දනාමානය වෙනුවෙන් විවෘත කෙරුණේ.\nධාතූන් වහන්සේ වැද පුදා ගැනීමේ රිසියෙන් රිදී විහාර පින් බිමට පැමිණ සිටි සැදැහැවතුන් වෙනුවෙන් ආසියානු මාධ්‍ය ජාලයේ සභාපති රේනෝ සිල්වා මහතා සුපුරුදු පරිදි උදෑසන ආහාරය පිරිනැමුවා.\nඑසේම, ධාතු ප්‍රදර්ශනය ආරම්භ වන විටත් රිදී විහාරයේ සිට රිදීගම නගරය දක්වා කිලෝමීටර් 4කට ආසන්න දුරක් සැදැහැවතුන් පෙළ ගැසී සිටින අයුරු දක්නට ලැබුණා.\nදැඩි අවු රශ්මිය ද නොතකමින් දිගු පෝලිම්වල රැදී සිටි ලක්ෂ සංඛ්‍යාත සැදැහැවතුන් වෙනුවෙන් ප්‍රදේශයේ ඉස්ලාම් බැතිමතුන් පවා ස්වෙච්ඡාවෙන් ඉදිරිපත් වී දන්සැල් පවත්වනු ලැබුවා.\nනාරම්මල - කඩහපොල පදිංචි එම්.එම්. සුමනතිලක කපිල වස්තුපුර නිසැක ශ්‍රී සර්වඥධාතුන් වහන්සේ වැද පුදා ගැනීමට ඔහු විසින් නිෂ්පාදනය කරන ලද අඩි 22 ක් උසැති හදුන්කූරක් රිදී විහාරය වෙත රැගෙනවිත් තිබුණා.\nරැස්ව සිටි සැදැහැවතුන්ගේ සාධු නාද මධ්‍යයේ පෙරවරු 11 ට සර්වඥ ධාතූන් වහන්සේ වෙත දහවල් බුද්ධ පූජාව පැවැත්වුණා.",
       "URL": "https://www.hirunews.lk/161112/හිරු-උත්තම-ධාතු-වන්දනාවට-ලක්ෂ-සංඛ්‍යාත-බැතිමතුන්-සැදැහැවතුන්ගේ-පෝලිම-රිදී-විහාරයේ-සිට-සැතපුම්-ගණනාවක්-දුරට",
       "Category": "Local News",
       "Parent URL": "https://www.hirunews.lk/local-news.php?pageID=4522"
}