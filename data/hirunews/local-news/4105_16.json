{
       "Source": "hirunews",
       "Timestamp": "Saturday, 27 January 2018 - 17:57",
       "Headline": "සපුගස්කන්දේ මියගොස් සිටියදී හමුවූ පුද්ගලයා පහරදීමකින් මියගිය බවට සැකයක්",
       "News Content": "සපුගස්කන්ද - හෙයියන්තුඩුව - දේමිත්ත යෝගාශ්‍රමයේ ප්‍රධාන දොරටුව අභියස මියගොස් සිටියදී සොයාගත් පුද්ගලයා පහරදීමක් හේතුවෙන් මියගොස් ඇති බවට සැක පළ වනවා.\nඑම මළ සිරුරේ වම් කන අසල තුවාලයක් පැවතීම පිළිබඳව මහේස්ත්‍රාත් පරීක්ෂණයේදී අවධානය යොමු වී ඇති බවයි පොලිසිය සඳහන් කළේ.\nදේමිත්ත යෝගාශ්‍රමයේ ධාතු මන්දිරයට ඇතුළු වන ප්‍රධාන දොරටුව අභියස මියගොස් සිටි මෙම පුද්ගලයා දොම්පේ - ලූණුගල ප්‍රදේශයේ පදිංචි 31 හැවිරිදි පාසල් වෑන් රථ රියදුරෙක්.\nඔහු සහ තවත් වෑන් රථ රියදුරන් පිරිසක් සමග ඊයේ රාත්‍රියේ සාදයක් පවත්වා ඇති අතර, මධ්‍යම රාත්‍රියේදී එම සාදය අවසන් වී තිබෙනවා.\nඑහෙත් අධික මත් ගතිය නිසා මියගිය පුද්ගලයා තමන් පැමිණි ත්‍රීරෝද රථය තුළ නිදා ගත් බවයි සාදයට එක්වූ අනෙක් රියදුරන් ප්‍රකාශ කර ඇත්තේ.\nපශ්චාත් මරණ පරීක්ෂණය සඳහා මියගිය පුද්ගලයාගේ සිරුර මේ වනවිට රාගම ශික්ෂණ රෝහල වෙත යොමුකර ඇති අතර, සිද්ධිය සම්බන්ධයෙන් පුද්ගලයින් කිහිප දෙනෙකුගෙන් ප්‍රකාශ සටහන් කරගත් බව පොලිසිය සඳහන් කළා.",
       "URL": "https://www.hirunews.lk/182205/සපුගස්කන්දේ-මියගොස්-සිටියදී-හමුවූ-පුද්ගලයා-පහරදීමකින්-මියගිය-බවට-සැකයක්",
       "Category": "Local News",
       "Parent URL": "https://www.hirunews.lk/local-news.php?pageID=4105"
}