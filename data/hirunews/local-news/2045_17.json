{
       "Source": "hirunews",
       "Timestamp": "Friday, 02 April 2021 - 19:32",
       "Headline": "අලුත් අවුරුදු මාර්ගෝපදේශ මාලාව හෙට (වීඩියෝ)",
       "News Content": "සිංහල හා දෙමළ අලුත් අවුරුද්ද සඳහා වන සෞඛ්‍ය මාර්ගෝපදේශ මාලාව හෙට නිකුත් කරන බව සෞඛ්‍ය අමාත්‍යංශය පවසනවා.\nසෞඛ්‍ය ප්‍රවර්ධන කාර්යාංශය ප්‍රකාශ කළේ සීමාවන්ට යටත්ව මෙවර අලුත් අවුරුදු උත්සව පැවැත්වීම සඳහා අවස්ථාව ඉන් ලබා දෙන බවයි.\nමේ අතර, වයස අවුරුදු 60 ට වැඩි පුද්ගලයින්ට සහ අවදානම් කාණ්ඩවලට අයත් පුද්ගලයින්ට අත්හිටුවීමකින් තොරව තවදුරටත් කොරෝනා එන්නත්කරණ කටයුතු සිදුකරන බව වසංගත රෝග විද්‍යා අංශයේ ප්‍රධානී, විශේෂඥ වෛද්‍ය සුදත් සමරවීර අද පස්වරුවේ ප්‍රකාශ කළා.\nකොරෝනා වෛරසය පාලනය කිරිම සඳහා ලබාදෙන කොවිඩ් ඇස්ට්‍රාසෙනෙකා එන්නත පළමු මාත්‍රාවේ එන්නත්කරණය තාවකාලිකව අත්හිටුවා ඇති බවයි වසංගත රෝග විද්‍යා අංශය මීට පෙර ප්‍රකාශ කළේ.\nකෙසේ වෙතත්, විශේෂඥ වෛද්‍ය සුදත් සමරවීර ඒ සම්බන්ධයෙන් අද පස්වරුවේ මෙලෙස පැහැදිලි කිරීමක් කළා.\nඅද දිනයේදී ආසාදිතයින්  120 දෙනෙකු හඳුනා ගැනීමත් සමග මෙරට මුළු කොරෝනා ආසාදිතයින් සංඛ්‍යාව 93,000 ඉක්මවනු ලැබුවා.\nඒ අනුව, මුළු කොරෝනා ආසාදිතයින් සංඛ්‍යාව 93,037ක් වනවා.",
       "URL": "https://www.hirunews.lk/267325/අලුත්-අවුරුදු-මාර්ගෝපදේශ-මාලාව-හෙට-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2045"
}