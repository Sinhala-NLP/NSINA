{
       "Source": "hirunews",
       "Timestamp": "Thursday, 10 October 2019 - 20:08",
       "Headline": "එල්.ටී.ටී.ඊ. ය සමඟ සබඳතා පැවැත් වූ, මැලේසියානු දේශපාලනඥයින් ඇතුළු 07 ක් අත්අඩංගුවට",
       "News Content": "දැනට අක්‍රීයව පවතින එල්.ටී.ටී.ඊ. සංවිධානය සමඟ සබඳතා පැවැත් වූ බවට මැලේසියාවේ දේශපාලනඥයන් දෙදෙනෙකු ඇතුළු සැකකරුවන් 07 දෙනෙකු අත්අඩංගුවට ගෙන තිබෙනවා.\nඔවුන් එල්.ටී.ටී.ඊ. සංවිධානයට සහය දීම, ප්‍රවර්ධනය, බඳවා ගැනීම, අරමුදල් රැස්කිරීම හා එම සංවිධානයට සම්බන්ධ දෑ සන්තකයේ තබා ගැනීම යන චෝදනා මත අත්අඩංගුවට ගෙන ඇති බවයි මැලේසියානු පොලිස් ත්‍රස්ත මර්දන ඒකකයේ ප්‍රධානී අයොබ් ඛාන් ප්‍රකාශ කර ඇත්තේ.\nපසුගිය වසරේ නොවැම්බර් මාසයේ සිට සිදුකළ විමර්ශනයක් අනුව මෙම සැකකරුවන් අත්අඩංගුවට ගෙන ඇති බව සඳහන්.\n2014 වසරේ සිට එල්.ටී.ටී.ඊ. සංවිධානය මැලේසියාව ත්‍රස්ත සංවිධානයක් ලෙස ප්‍රකාශයට පත්කර තිබෙනවා.\nඅත්අඩංගුවට ගත් සැකකරුවන් හත් දෙනා අතර වන දේශපාලනඥයන් දෙදෙනා එරට ප්‍රජාතන්ත්‍රවාදී ක්‍රියාකාරී පක්ෂයේ ප්‍රාන්ත මන්ත්‍රීවරුන් දෙදෙනෙකු බවයි මැලේසියානු පොලිස් ත්‍රස්ත මර්දන ඒකකය ප්‍රකාශ කර ඇත්තේ.\nඔවුන් මැලේසියාවේ පමණක් නොව ශ්‍රී ලංකාවෙන් පිටතදී යළි එල්.ටී.ටී.ඊ. සංවිධානය පණ ගැන්වීමට උත්සාහ ගෙන ඇති බව විමර්ශනවලදී අනාවරණ වී තිබෙනවා. එමෙන්ම, ක්වාලාලම්පූර් හි පිහිටි ශ්‍රී ලංකා මහ කොමසාරිස් කාර්යාලයට ප්‍රහාරයක් එල්ල කිරීමට සැලසුම් කළ 38 හැවිරිදි රක්ෂණ නියෝජිතයෙකුද මැලේසියානු පොලිසිය භාරයේ සිටින බව සඳහන්.\nඑල්.ටී.ටී.ඊ. සංවිධානයට සම්බන්ධ බවට පසුගිය වසර කිහිපය තුළ සැකකරුවන් 25 දෙනෙකු අත්අඩංගුවට ගෙන ඇති බවයි මැලේසියානු පොලිස් ත්‍රස්ත මර්දන ඒකකයේ ප්‍රධානී අයොබ් ඛාන් ප්‍රකාශ කර ඇත්තේ.",
       "URL": "https://www.hirunews.lk/225991/එල්-ටී-ටී-ඊ-ය-සමඟ-සබඳතා-පැවැත්-වූ-මැලේසියානු-දේශපාලනඥයින්-ඇතුළු-07-ක්-අත්අඩංගුවට",
       "Category": "Local News",
       "Parent URL": "https://www.hirunews.lk/local-news.php?pageID=3104"
}