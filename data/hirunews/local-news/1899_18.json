{
       "Source": "hirunews",
       "Timestamp": "Tuesday, 08 June 2021 - 8:08",
       "Headline": "සපුගස්කන්දේ තෙල් කාන්දුව ගැන සෙවීමට පත් කළ කමිටු අද රැස්වේ",
       "News Content": "අධික වර්ෂාවත් සමඟ සපුගස්කන්ද තෙල් පිරිපහදුව තුල දැවි තෙල්, ජලයට මිශ්‍ර වීමේ සිද්ධිය සම්බන්ධයෙන් විමර්ශනයට පත් කල කමිටු 02 අද (08) රැස්වීමට නියමිතයි.\nඑහි එක් කමිටුවක සභාපති උපුල් විජේසේකර හිරු ප්‍රවෘත්ති අංශයට ප්‍රකාශ කළේ මෙම කමිටු 02 මගින් නිර්දේශ සහිත වාර්තා ඉදිරි දින 14 තුල බලශක්ති අමාත්‍ය උදය ගම්මන්පිල වෙත ලබාදීමට කටයුතු කරන බවයි.\nසපුගස්කන්ද තෙල් පිරිපහදුව තුලදී පසුගියදා දැවි තෙල්, ජලයට මිශ්‍ර වීමක් සිදුවුනේ පවිත්‍රාගාර පද්ධතියක් වැසි ජලයෙන් පිරී පිටාර ගැලීම හේතුවෙන්.\nඒ අනුව සිද්ධිය සම්බන්ධයෙන් කමිටු 02ක් පත් කිරීමටයි බලශක්ති අමාත්‍ය උදය ගම්මන්පිල ඊයේ පියවර ගත්තේ.\nසිද්ධිය සම්බන්ධයෙන් විමර්ශණයක් පවත්වා එවැනි තත්වයක් ඇතිවීමට හේතු වූ කරුණු අනාවරණය කර ගැනීම සඳහා මෙන්ම එවැනි තත්වයක් යළි ඇති නොවීම සදහා ගත යුතු ක්‍රියාමාර්ග සම්බන්ධයෙන් වන නිර්දේශ ඉදිරිපත් කිරීම සඳහා සාමාජිකයන් සිව් දෙනෙකුගෙන් යුක්තව එක් කමිටුවක් පත් කර තිබෙනවා.\nඒ අමාත්‍යවරයාගේ පෞද්ගලික ලේකම් උපුල් විජේසේකරගේ සභාපතීත්වයෙන්.\nබලශක්ති අමාත්‍යංශයේ ජ්‍යෙෂ්ඨ සහකාර ලේකම්  නයනා ඊ සේනාරත්න, ලංකා ඛණිජ තෙල් නීතිගත සංස්ථාවේ මෙහෙයුම් කළමනාකරු මේනක ජීවසිරි සහ නීතීඥ භූපති කහතුඩුව එහි සෙසු සාමාජිකයන් වනවා.\nලංකා ඛණිජ තෙල් නීතිගත සංස්ථාවේ ජේ්‍යෂ්ඨ කළමනාකාර වයි.ඒ.බී.එස් ප්‍රියංකරගේ සභාපතිීත්වයෙන් යුත් අනෙක් කමිටුව පත් කර ඇත්තේ සිද්ධියෙන් පීඩාවට පත් ජනතාවට කඩිනමින් වන්දි ලබා දීම සඳහායි.\nසපුගස්කන්ද පිරිපහදුවේ කළමනාකරු පී.එෆ්.ඩබ්ලිව් දයානාත් සහ වරලත් තක්සේරුකරු තාරක වේරගොඩ ද එම කමිටුවේ සාමාජිකත්වය දරනවා.",
       "URL": "https://www.hirunews.lk/273683/සපුගස්කන්දේ-තෙල්-කාන්දුව-ගැන-සෙවීමට-පත්-කළ-කමිටු-අද-රැස්වේ",
       "Category": "Local News",
       "Parent URL": "https://www.hirunews.lk/local-news.php?pageID=1899"
}