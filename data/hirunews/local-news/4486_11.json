{
       "Source": "hirunews",
       "Timestamp": "Saturday, 03 June 2017 - 13:11",
       "Headline": "වලස්මුල්ලේ දෙනියකන්ද යළි නාය යයි - පවුල් 60ක් ඉවත් කර ගැනේ",
       "News Content": "අධික වර්ෂාපතනය සහ ජල ගැලීම් සමඟ දිවයිනේ ප්‍රදේශ ගණනාවකම නාය යාම් මෙන්ම පස් කඳු කඩා වැටීම් රැසක් පසුගිය කාලය තුළ වාර්තා වුණා.\nවලස්මුල්ල, දෙහිගහහේන, දෙනියකන්ද එලෙස ඊයේ රාත්‍රියේ නාය යාමට ලක්වූයේ දෙවන වතාවටයි.\nඒ හේතුවෙන් දෙනියකන්ද අවට පදිංචිව සිටි පවුල් 60කට අයත් පුද්ගලයින් 219 දෙනෙකු ආරක්ෂිත කදවුරක් වෙත යොමු කළ බව හම්බන්තොට දිස්ත්‍රික් ලේකම් ඩබ්ලිව්.එච්. කරුණාරත්න හිරු ප්‍රවෘත්ති වෙත කියා සිටියේ.\nමේ අතර, මධ්‍යම කඳුකරයට ඇද හැලෙන වර්ෂාවත් සමග හැටන් දික්ඔය, වනරාජා වතුයායේ නිවාස පෙළක් මතට පස් කන්දක් කඩා වැටී තිබෙනවා.\nපොලීසිය සදහන් කළේ අනතුරෙන් නිවාස දෙකකට දැඩි හානි සිදුව ඇති අතර එම නිවාස වල පදිංචි පුද්ගලයින් ආරක්ෂිත ස්ථාන කරා යොමු කළ බවයි.\nඅයහපත් කාළගුණයෙන් ආපදාවට ලක්වූ දිස්ත්‍රික්ක 7කට පනවා තිබූ නාය යාම් අනතුරු ඇගවීම අද පස්වරු දෙක දක්වා වලංගු බවයි ගොඩනැගිලි පර්යේෂණ සංවිධානය නිවේදනය කළේ.\nරත්නපුර, කෑගල්ල, ගාල්ල, කළුතර, මාතර, හම්බන්තොට සහ නුවරඑළිය යන දිස්ත්‍රික්ක වලට වර්ෂාපතනය අඛන්ඩව පැවතුනහොත් නායයෑමේ සහ කණ්ඩි කඩා වැටීමේ අවදානම පිළිබද අවධානයෙන් සිටිය යුතු නමුත් මේ වන තුරු ඇතැම් ප්‍රදේශ වල ජනතාව එම ස්ථානවලින් මෙතෙක් ඉවත් වී නොමැති බවයි ගොඩනැගිලි පර්යේෂණ සංවිධානයේ නායයෑම් අංශයේ අධ්‍යක්ෂ ආර්.එම්.එස් බණ්ඩාර හිරු ප්‍රවෘත්ති අංශය වෙත සදහන් කළේ.\nමේ අතර, දිවයිනේ ප්‍රදේශ කිහිපයකට බලපෑ ඇති වැසි තත්වය හේතුවෙන් ගංඟාවල ජල මට්ටම ඉහළ ගොස් යළි ගං වතුර තත්වයක් ඇතිවේ යැයි ජනතාව අනියත බියක් ඇති කර නොගත යුතු බව වාරිමාර්ග දෙපාර්තමේන්තුව පවසනවා.\nපවතින වැසි සහිත කාළගුණ තත්වය හේතුවෙන් කුකුළේ ගඟ ජලාශයේ ආරක්ෂිත බැම්ම කැඩී යාමේ අවදානමක් පවතින බවට පළ වන වාර්තා අසත්‍ය බවයි විදුලි බල හා පුනර්ජනනීය අමාත්‍යංශයේ මාධ්‍ය ප්‍රකාශක සුලක්ෂණ ජයවර්ධන සඳහන් කළේ.\nආපදා තත්ත්වයෙන් පසු මෙරට ජනතාවට සහන ලබාදීම සඳහා ඉන්දියාව, චීනය, ජපානය, ඊශ්‍රායලය, පාකිස්තානය ආදී රටවල් ඉදිරිපත් වුණා.\nඑමෙන්ම ආපදා තත්ත්වයෙන් විපතට පත්වූවන් සඳහා සහනාධාර ලබාදීමට චීනයෙන් ගුවන් යානයක් ද අද පස්වරුවේ දිවයිනට පැමිණීමට නියමිතයි.",
       "URL": "https://www.hirunews.lk/162740/වලස්මුල්ලේ-දෙනියකන්ද-යළි-නාය-යයි-පවුල්-60ක්-ඉවත්-කර-ගැනේ",
       "Category": "Local News",
       "Parent URL": "https://www.hirunews.lk/local-news.php?pageID=4486"
}