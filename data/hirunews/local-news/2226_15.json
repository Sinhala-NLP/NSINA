{
       "Source": "hirunews",
       "Timestamp": "Thursday, 07 January 2021 - 20:18",
       "Headline": "තෙදින නිළ සංචාරය නිම කරමින් ඉන්දීය විදේශ ඇමති දිවයිනෙන් පිටත්ව යයි (වීඩියෝ)",
       "News Content": "මෙරට සංචාරයක නිරත වූ ඉන්දීය විදේශ අමාත්‍ය ආචාර්ය එස්. ජෙයිශංකර් අද පස්වරුවේ සිය තෙදින නිල සංචාරය නිම කරමින් දිවයිනෙන් පිටත්ව ගියා.\nඔහු ඊයේ විපක්ෂ නායක සජිත් ප්‍රේමදාස ඇතුළු පාර්ශව කිහිපයක් සමඟ සාකච්ඡා පැවැත්වූ අතර විපක්ෂ නායකවරයාට ඉන්දියාවේ නිළ සංචාරයක් සඳහා පැමිණෙන ලෙස ඉන්දීය විදේශ අමාත්‍යවරයා ආරාධනාවක් ද සිදුකළ බවයි විපක්ෂ නායක මාධ්‍ය අංශය සඳහන් කළේ.\nඑමෙන්ම, ඉන්දීය විදේශ අමාත්‍යවරයා එක්සත් ජාතික පක්ෂ නායක රනිල් වික්‍රමසිංහ ද හමුවූ අතර, කොවිඞ් පාලනය සඳහා ඉන්දීය එන්නතක් හැකි ඉක්මනින් මෙරටට ලබාදෙන ලෙස හිටපු අග්‍රාමාත්‍යවරයා ඉන්දීය විදේශ අමාත්‍යවරයාගෙන් ඉල්ලා තිබෙනවා.\nමේ අතර, දෙමළ ජාතික සන්ධානයේ නියෝජිතයින් පිරිසක් ද අද ඉන්දීය විදේශ අමාත්‍ය එස්. ජෙයිශංකර් හමුවූ අතර එහිදී මෙරට දෙමළ ජාතිකයින්ගේ අභිලාෂයන් පිළිබදව ඊයේ දැක්වූ අදහස්වලට තම ස්තූතිය පළ කළ බව හමුවෙන් අනතුරුව මාධ්‍ය වෙත අදහස් දක්වමින් පාර්ලිමේන්තු මන්ත්‍රී එම්. සුමන්දිරන් සඳහන් කළා.\nඑමෙන්ම, ධීවර අමාත්‍ය ඩග්ලස් දේවානන්දා, රාජ්‍ය අමාත්‍යවරුන් වන එස්. වියාලේන්ද්‍රන්, ජීවන් තොණ්ඩමන් සහ පාර්ලිමේන්තු මන්ත්‍රී මනෝ ගනේෂන් නියෝජනය කරන දෙමළ ප්‍රගතිශීලී සන්ධානයේ නියෝජිතයින් පිරිසක් ද ඉන්දීය විදේශ අමාත්‍යවරයා හමුවී සාකච්ඡා පවත්වා තිබෙනවා.\nමීට අමතරව ඊයේ දිනයේදී ඉන්දීය විදේශ අමාත්‍යවරයා ජනාධිපතිවරයා, අග්‍රාමාත්‍යවරයා මෙන්ම විදේශ අමාත්‍යවරයා ද හමුවී සාකච්ඡා පවත්වනු ලැබුවා.",
       "URL": "https://www.hirunews.lk/259108/තෙදින-නිළ-සංචාරය-නිම-කරමින්-ඉන්දීය-විදේශ-ඇමති-දිවයිනෙන්-පිටත්ව-යයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2226"
}