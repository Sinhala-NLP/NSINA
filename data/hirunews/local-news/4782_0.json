{
       "Source": "hirunews",
       "Timestamp": "Thursday, 24 November 2016 - 18:06",
       "Headline": "සීනි කන්ටේනරයකින් කොකේන් කිලෝග්‍රෑම් 200 ක් - වටිනාකම කෝටි 200 ක්",
       "News Content": "රේගු භාරයේ පවතින තවත් කන්ටේනර් 40 කට වැඩි ප්‍රමාණයක කොකේන් සගවා ඇත්ද යන්න පිළිබඳව පරීක්ෂණ ක්‍රියාත්මක බව පොලිස් මත්ද්‍රව්‍ය නාශක කාර්යාංශය පවසනවා.\nඑහි ප්‍රකාශකයෙකු හිරු ප්‍රවෘත්ති අංශයට සදහන් කළේ ඔරුගොඩවත්ත රේගු අංගනයේ තිබෙන එලෙස පරීක්ෂා කරන ලද කන්ටේනරයක තිබී කෝටි 200 කට අධික වටිනාකමකින් යුත් කොකේන් කිලෝග්‍රෑම් 200 ක් අද (24) සොයා ගත් බවයි.\nසීනි රැගෙන එන මුවාවෙන් මෙම කොකේන් තොගය බ්‍රසීලයේ සිට මෙරටට රැගෙන විත් ඇති බව සදහන්.\nඅධිකරණ නියෝගයක් මත කන්ටේනර් 50 කට වැඩි ප්‍රමාණයක් රේගු භාරයට ගෙන තිබෙනවා.\nඑම කන්ටේනර්වල කොකේන් ඇති බවට ලැබුණු පැමිණිලි මතයි ඒවා රේගු භාරයට ගෙන ඇත්තේ.\nමීට පෙර ද අවස්ථා තුනකදී බ්‍රසීලයේ සිට මෙරටට ආනයනය කරන ලද සීනි කන්ටේනර්වල තිබී කොකේන් මත්ද්‍රව්‍ය හමුවුණා.\nමෙහි ආසන්නතම සිද්ධිය කැළණිය - පෙතියාගොඩ ප්‍රදේශයෙන් වාර්තාවූයේ පසුගිය 9 වනදායි.\nපෙතියාගොඩ ප්‍රදේශයේ ගබඩාවක් තුළ සීනි අඩංගු කන්ටේනරයක සූක්ෂම ලෙස අසුරා තිබියදී රුපියල් කෝටි 45 ක වටිනාකමකින් යුත් කොකේන් කිලෝග්‍රෑම් 31 ක් සොයා ගත්තා.",
       "URL": "https://www.hirunews.lk/148250/සීනි-කන්ටේනරයකින්-කොකේන්-කිලෝග්‍රෑම්-200-ක්-වටිනාකම-කෝටි",
       "Category": "Local News",
       "Parent URL": "https://www.hirunews.lk/local-news.php?pageID=4782"
}