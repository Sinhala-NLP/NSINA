{
       "Source": "hirunews",
       "Timestamp": "Saturday, 08 April 2017 - 10:58",
       "Headline": "ප්‍රවීණ චිත්‍රපට අධ්‍යක්ෂ වසන්ත ඔබේසේකර අභාවප්‍රාප්ත වෙයි",
       "News Content": "ප්‍රවීන චිත්‍රපට අධ්‍යක්ෂ වසන්ත ඔබේසේකර අද උදෑසන අභාවප්‍රාප්ත වී තිබෙනවා.\nකොළඹ පෞද්ගලික රෝහලකදී මිය යන විට ඔහු 80 හැවිරිදි වියේ පසුවුණා.\nදශක කිහිපයක් පුරා සිනමා කර්මාන්තයේ නිරත වූ වසන්ත ඔබේසේකර වෙස්ගත්තෝ, වල්මත්වූවෝ සහ පළගැටියෝ යන චිත්‍රපට 70 දශකයේදී නිර්මාණය කළ අතර, දඩයම සහ කැඩපතක ඡායා 80 දශකයේදී ද, මාරුතය, දොරකඩමාරාව සහ තීර්ත යාත්‍රා චිත්‍රපට 90 දශකයේ අග භාගයේදී නිර්මාණය කළා.\nමෑතකදී ඔහු සලෙළු වරම චිත්‍රපටය නිර්මාණය කළේ වර්තමාන සමාජයේ තරුණ පරපුර සහ ප්‍රචණ්ඩත්වය තේමා කර ගනිමින්.\nවසන්ත ඔබේසේකර හොඳම අධ්‍යක්ෂණය සහ තිර රචනය සඳහා ජනාධිපති සහ සරසවි සම්මාන 11ක් හිමි කර ගත් විශිෂ්ඨ සිනමා නිර්මාණකරුවෙක්.\nකොළඹ විශ්වවිද්‍යාලයේ උපාධිධාරියෙකු වන වසන්ත ඔබේසේකර සිය කලා ජීවිතය ආරම්භ කළේ පුවත්පත් කලාවේදියෙකු ලෙසින්.\nප්‍රවීන චිත්‍රපට අධ්‍යක්ෂ වසන්ත ඔබේසේකරගේ දේහය පිළිබද අවසන් කටයුතු හෙට පස්වරු 5ට බොරැල්ල පොදු සුසාන භූමියේදී සිදුකිරීමට නියමිතයි.\nඑතෙක් ඔහුගේ දේහය බොරැල්ලේ පෞද්ගලික මල් ශාලාවක තැන්පත් කර තිබෙන බව පවුලේ සාමාජිකයෙකු සදහන් කළා.",
       "URL": "https://www.hirunews.lk/158766/ප්‍රවීණ-චිත්‍රපට-අධ්‍යක්ෂ-වසන්ත-ඔබේසේකර-අභාවප්‍රාප්ත-වෙයි",
       "Category": "Local News",
       "Parent URL": "https://www.hirunews.lk/local-news.php?pageID=4573"
}