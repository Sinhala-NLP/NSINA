{
       "Source": "hirunews",
       "Timestamp": "Saturday, 16 April 2022 - 12:57",
       "Headline": "ගාලුමුවදොර විරෝධයට ආදිවාසීනුත් එක්වෙයි (වීඩියෝ)",
       "News Content": "ගාලු‍ මුවදොර ජනාධිපති කාර්යාලය ඉදිරිපිට ඇරඹි ජනතා විරෝධතාව අද අටවැනි දිනටත් ක්‍රියාත්මකයි.\nවිරෝධතාවට ඊයේ රාත්‍රියේදීත් විශාල පිරිසක් එක්ව සිටි අතර ඊට ආදිවාසී ජනතාවද එක්වීම විශේෂත්වයක්.\nරට තුළ පවතින තත්ත්වයට විරෝධය පළකරමින් පසුගිය 9 වැනිදා ඇරඹි මෙම විරෝධතාවයට කලාකරුවන්, ක්‍රිඩකයින් මෙන්ම විවිධ පිරිස් එක්ව සිටියා.\nගාලු‍ මුවදොර විරෝධතාවට සහය පළ කිරීම සඳහා දිවයිනේ විවිධ ප්‍රදේශවලින් පිරිස් පැමිණෙමින් සිටිනවා.\nඑමෙන්ම, හිටපු ක්‍රිකට් ක්‍රීඩක ධම්මික ප්‍රසාද් විරෝධතා භූමියේ ඊයේ ආරම්භ කළ සත්‍යග්‍රහය අද උදෑසන අවසන් කළා.\nආහාර වර්ජිතව සිටි ඔහුට කිරි වීදුරුවක් ලබාදී සත්‍යග්‍රහය අවසන් කිරීමට ආශිර්වාද කිරීම සඳහා ප්‍රවීන ගායන ශිල්පිනී මල්කාන්ති නන්දසිරි එක්වූ බවයි අප වාර්තාකරු සඳහන් කළේ.\nහිටපු ක්‍රිකට් ක්‍රීඩක ධම්මික ප්‍රසාද් ආරම්භ කළ සත්‍යග්‍රහය අවසන් කිරීමත් සමඟ යළිත් එක්දින සත්‍යග්‍රහයක් සඳහා රංගන ශිල්පීනි විශාකා ජයවීර එම පරිශ්‍රයේ අසුන් ගත්තා.\nඑසේම, විරෝධතාව පැවැත්වෙන ගාලු‍ මුවදොර ජනාධිපති ලේකම් කාර්යාලය ඉදිරිපිට අද පෙරවරුවේ පොලිස් ට්‍රක් රථ පෙළක් නවතා තිබූ අතර පසුව අදාළ ට්‍රක් රථ එම ස්ථානයෙන් ඉවත් කර තිබුණා.\nඒ සම්බන්ධයෙන් නිවේදනයක් නිකුත් කළ ශ්‍රී ලංකා නීතිඥ සංගමය ප්‍රකාශ කළේ රටේ පොදු ජනතාව පවත්වන සාමකාමී විරෝධතාවක් අඩපණ කිරීම සඳහා කවරාකාරයකින් හෝ කටයුතු කරන්නේ නම් ඒ පිළිබඳ සිය දැඩි අවධානය යොමුවන බවයි.\nඑවැනි ප්‍රයත්නයක් රටට, එහි ප්‍රජාතන්ත්‍රවාදයට, ආර්ථිකයට මෙන්ම නීතියේ ආධිපත්‍යය කෙරෙහි දැඩි අහිතකර බලපෑමක් ඇති කිරීමට හේතුවනු ඇති බවයි එමගින් අවධාරණය කළේ.\nකෙසේ වෙතත්, අප කළ විමසීමකදී උසස් පොලිස් නිලධාරියෙකු සඳහන් කළේ මෙම පොලිස් ට්‍රක් රථ ගෙන්වා ඇත්තේ මේ දිනවල කොළඹ නගරයේ රාජකාරි කරන පොලිස් නිලධාරින්ට පහසුකම් සැලසීම සඳහා පමණක් බවයි.\nපසුව එම රථ පිටත් කර හැරීමට කටයුතු කළ බවද එම උසස් පොලිස් නිලධාරියා සඳහන් කළා.",
       "URL": "https://www.hirunews.lk/302060/ගාලුමුවදොර-විරෝධයට-ආදිවාසීනුත්-එක්වෙයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1228"
}