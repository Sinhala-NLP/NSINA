{
       "Source": "hirunews",
       "Timestamp": "Wednesday, 07 October 2020 - 14:23",
       "Headline": "හිටපු පොලිස් ඇමති නොදන්නා ආරක්ෂක ආයතනයන් (වීඩියෝ)",
       "News Content": "මෙරට ජාතික ආරක්ෂාව සම්බන්ධ තොරතුරු විශ්ලේෂණය කර කරුණු ඉදිරිපත් කිරීමට, ජාතික ආරක්ෂක අධ්‍යයන ආයතනය නමින් ආයතනයක් පවතින බව තමා මේ වනතෙක් නොදැන සිටි බව, නීතිය හා සාමය පිළිබඳ හිටපු අමාත්‍ය සාගල රත්නායක මහතා ප්‍රකාශ කළා.\nඔහු ඊයේ මේ අදහස් පළකළේ, පාස්කු ප්‍රහාරය සම්බන්ධයෙන් විමර්ශනය කෙරෙන ජනාධිපති කොමිසමේ සාක්ෂි ලබාදෙමින්.\nපසුගිය යහපාලන ආණ්ඩුවේ නීතිය හා සාමය පිළිබඳව හිටපු අමාත්‍යවරයකු වන සාගල රත්නායක මහතා පාස්කු ප්‍රහාරය සම්බන්ධයෙන් විමර්ශනය කෙරෙන ජනාධිපති කොමිසම හමුවේ සාක්ෂි ලබාදුන්නේ පළමුවරටයි.\nඑහිදි රජයේ ජ්‍යෙෂ්ඨ අධිනීතිඥවරිය සාගල රත්නායක මහතාගෙන් විමසා සිටියේ එවකට පැවති නීතිය හා සාමය අමාත්‍යාංශයේ සතිපතා පොලීසිය සමග රැස්වීමක් පැවැත්වූයේද යන්නයි.\nසාගල රත්නායක - හිටපු නීතිය හා සාමය අමාත්‍ය\nපැවැත්වුණා, ඒක තිබුණේ සඳුදා. සමහර වෙලාවට සඳුදා අපේ එක්සත් ජාතික පක්ෂයේ පාර්ලිමේන්තු කණ්ඩායම් රැස්වීම තිබුණොත් පොලිස් රැස්වීම පැවැත්වීමට හැකියාවක් ලැබුණේ නැහැ.\nරජයේ ජ්‍යෙෂ්ඨ අධිනීතිඥවරිය\nමෙම අමාත්‍ය ධූරය දැරූ අවුරුදු 2යි, මාස 3යි, දින 18ක කාලය තුළ ඔබ හා පොලීසිය සමග හොඳ සම්බන්ධයක් තිබුණාද රත්නායක මහත්මයා ?\nසාගල රත්නායක - හිටපු නීතිය හා සාමය අමාත්‍ය\nඔව් තිබුණා. නමුත් සමීපව කටයුතු කරන්න බැරි වුණ අවස්ථාත් තිබුණා.\nරජයේ ජ්‍යෙෂ්ඨ අධිනීතිඥවරිය\nනීතිය හා සාමය අමාත්‍යවරයා වශයෙන් ඔබට රාජ්‍ය බුද්ධි සේවයේ හෝ හමුදා බුද්ධි අංශවල වාර්තා ලැබුණද ?\nසාගල රත්නායක - හිටපු නීතිය හා සාමය අමාත්‍ය\nමට හමුදා බුද්ධි අංශවලින් නම් තොරතුරු ලැබුණේ නැහැ.\nනමුත් ආරක්ෂාවට සම්බන්ධ වැදගත් වාර්තා රාජ්‍ය බුද්ධි සේවය මට නිතරම දුන්නා. එවැනි වාර්තා 407 ක් මට ලැබිලා තියෙනවා.\nරජයේ ජ්‍යෙෂ්ඨ අධිනීතිඥවරිය\nඔබ බුද්ධි සම්බන්ධීකරණ රැස්වීම් කීයකට සහභාගී වුණාද ?\nසාගල රත්නායක - හිටපු නීතිය හා සාමය අමාත්‍ය\nබුද්ධි සම්බන්ධීකරණ රැස්වීම ගැන නම් මම දැනුවත් නැහැ.\nනමුත් ආරක්ෂක කවුන්සිලයේ රැස්වීම් 9කට මට ආරාධනා ලැබිලා තියෙනවා.\nමම ඒවායෙන් බොහෝමයකට සහභාගී වුණා.\nරජයේ ජ්‍යෙෂ්ඨ අධිනීතිඥවරිය\nසහරාන් හෂීම් සම්බන්ධයෙන් හා ඔහුව අත්අඩංගුවට ගන්න යනවා කියල ආරක්ෂක කවුන්සිලයේ සාකච්ඡා වුණා ද ?\nසාගල රත්නායක - හිටපු නීතිය හා සාමය අමාත්‍ය\nමට මතකයක් නැහැ, එහෙම කතාවුණානම් මට මතක තියෙනවා.\nඑහෙනම් මම අහනවා ඇයි අත්අඩංගුවට ගන්න බැරි, නීතිපතිවරයාගේ උපදෙස් මොනවාද කියලා ?\nරජයේ ජ්‍යෙෂ්ඨ අධිනීතිඥවරිය\nජනාධිපති මෛත්‍රීපාල සිරිසේන මහතා යම් අවස්ථාවක ආරක්ෂක කවුන්සලයේ දී 'සහරාන්ව වහාම අත්අඩංගුවට ගන්න' කියලා පොලීසියට නියෝග කළාද ?\nසාගල රත්නායක - හිටපු නීතිය හා සාමය අමාත්‍ය\nනැහැ, එහෙම දෙයක් වුණානම් මට මතක තියෙන්න ඕනෙ.\nරජයේ ජ්‍යෙෂ්ඨ අධිනීතිඥවරිය\nශ්‍රී ලංකා ජාතික ආරක්ෂක අධ්‍යයන ආයතනය නම් ආයතනයක් විසින් මෙරට ජාතික ආරක්ෂාව සම්බන්ධයෙන් බුද්ධි අංශ යොමුකරන වාර්තා විශ්ලේෂණය කර තොරතුරු ලබාදෙන බවත්, පවතින අවදානම් තත්ත්වයන් පිළිබඳව දැනුම්වත් කරන බවත් ඔබ හිටපු අමාත්‍යවරයා ලෙස දැනගෙන සිටියාද\nසාගල රත්නායක - හිටපු නීතිය හා සාමය අමාත්‍ය\nනැහැ ස්වාමීනි.\nමෙම අවස්ථාවේදී මගෙන් මේ ප්‍රශ්නය අහනකල් මම එහෙම ආයතනයක් තිබෙන බවවත්, එවැනි ක්‍රියාවලියක් සිදුවෙන බවවත් දැන සිටියේ නැහැ.",
       "URL": "https://www.hirunews.lk/252009/හිටපු-පොලිස්-ඇමති-නොදන්නා-ආරක්ෂක-ආයතනයන්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2405"
}