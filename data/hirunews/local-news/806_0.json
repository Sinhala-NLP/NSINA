{
       "Source": "hirunews",
       "Timestamp": "Thursday, 13 October 2022 - 16:34",
       "Headline": "පවතින තත්ත්වයේ සහනදායි වෙනසක් ජනවාරි මාසය වන විට",
       "News Content": "ආර්ථිකය ස්ථායීකරණයට අදාළ කෙටි සහ මධ්‍ය කාලීන වැඩසටහන් හඳුනා ගැනීම සඳහා වන ජාතික සභා අනු කමිටුවට ජනතා අදහස් ලබා ගැනීමට ඩිජිටල් වේදිකාවක් සකස් කරන බව කමිටු සභාපති පාඨලී චම්පික රණවක අද (13) ප්‍රකාශ කළා.\nඔහු මේ බව සඳහන් කළේ අනු කමිටුව විද්වත් අදහස් ලබා ගැනීම සඳහා පාර්ලිමේන්තුවේදී රැස්වූ අවස්ථාවේදීයි.\nමෙහිදී ශ්‍රී ලංකා මහ බැංකු‍ව සහ මුදල් අමාත්‍යාංශයේ නිලධාරින් සහ මහාචාර්ය රොහාන් සමරජීව මෙම රැස්වීමට සහභාගී වූ අතර එහිදී රටේ පවතින වත්මන් ණය තත්ත්වය සහ අන්තර් ජාතික මූල්‍ය අරමුදල සමග කටයුතු කිරීමේදී ඇති විය හැකි ප්‍රතිපත්තිමය තත්ත්වයන් පිළිබඳ අවධාරණය කෙරුණා.\nමෙහිදී ශ්‍රී ලංකා මහ බැකුවේ රාජ්‍ය ණය දෙපාර්තමේන්තුවේ ආචාර්ය එම්.ඉසෙඩ්.එම්. ආසිම් අදහස් දක්වමින් සඳහන් කළේ එළඹෙන ජනවාරි මාසය වන විට පවතින තත්ත්වයේ යම් සහනදායි වෙනසක් ඇති වනු ඇති බවයි.\nමෙහිදී කමිටුවේ අවධානය යොමු වූයේ ආර්ථික ස්ථායීකරණය ඇති කිරීම සඳහා රුපියල ඩොලරයට සාපේක්ෂව පවත්වා ගැනීම, බදු වැඩි කිරීම, ආනයන සීමා පැනවීම වැනි කරුණු හේතුකොට ගෙන ඇති වන සමාජ පීඩනය පිළිබඳවයි.\nමෙම තත්ත්වයට සාපේක්ෂව සුළු හා මධ්‍ය පරිමාණයේ කර්මාන්ත කඩා වැටීම, විරැකියාව අධික වීම, දුප්පත්කම වැඩිවීම ආදී කරුණු හේතුවෙන් ඇති වන සමාජීය ගැටළු පිළිබඳවද කමිටුවේ අවධානය යොමු කෙරුණා.\nමෙහිදී සභාපතිවරයා මුදල් අමාත්‍යාංශයට සහ සංඛ්‍යාලේඛන දෙපාර්තමේන්තුවට දැනුම් දුන්නේ ශ්‍රී ලංකාවේ කුටුම්භ පිළිබඳ සමීක්ෂණය වහා කඩිනමින් සිදු කිරීමට පියවර ගන්නා ලෙසයි. මෙම සමීක්ෂණය වසර තුනක කාලයකට සිදු කොට නොමැති නිසා සමීක්ෂනය සිදු කිරිම මගින් සමාජීය කඩාවැටිම අවබෝධ කොටගෙන ඉදිරි ප්‍රතිපත්ති සකස් කිරිම වඩා උචිත වනු ඇති බවද සභාපතිවරයා සඳහන් කළා.\nදැනට ආණ්ඩුව විසින් ජාත්‍යන්තර මූල්‍ය අරමුදල සමග සිදුකරනු ලබන සාකච්ඡා හේතුකොටගෙන කිසියම් ආකාරයට පීඩනයට පත් වන විවිධ ක්ෂේත්‍ර පිළිබඳව සහ ණය ස්ථායිකරණයට අදාළ යෝජනා ඇතුළත් සවිස්තරාත්මක වාර්තාවක් දෙසැම්බර් මාසයේදී ඉදිරිපත් කිරීමටද කමිටුව විසින් සැලසුම් කර තිබෙනවා.\nමෙම රැස්වීමට රාජ්‍ය අමාත්‍ය සිසිර ජයකොඩි සහ පාර්ලිමේන්තු මන්ත්‍රී ගරු එම්. රාමේෂ්වරන් යන මහත්වරු සහ පාර්ලිමේන්තුවේ සහකාර මහලේකම් ටිකිරි ජයතිලක ද එක්ව සිටියා.",
       "URL": "https://www.hirunews.lk/317775/පවතින-තත්ත්වයේ-සහනදායි-වෙනසක්-ජනවාරි-මාසය-වන-විට",
       "Category": "Local News",
       "Parent URL": "https://www.hirunews.lk/local-news.php?pageID=806"
}