{
       "Source": "hirunews",
       "Timestamp": "Wednesday, 02 November 2016 - 7:46",
       "Headline": "ආබාධිත රණවිරුවන්ගේ විරෝධතාව තවදුරටත්",
       "News Content": "සේවා විශ්‍රාම වැටුප ලබාදෙන ලෙස ඉල්ලා විශ්‍රාමික ආබාධිත රණවිරුවන් පිරිසක් තවදුරටත් කොටුව දුම්රියපළ ඉදිරිපිට විරෝධතාවයේ නිරත වනවා.\nමේ අතර, ජනාධිපති මාධ්‍ය අංශය සදහන් කළේ වසර 12ක සේවා කාලය අවසන් නොකර වෛද්‍ය හේතූන් මත විශ්‍රාම ලැබූ රණවිරුවන්ට සහ නිලධාරීන්ට විශ්‍රාම වැටුප, දීමනාවක් ලෙස ලබාදීමට ජනාධිපතිවරයා උපදෙස් ලබාදී ඇති බවයි.\nවසර 12ක සේවා කාලයට පෙර ආබාධ තත්ත්වයට පත්වූ විශ්‍රාමික ත්‍රිවිධ හමුදා සහ පොලිස් නිලධාරීන් කොළඹ කොටුව දුම්රිය ස්ථානය ඉදිරිපිට විරෝධතාවක් ආරම්භ කළේ පෙරේදා දිනයේයි.\nඑම ස්ථානයේම රැය පහන් කළ විරෝධතාකරුවන් ප්‍රධාන මාර්ගය අවහිර වන සේ ඊයේ පස්වරු දක්වා විරෝධතාවයේ නිරතවීම හේතුවෙන් කොටුව අවට මාර්ගවල දැඩි රථ වාහන තදබදයක් නිර්මාණය වී තිබුණා.\nපසුව එම ස්ථානයෙන් ඉවත් වූ විරෝධතාකරුවන් ජනාධිපති ලේකම් කාර්යාල පිවිසුම අවහිර නොවන ලෙස විරෝධතාවය ආරම්භ කළා.\nරාත්‍රී 8 දක්වා විරෝධතාකරුවන් එහි රැදී සිටින අතරතුර එම ස්ථානයට ආරක්ෂක ලේකම් කරුණාසේන හෙට්ටිආරච්චි ද පැමිණ ඔවුන් සමඟ සංවාදයක නිරත වුණා.\nකෙසේ වෙතත්,  රණවිරු අයිතිවාසිකම් සුරැකීමේ ජාතික බලවේගයේ සාමාජික ශාන්ත මහිරාජ් කියා සිටියේ අධිකරණයෙන් ලබාදුන් නියෝගයට ගරු කරමින් තමන් ඇතුළු පිරිස ජනාධිපති ලේකම් කාර්යාලය අසලින් ඉවත් වන බවයි.\nඑහෙත් තවදුරටත් කොටුව දුම්රියපොළ ඉදිරිපිට විරෝධතාවයේ නිරත වන බව ද ඔහු සදහන් කළා.",
       "URL": "https://www.hirunews.lk/146608/ආබාධිත-රණවිරුවන්ගේ-විරෝධතාව-තවදුරටත්",
       "Category": "Local News",
       "Parent URL": "https://www.hirunews.lk/local-news.php?pageID=4812"
}