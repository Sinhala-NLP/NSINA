{
       "Source": "hirunews",
       "Timestamp": "Saturday, 02 December 2017 - 15:05",
       "Headline": "ශ්‍රී ලංකාව පසුකර ගිය ඔකී තමිල්නාඩුව කළඹයි",
       "News Content": "අරාබි මුහුදේ සිට ශ්‍රී ලංකාව හරහා ඉන්දියාව දෙසට ඇදුනු ඔකී සුළි සුළඟින් තමිල්නාඩු සහ කේරළ ප්‍රාන්තවල පුද්ගලයන් 13 දෙනෙකු ජීවිතක්ෂයට පත්ව තිබෙනවා.\nඑය දැන් එම ප්‍රාන්ත පසුකර ලක්ෂද්වීප් දූපත ද පසුකරමින් සිටින බවයි ඉන්දීය කාලගුණ අංශ ප්‍රකාශ කළේ.\nකෙසේ නමුත්, කේරළ ප්‍රාන්තයේ ධීවරයන් රැසක් තවමත් අතුරුදන්ව සිටින අතර, 155 දෙනෙකු මේ වනවිට මුදා ගැනීමට හැකිව තිබෙනවා.\nතවත් ධීවරයින් 150 ක් පමණ නැවතත් ගොඩබිමට පැමිණි බවයි ඉන්දීය මාධ්‍ය සදහන් කළේ.\nතමිල්නාඩු ප්‍රාන්තයේ ධීවරයින් 14 දෙනෙකු අතුරුදන්වී ඇති බව සදහන්.\nපැයට කිලෝමීටර් 130 ක පමණ වේගයෙන් හැමූ සුළි සුළග හේතුවෙන් චෙන්නායි නුවර පාසල් තවදුරටත් වසා දමා ඇති අතර, උස් රළ හේතුවෙන් කොචී වෙරළෙන් සංචාරකයන් ඉවත් කරගෙන තිබෙනවා.\nසුළි සුළග බලපෑ ප්‍රදේශ රැසකට තවමත් විදුලිය ඇණ හිට ඇති බව සදහන්.\nමේ අතර ඔකී සුළි කුණාටුවේ බලපෑම ශ්‍රී ලංකාවෙන් ඈත්වී ඇති බව කාලගුණ විද්‍යා දෙපාර්තමේන්තුව ප්‍රකාශ කළා.",
       "URL": "https://www.hirunews.lk/177443/ශ්‍රී-ලංකාව-පසුකර-ගිය-ඔකී-තමිල්නාඩුව-කළඹයි",
       "Category": "Local News",
       "Parent URL": "https://www.hirunews.lk/local-news.php?pageID=4190"
}