{
       "Source": "hirunews",
       "Timestamp": "Saturday, 08 July 2017 - 18:59",
       "Headline": "ව්‍යවස්ථාවට අලුත් යෝජනාවක්",
       "News Content": "ආණ්ඩුවකට හෝ ආගමික සංවිධානයකට ආණ්ඩුක්‍රම ව්‍යවස්ථාවේ කරුණු වෙනස් කිරීමට නොහැකි වන වගන්තියක් යෝජිත නව ව්‍යවස්ථාවට ඇතුළත් කරන බව අග්‍රාමාත්‍ය රනිල් වික්‍රමසිංහ පවසනවා.\nඅනුරාධපුර - රුවන්වැලි සෑ පරිශ්‍රයේ පැවති ආගමික වැඩසටහනකට අද පෙරවරුවේ එක්වෙමින් අග්‍රාමාත්‍යවරයා කියා සිටියේ නව ව්‍යවස්ථාවේ අතුරු වාර්තාවක් පමණක් මේ වනවිට සකස් කර ඇති බවයි.\nජනතාවගේ මතය ලබාගෙන එය ව්‍යවස්ථාදායක සභාව තුළ මතුවන බව සඳහන් කළ අග්‍රාමාත්‍යවරයා ඉන් අනතුරුව එමඟින් ප්‍රධාන වාර්තාව සකස් කර නව ව්‍යවස්ථාවට අදාළ කෙටුම්පත සකස් කරන බව සඳහන් කළා.\nව්‍යවස්ථාවට අදාළ සාකච්ඡාවේදී තමන්ද අලුත් යෝජනාවක් ඊට ඉදිරිපත් කරන බවයි.\nඅද පෙරවරුවේ අනුරාධපුරයට පැමිණි අග්‍රාමාත්‍ය රනිල් වික්‍රමසිංහ අටමස්ථානාධිපති ආචාර්ය පූජ්‍ය පල්ලේගම සිරිනිවාස හිමියන් බැහැදුටුවා.",
       "URL": "https://www.hirunews.lk/165411/ව්‍යවස්ථාවට-අලුත්-යෝජනාවක්",
       "Category": "Local News",
       "Parent URL": "https://www.hirunews.lk/local-news.php?pageID=4432"
}