{
       "Source": "hirunews",
       "Timestamp": "Sunday, 13 December 2020 - 8:20",
       "Headline": "මෝටර් රථ ප්‍රවාහන දෙපාර්තමේන්තුවේ අයථා ගණුදෙනු ගැන CID විමර්ශනයක්",
       "News Content": "මෝටර් රථ ප්‍රවාහන කොමසාරිස් දෙපාර්තමේන්තුවේ සිදුවන බව කියන අයථා ගණුදෙනු සම්බන්ධයෙන් අපරාධ පරීක්ෂණ දෙපාර්තමේන්තුව පරීක්ෂණයක් ආරම්භ කර තිබෙනවා.\nඒ, ප්‍රවාහන අමාත්‍යාංශයේ දැනුම්දීමකට අනුවයි.\nකලක් තිස්සේ මෝටර් රථ ප්‍රවාහන දෙපාර්තමේන්තුවේ ප්‍රධාන කාර්යාලයේ සහ වේරහැර කාර්යාලයේ රියදුරු බලපත්‍ර නිකුත් කිරිම ඇතුළු ඒ හා සම්බන්ධ වෙනත් කටයුතුවලදී අයථා ගණුදෙනු සිදුවන බවට පැමිණිලි ලැබී තිබුණා.\nජනාධිපතිවරයාද මීට පෙර එම දෙපාර්තමේන්තුවට ගොස් මහජන සේවා කාර්යක්ෂම කරන ලෙස උපදෙස් ලබාදුන් අතර, අක්‍රමිකතාවලින් තොර සේවයක් ලබාදීමට පියවර ගන්නා ලෙස බලධාරීන්ට නියෝග කර තිබුණා.\nබස්රථ ප්‍රවාහන සේවා හා වාහන නියාමනය පිළිබඳ රාජ්‍ය අමාත්‍ය දිලුම් අමුණුගම සඳහන් කළේ මෙම අයථා ගණුදෙනු වසර ගණනාවක් තිස්සේ විවිධ පාර්ශවයන් විසින් සිදුකරන බවට පැමිණිලි ලැබී ඇති බවයි.\nකාර්යක්ෂම මහජන සේවාවක් උදෙසා මෙම ක්‍රියාවන්ට සම්බන්ධ පුද්ගලයන්ට එරෙහිව දැඩි ක්‍රියාමාර්ග ගන්නා බව රාජ්‍ය අමාත්‍යවරයා වැඩිදුරටත් සඳහන් කළා.",
       "URL": "https://www.hirunews.lk/256902/මෝටර්-රථ-ප්‍රවාහන-දෙපාර්තමේන්තුවේ-අයථා-ගණුදෙනු-ගැන-cid-විමර්ශනයක්",
       "Category": "Local News",
       "Parent URL": "https://www.hirunews.lk/local-news.php?pageID=2278"
}