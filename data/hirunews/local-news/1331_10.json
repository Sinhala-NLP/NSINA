{
       "Source": "hirunews",
       "Timestamp": "Saturday, 26 February 2022 - 19:09",
       "Headline": "ඔක්ටේන් 95 පෙට්‍රල් ලීටරයක මිල රුපියල් 233ක් (වීඩියෝ)",
       "News Content": "අයි.ඕ.සී ඉන්ධන මිල ගණන් ඉහළ ගිය පසුබිමක දිවයිනේ බොහෝ අයි.ඕ.සී පිරවුම්හල් ආශ්‍රිතව හුදකලා ස්වභාවයක් දක්නට ලැබුණු බව අප වාර්තාකරුවන් සඳහන් කළා.\nඑම ඉන්ධන පිරවුම්හල්වල සේවකයන් ද පැවසුවේ ජනතාව සිය පිරවුම්හල් වෙත පැමිණීමේ අඩුවක් දක්නට ලැබෙන බවයි.\nකෙසේ වෙතත්, සිපෙට්කෝ ඉන්ධන මිල ඉහළ නැංවීම පිළිබඳව මෙතෙක් තීරණයකට එළඹ නැහැ.\nබලශක්ති අමාත්‍යංශයේ මාධ්‍ය ප්‍රකාශක අතිරේක ලේකම් චාමින්ද හෙට්ටිආරච්චි කියා සිටියේ ලංකා අයි.ඕ.සී සමාගම ඉන්ධන මිල ඉහළ දැමීම හමුවේ ලංකා ඛණිජතෙල් නීති ගත සංස්ථාව ඉන්ධන අලෙවියේදී දරාගත නොහැකි පාඩුවක් ලබන බවයි.\nමේ අතර, ලංකා පෞද්ගලික බස් හිමියන්ගේ සංගමයේ සභාපති ගැමුණු විජේරත්න සඳහන් කළේ ඉන්ධන අර්බුදය හමුවේ පෞද්ගලික බස් රථ ගමන්වාර සියයට 50 කින් අඩු කර ධාවනය කිරීමට සිදුවනු ඇති බවයි.\nකෙසේ වෙතත් පෙට්‍රල් මෙට්‍රික් ටොන් 35,300 ක් අඩංගු නෞකාවක් අද (26) දිනයේ දිවයිනට පැමිණ ඇති අතර හෙට ඩීසල් නෞකාවක් ද පැමිණීමට නියමිත බව බලශක්ති අමාත්‍යංශය පැවසුවා.\nමේ අතර ඇතැම් සංස්ථා ඉන්ධන පිරවුම්හල් ඉන්ධන නිකුත් කිරීමේදී තවදුරටත් සීමා පනවා ඇති බව වාර්තා වනවා.\nමේ් සම්බන්ධයෙන් අප කළ විමසීමක දී බලශක්ති අමාත්‍යංශයේ මාධ්‍ය ප්‍රකාශකවරයා පැවසුවේ එය තාවකාලික බෙදාහැරීමේ ගැටලුවක් නිසා ඇති වූ තත්ත්වයක් බැවින් එම තත්ත්වය කඩිනමින් විසඳීමට කටයුතු කරන බවයි.\nඑසේම සංස්ථා පිරවුම්හල් ඉන්ධන තොග සැඟවීමේ සිද්ධි සම්බන්ධයෙන් විමර්ශනයක් සිදු කරන බව ද බලශක්ති අමාත්‍යංශය සඳහන් කළා.\nමේ අතර, ඉන්ධන නොමැතිව බලාගාර කිහිපයක් අක්‍රීයවීමෙන් ආරම්භ කෙරුණු දෛනික විදුලි කප්පාදු කාල සටහන මෙම සති අන්තය සඳහා සංශෝධනය කරනු ලැබුවා.\nඒ අනුව අද සහ හෙට (27) රාත්‍රී කාලයේ විදුලිය කප්පාදුවක් සිදු නොකෙරෙන බවයි මහජන උපයෝගීතා කොමිසම ප්‍රකාශ කලේ.\nඅද දිනයේ ඒ.බී.සී කලාප සහ සෙසු කලාප 8 සඳහා විදුලිය කප්පාදු කෙරුණ ද හෙට දිනයේ ඒ.බී.සී කලාපවලට පමණක් දිවා කාලයේ පැය 2යි 30ක කාලයක් විදුලිය කප්පාදු කෙරෙනවා.",
       "URL": "https://www.hirunews.lk/298129/ඔක්ටේන්-95-පෙට්‍රල්-ලීටරයක-මිල-රුපියල්-233ක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1331"
}