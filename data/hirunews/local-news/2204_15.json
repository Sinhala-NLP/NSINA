{
       "Source": "hirunews",
       "Timestamp": "Monday, 18 January 2021 - 13:45",
       "Headline": "කොරෝනා දෙවන රැල්ලේ ආසාදිතයින් 50,000ට ආසන්න වෙයි (වීඩියෝ)",
       "News Content": "මෙරට දෙවන කොරෝනා රැල්ලෙන් වාර්තාවන කොරෝනා ආසාදිතයන් සංඛ්‍යාව 50,000 සීමාවට ආසන්නවී තිබෙනවා.\nඉන් 36,572 කුම වාර්තා වී ඇත්තේ බස්නාහිර පළාතෙන් වන අතර, කොළඹ දිස්ත්‍රික්කයෙන් පමණක් වාර්තාවන ආසාදිත සංඛ්‍යාව 21,141  ක් බවයි කොවිඩ් 19 පැතිරීම වැළැක්වීමේ ජාතික ක්‍රියාන්විත මධ්‍යස්ථානය සඳහන් කළේ.\nමේ අතර ඊයේ වාර්තාවූ කොරෝනා ආසාදිතයන් 763 දෙනාගෙන් වැඩිම සංඛ්‍යාවක් යළිත් කොළඹ දිස්ත්‍රික්කයෙන් වාර්තාවී තිබෙනවා.\nඑනම් ආසාදිතයන් 241 දෙනෙකු ලෙසයි. ගම්පහ දිස්ත්‍රික්කයෙන් ආසාදිතයන් 210 දෙනෙකු, මාතරින් 41 දෙනෙකු, ගාල්ලෙන් 29 දෙනෙකු, වවුනියාවෙන් 28 දෙනෙකු සහ ත්‍රිකුණාමල දිස්ත්‍රික්කයෙන් 20 දෙනෙකු වශයෙන් ඊයේ ආසාදිතයන් වාර්තාවී තිබෙනවා.\nඅලුත්ගම පොලීසියේ නිලධාරීන් 05 දෙනෙකුට කොරෝනා ආසාදනය වී ඇති බව වාර්තා වුණා.\nඅධිකරණ කටයුතු සඳහා සහභාගිවන පොලිස් නිලධාරීන් පිරිසක් මෙලෙස ඊයේ සහ පෙරේදා සිදුකළ රැපිඩ් ඇන්ටිජන් පරීක්ෂණවලදී කොරෝනා ආසාදිත බවට හඳුනාගෙන ඇති බවයි පොලිසිය සඳහන් කළේ.\nමේ අතර ශ්‍රී දළදා මාළිගාවේ පොලිස් ස්ථානයට අනුයුක්තව රාජකාරි කළ පොලිස් නිලධාරීන් පිරිසකට කොරෝනා ආසාදිත බවට තහවුරු වී ඇතැයි ශ්‍රී දළදා මාළිගාව නිවේදනය කළා.\nවිශේෂ දැනුම්දීමක් කරමින් දළදා මාළිගාව සඳහන් කළේ එම පොලිස් ස්ථානයට අයත් සියලු නිලධාරීන් මේ වනවිට නිරෝධායනයට යොමුකර පොලිස් ස්ථානයේ රාජකාරි ආවරණය සඳහා වෙනත් පොලිස් ස්ථානවලින් නිලධාරීන් අනුයුක්ත කර ඇති බවයි.\nඑමෙන්ම දළදා මාළිගයේ කාර්ය මණ්ඩලයේ කිසිදු සාමාජිකයෙකුට කොරෝනා ආසාදනය වී නොමැති අතර, දෛනික තේවාවන් සහ  පුදපූජා වත් පිළිවෙත්, මල්වතු - අස්ගිරි මහ නාහිමිවරුන්ගේ අනුශාසනා පරිදි චාරිත්‍රානුකූලව සිදු කෙරෙන බවද දළදා මාළිගාව නිවේදනය කළා.\nමාළිගාවට පැමිණෙන  බැතිමතුන්ගේ සෞඛ්‍ය ආරක්ෂාව උදෙසා ක්‍රියාත්මක වැඩපිළිවෙලද අඛණ්ඩව සිදු කෙරෙන බවද එහි දැක්වෙනවා.\nඑමෙන්ම ලංකා ගමනාගමන මණ්ඩලයට අයත් ඩිපෝ කිහිපයකින් කොරෝනා ආසාදිතයන් වාර්තාවී තිබෙනවා.\nමොණරාගල - කොළඹ අධිවේගී මාර්ගයේ ඊයේ ධාවනය වූ තණමල්විල ඩිපෝවේ බස් රථයක රිය සහයකයාට කොරෝනා ආසාදිත බවට හඳුනාගෙන තිබුණා.\nඑමෙන්ම අංගොඩ ඩිපෝවෙන් ද ආසාදිතයන් දෙදෙනෙකු හඳුනාගැනීම හේතුවෙන් 19 දෙනෙකු නිරෝධායනයට යොමුකිරීමටයි පියවර ගෙන ඇත්තේ.\nකොරෝනා දෙවන රැල්ලේ ව්‍යාප්තියත් සමඟ නවතා දැමුණු දුර ගමන් දුම්රිය සේවා මාස 3කට පසු අද සිට ආරම්භ කෙරුණා.\nඒ අනුව ප්‍රධාන මාර්ගය, උතුරු මාර්ගය, මඩකලපුව මාර්ගය සහ මුහුදුබඩ මාර්ගයේ නවතා දැමුණු දුරගමන් වාර 14ක් ආරම්භ වූ බවයි දුම්රිය දෙපාර්තමේන්තුව සඳහන් කළේ.\nපිට පළාත්වල සිට ධාවනය වන අනෙකුත් දුර ගමන් දුම්රිය සේවා ද නියමිත වේලාවන්ට ක්‍රියාත්මක වූ අතර, බදුල්ල සිට කොළඹ බලා පෙරවරු 8.30ට පොඩි මැණිකේ සීග්‍රගාමී දුම්රිය ගමන් ආරම්භ කරනු ලැබුවා.\nමේ අතර කොරෝනා ආසාදිතයන් වාර්තාවීමත් සමඟ සංචරණ සීමා පනවා තිබූ වවුනියාවේ ප්‍රදේශ කිහිපයක් අද (18) යළි විවෘත කෙරුණා.\nවවුනියාව නගරයේ බසාර් වීථිය, ධර්මලිංගම් වීථිය, මාර්කට් වීථිය, කන්දසාමි කෝවිල් වීථිය, මිල් වීථිය හැර සෙසු මාර්ග අද යළි විවෘත කෙරුණු බවයි පොලීසිය සඳහන් කළේ.\nඑමෙන්ම ආසාදිතයන් වැඩි වශයෙන් වාර්තාවූ වවුනියාව පට්ටන්චිචූර් ගම්මානයද යළි විවෘත කෙරුණු අතර, එහි නිවාස කිහිපයක් පමණක් තවදුරටත් නිරෝධායනයට යොමුකර තිබෙනවා.\nමෙම තත්වය හමුවේ වසා දැමුණු වවුනියාවේ පාසල්ද අද යළි විවෘත කෙරුණේ සෞඛ්‍ය උපදෙස් අනුගමනය කරමින්.\nනිරෝධායන නීති කඩකරමින් මැදිරිගිරිය ප්‍රදේශයේ පැවැත්වූ සාදයක් වටලා 54 දෙනෙකු මත්ද්‍රව්‍ය ද සමඟ ඊයේ (17) අත්අඩංගුවට ගත්තා.\nඑලෙස අත්අඩංගුවට ගත් පිරිස අතර තරුණයින් 39 දෙනෙකු සහ තරුණියන් 13 දෙනෙකු මෙන්ම සාදය පැවැත්වූ හෝටලයේ හිමිකරු මෙන්ම කළමනාකරු ද සිටින බවයි පොලිස් මාධ්‍ය ප්‍රකාශක නියෝජ්‍ය පොලිස්පති අජිත් රෝහණ ප්‍රකාශ කළේ.\nකැළණිය රජමහා විහාරයේ වාර්ෂික දුරුතු පෙරහැර මේ මස 27 වනදා රාත්‍රියේ මහජන සහභාගීත්වයකින් තොරව උඩමළුව පරිශ්‍රය තුළ පමණක් පැවැත්වීමට උපදෙස් ලබා දී ඇති බව කැළණිය පොලිසිය සඳහන් කළා.\nමේ අතර ලන්ඩන් නුවර  කොරෝනා රෝහලක සේවය කළ ලාංකික වෛද්‍යවරයෙකු ඊයේ වෛරසය ආසාදනය වීමෙන් මියගොස් තිබෙනවා.\nමෙලෙස මියගොස් ඇත්තේ නාත්තන්ඩිය වැලිපැන්නගහමුල්ල ප්‍රදේශයේ පදිංචිව සිටි 52 හැවිරිදි අයෙක්.\nඔහුගේ දේහය පිළිබඳ අවසන් කටයුතු එරටදී සිදු කෙරුණු බවයි පවුලේ ඥාතීන් ප්‍රකාශ කළේ.\nඅද උදෑසන 8.30න් අවසන් වූ පැය 24 තුළ විදේශගතව සිටි ශ්‍රී ලාංකිකයින් 183 දෙනෙකු ගුවන් යානා 6කින් දිවයිනට පැමිණ තිබෙනවා.\nඑලෙස කටුනායකින් මෙරටට පැමිණි පිරිස අතර සෞදි අරාබියේ සිට 75 දෙනෙකු, සිංගප්පූරුවේ සිට 67 දෙනෙකු සහ කටාර් රාජ්‍යයේ සිට 28 දෙනෙකු ද සිටින බවයි ගුවන් තොටුපළ හිරු වාර්තාකරු සඳහන් කළේ.\nඑමෙන්ම, අදාළ කාලසීමාව තුළ ශ්‍රී ලාංකිකයින් 627 දෙනෙකු ගුවන් යානා 08කින් දිවයිනෙන් පිටත්ව ගොස් තිබෙනවා.",
       "URL": "https://www.hirunews.lk/260024/කොරෝනා-දෙවන-රැල්ලේ-ආසාදිතයින්-50000ට-ආසන්න-වෙයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2204"
}