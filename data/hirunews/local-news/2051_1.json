{
       "Source": "hirunews",
       "Timestamp": "Wednesday, 31 March 2021 - 10:51",
       "Headline": "කඩු ගෙන්වූ හැටි සොයන්න විශේෂ සී.අයි.ඩී කණ්ඩායම් දෙකක් (වීඩියෝ)",
       "News Content": "පාස්කු ඉරුදින ත්‍රස්ත ප්‍රහාරය එල්ල වූ සමයේ කඩු 6000ක් මෙරටට ආනයනය කිරීමේ සිද්ධිය පිළිබඳව විමර්ශණය කිරීම සඳහා සහකාර පොලිස් අධිකාරිවරයෙකුගේ ප්‍රධානත්වයෙන් අපරාධ පරීක්ෂණ දෙපාර්තමේන්තුවේ විශේෂ පොලිස් කණ්ඩායම් දෙකක් යොදවා තිබෙන බව නීතිපතිවරයා අද අභියාචනාධිකරණයට දැනුම් දුන්නා.\nමෙම සිද්ධිය පිළිබඳව විධිමත් පරීක්ෂණයක් සිදු කරන ලෙස ඉල්ලා අගරදගුරු අතිඋතුම් මැල්කම් කාදිනල් රංජිත් හිමිපාණන් ගොනු කරන ලද රිට් පෙත්සමක් අද කැදවනු ලැබූ අවස්ථාවේදීයි නිීතිපතිවරයා වෙනුවෙන් පෙනී සිටි රජයේ ජේ්‍යෂ්ඨ අධි නීතිඥ අවන්ති පෙරේරා මෙම දැනුම් දීම කරනු ලැබුවේ.\nමෙම පෙත්සම අභියාචනාධිකරණ සභාපති විනිසුරු අර්ජුන ඔබේසේකර සහ මායාදුන්නේ කොරයා යන විනිසුරු මඩුල්ල ඉදිරියේ අද කැඳවනු ලැබුවා.\nඑහිදී රජයේ ජ්‍යෙෂ්ඨ අධි නීතිඥවරිය අධිකරණයට දැනුම් දුන්නේ මේ සම්බන්ධයෙන් පරීක්ෂණයක් ආරම්භ කර ඇති අතර එය විධිමත් කිරීම සඳහා මෙම කණ්ඩායම් දෙක පත්කර ඇති බවයි.\nමේ බව තහවුරු කෙරෙන පොලිස්පතිවරයාගේ ලිපියක් ද ඇය අධිකරණයට ඉදිරිපත් කළා.\nඒ අනුව මෙම පෙත්සම තවදුරටත් පවත්වාගෙන යන්නේ ද නැද්ද යන කාරණය පිළිබඳව පෙත්සම්කරුගෙන් විමසා මැයි මස 06 වනදා අධිකරණයට දැනුම්වත් කරන ලෙස අභියාචනාධිකරණය පෙත්සම්කාර පාර්ශවය වෙනුවෙන් පෙනී සිටි ජනාධිපති නීතිඥ සංජීව ජයවර්ධනට දැනුම් දුන්නා.\nපෙත්සම්කාර කාදිනල් හිමිපාණන් සිය පෙත්සමෙන් පෙන්වා දී ඇත්තේ පාස්කු ඉරුදින එල්ල කෙරුණු ත්‍රස්ත ප්‍රහාර සිද්ධියෙන් පසුව කිසියම් පිරිසක් මෙරටට කඩු 6000ක් පමණ ආනයනය කර ඇති බවට තොරතුරු ලැබී ඇති බවයි.\nඉන් කඩු 600ක් පමණ මේ වනවිට හඳුනාගෙන ඇති අතර ඒවා මොහොමඩ් සත්තාර් නමැත්තා විසින් ගෙන්වා ඇති බවටත් ඒවා පාස්කු ඉරුදින සිනමන් ග්‍රෑන්ඩ් හෝටලයට මරාගෙන මැරෙන ප්‍රහාරයක් එල්ල කොට මියගිය මොහොමඩ් ඉන්ෂාෆ් නැමැත්තාගේ අවශ්‍යතාවයකට ගෙන්වා තිබෙන බවටත් තොරතුරු හෙළිව තිබෙන බවද පෙත්සමේ දැක්වුණා.\nමේ අතර සිය පාර්ලිමේන්තු මන්ත්‍රී ධූරය අහෝසි කිරීම වැළැක්වීමේ රිට් ආඥාවක් නිකුත් කරන ලෙස ඉල්ලා සිර දඬුවම් නියම වී සිටින රන්ජන් රාමනායක ඉදිරිපත් කළ පෙත්සම විභාගයට ගැනීම සඳහා නොතීසි නිකුත් කරන්නේ ද නැද්ද යන්න තීන්දුව ප්‍රකාශ කිරීම ලබන මස 05 වනදා දක්වා කල් තබන බව අභියාචනාධිකරණය අද දැනුම් දුන්නා.\nමෙහි තීන්දුව අද ප්‍රකාශයට පත් කිරීමටයි නියමිතව තිබුණේ.\nඑහෙත් අභියාචනාධිකරණයේ සභාපති විනිසුරු අර්ජුන ඔබේසේකර සහ මායාදුන්නේ කොරයා යන විනිසුරු මඩුල්ල සඳහන් කළේ මෙම නඩුවේ තීන්දුව මේ දක්වා සූදානම් කර නොමැති බවයි.",
       "URL": "https://www.hirunews.lk/267074/කඩු-ගෙන්වූ-හැටි-සොයන්න-විශේෂ-සී-අයි-ඩී-කණ්ඩායම්-දෙකක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2051"
}