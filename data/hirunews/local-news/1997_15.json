{
       "Source": "hirunews",
       "Timestamp": "Sunday, 25 April 2021 - 14:02",
       "Headline": "කොරෝනා අවදානම හේතුවෙන් ආක්‍රමණික ඉන්දීය ධීවරයන් අත්අඩංගුවට ගැනීම අර්බුදයක",
       "News Content": "පවතින කොරෝනා වසංගත තත්වය හේතුවෙන් මෙරට මුහුදු සීමාව උල්ලංඝනය කරන ඉන්දීය ධීවරයන් අත්අඩංගුවට ගැනීම නතර කිරීමට සිදුව තිබෙනවා.\nඒ, ඉන්දියාවේ සීග්‍රයෙන් වසංගත තත්වය පැතිර යාමත් සමඟ ඉන්දීය ධීවරයන් අත්අඩංගුවට ගැනීම අවදානම් සහගත  වීම හේතුවෙන්.\nඒ අනුව මුහුදු සීමාව උල්ලංඝනය කරන ඉන්දීය ධීවරයන් යළි හරවා යැවීමට සිදුව ඇති බවයි නාවික හමුදාව සඳහන් කළේ.\nඔවුන් අත්අඩංගුවට ගෙන රැඳවුම් භාරයට පත් කළහොත් එම ධීවරයන්ගෙන් නාවික හමුදා සෙබළුන්ට කොවිඩ් වැළඳීමේ අවදානමක් පවතින අතර, රට තුළට ඔවුන් රැගෙන ඒමෙන් අර්බුදය තවදුරටත් උග්‍ර විය හැකි තත්වයක් පවතිනවා.\nඒ අනුව පසුගිය සිකුරාදා මන්නාරමට ඔබ්බෙන් පිහිටි කුදිරමලේ මුහුදු තීරයේදී අත්අඩංගුවට ගැනුනු ඉන්දීය ධීවරයන් පස්දෙනෙකු සහ ඔවුන් පැමිණි යාත්‍රාව ආපසු හරවා යවා ඇති බව වාර්තාවනවා.\nමේ නිසා තාවකාලිකව ඉන්දීය ධීවරයන් අත්අඩංගුවට ගෙන රැඳවුම් භාරයට පත් කිරීම නවතා දැමීමට සිදුව ඇති බවයි ධීවර අමාත්‍යාංශයේ ආරංචි මාර්ග සඳහන් කළේ.",
       "URL": "https://www.hirunews.lk/269471/කොරෝනා-අවදානම-හේතුවෙන්-ආක්‍රමණික-ඉන්දීය-ධීවරයන්-අත්අඩංගුවට-ගැනීම-අර්බුදයක",
       "Category": "Local News",
       "Parent URL": "https://www.hirunews.lk/local-news.php?pageID=1997"
}