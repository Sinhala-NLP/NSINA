{
       "Source": "hirunews",
       "Timestamp": "Wednesday, 29 December 2021 - 14:40",
       "Headline": "කිඹුලාපිටියේ දී අනතුරකට ලක් වූ සැහැල්ලු ගුවන් යානාව රත්මලාන ගුවන්තොටුපොළට",
       "News Content": "පසුගිය 27 වැනි දා කටුනායක ගුවන්තොටුපොළ ආසන්නයේ කිඹුලාපිටිය ප්‍රදේශයේ දී අනතුරට ලක් වූ සැහැල්ලු ගුවන් යානය ඉදිරි පරීක්ෂණ සඳහා රත්මලාන ගුවන් තොටුපොළට රැගෙන යෑම සඳහා අවසර ලබා දී තිබෙනවා.\nඅදාළ යානය සීගිරිය ගුවන්තොටුපොළේ සිට කොග්ගල ගුවන්තොටුපොළ දක්වා සචාරකයින් යුවළක් ද රැගෙන පියාසර කරමින් සිටිය දී එහි එන්ජිමේ ඇති වූ යාන්ත්‍රික දෝෂයක් හේතුවෙන් කටුනායක ගුවන්තොටුපොළට හදිසි ගොඩබෑමක් සඳහා අවසර ඉල්ලා සිටියා.\nකෙසේ වෙතත් කටුනායක ගුවන් තොටුපොළ එම හදිසි ගොඩබෑමට සූදානම් වෙන අවස්ථාවේ දී සකුරායි ගුවන් සේවයට අයත් මෙම සැහැල්ලු ගුවන් යානය කිඹුලාපිටිය ප්‍රදේශයේ වෙල් යායකට ගොඩබස්වනු ලැබුවා.\nඑහි දී ඇති වූ කම්පන තත්ත්වයන් හේතුවෙන් යානයේ ගමන් කළ විදේශීය කාන්තාවගේ කොන්දේ අබාධයක් හටගත්තා.\nලියාපදිංචි අංක 4 ආර් - ජී.ඒ.එෆ් දරන සෙස්නා සී 172 මාදිලියේ මෙම සැහැල්ලු ගුවන් යානය හදිසි ගොඩබෑම සිදු කරන අවස්ථාවේ එහි යාන්ත්‍රික දෝෂයක් හටගෙන තිබුණේ ද එසේත් නැතහොස් වෙනත් කරුණක් ඊට මුල් වූයේ ද යන්න සොයා බැලීම සඳහා ශ්‍රී ලංකා සිවිල් ගුවන් සේවා අධිකාරියේ ගුවන් සේවා පරීක්ෂකවරුන් සිය විමර්ශන කටයුතු ආරම්භ කළා.\nඒ සඳහා සාක්ශි සටහන් කරගැනීම සහ තාක්ෂණික දත්ත ඔස්සේ අදාළ පරීක්ෂණ මේ වනවිට සිදු කෙරෙමින් පවතිනවා.\nඒ සඳහා පත් කෙරුණු විශේෂ කමිටුව ස්ථානීය පරීක්ෂාවක් ද සිදු කළ අතර, මෙම සැහැල්ලු ගුවන් යානය රත්මලාන ගුවන්තොටුපොළ වෙත රැගෙන යෑමට අවසර හිමි වූයේ ඉන් අනතුරුව යි.",
       "URL": "https://www.hirunews.lk/292474/කිඹුලාපිටියේ-දී-අනතුරකට-ලක්-වූ-සැහැල්ලු-ගුවන්-යානාව-රත්මලාන-ගුවන්තොටුපොළට",
       "Category": "Local News",
       "Parent URL": "https://www.hirunews.lk/local-news.php?pageID=1462"
}