{
       "Source": "hirunews",
       "Timestamp": "Thursday, 01 June 2023 - 17:34",
       "Headline": "IMF නියෝජිතයන් වරාය නගරයේ සංචාරයක",
       "News Content": "ශ්‍රී ලංකාවේ නිල සංචාරක නිරත ජාත්‍යන්තර මූල්‍ය අරමුදලේ නියෝජිත පිරිස අද (01) පෙරවරුවේ වරාය නගරයේ සහ වරාය පර්යන්තවල චාරිකාවකට එක් වී තිබෙනවා.\nමෙහි දී South Asia Gateway Terminal සහ කොළඹ ඩොක්යාඩ් සමාගමේ සංචාරයක නිරත වූ මෙම ධූත පිරිස එම ආයතනවල මෙහෙයුම් කටයුතු නිරීක්ෂණය කර තිබෙන බවයි වාර්තා වී ඇත්තේ.\nඅදාළ ආයතන මගින් මෙරට ආර්ථිකයට දක්වන දායකත්වය සහ ඉදිරි සැලසුම් සම්බන්ධයෙන් දීර්ඝ සාකච්ඡාව එහි දී සිදු කර ඇති බව ද වාර්තා වී තිබෙනවා.\nදැනට සිදු කෙරෙන මෙහෙයුම් කටයුතු, සේවක සුබ සාධනය, බදු දායකත්වය පිළිබඳ මෙහි එම ධූත පිරිසේ දැඩි අවධානයට ලක් වූ බව ද සඳහන්.\nධූත පිරිසේ ප්‍රධානී IMF නියෝජ්‍ය කළමනාකරණ අධ්‍යක්ෂ කෙන්ජි ඔකමුරා සඳහන් කළේ අදාළ මෙහෙයුම් කටයුතු වඩාත් ආකර්ෂණීය ලෙස සිදු වෙමින් පවතින බවයි.\nඉන් අනතුරුව ධූත පිරිස කොළඹ වරාය නගරයේ සංචාරයකට එක් වූ අතර පැමිණෙන විදේශ ආයෝජකයන් සඳහා රටේ පවතින නීති රාමුව සහ සහනදායි බදු ප්‍රතිපත්ති ක්‍රියාත්මක වන ආකාරය පිළිබඳ ඔවුන්ගේ දැඩි අවධානය යොමු වූ බවද වාර්තා වෙනවා.",
       "URL": "https://www.hirunews.lk/336794/imf-නියෝජිතයන්-වරාය-නගරයේ-සංචාරයක",
       "Category": "Local News",
       "Parent URL": "https://www.hirunews.lk/local-news.php?pageID=301"
}