{
       "Source": "hirunews",
       "Timestamp": "Friday, 21 January 2022 - 7:42",
       "Headline": "නිදහස් පක්ෂයේ පාර්ලිමේන්තු කණ්ඩායම අද රැස්වෙයි",
       "News Content": "ශ්‍රී ලංකා නිදහස් පක්ෂයේ පාර්ලිමේන්තු කණ්ඩායම් රැස්වීමක් අද පැවැත්වීමට නියමිත ව තිබෙනවා.\nඑහි ප්‍රචාරක ලේකම්, පාර්ලිමේන්තු මන්ත්‍රී ශාන්ත බණ්ඩාර කියා සිටියේ, ඉන් අනතුරු ව හෙට දිනයේ දී පක්ෂයේ මධ්‍යම කාරක සභාව ද රැස්වීමට නියමිත ව ඇති බව යි.\nපවතින දේශපාලන තත්ත්වය මත, ශ්‍රී ලංකා නිදහස් පක්ෂය මහත් ආන්දෝලනාත්මක පුවත් මැවීමට සමත් වී තිබෙනවා.\nආණ්ඩුව තුළ පවතින අර්බුද හමුවේ, ඒවා පිළිබඳ විවේචනශීලී ස්වරයකින් කතා කරන ශ්‍රී ලංකා නිදහස් පක්ෂයේ සාමාජිකයින්, ඉදිරියට කුමක් කරයි ද යන කුකුස ජනතාව තුල තදින් ම පවතින බව පෙනෙන්නට තිබෙනවා.\nවිශේෂයෙන් හිටපු ජනපති මෛත්‍රීපාල සිරිසේන වත්මන් ආණ්ඩුවේ ක්‍රියාකලාපය පිළිබඳ  අභියෝගාත්මක ප්‍රකාශයන් මාධ්‍යයට නිකුත් කරන නමුදු, ආන්ඩුවෙන් ඉවත් වනවා ද නැද් ද යන්න පිළිබඳ නම් තවමත් නිසි පිළිතුරක් ලබා දී නෑ.",
       "URL": "https://www.hirunews.lk/294640/නිදහස්-පක්ෂයේ-පාර්ලිමේන්තු-කණ්ඩායම-අද-රැස්වෙයි",
       "Category": "Local News",
       "Parent URL": "https://www.hirunews.lk/local-news.php?pageID=1410"
}