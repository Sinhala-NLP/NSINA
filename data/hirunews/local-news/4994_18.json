{
       "Source": "hirunews",
       "Timestamp": "Thursday, 23 June 2016 - 8:37",
       "Headline": "UPDATE : උපවාසයේ නිරත වරාය සේවකයන් හත්දෙනාගේ වැඩ තහනම්",
       "News Content": "වරාය අමාත්‍ය අර්ජුන රණතුංගගේ ක්‍රියාකලාපයට විරෝධය පළ කරමින් වරාය අංක තුන පිවිසුම් දොරටුව මත නැගී උපවාසයේ යෙදී සිටි නියෝජිතයන් හත්දෙනා වැඩ තහනමට ලක් කර ඇති බව වෘත්තිය සමිති ඒකාබද්ධ පෙරමුණ චෝදනා කරනවා.\nහත්වන දිනටත් උපවාසයේ යෙදී සිටින එම වෘත්තිය සමිති නියෝජිතයන් සඳහන් කළේ තමන් අද දිනයේදී උපවාසය නිමා කිරීමට තීරණය කර තිබූ බවයි.\nඑහෙත් තමන් වැඩ තහනමට ලක් කිරීම නිසා යළි උපවාසය ක්‍රියාත්මක කිරීමට තීරණය කළ බවද වෘත්තිය සමිති ඒකාබද්ධ පෙරමුණේ සම කැඳවුම්කරු ප්‍රසන්න කළුතරගේ හිරු ප්‍රවෘත්ති අංශයට සඳහන් කළා.\nමේ අතර වරාය අධිකාරිය තුළ මතුව ඇති තත්ත්වයට විරෝධය පළ  කරමින් අද දහවල් ඛාන් ඔරලෝසු කණුව ඉදිරිපිට වරාය පිවිසුම අසළ විරෝධතාවක් පැවැත්වීමටද කටයුතු යොදා තිබෙනවා.\nකෙසේ වෙතත් වරාය අමාත්‍ය අර්ජුන රණතුංග කොළඹ ඊයේ පැවති මාධ්‍ය හමුවකට එක්වෙමින් සඳහන් කළේ සේවක උපවාසය හේතුවෙන්  වරායේ වැඩකටයුතුවලට බාධාවක් එල්ලවී නොමැති බවයි.\n--------------------------------------\nවරාය  වෘත්තිය සමිති කිහිපයක සාමාජිකයින් ආරම්භ කළ උපවාසය හත්වන දිනටත් අද ක්‍රියාත්මකයි.\nසිය ගැටළු සම්බන්ධයෙන් වරාය අමාත්‍ය අර්ජුන රණතුංග සහ කම්කරු අමාත්‍යවරයා සමඟ එම අමාත්‍යාංශයේදී අද පස්වරුවේ සාකච්ඡාවක් පැවැත්වෙන බවයි වරාය ඒකාබද්ධ වෘත්තිය සමිති සන්ධානය ප්‍රකාශ කළේ.\nඑහි සම කැඳවුම්කරු ප්‍රසන්න කළුතන්ත්‍රිගේ වැඩිදුරටත් හිරු ප්‍රවෘත්ති අංශයට කියා සිටියේ සාකච්ඡාවෙන් සිය වෘත්තිය ක්‍රියාමාර්ගයට නිසි විසඳුමක් නොලැබෙන්නේ නම් හෙට සිට මාරාන්තික  උපවාසයක් ක්‍රියාත්මක කරන බවයි.",
       "URL": "https://www.hirunews.lk/136238/update-උපවාසයේ-නිරත-වරාය-සේවකයන්-හත්දෙනාගේ-වැඩ-තහනම්",
       "Category": "Local News",
       "Parent URL": "https://www.hirunews.lk/local-news.php?pageID=4994"
}