{
       "Source": "hirunews",
       "Timestamp": "Friday, 11 August 2023 - 21:51",
       "Headline": "මෙරටට සංචාරක‍යන් පැමිණීමේ වර්ධනයක්",
       "News Content": "පසුගිය ජුලි මාසයේ පමණක් මෙරටට පැමිණ ඇති විදෙස් සංචාරකයන් ගණන එක්ලක්ෂ හතළිස් තුන් දහස් තිස් නවයක් බව වාර්තා වෙනවා.\nඒ අනුව මෙරටට සංචාරකයන්ගේ පැමිණීම 2014 - 2015 කාලයේ පැවති තත්ත්වයට සමාන ලෙස යථාවත් වෙමින් පැවතීම විශේෂත්වයක්.\n2019 වසරේ පාස්කු ප්‍රහාරය සහ කොවිඩ් 19 ව්‍යාප්තිය මෙරට සංචාරක කර්මාන්තයට එල්ල කළේ දැඩි අහිතකර බලපෑමක්.\nකෙසේ වෙතත් මේ වන විට මෙරටට සංචාරකයන්ග‍ේ පැමිණිමේ යම් වර්ධනයක් පෙන්නුම් කරනවා.\nශ්‍රි ලංකා සංචාරක සංවර්ධන අධිකාරියේ දත්තවලට අනුව 2022 වසර පුරා මෙරටට සංචාරකයන් පැමිණ ඇත්තේ 719,978 ක් පමණයි.\nකෙසේ වෙතත් මේ වසරේ ජුලි මාසය වන විටම එම අගය පසු කර යාම සංචාරක කර්මාන්තයේ ප්‍රගතිය දැක්වෙන කැපී පෙනෙන තත්ත්වයක් බවයි විශ්ලේෂකයින් පෙන්වා දෙන්නේ.\nමේ අතර, ඔක්තෝබර් මස 27, 28 සහ 29 දිනවල බෝට්ටු සහ නාවික ප්‍රදර්ශනයක් කොළඹ වරාය නගරයේදී පැවැත්වීමට ශ්‍රී ලංකා සමුද්‍රීය කර්මාන්ත වාණිජ මණ්ඩලය සැලසුම් කර තිබෙනවා.\nදේශීය සහ ජාත්‍යන්තර නාවුක කේෂ්ත්‍රයේ නිරත පිරිස් මේ සඳහා සහභාගි වීමට නියමිත අතර බෝට්ටු නිෂ්පාදනය ඇතුළු ආයෝජන ශ්‍රී ලංකාවට ගෙන්වා ගැනීම මෙහි අරමුණයි.\nසංචාරක සහ ඉඩම් අමාත්‍ය හරීන් ප්‍රනාන්දු ඒ සම්බන්ධව දැක්වූයේ මෙවන් අදහසක්:\n\"ශ්‍රී ලංකාවේදී සංචාරකයෙක් වියඳම් කරන්නේ ඩොලර් 180 ක් තරම් පොඩි මුදලක්. සංචාරක කර්මාන්තයේ පැවැත්ම තියෙන්නේ සංචාරකයෝ වියදම් කරනවා නම් පමණයි.\nඉතිං ඔවුන්ට වියදම් කරන්නත් දේවල් තියෙන්න ඕනෑ. දැන් දවසකට සංචාරකයන් 5000ක් පමණ අපේ රටට එනවා. අපි නාවික සංචාරක කේෂ්ත්‍රය දියුණු කර ගත්තොත් ඕනෑ තරම් ආයෝජන සහ රැකියා අවස්ථා තියෙනවා\" යනුවෙන්.\nඑමෙන්ම ශ්‍රී ලංකාවේ පාසල්වලත් මේ කේෂ්ත්‍රය ගැන අවධානය යොමු විය යුතු බවත් ජල ක්‍රීඩාවලින් අපේ රටේ අයට ක්‍රිකට්වලටත් වඩා ජයග්‍රහණ අත්කර ගත හැකි බවත් ඔහු සඳහන් කළා.\nශ්‍රී ලංකාවට බලපා ඇති මෙම තත්ත්වයෙන් ගොඩ ඒමට හැකි එකම ක්‍රමය සංචාරක, ආයෝජන සහ අපනයන කේෂ්ත්‍ර පිළිබඳ අවධානයක්\nදැක්වීම බව ප්‍රවාහන රාජ්‍ය අමාත්‍ය දිලුම් අමුණුගම පවසනවා.\nමෙම කර්මාන්ත ප්‍රවර්ධනය කළ යුතු බවත් කණ්ඩායමක් ලෙස එක්ව වැඩ කළ හොත් අලුත් කපිතාන් ජනාධිපති රනිල් වික්‍රමසිංහගේ නායකත්වයෙන් ශ්‍රී ලංකාව නමැති යාත්‍රාවත් මේ කුණාටු තත්ත්වයෙන් ඔබ්බට පදවාගෙන යා හැකි බවත් ඔහු ගේ අදහස වුණා.",
       "URL": "https://www.hirunews.lk/344491/මෙරටට-සංචාරක‍යන්-පැමිණීමේ-වර්ධනයක්",
       "Category": "Local News",
       "Parent URL": "https://www.hirunews.lk/local-news.php?pageID=105"
}