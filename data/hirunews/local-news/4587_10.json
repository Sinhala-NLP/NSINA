{
       "Source": "hirunews",
       "Timestamp": "Thursday, 30 March 2017 - 17:31",
       "Headline": "උණ උත්සන්න වී තරුණ හෙදියක් මරුට",
       "News Content": "උණ රෝගය උත්සන්න වීමෙන් අනුරාධපුර ශික්ෂණ රෝහලට ඇතුළත් කළ  තරුණ හෙදියක් ප්‍රතිකාර ලබමින් සිටියදී අද (30) අලුයම ජීවිතක්ෂයට පත් වී තිබෙනවා\nඊයේ (29) ඇතුළත් කළ පසු තත්වය බරපතල නිසා දැඩි සත්කාර ඒකකයට යොමු කර ඇති අතර රාත්‍රියේ දී මිය ගිය බව සඳහන්.\nමෙලෙස ජීවිතක්ෂයට පත්වී ඇත්තේ අනුරාධපුර ශික්ෂණ රෝහලේ 62 වන කායික රෝග වාට්ටුවේ සේවයේ නිරතවූ දෙදරු මවක්වූ ගයුනි ගීතාංජලී නමැති අනුරාධපුර නිදහස් මාවත ඉසුරුපුර ලිපිනයේ පදිංචිව සිටි 34 හැවිරිදි කාන්තාවක්.\nමියගිය හෙදියට දින කිහිපයක් තිස්සේ උණ රෝගය වැලදී තිබී ඇති අතර රෝගය උත්සනවීම හේතුවෙන් නේවාසික ප්‍රතිකාර සදහා අනුරාධපුර ශික්ෂණ රෝහලට ඇතුලත්වී තිබෙනවා.\nඇයට වැළදී තිබුනේ ඉන්ෆ්ලුවෙන්සා H1N1 බව දැනට සැක කෙරෙන අතර ශරීර කොටස් බොරැල්ල වෛද්‍ය පර්යේෂණ ආයතනය වෙත යොමු කර ඇති බව ද අප වාර්තාකරු පවසනවා.\nරෝගය ගැන අවසාන නිගමනය ලබා ගත හැක්කේ ඉන් අනතුරුව බවයි රෝහල පවසන්නේ.",
       "URL": "https://www.hirunews.lk/158127/උණ-උත්සන්න-වී-තරුණ-හෙදියක්-මරුට",
       "Category": "Local News",
       "Parent URL": "https://www.hirunews.lk/local-news.php?pageID=4587"
}