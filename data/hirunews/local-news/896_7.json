{
       "Source": "hirunews",
       "Timestamp": "Friday, 02 September 2022 - 12:26",
       "Headline": "බංග්ලාදේශයට නයි පෙන්නූ තරගයෙන් පසු දෙපිළේ ක්‍රීඩකයන් කී කතා",
       "News Content": "2022 ආසියානු කුසලාන විස්සයි විස්ස තරගාවලියේ 'බී' කාණ්ඩයේ පළමු වටයේ බංග්ලාදේශ කණ්ඩායම සමග පැවති තරගයේ දී තියුණු තරගයකින් අනතුඉරුව බංග්ලාදේශ කණ්ඩායම පරදා ශ්‍රී ලංකාව ජය ගත්තා.\nඒ අනුව ශ්‍රී ලංකා කණ්ඩායම ආසියානු කුසලාන විස්සයි විස්ස තරගාවලියේ සුපිරි සතර දෙනාගේ තරග වටයට සුදුසුකම් ලබා ගත්තා.\nමෙම තරගයට පෙර සිට ම දෙපිළම වාග් සංග්‍රාමයකට පැටලී සිටි බැවින් තරගයේ ජයග්‍රහණය හුදු තරග ජයග්‍රහණයකට එහා ගිය දෙයක් බවට පත් වුණා.\nකෙසේ නමුත් පළමුවට පන්දුවට පහර දුන් බංග්ලාදේශ කණ්ඩායම ලකුණු 183ක දැවැන්ත ඉලක්කයක් ශ්‍රී ලංකාවට ලබා දුන් අතර ශ්‍රී ලංකා කණ්ඩායම තියුණු තරගය්කින් අනතුරුව තවත් කඩුළු දෙකක් අතැතිව අවසන් පන්දුවාරයේ දී ජය තහවුරු කර ගත්තා.\nතරගයෙන් අනතුරුව, දෙපිලේ ම ක්‍රීඩකයන් අදහස් දක්වමින් තරග ජයග්‍රහණය සම්බන්ධයෙන් අදහස් පළ කළේ මේ ආකාරයටයි.\nමෙහි දී බංග්ලාදේශ කණ්ඩායමේ නායක ශකීබ් අල් හසන් කියා සිටියේ,\n\"අවසන් පන්දුවාරවල පන්දු යැවීම අපි වැඩිදියුණු කිරීමට බලාපොරොත්තු වන අතර එය හරි හැටි කරගත නො හැකි වීම පාඩුවක් වුණා. අවසන් පන්දුවාර දෙකේ දී ලකුණු 17-18ක් ලබා ගැනීමට අවශ්‍යව තිබූවත් ශ්‍රී ලංකාව ජය ලබා ගත්තේ, පන්දු රැසක් ඉතිරිව තිබිය දී යි. කෙසේ නමුත අපි ඩෙත් ඕවර්ස්වල හොඳින් පන්දු යැව්වේ නැහැ. අපි ශ්‍රී ලංකාවට බොහෝ ගෞරවය දිය යුතුයි, නමුත් අපට කඩුලු ලබා ගැනීමට අවශ්‍ය වූ විට වේගපන්දු යවන්නන් කඩුලු ලබා ගත්තා.එයින් ශ්‍රී ලංකාවට බලපෑම් එල්ල වුණා. පන්දු යවන්නන් පන්දු යවන සෑම අවස්ථාවක ම ඔවුන්ගේ සැලසුම් ක්‍රියාත්මක කළ යුතුයි. පහුගිය මාස හය දිහා බැලුවොත් අපි තරගකාරී වුණත් මේ පාර ාපෙන් එය මග හැරී ගියා. ඒ නිසා ඔස්ට්‍රෙලියාවේ පැවැත්වෙන ලෝක කුසලානයට පෙර අපි බොහෝ ක්ෂේත්‍රවල දියුණු කරගත යුතුයි.\"\nයනුවෙන්.\nජයග්‍රහණයෙන් අනතුරුව දසුන් ශානක කියා සිටියේ,\n\"තරගයේ මැද භාගයේ දී මම හිතුවා තරගය ගොඩක් අමාරු වන බව. නමුත් කුසලුයි පිටියේ ඉද්දි මට හිතුණා තරගය ජයගන්න අපිට පුළුවන් කියලා. අපේ ආරම්භක පිතිකරුවන් ඉතා හොඳින් ක්‍රීඩා කළා. නමුත් පෙර තරගවල දී අපට ඒ අඩුව තිබුණා. කණ්ඩායමේ පැත්තෙන් බලා මගේ ස්ථානය පහළට ගෙන එන්න වුණා. ඒක මම සතුටින් කරා. මොනවා වුණත් මගේ ප්‍රමුඛතාවය කණ්ඩායමයි. චාමික දුවද්දී දැවී යෑමට හසුවීමෙන් පසුව මම ගේම ඉවරයි කියල. කොහොම නමුත් අසිත ප්‍රනාන්දුගේ පහරවල් දෙක විශිෂ්ටයි.\"\nයනුවෙන්.\nමෙම තරගයේ දී වැඩි ම ලකුණු ලාභියා හා තර්ගයේ විරයා බවට පත් වූ ශ්‍රී ලංකා ආරම්භක පිතිකරු කුසල් මෙන්ඩිස් කියා සිටියේ,\n\"පළමු ඕවර හයේදී මම මගේ සාමාන්‍ය ක්‍රීඩාව ක්‍රීඩා කර ඒ සියල්ල කළා. නොබෝල් එකක් නිසා දැවී යාම ආපසු හැරී මම නැවතත් පන්දුවට පහර දීමට පිටතට පැමිණියා. හොඳ සැලසුමක් ඇති අතර තරගය සම්පූර්ණ කිරීමට අවශ්‍ය වුණා. කොහොම නමුත් මට අවස්ථා කිහිපයක් ම ලැබුණා. මම කණ්ඩායම වෙනුවෙන් හොඳම දේ කළා. පහුගිය මාස හය තුළ මම ලංකාවේ ගොඩක් පුහුණුවීම් කළා. කණ්ඩායමට මගෙන් අවශ්‍ය දේ මම දන්නවා. ඒ නිසා මම මගේ කණ්ඩායම වෙනුවෙන් හොඳ ම දේ කරන්න සූදානම්.\"\nයනුවෙන්.\nමේ අතර ඉන්දීය ක්‍රිකට් විචාරක නිඛිල් චොප්‍ රා ට්විටර් පණිවිඩයක් නිකුත් කරමින් කියා සිටියේ ශ්‍රී ලංකා නායකයා මැද පෙළ පිතිකරුවෙක් ලෙස ක්‍රීඩා කළ එම උද්වේගකර ඉනිම තමා අමන්දානන්දයට පත් කළ බවයි.",
       "URL": "https://www.hirunews.lk/314360/බංග්ලාදේශයට-නයි-පෙන්නූ-තරගයෙන්-පසු-දෙපිළේ-ක්‍රීඩකයන්-කී-කතා",
       "Category": "Local News",
       "Parent URL": "https://www.hirunews.lk/local-news.php?pageID=896"
}