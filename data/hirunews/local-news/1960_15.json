{
       "Source": "hirunews",
       "Timestamp": "Tuesday, 11 May 2021 - 19:04",
       "Headline": "හෙට සිට සියලු මාර්ගවල දුම්රිය 62 ක් පමණක් ධාවනයේ - වෙන් කළ බස්වලට ගොඩ නොවන්නැයි ලංගම කියයි(වීඩියෝ)",
       "News Content": "අද මධ්‍යම රාත්‍රියේ සිට දුර ගමන් සේවා දුම්රිය ධාවනය නොවන අතර, අත්‍යාවශ්‍ය රාජකාරි සඳහා පැමිණෙන පිරිස් සඳහා ලංගම බස් රථ කිහිපයක් පමණක් ධාවනය කිරීමට සැලසුම් කර ඇති බව ප්‍රවාහන රාජ්‍ය අමාත්‍ය දිලුම් අමුණුගම ප්‍රකාශ කළා.\nකොළඹ අද පැවති මාධ්‍ය හමුවකට එක්වෙමින් ඔහු කියා සිටියේ ඒ සම්බන්ධයෙන් ඩිපෝ අධිකාරිවරුන්ට උපදෙස් ලබාදී ඇති බවයි.\nහිරු ප්‍රවෘත්ති අංශය වෙත අදහස් දක්වමින් ශ්‍රී ලංකා ගමනාගමන මණ්ඩලයේ සභාපති කිංස්ලි රණවක ඉල්ලා සිටියේ අත්‍යාවශ්‍ය රාජකාරි සඳහා පැමිණෙන සේවකයන් සඳහා යොදවන බස් රථවලට වෙනත් පුද්ගලයින් ගොඩවීමෙන් වළකින ලෙසටයි.\nපිටපලාත්වලට යාමට පැමිණි මගීන් රැසක් අද දිනයේදීත් බස් රථ නොමැතිවීම හේතුවෙන් පීඩාවට පත්ව සිටින ආකාරය දක්නට ලැබුණා.\nමේ අතර, අද මධ්‍යම රාත්‍රියේ සිට සියලු දුර ගමන් දුම්රිය සේවා අවලංගු වන අතර, සියලුම මාර්ගවල දුම්රිය 62 ක් පමණක් ධාවනයට යොදවා ඇති බව දුම්රිය දෙපාර්තමේන්තුව ප්‍රකාශ කළා. දුම්රිය ධාවනය සිදුවන්නේ පළාත් තුල පමණයි.\nඒ අනුව, ප්‍රධාන මාර්ගයේ දුම්රිය 20 ක්, මුහුදුබඩ මාර්ගයේ දුම්රිය 25 ක්, පුත්තලම මාර්ගයේ දුම්රිය 8 ක් සහ කැළණිවැලි මාර්ගයේ දුම්රිය 9 ක් ධාවනයට යොදවා ඇති බවයි එම දෙපාර්තමේන්තුව සඳහන් කළේ.\nඑමෙන්ම, දුරගමන් සේවා සඳහා මුදල් වෙන් කරවා ගත් මගීන්ට නැවත එම මුදල් ලබා දෙන බව ද දුම්රිය නියෝජ්‍ය සාමාන්‍යාධිකාරි ගාමිණී සෙනෙවිරත්න ප්‍රකාශ කළා.\nමේ අතර, දුම්රියෙන් පාර්සල් ප්‍රවාහනය කිරීම නැවත දැනුම් දෙනතුරු අත්හිටුවා තිබෙනවා. පවතින කොරෝනා අවදානම සැලකිල්ලට ගෙන මෙම තීරණයට එළඹි බවයි එම දෙපාර්තමේන්තුව සඳහන් කළේ.\nඑසේම, කොරෝනා ව්‍යාප්තිය පාලනය කිරිම අරමුණු කර ගනිමින් හෙට සහ අනිද්දා යන දෙදින කම්කරු දෙපාර්තමේන්තුවේ ප්‍රධාන කාර්යාලය හා ප්‍රාදේශීය කාර්යාලවල සේවක අර්ථසාධක අරමුදල් ප්‍රතිලාභ ගෙවීමේ අංශ වසා තැබීමට කටයුතු කර තිබෙනවා.\nකම්කරු දෙපාර්තමේන්තුව නිවේදනය කළේ ලබන 17 වනදා සිට ප්‍රධාන කාර්යාලය හා දිස්ත්‍රික් කාර්යාල මගින් සිදුකරන සේවක අර්ථසාධක අරමුදලේ සාමාන්‍ය ප්‍රතිලාභ ගෙවීම් ශාඛාව පමණක් විවෘතව පවතින බවයි.\nදිනයක් හා වේලාවක් වෙන් කරගෙන පැමිණෙන සේවාලාභීන් සඳහා පමණක් සේවා සපයන බව ද කම්කරු දෙපාර්තමේන්තුව වැඩිදුරටත් සඳහන් කළා.\nමේ අතර, පවතින තත්ත්වය හමුවේ බස්නාහිර පළාත තුල ලියාපදිංචි වී ඇති වාහන සඳහා ආදායම් බලපත්‍ර නිකුත් කිරීම හෙට සිට ලබන 28 වනදා දක්වා තාවකාලිකව අත්හිටුවා තිබෙනවා.\nඑම කාලය තුල කල් ඉකුත් වන ආදායම් බලපත්‍ර නැවත ලබා ගැනීමේදී ලබන ජුනි 30 දක්වා නැවත දඩ මුදල් අය නොකරන බවයි බස්නාහිර පළාත් නියෝජ්‍ය ප්‍රධාන ලේකම් ඩබ්ලිව්.එම්.දයාවතී සඳහන් කළේ.\nඑසේම, ලබන 17 වනදා සිට ජුනි මස 16 වනදා දක්වා දකුණු පළාත් මෝටර් රථ ප්‍රවාහන දෙපාර්තමේන්තුව ඇතුළුව එම පළාතේ සියලු ප්‍රාදේශීය ලේකම් කාර්යාලවලින් වාහන ආදායම් බලපත්‍ර නිකුත් කිරීම ද සිදුවන්නේ නැහැ.\nඅදාළ කාලය සඳහා දඩ මුදල් අය කිරීම සිදුනොකරන අතර, අන්තර්ජාලය මගින් වාහන ආදායම් බලපත්‍ර ලබා ගැනීමේ පහසුකම පෙර පරිදිම ක්‍රියාත්මක බවයි දකුණු පළාත් ප්‍රධාන ලේකම් ආර්.සී. ද සොයිසා කියා සිටියේ.",
       "URL": "https://www.hirunews.lk/271092/හෙට-සිට-සියලු-මාර්ගවල-දුම්රිය-62-ක්-පමණක්-ධාවනයේ-වෙන්-කළ-බස්වලට-ගොඩ-නොවන්නැයි-ලංගම-කියයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1960"
}