{
       "Source": "hirunews",
       "Timestamp": "Thursday, 07 April 2022 - 12:49",
       "Headline": "අදත් තැන තැන විරෝධතා",
       "News Content": "ඉන්ධන,ගෑස් හා විදුලි අර්බුදය සහ ජීවන වියදම ඉහළ යාමට එරෙහිව දිවයිනේ ප්‍රදේශ රැසක ජනතාව මේ වනවිටත් විරෝධතාවල නිරත වනවා.\nඑමෙන්ම, පාර්ලිමේන්තු පිවිසුම් මාර්ගය පොල්දූව මංසන්ධියෙන් වසා දමා ඇති බැවින් අද පෙරවරුවේත් බොරැල්ල, රාජගිරිය, පිටකෝට්ටේ සහ බොරැල්ල අවට දැඩි රථ වාහන තදබදයක් පැවැතුණා.\nඑමෙන්ම, පාර්ලිමේන්තු පිවිසුම් දෙකම අවහිර කරමින් තවමත් ජනතාව විරෝධතාවල නිතර වනවා.\nතංගල්ල නගරයේ ද විරෝධතාවක් පැවති අතර ඊට සමගි ජනබලවේගයේ පාර්ලිමේන්තු මන්ත්‍රී දිලීප් වෙදආරච්චි ඇතුළු පිරිසක් එක්ව සිටියා.\nපසුව ඔවුන් නගරයේ සිට පාගමනින් කාල්ටන් නිවස වෙත ගමන් කල අතර, එහිදී ඔවුන් විරෝධතාවයේ නිරත වුණා.\nඑමෙන්ම, ආණ්ඩුවට විරෝධය පළ කරමින් මහනුවර - දිගන ප්‍රදේශයේ දී සමගි ජනබලවේගය ද අද විරෝධතාවක් සංවිධාන කර තිබෙනවා.\nවතු කම්කරුවන්ගේ විරෝධතාවයක් හේතුවෙන් කොළඹ - බදුල්ල මාර්ගය හපුතලේ ප්‍රදේශයෙන් අවහිර වී තිබෙනවා.\nඅප වාර්තාකරු ප්‍රකාශ කළේ, වතුකම්කරු වැටුප් සහ ජිවන වියදම ඉහළ යාමට එරෙහිව එම විරෝධතාව පැවැත්වෙන බවයි.\nමේ අතර, කොළඹ ලිබර්ටි වටරවුම, මෙන්ම බෙලිඅත්ත - මොරයාය ප්‍රදේශයේදී පන්දම් දල්වමින් ඊයේ රාත්‍රි ජනතාව තම විරෝධය දක්වමින් විරෝධතාවල නිරත වුණා.\nකුරුණෑගල - පුත්තලම මාර්ගයේ පිහිටි ජොන්ස්ටන් ප්‍රනාන්දු අමාත්‍යවරයාගේ කාර්යාලය ඉදිරිපිට දී තරුණයින් පිරිසක් ඊයේ විරෝධතාවල නිරත වුණා.\nවිරෝධතාකරුවන් කුරුණෑගල - යන්තම්පලාවේ පිහිටි අග්‍රාමාත්‍යවරයාගේ කාර්යාලය අසළට යාමට උත්සාහ කිරීමේදී පොලීසිය මැදිහත්ව එය මැඬ පැවැත්වීමට කටයුතු කළ අතර එහිදී විරෝධතාකරුවන් සහ පොලීසිය අතර උණුසුම්කාරි තත්ත්වයක් ද හට ගත්තා.\nඑමෙන්ම විශ්වවිද්‍යාල ආචාර්යවරුන්, නීතිඥවරුන්, ගුරු වෘත්තීය සමිති නියෝජිතයින්, සබරගමුව වෛද්‍ය පීඨයේ සිසුන් ඊයේ විරෝධතා සංවිධාන කර තිබූ අතර, මහරගම නගරයේදී පාසල් සිසුන් පිරිසක් ද විරෝධතාවයක් සංවිධාන කර තිබුණා.",
       "URL": "https://www.hirunews.lk/301404/අදත්-තැන-තැන-විරෝධතා",
       "Category": "Local News",
       "Parent URL": "https://www.hirunews.lk/local-news.php?pageID=1245"
}