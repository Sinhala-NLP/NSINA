{
       "Source": "hirunews",
       "Timestamp": "Wednesday, 28 March 2018 - 18:26",
       "Headline": "මහ බැංකුව යළිත් මුදල් අමාත්‍යංශයට",
       "News Content": "ශ්‍රී ලංකා මහ බැංකුව සහ ශ්‍රී ලංකා සුරැකුම්පත් හා විනිමය කොමිසම ජනාධිපතිවරයා විසින් මුදල් හා ජනමාධ්‍ය අමාත්‍යාංශය යටතට පත්කරනු ලැබ තිබෙනවා.\nඑම ආයතන මීට පෙර අයත්ව තිබුණේ අග්‍රාමාත්‍ය රනිල් වික්‍රමසිංහ මහතා යටතේ පැවති ජාතික ප්‍රතිපත්ති හා ආර්ථික කටයුතු අමාත්‍යංශ විෂයන්ටයි.\n2018- 03- 28 දාතමින් ජනාධිපතිවරයා නිකුත් කළ අති විශේෂ ගැසට් නිවේදනයේ දැක්වෙන්නේ ජාතික ප්‍රතිපත්ති හා ආර්ථික කටයුතු අමාත්‍යාංශ විෂය පථයන්ට අයත්ව තිබූ අයිතම කිහිපයක් සංශෝධනය කෙරෙන බවයි.\nඒ අනුව 2015 වසරේ සැප්තැම්බර් 21 වැනි දින අංක 1933/13 දරන අති විශේෂ ගැසට් නිවේදනය මගින් ජාතික ප්‍රතිපත්ති හා ආර්ථික කටයුතු අමාත්‍යාංශ විෂයයන්ට ශ්‍රී ලංකා මහ බැංකුව සහ සුරැකුම්පත් හා විනිමය කොමිෂන් සභාව එක්කර තිබුණා.\nඅද නිකුත් කෙරුණු අංක 2064/26 දරන අති විශේෂ ගැසට් නිවේදනය මගින් ජනාධීපතිවරයා නිවේදනය කර ඇත්තේ ශ්‍රී ලංකා මහ බැංකුව සහ ශ්‍රි ලංකා සුරැකුම්පත් හා විනිමය කොමිෂම මුදල් හා ජනමාධ්‍ය අමාත්‍යාංශ විෂය පථයට එක් කෙරෙන බවයි.\nමේ අතර නවීන තාක්ෂණයේ අයහපත් ප්‍රවණතාවලින් දරු පරපුර රැකගැනීමේ වගකීම උපරිමයෙන් ඉටුකරන බව ජනාධිපති මෛත්‍රිපාල සිරිසේන පවසනවා.\nජනාධිපතිවරයා මේ බව කියා සිටියේ කොළඹ - නෙළුම් පොකුණ රඟහලේ අද(28) පැවති උත්සවයකට එක්වෙමින්.\nමේ අතර වැඩබලන අගවිනිසුරුවරයා ලෙස ශ්‍රේෂ්ඨාධිකරණ විනිසුරු කේ.ටී. චිත්‍රසිරි ජනාධිපති මෛත්‍රිපාල සිරිසේන ඉදිරියේ අද (28) දිවුරුම් දුන්නේ අගවිනිසුරු ප්‍රියසාද් ඩෙප් විදේශ ගතවීම හේතුවෙන්.",
       "URL": "https://www.hirunews.lk/187113/මහ-බැංකුව-යළිත්-මුදල්-අමාත්‍යංශයට",
       "Category": "Local News",
       "Parent URL": "https://www.hirunews.lk/local-news.php?pageID=4015"
}