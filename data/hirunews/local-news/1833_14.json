{
       "Source": "hirunews",
       "Timestamp": "Thursday, 08 July 2021 - 18:03",
       "Headline": "පාර්ලිමේන්තු වට රවුම අසල විරෝධතාවයේ නිරතව අත්අඩංගුවට ගනු ලැබූ 33 දෙනා හට ඇප (වීඩියෝ)",
       "News Content": "උද්ඝෝෂණ සහ මහජන ඒකරාශීවීම් සිදුනොකළ යුතු බවට දන්වා තිබියදී විරෝධතාවල නිරතව සිටියදී අත්අඩංගුවට ගත් ලංකා ගුරු සංගමයේ ප්‍රධාන ලේකම් ජෝශෆ් ස්ටාලින් ඇතුළු 33 දෙනා ඇප මත මුදා හැර තිබෙනවා.\nඒ, සැකකරුවන් කොළඹ අතිරේක මහේස්ත්‍රාත් කාංචනා නෙරංජනා ද සිල්වා හමුවට අද පස්වරුවේ ඉදිරිපත් කළ අවස්ථාවේදීයි.\nඑහිදී මහේස්ත්‍රාත්වරිය රුපියල් 25,000 බැගින් වූ පෞද්ගලික ඇප මත මොවුන්ව මුදා හැරීමට නියෝග කළා.\nපෙරටුගාමි සමාජවාදී පක්ෂය, අන්තර් විශ්වවිද්‍යාලයීය බලමණ්ඩලය ඇතුළු තවත් සිවිල් සංවිධාන කිහිපයක නියෝජිතයින් අද උදෑසන පාර්ලිමේන්තු වටරවුම ඉදිරිපිට උද්ඝෝෂණයක නිරත වුයේ අද පාර්ලිමේන්තුවට ඉදිරිපත් කළ කොතලාවල ආරක්ෂක විශ්වවිද්‍යාලයීය පනත් කෙටුම්පතට එරෙහිවයි.\nකෙසේ වෙතත්, එහිදී පොලීසිය ඊට මැදිහත් වී ඔවුන් අත්අඩංගුවට ගැනීමට කටයුතු කළ අතර එහිදී දැඩි උණුසුම්කාරී තත්ත්වයක් ඇති වුණා.\nවිරෝධතාවය ආවරණය කළ මාධ්‍යවේදීන්ට ද පොලීසිය බාධා කළ බවයි හිරු වාර්තාකරු සඳහන් කළේ.\nකෙසේ වෙතත්, සැකකරුවන් අධිකරනයට ඉදිරිපත් කරමින් පොලීසිය කියා සිටියේ අද පැවති මෙම විරෝධතාව හේතුවෙන් ශ්‍රී ජයවර්ධනපුර රෝහලට පැමිණෙන ගිලන් රථවලට දැඩි අපහසුතාවයට පත්වූ බවයි.\nඑමෙන්ම, දැඩි මහජන කැළඹීමක් ද සිදුවූ බව පොලීසිය සඳහන් කළා. ඒ අනුව මොවුන් රක්ෂිත බන්ධනාගාර ගත කොට නිරෝධායනයට යොමු කිරීමට නියෝගයක් නිකුත් කරන ලෙස ඉල්ලීමක් කළා.\nසැකකරුවන් වෙනුවෙන් පෙනී සිටි නීතිඥවරුන් අධිකරණයට දැනුම් දුන්නේ පොලීසිය දේශපාලන අවශ්‍යතාවන් සඳහා නිරෝධායන නීති උපයෝගී කරගෙන තම සේවාදායකයින් අත්අඩංගුවට ගෙන ඇති බවයි.\nඉදිරිපත් වූ කරුණු සලකා බැලූ මහේස්ත්‍රාත්වරිය සදහන් කළේ සැකකරුවන් නිරෝධායන ක්‍රියාවලිය සඳහා යොමු කිරීමට තම අධිකරණයට බලයක් නොමැති බවයි.\nඑමෙන්ම, ඉන්ධන මිල ඉහළ දැමීම, පොහොර හිඟය ඇතුළු කරුණු කිහිපයක් මුල් කර ගනිමින් ජනතා විමුක්ති පෙරමුණ අද මාතර - අකුරැස්ස ප්‍රදේශයේදී උද්ඝෝෂණයක නිරත වුණා.\nඑහිදී හිටපු පළාත් සභා මන්ත්‍රීවරුන් වන ලාල් ප්‍රේමනාත් සහ අජන්ත ගම්මැද්දගේ ඇතුළු 13 දෙනෙකු අත්අඩංගුවට ගනු ලැබුවා.\nඅදාළ උද්ඝෝෂණය පැවැත්වීම වලක්වාළමින් අධිකරණ නියෝගයක් ද නිකුත් කර තිබූ නමුත්, අත්අඩංගුවට ගත් සැකකරුවන් පසුව පොලිස් ඇප මත මුදා හැරුණු බවයි හිරු වාර්තාකරු කියා සිටියේ.\nඑමෙන්ම, රත්නපුර - පැල්මඩුල්ල - මිදලන - යහන්දොළ ගම්මානයට පිවිසෙන මාර්ගය පිළිසකර කර නොමැති බව පවසමින් අද ගම්වාසීන් විරෝධතාවයේ නිරත වුණා.\nමුව ආවරණය කර අභිනයෙන් ඔවුන් විරෝධය පළ කළේ පොදු රැස්වීම්, උද්ඝෝෂණ තහනම් කර තිබීම හේතුවෙන්.\nමේ අතර, විරෝධතාවල නිරත වන පුද්ගලයින් අත්අඩංගුවට ගැනීමට විරෝධය පළ කර සමගි ජන බලවේගය අද පෙරවරුවේ පාර්ලිමේන්තු පිවිසුම අසල විරෝධතාවයක නිරත වුණා.\nඊට විපක්ෂ නායක සජිත් ප්‍රේමදාස ඇතුළු එම පක්ෂයේ මන්ත්‍රීවරුන් එක්ව සිටියා.",
       "URL": "https://www.hirunews.lk/276451/පාර්ලිමේන්තු-වට-රවුම-අසල-විරෝධතාවයේ-නිරතව-අත්අඩංගුවට-ගනු-ලැබූ-33-දෙනා-හට-ඇප-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1833"
}