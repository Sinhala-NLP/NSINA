{
       "Source": "hirunews",
       "Timestamp": "Friday, 07 October 2022 - 18:04",
       "Headline": "නිවැරදි තොරතුරු ජනගත කිරීමේ වගකීම ඉටු කරන්න - ජනපතිගෙන් මාධ්‍ය ලේකම්වරුන්ට උපදෙස් (වීඩියෝ)",
       "News Content": "වත්මන් අභියෝගයෙන් රට ගොඩගැනීමට නම් රට තුළ ස්ථාවරභාවයක් ඇති කළයුතු බවත්, ඒ සඳහා නිවැරදි තොරතුරු ජනගත කිරීම අත්‍යවශ්‍ය බවත් ජනාධිපති රනිල් වික්‍රමසිංහ පවසනවා.\nප්‍රචාරණයක් නොමැතිව කිසිවක් සාර්ථක කරගත නොහැකි බව පෙන්වා දුන් ජනාධිපතිවරයා රට ගොඩගැනීමේ රජයේ වැඩපිළිවෙළ නොපමාව ජනතාවට හෙළි කිරීමට කැපවන ලෙසයි අද (07) පැවති රාජ්‍ය සන්නිවේදන යාන්ත්‍රණය පිළිබඳ සියලු කැබිනට් අමාත්‍යවරුන්ගේ, රාජ්‍ය අමාත්‍යවරුන්ගේ සහ ආණ්ඩුකාරවරුන්ගේ මාධ්‍ය ලේකම්වරුන් දැනුවත් කිරීමේ විශේෂ සාකච්ඡාවේ දී දැනුම්දී ඇත්තේ.\nරජයේ ප්‍රවෘත්ති දෙපාර්තමේන්තුවේ දී පැවැත්වුණු මෙම වැඩමුළුව අමතමින් ජනාධිපතිවරයා සඳහන් කළේ, රජයේ සංවර්ධන හා ප්‍රතිපත්තිමය වැඩපිළිවෙළ ජනගත කිරීමේ දී ප්‍රමුඛ වගකීමක් අමාත්‍යාංශ මාධ්‍ය ලේකම්වරුන්ට පැවරෙන අතර එහිදී රාජ්‍ය සන්නිවේදන යාන්ත්‍රණය ශක්තිමත්ව පවත්වා ගෙනයාමට රජයේ ප්‍රවෘත්ති දෙපාර්තමේන්තුව, ජනාධිපති මාධ්‍ය අංශය හා අමාත්‍යාංශ අතර ප්‍රශස්ත සම්බන්ධීකරණයක් පවත්වාගැනීමේ වැදගත්කම අතිශය ප්‍රබල බවයි.",
       "URL": "https://www.hirunews.lk/317276/නිවැරදි-තොරතුරු-ජනගත-කිරීමේ-වගකීම-ඉටු-කරන්න-ජනපතිගෙන්-මාධ්‍ය-ලේකම්වරුන්ට-උපදෙස්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=818"
}