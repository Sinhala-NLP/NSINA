{
       "Source": "hirunews",
       "Timestamp": "Thursday, 04 March 2021 - 13:10",
       "Headline": "ජාතික මට්ටමේ ක්‍රීඩක ක්‍රීඩිකාවන් බිහිකළ ක්‍රීඩාංගනයකට අද අත්ව ඇති ඉරණම (වීඩියෝ)",
       "News Content": "දැනුමින් පෝෂණය වන දරුවා මානසිකව හා ශාරීරිකව නිරෝගී පුද්ගලයෙකු බවට පත් කිරීමට ක්‍රීඩාවෙන් ලැබෙන්නේ මහඟු පිටිවහලක්.\nඑවන් පුද්ගලයෙකු බිහිකිරීමට තෝතැන්නක් වූ ක්‍රීඩාංගනයක් වල්බිහිවී ඇති පුවතක් මාතර ප්‍රදේශයෙන් වාර්තා වනවා.\nඅද රතු මිනිත්තුව ඒ පිළිබඳවයි.\nමේ ජාතික මට්ටමේ ක්‍රීඩක ක්‍රීඩිකාවන් රැසක් බිහිකළ මාතර මධ්‍ය මහා විද්‍යාලයීය ක්‍රීඩාංගනයයි.\nඑය වසර 5ක පමණ කාලයක් තිස්සේ වල් බිහිවීම හේතුවෙන් පාසල් දරුවන්ට ක්‍රීඩා කටයුතු සිදුකර ගැනීම දැඩි අභියෝගයක් බවට පත්ව තිබෙනවා.\nමේ වනවිට කැළිකසළ මෙන්ම පස් ද ක්‍රීඩාංගනය තුළ ගොඩ ගසා ඇති අතර ගම්වාසීන් අතුරු මාර්ගයක් ලෙස ද ක්‍රීඩාංගනය හරහා ගමන් කිරීමට පුරුදුව සිටිනවා.\nපාසලක් නිරන්තරයෙන්ම ආරක්ෂිත ස්ථානයක් විය යුතු නමුත් මෙම ක්‍රීඩා මණ්ඩපය විවිධ අපචාර හා මත්ද්‍රව්‍ය ජාවාරම්කරුවන්ගේ තෝතැන්නක් බවට පත්ව අවසන්.\nමේ හේතුවෙන් පාසල් දරුවන්ට සිය ක්‍රීඩා කටයුතු වෙනුවෙන් මාතර උයන්වත්ත ක්‍රිඩාංගනය වෙත යෑමට සිදුව ඇති අතර ඊට වෙනත් පාසල් කිහිපයකින්ද සිසුන් පැමිණෙන හෙයින් දරුවන්ට තමන්ගේ අවස්ථාව එනතුරු බලා සිටීමටත් සිදුවනවා.\nඅදාළ වගකිවයුතු සියලු පාර්ශ්ව මේ සම්බන්ධයෙන් දැනුවත් කළ ද මෙතෙක් කිසිවෙකුගේ අවධානයක් ඊට ලැබී නැහැ.\nජාත්‍යන්තර තලයේ ක්‍රීඩක ක්‍රීඩිකාවන් මෙරටින් බිහි කිරීමට නම් පාසල තුළින් ඊට අවශ්‍ය පසුබිම සකසාදීම බලධාරීන් සතු යුතුකමක් නොවන්නේද?\nබලධාරීනගේ අවධානය මේ පිළිබඳව යොමු වනතෙක් රතු මිනිත්තුව අවධානයෙන්.",
       "URL": "https://www.hirunews.lk/264314/ජාතික-මට්ටමේ-ක්‍රීඩක-ක්‍රීඩිකාවන්-බිහිකළ-ක්‍රීඩාංගනයකට-අද-අත්ව-ඇති-ඉරණම-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2111"
}