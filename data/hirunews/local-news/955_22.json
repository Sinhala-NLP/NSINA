{
       "Source": "hirunews",
       "Timestamp": "Monday, 08 August 2022 - 13:33",
       "Headline": "පණ අදිමින් ගොඩඑන්න දඟලන ගඩොල් කර්මාන්තය (වීඩියෝ)",
       "News Content": "ඉහළ යන භාණ්ඩ මිල තවත් ක්ෂේත්‍ර රැසකට වක්‍රාකාරයෙන් බලපෑම් එල්ල කරන බව රහසක් නොවෙයි.\nමේ අවධානය සිමෙන්ති මිල ඉහළ යාම හමුවේ ගඩොල් කර්මාන්තයේ නියැලි සිටින ජනතාව මුහුණ දී ඇති ගැටලු පිළිබඳවයි.\nපොළොන්නරුව දිස්ත්‍රික්කයේ මින්නේරිය රත්මලේ ප්‍රදේශයේ පවුල් 150කට වැඩි පිරිසකගේ ප්‍රධාන ජීවනෝපාය මාර්ගය වන්නේ ගඩොල් කර්මාන්තයයි.\nනමුත් කර්මාන්තකරුවන් පවසන්නේ දහසක් කම්කටොලු මැද සිදු කරගෙන යන ගඩොල් කර්මාන්තය මේ වන විට අගාධයට යමින් තිබෙන බවයි.\nපසුගිය කාලයේ දී මොවුන් සිය පෝරනුවලින් ගඩොල් කැටයක් අලෙවි කර තිබුණේ රුපියල් 13.15 වැනි මුදලකටයි.\nනමුත් මේ වන විට ඉදිකිරීම් ක්ෂේත්‍රෙය් ප්‍රධාන අමුද්‍රවක් වන සිමෙන්ති මිල ඉහළ යාමත් සමඟ ඉදිකිරීම් කටයුතු අවම වීමත් සමග ගඩොල්වලට තිබූ මිල ද පහල යාම නිසා නිෂ්පාදකියින් පත්ව ඇත්තේ දැඩි අසීරුතාවකටයි.\nගඩොල් නිෂ්පාදකයින් පවසන්නේ ඉදිකිරීම් විශාල ප්‍රමාණයක් නතර වීමත් සමග තම ප්‍රධාන ජීවනෝපාය මාර්ගය දැඩි අවිනිෂ්චිත මට්ටමකට පත්ව ඇති බවයි.\nකපා පුළුස්සා ගත් ගඩොල් මෙන් සිය ජීවිතත් පිලිස්සී යාමට ඉඩ නොදී කඩිනමින් මේ සම්බන්ධයෙන් අවධානය යොමු කරන ලෙස ගඩොල් නිෂ්පාදකයින් බලධාරීන්ගෙන් ඉල්ලා සිටිනවා.",
       "URL": "https://www.hirunews.lk/312236/පණ-අදිමින්-ගොඩඑන්න-දඟලන-ගඩොල්-කර්මාන්තය-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=955"
}