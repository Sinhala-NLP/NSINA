{
       "Source": "hirunews",
       "Timestamp": "Wednesday, 11 May 2022 - 21:04",
       "Headline": "හරීන් ස.ජ.බෙ හැරයයි ස්වාධීන මන්ත්‍රීවරයකු ලෙස කටයුතු කිරීමට තීරණය කරයි (වීඩියෝ)",
       "News Content": "සමගි ජනබලවේගයේ ජාතික ලැයිස්තු පාර්ලිමේන්තු මන්ත්‍රී හරීන් ප්‍රනාන්දු එම පක්ෂයෙන් ඉවත් වී තිබෙනවා.\nඅද සවස පැවැති සමගි ජන බලවේගයේ රැස්වීමකදී පාර්ලිමේන්තු මන්ත්‍රීවරයා මේ සම්බන්ධයෙන් පක්ෂ නායක සජිත් ප්‍රේමදාස ට දැනුම් දී තිබෙනවා.\nතමාගේ ඉදිරි දේශපාලන ක්‍රියාමාර්ග සම්බන්ධයෙන් තවමත් අවසන් තීරණයක් ගෙන නොමැති බවත් දැනට තමා පාර්ලිමේන්තුවේ ස්වාධීන මන්ත්‍රීවරයෙකු ලෙස කටයුතු කරන බවත් මන්ත්‍රී හරීන් ප්‍රනාන්දු අප සමග පවසා සිටියා.\nඅද සවස පැවැති සමගි ජන බලවේගය මන්ත්‍රී කණ්ඩායමේ රැස්වීම දැඩි උණුසුම් ස්වභාවයක් ගත් බවයි වාර්තා වන්නේ.\nරට තුළ උද්ගත වී ඇති අරාජික තත්වය සමනය කර ගැනීම සඳහා පක්ෂයක් ලෙස පියවර ගත් යුතු බවට පක්ෂයේ ඉදිරිපෙළ මන්ත්‍රීවරුන් ගණනාවක් පක්ෂ නායකවරයාට යෝජනා කර තිබෙනවා.\nකෙසේ වෙතත් ඒ සම්බන්ධයෙන් පක්ෂ නායක සජිත් ප්‍රේමදාස ගෙන් යහපත් ප්‍රතිචාරයක් හිමිවී නැහැ.\nමේ අතර වාරයේ උද්ගත වූ උණුසුම් වාද විවාද මධ්‍යයේයි පාර්ලිමේන්තු මන්ත්‍රී හරීන් ප්‍රනාන්දු තමා පක්ෂය හැර යන බව පක්ෂ නායක වරයාට පවසා ඇත්තේ.\nවිපක්ෂ නායක කාර්යාලයේදී පැවති සමගි ජන බලවේගය පාර්ලිමේන්තු මන්ත්‍රී කණ්ඩායමේ හමුවක් සඳහා නලින් බණ්ඩාර, තුෂාර ඉඳුනිල්, හර්ෂණ රාජකරුණා, රාවුෆ් හකීම්, හරින් ප්‍රනාන්දු, මනුෂ නානායක්කාර සහ මහලේකම් රංජිත් මද්දුම බණ්ඩාර ද අදහස් ප්‍රකාශ කර සිටියා,\nමහලේකම් රංජිත් මද්දුම බණ්ඩාර අදහස් ප්‍රකාශ කරමින් කියා සිටියේ සමගි ජන බලවේගයේ මතය අද දින ගෝඨාභය රාජපක්ෂ ජනාධිපතිවරයා ට ලිපියකින් දැනුම් දුන් බවයි.\nඑම ලිපියට අවම කොන්දේසි කීපයක් දන්වා සිටි අතර එයට විධායක ජනාධිපති ධුරය අහෝසි කිරීම ඇතුළු කොන්දේසි කිහිපයක් ඇතුළත් බවත් එම කොන්දේසි වලට එකඟ නම් හෙට හෝ අග්‍රාමාත්‍ය ධුරය භාරගැනීමට සජිත් ප්‍රේමදාස සූදානම් බවත් ය.\nඉන් අනතුරුව ව්‍යවස්ථානුකූලව පාර්ලිමේන්තුව තුළ ජනාධිපතිවරයෙකු පත්කර ගැනීමට හෝ මැතිවරණයකින් මෙරටට අවශ්‍ය කරන ජනාධිපතිවරයකු පත් කරගැනීමටත් තමන් සූදානම් ව සිටින බවත් ජනාධිපතිවරයාට දැනුම් දුන් බවත් මහලේකම් රංජිත් මද්දුම බණ්ඩාර පැවසුවා.\nකෙසේ වෙතත් මේ අවස්තාවේදී තරමක් ආවේගශීලිව අදහස් දැක්වූ හරීන් ප්‍රනාන්දු මන්ත්‍රීවරයා පවසා සිටියේ රට අර්බුදයකට ගොස් තිබෙන මේ මොහොතේ අපට තවත් ප්‍රමාද වීමට කාලයක් නොමැති බවයි.\nනිවැරදි තීරණ නොගන්නේ නම් තමා ඉදිරියේදී ස්වාධීන වීමට වුණත් සූදානම් බවත් පාර්ලිමේන්තුව තුළ සුදු ඇඳගෙන තවදුරටත් කටයුතු කිරීමට හැකියාවක් නොමැති බවත් ඔහු වැඩිදුරටත් පැවසුවා.",
       "URL": "https://www.hirunews.lk/304108/හරීන්-ස-ජ-බෙ-හැරයයි-ස්වාධීන-මන්ත්‍රීවරයකු-ලෙස-කටයුතු-කිරීමට-තීරණය-කරයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1175"
}