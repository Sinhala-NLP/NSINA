{
       "Source": "hirunews",
       "Timestamp": "Wednesday, 15 March 2017 - 18:08",
       "Headline": "සමුද්‍ර ත්‍රස්තවාදය මැඩලීමට අගමැතිගේ අවධානය",
       "News Content": "සමුද්‍ර ත්‍රස්තවාදය මැඩ පැවැත්වීමට සියලූ රටවල් එක්ව අත්වැල් බැඳ ගත යුතු කාලය එළඹ ඇති බව අග්‍රාමාත්‍ය රනිල් වික්‍රමසිංහ ප්‍රකාශ කළා.\nඒ, ඉන්දියාවේ නවදිල්ලි නුවර පැවති 2017 ත්‍රස්ත මර්දන සමුළුව ස්කයිප් තාක්ෂණය ඔස්සේ අමතමින්.\n‘‘පසුගිය දශක එකහමාරක කාලය ඇතුළත ගොඩබිම් ත්‍රස්තවාදය පරදවමින් සමුද්‍ර ත්‍රස්තවාදය හිස ඔසවමින් පවතිනවා. බිලියන 03 ක ජනතාවක් වාසය කරන ඉන්දියානු සාගර කලාපය හරහා ලෝකයේ බහාළුම් නෞකා හරි අඩක් ගමන් කරනවා. ඉතිං මෙය ආසියානු සහ මැදපෙරදිග රටවලට විශාල ආර්ථික ශක්තියක්. කොහොම නමුත් මේ සමුද්‍ර ත්‍රස්තවාදයෙන් මේ ආර්ථික ශක්තියට බලවත් තර්ජන එල්ල වී තිබෙනවා. ඒ වගේම තමයි ඉන්දියානු සාගර කලාපයේ හිස ඔසවමින් පවතින ඩිජිටල් ක්‍රමවේදී ත්‍රස්තවාදය සම්බන්ධයෙන් අප සියලූ දෙනාගේම සැලකිල්ල යොමුවෙන්න  ඕනේ. මේ සියලූම ආකාරයේ ත්‍රස්තවාදී ක්‍රියා මැඩපැවැත්වීම සඳහා සියලූ රාජ්‍යයන් අතර සමීප සහයෝගීතාවයක් නිර්මාණය කරගන්න අවශ්‍යයි කියලත් මම අවධාරණය කරන්න කැමතියි. සාකච්ඡාවෙන්, සහයෝගයෙන්, තොරතුරු හුවමාරු කර ගැනීමෙන් හා විශේෂඥ දැනුම බෙදා හදා ගැනීමෙන් ත්‍රස්තවාදය මැඩ පැවැත්වීමේ අභියෝගය ජය ගන්න පුළුවන් කියලා මම විශ්වාසය පළ කරනවා. ’’",
       "URL": "https://www.hirunews.lk/156943/සමුද්‍ර-ත්‍රස්තවාදය-මැඩලීමට-අගමැතිගේ-අවධානය",
       "Category": "Local News",
       "Parent URL": "https://www.hirunews.lk/local-news.php?pageID=4612"
}