{
       "Source": "hirunews",
       "Timestamp": "Saturday, 08 August 2020 - 13:43",
       "Headline": "මෙවර පාර්ලිමේන්තුවට සුදුසුකම් ලැබූ පිය පුතුන් (වීඩියෝ)",
       "News Content": "මෙවර පාර්ලිමේන්තු මැතිවරණයේ ප්‍රතිඵල සමග සුවිශේෂතා රැසක්ම හදුනාගත හැකියි.\nමෙවර පාර්ලිමේන්තුවට සුදුසුකම් ලැබූවන් අතර පිය පුතුන් කිහිපදෙනෙකුම හඳුනාගත හැකියි.\nශ්‍රී ලංකා පොදුජන පෙරමුණේ නායක මහින්ද රාජපක්ෂ මහතා කුරුණෑගලින් පාර්ලිමේන්තුවට තේරීපත් වූ අතර ඔහුගේ පුත් නාමල් රාජපක්ෂ  පාර්ලිමේන්තුවට සුදුසුකම් ලැබුවේ හම්බන්තොට දිස්ත්‍රික්කයට තරඟ කරමින්.\nඔවුන් දෙදෙනාම අදාල දිස්ත්‍රික්කවල පළමු තැනට පැමිණියා.\nජනක බණ්ඩාර තෙන්කොන් මහතා සහ ඔහුගේ පුත් ප්‍රමිත බණ්ඩාර තෙන්නකෝන්ද මෙවර පාර්ලිමේන්තුවට පිය පුතුන් ලෙස තේරී පත්වූයේ මාතලේ දිස්ත්‍රික්කයෙන් තරඟවදිමින්.\nචමල් රාජපක්ෂ මහතා හම්බන්තොට දිස්ත්‍රික්කයෙන් ජයග්‍රහණය කර පාර්ලිමේන්තුවට තේරි පත්වෙද්දී ඔහුගේ පුත්  ශෂීන්ද්‍ර රාජපක්ෂ මහතා ජයග්‍රහණය කළේ මොණරාගල දිස්ත්‍රික්කයට තරඟ කරමින්.\nතවත් පිය පුතුන් දෙපලක් ලෙස මෙවර මැතිවරණයට රාජිත සේනාරත්න සහ චතුර සේනාරත්න තරග කළත් චතුර සේනාරත්නට මැති සභයේ වරම් හිමිවූයේ නැහැ.\nඑමෙන්ම තවත් සුවිශේෂී සබඳතාවක් රත්නපුර දිස්ත්‍රික්කයේ ප්‍රතිඵල ඔස්සේ නිරීක්ෂණය වුණා.\nපාර්ලිමේන්තු මන්ත්‍රී රංජිත් සොයිසා මහතාගේ අභාවයෙන් පසුව ඒ මහතාගේ බිරිඳ මුදිතා ප්‍රශාන්ති මහත්මිය මුල්වරට පාර්ලිමේන්තුවට තරග කළ අතර ඇයට පාර්ලිමේන්තු වරම් හිමිවුණා.\nකෙසේ වෙතත් එක්සත් ජාතික පක්ෂයේ දයා ගමගේ මහතා කොළඹ දිස්ත්‍රික්කයෙන් හා ඔහුගේ බිරිද අනෝමා ගමගේ මහත්මිය දිගාමඩුල්ල දිස්ත්‍රික්කයෙන් තරග කළත් ඔවුන් දෙදෙනාටම ජයග්‍රහණය කිරීමට හැකිවූයේ නැහැ.\nමේ අතර කලාකරුවන්වූ උද්දික ප්‍රේමරත්න මහතා සහ ගීතා කුමාරසිංහ මහත්මියද අනුරාධපුර දිස්ත්‍රික්කය සහ ගාල්ල දිස්ත්‍රික්කය නියෝජනය කරමින් මෙවර පාර්ලිමේන්තුවට තේරී පත්වුණා.\nවසර ගණනාවක් මාධ්‍යවේදියෙකු ලෙස කටයුතු කළ සංජීව එදිරිමාන්න මහතාද මෙවර පාර්ලිමේන්තුවට තේරී පත්වුණේ කලුතර දිස්ත්‍රිකයෙන්.\nමේ අතර, මෙවර මහ මැතිවරයේදී ශ්‍රී ලංකා පොදුජන පෙරමුණ සමග සන්ධාන ගතවූ ශ්‍රී ලංකා නිදහස් පක්ෂයේ සාමාජිකයින් 14 දෙනෙකුද පාර්ලිමේන්තුවට සුදුසුකම් ලබා තිබෙනවා.\nඒ, හිටපු ජනාධිපති මෛත්‍රීපාල සිරිසේන, දයාසිරි ජයසේකර, මහින්ද අමරවීර, නිමල් සිරිපාල ද සිල්වා, දුමින්ද දිසානායක, රංජිත් සියඹලාපිටිය සහ දුෂ්මන්ත මිත්‍රපාල යන අයයි.\nමීට අමතරව, අංගජන් රාමනාදන්, කාදර් මස්තාන්, ලසන්ත අලගිහයවන්න, චාමර සම්පත් දසනායක, ශාන් විජේලාල් ද සිල්වා, ශාන්ත බණ්ඩාර සහ ජගත් පුෂ්පකුමාරට ශ්‍රී ලංකා නිදහස් පක්ෂය වෙනුවෙන් මන්ත්‍රී ධුර හිමිවුණා.\nශ්‍රී ලංකා පොදුජන පෙරමුණේ සාමාජික පක්ෂයක් වන ජාතික නිදහස් පෙරමුණ ඉදිරිපත් කළ අපේක්ෂකයින් 5 දෙනෙකු සහ ජාතික ලැයිස්තු මන්ත්‍රීවරයෙකු මෙවර පාර්ලිමේන්තුව සඳහා සුදුසුකම් ලැබුවා.\nඒ, විමල් වීරවංශ, ජයන්ත සමරවීර, නිමල් පියතිස්ස, ගාමිණී වලේබොඩ සහ උද්දික ප්‍රේමරත්න යන අයයි.\nඑම පක්ෂයේ මොහොමඩ් මුසම්මිල් ජාතික ලැයිස්තුවෙන් පාර්ලිමේන්තුවට පිවිසෙනු ඇති.\nමෙවර පාර්ලිමේන්තු මැතිවරණයේදී ඡන්දයෙන් තේරීපත්වූ කාන්තාවන් ගණන 8ක්.\nපොදුජන පෙරමුණ නියෝජනය කරමින් පවිත්‍රා වන්නිආරච්චි, මුදිතා ද සොයිසා, සුදර්ශනී ප්‍රනාන්දුපුල්ලේ, ගීතා කුමාරසිංහ, රාජිකා වික්‍රමසිංහ සහ කෝකිලා ගුණවර්ධන ඊට අයත්.\nසමගි ජන බලවේගයෙන් තරග කර මෙවර පාර්ලිමේන්තුවට තේරීපත්වූ කාන්තාවන් දෙදෙනා වන්නේ රෝහිණී කවිරත්න සහ තලතා අතුකෝරල පමණයි.",
       "URL": "https://www.hirunews.lk/247363/මෙවර-පාර්ලිමේන්තුවට-සුදුසුකම්-ලැබූ-පිය-පුතුන්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2532"
}