{
       "Source": "hirunews",
       "Timestamp": "Wednesday, 30 March 2022 - 20:15",
       "Headline": "පොදු ස්ථානවලට එන්නත අනිවාර්ය කළ ගැසට්ටුවට එරෙහි පෙත්සම් නිෂ්ප්‍රභ කෙරේ",
       "News Content": "මෙරට පුද්ගලයින්ගෙන් බූස්ටර් මාත්‍රාව ලබා ගත් පිරිස සියයට අසූවේ ප්‍රතිශතය ඉක්මවා යනතුරු මුඛ ආවරණ ඉවත් කිරීමට අවසර ලබා දිය නොහැකි බව සෞඛ්‍ය සේවා අධ්‍යක්ෂ ජනරාල් වෛද්‍ය අසේල ගුණවර්ධන පවසනවා.\nඔහු මේ බව කියා සිටියේ කුරුණෑගලදී මාධ්‍ය වෙත අදහස් පළ කරමින්.\nමේ අතර, ලබන අප්‍රේල් මස 30 වනදා සිට ක්‍රියාත්මක වන පරිදි කොරෝනා රෝග වැළැක්වීමට අදාළ පූර්ණ එන්නත්කරනයට ලක් නොවූ පුද්ගලයින් පොදු ස්ථානවලට ඇතුල් වීම තහනම් කරමින් සෞඛ්‍ය අමාත්‍යවරයා විසින් නිකුත් කර ඇති ගැසට් නිවේදනය බල රහිත කරන්නැයි ඉල්ලා ගොනු කර තිබූ මූලික අයිතිවාසිකම් පෙත්සම් ශ්‍රේෂ්ඨාධිකරණය ප්‍රතික්ෂේප කර තිබෙනවා.\nඒ එම පෙත්සම් ප්‍රියන්ත ජයවර්ධන, ප්‍රීති පද්මන් සූරසේන, ගාමිණී අමරසේකර, කුමුදුනි වික්‍රමසිංහ සහ ශිරාන් ගුණරත්න යන පංච පුද්ගල ශ්‍රේෂ්ඨාධිකරණ විනිසුරු මඩුල්ල ඉදිරියේ සලකා බැලූ අවස්ථාවේයි.",
       "URL": "https://www.hirunews.lk/300808/පොදු-ස්ථානවලට-එන්නත-අනිවාර්ය-කළ-ගැසට්ටුවට-එරෙහි-පෙත්සම්-නිෂ්ප්‍රභ-කෙරේ",
       "Category": "Local News",
       "Parent URL": "https://www.hirunews.lk/local-news.php?pageID=1260"
}