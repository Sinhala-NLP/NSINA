{
       "Source": "hirunews",
       "Timestamp": "Tuesday, 14 December 2021 - 8:49",
       "Headline": "කොළඹට ආ ප්‍රමිතියෙන් තොර ගෑස් නැව ප්‍රතික්ෂේප කරයි - පාරිභෝගික අධිකාරිය නඩු මඟට(වීඩියෝ)",
       "News Content": "ලිට්රෝ සමාගම විසින් පසුගිය දා ආනයනය කළ මෙට්‍රික් ටොන් 3700ක් අඩංගු ගෑස් තොගය ප්‍රතික්ෂේප කිරීමට  බලධාරීන් කටයුතු කර තිබෙනවා.\nඒ, එහි ප්‍රමාණවත් තරම් එතිල් මර්කැප්ටන් නො මැති බවට අනාවරණ වීමත් සමඟයි.\nඑසේම, ඊයේ ගෑස් රැගත් තවත් නෞකාවක් කොළඹ වරායට ආසන්නයට සේන්දු වී තිබෙනවා.\nකෙසේ වෙතත්, එම නෞකාවේ පවතින ගෑස් සාම්පල පරීක්ෂා කිරීම සඳහා මේ වන තෙක් කිසිදු පාර්ශවයකින් ඉල්ලීමක් සිදු කර නො මැති බවයි වරාය ආරංචි මාර්ග සඳහන් කළේ.\nඑසේම, ප්‍රමිතිය වෙනස් කරමින් ගෑස් වෙළෙදපොළට නිකුත් කිරීම හරහා අනතුරු සිදුවීම සම්බන්ධයෙන් අදාළ ගෑස් සමාගම්වලට එරෙහි ව මෙම සතියේ නඩු පවරන බව පාරිභෝගික අධිකාරිය සඳහන් කළා.\nඑහි සභාපති විශ්‍රාමික මේජර් ජෙනරාල් ශාන්ත දිසානායක කියා සිටියේ, තම අධිකාරියට ගත හැකි උපරිම ක්‍රියාමාර්ග ගැනීමට මේ වන විටත් කටයුතු කරමින් සිටින බවයි.\nමේ අතර, දිවයිනේ ප්‍රදේශ රැසකින් ගෑස් සම්බන්ධ පිපිරීම් අදත් වාර්තා වී ඇති අතර, යාපනය - තුන්නාලේ ප්‍රදේශයේ පිහිටි කොළඹ විශ්වවිද්‍යාලයේ මහාචාර්යවරයෙකුගේ නිවසේ තිබූ ගෑස් උඳුනක් ද අද අලුයම පිපිරීමට ලක් ව තිබෙනවා.\nඒ, ඔහුගේ බිරිඳ ආහාර සකස් කරමින් සිටින අතරවාරයේයි.\nසිද්ධියෙන් ඇය තුවාල ලබා ඇති අතර ඊට අමතරව, හඟුරන්කෙත, කැස්බෑව, අනුරාධපුර සහ කළුතර යන ප්‍රදේශවලින් ද ගෑස් සම්බන්ධ පිපිරීම් වාර්තා වුණා.\nමේ අතර, පසුගිය නොවැම්බර් 19 වැනි දා ගෑස් සම්බන්ධ ගිනිගැනීමක් හේතුවෙන් තුවාල ලබා මාතලේ මහරෝහලට ඇතුළත් කිරීමෙන් අනතුරුව පසුගිය 6 වැනි දා මියගිය කාන්තාවගේ මරණ පරීක්ෂණ වාර්තාව නිකුත් වී තිබෙනවා.\nකාන්තාව මියගිය දිනවල දී පොලිසිය සඳහන් කළේ, එය ගෑස් ආශ්‍රිත අනතුරකින් සිදු වූ මරණයක් නො වන බවට යි.\nකෙසේ වෙතත්, පසු ව නිකුත් කෙරුණු මරණ පරීක්ෂණයේ දැක්වුණේ මරණයට හේතුව පිලිස්සුම් තුවාලයක් බවට යි.",
       "URL": "https://www.hirunews.lk/290950/කොළඹට-ආ-ප්‍රමිතියෙන්-තොර-ගෑස්-නැව-ප්‍රතික්ෂේප-කරයි-පාරිභෝගික-අධිකාරිය-නඩු-මඟට-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1495"
}