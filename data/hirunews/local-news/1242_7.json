{
       "Source": "hirunews",
       "Timestamp": "Friday, 08 April 2022 - 17:58",
       "Headline": "මූල්‍ය තැන්පතු වෙත මහබැංකුවේ ප්‍රතිපත්ති තවත් දැඩි වෙයි - IMF සාකච්ඡාත් කඩිනම් කෙරේ (වීඩියෝ)",
       "News Content": "මූල්‍ය ප්‍රතිපත්ති තවදුරටත් දැඩි කිරීමට මහ බැංකුව තීරණය කර තිබෙනවා.\nඒ අනුව, අද (08) මුදල් මණ්ඩලය රැස්වී මූල්‍ය ප්‍රතිපත්ති තීරණය කරමින් නිත්‍ය තැන්පතු පහසුකම් අනුපාතිකය සහා නිත්‍ය ණය පහසුකම් අනුපාතිකය පදනම් ඒකක 700කින් වැඩි කිරීමට තීරණය කළා.\nඑහිදී නිත්‍ය තැන්පතු පහසුකම් අනුපාතිකය සියයට 13.5 දක්වා සහ නිත්‍ය ණය පහසුකම් අනුපාතිකය සියයට 14.5 ක් දක්වා ඉහළ නංවා තිබෙනවා.\nපසුගිය මාසයේ තැන්පතු පහසුකම් අනුපාතිකය සියයට 6 යි දශම 5 ක් ලෙසත්, ණය පහසුකම් අනුපාතිකය සියයට 7 යි දශම 5ක් ලෙසත් ඉහළ නංවා තිබුණා.\nඅත්‍යාවශ්‍ය භාණ්ඩ මිල ඉහළ යාම, රුපියල අවප්‍රමාණය වීම ඇතුළු කරුණු රැසකට බලපෑ උද්ධමනකාරී පීඩනය හේතුවෙන් ආර්ථිකයට සිදුව ඇති බලපෑම අවම කර ගැනීමේ අරමුණින් මෙම තීරණය ගත් බවයි මහ බැංකුව නිවේදනය කළේ.\nමේ අතර, ශ්‍රී ලංකාව මුහුණ පා ඇති දැඩි ආර්ථික අර්බුදයට විසඳුම් ලබා ගැනීම සහ තාක්ෂණික සහාය ලබා ගැනීම පිණිස ජාත්‍යන්තර මූල්‍ය අරමුදල සමග සිදු කෙරෙන සාකච්ඡා කඩිනම් කර ඇති බව මහබැංකු අධිපති ආචාර්ය නන්දලාල් වීරසිංහ ප්‍රකාශ කළා.",
       "URL": "https://www.hirunews.lk/301508/මූල්‍ය-තැන්පතු-වෙත-මහබැංකුවේ-ප්‍රතිපත්ති-තවත්-දැඩි-වෙයි-imf-සාකච්ඡාත්-කඩිනම්-කෙරේ-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1242"
}