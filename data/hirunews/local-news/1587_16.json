{
       "Source": "hirunews",
       "Timestamp": "Wednesday, 03 November 2021 - 10:34",
       "Headline": "මහබැංකු අධිපතිට එරෙහි පෙත්සම අභියාචනාධිකරණය නිශ්ප්‍රභ කරයි",
       "News Content": "හිටපු රාජ්‍ය අමාත්‍ය අජිත් නිවාඩ් කබ්රාල් මහ බැංකුවේ අධිපති ලෙස පත් කිරීමේ තීරණය බල රහිත කිරීමේ නියෝගයක් නිකුත් කරන ලෙසත් ඔහු අත්අඩංගුවට ගෙන විමර්ශන සිදු කරන ලෙස පොලිස්පතිවරයාට නියෝගයක් නිකුත් කරන ලෙසත් ඉල්ලා ගොනු කර තිබු පෙත්සම විභාගයට නොගෙන නිශ්ප්‍රභ කරන ලෙස අභියාචනාධිකරණය අද නියෝග කළා.\nඒ සෝභිත රාජකරුණා සහ ධම්මික ගනේපොල යන අභියාචනාධිකරණ විනිසුරු මඩුල්ල විසිනුයි.\nමෙම පෙත්සම සලකා බැලූ අවස්ථාවේදී මූලික විරෝධතා මතු කළ නීතිපතිවරයා අජිත් නිවාඩ් කබ්රාල් මහ බැංකු අධිපතිවරයා වශයෙන් පත් කිරිම ජනාධිපතිවරයා විසින් සිදු කර ඇති හෙයින් ආණ්ඩුක්‍රම ව්‍යවස්ථාවේ 35 වන වගන්තිය ප්‍රකාරව එම පත්වීම අභියෝගයට ලක් කරමින් රිට් ආඥාවක් නිකුත් කළ නොහැකි බවට මූලික විරෝධතා මතු කර තිබුණා.\nඊට අමතරව නීතිපතිවරයා විසින් තවත් මූලික විරෝධතා කිපයක් ද ඉදිරිපත් කළා.\nපෙත්සම සම්බන්ධයෙන් තීරණය ප්‍රකාශයට පත් කරමින් අභියාචනාධිකරණ විනිසුරු මඩුල්ල සඳහන් කළේ නිතිපතිවරයා විසින් මතු කළ මූලික විරෝධතා අධිකරණය විසින් පිළිගන්නා බවයි.\nඒ අනුව බැලූ බැල්මටම නඩු නිමිත්තක් ස්ථාපිත කිරීමට පෙත්සම්කරු අපොහොසත් වී ඇති හෙයින් පෙත්සම විභාගයට නොගෙන නිශ්ප්‍රභ කරන බවද විනිසුරු මඩුල්ල සඳහන් කළා.\nදකුණු පළාත් හිටපු ආණ්ඩුකාර රජිත කීර්ති තෙන්නකෝන් විසින් මෙම පෙත්සම ඉදිරිපත් කර තිබුණා.\nඑහි වගඋත්තරකරුවන් ලෙස නීතිපතිවරයා, පොලිස්පතිවරයා, මහ බැංකු අධිපති අජිත් නිවාඩ් කබ්රාල්, ජනාධිපති ලේකම්වරයා, මුදල් අමාත්‍ය බැසිල් රාජපක්ෂ, ශ්‍රී ලංකා මහ බැංකුවේ නියෝජ්‍ය අධිපති ටී.එම්.ජේ.වයි.පී. ප්‍රනාන්දු යන අය නම් කර තිබෙනවා.\nපෙත්සම්කරු කියා සිටියේ, මහ බැංකු බැඳුම්කර වංචාව පිළිබඳව සොයා බැලූ ජනාධිපති කොමිසම විසින් ඉදිරිපත් කළ නිර්දේශ මත ශ්‍රී ලංකා මහ බැංකුව විසින් වෝහාරික විගණනයක් සිදුකළ බවයි.\nඑහි වාර්තාවට අනුව වගඋත්තරකාර අජිත් නිවාඩ් කබ්රාල් මහ බැංකුවේ අධිපති වශයෙන් කටයුතු කළ 2005 - 2015 දක්වා රජයට රුපියල් බිලියන 10.4ත් 10.6ත් අතර පාඩුවක් සිදු වී ඇති බව වාර්තාගත කර ඇති බව පෙත්සමේ දක්වා තිබෙනවා.\nඊට අමතරව ඔහු මූලිකත්වය දැරූ හෙජින් ගිවිසුම හරහාද ශ්‍රී ලංකා රජයට ඇමරිකානු ඩොලර් මිලියන 200ක පාඩුවක් සිදුවී ඇති බවද පෙත්සම්කරු සිය පෙත්සමෙන් පෙන්වා දී තිබුණා.",
       "URL": "https://www.hirunews.lk/286863/මහබැංකු-අධිපතිට-එරෙහි-පෙත්සම-අභියාචනාධිකරණය-නිශ්ප්‍රභ-කරයි",
       "Category": "Local News",
       "Parent URL": "https://www.hirunews.lk/local-news.php?pageID=1587"
}