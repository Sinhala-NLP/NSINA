{
       "Source": "hirunews",
       "Timestamp": "Tuesday, 08 September 2020 - 19:37",
       "Headline": "ඉතිහාසයේ ප්‍රථමවරට අද අධිකරණයක් හමුවේ ඉදිරිපත් වූ කරුණු (වීඩියෝ)",
       "News Content": "බන්ධනාගාර ගත රැදවියන් පිරිසක් විසින් ජනාධිපතිවරයාට, ආරක්ෂක ලේකම්වරයාට සහ බන්ධනාගාරයේ ඉහළ නිලධාරීන්ට මරණ තර්ජන කිරීමේ සිද්ධියක් සම්බන්ධයෙන් අද ඉතිහාසයේ ප්‍රථමවරට අධිකරණයක් හමුවේ කරුණු ඉදිරිපත් කෙරුණා.\nනීතිපති දෙපාර්තමේන්තුව ගාල්ල මහේස්ත්‍රාත් අධිකරණයේදී මෙම  කරුණු දැක්වීම සිදුකළේ සංවිධානාත්මක අපරාධකරුවන් වන පොඩි ලැසී සහ කොස්ගොඩ තාරක යන පුද්ගලයින් බන්ධනාගාර නිලධාරීන් පිරිසකට කළ සිදුකළ මරණ තර්ජන සම්බන්ධයෙන්.\nසංවිධානාත්මක අපරාධ කල්ලි සාමාජිකයින් වන පොඩි ලැසී සහ කොස්ගොඩ තාරක විසින් ජනාධිපතිවරයාට, ආරක්ෂක ලේකම්වරයාට, බන්ධනාගාර කොමසාරිස්වරයාට, බන්ධනාගාර මූලස්ථානයේ නිලධාරීන් 5 දෙනෙකුට සහ බූස්ස බන්ධනාගාරයේ අධිකාරීවරයාට මරණ තර්ජන සිදුකිරීම සම්බන්ධයෙන් අද ගාල්ල මහේස්ත්‍රාත් අධිකරණය හමුවේ කරුණු දැක්වීම සිදුකෙරුණා.\nඒ, අදාළ සැකකරුවන්ගෙන් ප්‍රකාශ සටහන් කරගෙන අධිකරණයට ඉදිරිපත් කරන ලෙස පසුගියදා නීතිපතිවරයා විසින් අපරාධ පරීක්ෂණ දෙපාර්තමේන්තුවට ලබාදී තිබූ උපදෙස් අනුවයි.\nජනිත් මධුෂංඛක ද සිල්වා හෙවත් පොඩි ලැසී හෙරොයින් ජාවාරම, මනුෂ්‍ය ඝාතන ඇතුළු අපරාධ රැසකට සම්බන්ධ අපරාධකරුවෙකු ලෙස හදුනාගෙන ඇති අතර ඔහු මේ වනවිට රඳවා සිටින්නේ බූස්ස බන්ධනාගාරයේයි.\nඑම බන්ධනාගාරයේම රඳවා සිටින කීර්ති තාරක පෙරේරා හෙවත් කොස්ගොඩ තාරකද දරුණු ගණයේ සංවිධානාත්මක අපරාධ කල්ලි නායකයෙකු වන අතර පසුගියදා හෝමාගම - පනාගොඩ ප්‍රදේශයෙන් හමුවූ ටී 56 ගිනිඅවි තොගයද කොස්ගොඩ තාරකගේ බවට සැකකෙරනවා.\nපසුගිය ජූනි මාසයේ බූස්ස බන්ධනාගාරයේ රැඳවියන් පිරිසක් තම පහසුකම් වැඩි කරන ලෙස ඉල්ලමින් උපවාසයක නිරත වූ අතර ඒ පිළිබඳ සොයාබැලීම සඳහා  බන්ධනාගාර මූලස්ථානයේ නිලධාරීන් පස් දෙනෙකු සහ බූස්ස බන්ධනාගාර අධිකාරීවරයා එහි නීරීක්ෂණ චාරිකාවක නිරත වී තිබෙනවා.\nපොඩි ලැසී සහ කොස්ගොඩ තාරක යන අපරාධකරුවන් අදාල නිලධාරීන්ට , ජනාධිපතිවරයාට සහ ආරක්ෂක ලේකම්වරයාට මරණ තර්ජන එල්ල කර තිබුණේ එම අවස්ථාවේදී.\nපොඩි ලැසී සහ කොස්ගොඩ තාරක  සම්බන්ධයෙන් අද නීතිපතිවරයා වෙනුවෙන් කරුණු දැක්වූ නියෝජ්‍ය සොලිසිටර් ජනරාල් දිලීප පීරිස් මහතා අධිකරණයට පෙන්වා දුන්නේ මෙම රැඳවියන්ට ඇතැම් බන්ධනාගාර නිලධාරීන් වැඳුම් පිදුම් පවා සිදුකරන බවයි.\nපොඩි ලැසී සහ කොස්ගොඩ තාරක විසින් ලබාදෙන වරප්‍රසාද හමුවේ එසේ සිදුකරන බවට තොරතුරු අනාවරණ වී ඇති බවයි නියෝජ්‍ය සොලිසිටර් ජනරාල්වරයා ප්‍රකාශ කළේ.\nඒ අනුව දැනට බූස්ස බන්ධනාගාරයේ රදවා සිටින සංවිධානාත්මක අපරාධකරුවෙකු වන ජනිත් මධුෂංක ද සිල්වා හෙවත් පොඩි ලැසී මේ මස 25  වැනිදා අධිකරණය හමුවට ඉදිරිපත් කොට ඔවුන්ගෙන් ප්‍රකාශ ලබා ගන්නා ලෙස කරුණු සලකා බැලූ ගාල්ල ප්‍රධාන මහේස්ත්‍රාත් හර්ෂණ කැකුණවෙල මහතා අද නියෝග කළා.\nසැකකරු අධිකරණයට ඉදිරිපත් කරන අවස්ථාවේදී විශේෂ ආරක්ෂාවක් සපයන ලෙස නියෝගයක් නිකුත් කරන්නැයි නීතිපති දෙපාර්තමේන්තුව එහිදී ඉල්ලා සිටි අතර ඒඅනුව  ප්‍රධාන මහේස්ත්‍රාත්වරයා ගාල්ල දිසාව භාර නියෝජ්‍ය පොලිස්පතිවරයාට නියෝග කළේ සැකකරු ඉදිරිපත් කරන අවස්ථාවේදී අධිකරණය අවට විශේෂ ආරක්ෂාවක් ද සපයන ලෙසටයි.",
       "URL": "https://www.hirunews.lk/249745/ඉතිහාසයේ-ප්‍රථමවරට-අද-අධිකරණයක්-හමුවේ-ඉදිරිපත්-වූ-කරුණු-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2468"
}