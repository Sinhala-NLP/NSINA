{
       "Source": "hirunews",
       "Timestamp": "Saturday, 24 June 2023 - 19:19",
       "Headline": "දරුවන්ට පහරදී හිංසා කළ කටුගස්තොට පෙර පාසල ගැන වැඩිදුර විමර්ශන ඇරඹේ",
       "News Content": "මහනුවර කටුගස්තොට ප්‍රදේශයේ විශේෂ අවශ්‍යතා සහිත දරුවන් වෙනුවෙන් පවත්වා ගෙන යනු ලබන පෞද්ගලික පෙර පාසලක සිසුන්ට එහි පාලිකාව සහ ගුරුවරියක පහර දුන් බව කියන සිද්ධිය සම්බන්ධයෙන් පොලිසිය විමර්ශනයක් ආරම්භ කර තිබෙනවා.\nඒ එම දරුවන්ගේ දෙමාපියන් එල්ල කරන චෝදනා මතයි.\nමේ සම්බන්ධයෙන් එක් දරුවකුගේ මවක විසින් කටුගස්තොට පොලිසිය වෙත පැමිණිල්ලක් ඉදිරිපත් කර තිබූ අතර පොලිසිය එහි පාලිකාවට අවවාද කර මුදා හැර පැමිණිලි විභාගය අවසන් කර තිබුණා.\nකෙසේ වෙතත්, අදාළ පෙර පාසලේ දී හිංසනයට ලක්වූ තවත් දරුවන් කිහිප දෙනෙකු පිළිබඳ තොරතුරු ලැබීමත් සමග ඒ සම්බන්ධයෙන් වැඩිදුර විමර්ශනයක් ආරම්භ කර ඇති බවයි පොලිසිය සඳහන් කළේ.\nඅදාළ පෙර පාසලේ පාලිකාව, එල්ල වන චෝදනා ප්‍රතික්ෂේප කරමින් සඳහන් කළේ තම කීර්ති නාමයට අපහාස කිරීමේ අරමුණින් මෙවැනි චෝදනා එල්ල කරන බවයි.",
       "URL": "https://www.hirunews.lk/338970/දරුවන්ට-පහරදී-හිංසා-කළ-කටුගස්තොට-පෙර-පාසල-ගැන-වැඩිදුර-විමර්ශන-ඇරඹේ",
       "Category": "Local News",
       "Parent URL": "https://www.hirunews.lk/local-news.php?pageID=239"
}