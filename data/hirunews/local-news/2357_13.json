{
       "Source": "hirunews",
       "Timestamp": "Sunday, 01 November 2020 - 14:06",
       "Headline": "වල් බිහි වූ උඩමාලිබොඩ ග්‍රාමීය රෝහල (වීඩියෝ)",
       "News Content": "කෑගල්ල දිස්ත්‍රික්කයේ දැරණියගල ප්‍රාදේශීය ලේකම් කොට්ඨාසයේ පිහිටි උඩමාලිබොඩ ප්‍රදේශයේ ග්‍රාමීය රෝහල වසර 100 කට වැඩි ඉතිහාසයකට හිමිකම් කියනවා.\nගර්භණී වාට්ටුවක් ඇතුළු වාට්ටු 5 කින්, මෘත ශරිරාගාරයකින් මෙන්ම සෞඛ්‍ය කාර්ය මණ්ඩලයට වෙන් වූ නේවාසිකාගාරවලින්ද සමන්විත වන මෙම  රෝහලෙන් ඒ අවට ගම්මාන 20 ක අයත් 25,000 කට අධික ජනතාවට සෙත සැලසුණා.\nකෙසේ වෙතත්, මෙම උඩමාලිබොඩ ග්‍රාමීය රෝහල අභාවයට යාමට පටන් ගන්නේ 2015 වසරෙන් අනතුරුවයි.\nඋඩමාලිබොඩ ග්‍රාමීය රෝහලෙන් ලැබුණු සේවය නැවතීමත් සමග ප්‍රදේශයේ ජනතාවට කිලෝමීටර් 15 ක් පමණ දුරින් පිහිටි දැරණියගල රෝහල වෙත යාමට සිදුව තිබෙනවා.\nවිශාල පිරිසකට සෙත සැලසූ උඩමාලිබොඩ ග්‍රාමීය රෝහලේ මේ වනවිට වවුල් රජ දහනක් බවටයි පත්ව තිබෙන්නේ.\nමෙම රෝහල කඩිනමින් යථා තත්ත්වයට පත්කර මීට පෙර සැපයූ සේවාව නැවතත් තමන්ට ලබාදෙන ලෙසයි ප්‍රදේශවාසී ජනතාව ඉල්ලා සිටින්නේ.\nසෞඛ්‍යාරක්ෂාවට ප්‍රමුඛස්ථානයක් දිය යුතු මෙවන් කාලවකවානුවක මෙවැනි සම්පත් තවදුරටත් වල්බිහිවීමට ඉඩ නොතැබීම බලධාරීන්ට සතු වගකීමක්.\nඋඩමාලිබොඩ ග්‍රාමීය රෝහලේ සේවාව යළිත් ජනතාවට ලැබෙන තෙක් රතු මිනිත්තුව අවධානයෙන්.",
       "URL": "https://www.hirunews.lk/253777/වල්-බිහි-වූ-උඩමාලිබොඩ-ග්‍රාමීය-රෝහල-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2357"
}