{
       "Source": "hirunews",
       "Timestamp": "Saturday, 30 April 2022 - 10:40",
       "Headline": "ත්‍රස්තවාදය පෝෂණය කරන පාකිස්ථානයේ දෙබිඩි පිළිවෙත",
       "News Content": "පසුගිය වසරේ අගෝස්තු මාසයේ දී ඇෆ්ගනිස්තානය තලේබාන්වරුන් විසින් අත්පත් කර ගැනීම ප්‍රධාන වශයෙන් සලකනු ලැබුවේ දශක දෙකකට පමණ පසු කාබුල්හි මිත්‍ර රජයක් පිහිටුවීමට සමත් වූ පාකිස්තානයේ උපායමාර්ගික ජයග්‍රහණයක් ලෙසයි.\nඑවකට පකිස්ථානයේ අගමැති ඉම්රාන් ඛාන්ගේ පරිපාලනය එය ඇෆ්ගනිස්ථානුවන් \"වහල්භාවයේ විලංගු බිඳ දැමූ\" බව තරමක් ප්‍රීතියෙන් ප්‍රකාශ කළා.\nඉස්ලාමාබාද් පාලනය තලේබාන් 'අන්තර්වාර' ආන්ඩුවේ ප්‍රධාන ආධාරකරුවෙකු වූ අතර ජාත්‍යන්තර ප්‍රජාවට, එය පිළිගැනීම සහ හදිසි මූල්‍ය ආධාර සඳහා ඔවුන් බලපෑම් කළ බව දේශපාලන විශ්ලේෂකයන් පෙන්වා දෙනවා.\nකෙසේ වෙතත්, එම සුහද මිත්‍රශීලී සම්බන්ධතාවයේ දෙදරායාමක් ගත වූ මාස කිහිපය පුරා පෙනෙන්නට පටන් ගෙන තිබෙනවා.\nඒ දේශසීමා ආසන්නයේ ඇති ව තිබෙන ගැටුම් හේතුවෙන්.\nසති අන්තයේ දී ඇෆ්ගනිස්ථානයට එල්ල වූ පකිස්තාන හමුදා ගුවන් ප්‍රහාරවලින් සාමාන්‍ය වැසියන් 47 දෙනෙකු මිය යාමෙන් පසු පාකිස්තානය සහ ඇෆ්ගනිස්තානය අතර බැරෑරුම් තත්ත්වයක් නිර්මාණය වී තිබෙනවා.\nපසුගිය මාස කිහිපය තුළ ම, සන්නද්ධ සටන්කාමී කණ්ඩායමක් වන Tehreek-e-Taliban Pakistan (TTP) ඇෆ්ගනිස්ථානය තුළ සිට පකිස්ථාන ආරක්ෂක හමුදා වෙත ප්‍රහාර වැඩි කර ඇති බව විදෙස් වාර්තාවල සඳහන්.\nනැඟෙනහිර ඇෆ්ගනිස්ථානයේ කුනාර් සහ කෝස්ට් ප්‍රාන්තවල පාකිස්තාන හමුදා ප්‍රහාරවලින් මියගිය සංඛ්‍යාව 47 දක්වා ඉහළ ගොස් ඇති බව ඇෆ්ගන් බලධාරීහු පවසනවා.\nතුවාල ලැබූවන් අතරට වැඩි වශයෙන් කාන්තාවන් සහ ළමයින් ඇතුළත්.\nදෙපාර්ශ්වය අතර කාලතුවක්කු ප්‍රහාර සහ දේශසීමා හරහා මෙහෙයුම් මෑතක දී තීව්‍ර වී ඇති නමුත් ඇෆ්ගනිස්ථානය තුළ ගුවන් ප්‍රහාර සැලකිය යුතු ලෙස උත්සන්න වී ඇති බව පෙන්නුම් කරනවා.\nපාකිස්තාන පරිපාලනය ප්‍රහාර ගැන නිහඬව සිටිය ද, මාධ්‍ය වාර්තා යෝජනා කළේ පාකිස්තාන් බෝම්බ ප්‍රහාර එම පළාතේ TTP කණ්ඩායම් ඉලක්ක කර ගත් බවයි.\nකෙසේ වෙතත් මෙම ප්‍රහාර හමුවේ ඇෆ්ගනිස්තානයේ ස්වෛරීභාවය අමු අමුවේ උල්ලංඝනය කිරීම එරට තුළ පාකිස්තාන විරෝධී විරෝධතා ඇවිළවීමට හේතු වුණා.\nමීට තලේබාන් සංවිධානය ප්‍රතිචාර දැක්වූයේ කාබුල්හි සිටින පකිස්ථාන නියෝජිතයා කැඳවා ඇෆ්ගනිස්ථාන \"භූමියට සහ නිදහසට\" නැවතත් \"අගෞරව කළහොත්\" \"නරක ප්‍රතිවිපාක\" ගැන ඉස්ලාමාබාද් වෙත අනතුරු අඟවමින්.\nඇෆ්ගනිස්තානය සහ පකිස්තානය අතර වර්ධනය වෙමින් පවතින අවිශ්වාසය, බොහෝ විට එකිනෙකාගේ දැඩි විවේචනයට තුඩු දී තිබෙනවා.\nඇෆ්ගනිස්ථානයේ මෙන්ම ලෝකයේ අනෙකුත් රටවල ද පාකිස්තාන විරෝධී රැලි පැවැත්වුණු බව ද විදෙස් වාර්තාවල සඳහන්.\nපකිස්තානය ගැන කලකිරුණු තලේබාන් සංවිධානය පකිස්ථාන ආන්ඩුව හෙළා දුටු අතර \"අහිතකර ප්‍රතිවිපාක\" ගැන අනතුරු ඇඟවූවා.\nත්‍රස්තවාදීන්ට රැකවරණය සැලසීම සම්බන්ධයෙන් ඇෆ්ගනිස්ථානයට දොස් පවරමින් පාකිස්තාන පාළනය ද පරුෂ වචනවලින් ප්‍රතිචාර දැක්වා තිබෙනවා.\nමීට පෙර 2021 සැප්තැම්බරයේදී තලේබාන් සංවිධානය විසින් පාකිස්ථානයට එරෙහිව විරෝධතා දැක්වීම හේතුවෙන් ඇෆ්ගනිස්ථාන වැසියන්ට වෙඩි තබා තිබෙනවා.\nසුහද සබඳතා සහතික කිරීම සඳහා තලේබාන් ප්‍රකාශක සුහයිල් ෂහීන් පාකිස්තානය \"අතිශයින් වැදගත්\" ලෙස මීට පෙර හැඳින්වූවා.\nකෙසේ වෙතත්, වර්තමානය වන විට මෙම සම්බන්ධතාවය ඉක්මනින් බිඳ වැටීමට පටන්ගෙන තිබෙනවා.\nමෙම වසරේ පෙබරවාරි මාසයේදී ඇෆ්ගනිස්ථානයේ සිට තහ්රීක්-ඊ-තලෙයිබාන් (ටීටීපී) සටන්කාමීන් විසින් එල්ල කරන ලද වෙඩි තැබීමකින් පාකිස්තාන සොල්දාදුවන් පස් දෙනෙකු මිය ගියා.\nසාමාන්‍ය වැසියන් ඉලක්ක කර ගනිමින් පකිස්ථානය සිදුකළ ප්‍රහාර වලට එරෙහිව ඇෆ්ගනිස්ථානයේ මෙන්ම ප්‍රංශයේ සහ එක්සත් රාජධානියේ ජනතාව ද විරෝධතා පවත්වමින් සිටිනවා.\nදේශසීමා ගැටුම්, ගුවන් සීමාව උල්ලංඝනය කිරීම් සහ ඩුරන්ඩ් දේශසීමාව හරහා කාලතුවක්කු වෙඩි තැබීම් මෑත මාසවල දී වැඩිවෙමින් පවතිනවා.\nමීට පෙර, පකිස්ථාන හමුදා හෙලිකොප්ටරයකට අප්‍රේල් 7 වන දින ඇෆ්ගනිස්තානය එරට නිම්රෝස් පළාතේ ඩුරන්ඩ් දේශසීමාව ඔස්සේ වෙඩි තැබූ අතර, පාකිස්ථාන හමුදාව අප්‍රේල් 14 වන දින කුනාර් සහ නුරිස්තාන් පළාත්වල දේශ සීමාව හරහා කාලතුවක්කු උණ්ඩ 56 ක් එල්ල කළා.\n\"පසුගිය දින කිහිපය තුළ, පකිස්තාන-ඇෆ්ගන් දේශසීමාවේ සිදුවීම් සැලකිය යුතු ලෙස වැඩි වී ඇති අතර, එහිදී පාකිස්තාන ආරක්ෂක හමුදා දේශසීමාවෙන් එපිටින් ඉලක්ක කර ගත්\" බව පාකිස්තාන විදේශ කාර්යාලය නිවේදනයක් නිකුත් කරමින් කියා සිටිනවා.\nත්‍රස්තවාදීන් පාකිස්තානය තුළ ක්‍රියාකාරකම් සිදු කිරීම සඳහා දඬුවම් විරහිතව ඇෆ්ගන් භූමිය භාවිතා කරන බැවින් දේශසීමා කලාපය ආරක්ෂා කරන ලෙස පසුගිය මාස කිහිපය තුළ ඇෆ්ගන් රජයෙන් නැවත නැවතත් ඉල්ලා සිටි බව ඉස්ලාමාබාද් පරිපාලනය අවධාරණය කළා.\nමේ අතර ඇෆ්ගනිස්ථානයේ එක්සත් ජාතීන්ගේ දූත මණ්ඩලය Khost සහ Kunar පළාත්වලට එල්ල කල ගුවන් ප්‍රහාරවල ප්‍රතිඵලයක් ලෙස සිවිල් වැසියන්ගේ ජීවිත හානි පිළිබඳ දැඩි කනස්සල්ල පළ කළා.\nවර්ථමානයේදී ත්‍රස්ත ප්‍රහාරවලින් තමන්ට හානි සිදුවන බවට පාකිස්තානය දැන් දැන් හඬ නැගුවද සත්‍ය ලෙසම ත්‍රස්තවාදීන් නිර්මාණය කළේ කවුරුන් ද යන්න මේ වනවිට අප හමුවේ ඇති ප්‍රශ්නයක්.\nමක්නිසාදයත් පාකිස්තාන පරිපාලනය විසින් අවස්ථා ගණනාවකදීම ත්‍රස්තයන්ට සහාය පළ කිරීම් පිළිබඳ නිරන්තරයෙන්ම විවිධ රටවල්වල බුද්ධි අංශ විසින් වාර්තා කර තිබීමයි.\nත්‍රස්තවාදය පිළිබඳ අමෙරිකානු කොන්ග්‍රස් වාර්තාවකට අනුව, පාකිස්තානය අවම වශයෙන් ‘විදේශීය ත්‍රස්තවාදී සංවිධාන’ ලෙස නම් කර ඇති කණ්ඩායම් 12 ක නිවහනක් ලෙස දැක්වෙනවා.\nLashkar-e-Taiba (LET) 1980 ගණන්වල අගභාගයේදී පකිස්ථානයේ පිහිටුවන ලද අතර 2001 දී විදේශීය ත්‍රස්තවාදී සංවිධානයක් (FTO) ලෙස නම් කරනු ලැබුවා.\n\"LET 2008 ඉන්දියාවේ මුම්බායි හි (11/26) ප්‍රධාන ප්‍රහාරවලට මෙන්ම තවත් ඉහළ පෙළේ ප්‍රහාර රාශියකට වගකිව යුතු  ත්‍රස්ත සංවිධානයක්.\nJaish-e-Mohammed (JEM) 2000 දී කාශ්මීර සටන්කාමී නායක Masood Azhar විසින් ආරම්භ කරන ලද අතර 2001 දී FTO ලෙස නම් කරන ලදී.\nLET සමඟින්, 2001 දී ඉන්දීය පාර්ලිමේන්තුවට එල්ල වූ ප්‍රහාරය ඇතුළු අනෙකුත් ප්‍රහාරවලට එය වගකිව යුතු බව එහි සඳහන් වනවා.\nපකිස්තානයේ සිට ක්‍රියාත්මක වන අනෙකුත් ත්‍රස්තවාදී කණ්ඩායම් අතර අල් කයිඩා මූලික ස්ථානයක් ගත් අතර , එය කරච්චි නගරයේ මෙන්ම ඇෆ්ගනිස්ථානයේ ක්‍රියාත්මක වී ඇති බව විදෙස් වාර්තාවල සඳහන්.\nඑක්සත් ජනපද රාජ්‍ය දෙපාර්තමේන්තුවේ  වාර්තා වල දැක්වෙන්නේ , පාකිස්තානය “සමහර කලාපීය වශයෙන් අවධානය යොමු කරන ලද ත්‍රස්තවාදී කණ්ඩායම් සඳහා ආරක්ෂිත තෝතැන්නක් ලෙස දිගටම සේවය කර ඇති බවයි.\nඇෆ්ගනිස්ථානය ඉලක්ක කරන කණ්ඩායම්වලට මෙන්ම ඉන්දියාව ඉලක්ක කරන කණ්ඩායම්වලට පාකිස්තාන භූමියේ සිට ක්‍රියාත්මක වීමට ඉඩ දී ඇති බව ද එම වාර්තා වල වැඩිදුරටත් සදහන්.\nඒ අනුව පෙනීයන්නේ පාකිස්තානය තමන් ත්‍රස්තවාදයෙන් බැට කන බව ප්‍රකාශ කලද ලොවටම ත්‍රස්තවාදය වැපිරීම සදහා ඔවුන් අත යටින් ක්‍රියා මාර්ග ගනිමින් සිටින බවයි.",
       "URL": "https://www.hirunews.lk/303155/ත්‍රස්තවාදය-පෝෂණය-කරන-පාකිස්ථානයේ-දෙබිඩි-පිළිවෙත",
       "Category": "Local News",
       "Parent URL": "https://www.hirunews.lk/local-news.php?pageID=1201"
}