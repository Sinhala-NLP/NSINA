{
       "Source": "hirunews",
       "Timestamp": "Wednesday, 24 July 2019 - 19:02",
       "Headline": "කසළ ගෙන්වූ සමාගම බංකොලොත් - කන්ටේනර් ආපසු යැවීම ගැටළුවක්",
       "News Content": "බ්‍රිතාන්‍යයේ සිට මෙරටට එවා ඇති කසළ කන්ටේනර් සම්බන්ධයෙන් එරට රජය විසින් විශේෂ විමර්ශනයක් ආරම්භ කර ඇති බව බ්‍රිතාන්‍ය ටෙලිග්‍රාෆ් පුවත්පත අනාවරණ කරනවා.\nඑම පුවත්පත සඳහන් කළේ අදාළ කන්ටේනර් යළි බ්‍රිතාන්‍යයට යවන බවට ශ්‍රී ලංකාව ප්‍රකාශ කිරීමත් සමඟ ඒ පිළිබඳව විශේෂ විමර්ශනයක් ආරම්භ කර ඇති බවයි.\nමීට අමතරව ප්‍රතිචක්‍රීකරණය කරන බවට මෙරටට එවූ කසළ කන්ටේනර් තුළ තිබී මිනිස් ශරීර කොටස්ද හමුවී ඇති බවට බ්‍රිතාන්‍ය ටෙලිග්‍රාෆ් පුවත්පත අනාවරණ කරනවා.\nමීට වසර  දෙකකට පමණ පෙර ගෙන්වන ලද කසළ කන්ටේනර් 111 ක් තැන්පත් කර තිබූ කොළඹ වරායේ අංගනයකින් අධික දුර්ගන්ධයක් වහනය වීමත් සමඟ මෙම කන්ටේනර් තොගය පිළිබඳ තොරතුරු අනාවරණ වී ඇති බවයි එම පුවත්පත වැඩිදුරටත් සඳහන් කර ඇත්තේ.\nකෙසේ වෙතත් මෙරටට ගෙන්වා ඇති කසළ බහළුම් යළි තම රටට රැගෙන යන ලෙසට බල කරමින් අද බ්‍රිතාන්‍ය මහ කොමසාරිස් කාර්යාලය ඉදිරිපිට විරෝධතාවක් පැවැත්වුණා.\nඑමෙන්ම කසළ තොග පිළිබඳව දැනුවත් කරමින් සන්දේශයක්ද බ්‍රිතාන්‍ය මහ ලේකම් කාර්යාලයට භාරදී තිබෙනවා.\nසුරකිමු ශ්‍රී ලංකා සංවිධානයේ සභාපති පූජ්‍ය පාහියංගල ආනන්ද සාගර හිමියන්, බ්‍රිතාන්‍ය මහ ලේකම් කාර්යාලයේ කසළ සම්බන්ධයෙන් කටයුතු කරන විශේෂඥවරයාට අදාළ සන්දේශය භාරදී ඇති අතර, එහිදී ඔහු සඳහන් කර ඇත්තේ මේ සම්බන්ධයෙන් බ්‍රිතාන්‍යයෙන් විශේෂ පරීක්ෂණයක් සිදුකරන බවයි.\nමේ අතර කටුනායක ආයෝජන ප්‍රවර්ධන කලාපයේ අදාළ කසළ තොග සහිත බහලූම් තැන්පත් කර ඇති ස්ථානයට ජාතික නිදහස් පෙරමුණේ පාර්ලිමේන්තු මන්ත්‍රී ජයන්ත සමරවීර ඇතුලූ පිරිසක් අද පැමිණියා.\nඔවුන් එහිදී එම බහලූම් විවෘත කොට ඒවායේ ඇති කසළ නිරීක්ෂණය කළා.\nමේ අතර පාර්ලිමේන්තුවේ කර්මාන්ත පිළිබඳ ආංශික අධීක්ෂණ කාරක සභාවේදී මෙලෙස රැගෙන විත් ඇත්තේ කසළ බවට ශ්‍රී ලංකා ආයෝජන මණ්ඩලය පිළිගත් බවයි එහි සාමාජික පාර්ලිමේන්තු මන්ත්‍රී අනුර ප්‍රියදර්ශන යාපා සඳහන් කළේ.\nපාර්ලිමේන්තුවේදී මේ සම්බන්ධයෙන් අදහස් දක්වමින් ඔහු කියා සිටියේ අදාළ කසළ තොගය ගෙන්වූ සමාගම මේ වනවිට බුන්වත් වී ඇති බවයි.",
       "URL": "https://www.hirunews.lk/220950/කසළ-ගෙන්වූ-සමාගම-බංකොලොත්-කන්ටේනර්-ආපසු-යැවීම-ගැටළුවක්",
       "Category": "Local News",
       "Parent URL": "https://www.hirunews.lk/local-news.php?pageID=3230"
}