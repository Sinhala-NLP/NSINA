{
       "Source": "hirunews",
       "Timestamp": "Tuesday, 30 March 2021 - 8:21",
       "Headline": "චීන සිනොෆාම් එන්නත් මාත්‍රා ලක්ෂ හයක් හෙට දිවයිනට - යාපනය තවදුරටත් අවදානම්",
       "News Content": "චීනයේ නිෂ්පාදිත සිනොෆාම් එන්නත් මාත්‍රා ලක්ෂ හයක් හෙට (31) රාත්‍රියේදී මෙරටට ලැබීමට නියමිතව තිබෙනවා.\nඑම එන්නත් මෙරට සිටින චීන ජාතිකයන්ට එන්නත් කිරීම සඳහා ජාතික ඖෂධ නියාමන අධිකාරියේ අනුමැතිය හිමි වුණා.\nඑමෙන්ම, අදාළ එන්නත මෙරට හදිසි භාවිතය සඳහා අනුමත කිරීම පිළිබදව මෙතෙක් අවසන් තීරණයක් ගෙන නැහැ.\nචීන සිනොෆාම් කොරෝනා එන්නත් මේ වන විට ලොව රටවල් රැසක් භාවිත කරන අතර එක්සත් අරාබි එමීර් රාජ්‍යයේ භාවිතයෙන් සියයට 86ක ශක්‍යතාවක් පෙන්නුම් කළා.\nඑන්නත එක්සත් අරාබි එමීර් රාජ්‍යය තුළ නිෂ්පාදනය කිරීමට ද පියවර ගනිමින් සිටිනවා.\nජල්ෆාර් හෙවත් ගල්ෆ් ඖෂධ කර්මාන්ත ආයතනය ප්‍රකාශ කළේ අබුඩාබි හිදී ලබන මාසයේ සිට එම එන්නත නිෂ්පාදනය කිරීමට හැකි වනු ඇති බවයි.\nමේ අතර, මාත්‍රා දෙකකින් සමන්විත චීන සිනොෆාම් එන්නතට අතිරේක වර්ධක මාත්‍රාවක් ලබාදිය යුතු ද යන්න පිළිබදව සිනොෆාම් ආයතනය පර්යේෂණයක් ආරම්භ කර ඇති බව වාර්තා වනවා.\nවිශේෂයෙන් කොරෝනා එන්නතේ විකෘති මාදිලිවලට එරෙහිව එවැනි වර්ධකයක් ලබාදීම වැදගත් වනු ඇති බවයි විශ්වාස කෙරෙන්නේ.\nමේ අතර, ඊයේ දිනයේ මෙරටින් කොරෝනා රෝගීන් 215ක් හඳුනා ගත් බව රජයේ ප්‍රවෘත්ති දෙපාර්තමේන්තුව ප්‍රකාශ කළා.\nඑසේම මරණ 05ක් ද ඊයේ (29) දිනයේ වාර්තා වූ අතර, ඒ අනුව මෙරටින් වාර්තා වන සමස්ත මරණ සංඛ්‍යාව 566 දක්වා ඉහළ ගියා.\nයාපනය දිස්ත්‍රික්කයෙන් කොරෝනා රෝගීන් වාර්තා වීම ඊයේ දිනයේත් කැපී පෙනෙන ලෙස ඉහළ ගොස් තිබෙනවා.\nඊයේ දිනයේදී පමණක් යාපනය දිස්ත්‍රික්කයෙන් රෝගීන් 26 ක් වාර්තා වී ඇති බවයි උතුරු පළාත් සෞඛ්‍ය සේවා අධ්‍යක්ෂ වෛද්‍ය ආරුමුගම් කේදීස්වරන් සදහන් කළේ.",
       "URL": "https://www.hirunews.lk/266963/චීන-සිනොෆාම්-එන්නත්-මාත්‍රා-ලක්ෂ-හයක්-හෙට-දිවයිනට-යාපනය-තවදුරටත්-අවදානම්",
       "Category": "Local News",
       "Parent URL": "https://www.hirunews.lk/local-news.php?pageID=2053"
}