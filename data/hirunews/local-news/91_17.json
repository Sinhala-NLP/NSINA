{
       "Source": "hirunews",
       "Timestamp": "Thursday, 17 August 2023 - 14:24",
       "Headline": "කරාපිටියේ වෛද්‍යවරු හිඟයක්",
       "News Content": "කරාපිටිය ශික්ෂණ රෝහලේ රුධිර පාරවිලයන සහ ළමා හෘද රෝග ඒකකවල විශේෂඥ වෛද්‍යවරුන්ගේ පුරප්පාඩුවක් මතුව තිබෙනවා.\nඅප කළ විමසීමකදී එහි උසස් නිලධාරියෙකු සඳහන් කළේ ලේ බැංකුවේ සේවය කළ රුධිර පාරවිලනය පිළිබඳ විශේෂඥ වෛද්‍යවරිය වෙනුවට සේවයේ යෙදුණු ජ්‍යෙෂ්ඨ ලේඛකාධිකාරි වෛද්‍යවරයාද වැඩිදුර අධ්‍යාපනය සඳහා විදේශගත වී ඇති බවයි.\nඅසාධ්‍ය රෝගීන්ට රුධිරය ලබාදීමේදී මෙන්ම කාන්දුකරණ ප්‍රතිකාර මෙන්ම හෘද ශල්‍ය ඒකකයේ සැත්කම් හා ප්‍රතිකාර කටයුතුවලදී විශේෂඥ වෛද්‍යවරයාගේ සේවය අත්‍යවශ්‍ය වන අතර දැනට එම කටයුතු එම රෝහලේ යම් අර්බුදයකයි පවතින්නේ.\nකෙසේ වෙතත්, එම කටයුතු ඒ සම්බන්ධ පුහුණුව ලත් සාමාන්‍ය වෛද්‍යවරුන් විසින් සිදුකරන බව අප කළ විමසීමකදී කරාපිටිය ශික්ෂණ රෝහලේ උසස් නිලධාරිවරයා ප්‍රකාශ කළා.\nඑමෙන්ම එම රෝහලේ ළමා හෘද රෝගී අංශයට විශේෂඥ වෛද්‍යවරයෙකු නොමැති නිසා හදිසි අවස්ථාවලදී ළමයින් කොළඹ රිජ්වේ ආර්යා ළමා රෝහලට මාරුකර එවීමට සිදුව ඇති බවයි වාර්තා වන්නේ.\nමේ සම්බන්ධයෙන් සෞඛ්‍ය අමාත්‍යංශය දැනුවත් කර ඇති නමුත් මේ වන තෙක් එම පුරප්පාඩුව විසදී නැහැ.\nමෙලෙස පවතින විශේෂඥ වෛද්‍ය පුරප්පාඩු පිරවීමට නම්, විදේශ පුහුණුව අවසන් කළ වෛද්‍යවරුන් මෙරටට පැමිණීම හෝ මෙරට පුහුණුවීම් අවසන් කළ විශේෂඥ වෛද්‍යවරුන් ලබාගැනීම සිදුකළ යුතු වනවා.\nමේ අතර වෛද්‍යවරුන් විදේශගත වීම සම්බන්ධයෙන් සෞඛ්‍ය අමාත්‍යංශය සතුව නිසි ප්‍රතිපත්තියක් නොමැති බව වෛද්‍ය හා සිවිල් අයිතිවාසිකම් පිළිබඳ වෛද්‍යවරුන්ගේ වෘත්තිීය සමිති සන්ධානයේ සභාපති වෛද්‍ය චමල් සංජීව ප්‍රකාශ කළා.",
       "URL": "https://www.hirunews.lk/345145/කරාපිටියේ-වෛද්‍යවරු-හිඟයක්",
       "Category": "Local News",
       "Parent URL": "https://www.hirunews.lk/local-news.php?pageID=91"
}