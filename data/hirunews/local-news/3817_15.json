{
       "Source": "hirunews",
       "Timestamp": "Friday, 03 August 2018 - 9:58",
       "Headline": "මුල්ලේරියාවේදී කාන්තාවක විසින් පුද්ගලයෙකු ඝාතනය කරයි",
       "News Content": "තම 5 හැවිරිදි දියණියට අතවර කළ පුද්ගලයෙකු තියුණු ආයුධයකින් පහර දී ඝාතනය කළ 36 හැවිරිදි මවක් පොලීසිය අත්අඩංගුවට ගෙන තිබෙනවා.\nමෙම සිද්ධිය වාර්තා වන්නේ මුල්ලේරියාව - රුක්ගහවත්ත - මණ්ඩවිල ප්‍රදේශයෙන්.\nඝාතනයට ලක්වූ පුද්ගලයාගේ දරුවා සමඟ නිවසේ සෙල්ලම් කිරීමට පැමිණි අවස්ථාවේදී ඔහු විසින් දැරියට අතවර කර ඇති අතර, නිවසට පැමිණීමෙන් අනතුරුව දැරිය ඒ පිළිබදව දෙමව්පියන් දැනුම්වත් කර තිබෙනවා.\nඒ අනුව ඔවුන් අසල්වැසියෙකු වූ සැකකරුගේ නිවසට ගොස් සිද්ධිය සම්බන්ධයෙන් කරුණු විමසා ඇති අතර, එහිදී නිවැසියන් සහ දැරියගේ දෙමව්පියන් අතර, බහින්බස්වීමක් ඇති වුණා.\nපසුව දැරියගේ මව, 40 හැවිරිදි සැකකරුට එම නිවසේ තිබූ පිහියකින් පහර දී තිබෙනවා.\nරෝහල් ගත කිරීමෙන් පසු ඔහු මිය ගිය බව පොලීසිය ප්‍රකාශ කළා.\nදැරිය වෛද්‍ය පරීක්ෂණයක් සඳහා යොමු කළ බවයි මුල්ලේරියාව පොලීසිය සඳහන් කළේ.\nසිද්ධියට ආධාර අනුබලදීමේ චෝදනාවට දැරියගේ පියාද පොලිසිය අත්අඩංගුවට ගෙන ඇති අතර, අඹුසැමි යුවල අළුත්කඩේ අංක 08 මහේස්ත්‍රාත් අධිකරණයට ඉදිරිපත් කිරීමෙන් පසුව මේ මස 16 වැනිදා දක්වා රක්ෂිත බන්ධනාගාරගත කර තිබෙනවා.",
       "URL": "https://www.hirunews.lk/196683/මුල්ලේරියාවේදී-කාන්තාවක-විසින්-පුද්ගලයෙකු-ඝාතනය-කරයි",
       "Category": "Local News",
       "Parent URL": "https://www.hirunews.lk/local-news.php?pageID=3817"
}