{
       "Source": "hirunews",
       "Timestamp": "Tuesday, 17 January 2023 - 16:36",
       "Headline": "රාජ්‍ය පරිපාලන ලේකම් තනි තීන්දුවක් ගත්තා ද? අගමැති දිනේෂ් පාර්ලිමේන්තුවේදී ලිස්සා ගිය හැටි (වීඩියෝ)",
       "News Content": "කැබිනට් මණ්ඩලය විසින් කිසිදු අවස්ථාවක පළාත් පාලන මැතිවරණයේ ඇප මුදල් භාර ගැනීම සම්බන්ධ කිසිදු තීරණයක් නොගත් බව අග්‍රාමාත්‍ය දිනේෂ් ගුණවර්ධන පවසනවා.\nඅග්‍රාමාත්‍යවරයා මේ බව සඳහන් කළේ අද පාර්ලිමේන්තුවේ දී ජාතික නිදහස් පෙරමුණේ පාර්ලිමේන්තු මන්ත්‍රී අනුර කුමාර දිසානායක මතු කළ ප්‍රශ්නයකට පිළිතුරු සපයමින්.\nමෙහිදී අනුර කුමාර දිසානායක මන්ත්‍රීවරයා අග්‍රාමාත්‍යවරයාගෙන් විමසා සිටියේ පසුගියදා රාජ්‍ය පරිපාලන අමාත්‍යාංශ ලේකම් නීල් බණ්ඩාර හපුහින්න විසින් පළාත් පාලන මැතිවරණ ඇප මුදල් ලබා ගැනීමට අදාළව නිකුත් කළ ලිපිය සම්බන්ධයෙන්.\nඑයට පිළිතුරු සපයමින් අග්‍රාමාත්‍ය දිනේෂ් ගුණවර්ධන සඳහන් කළේ කැබිනට් මණ්ඩලය කිසිදු අවස්ථාවක පළාත් පාලන මැතිවරණය නැවැත්වීමට හෝ එහි ඇප මුදල් භාර ගැනීම වැළැක්වීමට කිසිදු තීරණයක් නොගත් බවයි.\nවිපක්ෂ නායක සජිත් ප්‍රේමදාස, අනුර කුමාර දිසානායක සහ අග්‍රාමාත්‍ය දිනේෂ් ගුණවර්ධන එක් වූ පාර්ලිමේන්තු සංවාදය පහතින්.\nපාර්ලිමේන්තු මන්ත්‍රී අනුර කුමාර දිසානායක - මැතිවරණය අත්හිටුවීම සඳහා මැතිවරණ කොමිසමට නියෝගයක් නිකුත් කිරීමට කැබිනට් තීරණයක් ගත්තා ද? රාජ්‍ය පරිපාලන අමාත්‍යවරයාට ලිපියක් නිකුත් කිරීම සඳහා කැබිනට් තීරණයක් ගත්තා ද? මොකද රාජ්‍ය පරිපාලන අමාත්‍යාංශ ලේකම්වරයා ඒ ඉදිරිපත් කරන ලද ලිපිය, දිස්ත්‍රික් ලේකම්වරුන්ට දැනුම් දෙන ලිපිය, මුළුමනින්ම ව්‍යවස්ථා විරෝධී එකක්. මැතිවරණය අදාල වෙන්නේ තේරීම් භාර නිලධාරීන් ට, තේරීම් භාර නිලධාරීන් පත් කරන්නේ මැතිවරණ කොමිසම විසින්. සමහර වෙලාවට දිස්ත්‍රික් ලේකම්වරු තේරීම්භාර නිලධාරීන් වෙනවා, සමහර වෙලාවට ප්‍රාදේශීය ලේකම්වරුන් තේරීම් භාර නිලධාරීන්. එතකොට එවැනි තේරීම්භාර නිලධාරීන් මැතිවරණ කොමිසම විසින් පත් කරලා තිබියදී රාජ්‍ය පරිපාලන අමාත්‍යාංශ ලේකම්වරයා දිස්ත්‍රික් ලේකම්වරුන්ට නියෝගයක් ලබා දෙනවා, මෙම මැතිවරණ ක්‍රියාවලිය අත්හිටුවන්න. ඒ වගේම ඇප මුදල් භාර ගැනීම අත්හිටුවීම සඳහා. දිස්ත්‍රික් ලේකම්, තේරීම් භාර නිලධාරීන්ට රාජ්‍ය පරිපාලන නියෝග දෙන්න ඕනේ මැතිවරණ කොමිසම. ඔහු වගකියන්නේ එතැනට. හැබැයි ඒකෙදි හපුහින්න මහත්මයා උපුටා දක්වනවා ගරු කතානායකතුමනි මෙය කැබිනට් මණ්ඩලය විසින් ගනු ලැබූ තීන්දුවකට අනුරූපීීව ව කියලා. එතකොට කැබිනට් මණ්ඩලය තීන්දුවක් ගත්තා ද රාජ්‍ය පරිපාලන ලේකම්වරයා හරහා දිස්ත්‍රික් ලේකම්වරුන්ට නියෝගයක් නිකුත් කරන්නත්, මැතිවරණයේ නාම යෝජනා කැඳවීම් අත්හිටුවන්න මුදල් භාර ගන්න එපා කියලා.\nඅග්‍රාමාත්‍ය දිනේෂ් ගුණවර්ධන - අනුර දිසානායක මැතිතුමා අහන ප්‍රශ්නය කැබිනට් මණ්ඩලය පළාත් පාලන මැතිවරණයේ තැන්පත් මුදල් ලබාගැනීම පිළිබඳව තීරණයක් ගත්තා ද කියලා, එසේ නැහැ. නොමඟ යවන ප්‍රවෘත්ති. අපි සෑම කැබිනට් මණ්ඩලයකම රටේ තියෙන ප්‍රශ්න ගැන සාකච්ඡා කරනවා. ඒ නිසා කවුරු හරි එහෙම කිව්වා නම් ඒක වැරදි ප්‍රවෘත්තියක්. එනිසා අපි කිසිම අවස්ථාවක එවැනි නියෝගයක් මේ ඡන්දය ගැන, මේ කියන ඡන්දය නැවත්වීම ගැන අරගෙන නෑ\nවිපක්ෂ නායක සජිත් ප්‍රේමදාස - හපුහින්න ලේකම්තුමා තේරීම් භාර නිලධාරීන්ට මේ ලිපිය යවන්නේ කැබිනට් එක ගත්ත disition එකක් හැටියට. කැබිනට් එක ගත්ත තීන්දුවක් හැටියට. නැතිව මේක හපුහින්න මහත්තයාගේ පුද්ගලික තීන්දුවක් නෙවෙයි. හපුහින්න මහත්මයා රජයේ නිලධාරියෙක් හැටියට, රාජ්‍ය පරිපාලන අමාත්‍යංශයේ ලේකම්වරයා හැටියට, ඒක එතුමා යවනවා කැබිනට් එක ගත්ත තීන්දුවක් හැටියට. අපි අහන්න කැමතියි කැබිනට් එක එහෙම තීන්දුවක් ගත්තා? ද සෘජුව උත්තරයක් දෙන්න. සෘජුව උත්තරයක් දෙන්න මේකට.\nඅග්‍රාමාත්‍ය දිනේෂ් ගුණවර්ධන - මේ කාරණයට පිළිතුරුක් දුන්නා. ඒ පිළිතුර දීලා ඉඳ ගත්ත හැටියෙම ආපහු ඒක අහනවා. සවන් දෙන්න. සවන් දෙන්නෙ නෑ විපක්ෂ නායකතුමා. සවන් දෙන්නෙ නෑ.\nපාර්ලිමේන්තු මන්ත්‍රී අනුර කුමාර දිසානායක - රට පිළිබඳව විශාල තීන්දු ගන්නේ කැබිනට් මණ්ඩලය. මේ තීන්දු අදාල අමාත්‍යවරුන්ට, අදාල ලේකම්වරුන්ට ලබා දෙනු ලබන්නේ කවුද? කැබිනට් මණ්ඩල ලේකම්වරයා. ඔහු විසින් දෙන සහතිකය තමයි කැබිනට් මණ්ඩලයේ තීන්දුව බවට පත්වෙන්නේ. එහෙම නැතුව දිනේෂ් ගුණවර්ධන ගරු අග්‍රාමාත්‍ය වරයා මැදිහත් වුණු කැබිනට් මණ්ඩලයකින් තීන්දුවක් ගත්තහම ඇමතිවරයා නෙමේ ඒක යවන්නේ. කැබිනට් මණ්ඩලය විසින් ගනු ලබන තීන්දු නිල වශයෙන්, ඒකට නිල බලය ලැබෙන්නේ කැබිනට් මණ්ඩල ලේකම්වරයා විසින් යොමු කරාට පසුව. දැන් මේ කැබිනට් මණ්ඩල ලේකම්වරයා යොමු කරනවා නම් ගරු කතානායකතුමනි කැබිනට් මණ්ඩලය නොගන්නා ලද තීන්දු, ඔහු තීන්දුවක් බව ‍ප්‍රකාශයට පත් කරනවා නම් අදාළ ආයතන වලට, මොකක්ද මේ රටේ වෙන්නේ? කැබිනට් මණ්ඩලයක් අදාල නෑනේ ලේකම්වරයා හිතු හිතු දේ කියන්න පටන් ගත්තොත්. ඒක නිසා ගරු කතානාථානායකතුමනි මෙතන බරපතලයි. මේක මේ මැතිවරණය පිළිබඳ නෙවෙයි, හෙට කැබිනට් ලේකම්වරයා තව ලිපියක් ඇරියොත් මෙන්න මෙහෙම තීන්දුවක් ගත්තා කියලා, කැබිනට් මණ්ඩලය සාකච්ඡා නොකොට සාකච්ඡා නොවූ තීන්දුවක්. මොකද එතුමාගේ තීන්දුව තමයි නිල තීන්දුව බවට පත් වෙන්නේ. කැබිනට් පත්‍රිකාවක් නෙවෙයි, කැබිනට් අමාත්‍යවරයාගේ නියෝග වත් නෙවෙයි, නිල තීන්දු බවට පත්වෙන්නේ. කැබිනට් මණ්ඩල ලේකම්වරයා විසින් යොමු කරන ලද ලිපිය. මේක නීල් හපුහින්න මහත්මයා එක පැත්තකින්, අනිත් පැත්තෙන් කැබිනට් ලේකම් වරයා, අනිත් පැත්තෙන් කැබිනට් මණ්ඩලය. ඒ නිසා ගරු කථානායකතුමනි දැනගන්න ඕනේ, මා හිතනවා කැබිනට් ලේකම්වරයා මෙවැනි තීන්දුවක් මේ විදිහට ගනියි කියලා අපට තියෙන තියෙන අත්දැකීම් අනුව අපට හිතෙන්නෙ නෑ. මට තිබෙන තොරතුරු අනුව ජනාධිපතිවරයාත් වජිර අබේවර්ධන එකට එකතු වී කතා කොට කැබිනට් ලේකම් වරයාට මේ නියෝගය ලබා දෙන්න කියලා නියෝග කරලා තිබෙනවා. එහෙමනං ගරු කතානායකතුමනි ආණ්ඩුව තියෙන්නේ කොහෙද? කැබිනට් මණ්ඩලය තුළ නෙවෙයි ආණ්ඩුව තියෙන්නේ. රනිල් වික්‍රමසිංහ සහ වජිර අබේවර්ධන අතර. අග්‍රාමාත්‍යවරයා අත එසවීමෙන් එක අනුමත කරලා තියෙනවා.\nවිපක්ෂ නායක සජිත් ප්‍රේමදාස - මම අහන්න කැමතියි කැබිනට් එකේ ලේකම්වරයා, එහෙමත් නැත්නම් හපුහින්න ලේකම්වරයා, එයාලා ඉන්නේ ජනාධිපති ටයි අගමැති ටයි උඩින්ද? වෙන super කැබිනට් එකක් තියෙනවද? ඇත්ත වශයෙන්ම නැහැ. මෙතන සිදුවෙලා තියෙන්නෙ ගරු කතානායකතුමනි ඇත්තම කතන්දරේ මේ කැබිනට් මණ්ඩලයේ සමහරෙක් දැනුවත් වෙන්න පුළුවන්, මං දන්නෑ ප්‍රසන්න රණතුංග මැතිතුමා දැනුවත්ව හිටියද කියලා. උත්තර දෙන්න ඕනෙ නෑ මම දන්නවා හෘදසාක්ෂියට අනුව මට තියෙනවා හැඟීමක්, ඔහු දන්නෙත් නෑ. ඇයි මේක හොරාට අහපු\nතීන්දුවක්. ඒ තීන්දුව අනිවාර්යෙන් ම හපුහින්නට සිද්ධ වුණා කැබිනට් තීන්දුවක් නිසා යවන්න. මේක මහා භයංකාර තත්වයක්. ඉතින් මම අහන්න ගරු කථානායකතුමනි මොකක්ද මේකෙ ඇත්ත කතාව.\nඅග්‍රාමාත්‍ය දිනේෂ් ගුණවර්ධන - මං හිතනවා මේ කාරණය ගැන ඕනෑ තරම් සතුටු වෙන්න කරුණු කියලා තියෙනවා. ඒ සතුටු වෙන්න පුළුවන් සතුටු වෙන අයට. රාජ්‍ය සේවයේ ලේකම්තුමෙක් යම්කිසි නිවේදනයක් නිකුත් කරලා ඒක වැරදි නම් ඒක ඉල්ලා අස්කරගන්නවා එදිනම. මීට ප්‍රථමත් රාජ්‍ය පරිපාලන අමාත්‍යාංශ ලේකම්වරු යම්යම් නිවේදන නිකුත් කරා. විශ්‍රාම වැටුප් පිළිබඳව ප්‍රශ්නෙදි වහාම ඉල්ලා අස්කර ගත්තා. පසුදා උදේ වෙන්න ඉස්සෙල්ලා. ඒ නිසා එය නිවැරදි කිරීමේ අයිතිය වැරදි නම් රාජ්‍ය ලේකම්තුමාට පවතිනවා, තිබෙනවා. ඒ නිසා මෙය පිළිබඳ වෙන වෙන න්‍යාය පත්‍ර ඉදිරිපත් කොට කියවා කැබිනට් මණ්ඩලය ගන්න තීරණ සහ කැබිනට් මණ්ඩලයේ ගන්න තීරණ වාර්තාවෙන කැබිනට් පත්‍රයේ ඉතා පැහැදිලිව අපි යළිත් කියනවා මේ අනුර කුමාර දිසානායක මහතා කියන, ඔහුට තියෙන කැබිනට් පත්‍රයක් කැබිනට් මණන්ඩලයේ තිබුනේ නෑ. මම කියනවා කැබිනට් පත්‍රයක් නෑ. යම්කිසි නිවැරදි කිරීමක් අවශ්‍ය නම් කැබිනට් තීරණයේ ලේකම්තුමා විසින් යැවීමත්, අදාල අමාත්‍යාංශ ලේකම් තුමාට තිබෙන බලතල අනුව එක නිවැරදි කරනවා. ඒක තමයි වහාම හවස් වෙනකොට හපුහින්න ලේකම්තුමා නිවැරදි කරේ. ඉතින් ඒ නිසා මං හිතනවා මේක අවබෝධ කරගනී කියලා.",
       "URL": "https://www.hirunews.lk/325273/රාජ්‍ය-පරිපාලන-ලේකම්-තනි-තීන්දුවක්-ගත්තා-ද-අගමැති-දිනේෂ්-පාර්ලිමේන්තුවේදී-ලිස්සා-ගිය-හැටි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=595"
}