{
       "Source": "hirunews",
       "Timestamp": "Sunday, 08 September 2019 - 13:10",
       "Headline": "කහතුඩුවේ අනතුරකින් තරුණයන් දෙදෙනෙකු මරුට",
       "News Content": "කහතුඩුව ප්‍රදේශයේදී සිදුවූ රිය අනතුරකින් තරුණයන් දෙදෙනෙකු ජීවිතක්ෂයට පත්ව තිබෙනවා.\nකහතුඩුව මංසන්ධියේ සිට දියගම ප්‍රදේශයට ධාවනය වූ යතුරුපැදියක් වේගය පාලනය කරගැනීමට නොහැකිව ප්‍රතිවිරුද්ධ දෙසට ධාවනය වූ මෝටර් රථයක ගැටී අසළ තිබූ දුරකථන කණුවක ගැටීමෙනුයි ඊයේ රාත්‍රියේ මෙම අනතුර සිදුව ඇත්තේ.\nසිද්ධියෙන් මියගොස් ඇත්තේ අවුරුදු 18, 20 යන වයස්වල පසුවන එම ප්‍රදේශයේම පදිංචි තරුණයන් දෙදෙනෙක්.\nයතුරුපැදිය ධාවනය කළ තරුණයාට වලංගු රියදුරු බලපත්‍රයක් තිබී නොමැති අතර, පසුපැදිකරු ආරක්ෂිත හිස් වැසුම් පැළඳ සිට නොමැති බවටද මූලික පරීක්ෂණවලදී අනාවරණය වී තිබෙනවා.\nමියගිය තරුණයන් දෙදෙනාගේ සිරුරු වෑතර රෝහලේ මේ වනවිට තැන්පත් කර ඇත් අතර සිද්ධිය සම්බන්ධයෙන් මෝටර් රථයේ රියදුරු අත්අඩංගුවට ගෙන ඇති බවයි කහතුඩුව පොලිසිය සඳහන් කළේ.",
       "URL": "https://www.hirunews.lk/223844/කහතුඩුවේ-අනතුරකින්-තරුණයන්-දෙදෙනෙකු-මරුට",
       "Category": "Local News",
       "Parent URL": "https://www.hirunews.lk/local-news.php?pageID=3157"
}