{
       "Source": "hirunews",
       "Timestamp": "Monday, 11 January 2021 - 6:48",
       "Headline": "සිඩ්නි ප්‍රේක්ෂකයින්ගේ නොමනා ක්‍රියා කලාපය කෝලි හෙලාදකී - විධිමත් පරීක්ෂණයකුත් ඉල්ලයි",
       "News Content": "ඕස්ට්‍රේලියාවේ තරඟ සංචාරවල නිරතවන බොහෝ ක්‍රිකට් කණ්ඩායම් වර්ගවාදී පරිභව කිරීම්වලට කලක සිට ලක් වනවා.\nතරඟ නැරඹීමට පැමිණෙන ප්‍රේක්ෂකයින් විසින් අනිකුත් කණ්ඩායම්වල ක්‍රීඩකයින්ට මෙලෙස පහත් ලෙස සැලකීම සිදුකරනු ලබන අතර මෙවැනි සිදුවීමකට මුහුණදීමට මේ දිනවල ටෙස්ට් තරඟාවලියක් සඳහා ඕස්ට්‍රේලියාවට ගොස් සිටින ඉන්දීය කණ්ඩායමට ද සිදුවුණා.\nඉන්දීය කණ්ඩායමේ වේග පන්දු යවන ක්‍රීඩකයින් වන ජස්ප්‍රිත් බුම්රා සහ මොහොමඩ් සිරාජ්ට සිඩ්නි ක්‍රිකට් ක්‍රීඩාංගනයේ ප්‍රේක්ෂකයන් විසින් මෙලෙස වර්ගවාදී වාග් ප්‍රහාර එල්ල කිරීම දෙරට අතර පැවැත්වෙන තෙවන ටෙස්ට් තරඟය අතර තුර දක්නට ලැබුණා.\nමේ හේතුවෙන් තරඟය විනාඩි 10 කට පමණ නතර කෙරුණු අතර අදාළ පුද්ගලයන් ප්‍රේක්ෂකාගාරයෙන් ඉවත් කිරීමට පියවර ගැනීමටයි ක්‍රීඩාංගන ආරක්ෂක අංශ කටයුතු කළේ.\nකෙසේ වෙතත් මේ සම්බන්ධයෙන් ඉන්දීය ක්‍රිකට් පාලක මණ්ඩලය විසින් ජාත්‍යන්තර ක්‍රිකට් කවුන්සිලය වෙත පැමිණිලි සිදුකර ඇති බවයි වාර්තා වන්නේ.\nමේ අතර ඉන්දීය කණ්ඩායමේ නිත්‍ය නායක විරාට් කෝලි විසින් ඇතැම් ප්‍රේක්ෂකයින්ගේ මෙම ක්‍රියා කලාපය හෙලා දැක තිබෙනවා.\nඔහුද පවසන්නේ මේ සම්බන්ධයෙන් විධිමත් පරීක්ෂණයක් සිදුකරන ලෙසයි.\nකෙසේ වෙතත් මෙම සිද්ධිය සම්බන්ධව ජාත්‍යන්තර ක්‍රිකට් සම්මේලනය විමර්ශනයක් ආරම්භ කර ඇති බව තොරතුරු වාර්තා වනවා.",
       "URL": "https://www.hirunews.lk/259369/සිඩ්නි-ප්‍රේක්ෂකයින්ගේ-නොමනා-ක්‍රියා-කලාපය-කෝලි-හෙලාදකී-විධිමත්-පරීක්ෂණයකුත්-ඉල්ලයි",
       "Category": "Local News",
       "Parent URL": "https://www.hirunews.lk/local-news.php?pageID=2219"
}