{
       "Source": "hirunews",
       "Timestamp": "Saturday, 15 April 2017 - 19:14",
       "Headline": "මීතොටමුල්ලේ කුණු කන්ද කඩාවැටීම හේතුවෙන් මියගිය සංඛ්‍යාව 19 දක්වා ඉහළට",
       "News Content": "මීතොටමුල්ල කුණු කන්ද කඩාවැටීම හේතුවෙන් මියගිය සංඛ්‍යාව මේ වනවිට 19 දක්වා ඉහළ ගොස් තිබෙනවා.\nතුවාල ලැබූ සංඛ්‍යාව 13 ක් බවයි පොලිසිය ප්‍රකාශ කළේ. ඉන් ජාතික රෝහලේ ප්‍රතිකාර ලබන දෙදෙනෙකුගේ තත්ත්වය බරපතල බව එහි අධ්‍යක්‍ෂ වෛද්‍ය අනිල් ජාසිංහ හිරු ප්‍රවෘත්ති අංශයට සඳහන් කළා.\nනිවාස 145 කට කුණු කන්ද කඩාවැටීමෙන් හානි සිදුව ඇති අතර, පවුල් 180 කට අයත් පුද්ගලයන් 625 දෙනෙකු ඒ හේතුවෙන් අවතැන්වී තිබෙනවා.\nඅවතැන්වූවන්ට තාවකාලික නවාතැන් ලබාදී ඇත්තේ  කොළොන්නාව - ටෙරන්ස් ද සිල්වා පාසලේ සහ අවට ප්‍රජා ශාලාවලයි.\nජනතාවගේ තොරතුරු ලබා ගැනීමේ මධ්‍යස්ථානයක් මීතොටමුල්ල ශ්‍රී රාහුල විද්‍යාලයේ ස්ථාපිත කර තිබෙනවා.\nයුද හමුදාව ප්‍රකාශ කළේ ත්‍රිවිධ හමුදාවේ 600 ක බලකායක් මෙන්ම ගිනි නිවන හමුදාව සහ සහන කණ්ඩායම්ද මීතොටමුල්ලේ මෙහෙයුම්වලට එක්ව සිටින බවයි.\nඊට අමතරව ශ්‍රී ලංකා ගුවන් හමුදාව මගින් බෙල් 212 සහ එම්.අයි. 17 හෙලිකොප්ටර් යානා තුනක්ද අවශ්‍යතා මත යෙදවීම සඳහා සූදානම් කර  ඇති බව හමුදා ප්‍රකාශක බ්‍රිගේඩියර් රොෂාන් සෙනෙවිරත්න සඳහන් කළා.\nපොලිසිය ප්‍රකාශ කළේ පේරාදෙණිය විශ්වවිද්‍යාලයේ භූ විද්‍යා අංශයේ විශේෂඥ කණ්ඩායමක් සහ භූ විද්‍යා සහ පතල් කැණීම් කාර්යාංශයේ නිලධාරින් කණ්ඩායමක් ද ප්‍රදේශයට කැදවා ඇති බවයි.\nඑසේම, ආපදාවට ලක්වූ නිවාස වල මුදල් සහ භාණ්ඩ සොරකම් කිරීමට උත්සාහ කළ 20 දෙනෙකු ද අත්අඩංගුවට ගත් බව පොලිස් මාධ්‍ය ප්‍රකාශක නියෝජ්‍ය පොලිස්පති ප්‍රියන්ත ජයකොඩි සදහන් කළා.\nමේ අතර මීතොටමුල්ලේ විනාශයට පත්වූ නිවාසවල බඩු බාහිරාදිය ආරක්ෂක අංශවල සහයෙන් ඉවත්කරගන්නා ලෙසට නීතිය සාමය හා දක්ෂිණ සංවර්ධන අමාත්‍ය සාගල රත්නායක විපතට පත්වූවන්ට උපදෙස් ලබාදී තිබුණා.\nඒ අද උදෑසන මීතොටමුල්ල ප්‍රදේශයේ නිරීක්ෂණ චාරිකාවකට එක්වීමෙන් අනතුරුවයි.\nඒකාබද්ධ විපක්ෂයේ පාර්ලිමේන්තු මන්ත්‍රී දිනේෂ්  ගුණවර්ධන ද ආපදාවට ලක්වූවන් පිළිබද තොරතුරු සොයා බැලීමට අද (15) මීතොටමුල්ලට පැමිණියා.",
       "URL": "https://www.hirunews.lk/159257/මීතොටමුල්ලේ-කුණු-කන්ද-කඩාවැටීම-හේතුවෙන්-මියගිය-සංඛ්‍යාව-19-දක්වා-ඉහළට",
       "Category": "Local News",
       "Parent URL": "https://www.hirunews.lk/local-news.php?pageID=4562"
}