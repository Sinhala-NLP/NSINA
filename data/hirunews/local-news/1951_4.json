{
       "Source": "hirunews",
       "Timestamp": "Sunday, 16 May 2021 - 6:00",
       "Headline": "තවත් කොරෝනා මරණ 20ක් - සමස්තය 941 දක්වා ඉහළට",
       "News Content": "තවත් කොරෝනා ආසාදිත මරණ 20ක් වාර්තාවීමත් සමග මෙරට සමස්ත මරණ සංඛ්‍යාව 941ක් දක්වා ඉහළ ගියා.\nමෙම මරණ විස්සෙන් 19 කටම කොවිඩ් නියුමෝනියා තත්වය හේතුවක් වී ඇති බව රජයේ ප්‍රවෘත්ති දෙපාර්තමේන්තුව සඳහන් කළා.\nමෙලෙස මියගොස් ඇත්තේ අවුරුදු 60 ත් 87ත් අතර වයස්වල පසුවන පන්විල, කැළණිය, බුලත්සිංහල, ගෝනපොල, ගම්පොල, කළවාන, පොළොන්නරුව, අඹතැන්න සහ කුණ්ඩසාලේ ප්‍රදේශවල පදිංචිකරුවන්.\nඊට අමතරව උතුරු කළුතර, පොළොන්නරුව, නවුත්තුඩුව, මග්ගොන, කොළඹ 13, රුවන්වැල්ල, වවුනියාව, කොළඹ 14, නෑබොඩ, දියතලාව සහ පස්සර යන ප්‍රදේශවල පදිංචිකරුවන්ද කොරෝනා හේතුවෙන් මියගොස් තිබෙනවා.\nඊයේ දිනයේ නව කොරෝනා ආසාදිතයන් 2,386 දෙනෙකු හඳුනාගැනීමත් සමඟ මෙරට සමස්ත ආසාදිතයන් සංඛ්‍යාව 140,471 දක්වා ඉහළ ගියා.\nනව ආසාදිතයන්ගෙන් 2,371 දෙනෙකු අලුත් අවුරුදු කොවිඩ් පොකුරේ ආශ්‍රිතයන් වන අතර, විදේශයන් හි සිට පැමිණි 15 දෙනෙකුද නව ආසාදිතයන් ලෙස හඳුනාගැනුනා.\nඒ අනුව තවදුරටත් රෝහල් ගතව ප්‍රතිකාර ලබන සංඛ්‍යාව 22,310 ක් දක්වා ඉහළ ගොස් ඇති අතර, සුවය ලැබූ සමස්ත සංඛ්‍යාව දැක්වෙන්නේ 117,220ක් ලෙසයි.\nමේ අතර එන්නත්කරණ වැඩසටහන යටතේ ඊයේ දිනයේ කොවිෂීල්ඩ් එන්නතේ දෙවන මාත්‍රාව පුද්ගලයින් 12,558 දෙනෙකුට සහ සයිනොෆාම් එන්නතේ පළමු මාත්‍රාව පුද්ගලයින් 68,992කට ලබාදී තිබෙනවා.\nවසංගත රෝග විද්‍යා අංශය සඳහන් කළේ ඒ අනුව කොවිෂීල්ඩ් එන්නතේ දෙවන මාත්‍රාව මේ වනවිට 265,465 දෙනෙකුට සහ සයිනොෆාම් එන්නතේ පළමු මාත්‍රාව 348,619 දෙනෙකුට ලබාදී ඇති බවයි.\nඊට අමතරව ස්පුට්නික් වී එන්නතේ පළමු මාත්‍රාව පුද්ගලයින් 14,699 දෙනෙකුට ලබාදී තිබෙනවා.\nමේ අතර පොලිස් මාධ්‍ය ප්‍රකාශක නියෝජ්‍ය පොලිස්පති අජිත් රෝහණ සඳහන් කළේ ඊයේ දිනයේදී නිරෝධායන නීති සහ සංචරණ සීමා කඩකළ 306 දෙනෙකු අත්අඩංගුවට ගෙන ඇති බවයි.\nඒ අනුව මෙතෙක් එම වැරදි සම්බන්ධයෙන් අත්අඩංගුවට ගත් මුළු සංඛ්‍යාව 9,588ක්.",
       "URL": "https://www.hirunews.lk/271479/තවත්-කොරෝනා-මරණ-20ක්-සමස්තය-941-දක්වා-ඉහළට",
       "Category": "Local News",
       "Parent URL": "https://www.hirunews.lk/local-news.php?pageID=1951"
}