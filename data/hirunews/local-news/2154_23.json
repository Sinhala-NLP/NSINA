{
       "Source": "hirunews",
       "Timestamp": "Thursday, 11 February 2021 - 7:41",
       "Headline": "ඔක්ස්ෆර්ඩ් ඇස්ට්‍රාසෙනෙකා එන්නත ලෝක සෞඛ්‍ය සංවිධානය ලොවටම නිර්දේශ කරයි",
       "News Content": "ඔක්ස්ෆර්ඩ් ඇස්ට්‍රාසෙනෙකා එන්නත ලෝක සෞඛ්‍ය සංවිධානය ලොවටම නිර්දේශ කරයි\nබ්‍රිතාන්‍යයේ ඔක්ස්ෆර්ඩ් සරසවි - ඇස්ට්‍රාසෙනෙකා කොවිඩ් 19 එන්නත, නව කොරෝනා වෛරස් ප්‍රභේදය පවතින රටවල් ඇතුළු සියලු රටවල් සඳහා අනුමත කරන බව ලෝක සෞඛ්‍ය සංවිධානය ප්‍රකාශ කළා.\nඑමෙන්ම, එය වයස අවුරුදු 65 ට වැඩි පුද්ගලයින් සඳහාද නිර්දේශ කරන බවයි ලෝක සෞඛ්‍ය සංවිධානය ඊයේ නිවේදනය කළේ.\nඇස්ට්‍රාසෙනෙකා එන්නත දකුණු අප්‍රිකානු කොරෝනා වෛරස් ප්‍රභේදයට නිසි රැකවරණයක් ලබා නොදෙන බව පවසමින් එය භාවිත කිරීම අත්හිටුවීමට එරට තීරණය කරනු ලැබුවා.\nඑමෙන්ම, ජර්මනිය සහ ප්‍රංශය ඔක්ස්ෆර්ඩ් - ඇස්ට්‍රාසෙනෙකා එන්නත වයස අවුරුදු 65 ට වැඩි පුද්ගලයින්ට භාවිත නොකරන ලෙස උපදෙස් ලබාදී තිබුණා.\nඑහෙත් ලෝක සෞඛ්‍ය සංවිධානයේ එන්නත්කරණ වැඩසටහනේ අධ්‍යක්ෂිකා වෛද්‍ය කැතරින් ඕබ්‍රයන් ප්‍රකාශ කළේ ඇස්ට්‍රාසෙනෙකා එන්නත වයස්ගත පුද්ගලයින් තුළද තරුණ පුද්ගලයින්ට සමාන ප්‍රතිශක්තියක් ගොඩනගන බවයි. ඇස්ට්‍රාසෙනෙකා එන්නත භාවිතය අත්හිටුවීමට මුල් වූ දකුණු අප්‍රිකානු අධ්‍යයනය ප්‍රමාණවත් දත්ත මත සිදුකර නොමැති බවයි.\nඑන්නතේ පූර්ණ ශක්‍යතාව ලබාගැනීම සඳහා සති අටේ සිට දොලහ දක්වා කාලයක් තුළ එහි දෙවන මාත්‍රාවද ලබාදිය යුතු බව ලෝක සෞඛ්‍ය සංවිධානයේ නිර්දේශයයි. අනෙකුත් කොරෝනා එන්නත් හා සංසන්දනය කරන විට මිලෙන් අඩු මෙන්ම ගබඩා කිරීම සහ ප්‍රවාහනය ගැටළුවක් නොවන ඔක්ස්ෆර්ඩ් - ඇස්ට්‍රාසෙනෙකා එන්නත කොරෝනා වෛරස් ගෝලීය එන්නත ලෙස හැඳින්විය හැකි බව ලෝක සෞඛ්‍ය සංවිධානය අවධාරණය කළා.",
       "URL": "https://www.hirunews.lk/262266/ඔක්ස්ෆර්ඩ්-ඇස්ට්‍රාසෙනෙකා-එන්නත-ලෝක-සෞඛ්‍ය-සංවිධානය-ලොවටම-නිර්දේශ-කරයි",
       "Category": "Local News",
       "Parent URL": "https://www.hirunews.lk/local-news.php?pageID=2154"
}