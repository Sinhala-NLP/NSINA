{
       "Source": "hirunews",
       "Timestamp": "Sunday, 25 April 2021 - 16:14",
       "Headline": "අද සිට ඉදිරි දෙසතියේ රාජ්‍ය සහ පෞද්ගලික අංශයේ උත්සව නවතී (වීඩියෝ)",
       "News Content": "අද සිට ඉදිරි දෙසතිය තුළ පැවැත්වීමට සංවිධාන කර තිබූ සියළු රාජ්‍ය උත්සව නතර කිරීමට රජය තීරණය කර තිබෙනවා.\nජනාධිපති මාධ්‍ය අංශය නිවේදනයක් නිකුත් කරමින් සඳහන් කළේ එම කාලය තුළ පෞද්ගලික අංශයේ සියළු උත්සව, රැස්වීම් හා සාද නිරෝධායන රෙගුලාසි යටතේ තහනම් කිරීමට ද රජය තීරණය කර ඇති බවයි.\nකොවිඩ් නයින්ටීන් ව්‍යාප්තිය පාලනය කිරීම සඳහා මෙම පියවර ගෙන ඇති බව ද ජනාධිපති මාධ්‍ය අංශය නිකුත් කළ නිවේදනයේ වැඩිදුරටත් සඳහන් වනවා.\nකෙසේ නමුත්, කොවිඩ් 19 වසංගතයට  අවසන් විසඳුම එන්නත්කරණය පමණක් වන අතර, ජනතාවට එන්නත ලබාදීම සඳහා සැකසූ විධිමත් වැඩපිළිවෙලක් රජය සතුව පවතින බව, ජනාධිපති ගෝඨාභය රාජපක්ෂ අවධාරණය කළා.\nජනාධිපති මාධ්‍ය අංශය නිවේදනයක් නිකුත් කරමින් සඳහන් කළේ අභියෝග සාර්ථකව ජයගැනීමට නම් කොරෝනා වසංගතය පැතිර ගිය පළමු වටයේදී සිදුකළ අයුරින් ලබාදී ඇති නීතිරීති හා උපදෙස් ජනතාව අකුරටම පිළිපැදිය යුතු බවයි.\nපවතින තත්වය හමුවේ විසඳුමක් ලෙස රට වසා දැමිය යුතු යැයි ඇතමුන් මත පළ කළද එමගින් දිගුකාලීනව ජන ජීවිතයට සහ ආර්ථිකයට හානිකර බලපෑම් ඇති විය හැකියි.\nඑබැවින් ශ්‍රී ලංකාව වැනි සංවර්ධනය වෙමින් පවතින රටකට එය කළ නොහැකි බවයි ජනාධිපති මාධ්‍ය අංශය නිකුත් කළ නිවේදනයේ දැක්වෙන්නේ.",
       "URL": "https://www.hirunews.lk/269486/අද-සිට-ඉදිරි-දෙසතියේ-රාජ්‍ය-සහ-පෞද්ගලික-අංශයේ-උත්සව-නවතී-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1997"
}