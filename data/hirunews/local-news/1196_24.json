{
       "Source": "hirunews",
       "Timestamp": "Monday, 02 May 2022 - 8:12",
       "Headline": "ඉන්ධන ටැංකි රථ හිමිකරුවන් තවදුරටත් වර්ජනයේ (වීඩියෝ)",
       "News Content": "වර්ජනයේ නිරත ලංකා ඛනිජ තෙල් පෞද්ගලික ටැංකි රථ හිමියන්ගේ සංගමය සහ බලශක්ති අමාත්‍යවරයා අතර අද සාකච්ඡාවක් පැවැත්වීමට නියමිතයි.\nපෙරවරු 11.30ට බලශක්ති අමාත්‍යාංශයේ දී එම සාකච්ඡාව පැවැත්වෙනු ඇති.\nකෙසේ වෙතත් සාකච්ඡාවට සහභාගිවන්නේ වර්ජනය අඛන්ඩව ක්‍රියාත්මක කරමින් බවයි ලංකා ඛනිජ තෙල් පෞද්ගලික ටැංකි රථ හිමියන්ගේ සංගමයේ සභාපති ඒ.එම්.එච් අධිකාරී සඳහන් කළේ.\nමේ අතර, පිරවුම්හල් සතුව පවත්නා තොග උදෑසන වන විට අවසන් වනු ඇති බව ඉන්ධන පිරවුම්හල් හිමියන්ගේ සංගමයේ සභාපති කුමාර් රාජපක්ෂ පවසනවා.\nමෙම වර්ජනයට සහය පළ කරමින් අයි.ඕ.සී. ටැංකි රථ හිමියන් ද ඉන්ධන ප්‍රවාහන කටයුතුවලින් ඉවත්වීමට තීරණය කර තිබෙනවා.\nමේ අතර විෂයභාර අමාත්‍ය කංචන විජේසේකර ට්විටර් සටහනක් තබමින් ඊයේ ප්‍රකාශ කළේ, ඉදිරි දින දෙක තුළ ඉන්ධන ප්‍රවාහනයට අපොහොසත් වන සියලු ප්‍රවාහනකරුවන්ගේ බලපත්‍ර අහෝසි කරන අතර සේවයට වාර්තා කරන්නන් වළක්වාලීමට කටයුතු කරන පුද්ගලයන්ට එරෙහි ව නීතිමය පියවර ගන්නා බවයි.\nඑමෙන්ම ඊයේත් ඉන්ධන ලබා ගැනීම සදහා ජනතාව දිගු පෝලිම්වල රැඳී සිටිනු දක්නට ලැබුණා.",
       "URL": "https://www.hirunews.lk/303302/ඉන්ධන-ටැංකි-රථ-හිමිකරුවන්-තවදුරටත්-වර්ජනයේ-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1196"
}