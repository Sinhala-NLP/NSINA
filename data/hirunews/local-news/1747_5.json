{
       "Source": "hirunews",
       "Timestamp": "Wednesday, 18 August 2021 - 7:40",
       "Headline": "ඊයේ කොරෝනා මරණ 171ක්",
       "News Content": "මෙරට දෛනික කොරෝනා මරණ සංඛ්‍යාව තවත් ඉහළ නංවමින් ඊයේ කොරෝනා මරණ 171ක් වාර්තා වී තිබෙනවා.\nඒ අනුව මෙරට සමස්ත මරණ සංඛ්‍යාව දැක්වෙන්නේ 6,434ක් ලෙසයි.\nසෞඛ්‍ය සේවා අධ්‍යක්ෂ ජනරාල්වරයා විසින් පෙරේදා සිදු වූ බවට ඊයේ තහවුරු කරන ලද කොරෝනා මරණ 171න් 134ක් ම වයස අවුරුදු 60ට වැඩි පුද්ගලයන්.\nඊට පිරිමි පුද්ගලයන් 77ක් සහ කාන්තාවන් 57ක් අයත් වන බවයි රජයේ ප්‍රවෘත්ති දෙපාර්තමේන්තුව සඳහන් කළේ. මීට අමතර ව වයස අවුරුදු 30ත් 59ත් අතර වයස්වල පසුවන පුද්ගලයින් 35 දෙනෙකු ද අවුරුදු 30ට අඩු පුද්ගලයන් දෙදෙනෙකු ද කොරෝනා ආසාදනය වීමෙන් ජීවිතක්ෂයට පත් ව තිබෙනවා.\nමේ අතර නව ආසාදිතයන් 3,609 දෙනෙකු ඊයේ හඳුනාගැනීමත් සමඟ මෙරට සමස්ත සංඛ්‍යාව 365,683 දක්වා ඉහළ ගියා.\nනව ආසාදිතයන්ගෙන් 3,555 දෙනෙකු අලුත් අවුරුදු කොවිඩ් පොකුරේ ආශ්‍රිතයන් වන අතර, විදේශයන්හි සිට පැමිණි 54 දෙනෙකුද රෝගීන් ලෙස හඳුනා ගැනුණා.\nඒ අනුව තවදුරටත් ආසාදිතයන් 45,080ක් රෝහල් ගත ව ප්‍රතිකාර ලබන අතර, සුවය ලැබූ මුළු සංඛ්‍යාව 314,340ක්.\nමේ අතර ඌව පළාත් සෞඛ්‍ය සේවා දෙපාර්තමේන්තුව නිවේදනයක් නිකුත් කරමින් සඳහන් කළේ, ඊයේ පෙරවරු 10න් අවසන් වූ පැය විසි හතරක කාලය තුළ බදුල්ල දිස්ත්‍රික්කයෙන් පමණක් කොරෝනා ආසාදිතයන් 398 දෙනෙකු වාර්තා වී ඇති බවයි.\nඑමෙන්ම කොරෝනා මරණ 4ක් ද බදුල්ල දිස්ත්‍රික්කයෙන් වාර්තා වී ඇති බව එම දෙපාර්තමේන්තුව නිකුත් කළ නිවේදනයේ සඳහන්.\nඑමෙන්ම මොණරාගල දිස්ත්‍රික්කයෙන් ද ඊයේ ආසාදිතයන් 440 දෙනෙකු වාර්තා වී ඇති අතර, මරණ 5ක් ද සිදු වී ඇති බවට එම දෙපාර්තමේන්තුව ප්‍රකාශ කළා. දකුණු පළාතෙන් ද කොරෝනා ආසාදිතයන් 1445 දෙනෙකු ඊයේ වාර්තා වී තිබෙනවා.",
       "URL": "https://www.hirunews.lk/279980/ඊයේ-කොරෝනා-මරණ-171ක්",
       "Category": "Local News",
       "Parent URL": "https://www.hirunews.lk/local-news.php?pageID=1747"
}