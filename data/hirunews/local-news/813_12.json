{
       "Source": "hirunews",
       "Timestamp": "Monday, 10 October 2022 - 12:58",
       "Headline": "වෛද්‍ය හසංජයගේ වැරදුණු තවත් සැත්කමකින් ගුරුවරියක් එක්තැන් වෙයි",
       "News Content": "සැත්කමකින් පසු තරුණියක මියයාමේ සිද්ධිය සම්බන්ධයෙන් චෝදනා එල්ලවී සිටින රාගම ශික්ෂණ රෝහලේ විශේෂඥ ශල්‍ය වෛද්‍ය හසංජය ගුණවර්ධන සිදු කළ සැත්කමකින් එක්තැන් වී සිටින උපාධිධාරි ගුරිවරියක් සම්බන්ධයෙන් හිරු ප්‍රවෘත්ති අංශයට තොරතුරු වාර්තා වුණා.\nමේ පිළිබඳ නිසි විමර්ශනයක් පවත්වන ලෙස තමන් රාගම ශික්ෂණ රෝහලේ පාලනාධිකාරියෙන් ඉල්ලීම් කළ ද මේ දක්වා ඊට යහපත් ප්‍රතිචාරයක් ලැබී නොමැති බවයි ඇගේ දෙමාපියන් පෙන්වා දෙන්නේ.\nමෙලෙස එක්තැන්ව සිටින්නේ එඩේරමුල්ල ප්‍රදේශයේ පදිංචි 28 හැවිරිදි ආර්. ඒ කළණි ඉරෝෂා පෙරේරා නැමති කොළඹ ප්‍රසිද්ධ පාසලක සෞඛ්‍ය හා ශාරිරික අධ්‍යාපනය ඉගැන්වීම් සිදු කළ ගුරුවරියක්.\nඇය දීර්ඝ කලක් තිස්සේ ගැස්ට්‍රයිටීස් රෝගයෙන් පීඩා විඳ ඇති අතර එම තත්වය උග්‍ර වීම හේතුවෙන් ප්‍රතිකාර ගැනීම සඳහා පසුගිය වසරේ ඔක්තෝබර් 27 වන දින රාගම ශික්ෂණ රෝහලේ 38 වාට්ටුවේ හදිසි ප්‍රතිකාර අංශයට ඇතුළත් වී තිබෙනවා.\nඑහිදී සිදුකළ පරීක්ෂණවලදී අනාවරණය වූ කරුණු මත විශේෂඥ ශල්‍ය වෛද්‍ය හසංජය ගුණවර්ධන ඇතුලු වෛද්‍යවරුන් උපදෙස් දී ඇත්තේ ඇයගේ පිත්තාශයේ සහ පිත්තනාලයේ ගල් ඇති බවටයි.\nඅනතුරුව පිත්තනාලයේ ගල් ඉවත් කිරීම සඳහා පසුගිය වසරේ නොවැම්බර් 05 වනදා ඇයව සැත්කමකට භාජනය කළ බව ඇගේ මව වන කේ. චන්ද්‍රානි නානායක්කාර ප්‍රකාශ කළා.\nකෙසේ නමුත් එම සැත්කමෙන් අනතුරුව ඇයට සංකූලතා මතුවීම හේතුවෙන් රාගම ශික්ෂණ රෝහලේ දැඩි සත්කාර ඒකකයට ඇතුළත් කර තිබෙනවා.\nඑහි ප්‍රතිකාර ලැබීමෙන් අනතුරුව පසුගිය ජනවාරි 25 වනදා රෝහලේ ස්නායු ඒකකයට ඇතුළත් කිරීමෙන් පසු වැඩිදුර ප්‍රතිකාර සඳහා ඇයව යොමු කෙරුණේ රාගම පුනරුත්ථාපන රෝහලටයි.\nකෙසේ වෙතත් මේ වනවිට ඇයව නිවසට රැගෙනවිත් ඇති අතර, ඇවිදීමට පවා නොහැකි කළණි ඉරෝෂාගේ, මව වැඩිදුරටත් සඳහන් කළේ සිය දියණියගේ ප්‍රතිකාර සඳහා විශාල මුදලක් දැරීමට තමන්ට සිදුව ඇති බවයි.\nතම දියණිය මෙම වසරේ ජනවාරි මාසයේ සිය උපාධි ප්‍රධානෝස්වයට සහභාගි වීමට සහ මැයි මාසයේ සිය විවාහ මංගල්‍ය වෙනුවෙන් සූදානම්ව සිටි බවද ඇයගේ මව හිරු ප්‍රවෘත්ති අංශයට සඳහන් කළා.\nසිය දියණියට සිදුවූ අසාධාරණය වෙනුවෙන් කඩිනම් පියවර ගන්නා ලෙසයි කළණි ඉරෝෂාගේ මව බලධාරීන්ගෙන් ඉල්ලා සිටින්නේ.\nමෙම වෛද්‍යවරයා වත්තල පෞද්ගලික රෝහලකදී සිදුකළ ශල්‍යකර්මයක් අසාර්ථක වීමෙන් තරුණියක රාගම ශික්ෂණ රෝහලේ දී මිය යාමේ පුවතක් ද මීට පෙර වාර්තාවුණා.",
       "URL": "https://www.hirunews.lk/317481/වෛද්‍ය-හසංජයගේ-වැරදුණු-තවත්-සැත්කමකින්-ගුරුවරියක්-එක්තැන්-වෙයි",
       "Category": "Local News",
       "Parent URL": "https://www.hirunews.lk/local-news.php?pageID=813"
}