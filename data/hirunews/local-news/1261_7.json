{
       "Source": "hirunews",
       "Timestamp": "Wednesday, 30 March 2022 - 15:10",
       "Headline": "අවුරුදු සමයේ පැය 15ක් විදුලිය කැපීමේ අවදානමක් - ඉංජිනේරුවන් හෙළි කරයි (වීඩියෝ)",
       "News Content": "පවතින ඉන්ධන අර්බුදය සහ වියලි කාලගුණයත් සමඟ දෛනික විදුලි කප්පාදුව පැය 15ක් පමණ දක්වා දීර්ඝ විය හැකි බව විදුලි ඉංජිනේරුවන් අනතුරු අඟවනවා.\nඇතැම් විට ඉදිරියේදී විදුලි කප්පාදු කරන වේලාවට වඩා විදුලි සැපයුම ලබාදෙන වේලාව නිවේදනය කිරීම පහසු වනු ඇති බවයි කොළඹ අද පැවති මාධ්‍ය හමුවකදී එම සංගමයේ සභාපති අනිල් රංජිත් ඉදුවර ප්‍රකාශ කළේ.\nඅද දිනයේත් පැය 10ක කාලසීමාවක් විදුලිය කප්පාදු කෙරෙන බව මහජන උපයෝගිතා කොමිසම ඊයේ නිවේදනය කළා.\nමේ අතර බස් සංගම් පෙන්වා දෙන්නේ පෞද්ගලික බස් රථ ධාවනය කිරීම සඳහා ඉන්ධන පවතින්නේ තවත් දින දෙකක් සඳහා පමණක් බවයි.\nමේ වනවිටත් පෞද්ගලික බස් රථ 10,000ක් ධාවනයෙන් ඉවත් වී ඇති බව පෞද්ගලික බස් හිමියන්ගේ සමිති සම්මේලනයේ ප්‍රධාන ලේකම් අංජන ප්‍රියන්ජිත් ප්‍රකාශ කළේ.\nපවතින ඉන්ධන සහ විදුලි අර්බුදය සම්බන්ධයෙන් විශේෂ සාකච්ජාවක් මේ වනවිට පැවැත්වෙනවා.\nඒ මුදල් අමාත්‍යාංශය, බලශක්ති අමාත්‍යාංශය සහ විදුලිබල අමාත්‍යාංශය අතරයි.\nඋසස් නිලධාරියෙකු සඳහන් කළේ අදාළ සාකච්ජාවේදී පවතින තත්ත්වය කළමණාකරණය කළ හැකි ආකාරයන් පිළිබඳව දීර්ඝ ලෙස අවධානය යොමු කිරීමට බලාපොරොත්තු වන බවයි.\nඊයේ පස්වරුවේ ගොඩබෑමට නියමිතව තිබූ ඩීසල් මෙටි්‍රක් ටොන් 37500ක් සහිත නෞකාවේ ඩීසල් තොග ගොඩබෑමට නොහැකි වීම හේතුවෙන් මේ වනවිට ඩීසල් හිඟයක් උද්ගතව තිබෙනවා.\nපවතින තත්ත්වය හමුවේ ඩීසල් සැපයුම අත්‍යවශ්‍ය සේවාවන් සඳහා පමණක් සීමා කිරීමට සිදුවන බව ඛනිජ තෙල් සංස්ථාව ඊයේ නිවේදනය කළා.\nඑමෙන්ම දින තුනක පමණ කාලසීමාවක් මෙම තත්ත්වය පැවතිය හැකි බවයි වාර්තා වන්නේ.\nඉන්දීය ණය පහසුකම යටතේ හෙට දිනයේ ඩීසල් රැගත් නෞකාවක් මෙරටට ලඟා වීමට නියමිත අතර එහි තොග බෙදා හැරීමට සිදුවන්නේ අනිද්දා දිනයේදීයි.\nපවතින තත්ත්වයට තාවකාලික විසඳුමක් ලෙස ඉන්දියන් ඔයිල් සමාගමෙන් ඩීසල් මෙට්‍රික් ටොන් 6000ක් කඩිනමින් මිලදී ගැනීමට රජය අද තීරණය කළා.\nකෙසේ වෙතත් අප වාර්තාකරුවන් සඳහන් කළේ අදත් ඉන්ධන පිරවුම්හල් අසල දිගු පෝළිම් දක්නට ලැබුණු බවයි.\nමේ අතර, ඉන්ධන නොමැතිවීමට විරෝධය පළ කරමින් ලිප්ටන් වටරවුම අසළින් බස් රථ හරස් කර පෞද්ගලික බස් රථ සේවකයින් විරෝධතාවක නිරත වනවා. ඔවුන් ඉල්ලා සිටින්නේ කර්මාන්තය පවත්වාගෙන යාමට අවශ්‍ය ඉන්ධන ලබාදීමට ක්‍රමවේදයක් සකස් කරන ලෙසයි.",
       "URL": "https://www.hirunews.lk/300779/අවුරුදු-සමයේ-පැය-15ක්-විදුලිය-කැපීමේ-අවදානමක්-ඉංජිනේරුවන්-හෙළි-කරයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1261"
}