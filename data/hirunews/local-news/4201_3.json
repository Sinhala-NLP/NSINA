{
       "Source": "hirunews",
       "Timestamp": "Saturday, 25 November 2017 - 18:52",
       "Headline": "නීතිය ක්‍රියාත්මක වීමේ ගැටලූවක් ගැන ඇමති මංගල කියයි",
       "News Content": "පසුගිය රජයේ අමාත්‍යවරුන්ට සහ නිලධාරින්ට එරෙහිව නීතිය ක්‍රියාත්මක වීමේදී ගැටලූ පවතින බව මුදල් හා ජනමාධ්‍ය අමාත්‍ය මංගල සමරවීර ප්‍රකාශ කළා.\nඔහු මේ බව කියා සිටියේ හැට දෙලක්ෂයේ සම්මුතිය රැක ගැනීමේ ව්‍යාපාරය විසින් සංවිධාන කළ ජන හමුවකට ඊයේ (24) මාතරදී එක්වෙමින්.\n‘‘ ඉතිහාසයේ කවදාවත් අප රට තුළ අගමැතිවරයෙක්ව නීතිපතිවරයෙක් විසින් ප්‍රශ්න කරලා නැහැ. යහපාලනය සහ යමපාලනය අතර වෙනස ඕකයි. මොකද අපිට මතකයි යම පාලන යුගයේදී එවකට හිටපු නීතිපති මොහාන් පීරිස් මහත්මයා වැඩිපුර වෙලාවක් ගත කළේ මැද මුලන වලව්වේ වළං හෝද හෝද. මෙන්න මේකයි වෙනස. සමහරු හැබැයි අහනවා ඇත්ත තමයි අද නීතිය නම් ජනාධිපතිටත් එකයි. අගමැතිටත් එකයි ඇමතිවරුන්ටත් එකයි. මන්ත්‍රීවරුන්ටත් එකයි. හැබැයි සමහර වෙලාවට මටත් හිතෙනවා මේ පවතින නීතියේ ආධිපත්‍යය රාජපක්ෂ පවුලට අදාළ නැද්ද කියල. මොකද එතනට අදාළ නඩු අරව මේවවල කොහේ කොහේ හරි හිරවෙනවා. දැන් අපේ මන්ත්‍රීවරු, ඇමතිවරු අර ජේම්ස් බොන්ටද කාටද කෝල්  කළා කියලා 200 ක් කෝල් කරයි, 300 ක් කෝල් කරයි 400 ක් කෝල් කළා කියලා දානවාග නමුත් මිත්‍රවරුනි තජුඩීන් මරපු රාත්‍රියේදී ඒ ස්ථානයේ ඉඳලා කෝල් කීයක්  ශිරන්ති රාජපක්ෂ හිටපු තැනට ආවද නැද්ද කියන එක රටෙන් හංගනවා, මම දන්නෙ නැහැ ඇයි කියලා’’\nපුරවැසිබලය සංවිධානයේ කැදවුම්කරු ගාමිණී වියන්ගොඩ ද මෙහිදී අදහස් පළ කළා.\n‘‘ පළමුදා වෙනකොට ගෝඨාභය රාජපක්ෂ මහතාව අත්අඩංගුවට ගැනීමට සූදානමක් තිබුණා. ඊට කලින් දවසේ රෑ අබේතිස්ස ස්වාමීන්වහන්සේ සහ තවත් ස්වාමීන්වහන්සේලා කිහිප දෙනෙක් මෛත්‍රීපාල සිරිසේන ජනාධිපතිවරයා හම්බවෙලා ඉල්ලා සිටිනවා ජනාධිපතිවරයාගෙන් මේ වැඩේ කරන්න එපා කියලා. ’’",
       "URL": "https://www.hirunews.lk/176922/නීතිය-ක්‍රියාත්මක-වීමේ-ගැටලූවක්-ගැන-ඇමති-මංගල-කියයි",
       "Category": "Local News",
       "Parent URL": "https://www.hirunews.lk/local-news.php?pageID=4201"
}