{
       "Source": "hirunews",
       "Timestamp": "Sunday, 18 April 2021 - 8:00",
       "Headline": "මත්ද්‍රව්‍ය භාවිත කළ රියදුරන් සොයන්න අලුත් උපකරණ",
       "News Content": "මත්ද්‍රව්‍ය භාවිත කරමින් රිය ධාවනය කරන රියදුරන් හඳුනා ගැනීම සඳහා පොලිසියට විශේෂ උපකරණ ලබාදීමට පියවර ගන්නා බව මහජන ආරක්ෂක අමාත්‍ය විශ්‍රාමික රියර් අද්මිරාල් ආචාර්ය සරත් වීරසේකර පවසනවා.\nමේ වනවිට පොලිසිය සතුව මත්දියර භාවිත කර රිය ධාවනය කරන රියදුරන් හඳුනා ගැනීම සඳහා උපකරණ පවතින නමුත්, හෙරොයින්, අයිස් සහ ගංජා වැනි මත්ද්‍රව්‍ය භාවිත කරන්නත් හඳුනා ගැනීම සඳහා ප්‍රමාණවත් පහසුකම් පවතින්නේ නැහැ.\nමත්ද්‍රව්‍ය ලබාගෙන රිය ධාවනය කිරීම වැඩි වශයෙන් අනතුරු සිදුවීමට හේතුවක් ලෙස හඳුනාගෙන ඇති අතර, ඒ අනුව එවැනි පුද්ගලයින් හඳුනා ගැනීම සඳහායී මෙම උපකරණ ගෙන්වීමට සැලසුම් කර ඇත්තේ.\nඊට අදාළව විදේශ රටවලින් මේ වනවිට එම උපකරණවල සාම්පල දිවයිනට රැගෙනවිත් ඇති බවයි මහජන ආරක්ෂක අමාත්‍ය විශ්‍රාමික රියර් අද්මිරාල් ආචාර්ය සරත් වීරසේකර කියා සිටියේ.\nඑම උපකරණ මගින් ඛේටය යොදා ගනිමින් පරීක්ෂණ සිදුකර මත්ද්‍රව්‍ය ලබාගෙන ඇත්ද යන්න තහවුරුවක් ලබාගැනීමේ හැකියාව පවතිනවා.\nබීමත් රියදුරන් අත්අඩංගුවට ගැනීමේ විශේෂ මෙහෙයුමක් අදත් ක්‍රියාත්මක වන බව පොලිස් මාධ්‍ය ප්‍රකාශක නියෝජ්‍ය පොලිස්පති අජිත් රෝහණ පවසනවා.\nඔහු සඳහන් කළේ ගතවූ දින පහක කාලසීමාව තුළ බීමත් රියදුරන් 1,834 දෙනෙකු අත්අඩංගුවට ගෙන ඇති බවයි.",
       "URL": "https://www.hirunews.lk/268748/මත්ද්‍රව්‍ය-භාවිත-කළ-රියදුරන්-සොයන්න-අලුත්-උපකරණ",
       "Category": "Local News",
       "Parent URL": "https://www.hirunews.lk/local-news.php?pageID=2013"
}