{
       "Source": "hirunews",
       "Timestamp": "Tuesday, 05 July 2022 - 21:10",
       "Headline": "ඖෂධ හිගය හා ඉන්ධන අර්බුදය හේතුවෙන් බිද වැටෙන සෞඛ්‍ය පද්ධතිය",
       "News Content": "ඖෂධ හිගය හා ඉන්ධන අර්බුදය යන ද්විත්ව අභියෝගයන් හමුවේ සෞඛ්‍ය පද්ධතිය ඉදිරි කාලය තුල බරපතල කඩා වැටීමේ අවදානමකට මුහුණ දී සිටිනවා.\nමේ සම්බන්දයෙන් වෛද්‍ය හරිත අලුත්ගේ මාධ්‍ය නිවේදනයක් නිකුත් කරමින් කරුණු කිහිපයක් සඳහන් කර තිබෙනවා.\nඑය පහතින් ...\nඖෂධ හිගය රජයේ රෝහල් තුල පමණක් නොව පෞද්ගලික අංශයට පවා බරපතල ලෙස දැනෙන්නට පටන් ගෙන ඇති බව නොරහසකි. පෞද්ගලික ඖෂධහල් වල පවා බොහෝ ඹෟෂධ සොයා ගත නොහැකි තැනට පත්ව ඇත.\nඑක් පැත්තකින් ඖෂධ හිගයක් පවතින අතර බොහෝ ඖෂධ වල මිල ගණන් ජනතාවට දැරිය නොහැකි මට්ටමකට ඉහල ගොස් ඇත. දියවැඩියාව, අධික රුධිර පීඩනය, ඇදුම වැනි දීර්ඝ කාලීන සුලභ රෝගී තත්ත්වයන්ගේ පෙලෙන රෝගින්ට ලබා දෙන ඖෂධ වල මිල ඉහල යාම හරහා බරපතල ගැටලු රාශියකට මුහුණ දීමට සිදුව ඇත.\nනිලධාරි තන්ත්‍රයේ අකාර්යක්ෂමතාවත්, කවදත් ඖෂධ ක්ෂේත්‍රය වෙලා ගෙන තිබු දූෂණ හා අක්‍රමිකතා අඛණ්ඩව ඉදිරියට යාමත් මේ තත්ත්වයට සෘජුවම වගකිව යුතු බව පැහැදිලිය.\nමේ වර්ෂය සදහා ඖෂධ ඇණවුම් කිරිම් නිසි කලට සිදු නොවීමත්, සැපයුම්කරුවන්ට ගෙවිය යුතු මුදල් පැහැර හැරිම හරහා ඔවුන් ඖෂධ ආනයන කටයුතු වලින් ඉවත්වීමත් පවතින තත්ත්වයන්ට සැලකිය යුතු දායකත්වයක් දක්වා ඇත.\nමේ හරහා මතුව ඇති ඖෂධ හිගය ඖෂධ මාෆියාවට ආශිර්වාදයක් වි ඇත. ඒ හදිසි මිලදී ගැනීම් නම් කඩතුරාවට මුවා වෙමින් අසීමාන්තික ලෙස වාසි සලසා ගැනිමට පාර්ශව කිහිපයකට අවස්ථාවන් සැලසිමෙනි. විගණකාධිපති වාර්තා හෙලි දරව් කරන පරිදි මේ හරහා සාමාන්‍ය ටෙන්ඩර් ක්‍රමවේදයන් තුල රු 6.00 ට මිලදී ගැනිමට තිබූ සමහරක් ඖෂධ පෙත්තක් රු 600/- කට වඩා අධික මුදලකට මිලදී ගැනිමට සිදුවන අවස්ථා වාර්තා වෙයි.\nමහජන බදු මුදලින් රුපියල් බිලියන 100 කට අධික අති විශාල මුදලක් ඖෂධ හා උපකරණ මිලදී ගැනීමේ ක්‍රියාවලියට යොදවන පසුබිමක මේ සිදුවන මුදල් නාස්තිය කිසි ලෙසකින්වත් සාධාරණීකරණය කල නොහැක.\nඒ අනුව පවතින අර්බුදකාරි තත්ත්වය කෙටි කාලීන හා දීර්ඝ කාලීන පියවර තුලින් විසදා ගැනීම අත්‍යාවශ්‍ය බව අප යෝජනා කරමු.\n1. ඖෂධ මිලදී ගැනීමේ ක්‍රියාවලියේ සෑම පියවරකම තොරතුරු ඒ පිලිබදව උනන්දුවක් දක්වන සියලු පුරවැසියන්ට දැක බලාගත හැකි පාරදෘශ්‍ය ක්‍රමවේදයක් වහාම ස්ථාපිත කල යුතුය. මේ සදහා තොරතුරු තාක්ෂණික විශේෂඥ දැනුම භාවිතා කල යුතුය.\n2. දිවයින පුරා සියලු රෝහල් වෙත කාර්යක්ෂම ලෙස ඖෂධ බෙදා හැරීම හා තොග කළමණාකරණය සහතික කිරීම සදහා අවශ්‍ය ප්‍රායෝගික තාක්ෂණික දැනුම සහිත පරිඝණක යෙදවුමක් සකස් විය යුතුය.\n3. අකාර්යක්ෂමතාව හා විගණකාධිපති වාර්තා හරහා මතුව ඇති බරපතල අක්‍රමිකතා සදහා වගකිව යුතු නිලධාරින් හා බලධාරින් හදුනාගෙන ඒ අයට එරෙහිව නිසි ක්‍රියාමාර්ග අනුගමනය කල යුතුය.\n4. ලැබෙන ආධාර කාර්යක්ෂම ලෙස ලබා ගැනීම සහතික කිරිම සදහා සෞඛය අමාත්‍යාංශය තුල තොරතුරු කවුලුවක් ස්ථාපිත කල යුතුය. ඒ හරහා ආධාර සපයන්නන්ට සමස්ථ ක්‍රියාවලිය කෙරෙහි විශ්වාසයක් තහවුරු කල යුතුය.\nII. ඉන්ධන අර්බුදය ආකාර කිහිපයකින් සෞඛ්‍ය පද්ධතියට බරපතල ලෙස අභියෝග කරමින් සිටියි.\n1. රෝහල් ගිලන් රථ සදහා ඉන්ධන සීමා විම\n2. රෝහල් වල විදුලි ජනක යන්ත්‍ර සදහා ලැබෙන ඉන්ධන තොග වල සීමාවන්\n3. වෛද්‍යවරුන් ඇතුලු සෞඛ්‍ය කාර්ය මණ්ඩලයට සේවයට පැමිණීමට මතුව ඇති බාධාකාරි තත්ත්වයන් මෙහිදි කැපි පෙනෙයි.\nමෙම තත්ත්වයන් නිසි ලෙස කලමණාකරණය නොකලහොත් සෞඛ්‍ය පද්ධතිය මේ හරහා බරපතල කඩා වැටිමකට ලක්වීමට නියමිතය.\nදැනට රෝහල් ගිලන්රථ හා විදුලි ජනක යන්ත්‍ර සදහා සීමිත ඉන්ධන තොග මධ්‍යම ගමනා ගමන මණ්ඩලයට අයත් බෙදා හැරීමේ මධ්‍යස්ථාන හරහා ලබා දුන්නද ඉදදිරි කාලය තුල ඒ හරහා පහසුකම්ද මේ වන විට අවිනිශ්චිත තත්ත්වයට පත් වෙමින් ඇත.\nරෝහල් කාර්ය මණ්ඩලයට සේවයට පැමිණිමට අවශ්‍ය ඉන්ධන ලබාදීම සම්බන්ධ යෝජනා වී ක්‍රියාත්මක වන සිකුරාදා දින ඉන්ධන බෙදා හැරිමේ වැඩසටහන මේ වන විට අභියෝග රැසකට මුහුණ දී ඇත.\n1. ඉන්ධන තොග ප්‍රමාණවත් නොවිමත්\n2. ඉතා අධික කාලයක් විශේෂඥ වෛද්‍යවරුන් ඇතුලු සෞඛ්‍ය කාර්යමණ්ඩල වලට ඉන්ධන පෝලිම් වල රැදී සිටීමට සිදුවිමත්\n3. ඉන්ධන පිරවුම්හල් ආශ්‍රිතව සෞඛ්‍ය වෘත්තිකයන්ගේ ආරක්ෂාව පිලිබද මතුව ඇති ඇතැම් ගැටලුකාරි තත්ත්වයන්.\nහදුනාගත් ඉහත ගැටලුකාරි තත්ත්වයන් ඉදිරි කාලයේදී මතුවිය හැකි බරපතල අනතුරක් පිලිබද ඉගි කරයි.\nමේ වන විටත් අප විසින් පෙන්වා දී ඇති විසදුම් වල සාර්ථක අසාර්ථක බව නිරන්තරයෙන් හා සමීපව සුපරික්ෂාවන්ට ලක් කරමින් වෙනත් විකල්පයන් සදහා ඇති අවස්ථාවන් දෙස විවෘත මනසකින් යුක්තව අවධානය යොමු කරමින් කටයුතු නොකලහොත් ඉදිරි සේවා බිද වැටිම්ක් වලක්වා ගත නොහැකි වනු ඇත.\nඒ සදහා බලධාරින්ට ඇත්තේ අත්හල නොහැකි වගකීමකි. මන්ද යත් අවසානයේ සෞඛ්‍ය පද්ධතිය බිද වැටීමක් හරහා ජීවිත වලින් වන්දි ගෙවීමට වනුයේ රටේ පොදු ජනතාවට වන බැවිනි.\nමහජන සහයෝගය ලබා ගනිමින්, එවන් ප්‍රායෝගික විසදුම් උදෙසා යොමු විමකින් තොරව ඉදිරි අභියෝග ජයගත නොහැකි බව යලි යලිත් අවධාරණය කරමු.\nස්තූතියි,\nමීට විශ්වාසී,\nවෛද්‍ය හරිත අලුත්ගේ",
       "URL": "https://www.hirunews.lk/309148/ඖෂධ-හිගය-හා-ඉන්ධන-අර්බුදය-හේතුවෙන්-බිද-වැටෙන-සෞඛ්‍ය-පද්ධතිය",
       "Category": "Local News",
       "Parent URL": "https://www.hirunews.lk/local-news.php?pageID=1044"
}