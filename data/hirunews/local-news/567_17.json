{
       "Source": "hirunews",
       "Timestamp": "Tuesday, 31 January 2023 - 19:03",
       "Headline": "ත්‍රස්ත පනතේ චෝදනාවෙන් වසන්ත මුදලිගේ නිදහස් - නඩු 3 කට තවමත් රිමාන්ඩ් භාරයේ (වීඩියෝ)",
       "News Content": "ත්‍රස්තවාදය වැළැක්වීමේ පනත යටතේ රක්ෂිත බන්ධනාගාර ගතකර සිටි අන්තර් විශ්වවිද්‍යාලයීය ශිෂ්‍යබල මණ්ඩලයේ කැඳවුම්කරු වසන්ත මුදලිගේ නිදහස් කරන ලෙස කොළඹ ප්‍රධාන මහේස්ත්‍රාත් ප්‍රසන්න අල්විස් අද නියෝග කළා.\nඒ, ඔහු තවදුරටත් රක්ෂිත බන්ධනාගාර ගත කිරීමට ප්‍රමාණවත් සාක්ෂි ඉදිරිපත් වී නොමැති හෙයින් තම සේවාදායකයා නිදහස් කරන ලෙසට ඔහුගේ නීතීඥයින් මීට පෙර පැවති නඩු වාරයේදී අධිකරණය හමුවේ සිදුකළ ඉල්ලීමකට අනුවයි.\nඑම ඉල්ලීමට අනුව අදාළ නියෝගය ප්‍රකාශ කරමින් කොළඹ ප්‍රධාන මහේස්ත්‍රාත් ප්‍රසන්න අල්විස් සඳහන් කළේ සැකකරු සම්බන්ධයෙන් ත්‍රස්තවාදී විමර්ශන කොට්ඨාසය අධිකරණයට ඉදිරිපත් කළ සාක්ෂි සම්පිණ්ඩන වාර්තාව අනුව ඔහු ස්ථාන ගණනාවක විරෝධතාවල නිරතවී ප්‍රචන්ඩ ක්‍රියා සිදුකර ඇති බවයි.\nඑමෙන්ම සැකකරු අධික මුදල් පරිහරණයක නිරතවී තිබෙන බව අදාළ වාර්තාවේ සඳහන් වන්නේ යැයි මහේස්ත්‍රාත්වරයා කියා සිටියා.\nඒ අනුව ත්‍රස්තවාදය වැළැක්වීමේ පනත අත්තනෝමතික ලෙස භාවිත කළ අවස්ථා අතීතය පිරික්සීමේදී පෙනී යන අතර, ඇතැම් අවස්ථාවල පොලිසිය, දීර්ඝ කාලයක් පුද්ගලයන් බන්ධනාගාර ගත කිරීමේ චේතනාවෙන් මෙම පනත භාවිත කර ඇති බවද මහේස්ත්‍රාත්වරයා සඳහන් කළා.\nසැකකරු මාස ගණනාවක් රඳවාගෙන විමර්ශනය කළද ඔහු විදේශීය ත්‍රස්තවාදී සංවිධාන සමඟ මුදල් හුවමාරු කරගත් බවටද අනාවරණ වී නොමැති බව මහේස්ත්‍රාත්වරයා ලබාදුන් නියෝගයේ සඳහන්.\nසැකකරුට එරෙහිව එල්ලවන චෝදනා සනාථ කිරීමට සාක්ෂිකරුවන්ගෙන් ලබාගත් සාක්ෂි ප්‍රමාණවත් නොවන බවද මහේස්ත්‍රාත්වරයා එහිදී අධිකරණයට දැනුම් දුන්නා.\nඑසේම සැකකාර වසන්ත මුදලිගේ රාජ්‍ය දේපළවලට පහරදී අලාභහානි සිදුකිරීම පිළිබඳව සාක්ෂි ත්‍රස්ත විමර්ශන කොට්ඨාසය ඉදිරිපත් කළ සාක්ෂි සම්පිණ්ඩනය තුළින් අනාවරණ නොවන බවයි මහේස්ත්‍රාත්වරයා පැවසුවේ.\nසැකකරු ජාතිවාදය හෝ ආගම්වාදය මතුවන ආකාරයේ ප්‍රකාශ සිදුකළ බවටද සාක්ෂි ඉදිරිපත් වී නොමැති බවයි මහේස්ත්‍රාත්වරයා සිය නියෝගය ප්‍රකාශයට පත් කරමින් සඳහන් කළේ.\nඒ අනුව වසන්ත මුදලිගේ තවදුරටත් රක්ෂිත බන්ධනාගාර ගත කිරීමට නීතිමය හැකියාවක් නොමැති බැවින් ඔහු නිදහස් කරන බවයි කොළඹ ප්‍රධාන මහේස්ත්‍රාත් ප්‍රසන්න අල්විස් සිය නියෝගය ප්‍රකාශයට පත් කරමින් ප්‍රකාශ කළේ.\nත්‍රස්තවාදය වැළැක්වීමේ පනත යටතේ සැකකාර වසන්ත මුදලිගේ දින 89 ක් රඳවාගෙන ප්‍රශ්න කළ අතර, පසුගිය නොවැම්බර් 21 වනදා සිට දින 70 ක් ඔහු රක්ෂිත බන්ධනාගාර ගතව පසුවුණා.\nකෙසේ වෙතත් මෙම නඩුවට අදාළව ඔහු නිදහස් කිරීමට අධිකරණය නියෝග කළත් තවදුරටත් වසන්ත මුදලිගේ නඩු 3 කට අදාළව රක්ෂිත බන්ධනාගාර ගතව පසුවනවා.\nඒ, පසුගිය වසරේ මැයි 19 වනදා කොටුව දුම්රියපල ඉදිරිපිට සිදුකළ විරෝධතාවකට සහ ගාලු මුවදොර පැවති අරගලභූමියට දින 50 ක් පිරීම නිමිත්තෙන් පසුගිය ජූනි 20 වනදා සිදුකළ විරෝධතාවකට මෙන්ම පොලිස් මූලස්ථානයට ඉදිරිපිට සිදුකළ විරෝධතාවකට අදාළ චෝදනා මතයි.\nමේ අතර අන්තර් විශ්ව විද්‍යාලයීය ශිෂ්‍යබල මණ්ඩලයේ නියෝජිතයන් පිරිසක් අලුත්කඩේ අධිකරණ සංකීර්ණය අසළ සිදුකිරීමට නියමිතව තිබූ නිහඬ විරෝධයක් වළක්වන නියෝගයක් ඉල්ලා කෙසෙල්වත්ත පොලිසිය කළ ඉල්ලීමක් කොළඹ ප්‍රධාන මහේස්ත්‍රාත් ප්‍රසන්න අල්විස් අද ප්‍රතික්ෂේප කළා.",
       "URL": "https://www.hirunews.lk/326339/ත්‍රස්ත-පනතේ-චෝදනාවෙන්-වසන්ත-මුදලිගේ-නිදහස්-නඩු-3-කට-තවමත්-රිමාන්ඩ්-භාරයේ-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=567"
}