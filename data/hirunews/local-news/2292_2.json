{
       "Source": "hirunews",
       "Timestamp": "Sunday, 06 December 2020 - 12:52",
       "Headline": "ජාතික ලොතරැයි මණ්ඩලයේ ප්‍රසම්පාදන කටයුතුවලට හිටපු ඇමති රවී බලපෑම් කළ බවට හෙළිදරව්වක් (වීඩියෝ)",
       "News Content": "2017 වසරේදී එවකට විදේශ අමාත්‍යාංශය යටතට පවරාගෙන තිබූ ජාතික ලොතරැයි මණ්ඩලයේ ප්‍රසම්පාදන ක්‍රියාවලියට විෂයභාර අමාත්‍යවරයාව සිටි රවී කරුණානායකගෙන් දැඩි බලපෑමක් එල්ල වී ඇති බව පොදු ව්‍යාපාර පිළිබඳ කාරක සභාව හෙවත් කෝප් කමිටුවේදී අනාවරණය වී තිබෙනවා.\nමෙම වසරේදි ක්ෂනික ලොතරැයි මුද්‍රණය සඳහා ප්‍රසම්පාදන ක්‍රියාවලිය සම්පූර්ණ කොට තිබූ ටෙන්ඩරයක් හිටපු අමාත්‍ය රවී කරුණානායකගේ අවශ්‍යතාව මත කැබිනට් තීරණයකින් නවතා ඇති බවද මෙහිදී හෙලි වුණා.\nඑවකට මුදල් අමාත්‍යවරයාව සිටි මංගල සමරවීර මෙම ටෙන්ඩරය නැවත්වීම නිවැරදි තීරණයක් නොවන බවට නිරීක්ෂණයක් ද ලබා දී ඇති නමුත් කැබිනට් මණ්ඩලය තීරණය කර තිබුණේ මෙම ටෙන්ඩරය ඉවත් කිරීමටයි.\nඒ අනුව ඇක්වා ෆ්ලැක්ස් ලංකා සමාගට හිමිවිය යුතුව තිබූ ක්ෂණික ලොතරැයි ටිකට්පත් මුද්‍රණය කිරීමේ ටෙන්ඩරය නවතා දැමීමට කැබිනට් මණ්ඩලයට බලපෑම් කර ඇත්තේ ප්‍රින්ට් කෙයාර් සෙකියුර් සමාගම බවටයි කෝප් කමිටුවේදී අනාවරණය වී ඇත්තේ.\nමෙම කැබිනට් තීරණය හේතුවෙන් ජාතික ලොතරැයි මණ්ඩලයට විශාල මූල්‍ය පාඩුවක් සිදුවී ඇති අතර මේ වසර දක්වා තවමත් අදාල ලොතරැයිපත් මුද්‍රණය සඳහා නව ටෙන්ඩරයක් කැඳවිමට නොහැකි තත්තවයක් උදා වී ඇති බවද වාර්තා වුණා.\nපසුගිය 04 වනදා පාර්ලිමේන්තු මන්ත්‍රී මහාචාර්ය චරිත හේරත්ගේ ප්‍රධානත්වයෙන් කෝප් කමිටුව රැස්වූ අවස්ථාවේදී ජාතික ලොතරැයි මණ්ඩලයේ ලොතරැයිපත් මුද්‍රණය හා භාරදීම පිළිබඳ ප්‍රසම්පාන කටයුතු සම්බන්ධයෙන් කරුණු විර්ශණය කිරීමේදී මෙම කරුණු අනාවරණය වී තිබෙනවා.\nඊට අමතරව ජාතික ලොතරැයි මණ්ඩලයේ 2017, 2018 සහ 2019 යන වසරවල වර්ෂික වාර්තා පාර්ලිමේන්තුවට ඉදිරිපත් කර නොමැති බවද කෝප් කමිටුව නිරීක්ෂණය කර තිබෙනවා.\nජාතික ලොතරැයි මණ්ඩලයේ මාණ්ඩලික තනතුරු වල වසර ගණනක තිස්සේ විශාල පුරප්පාඩු සංඛ්‍යාවක් පවතින බව නිරීක්ෂණය කළ කෝප් කමිටුව ඒවා නිසි ක්‍රමවේදයකට අනුව කඩිනමින් සම්පූර්ණ කරන ලෙස අදාළ නිලධාරීන් වෙත දැනුම් දුන්නා.\nජාතික ලොතරැයි මණ්ඩලයේ ලොතරැයිපත් මුද්‍රණය වෙනුවෙන් 2016 වසරේදී රුපියල් මිලියන 609ක්, 2017 වසරේදී රුපියල් මිලියන 453ක්, 2018 වසරේදී රුපියල් මිලියන 506ක් සහ 2019 වසරේදී රුපියල් මිලියන 530ක් වශයෙන් විශාල මුදලක් වැයකර ඇති බව පෙනී යන බැවින් ආයතනයේ ප්‍රසම්පාදන ක්‍රියාවලිය වඩා ක්‍රමවත් සහ සැලසුම් සහගත ලෙස සිදුකරන ලෙසත් ලොතරැයිපත් මුද්‍රණ ක්‍රියාවලිය නිසි නියාමනයකට ලක් කරන ලෙසත් කාරක සභාව විසින් නිර්දේශ කරන තිබෙනවා.\nකලම්බෝ එයාර්පෝට් සුපර් ඩ්‍රෝ දිනුම් ඇදිමේදී ආයතනයට හිමිවිය යුතු ඇමරිකානු ඩොලර් 26,000ක මුදල තවමත් ආයතනයට ලැබී නොමැති බවද කෝප් කමිටුවේදී අනාවරණය වුණා.",
       "URL": "https://www.hirunews.lk/256410/ජාතික-ලොතරැයි-මණ්ඩලයේ-ප්‍රසම්පාදන-කටයුතුවලට-හිටපු-ඇමති-රවී-බලපෑම්-කළ-බවට-හෙළිදරව්වක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2292"
}