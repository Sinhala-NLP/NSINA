{
       "Source": "hirunews",
       "Timestamp": "Tuesday, 13 October 2020 - 20:04",
       "Headline": "ඊ.ටී.අයි. අක්‍රමිකතා ගැන කඩිනමින් නීතිමය පියවර - කැබිනට් ප්‍රකාශක කෙහෙළිය රඹුක්වැල්ල (වීඩියෝ)",
       "News Content": "ඊ.ටී.අයි.ආයතනයේ මුල්‍ය අක්‍රමිකතා ඇතුළු  තවත් අක්‍රමිකතා රැසක් සිදුව ඇති බවට අනාවරණ වීම හේතුවෙන් ඒ පිළිබද කඩිනමින් නිතීමය පියවර ගැනීමට කටයුතු කරන බව කැබිනට් ප්‍රකාශක අමාත්‍ය කෙහෙළිය රඹුක්වැල්ල ප්‍රකාශ කළා.\nරජයේ ප්‍රවෘත්ති දෙපාර්තමේන්තුවේ අද පැවති කැබිනට් තීරණ දැනුම් දීමේ මාධ්‍ය හමුවට එක්වෙමින් අමාත්‍යවරයා සදහන් කළේ ඒ සම්බන්ධයෙන් සොයාබැලීමට පත් කළ කොමිසමේ වාර්තාව නීතිපතිවරයාට යොමුකිරීම සඳහා ජනාධිපතිවරයා කළ යෝජනාවට කැබිනට් අනුමැතිය හිමිවු බවයි.\nඊ.ඒ.පී මාධ්‍ය ජාලය ඇතුළුව ඊ.ටී.අයි ආයතනයේ දේපළ විකිණිම නීතිවිරෝධි ආකාරයට සිදුව ඇති බව එම කොමිසන් සභාවේදී පසුගියදා අනාවරණ වුණා.\nඑහිදි ජීවක එදිරිසිංහ, නාලක එදිරිසිංහ, අසංක එදිරිසිංහ සහ දීපා එදිරිසිංහ යන ඊ.ටී.අයි අධ්‍යක්ෂවරුන් රහස්‍ය ගිණුම හරහා තැන්පතුකරුවන්ගේ මුදල් මිලියන ගණනින් අවභාවිත කර ඇති බවටයි අනාවරණ වුණේ.\nඑම කොමිසම හමුවේ ඊ.ටී.අයි  ප්‍රධානීන් මහබැංකුවේ හිටපු නිලධාරීන් මෙන්ම තැන්පත්කරුවන්ද අවස්ථා කිහිපයකදී සාක්ෂි ලබාදී තිබුණා.",
       "URL": "https://www.hirunews.lk/252482/ඊ-ටී-අයි-අක්‍රමිකතා-ගැන-කඩිනමින්-නීතිමය-පියවර-කැබිනට්-ප්‍රකාශක-කෙහෙළිය-රඹුක්වැල්ල-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2391"
}