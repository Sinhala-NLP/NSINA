{
       "Source": "hirunews",
       "Timestamp": "Thursday, 06 October 2022 - 9:22",
       "Headline": "මිනුවන්ගොඩ වෙඩි තැබීමකින් එකම පවුලේ පියා සහ පුතුන් දෙදෙනෙකු මරුට (වීඩියෝ)",
       "News Content": "UPDATED 2022 - 10 - 06 12.50 P:M\nමිනුවන්ගොඩ වෙඩි තැබීමේ සිද්ධියට තුන් දෙනෙකු අත්අඩංගුවට\nමිනුවන්ගොඩ - ගමන්ගෙදර ප්‍රදේශයේ අද උදෑසන සිදුවූ වෙඩි තැබීම සම්බන්ධයෙන් සැකකරුවන් තුන්දෙනෙකු ගලේවෙල ප්‍රදේශයේ දී අත්අඩංගුවට ගෙන තිබෙනවා.\nඒ පොලිසිය සහ විශේෂ කාර්ය බලකාය සි දුකළ මෙහෙයුමක දී යි.\nමෙම වෙඩි තැබීමෙන් එකම පවුලේ පියා සහ පුතුන් දෙදෙනා ජීවිතක්ෂයට පත්වුණා.\nවෙඩි තැබීම සඳහා සැකකරුවන් පැමිණි මෝටර් රථයද සොයාගත් බවයි පොලිසිය ප්‍රකාශ කළේ.\n---------------------------------------\nමිනුවන්ගොඩ - ගමන්ගෙදර ප්‍රදේශයේ අද (06) උදෑසන සිදු වූ වෙඩි තැබීමකින් එකම පවුලේ පියා සහ පුතුන් දෙදෙනා ජීවිතක්ෂයට පත්වුණා.\nපොලිස් නිල ඇඳුමකින් පැමිණි අයෙකු සහ තවත් පුද්ගලයෙකු මෙම වෙඩි තැබීම සිදුකර පළාගොස් ඇති බවටයි අනාවරණය වී ඇත්තේ.\nඋදෑසන 07ට පමණ කුඩා මෝටර් රථයකින් මොවුන් පැමිණ ඇති අතර එහි දී පොලිස් නිළ ඇදුම හැඳ සිටි පුද්ගලයා තමන් පොලිසියෙන් බවට පවසා ඔවුන් සිටි නිවසට ඇතුලු වී තිබෙනවා.\nඑම අවස්ථාවේදී මෙම වෙඩි තැබීම සිදු ව ඇති අතර එහිදී ජීවිතක්ෂයට පත් වූ පියාගේ වයස අවුරුදු 51, පුතුන් අවුරදු 21 සහ 24 යන වයස්වල පසු වනවා.\nවෙඩි තැබීම සිදු වන අවස්ථාවේ දී දරුවන්ගේ මව ද නිවසේ සිට ඇති අතර ඇයට කිසිදු හානියක් සිදු ව නැහැ.\nපසු ව පොලිසිය සිදු කරන ලද විමර්ශනයේ දී සැකකරුවන් පැමිණි මෝටර් රථය ගම්පහ - බඩල්ගම ප්‍රදේශයේ මාර්ගයක දමා ගොස් තිබිය දී සොයාගෙන තිබෙනවා.\n2017 වසරේ අගෝස්තු මස 26 වනදා මිනුවන්ගොඩ - කොටගෙදර ප්‍රදේශයේ සරුංගලයක් සම්බන්ධයෙන් දෙපාර්ශවයක් අතර ඇති වූ ආරවුලක දීර්ඝ කාලීන සිදුවීම් පෙළක් ලෙස මෙය සිදුව ඇති බව පොලිසිය සඳහන් කළේ.\nමීට පෙර ද අවස්ථා කිහිපයක දී සරුංගලය සම්බන්ධයෙන් ඇති වූ ආරවුලට දෙපාර්ශවයේ ම පුද්ගලයින් 04 දෙනෙකු ජීවිතක්ෂයට පත්ව තිබෙනවා.\nඅද උදෑසන වෙඩි වැදීමෙන් මිය ගිය පියා සහ දරුවන් දෙදෙනා ද මෙම ආරවුලට බන්ධනාගාරගතව සිට ඇප මත සිටින පුද්ගලයින් බවට යි පොලිසිය සඳහන් කළේ.\nමේ අතර නාවුල - ලේනමිය ප්‍රදේශයේ නිවසක ඝාතනය කරන ලද පුද්ගලයෙකුගේ මළසිරුරක් අද උදෑසන සොයාගෙන තිබෙනවා.\nමෙලෙස ඝාතනයට ලක්ව ඇත්තේ, නාවුල සුදු අයියා හා සුද්දා නමින් හඳුන්වන නිලන්ත බණ්ඩාර නමැති 43 හැවිරිදි දෙදරු පියෙක්.",
       "URL": "https://www.hirunews.lk/317150/මිනුවන්ගොඩ-වෙඩි-තැබීමකින්-එකම-පවුලේ-පියා-සහ-පුතුන්-දෙදෙනෙකු-මරුට-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=822"
}