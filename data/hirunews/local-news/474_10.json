{
       "Source": "hirunews",
       "Timestamp": "Wednesday, 15 March 2023 - 23:01",
       "Headline": "ශ්‍රී ලාංකික විද්‍යාඥයෙකුගෙන් ලොව මවිත කරවන සොයා ගැනීමක්",
       "News Content": "භෞතික ලෝකයට නව පෙරළියක් ඇතිකළ හැකි සුපිරි සන්නායකයක් සොයාගැනීමට ශ්‍රී ලාංකික විද්‍යාඥයෙකු ප්‍රමුඛ කණ්ඩායමක් සමත් වී තිබෙනවා.\nඅමෙරිකාවේ නිව්යෝක් නුවර රොචෙස්ටර් සරසවියේ සහකාර මහාචාර්ය රංග ඩයස් සහ ඔහුගේ ශිෂ්‍ය කණ්ඩායමක් මෙම සුපිරි සන්නායක පදාර්ථය සොයාගෙන ඇති බවයි අමෙරිකාවේ නිව් සයන්ටිස් විද්‍යා සඟරාව ප්‍රකාශ කරන්නේ.\nවසර 10කට වැඩි කාලයක් සිදුකළ පර්යේෂණයකින් සොයාගත් මෙම සුපිරි සන්නායක ද්‍රව්‍ය නිර් මාණය කර ඇත්තේ හයිඩ්‍රජන්, නයිට්‍රජන් සහ ලුටිෂියම් යන මූලද්‍රව්‍ය මුසු කිරීමෙන්.\nඑය නයිට්‍රජන් මුසුකළ ලුටිෂියම් හයිඩ්රයිඩ් පදාර්ථය ලෙසින්ද හඳුන්වනවා.\nමෙහි ඇති විශේෂත්වය වන්නේ විදුලිය එක් තැනක සිට ශක්තියක් වැය නොකර ගෙන යාමට ඇති හැකියාව සහ චුම්භක ක්ෂේත්‍රය හරහා යැවීමේ දී එය පාවෙමින් ඝර්ෂණයකට ලක්නොවී ගමන් කිරීමෙන් ශක්තියක් වැය නොවීමයි.\nමෙය යොදා ගත හැක්කේ, විදුලි හානියකින් තොර අධිබල විදුලි සම්ප්‍රේෂණය, ඝර්ෂණයකින් තොරව පොළොවට මදක් ඉහළින් ගමන් කරන අධිවේගී දුම්රිය, අඩු වියදම් MRI SCAN තාක්ෂණය සඳහායි.\nනව සොයා ගැනීම සම්බන්ධයෙන් අදහස් දක්වන මහාචාර්ය රංග ඩයස් පවසන්නේ,\n\"මම කිසි දවසක මේ වගේ වර්ණය වෙනස් කරන අමුද්‍රව්‍යයක් දැකලා නැහැ. එය පළමුව නිල්පාට වර්ණයෙන් දිස්වනවා. පසුව එයට පීඩනයක් යෙදීමෙන් දීප්තිමත් රෝස පැහැයක් ගන්නා අතර තවදුරටත් පීඩනයක් යෙදීමෙන් දීප්තිමත් රතු වර්ණයක් ගන්නවා. මම මගේ සිසුන්ට විහිළුවට කිව්වේ අපි එය රතු පදාර්ථය ලෙස හඳුන්වමු කියලයි.\"\nයනුවෙන්.\nමෙම පදාර්ථය සොයාගැනීමට පරීක්ෂණ සිදුකළ මහාචාර්ය රංග ඩයස් කොළඹ විශ්වවිද්‍යාලයෙන් විද්‍යාවේදී උපාධිය ලබා භෞතික විද්‍යාව පිළිබඳ ආචාර්ය උපාධිය වොෂින්ටන් සරසවියෙන් ලබාගෙන තිබෙනවා.\nහාවඩ් සරසවියේ පර්යේෂණවල නිරත වීමෙන් අනතුරුව රොචෙස්ටර් සරසවියේ ආචාර්යවරයෙකු ලෙස මේ වන විට කටයුතු කරනවා.\nමහාචාර්ය රංග ඩයස් පීඩන භෞතික විද්‍යාව පිළිබඳ ජාත්‍යන්තර වශයෙන් පිළිගත් විද්‍යාඥයෙක්.",
       "URL": "https://www.hirunews.lk/330053/ශ්‍රී-ලාංකික-විද්‍යාඥයෙකුගෙන්-ලොව-මවිත-කරවන-සොයා-ගැනීමක්",
       "Category": "Local News",
       "Parent URL": "https://www.hirunews.lk/local-news.php?pageID=474"
}