{
       "Source": "hirunews",
       "Timestamp": "Wednesday, 21 March 2018 - 17:30",
       "Headline": "පාලිත තෙවරප්පෙරුමත් සංවිධායක ධුරයෙන් ඉල්ලා අස්වෙයි",
       "News Content": "නියෝජ්‍ය අමාත්‍ය පාලිත තෙවරප්පෙරුම එක්සත් ජාතික පක්ෂ බුලත්සිංහල ආසන සංවිධායක ධුරයෙන් ඉල්ලා අස් වී තිබෙනවා.\nඉල්ලා අස්වීමේ ලිපිය ඔහු පක්ෂ නායක, අග්‍රාමාත්‍ය රනිල් වික්‍රමසිංහ වෙත භාර දී ඇති අතර, එහි සඳහන් වන්නේ ආණ්ඩු බලය තිබියදීත් පසුගිය පළාත් පාලන මැතිවරණයේදී බුලත්සිංහල ආසනයේ ප්‍රාදේශීය සභා දෙකම පරාජයට පත්වීම පිළිබඳව ලැජ්ජාවට පත්වන බවයි.\nඑසේම බුලත්සිංහල පොලිස් ස්ථානය සඳහා නව ස්ථානාධිපතිවරයෙකු පත් කර ගැනීමට දින සියයේ ආණ්ඩු සමයේ සිට උත්සාහ කළද එය ඉටුකර ගැනීම සඳහා වගකිව යුත්තෙකුගේ සහය තමන්ට නොලැබුණු බව එමඟින් පාලිත තෙවරප්පෙරුම නියෝජ්‍ය අමාත්‍යවරයා සිහිපත් කර තිබෙනවා.\nමෙම කරුණු දෙක මුල්කරගනිමින් තමන් සංවිධායක ධුරයෙන් ඉල්ලා අස්වන බවයි ඔහු පක්ෂ නායක රනිල් වික්‍රමසිංහ වෙත යොමුකළ ලිපියේ වැඩිදුරටත් දැක්වෙන්නේ.\nමේ අතර පානදුර නගර සභාවේ සභාපති ධුරයේ වැඩ භාරගැනීමේ අවස්ථාවට ඊයේ එක්වෙමින් අදහස් පළ කළ පානදුර ආසනයේ එක්සත් ජාතික පක්ෂ ප්‍රධාන සංවිධායක, හිටපු පාර්ලිමේන්තු මන්ත්‍රී නන්දන ගුණතිලක කියා සිටියේ පක්ෂය තුළ පූර්ණ ප්‍රතිසංවිධානයක් සිදුවිය යුතු බවයි.",
       "URL": "https://www.hirunews.lk/186502/පාලිත-තෙවරප්පෙරුමත්-සංවිධායක-ධුරයෙන්-ඉල්ලා-අස්වෙයි",
       "Category": "Local News",
       "Parent URL": "https://www.hirunews.lk/local-news.php?pageID=4027"
}