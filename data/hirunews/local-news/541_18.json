{
       "Source": "hirunews",
       "Timestamp": "Sunday, 12 February 2023 - 13:40",
       "Headline": "50,000කට අත වනන තුර්කි භූ කම්පන මරණ සංඛ්‍යාව (වීඩියෝ)",
       "News Content": "තුර්කි - සිරියා භූ කම්පනයේ මරණ සංඛ්‍යාව පනස් දහස ඉක්මවිය හැකි බවට එක්සත් ජාතින්ගේ සංවිධානය අනාවැකි පළ කර තිබෙනවා.\nඑම සංවිධානයේ සහන ප්‍රධානී මාටින් ග්‍රිෆිත්ස් මේ බව පවසා ඇත්තේ දකුණු තුර්කියේ සංචාරයකට එක්වන අතරතුරදියි.\nඔහු භූ කම්පනයේ කේන්ද්‍රස්ථානය වූ කහරමන්මරාස් වෙත ඊයේ ළඟා වී තිබුණා.\nසහන ප්‍රධානියා තවදුරටත් කියා සිටියේ සුන්බුන් අතර විශාල පිරිසක් තවමත් සිරවී සිටින බැවින් එම සංඛ්‍යාව කොපමණදැයි නිශ්චිතව ප්‍රකාශ කිරීමට නොහැකි බවයි.\nභූමි කම්පාවෙන් මිලියන 26 කට අධික පිරිසක් පීඩාවට පත්ව ඇති අතර, තුර්කිය සහ සිරියාව පුරා අවම වශයෙන් පුද්ගලයින් 870,000කට ආහාර අවශ්‍යතාවක් පවතින බවයි එක්සත් ජාතීන්ගේ සංවිධානය කියා සිටියේ.\nසිරියාවේ පමණක් මිලියන 5.3 කට නිවාස අහිමි වී ඇති බව ද සඳහන්.\nඑමෙන්ම ක්‍ෂණික සෞඛ්‍ය අවශ්‍යතාවලට මුහුණදීම සඳහා ඩොලර් මිලියන 42.8 ක අරමුදලක් ලබාදෙන ලෙස ලෝක සෞඛ්‍ය සංවිධානය, ලොව පුරා සංවිධානවලින් ඉල්ලීමක් කර තිබෙනවා.\nමේ වනවිටත් තුර්කියේ පමණක් මුදාගැනීමේ මෙහෙයුම් සඳහා විදේශ රටවලින් 8,294 ක් සහ විවිධ සංවිධාන රැසක 32,000කට අධික සාමාජිකයන් පිරිසක් එක්ව සිටින බවද සඳහන්.\nමේ අතර දකුණු තුර්කියේ හාටේ ප්‍රදේශයේදී හඳුනා නොගත් කණ්ඩායම් කිහිපයක් අතර හටගත් ගැටුමක් හේතුවෙන් ජර්මානු සහ ඔස්ට්‍රියානු හමුදාව සෝදිසි මෙහෙයුම් නතර කර ඇති බවයි විදෙස් මාධ්‍ය මීට පෙර වාර්තා කළේ.",
       "URL": "https://www.hirunews.lk/327225/50000කට-අත-වනන-තුර්කි-භූ-කම්පන-මරණ-සංඛ්‍යාව-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=541"
}