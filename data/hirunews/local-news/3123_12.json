{
       "Source": "hirunews",
       "Timestamp": "Sunday, 29 September 2019 - 12:55",
       "Headline": "ඉල්ලීම් නොලැබුණොත් ඉදිරි සතියේ උද්ඝෝෂණ පෙළක් - වෘත්තිය සමිති හෙට සාකච්ඡාවක",
       "News Content": "ඉල්ලීම් නොලැබුණොත් ඉදිරි සතියේ උද්ඝෝෂණ පෙළක් ක්‍රියාත්මක කිරීමට වෘත්තිය සමිති පියවර ගෙන තිබෙනවා.\nඒ අනුව වර්ජනයේ නිරත වෘත්තිය සමිති කිහිපයක් සහ මීට පෙර වර්ජන දියත් කළ වෘත්තිය සමිති කිහිපයට හෙට දිනයේ විශේෂ සාකච්ඡාවක් පැවැත්වීමට නියමිතයි.\nබහුතරයක් වෘත්තිය සමිති වැටුප් විෂමතා ගැටළුවක් මුල් කරගනිමිනුයි වෘත්තිය ක්‍රියාමාර්ගවල නිරතවන්නේ.\nවිශ්වවිද්‍යාල වෘත්තිය සමිති එකමුතුව දියත් කර ඇති වර්ජනයට අදට දින 20 ක් ගතවනවා.\nඒ අනුව විශ්වවිද්‍යාල වෘත්තිය සමිති එකමුතුව සඳහන් කළේ එළඹෙන සතිය තුළ ඉල්ලීම් නොලැබුණහොත් කොළඹ නගරය කේන්ද්‍ර කරගනිමින් දැවැන්ත උද්ඝෝෂණ ව්‍යාපාරයක් ආරම්භ කරන බවයි.\nඑමෙන්ම පසුගිය 25 වනදා සිට ආරම්භ කෙරුණු දුම්රිය වර්ජනයද අද 6 වන දිනටත් ක්‍රියාත්මකයි.\nමේ හේතුවෙන් දුම්රිය ගමන් වාර අඩපණ වූ අතර, ඊයේ දිනයේ මෙන්ම අද දිනයේත් දුම්රිය ගමන් වාර 7 ක් පමණක් සිදු කෙරෙන බවයි දුම්රිය පාලක මැදිරිය සඳහන් කළේ.\nමේ අතර රජයේ විධායක නිලධාරීන්ගේ ඒකාබද්ධ කමිටුවද පසුගිය 25 වනදා ආරම්භ කළ වෘත්තිය සමිති ක්‍රීයාමාර්ගය  තවදුරටත් ක්‍රියාත්මකයි.\nඊට තවත් සංවිධාන 17 ක් සහය පළ කර ඇති බවයි එම කමිටුවේ සභාපති වෛද්‍ය නිමල් කරුණාසිරි ප්‍රකාශ කළේ.\nපසුගිය දින කිහිපය තුළ ගුරු වෘත්තිය සමිතිද වර්ජනයක නිරතවූ අතර, ඒ හේතුවෙන් දිවයිනේ බොහෝ පාසලවල අධ්‍යයන කටයුතු සිදුවූයේ නැහැ.\nලංකා ගුරු සේවා සංගමයේ සභාපති මහින්ද ජයසිංහ ප්‍රකාශ කළේ සිය ඉල්ලීම් සඳහා විසඳුම් නොලැබුණහොත් ලබන මස 7 වනදා සිට 11 වනදා දක්වා දිවයින පුරා පාසල්වල දැවැන්ත වර්ජනයක් සිදුකිරීමට මේ වනවිටත් තීරණය කර ඇති බවයි.\nවැටුප් ගැටළුවක් ඇතුලූ ඉල්ලීම් හයක් මුල් කරගනිමින් මෙම වර්ජනය ක්‍රියාත්මක වන අතර, ලංකා ගුරු සංගමය ඇතුලූ තවත් ගුරු සංගම් කිහිපයක් ඊට සහය පල කරන බවයි ලංකා ගුරු සේවා සංගමයේ සභාපති මහින්ද ජයසිංහ කියා සිටියේ.\nදුම්රිය වෘත්තිය සමිති, ගුරු වෘත්තිය සමිති ඇතුලූ තවත් වෘත්තිය සමිති කිහිපයක් සමඟ ද හෙට දිනයේ විශේෂ සාකච්ඡාවක් පැවැත්වීමට පසුගියදා ජනාධිපතිවරයා විසින් පත් කළ කැබිනට් අනුකමිටුව පියවර ගෙන තිබෙනවා.\nමෙම වර්ජන ව්‍යාපාරය පිළිබඳව අදහස් දක්වමින් මැතිවරණ කොමිසමේ සභාපති මහින්ද දේශප්‍රිය ප්‍රකාශ කළේ ජනාධිපතිවරණයට බාධාවක් නොවන අයුරින් එම වර්ජන සියල්ල නාමයෝජනා භාරදීමට පෙර අවසන්වනු ඇතැයි තමා බලාපොරොත්තු වන බවයි.",
       "URL": "https://www.hirunews.lk/225239/ඉල්ලීම්-නොලැබුණොත්-ඉදිරි-සතියේ-උද්ඝෝෂණ-පෙළක්-වෘත්තිය-සමිති-හෙට-සාකච්ඡාවක",
       "Category": "Local News",
       "Parent URL": "https://www.hirunews.lk/local-news.php?pageID=3123"
}