{
       "Source": "hirunews",
       "Timestamp": "Sunday, 09 September 2018 - 12:34",
       "Headline": "බැංකොක් හිදී අත්අඩංගුවට ගත් මත්ද්‍රව්‍ය ජාවාරම්කරු,ශ්‍රී ලංකාවට ගෙන්වා ගැනීමට පියවර",
       "News Content": "තායිලන්තයේ බැංකොක් නුවර දී අත්අඩංගුවට ගත් ශ්‍රී ලාංකික මත්ද්‍රව්‍ය ජාවාරම්කරුවෙකු වන සාලිය පෙරේරා දිවයිනට ගෙන්වා ගැනීමට අවශ්‍ය මූලික කටයුතු මේ වන විටත් සිදුකරමින් පවතින බව පොලිස් මත්ද්‍රව්‍ය නාශක කොට්ඨාශය පවසනවා.\nඑහි උසස් නිළධාරියෙකු හිරු ප්‍රවෘත්ති අංශයට සඳහන් කළේ ඒ සඳහා තායි බලධාරීන් සමඟ සම්බන්ධීකරණයෙන් කටයුතු කරන බවයි.\nමත්ද්‍රව්‍ය ජාවාරම සම්බන්ධයෙන් ශ්‍රී ලංකාවට අවශ්‍යව සිටි ප්‍රධාන පෙළේ සැකකරුවෙකු වන ඩබ්ලිව්.ඒ. සාලිය පෙරේරා තායිලන්තයේ බැංකොක් නුවර දී ඊයේ අත්අඩංගුවට ගැනුණා.\nබැංකොක් පොලීසිය මාධ්‍ය හමුවක් පවත්වමින් ප්‍රකාශ කළේ ඔහු ජාත්‍යන්තර පොලීසිය මගින් රතු වරෙන්තු ලැබූ සැකකරුවෙකු බව තහවුරු වී ඇති බවයි.\nඔහු වසර 4කට පෙර තායිලන්තයට පළා ගොස් සිටි බවයි අනාවරණ වී ඇත්තේ.\nසාලිය පෙරේරා අත්අඩංගුවට ගැනීම සඳහා සහය වන ලෙස ජාත්‍යන්තර පොලීසිය වෙත දැනුම් දීමක් කර තිබුණේ ශ්‍රී ලංකාවෙන්.\nඒ අනුව තායිලන්ත සංක්‍රමණික කාර්යාංශය, සංචාරක පොලීසිය සහ විශේෂ මෙහෙයුම් ඒකකය එක්වී  ඔහු අත්අඩංගුවට ගැනීම සඳහා කටයුතු කළ බව තායි පොලීසිය වැඩිදුරටත් කියා සිටියා.\n2013 වසරේ සංචාරක වීසා මත බැංකොක් නුවරට ගොස් ඇති ඔහු 2016 වසර වන තුරු සිය ගමන් බලපත්‍රය අලූත් කරගෙන තිබෙනවා.\nඑහෙත් ජාත්‍යන්තර පොලීසිය මගින් රතු වරෙන්තු නිකුත් කළ පසු ඔහු එලෙස ගමන් බලපත්‍රය අලූත් කිරීම නතර කර ඇති බව සදහන්.\nසාලිය පෙරේරා ජීවිතාන්තය දක්වා සිර දඩුවම් විදිය හැකි මත්ද්‍රව්‍ය ජාවාරම්වල නිරත වී ඇති බව ශ්‍රී ලංකා පොලීසිය දැනුම් දී තිබුණේ යැයි බැංකොක් පෝස්ට් පුවත්පත සඳහන් කළා.",
       "URL": "https://www.hirunews.lk/199486/බැංකොක්-හිදී-අත්අඩංගුවට-ගත්-මත්ද්‍රව්‍ය-ජාවාරම්කරුශ්‍රී-ලංකාවට-ගෙන්වා-ගැනීමට-පියවර",
       "Category": "Local News",
       "Parent URL": "https://www.hirunews.lk/local-news.php?pageID=3757"
}