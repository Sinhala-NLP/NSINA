{
       "Source": "hirunews",
       "Timestamp": "Friday, 28 January 2022 - 11:09",
       "Headline": "වසරකට ප්ලාස්ටික් හැඳි මිලියන 600 ක් පරිසරයට මුදාහැරේ",
       "News Content": "වසරකදී ප්ලාස්ටික්වලින් නිෂ්පාදිත හැඳි මිලියන 600 ක ප්‍රමාණයක් මෙරට පරිසරයට බැහැර කරන බව, පරිසර අමාත්‍යාංශය පවසනවා.\nඒ අනුව යෝගට්, අයිස්ක්‍රීම් වැනි ආහාර ගැනීමට පාරිභෝගිකයින් වෙත ලබාදෙන ප්ලාස්ටික් හැඳි සඳහා විකල්ප නිෂ්පාදන හඳුන්වාදීමට කටයුතු කරන බවයි, පරිසර අමාත්‍ය මහින්ද අමරවීර සඳහන් කළේ.\nසැෂේ පැකට්, දිරාපත් නොවන ආහාර දවටන, ප්ලාස්ටික් හැඳි, සහ අනෙකුත් ආහාර ද්‍රව්‍ය සකස් කිරීම සඳහා යොදාගන්නා ප්ලාස්ටික් ආශ්‍රිත නිෂ්පාදන භාවිතයෙන් ඉවත් කිරීමට පරිසර අමාත්‍යාංශය මීට පෙර පියවර ගත්තා.\nඊට විකල්පයක් ලෙස දේශීයව නිර්මාණය කර ගත හැකි ද්‍රව්‍ය ප්‍රවර්ධනය සඳහා වේවැල්, හණ ආදි ශාක වර්ග යළි වගා කිරීම පිළිබඳවද පරිසර අමාත්‍යාංශයේ අවධානය යොමුව තිබෙනවා.",
       "URL": "https://www.hirunews.lk/295428/වසරකට-ප්ලාස්ටික්-හැඳි-මිලියන-600-ක්-පරිසරයට-මුදාහැරේ",
       "Category": "Local News",
       "Parent URL": "https://www.hirunews.lk/local-news.php?pageID=1392"
}