{
       "Source": "hirunews",
       "Timestamp": "Saturday, 19 June 2021 - 13:00",
       "Headline": "තැපැල් දෙපාර්තමේන්තුවත් අත්‍යවශ්‍ය සේවයක් වෙයි",
       "News Content": "සංචරණ සීමා බල පැවැත්වෙන කාලසීමාවේදී තැපැල් දෙපාර්තමේන්තුවේ කටයුතු ද අත්‍යවශ්‍ය සේවා කාණ්ඩයට ඇතුළත් කරමින් ජනාධිපති ලේකම්වරයා නව ගැසට් නිවේදනයක් නිකුත් කර තිබෙනවා.\nඒ අනුව තැපැල් දෙපාර්තමේන්තුව යටතේ ක්‍රියාත්මක වන දේශීය සහ විදේශීය ලිපි, මුද්‍රිත ද්‍රව්‍ය හා පාර්සල් භාර ගැනීම, බෙදා හැරීමේ කටයුතු අත්‍යවශ්‍ය සේවා කාණ්ඩයට ඇතුළත් වනවා.\nඑමෙන්ම දේශීය හා විදේශීය අධිවේගි තැපැල් සේවා, ඖෂධ බෙදා හැරීමේ විශේෂ සේවා මෙන්ම මුදල් හුවමාරු කටයුතු අත්‍යවශ්‍ය සේවා යටතට පත් කර තිබෙනවා.\nමේ අතර අනිද්දායින් පසු දිවයිනට පනවා ඇති සංචරණ සීමා ඉවත් කෙරෙන අතර, ඒ අනුව බොහෝ රජයේ ආයතන විවෘත වුවද සීමිත සේවක සහභාගීත්වයෙන් ඒවායේ කටයුතු සිදුවනු ඇති.\nලංකා විදුලිබල මණ්ඩලය ප්‍රකාශ කළේ සංචරණ සීමා ඉවත් කිරීමෙන් පසු පාරිභෝගිකයින්ට විදුලි බිල්පත් ගෙවීමට හැකියාව පවතින බවයි.\nඒ අනුව බැංකු, තැපැල් කාර්යාල හෝ අනෙකුත් ක්‍රම ඔස්සේ විදුලි බිල්පත් ගෙවීමේ හැකියාව පවතිනවා.\nපුද්ගලයින් ලියාපදිංචි කිරීමේ දෙපාර්තමේන්තුව තවදුරටත් සීමාසහිතව රාජකාරි කටයුතු සිදුකරන අතර, එම කාර්යාල වෙත මහජන පැමිණීම තවදුරටත් සීමා කෙරෙනු ඇති.",
       "URL": "https://www.hirunews.lk/274719/තැපැල්-දෙපාර්තමේන්තුවත්-අත්‍යවශ්‍ය-සේවයක්-වෙයි",
       "Category": "Local News",
       "Parent URL": "https://www.hirunews.lk/local-news.php?pageID=1874"
}