{
       "Source": "hirunews",
       "Timestamp": "Monday, 07 March 2022 - 9:59",
       "Headline": "බොරතෙල් මිල වාර්තාගත ලෙස ඉහළම අගයකට (වීඩියෝ)",
       "News Content": "ඒ අනුව බ්‍රෙන්ට් වර්ගයේ බොරතෙල් බැරලයක මිල ඇමරිකානු ඩොලර් 130 දක්වා ඉහළ ගොස් ගිය අතර, එය මේ වනවිට සටහන් වන්නේ ඩොලර් 128.90ක් ලෙසයි.\nඇමරිකානු ඩබ්ලිව්.ටී.අයි. තෙල් බැරලයක මිලද ඩොලර් 124.50 දක්වා ඉහළ ගොස් තිබෙනවා.\nරුසියාවේ යුක්රේන අර්බුදය හේතුවෙන් ලෝක වෙළඳපොලේ මෙලෙස ඛනිජ තෙල් මිල යළි කැපී පෙනෙන ලෙස ඉහළ යමින් පවතිනවා.\nමේ අතර විදුලි උත්පාදනය සඳහා ලබාදීමට තෙල් සංස්ථාව මඟින් ආනයනය කළ දැවිතෙල් මෙටි්‍රක් ටොන් 30,000 රැගත් නෞකාව අද මෙරටට ලඟා වීමට නියමිතයි.\nඑම දැවිතෙල් දින දෙකක් තුළ අක්‍රීය වී ඇති බලාගාර යළි පනගැන්වීම සඳහා ලබා දීමට නියමිත බවයි වාර්තා වන්නේ.\nදින තුනකට පෙර යුගදනවි සහ කැළණිතිස්ස බලාගාරවලට ඩීසල් මෙටි්‍රක් ටොන් 8000ක් ලබා දීමට පියවර ගත්තා.\nඒ අනුව විදුලිබල මණ්ඩලය පවසන්නේ, මෙම ඉන්ධන අවශ්‍යතාවයන් සැපිරීමෙන් අනතුරුව විසන්ධි කිරීමකින් තොර ව අඛණ්ඩ විදුලි සැපයුමක් ලබාදීමට හැකිවන බවයි.\nඅද අලුයම 5.30ට කැලණිතිස්ස ජී.ටී.7 බලාගාරය ඩීසල් ලැබීමෙන් අනතුරු ව යලි ක්‍රියාත්මක කළ අතර, මේ වනවිට ජාතික විදුලිබල පද්ධතියට මෙගාවොට් 115ක් එමඟින් එක්කර තිබෙනවා.\nකෙසේ වෙතත් අදියර කිහිපයක් යටතේ අද දිනයේත් විදුලිය විසන්ධි කිරීම මේ වනවිටත් ක්‍රියාත්මක යි.\nවිදුලිය විසන්ධි කිරීම හේතුවෙන් කොළඹ - කොටුව සෙලින්කෝ මන්දිරයේ පිහිටි විදේශ කටයුතු අමාත්‍යාංශයේ කොන්සියුලර් අංශයේ නො සන්සුන්කාරී තත්ත්වයක් ඇති වුණා.\nකෙසේ වෙතත් කෙටි කාල සීමාවක් තුළ විදුලිය ලබාදීමට පියවර ගන්නා බවයි විදේශ අමාත්‍යාංශය ප්‍රකාශ කළේ.\nඩීසල් හිඟය හේතුවෙන් අදත් ජනතාව අපහසුතාවයට පත් වුණා.\nතුන්වන වාරය සඳහා අද දිවයින පුරා පාසල් ආරම්භ වූ අතර, සිසු සිසුවියන්ගේ සහ පාසල් සිසුන් ප්‍රවාහනය කරන බස් සහ වෑන් රථවල අඩුවක් දක්නට ලැබුණා.\nසමස්ත ලංකා අන්තර් දිස්ත්‍රික් පාසල් ළමයින්ගේ ප්‍රවාහන සේවා සංගමයේ කැඳවුම්කරු එන්.එම්.කේ හරිස්චන්ද්‍ර පද්මසිරි කියා සිටියේ, පාසල් බස් සහ වෑන් රථවලට ඉන්ධන ලබාදීමේ නිසි වැඩපිළිවෙළක් සකස් නො කළ හොත් ඉදිරියේ දී එම රථ ධාවනය කිරීමේදී ගැටලු මතුවිය හැකි බවයි.\nතෙල් සංස්ථාව ප්‍රකාශ කළේ, මේ වනවිට සාමාන්‍ය වෙළඳපොළ සැපයුමක් සඳහා ප්‍රමාණවත් පරිදි ඩීසල් තොග සංස්ථාව සතුව පවතින බවයි.\nඊයේ දිනය පුරා ඉන්ධන බෙදා හැරීම සිදු කෙරුණු අතර, අනිද්දා දිනය වනවිට ඩීසල් අර්බුදය විසඳනු ඇති බව එම සංස්ථාව ප්‍රකාශ කළා.\nකෙසේවෙතත් ඉන්ධන පෝලිම් අඩුවද්දී ගෑස් හිඟය උග්‍ර වී තිබෙනවා.\nලිට්රෝ ගෑස් මෙන්ම ලාෆ් ගෑස් ද වෙළඳපොළ සැපයුම දැඩි අර්බුදයකට ලක්ව ඇත්තේ ඩොලර් නො මැති වීම හේතුවෙන්.\nලිට්රෝ සමාගමේ අභ්‍යන්තර ආරංචි මාර්ග සඳහන් කළේ, ඔවුන් ආනයනය කළ ගෑස් නෞකා තුන සඳහා අවශ්‍ය ඩොලර් ලබාදෙන බවට මහ බැංකුව එකඟ වී ඇති බවයි.\nකෙසේ වෙතත් අද දිනයෙන් පසු ගෑස් සැපයුම සිදු කළ නො හැකි බව ලාෆ් සමාගම ඊයේ ප්‍රකාශයට පත් කළේ, ඔවුන් ආනයනය කළ ගෑස් නෞකා සඳහා ණයවර ලිපි නිකුත් කිරීමට නො හැකි වීම හේතුවෙන්.",
       "URL": "https://www.hirunews.lk/298852/බොරතෙල්-මිල-වාර්තාගත-ලෙස-ඉහළම-අගයකට-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1309"
}