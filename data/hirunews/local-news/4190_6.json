{
       "Source": "hirunews",
       "Timestamp": "Saturday, 02 December 2017 - 17:00",
       "Headline": "අයහපත් කාලගුණයෙන් දිස්ත්‍රික්ක 16 ක එක්ලක්ෂ 6000 කට පීඩා - අද රාත්‍රියේත් තද වැසි",
       "News Content": "දිවයිනේ දිස්ත්‍රික්ක 16 කට බලපෑම් එල්ල කළ ආපදා තත්ත්වය හේතුවෙන් තවමත් එක්ලක්ෂ 6076 දෙනෙකු පීඩාවට පත්ව සිටින බව ආපදා කළමනාකරණ මධ්‍යස්ථානය ප්‍රකාශ කළා.\nපුද්ගල මරණ 15 ක් මේ වනවිට වාර්තා වී ඇති අතර, තුවාල ලබා රෝහල් ගත කළ සංඛ්‍යාව 27 ක්.\nනිවාස 694 ක් පැවති ආපදා තත්ත්වය හේතුවෙන් සම්පූර්ණයෙන්ම විනාශ වී තිබෙනවා. අර්ධහානි සිදුවූ සංඛ්‍යාව 25,117 ක්.\nමේ අතර, වාරිමාර්ග දෙපාර්තමේන්තුව නිවේදනය කරන්නේ අද දිනය තුළ සැලකිය යුතු වර්ෂාපතයක් නොලැබීම හේතුවෙන් නිල්වලා ඇතුළු ගංගාවල ජල මට්ටම ක්‍රමයෙන් පහළ යමින් පවතින බවයි.\nකෙසේ වෙතත්, දිස්ත්‍රික්ක 6 කට අදාළව පනවා තිබූ නායයාමේ අවදානම තවදුරටත් දීර්ඝ කර තිබෙනවා.\nඒ අනුව රත්නපුර, ගාල්ල, මාතර, හම්බන්තොට, බදුල්ල සහ කළුතර දිස්ත්‍රික්කවල ජනතාව ඒ පිළිබඳව විමසිලිමත් වන ලෙසයි ගොඩනැගිලි පර්යේෂණ සංවිධානය නිවේදනය කරන්නේ.\nමේ අතර, අයහපත් කාලගුණයෙන් විසන්ධි වූ විදුලි සැපයුම් යථා තත්ත්වයට පත් කිරීමේ විශේෂ මෙහෙයුම තවදුරටත් ක්‍රියාත්මක බව විදුලිබල අමාත්‍යාංශය ප්‍රකාශ කළා.\nඑහි මාධ්‍ය ප්‍රකාශක සුලක්ෂණ ජයවර්ධන හිරු ප්‍රවෘත්ති අංශයට සදහන් කළේ තවත් විදුලි පාරිභෝගිකයින් දෙලක්ෂයකගේ පමණ විදුලි සැපයුම යථා තත්ත්වයට පත් කිරීමට අවශ්‍ය කටයුතු කඩිනමින් සිදුකරන බවයි.\nමේ අතර විපතට පත්වූවන්ට වන්දි ලබාදීමේ කටයුතු ද අද ආරම්භ කෙරුණා. ගාල්ල දිස්ත්‍රික් ලේකම් කාර්යාලයේ අද පැවති ආපදා කළමනාකරණ කටයුතු පිලිබද සාකච්ඡාවකින් පසු ස්වදේශ කටයුතු අමාත්‍ය වජිර අබේවර්ධන කියා සිටියේ ආපදාවට ලක්වූ ප්‍රදේශවල ජනතාවට වන්දි ලබාදීම සදහා සියලූම ප්‍රාදේශීය ලේකම් කාර්යාල සහ රාජ්‍ය බැංකු අද සහ හෙට දිනයේ විවෘතව තබන බවයි.\nඅද රාත්‍රී කාලයේත් දිවයිනේ බොහෝ ප්‍රදේශවල ගිගුරුම් සහිත වැසි ඇති වන බව කාලගුණ විද්‍යා දෙපාර්තමේන්තුව ප්‍රකාශ කළා.\nශ්‍රී ලංකාවට බලපෑ අයහපත් කාලගුණයට හේතු වූ ඔකී සුළි කුණාටුව මේ වනවිට තවදුරටත් දිවයිනෙන් ඈත්වෙමින් කොළඹ සිට කිලෝමීටර් 850 ක් පමණ දුරින් ක්‍රියාත්මකව පවතිනවා.\nමේ අතර, දකුණු අන්දමන් දූපත් ආසන්නයේ හට ගෙන ඇති අඩු පීඩන කලාපය දැනට අපේක්ෂිත මාර්ගයේම ගමන් කළහොත් දෙසැම්බර් 5 සහ 6 යන දිනවලදී නැගෙනහිර, උතුර සහ උතුරුමැද ප්‍රදේශවලට වැසි තත්ත්වයේ වර්ධනයක් අපේක්ෂා කරන බව කාලගුණ විද්‍යා දෙපාර්තමේන්තුව ප්‍රකාශ කළා.\nඑය මධ්‍යම බෙංගාල බොක්ක මුහුදු ප්‍රදේශය හරහා ඉන්දියානු ගොඩබිම වෙත ඇතුළු වනු ඇති.\nමේ අතර, ශ්‍රී ලංකාවට බලපෑම් එල්ල කර පිටව ගිය ඔකී සුළි කුණාටුවේ බලපෑම නිසා තමිල්නාඩු සහ කේරළ ප්‍රාන්තවලද පුද්ගලයන් 13 දෙනෙකු ජීවිතක්ෂයට පත්ව තිබෙනවා.\nඑය දැන් එම ප්‍රාන්ත පසුකර ලක්ෂද්වීප් දූපත ද පසුකරමින් සිටින බවයි ඉන්දීය කාලගුණ අංශ ප්‍රකාශ කළේ.\nකෙසේ නමුත්, කේරළ ප්‍රාන්තයේ ධීවරයන් රැසක් තවමත් අතුරුදන්ව සිටින අතර, 155 දෙනෙකු මේ වනවිට මුදා ගැනීමට හැකිව තිබෙනවා.\nතවත් ධීවරයින් 150 ක් පමණ නැවතත් ගොඩබිමට පැමිණි බවයි ඉන්දීය මාධ්‍ය සදහන් කළේ.\nතමිල්නාඩු ප්‍රාන්තයේ ධීවරයින් 14 දෙනෙකු අතුරුදන්වී ඇති බව සදහන්.\nපැයට කිලෝමීටර් 130 ක පමණ වේගයෙන් හැමූ සුළි සුළග හේතුවෙන් චෙන්නායි නුවර පාසල් තවදුරටත් වසා දමා ඇති අතර, උස් රළ හේතුවෙන් කොචී වෙරළෙන් සංචාරකයන් ඉවත් කරගෙන තිබෙනවා.\nසුළි සුළග බලපෑ ප්‍රදේශ රැසකට තවමත් විදුලිය ඇණ හිට ඇති බව සදහන්.",
       "URL": "https://www.hirunews.lk/177452/අයහපත්-කාලගුණයෙන්-දිස්ත්‍රික්ක-16-ක-එක්ලක්ෂ-6000-කට-පීඩා-අද-රාත්‍රියේත්-තද-වැසි",
       "Category": "Local News",
       "Parent URL": "https://www.hirunews.lk/local-news.php?pageID=4190"
}