{
       "Source": "hirunews",
       "Timestamp": "Monday, 01 August 2022 - 12:27",
       "Headline": "හිටපු ඇමති නිමල් සිරිපාලට එරෙහිව අල්ලස් කොමිසමට පැමිණිල්ලක්",
       "News Content": "ජපාන සමාගමකින් රුපියල් මිලියන 200ක මුදලක් ඉල්ලා සිටි බවට හිටපු වරාය, නාවික හා ගුවන් සේවා අමාත්‍ය නිමල් සිරිපාල ද සිල්වාට එරෙහිව පුද්ගලයෙකු විසින් ඊයේ(31) අල්ලස් කොමිසමට පැමිණිල්ලක් ඉදිරිපත් කර තිබෙනවා.\nපැමිණිලිකාර එස්.එම්.නිසාර් මව්ලාන ඔහුගේ නීතීඥ සේනක පෙරේරා ගේ අනුදැනුම යටතේ, ඊයේ පෙරවරුවේ අල්ලස් හෝ දූෂණ චෝදනා විමර්ශන කොමිෂන් සභාවට (CIABOC) මෙම පැමිණිල්ලක් ඉදිරිපත් කළේ, සිද්ධිය සම්බන්ධයෙන් අපක්ෂපාතී පරීක්ෂණයක් පවත්වන ලෙස ඉල්ලමින්.\nමෙම චෝදනාව සමාජ මාධ්‍යයේ මුලින් ම පළ වූ අතර ඒ පිළිබඳව පසුගිය දිනෙක පාර්ලිමේන්තුවට විපක්ෂ නායක සජිත් ප්‍රේමදාස විසින් ප්‍රකාශ කිරීමෙන් අනතුරුව, එවක වරාය, නාවික හා ගුවන් සේවා අමාත්‍ය නිමල් සිරිපාල ද සිල්වා තම අමාත්‍ය ධුරයෙන් ඉල්ලා අස් වූයේ එවක ජනාධිපතිවරයා වූ ගෝඨාභය රාජපක්ෂ රාජපක්ෂයෙන් අදාළ සිද්ධිය සම්බන්ධයෙන් පරීක්ෂණයක් පැවැත් වීම සඳහා කමිටුවක් පත් කරන්නැයි ඉල්ලමින්.\nඅනතුරුව ගෝඨාභය රාජපක්ෂ ජනාධිපති ධුරයෙන් ඉල්ලා අස් වීමෙන් අනතුරුව පත් වූ අනුප්‍රාප්තික ජනාධිපති රනිල් වික්‍රමසිංහගෙන් ද අදාළ ඉල්ලීම කළ අතර, ඔහු විසින් නිමල් සිරිපාල අමාත්‍යවරයාට එරෙහිව ඇති අදාළ චෝදනාව සම්බන්ධයෙන් විමර්ශනයක් පැවැත් වීම සඳහා, විශ්‍රාමලත් මහාධිකරණ විනිසුරු ජනාධිපති නීතිඥ කුසලා සරෝජනී වීරවර්ධනගේ සභාපතීත්වයෙන් යුතු කමිටුවක් පත් කිරීමට කටයුතු කළා.\nකෙසේ නමුත් අදාළ සිද්ධිය සම්බන්ධයෙන් එම විමර්ශනය හමාර කිරීමෙන් අනතුරුව එහි පරීක්ෂණ වාර්තාව විශ්‍රාමලත් මහාධිකරණ විනිසුරු ජනාධිපති නීතිඥ කුසලා සරෝජනී වීරවර්ධන විසින් ඊයේ (31) ජනාධිපති ලේකම් සමන් ඒකනායක වෙත බාර දුන්නා.",
       "URL": "https://www.hirunews.lk/311562/හිටපු-ඇමති-නිමල්-සිරිපාලට-එරෙහිව-අල්ලස්-කොමිසමට-පැමිණිල්ලක්",
       "Category": "Local News",
       "Parent URL": "https://www.hirunews.lk/local-news.php?pageID=975"
}