{
       "Source": "hirunews",
       "Timestamp": "Tuesday, 25 July 2017 - 7:24",
       "Headline": "ඉතිහාසයේ පළමුවරට යාපනය සරසවියේදී පොලිස් නිලධාරියෙකුගේ ගුණසැමරේ (ඡායාරූප)",
       "News Content": "පසුගියදා යාපනයේදී සිදුකළ වෙඩි තැබීමකදී  ජීවිතක්ෂයට පත්වු පොලිස් නිළධාරියාගේ ගුණ සිහි කිරීමේ සැමරුම් වැඩසටහනක් යාපනය සරසවියේ දමිළ සිසුන් විසින් ඉතිහාසයේ පළමුවරට ඊයේ (24) යාපනය විශ්වවිද්‍යාලයේදී සංවිධානය කර තිබුණා.\nයාපනය, නල්ලූර් ප්‍රදේශයේදී වෙඩි ප්‍රහාරයකට ලක්ව ජිවිතක්ෂයට පත්වු 57 හැවිරිදි පොලිස් සැරයන් සරත් හේමචන්ද්‍රගේ ඡායාරූපයක් අභියස මල් තබා ඉටිපන්දම් දල්වා මෙම ගුණසැමරුම සිදුකළ බවයි අප වාර්තාකරු සදහන් කළේ.\nයාපනය විශ්වවිද්‍යාල ශිෂ්‍ය සංගමය නිවේදනයක් නිකුත් කරමින් සදහන් කළේ ජාති, ආගම් භේදයකින් තොරව තවත් පුද්ගලයෙකුගේ දිවි රැකීමට කටයුතු  පොලිස් සැරයන් හේමචන්ද්‍ර  වීරවරයෙක් බවයි.\nඅදාල ප්‍රහාරය තරයේ හෙළා දකින බවත් රජය වහාම අපරාධකරුවන් අත්අඩංගුවට ගෙන දැඩි දඩුවම් ලබාදිය යුතු බවද යාපනය විශ්වවිද්‍යාල සිසුන් ඉල්ලීමක් කරනවා.\nමෙම ගුණ සැමරුම් අවස්ථාවට යාපනය විශ්වවිද්‍යාල ආචාරයවරුන්ගේ සංගමයද එක්ව සිටි බව සදහන්.\nයාපනය මහාධිකරණ විනිසුරු මානික්කවාසකර් ඉලංචේලියන්ගේ ආරක්ෂාවට ගමන් කරමින් සිටියදි වෙඩි ප්‍රහාරයකට ලක්වු පොලිස් සැරයන් හේමචන්ද්‍ර පසුගිය 23 වනදා අලුයම ජිවිතක්ෂයට පත් වුණා.\nඡායාරූප - වවුනියාව, මාධව කුලසූරිය / රොමේෂ් මදුසංක",
       "URL": "https://www.hirunews.lk/166689/ඉතිහාසයේ-පළමුවරට-යාපනය-සරසවියේදී-පොලිස්-නිලධාරියෙකුගේ-ගුණසැමරේ-ඡායාරූප",
       "Category": "Local News",
       "Parent URL": "https://www.hirunews.lk/local-news.php?pageID=4405"
}