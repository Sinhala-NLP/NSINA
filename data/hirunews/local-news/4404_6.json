{
       "Source": "hirunews",
       "Timestamp": "Tuesday, 25 July 2017 - 16:27",
       "Headline": "චම්පික රණවකගෙන් දින 14ක්",
       "News Content": "කොළඹ නගරය සහ තදාසන්න නාගරික බල ප්‍රදේශ වන කෝට්ටේ, කඩුවෙල, කැළණිය, දෙහිවල - ගල්කිස්ස, මොරටුව, කොලොන්නාව, මුල්ලේරියාව හා පෑලියගොඩ යන නගර සභා ආශ්‍රිතව කැළි කසළ බැහැර කිරීම, එකතු කිරීම සහ විධිමත්ව අපහරණය කිරීම සම්බන්ධයෙන් සිදු කරන ප්‍රගති සමාලෝචනය ඊයේ(24) රාත්‍රී  කොළඹ මහ නගර සභා පරිශ්‍රයේදී පැවැත්වුනා.\nඇමති පාඨලී චම්පික රණවක ගේ මූලිකත්වයන් පැවැත්වුන මෙම සාකච්ඡව ආරම්භයේදී සතියේ දින 7 ම පැවැත්වූ අතර, මේ වන විට සඳුදා, බදාදා සහ සිකුරාදා දිනයන් හිදී පමණක් පැවැත්වෙනවා.\nඊයේ පැවැති සාකච්ඡවට සියළුම නගර සභාවල කොමසාරිස්වරුන්, නාගරික ඉංජිනේරුවන්, මහජන සෞඛ්‍ය පරීක්‍ෂක ප්‍රධානීන්, අනුබද්ධ රාජ්‍ය සහ පෞද්ගලික ආයතන ප්‍රධානීන් සහ සියළු ප්‍රදේශ ආවරණය වන අයුරින් ශ්‍රී ලංකා පොලීසියේ පරිසර ඒකකයට අනුයුක්ත පොලිස් පරීක්‍ෂකවරු සහභාගී වුනා.\nමේ වන විට දෛනික කැලි කසළ බැහැර කිරීම් අධික්‍ෂණය ශ්‍රී ලංකා යුද හමුදාවේ කොළඹ අලංකරණය කිරීමේ ඒකකය විසින් සිදු කරන අතර, පරිසර පොලීසිය ඊට දායක වනවා.\nඇල මාර්ග පිළිබඳ අධික්‍ෂණය නාවික හමුදාව සිදු කරන අතර ඒ සෑම ප්‍රදේශයකම කැළි කසළ ඉවත් කිරීමේ වගකීම ඊට ආශ්‍රිත නගර සභාව, ප්‍රාදේශීය සභාව සහ අබාන්ස් හෝ කෙයා ක්ලීන් ආයතනය වගකීම් දරණු ඇති.\nයුද හමුදාවේ නිරීක්‍ෂණයට යටත්ව නීති විරෝධි ලෙස මහ මගට කුණු බැහැර කිරීම හේතුවෙන් පොලීසිය විසින් පසුගිය දින 20 තුළදී අත්අඩංගුවට ගැනීම් 803 ක් වාර්තා වන බවද එහි දී හෙළි වුනා.\nනාවික හමුදාව ඇල මාර්ගවලට නීති විරෝධිව කසල බැහැර කරන්නන් 20 දෙනෙකුට නඩු පවරා ඇති අතර ශ්‍රී ලංකා පොලීසිය විසින් 697 දෙනෙක් අත්අඩංගුවට ගෙන නඩු පවරා තිබෙනවා.\nඒ අනුව පසුගිය දින 20 තුළදී නීති විරෝධි කසළ බැහැර කරන්නන් 1,520 දෙනෙකුට නඩු පවරා තිබෙනවා.\n2015 වසරේදී නීති විරෝධි කසළ බැහැර කරන්නන් 831 දෙනෙකුට නඩු පවරා ඇති අතර එය 2016 වර්ෂයේදී 1,163 ක් වී තිබෙනවා.\n2017 වර්ෂයේ ආරම්භයේ සිට මේ දක්වා අනවසර කැළි කසළ බැහැර කරන්නන් 2,655 දෙනෙකුට නඩු පවරා ඇති බව ශ්‍රී ලංකා පොලීසියකියා සිටිනවා.\nකෙසේ වෙතත් කොළඹ සහ තදාසන්න නාගරික බල ප්‍රදේශවල කිසිඳු අවසරයකින් තොරව බැනර් සහ කටවුට් එල්ලීමේ ප්‍රවණතාවක් වැඩි වී ඇතැයි අමාත්‍යවරයා සඳහන් කළා.\nඒ අනුව නගර සභාවට නියමිත ගාස්තු ගෙවා අවසර ලබාගැනීමකින් තොරව බැනර් සහ කටවුට් එල්ලන්නේ නම් එම දැන්වීම හිමි පුද්ගලයා සහ එම දැන්වීම ඇලවීමට දායක වූ ආයතනය හෝ පුද්ගලයාට එරෙහිව නඩු පැවරීමට කටයුතු කරන ඔහු කියා සිටිනවා.\nඑමෙන්ම විවිධ ආයතන, පුද්ගලයින් විසින් කොළඹ සහ තදාසන්න නාගරික බල ප්‍රදේශවල පෝස්ටර් ගැසීම සඳහා ස්ථාපිත කර ඇති පුවරු නොසලකා මග දෙපස තාප්පවල පෝස්ටර් ඇලවීමට කටයුතු කරනු ලබනවා.\nඒවා ද නීති විරෝධි සහ පරිසරයට සිදු කරන හානි සේ සලකා නීතිය ක්‍රියාත්මක කිරීමට කටයුතු කරන්නැයි අදාල නගර සභාවල ලේකම්වරුන්ට, කොමසාරිස්වරුන්ට සහ පරිසර පොලීසියට අමාත්‍යවරයා උපදෙස් ලබා දුන්නා.\nමේ පිළිබඳව අද සිට දින 14 කාලයක් නිවැරදි දැනුවත් කිරීමට ලබාදෙන අතර, ඉන් පසුවත් නියමිත අවසරයකින් තොරව සහ ඒ සඳහා වන ස්ථානවලින් පරිබාහිරව පෝස්ටර් අලවන්නේ නම් හෝ කටවුට් එල්ලන්නේ නම් තදින් නීතිය ක්‍රියාත්මක කරන බවයි අමාත්‍යවරයා අවධාරණය කර සිටින්නේ.\nරටේ පවතින නීතිය යටතේ  ඒ සියල්ලටම එරෙහිව ක්‍රියාත්මක වීමටත්, ඇලකට, කානුවකට හෝ ජල පද්ධතියකට කුණු දමන්නේ නම් ඊට රුපියල් 1,25,000.00 දඩයක් නියම කළ හැකි බව ද අමාත්‍යවරයා පෙන්වා දෙනු ලැබුවා.\nසමස්ථ රටේ මහජනතාවගේ යහපත උදෙසා පවතින නීති ක්‍රියාත්මක විය යුතු බවත්, කැළි කසළ ගැටළුවේදී හෝ තමන්ට අයත් කිසිදු ආයතනයක බලයට, ධනයට හෝ පුද්ගල හිතවත් කමට නීතිය ක්‍රියාත්මක නොවීමට කිසිඳු හේතුවක් නොමැති බවත් අමාත්‍යවරයා අවධාරණය කර සිටියා.",
       "URL": "https://www.hirunews.lk/166748/චම්පික-රණවකගෙන්-දින-14ක්",
       "Category": "Local News",
       "Parent URL": "https://www.hirunews.lk/local-news.php?pageID=4404"
}