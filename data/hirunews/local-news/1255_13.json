{
       "Source": "hirunews",
       "Timestamp": "Saturday, 02 April 2022 - 13:36",
       "Headline": "විදුලි අර්බුදයෙන් ජන ජීවිතයට දැඩි බාධා",
       "News Content": "විදුලිය විසන්ධි කිරීම හේතුවෙන් පාසල් සිසුන් දැඩි අපහසුතාවයට පත්වන බැවින් පාසල් නිවාඩුව ලබන 4 වනදා සිට ලබා දෙන ලෙස අධ්‍යාපන අමාත්‍යාංශයට නිර්දේශ කර තිබෙනවා.\nඑම නිර්දේශය ඉදිරිපත් කර ඇත්තේ මහජන උපයෝගිතා කොමිසම විසින්.\nමේ අතර, දිවයින පුරා සිදු කරන විදුලි කප්පාදුව අද පැය අට හමාරක් දක්වා අඩු කෙරුණා.\nකෙසේ වෙතත්, විදුලි කප්පාදුව හේතුවෙන් පුද්ගලයින් රැසක් මේ වනවිටත් දෛනික වැඩ කටයුතු කර ගැනීමට නොහැකිව දුෂ්කරතාවලට මුහුණ දෙමින් සිටිනවා.\nදිවයිනට පැමිණි සංචාරකයින් ද මේ හේතුවෙන් අපහසුතාවයට පත්ව සිටින පිරිසට අයත්\nකළුතර - පයාගල - ගෝමරන්කන්ද ප්‍රදේශයේ නිවසක ඊයේ රාත්‍රී විදුලිය විසන්ධි වීමත් සමග එම නිවසේ දැල්වූ ඉටිපන්දම පෙරලීයාමෙන් නිවසේ කාමර කිහිපයක් සම්පූර්ණයෙන්ම ගිනිගෙන විනාශ වුණා.\nඑමෙන්ම අක්ෂි ආබාධයකින් පෙලෙන 78 හැවිරිදි පුද්ගලයෙකු ද පිලිස්සුම් තුවාල ලබා නාගොඩ රෝහලට ඇතුළත් කර ඇති බවයි වාර්තා වන්නේ.\nවිදුලි කප්පාදුව නිසා හංවැල්ල සතොස ශාඛාව වසා දැමීමට සිදු වූ අතර එහි භාණ්ඩ මිල දී ගැනීමට පැමිණි ජනතාව දැඩි අපහසුතාවයට පත්වූ බවයි ප්‍රදේශයේ හිරු වාර්තාකරුවන් සඳහන් කළේ.\nමේ අතර, ලබන සඳුදා මෙට්‍රික් ටොන් 3500 ක ලිට්රෝ ගෑස් නෞකාවක් මෙරටට පැමිණීමට නියමිත බව ලිට්රෝ සමාගම පවසනවා.\nඑම සමාගම ප්‍රකාශ කළේ මේ වනවිට දිනකට ගෑස් සිලින්ඩර ලක්ෂය බැගින් වෙළඳපොලට නිකුත් කරන බවයි.\nමේ නිසා අලුත් අවුරුදු සමයේදී ජනතාවට ලිට්රෝ ගෑස් හිඟයකින් තොරව ලබා දිය හැකි බවයි ලිට්රෝ සමාගම වැඩිදුරටත් සඳහන් කළේ.\nමේ අතර, ඩොලර් අර්බුදය හේතුවෙන් මෙරටට ඇනවුම් කරන ලද ලාෆ් ගෑස් මෙටි්‍රක් ටොන් 5500 ක් අන්තර්ගත නෞකාවක් ආපසු හැරී ගියා.\nකෙසේ වෙතත්, දිවයිනේ ප්‍රදේශ රැසක ගෑස් අලෙවි මධ්‍යස්ථාන ඉදිරිපිට දිගු පෝලිම් දක්නට ලැබෙනවා.\nබණ්ඩාරවෙල - වැලිමඩ පිහිටි ගෑස් අලෙවිසැලක පෝලිමේ සිටින ජනතාවට එම අලෙවිසැල් හිමිකරු විසින් දින ගණනක සිට කෝපි, බිස්කට් ඇතුළු ආහාර පාන ලබාදීමේ පුවතක් ද හිරු ප්‍රවෘත්ති අංශයට වාර්තා වුණා.\nකෙසේ වෙතත්, හැටන් - ඩන්බාර් ප්‍රදේශයේ ලිට්රෝ ගෑස් අලෙවි නියෝජිතයා ගෑස් සිලින්ඩරයක් ලබාදීමට ටෝකන් නිකුත් කර අමතර රුපියල් 400 ක මුදලක් අයකිරීමේ සිද්ධියක් සම්බන්ධයෙන් උණුසුම් තත්ත්වයක් ද ඇතිවූ බවයි හිරු වාර්තාකරුවන් සඳහන් කළේ.\nමේ අතර, තැඹිලි විකුණන පුද්ගලයෙකු ගෑස් පෝලිමක සිටින පිරිසකට නොමිලේ තැඹිලි බෙදීමේ පුවතක් ද මාතර ප්‍රදේශයෙන් වාර්තා වුණා.",
       "URL": "https://www.hirunews.lk/301013/විදුලි-අර්බුදයෙන්-ජන-ජීවිතයට-දැඩි-බාධා",
       "Category": "Local News",
       "Parent URL": "https://www.hirunews.lk/local-news.php?pageID=1255"
}