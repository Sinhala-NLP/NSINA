{
       "Source": "hirunews",
       "Timestamp": "Monday, 31 October 2022 - 14:09",
       "Headline": "ජීවිතය යදින මල් කැකුළු - හීන දිනන්න ඉඩක් දෙන්න (වීඩියෝ)",
       "News Content": "ජීවිතේ හීන, බලාපොරොත්තු ඉටුකර ගැනීම වෙනුවෙන් දැඩි කැප කිරීම් කිරීමට සිදුව ඇති සමාජයක නිරෝගීව ජීවත් වීමම ඇතැමෙක්ට හීනයක් බවට පත්ව තිබෙනවා.\nතමන්ගේ දරුවන් දෙදෙනාම එකම රෝගයකින් පීඩා විඳිද්දි අම්මා කෙනෙක් මොනතරම් අසරණ වෙනවද?\nමේත් එහෙම කතාවක්.....\n‍ලොකු වුණාම වෙන්නේ කවුද? ඒ අපි හැමෝගෙම ජීවිතවල තියෙන හීනයක්. ඒත් එහෙම හීනයක් වෙනුවට ජීවත්වීමම හීනයක් කරගනිමින් යම් කෙනෙකුට හුස්ම ගන්න සිදු වෙනවානම් ඒක හරිම සංවේදී කරුණක්.\nමේ දරුවනුත් අන්න එහෙම, ජීවත් වීමේ අරගලයක නිරත වන දෙදෙනෙක්.\nතමන්ගේ සම වයසේ යහළු යෙහෙළියන් දුවපැන ඇවිදිමින් කාලය ගත කරද්දි මේ දරුවන් අමතර බරක් මනසේ දරාගෙන හුස්ම ගන්නවා.\nමහනුවර, මැදවල ප්‍රදේශයේ කුළී කාමරයක සිය මව සමඟ මේ දරුවන් ජීවත් වෙන්නේ පිය සෙනෙහසද අහිමිවූ පසුබිමකයි.\nබඩවැල ආශ්‍රිතව හටගෙන ඇති දුර්ලබ රෝගී තත්ත්වයට මේ දරුවන්ගෙන් වයස අවුරුදු 14ක් වූ නිෂාධි කෞෂල්‍යා දැරිය මුලින්ම ගොදුරු වෙනවා.\nනුගවෙල මධ්‍ය විද්‍යාලයේ ලබන වසරේ ගණිත අංශයෙන් අ.පො.ස. උසස්පෙළ විභාගයට මුහුණ දීමට බලාපොරොත්තුවෙන් පසුවන දිනේෂ් කුමාරටත් තම නැගණියගේ රෝගී තත්ත්වයම හටගෙන ඇති බව දැනගන්න ලැබෙන්නේ ඉතා අවාසනාවන්ත විදියට.\nරෝගී තත්ත්වය නිසාම මේ දරුවන් තම වයස ප්‍රමාණය අනුව වර්ධනයක් පෙන්නුම් කරන්නෙත් නැහැ.\nඇඟලුම් කම්හලක රැකියාවෙන් ලැබෙන වැටුපෙන් කුඩාම කුඩා කුළී කාමරයක තමන්ගේ දරු දෙන්නගේ ජීවිතය රැක ගැනීම වෙනුවෙන් මේ අම්මටත් කරන්න සිදුවී තිබෙන්නේ සුළු පටු අරගලයක් නෙවෙයි.\nඉගෙනීමට උපන් හපන්කම් ඇති මේ දරුවන්ගේ අනාගතය වෙනුවෙන් හදවත් ඇත්තවුන්ට යමක් කළහැකිනම් එය මිනිසෙකු ලෙස ලැබිය හැකි උපරීම සතුට බවට පත් වේවි.",
       "URL": "https://www.hirunews.lk/319291/ජීවිතය-යදින-මල්-කැකුළු-හීන-දිනන්න-ඉඩක්-දෙන්න-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=766"
}