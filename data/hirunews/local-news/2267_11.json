{
       "Source": "hirunews",
       "Timestamp": "Friday, 18 December 2020 - 15:26",
       "Headline": "සුවය ලැබූ කොරෝනා ආසාදිතයන් 27,000 ඉක්මවයි (වීඩියෝ)",
       "News Content": "අද (18) දිනයේදී මෙරට සුවය ලැබූ කොරෝනා ආසාදිතයින්ගේ සංඛ්‍යාව 27,000 සීමාව ඉක්මවා ගියා.\nඒ, සුවය ලැබූ 708 දෙනෙකු රෝහල්වලින් පිටත්ව යෑමත් සමඟයි.\nඑසේම අද තවත් කොරෝනා ආසාදිතයින් 376 දෙනෙකු හඳුනාගත් බව යුද හමුදාපති ලුතිනන් ජෙනරාල් ශවේන්ද්‍ර සිල්වා ප්‍රකාශ කළා.\nඒ අනුව මේ වනවිට මෙරටින් වාර්තා වන කොරෝනා ආසාදිතයින් සංඛ්‍යාව 35,763 ක් අතර, තවදුරටත් රෝහල්ගතව ප්‍රතිකාර ලබන කොරෝනා ආසාදිතයින් සංඛ්‍යාව 8,542 ක්.\nබන්ධනාගාර ආශ්‍රිතව වාර්තා වන කොරෝනා ආසාදිතයින්ගේ සංඛ්‍යාව මේ වනවිට 3,298 ක් වන අතර, ඉන් 2,268 දෙනෙකු මේ වනවිට සුවය ලබා තිබෙනවා.\nබස්නාහිර පළාතෙන් නික්මෙන පුද්ගලයින් සඳහා අහඹු ලෙස රැපිඩ් ඇන්ටිජන් පරීක්ෂණ සිදුකිරීමද අද (18) සිට ආරම්භ කෙරුණා.\nකොළඹ - හලාවත ප්‍රධාන මාර්ගයේ මීගමුව - කොච්චිකඩේදී, කොළඹ - නුවර ප්‍රධාන මාර්ගයේ නිට්ටඹුව ප්‍රදේශයේදී, කොළඹ - රත්නපුර මාර්ගයේ කොස්ගම - සාලාව ප්‍රදේශයේදී සහ කොළඹ - මාතර ප්‍රධාන මාර්ගයේ බේරුවල ප්‍රදේශයේදී එම පරීක්ෂණ සිදුවනවා.\nඑලෙස අද කළ පරීක්ෂාවන් 451 කින් කොරෝනා ආසාදිතයින් පස් දෙනෙකු හඳුනාගත් බව යුද හමුදාපති ලුතිනන් ජෙනරාල් ශවේන්ද්‍ර සිල්වා ප්‍රකාශ කළා.\nබස් රථ සහ අනෙකුත් වාහන ඉලක්ක කරගනිමින් මෙලෙස රැපිඩ් ඇන්ටිජන් පරීක්ෂණ සිදුකරන බවයි සෞඛ්‍ය සේවා අධ්‍යක්ෂ ජනරාල් විශේෂඥ වෛද්‍ය අසේල ගුණවර්ධන කියා සිටියේ.\nපවතින කොරෝනා අවදානම සැලකිල්ලට ගනිමින් වසා දැමූ ගාල්ල අධ්‍යාපන කලාපයේ පාසල් ද යළි ලබන වසරේ ජනවාරි 4 වනදා විවෘත වන බව දකුණු පළාත් අධ්‍යාපන ලේකම්වරයා ප්‍රකාශ කළා.\nමේ අතර,තමන් කොරෝනා වෛරසය සඳහා දේශීය ඖෂධයක් බොහෝ කලකට පෙර ඉදිරිපත් කළ බව අනුරාධපුර ප්‍රදේශයේ පදිංචි ආයුර්වේද වෛද්‍යවරයෙකු වන වෛද්‍ය රංජිත් ප්‍රේමකුමාර ප්‍රකාශ කළා.\nමේ අතර, ධම්මික බණ්ඩාර විසින් නිෂ්පාදනය කළ කොරෝනා පැණිය ලබා ගැනීමට කෑගල්ල - උඩුමාගම ප්‍රදේශයට විශාල පිරිසක් අදත් පැමිණ සිටි අතර, පොලිසිය සහ මහජන සෞඛ්‍ය පරීක්ෂකවරුන් ඔවුන් විසුරුවා හැරීමට පියවර ගත්තා.\nඑසේම, ධම්මික බණ්ඩාර කොරෝනා වෛරසය සඳහා නිෂ්පාදනය කළ ඖෂධීය පැණිය ලබාගැනීමට පැමිණි පස් දෙනෙකු වරකාපොල පොලිසිය මගින් අත්අඩංගුවට ගෙන තිබෙනවා.\nඒ, නිරෝධායනය සඳහා යොමුකළ බවට ඇතුළත් ව්‍යාජ ලේඛණ රැගෙනවිත් තිබීම හේතුවෙන්.",
       "URL": "https://www.hirunews.lk/257339/සුවය-ලැබූ-කොරෝනා-ආසාදිතයන්-27000-ඉක්මවයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2267"
}