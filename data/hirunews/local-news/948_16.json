{
       "Source": "hirunews",
       "Timestamp": "Thursday, 11 August 2022 - 19:50",
       "Headline": "අවසන් පෙරහර වෙනුවෙන් විශාල බැතිමතුන් පිරිසක් සෙංකඩගලට",
       "News Content": "මහනුවර ශ්‍රී දළදා මාලිගාවේ ඇසළ පෙරහර මංගල්‍යයේ අවසන් රන්දෝලි පෙරහර මෙන්ම රුහුණු කතරගම මහා දේවාලයේ අවසන් ඇසළ පෙරහර ද අද (08) රාත්‍රියේ වීථි සංචාරය කරනවා.\nපස්වරු 6.35ට යෙදී තිබූ සුබ නැකතින් මහනුවර රන්දෝලි පෙරහර සඳගලට පා තැබීමට නියමිත ව තිබූ අතර, පෙරහර නැරඹීම සඳහා අද පෙරවරුවේ සිට ම විශාල බැතිමතුන් පිරිසක් සෙංකඩගල පුරවරයට පැමිණ සිටියා.\nපාස්කු ප්‍රහාරය සහ කොරෝනා වසංගතය හේතුවෙන් බැතිමතුන්ට මහනුවරට ගොස් මෙවර පෙරහර නැරඹීමට අවස්ථාව උදා වන්නේ වසර 03කට පසුව යි.\nරන් හුයෙන් ගෙත්තම් කළ උඩු වියන් දරමින් ධවල පාවඩ මතින් අද සධාතුක කරඬු වහන්සේ වැඩමවන්නේ ඉන්දි රාජා හස්ථියා යි.\nබුරුම රාජා සහ මියන් රාජා දෑලේ ඇතුන් ලෙස ගමන් කරනවා.\nපෙරහර සැලැස්මේ දී දළඳා පෙරහරට මුල්තැන ලැබෙන අතර, මතු බුදුවන අවලෝකිතේෂ්වර නාථ දෙවියන්ගේ පෙරහර දේවාල පෙරහර අතරින් මුල් තැන ගන්නවා.\nඅනතුරුව පිළිවෙලින් විෂ්ණු, කතරගම සහ පත්තිනි දේවාල පෙරහරට එක්වනවා.\nමේ අතර, රුහුණු කතරගම මහා දේවාලයේ ඇසළ පෙරහර මංගල්‍යයේ අවසන් මහා පෙරහරද අද රාත්‍රියේ වීථි සංචාරය කෙරෙනවා.\nකතරගම පුදබිමට ද අතිවිශාල බැතිමතුන් පිරිසක් පැමිණ සිටින බවයි එහි සිටින අප වාර්තාකරුවන් පැවසුවේ.",
       "URL": "https://www.hirunews.lk/312495/අවසන්-පෙරහර-වෙනුවෙන්-විශාල-බැතිමතුන්-පිරිසක්-සෙංකඩගලට",
       "Category": "Local News",
       "Parent URL": "https://www.hirunews.lk/local-news.php?pageID=948"
}