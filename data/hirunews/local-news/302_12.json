{
       "Source": "hirunews",
       "Timestamp": "Thursday, 01 June 2023 - 11:15",
       "Headline": "චීනයේ සිරගත කර සිටින මාධ්‍යවේදිනිය හේතුවක් නැතිව දින 1000ක් රඳවාගෙන",
       "News Content": "\"දින දහසක්………කිසි ලෙසකින් හෝ සිතිය නොහැකි තරම් දීර්ඝ රඳවා තබා ගැනීමේ කාලයක්\" නික් කොයෙල් (Nick Coyle) පවසනවා.\nඔහු කතා කරන්නේ චීන සිරගෙදරක රැඳී සිටින ඔහුගේ සහකාරිය, ඕස්ට්‍රේලියානු මාධ්‍යවේදී චං ලේ (Cheng Lei) ගැන යි.\nඇයට එල්ල වී ඇති චෝදනා පිළිබඳ තොරතුරු තවමත් අභිරහසක් වන අතර ඇයට දඬුවම් නියම වී ද නැහැ.\nචංගේ අනෙකුත් මිතුරන් සහ පවුලේ අය මෙන්ම, නික් කොයෙල් පවසන්නේ මේ සා විසල් කාලයක් රඳවා තබා ගැනීම සඳහා ඇය කුමක් කර ඇත්දැයි තමාට තවමත් අදහසක් නොමැති බවයි.\n\"මෙම භයානක තත්වය හැකි ඉක්මනින් විසඳන ලෙස මම චීනයේ අදාළ බලධාරීන්ගෙන් ඉල්ලා සිටිමි,\" ඔහු BBCය වෙත පවසා තිබුණා.\n2020 අගෝස්තු 13 වන දින හදිසියේම රාජ්‍ය ආරක්ෂක නිලධාරීන් විසින් ඇයව අත්අඩංගුවට ගන්නා විට චං ලේ චීනයේ රාජ්‍ය ඉංග්‍රීසි භාෂා රූපවාහිනී මධ්‍යස්ථානයේ - CGTN හි ව්‍යාපාරික වාර්තාකරුවෙකු ලෙස සේවය කරමින් සිටි අතර පසුව \"නීතිවිරෝධී ලෙස රාජ්‍ය රහස් විදේශයන්ට සැපයූ\" බවට චෝදනා නඟනු ලැබුවා.\nඑහිදී ඇය පළමු මාස හය ගත කර තිබුණේ හුදකලා සිරකුටියකයි.\nඑහිදී ඇගෙන් දීර්ඝ ලෙස ප්‍රශ්න කර ඇතත්, නීතිඥයෙකු වෙත ප්‍රවේශ වීමේ අවස්ථාවක් හෝ හිමි වී නැහැ.\nඑතැන් සිට ඇය වෙනත් සිරකරුවන් සමඟ රඳවා සිටිනවා.\nඇයගේ නඩු විභාගය පසුගිය වසරේ මාර්තු මාසයේදී පැවැත්වුණේ රහසිගතවයි.\nඅවම තරමින් චීනයේ ඕස්ට්‍රේලියානු තානාපති ග්‍රැහැම් ෆ්ලෙචර්ට (Graham Fletcher) පවා එහි ඇතුළුවීමට අවසර හිමි වූයේ නැහැ.\nඑහෙත් ඇයට දඬුවම් නියම කිරීම නැවත නැවතත් කල් දමා තිබෙනවා.\nඇයගේ නඩු විභාගය පැවැත්වූ බීජිං උසාවියෙන් නඩුව පිළිබඳ තොරතුරු විමසා BBC ලබා දුන් ඇමතුම්වලට ද පිළිතුරු ලැබී තිබුණේ නැහැ.\nචීන-ඕස්ට්‍රේලියා වාණිජ මණ්ඩලයේ හිටපු ප්‍රධාන විධායක නික් කොයෙල් දැන් බීජිං හැර ගොස් ඇතත් සිය සහකාරිය නිදහස් කර ගැනීම සඳහා රටින් පිටත සිට කටයුතු කරමින් සිටිනවා.\n\"මම ඔස්ට්‍රේලියාවේ චීන තානාපති ෂියාව් චෙන් (Xiao Qian), ජනවාරි මාසයේදී හමු වූ අවස්ථාවේ ඔහුගේ වචනයෙන්ම කිව්වොත් 'හැකි ඉක්මනින් විසඳුමක් ලැබෙනු ඇතැයි' බලාපොරොත්තුව පළ කළා.,\" කොයෙල් පවසනවා.\n\"මාස පහකට පසුව අපි තවමත් බලා සිටිමු.\" කොයෙල් ඉච්ඡාභංගත්වයට පත් ව සිටිනවා.\nරාජ්‍ය රහස් චෝදනා මත සිරගතව සිටින තවත් ඔස්ට්‍රේලියානු ජාතිකයෙකු වන යැං හැන්ජුන්ට (Yang Hengjun) දඬුවම් නියම කිරීමද නැවත නැවතත් කල් දමමින් තිබෙනවා.\nචීනයේ, \"රාජ්‍ය රහසක්\" ලෙස සැලකිය හැකි දේ පුළුල් සංකල්පයක් වන අතර එය රජයට අවශ්‍ය ඕනෑම දෙයක් විය හැකිය.\nවසර ගණනාවක අතිශය දැඩි කොවිඩ් අගුලු දැමීමේ පියවරයන්ගෙන් පසු ජාත්‍යන්තර ව්‍යාපාරික ආයෝජන නැවත සිය රටට ආකර්ෂණය කර ගැනීමට උත්සාහ කරන රටකට, පාරාන්ධ, පාර්ශවීය පාලිත නීති පද්ධතියක් යටතේ විදේශිකයන් දීර්ඝ කාලයක් රඳවා තබා ගැනීම අභියෝගයක් බවට සැක නැහැ.\nමීට පෙර අවස්ථාවක කැනඩාව විසින් Huawei හි ප්‍රධාන මූල්‍ය නිලධාරි මන්ග් වන්ෂෝ (Meng Wanzhou) පිටුවහල් කිරීමේ ක්‍රියාවලියට ප්‍රතිචාර වශයෙන් චීනය මයිකල් කෝර්විග් (Michael Kovrig) සහ මයිකල් ස්පේවර් (Michael Spavor) යන කැනේඩියානුවන් දෙදෙනා 2018 සිට 2021 දක්වා දින 1020ක් රාජ්‍ය තාන්ත්‍රික ප්‍රාණ ඇපකරුවන් ලෙස රඳවා ගනු ලැබුවා.\nඔවුන් නිදහස් කරනු ලැබුවේ මන්ග් වන්ෂෝ එක්සත් ජනපදයට පිටුවහල් කිරීමේ ඉල්ලීම ඉවත් කර පැය කිහිපයකට පසුවයි.\nඑහෙත් විදේශීය සමාගම්වලට එල්ල වූ පීඩනය තවමත් එලෙසම පවතිනවා.\nසති හයකට පෙර, ඖෂධ සමාගමක ජපාන විධායක නිලධාරියෙකු රඳවාගනු ලැබුවේ, ඔහු ඔත්තු බැලීමේ කටයුතු සිදු කළ බවට සැකය මත බව චීන විදේශ අමාත්‍යාංශය ප්‍රකාශ කළා.\nපසුගිය සති කිහිපය තුළ ජාත්‍යන්තර ආයතනික පර්යේෂණ ආයතන ද වටලනු ලැබූ බව බීබීසී චීන වාර්තාකරු, ස්ටීවන් මැක්ඩොනල් පවසනවා.\nබොහෝ විදේශීය ආයෝජකයින් චීනයේ රැඳී සිටීමේ අවදානම් කිරා මැන බලමින් සිටින්නේ රටේ දැවැන්ත දේශීය වෙළඳපොළේ පැහැදිලි ආකර්ෂණය නොසලකා හැරිය නොහැකි බැවිනුයි.\nඕස්ට්‍රේලියාවට සහ චීනයට පසුගිය වසර කිහිපය තරමක් අස්ථාවර වුණා.\nබීජිං විසින් ඕස්ට්‍රේලියානු වයින්, බාර්ලි සහ පොකිරිස්සන් සඳහා සම්බාධක පැනවීම එක් සිද්ධියක් පමණයි.\nමේ සියලු ඝර්ෂණ මධ්‍යයේ චං ලේගේ සිද්ධිය බොහෝ දෙනාගේ අවධානයට ලක්ව තිබෙනවා.\nවසර ගණනාවක් පුරා, චීනයේ රඳවා තබා ගැනීම සම්බන්ධයෙන් චීන සම්භවයක් ඇති විදේශ ගමන් බලපත්‍ර හිමියන්ට සැලකීම අනෙකුත් විදේශිකයන්ට වඩා වෙනස් ය: කෙටියෙන් කිවහොත්, වඩා දැඩි ය.\nකෙසේ වෙතත්, චං ලේ ජනවාර්ගික වශයෙන් චීන ජාතිකයෙකු නිසා ඕස්ට්‍රේලියානුවන් ඇය ගැන සැලකිල්ලක් නොදක්වනු ඇතැයි චීන රජය සිතුවේ නම්, එය එසේ වූයේ නැහැ.\nඇයව රැගෙන යන විට ඇගේ දරුවන් 09 හැවිරිදි සහ 11 හැවිරිදි වියේ පසුවුණා. මේ කාලය පුරාම ඔවුන්ට තම මව දැකීමට නොහැකි වීමේ වේදනාව ඕස්ට්‍රේලියාවේ සහ ඉන් ඔබ්බෙහි දෝංකාර දී තිබෙනවා.\nචීනයේ විදේශ අමාත්‍යාංශය මෙම නඩුව සම්බන්ධයෙන් ගෝලීය උත්සුකයන් දියාරු කිරීමට උත්සාහ ගත්තේ වරක් දෙවරක් නොවේ.\nනිත්‍ය මාධ්‍ය හමුවකදී විදේශ අමාත්‍යංශ ප්‍රකාශක වැන්ග් වෙන්බින් පැවසුවේ “චීනයේ අධිකරණ බලධාරීන් චං ලේගේ නීතිමය අයිතිවාසිකම් සම්පූර්ණයෙන්ම ආරක්ෂා කරමින් නීතියට අනුකූලව නඩුව හසුරුවා ඇති” බවයි.\nඇය රඳවා තබා ගැනීමේ දෙවන වසර ද එළැඹුණු පසු ඔහු කියා සිටියේ \"නියමිත කාලය තුළ\" තීන්දුව ලබා දෙන බවයි.\nකෙසේ වෙතත්, ඇයගේ රහසිගත නඩු විභාගය පවත්වා වසරකට වැඩි කාලයක් ගතවී ඇතත්, තවමත් \"විනිශ්චයක්\" ලැබී නැහැ.\nචීනයේ වරදක් සම්බන්ධයෙන් චෝදනා එල්ල වීම යනු නියත වශයෙන්ම වරදකරු වීමයි.\nමෙම තත්වයන් යටතේ චූදිතයාට මුහුණ දීමට සිදු විය හැකි දඩුවම් අවම කර ගැනීමට නීතිඥයින් සහ ආධාරකරුවන් ඔවුන්ට කළ හැකි දේ සියලු දේ සිදු කරනවා.\nවිදේශිකයන් සම්බන්ධයෙන් ගත් කල, ඔවුන්ගේ රජයන් ඔවුන්ගේ පුරවැසියන් නිදහස් කර ගැනීම සඳහා චීන බලධාරීන් සමඟ සාකච්ඡා කිරීමට උත්සාහ කරන අතර ඇතැම් විට එය දෙරට අතර ගනුදෙනුවලට සම්බන්ධ විය හැකියි.\nසබඳතාවල මෑත කාලීන පලුදු වීම් විධිමත් කිරීම සඳහා මෙම වසර අගදී ඕස්ට්‍රේලියානු අගමැති ඇන්තනි ඇල්බනීස් බීජිං වෙත සංචාරය කිරීම සම්බන්ධයෙන් චීන රජය කැමති වනු ඇති.\nචං ලේ සහ යැං හැන්ජුන් සම්බන්ධ සිද්ධීන් ඕස්ට්‍රේලියානු පාර්ශ්වයෙන් මෙම සංචාරය සිදු වීමට ඇති මාර්ගය පැහැදිලි කිරීම සඳහා කේවල් කිරීමේ මාධ්‍යයක් ලෙස භාවිතා කළ හැකියි.\nඕස්ට්‍රේලියානු රජය පවසන්නේ බොහෝ අවස්ථාවලදී ඔවුන් මේ සිද්ධීන් මතු කර ඇති බවයි.\nපසුගිය සතියේ, ඔහු චාල්ස් රජුගේ රාජාභිෂේකය සඳහා ලන්ඩනයට ගොස් සිටියදී, ඇල්බනීස් අග්‍රාමාත්‍යවරයා රූපවාහිනී සම්මුඛ සාකච්ඡාවකදී පැවසුවේ, චීනය පිළිබඳ ඕස්ට්‍රේලියාවේ ස්ථාවරය නිර්මාණාත්මකව කටයුතු කිරීම නමුත් වෙළඳාමට ඇති බාධා ඉවත් කළ යුතු බවයි.\nඑමෙන්ම ඔහු සෘජුවම ජනාධිපති ෂී ට පැවසුවේ, චං ලේ වැනි ඕස්ට්‍රේලියානුවන්ට නිසි යුක්තිය ලබා දිය යුතු වුවත්, ඔවුන්ට එය නොලැබෙන බවයි.\nචං ලේගේ වෘත්තීය ජීවිතයෙන් වැඩි කොටසක් වැය කළේ ඇය උපන් රට සහ ඇගේ පවුල පදිංචියට ගිය රට අතර පාලම් තැනීමට උත්සාහ කිරීමටයි.\nඇයගේ නඩුව චීනය සහ ඕස්ට්‍රේලියාව තව දුරටත් ඈත් කර තිබීම ඇයට අවශ්‍ය දෙයක් නොවේ.\nඕස්ට්‍රේලියානු රාජ්‍ය තාන්ත්‍රිකයන්ගේ මාසික පැය භාගයක සංචාර හරහා බන්ධනාගාරයෙන් පිටතට පැමිණිය හැකි ඇයගෙන් ලැබෙන සීමිත පණිවිඩ තුළ, ගැබ්ව ඇත්තේ එක් කරුණක් පමණයි.\nඒ ඇයට තම දරුවන් අහිමි වීම සහ ඔවුන්ගෙන් ඈත්ව සිටීමෙන් ඇයට දැනෙන වේදනාවේ තරමයි.\nනික් කොයෙල් පවසන්නේ දැන් 11 සහ 14 හැවිරිදි ඇගේ දරුවන් ඔවුන්ගේ මව නොමැතිව ඕස්ට්‍රේලියාවේ හැදී වැඩෙන්නට ඔවුන්ගේ උපරිමය කරමින් සිටින නමුත් \"ලේ සහ ඇගේ දරුවන් වෙනුවෙන්, මේ සියල්ලට ඉක්මනින් විසඳුමක් සොයාගත හැකි යැයි තමන් අපේක්ෂාවෙන් සිටින බවයි.",
       "URL": "https://www.hirunews.lk/336755/චීනයේ-සිරගත-කර-සිටින-මාධ්‍යවේදිනිය-හේතුවක්-නැතිව-දින-1000ක්-රඳවාගෙන",
       "Category": "Local News",
       "Parent URL": "https://www.hirunews.lk/local-news.php?pageID=302"
}