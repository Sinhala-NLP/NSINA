{
       "Source": "hirunews",
       "Timestamp": "Saturday, 24 September 2022 - 21:32",
       "Headline": "එළවළු, මාළු ඇතුළු ආහාර ද්‍රව්‍ය රැසක මිල තවදුරටත් ඉහළට (වීඩියෝ)",
       "News Content": "එළවළු, මත්ස්‍ය නිෂ්පාදන ඇතුළු අත්‍යවශ්‍ය ආහාර ද්‍රව්‍ය රැසකම මිල ගණන් තවදුරටත් ඉහළ ගොස් තිබෙනවා.\nමේ අතර ජනතාව චෝදනා කළේ පාලන මිලක් නොමැතිවීම හේතුවෙන් විවිධ මිල ගණන්වලට වෙළෙඳුන් පාන් අලෙවි කරන බවයි.\nපෑලියගොඩ මැනිං වෙළෙඳ සංකීර්ණයේ එළවළු මිල ගණන් අද දිනයේ ඉහළ ගොස් තිබෙනවා.\nඅස්වැන්න අඩුවීම හේතුවෙන් මැනිං වෙළෙඳපොළට එළවළු පැමිණීමේ අඩුවක් ද පවතින අතර මේ හේතුවෙන් එළවළු මිල ගණන් ශිඝ්‍ර ලෙස ඉහළ ගොස් ඇති බවයි වෙළෙඳුන් චෝදනා කරන්නේ.\nමේ අතර මත්ස්‍ය මිල ගණන් ද ඉහළ ගොස් ඇති බවට පෑලියගොඩ මධ්‍යම මත්ස්‍ය වෙළෙඳ සංකීර්ණයේ වෙළෙඳුන් චෝදනා කරනවා.\nවෙළෙඳ පොළට මත්ස්‍ය නිෂ්පාදන පැමිණීමට මේ වනවිට පවතින්නේ පහළ මට්ටමකයි.\nමේ අතර පාන් මිල ද ඉහළ ගොස් ඇති බවට ජනතාව චෝදනා කරනවා. ඇතැම් ප්‍රදේශවල පාන් ගෙඩියක මිල රුපියල් 220ක් පමණ වන බවයි ජනතාව චෝදනා කරන්නේ.\nමේ අතර අත්‍යවශ්‍ය ආහාර ද්‍රව්‍ය 5ක මිල ගණන් පහළ දැමූ බව ලංකා සතොස ඊයේ නිවේදනය කළා.\nඒ අනුව ආනයනික ලොකු ළූණු කිලෝග්‍රෑමයක මිල රුපියල් 175 සිට රුපියල් 150 දක්වාත් සුදු සීනි කිලෝග්‍රෑමයක මිල රුපියල් 285 සිට රුපියල් 278 දක්වාත් ආනයනික සුදු කැකුළු සහල් කිලෝග්‍රෑමයක මිල රුපියල් 185 සිට රුපියල් 179 දක්වාත් ආනයනික නාඩු සහල් කිලෝග්‍රෑමයක මිල රුපියල් 194 සිට රුපියල් 185 දක්වාත් ආනයනික රතු පරිප්පු කිලෝග්‍රෑමයක මිල රුපියල් 429 සිට රුපියල් 415 දක්වාත් පහළ දමනු ලැබුවා.\nමෙම මිල ගණන් මෙම මස 30 වැනිදා දක්වා ක්‍රියාත්මක වන බව පැවසූ නමුත් ඇතැම් සතොස ශාඛාවල භාණ්ඩ මිල තවමත් අඩු වී නොමැති බවටයි ජනතාව චෝදනා කරන්නේ.",
       "URL": "https://www.hirunews.lk/316226/එළවළු-මාළු-ඇතුළු-ආහාර-ද්‍රව්‍ය-රැසක-මිල-තවදුරටත්-ඉහළට-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=846"
}