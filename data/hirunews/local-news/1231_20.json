{
       "Source": "hirunews",
       "Timestamp": "Thursday, 14 April 2022 - 7:24",
       "Headline": "ජනපතිගේ අලුත් අවුරුදු සුභාශිංසනය (වීඩියෝ)",
       "News Content": "එකමුතුකමින් සහ නිවැරදි අවබෝධයෙන් යුතුව අභියෝග ජය ගැනීමට උදා වූ අලුත් අවුරුද්දේ කටයුතු කළ යුතු බව ජනාධිපති ගෝඨාභය රාජපක්ෂ ප්‍රකාශ කළා.\nඒ, අලුත් අවුරුදු සුබ පැතුම් පණිවුඩය නිකුත් කරමින්.\nපවතින ආර්ථික සහ ගෝලීය අර්බුද හමුවේ ශ්‍රී ලංකාව ඉතිහාසයේ එල්ල වූ විශාලතම අභියෝගයට මුහුණදෙමින් සිටින බවයි ජනාධිපතිවරයා සඳහන් කරන්නේ.\nඅලුත් අවුරුදු උදාව නැවුම් අපේක්ෂාවන් සමඟ පිළිගැනීම අපගේ පිළිවෙත වන අතර, පවතින අභියෝග ජය ගන්නා සෞභාග්‍යමත් වසරක් ජනාධිපතිවරයා ප්‍රාර්ථනා කරනවා.\nඅලුත් අවුරුදු පණිවුඩයෙන් අග්‍රාමාත්‍ය මහින්ද රාජපක්ෂ සඳහන් කරන්නේ පවතින දුෂ්කර කාලය පසුකර යෑමට සියලු දෙනා එක්ව සමගි සම්පන්නව ක්‍රියා කළ යුතු බවයි.\nඅභියෝගාත්මක කාලයේ අනපේක්ෂිතව ජනතාව මුහුණදුන් පීඩා එකිනෙක මගහැරලීමට අවශ්‍ය අනාගත සැලසුම් ක්‍රියාවට නංවමින් සිටින බවද අග්‍රාමාත්‍යවරයා ප්‍රකාශ කරනවා.\nවිපක්ෂ නායක සජිත් ප්‍රේමදාස සිය අලුත් අවුරුදු පණිවුඩයෙන් සඳහන් කළේ මහත් කැපකිරීම් කළ ජනතාවට, යළි කැපකිරීම් කරන්නට කියනවා වෙනුවට ප්‍රායෝගිකව පාලකයින් එම කටයුත්තට එළැඹීම මේ මොහොතේ අත්‍යවශ්‍ය වන බවයි.\nආර්ථික සහ දේශපාලන වශයෙන් අවදානම් තැනකට රට තල්ලු වී ඇති අතර, ජනතාවගේ සාමාන්‍ය ජීවන තත්ත්වයට අසාමාන්‍ය ලෙස අභියෝග පැමිණ ඇති බවද ඔහු ප්‍රකාශ කරනවා.",
       "URL": "https://www.hirunews.lk/301919/ජනපතිගේ-අලුත්-අවුරුදු-සුභාශිංසනය-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1231"
}