{
       "Source": "hirunews",
       "Timestamp": "Saturday, 28 April 2018 - 15:37",
       "Headline": "ගෑස් මිල වැඩිවීම නිසා කෑම පාර්සල්වල මිලත් ඉහළට",
       "News Content": "ගෑස් මිල ඉහළ යාම හමුවේ ආහාර පාර්සල්වල මිල ද ඉහළ දැමීමට සිදුවන බව ආපන ශාලා හිමියන්ගේ සංගමය පවසනවා.\nආපන ශාලා හිමියන්ගේ සංගමයේ ජාතික සංවිධායක අසේල සම්පත් කියාසිට්යේ ආහාර පාර්සලයක මිල රුපියල් 10 කින් ඉහළ දමන ලෙසට සරසවි සහ රෝහල් ආපන ශාලා ඇතුලු රාජ්‍ය ආයතනවල ආපන ශාලා හිමියන්ට දැනුම්දී ඇති බවයි.\nවසර ගණනාවක සිට රජයේ ආයතනවල ආපන ශාලාවල සහන මිලට ආහාර ලබාදුන්න ද මෙතෙක් මිල ඉහළ දැමිමක් සිදුවී නොමැති බව ද ඔහු පෙන්වා දෙනවා.\nමේ අතර ගෑස් මිල රුපියල් 245 කින් ඉහළ යාම හේතුවෙන් තමන්ට සිදුවන පාඩුව පියවා ගත හැකි ආකාරයෙන් ආහාරවල මිල වැඩි කරන ලෙසට පෞද්ගලික ආපන ශාලා සහ හෝටල්වලට දැනුම්දුන් බවයි අසේල සම්පත් කියාසිටියේ.\nකෙසේවෙතත් රජය තමන්ට අතරමැදියන්ගෙන් තොරව එළවළු ලබාදීමට කටයුතු කරන්නේ නම් රුපියල් 20 කින් ආහාර පාර්සලයක මිල අඩු කිරීමට හැකියාව පවතින බවයි.\nආහාරවල මිල පාලනයට මිල සූත්‍රයක් නොමැතිවීම හමුවේ භාණ්ඩ මිල ඉහළ යාමට සාපේක්ෂව ආහාර පාර්සල්වල මිල වැඩි කිරීමට සිදුව ඇත්තේ වෘත්තීය සමිතිවලට බවයි ආපන ශාලා හිමියන්ගේ සංගමයේ ජාතික සංවිධායකවරයා සඳහන් කළේ.\nකෙසේවෙතත් ගෑස් මිල වැඩි වීම හේතුවෙන් ප්ලේන්ටි සහ කිරි තේවල මිලෙහි වෙනසක් සිදු නොවන බව ඔහු කියාසිටියා.",
       "URL": "https://www.hirunews.lk/189489/ගෑස්-මිල-වැඩිවීම-නිසා-කෑම-පාර්සල්වල-මිලත්-ඉහළට",
       "Category": "Local News",
       "Parent URL": "https://www.hirunews.lk/local-news.php?pageID=3970"
}