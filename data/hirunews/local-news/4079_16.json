{
       "Source": "hirunews",
       "Timestamp": "Thursday, 15 February 2018 - 7:42",
       "Headline": "ලන්ඩන් හි ශ්‍රී ලංකා මහකොමසාරිස් කාර්යාල වෙබ් අඩවිය අක්‍රිය වේ",
       "News Content": "ලන්ඩන් හි පිහිටි ශ්‍රී ලංකා මහකොමසාරිස් කාර්යාල වෙබ් අඩවිය මේ වනවිට අක්‍රිය වී ඇති බව බ්‍රිතාන්‍ය ශ්‍රී ලාංකීය ගෝලීය සංසදය පවසනවා.\nලන්ඩනයේ ශ්‍රී ලංකා මහකොමසාරිස් කාර්යාලය ඉදිරිපිට එල්.ටී.ටී.ඊ. හිතවාදීන් පිරිසක් විරෝධතාවයේ නිරතවුණේ මෙරට නිදහස් දින සැමරුම යෙදුණු පසුගිය 4 වනදායි.\nඑම අවස්ථාවේදී සිය ගෙළ පෙන්වා කිසියම් සංඥාවක් කිරීම සම්බන්ධයෙන් ලන්ඩන් ශ්‍රී ලංකා මහ කොමසාරිස් කාර්යාලයේ ආරක්ෂක කටයුතු පිළිබඳ අමාත්‍ය උපදේශකවරයෙකු ලෙස කටයුතු කරන බ්‍රිගේඩියර් ප්‍රියංක ප්‍රනාන්දුගේ රාජකාරි අත්හිටුවනු ලැබූ අතර, පසුව ජනාධිපතිවරයාගේ නියෝගයෙන් ඔහුට යළි රාජකාරි පවරනු ලැබුවා.\nකෙසේ වෙතත් එම තත්ත්වය පදනම් කරගනිමින් කොටි ඩයස්පෝරාව මෙම වෙබ් අඩවියට බලහත්කාරයෙන් ඇතුලූවී ඇති බවට සැක කරන බවයි  බ්‍රිතාන්‍ය ශ්‍රී ලාංකීය ගෝලීය සංසදයේ සම සභාපති ඉන්දික ගුණසේකර සඳහන් කළේ.\nමේ සම්බන්ධයෙන් හිරු ප්‍රවෘත්ති අංශය විදේශ කටයුතු අමාත්‍යාංශයේ ප්‍රකාශිකා මහේෂිණී කොලොන්නේ ගෙන් විමසීමක් කළා.\nඇය කියා සිටියේ තාක්ෂණික දෝෂයක් හේතුවෙන් මෙම වෙබ් අඩවිය අක්‍රියවී ඇති බවට ලන්ඩන් හි ශ්‍රී ලංකා මහ කොමසාරිස් කාර්යාලයෙන් දැනුම්දී ඇති අතර, එය දින 3 ක් ඇතුළත යථා තත්ත්වයට පත් කරන ලෙසට උපදෙස් ලබාදී ඇති බවයි.",
       "URL": "https://www.hirunews.lk/183679/ලන්ඩන්-හි-ශ්‍රී-ලංකා-මහකොමසාරිස්-කාර්යාල-වෙබ්-අඩවිය-අක්‍රිය-වේ",
       "Category": "Local News",
       "Parent URL": "https://www.hirunews.lk/local-news.php?pageID=4079"
}