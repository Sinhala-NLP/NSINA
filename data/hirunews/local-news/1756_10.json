{
       "Source": "hirunews",
       "Timestamp": "Friday, 13 August 2021 - 17:27",
       "Headline": "එකොළොස් වැනි දා වාර්තා වූ කොරෝනා රෝගීන් 5000ට මොකද උනේ ? ආණ්ඩුවේම මන්ත්‍රීවරයෙක් ප්‍රශ්න කරයි",
       "News Content": "රට තුළ ශීඝ්‍රයෙන් පැතිර යන කොවිඩ් -19 වසංගත ව්‍යාප්තියේ දත්ත වෙනස් කිරීමක් සිදු වන බවට ජාතික නිදහස් පෙරමුණේ මාධ්‍ය ප්‍රකාශක පාර්ලිමේන්තු මන්ත්‍රී මොහොමඩ් මුසම්මිල් චෝදනා කරනවා.\nඔහු පවසන්නේ මෙම ක්‍රියාවලිය සඳහා යුද හමුදාවේ ඉහළ නිලධාරීයෙකු සහ වසංගත රෝග විද්‍යා අංශයේ විශේෂඥ වෛද්‍යවරුන් දෙදෙනෙකු සම්බන්ධ බවයි.\nයුද හමුදාපතිට අවශ්‍ය නම් මෙම පුද්ගලයන් සොයාගත හැකි බවත් අවශ්‍ය නම් ඒ සඳහා සහයෝගය දිය හැකි බවත් මන්ත්‍රීවරයා කියා සිටියේ අද පැවැති මාධ්‍ය හමුවකදීයි.\n''මම ළඟ තියෙනවා වාර්තාවක්. මේකට අනුව 11 වැනිදා කළ සමස්ත පි. සී. ආර්. පරීක්ෂණවලින් 4175ක් පොසිටිව් වෙලා තියෙනවා. රැපිඩ් ඇන්ඩිජන් පරික්ෂණවලින් 1239ක් පොසිටිව් වෙලා තියෙනවා. ඉතිං මේ තොරතුරු එකතු කළාම 11 වැනිදා විතරක් 5414ක් පොසිටිව් වෙලා. එතකොට මේකෙන් හරි පැහැදිලියි මේ දත්ත වෙනස් කිරීමේ යම් කිසි උත්සාහයක් වැඩ පිළිවෙලක් යම් කණ්ඩායමක් විසින් කර ගෙන යනවා කියලා. මේ සිටුවේෂන් රිපෝට් හදන්නේ සීමිත පිරිසක්. ඒ වගේම මේ ලැබ්වලින් එන රිපෝට් යන්නෙත් බොහෝ ම සීමිත පිරිසක් අතරට. නමුත් මේ සිටුවේෂන් රිපෝට් ලැබ් රිපෝට් අරගෙන බැලුවොත් තේරෙයි අපි මේ ඉදිරිපත් කරන ගණන් හරි ගණන් ද කියලා. එතොකොට කවුද මේ වැරදි තොරතුරු දෙන්නේ. මොකද්ද ඒ අයගේ පරමාර්ථය. අපි දන්නවා වසංගත රෝග විද්‍යා අංශයේ ඉහළම විශේෂඥ වෛද්‍යවරු දෙදෙනෙකුත් මේ තොරතුරු වෙනස් කිරීමේ ක්‍රියාවට සම්බන්ධයි කියලා.\nඒ වගේම ශ්‍රී ලංකා යුධ හමුදාවේ ඉහළම නිලධාරීයෙකුත් එකතු වෙලා තමයි මේ තොරතුරු වෙනස් කිරීම කරන්නේ. අපි යුධ හමුදාපතිතුමාටත් කියනවා ඕනේ නම් කවුද මේ ඉහළ නිලධාරීයා කියලා හොයලා බලන්න පුළුවන්. මොවුන්ගේ පරමාර්ථය තමයි නිසි දත්ත මත කොරෝනා මර්දන ව්‍යාපාරය ඉදිරියට යාම අකර්මණ්‍ය කිරීම. ඒ අනුව මේ තුන්කට්ටුව එක් පැත්තකින් ජනාධිපතිතුමා නොමඟ යනවා. අනෙක් පැත්තෙන් කොරෝනා මර්දන වැඩපිළිවෙල කඩාකප්පල් කරනවා. කවුරු වුවත් මේ කරන්නේ විපක්ෂයේ අවශ්‍යතාව ඉටු කිරීමක්.' මන්ත්‍රීවරයා මෙම මාධ්‍ය හමුවේදී වැඩිදුරටත් කියා සිටියා.",
       "URL": "https://www.hirunews.lk/279618/එකොළොස්-වැනි-දා-වාර්තා-වූ-කොරෝනා-රෝගීන්-5000ට-මොකද-උනේ-ආණ්ඩුවේම-මන්ත්‍රීවරයෙක්-ප්‍රශ්න-කරයි",
       "Category": "Local News",
       "Parent URL": "https://www.hirunews.lk/local-news.php?pageID=1756"
}