{
       "Source": "hirunews",
       "Timestamp": "Sunday, 31 January 2021 - 19:47",
       "Headline": "පොලීසියේ 829කට කොරෝනා එන්නත (වීඩියෝ)",
       "News Content": "පොලිසියේ සාමාජිකයින් 829 දෙනෙකු සඳහා ඉන්දියාවෙන් ගෙන්වූ කොරෝනා මර්දන කොවිෂීල්ඩ් එන්නත ලබාදීමේ වැඩසටහන අද (31) නාරාහේන්පිට පොලිස් රෝහලේදී ආරම්භ කෙරුණා.\nඑම රෝහලේ විශේෂඥ වෛද්‍යවරුන් දෙදෙනෙකුට එන්නත ලබාදීමෙන් පසුවයි සෞඛ්‍ය අමාත්‍යාංශය විසින් ලබාදී ඇති ප්‍රමුඛතා ලැයිස්තුවට අනුව පොලිස් නිලධාරීන්ට එන්නත ලබාදීම ආරම්භ කෙරුණේ.\nමේ අතර, කළුතර - දොඩම්ගොඩ - විල්පාත ප්‍රාදේශීය රෝහලේ සහ ගම්පහ දිස්ත්‍රික් මහ රෝහලේ කාර්ය මණ්ඩලයේ 500 දෙනෙකු සඳහා ද එන්නත් ලබාදීම සිදු කෙරුණා.\nඑමෙන්ම, කෑගල්ල මහ රෝහලේද සෞඛ්‍ය කාර්ය මණ්ඩලයේ 1,800 දෙනෙකු සඳහා එන්නත් ලබාදීමේ කටයුතු අද ක්‍රියාත්මක කෙරුණු අතර දිවයින පුරා ප්‍රධාන රෝහල් කිහිපයක සෞඛ්‍ය කාර්ය මණ්ඩලය එන්නත්කරණ කටයුතු සිදු කෙරුණු බවයි අප වාර්තාකරුවන් සඳහන් කළේ.\nකෙසේ වෙතත් බදුල්ල හෙද විදුහලේදී ක්‍රියාත්මක වූ බදුල්ල මහ රෝහලේ කාර්ය මණ්ඩලය සඳහා එන්නත් ලබාදීම ආවරණය කිරීමට ගිය මාධ්‍යවේදීන්ට ඒ සඳහා අවස්ථාව හිමිවුණේ නැහැ.\nඑන්නත්කරණ වැඩසටහන ආරම්භ කළ දිනයේ සිට මේ දක්වා 50,000ක පමණ පිරිසකට එය ලබාදී ඇති බව ප්‍රාථමික සෞඛ්‍ය සේවා, වසංගත රෝග හා කොවිඩ් රෝග පාලන රාජ්‍ය අමාත්‍යාංශයේ ලේකම් විශේෂඥ වෛද්‍ය අමල් හර්ෂ ද සිල්වා ප්‍රකාශ කළා.\nඑන්නත ලබා ගත් ඇතැම් පුද්ගලයින්ට සුළු සංකූලතා මතුවී ඇතත් බරපතල තත්වයන් වාර්තාවී නොමැති බවයි කොළඹ අද (31) පැවති මාධ්‍ය හමුවකට එක්වෙමින් ඔහු කියා සිටියේ.",
       "URL": "https://www.hirunews.lk/261255/පොලීසියේ-829කට-කොරෝනා-එන්නත-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2177"
}