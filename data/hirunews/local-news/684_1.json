{
       "Source": "hirunews",
       "Timestamp": "Tuesday, 06 December 2022 - 18:49",
       "Headline": "ක්‍රිකට් සභාපති සම්බන්ධයෙන් පළ වූ පුවත් ගැන ක්‍රිකට් ආයතනයෙන් නිවේදනයක්",
       "News Content": "\"විදෙස් සංචාරවලට කාන්තාවන් අරන් ගිහින් ෂම්මි ද සිල්වා සැප ගත්තේ කාගේ සල්ලි වලින්ද\" යන සිරස්තලය භාවිත කරමින් සමාජ මාධ්‍ය ඔස්සේ සහ නව මාධ්‍ය ඔස්සේ පළ වූ පදනම් විරහිත චෝදනා සහිත ප්‍රවෘත්තිය කොන්දේසි විරහිතව ප්‍රතික්ෂේප කරන බව ශ්‍රී ලංකා ක්‍රිකට් විධායක මඩුල්ල පවසනවා.\nශ්‍රී ලංකා ක්‍රිකට් විධායක මණ්ඩලය පවසන්නේ මෙම ප්‍රවෘත්තිය හරහා ශ්‍රී ලංකා ක්‍රිකට් ආයතනයට සහ එහි සභාපතිවරයාගේ කීර්ති නාමයට දැඩි හානියක් සිදු වී ඇති බවයි.\nමේ සම්බන්ධයෙන් නිවේදනයක් නිකුත් කරමින් ශ්‍රී ලංකා ක්‍රිකට් ආයතනය පවසන්නේ එම වාර්තාවේ දැක්වෙන පරිදි ශ්‍රී ලංකා ක්‍රිකට් ආයතනය කිසිවෙකුගේ පෞද්ගලික සංචාරයක් සඳහා එහි මුදල් භාවිතා කර නොමැති බවයි.\nඑබැවින් පදනම් විරහිතව, ද්වේශ සහගතව එවැනි ප්‍රකාශ නිකුත් කරමින් ශ්‍රී ලංකා ක්‍රිකට් ආයතනයට සහ එහි ඉහළ නිලධාරීන්ට අපහාස වන අයුරින් ප්‍රවෘත්ති වාර්තා පළ කරන පුද්ගලයින්ට සහ ආයතනවලට එරෙහිව දැඩි නීතිමය ක්‍රියාමාර්ග ගැනීමට මේ වන විටත් නීති අංශවලට උපදෙස් ලබා දී ඇති බවත් එම නිවේදනයේ වැඩිදුරටත් සඳහන්.",
       "URL": "https://www.hirunews.lk/322110/ක්‍රිකට්-සභාපති-සම්බන්ධයෙන්-පළ-වූ-පුවත්-ගැන-ක්‍රිකට්-ආයතනයෙන්-නිවේදනයක්",
       "Category": "Local News",
       "Parent URL": "https://www.hirunews.lk/local-news.php?pageID=684"
}