{
       "Source": "hirunews",
       "Timestamp": "Thursday, 28 July 2022 - 13:14",
       "Headline": "අමෙරිකානු තානාපතිවරිය නව අගමැති හමු වෙයි",
       "News Content": "මෙරට අමෙරිකාවේ තානාපති ජූලි චංග් නව අග්‍රාමාත්‍ය දිනේෂ් ගුණවර්ධන අද(28) හමු වුණා.\nඅදාළ හමුව පිළිබඳ ට්විටර් පණිවිඩයක් තබමින් අමෙරිකානු තානාපතිවරිය කියා සිටියේ, මෙම අභියෝගාත්මක කාල පරිච්ඡේදය තුළ එක්සත් ජනපදයට ශ්‍රී ලංකා ජනතාවට සහාය දිය හැකි ක්‍රම පිළිබඳව නව අග්‍රාමාත්‍යවරයා සමග සාකච්ඡා කළ බවයි.\nඑසේ ම IMF සමඟ සාකච්ඡා ඇතුළුව ආර්ථිකය ස්ථාවර කිරීමට සහ නැවත ගොඩනැගීමට කටයුතු කරන අතරවාරයේ යුක්තිය සහ නීතියේ ආධිපත්‍යය තහවුරු කිරීමේ ක්‍රමවේදයන්ට රටේ නායකකින් ප්‍රවේශ වීම අනිවාර්ය කරුණක් බවත් ඇය අග්‍රාමාත්‍ය දිනේෂ් ගුණවර්ධනට පවසා තිබෙන බව අදාල ට්විටර් නිවේදනයේ සඳහන්.\nඇමරිකා එක්සත් ජනපදය හා ශ්‍රී ලංකාව අතර වන දීර්ඝකාලීන රාජ්‍ය තාන්ත්‍රික සබඳතා හා වෙළඳ සබඳතා සෑම කාලවකවානුවකම ලබාදීමට අඛණ්ඩව කටයුතු කිරීම පිළිබඳ අග්‍රාමාත්‍යවරයා මෙහිදී අගය කර තිබෙනවා.\nශ්‍රී ලංකව මුහුණ දුන් මෙම බැරෑරුම් අවස්ථාවේදි ඇමරිකා එක්සත් ජනපදය ලබාදුන් හදිසි මූල්‍ය ආධාර රටට මහත් ශක්තියක් වූ බවයි ඔහු පැවසුවේ.\nඉදිරියේදීද මෙරට ආර්ථික ක්ෂේත්‍රයේ සහ බලශක්ති ක්ෂේත්‍රයේ සංවර්ධනය සඳහා සහාය අපේක්ෂා කරන බවත් ඇමරිකා එක්සත් ජනපදයේ පෞද්ගලික අංශයේ සෘජු ආයෝජන කුඩා හා මධ්‍ය පරිමාණ කර්මාන්තකරුවන්ට තාක්ෂණ හා මූල්‍ය සහාය සහ පුනර්ජනනීය බලශක්ති ක්ෂේත්‍රයේ පුළුල් ආයෝජන අවස්ථා ප්‍රවර්ධනය ද කරන ලෙසද අග්‍රාමාත්‍යවරයා ඉල්ලා සිටියා.\nශ්‍රී ලංකාවේ ප්‍රජාතන්ත්‍රවාදය හා පාර්ලිමේන්තු ක්‍රමය තවදුරටත් ශක්තිමත් කරමින් ජනතා අයිතිවාසිකම් ආරක්ෂා කරමින් පවත්වාගෙන යාමට රජය කැපවී සිටින බවයි අග්‍රාමාත්‍යවරයා ප්‍රකාශ කළේ.\nශ්‍රී ලංකාවේ ආර්ථික හා දේශපාලන අභියෝග හමුවේ ඇමරිකා එක්සත් ජනපදයේ සහාය තවදුරටත් ශක්තිමත්ව ලබාදීමට අපේක්ෂා කරන බව තානාපතිවරිය මෙහිදී ප්‍රකාශ කළා.\nපවත්නා දේශපාලනික අර්බූදය ප්‍රජාතන්ත්‍රවාදී ක්‍රමවේද ඔස්සේ සමථයකට පත්කර සියලු පක්ෂ එක්ව රජයක් නිර්මාණය වනු දැකීම ඇමරිකා එක්සත් ජනපදයේ අපේක්ෂාවයි ඇය සඳහන් කළේ.\nඑය ඉතා කඩිනමින් ක්‍රියාත්මක කිරීම තුළ ජාත්‍යන්තර මූල්‍ය අරමුදල, එක්සත් ජාතීන්ගේ සංවිධානය හා අනෙකුත් ආයතන පද්ධතින්ගේ සහාය හා ද්විපාර්ශික ආයෝජන සඳහා එමඟින් වැඩිදුරටත් කවුළුවක් විවර වන බව තානාපතිවරිය මෙහිදී ප්‍රකාශ කළා.\nඑමෙන්ම ඇමරිකා එක්සත් ජනපදය කිසිදු අයුරකින් ප්‍රචණ්ඩත්වයන් හා ප්‍රජාතන්ත්‍රවාදී නොවන ක්‍රියාදාමයන් අනුමත නොකරන බවයි කියාසිටියේ.",
       "URL": "https://www.hirunews.lk/311179/අමෙරිකානු-තානාපතිවරිය-නව-අගමැති-හමු-වෙයි",
       "Category": "Local News",
       "Parent URL": "https://www.hirunews.lk/local-news.php?pageID=986"
}