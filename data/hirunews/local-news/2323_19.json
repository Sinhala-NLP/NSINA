{
       "Source": "hirunews",
       "Timestamp": "Thursday, 19 November 2020 - 20:00",
       "Headline": "ආයෝජන මිස ණය අනවශ්‍ය බව ජනපති චීනයට කියයි (වීඩියෝ)",
       "News Content": "සංවර්ධන ප්‍රයත්නයේදී තවදුරටත් විශේෂ ණය ලබා ගැනීම වෙනුවට ආයෝජන ආකර්ශනය කර ගැනීමට ප්‍රමුඛත්වය ලබාදී ඇති බව ජනාධිපති ගෝඨාභය රාජපක්ෂ පවසනවා.\nජනාධිපතිවරයා මේ බව කියා සිටියේ ශ්‍රී ලංකාවේ නව චීන තානාපති චී ජෙංහොං අද (19) අක්තපත්‍ර පිළිගැන්වූ අවස්ථාවේදීයි.\nරටේ පුළුල් ආයෝජන අවස්ථා පවතින බව ජනාධිපතිවරයා මෙහිදී පෙන්වා දුන්නා.\nබෙදුම්වාදයට එරෙහි සටන ජයගත් පසු මෙරට යටිතල පහසුකම් සංවර්ධනයට චීනය ලබාදුන් සහය සිහිපත් කළ ජනාධිපතිවරයා ඇතැම් පිරිස් එය විවේචනය කළ බවත්, එම ව්‍යාපෘති ඵලදායි නොවන බව ඔවුන්ගේ තර්කය වූ බවත් ප්‍රකාශ කළා.\nසත්‍ය එය නොවන බව පැවසූ ජනාධිපති ගෝඨාභය රාජපක්ෂ, චීනයේ සහය ඇතිව ඇරඹූ ව්‍යාපෘති ඉහළ ආදායම් සහ රැකියා උත්පාදන විභවතාවක් සහිත බව කියා සිටියා.\nඑහි උපරිම ඵල ලබා ගැනීම තම අරමුණ බවයි ජනාධිපතිවරයා වැඩිදුරටත් පැවසුවේ.\nශ්‍රී ලංකාවේ ආර්ථික සහ සමාජ සංවර්ධන ප්‍රයත්නය සාර්ථක කර ගැනීමට හැකි උපරිම සහය ලබාදෙන බවයි, ශ්‍රී ලංකාවේ නව චීන තානාපතිවරයා මෙහිදී කියා සිටියේ.\nකොරෝනා අවදානමට මුහුණදීම සඳහා වූ මෙරට වැඩපිළිවෙලද ඔහුගේ ඇගයීමට ලක් වුණා.",
       "URL": "https://www.hirunews.lk/255127/ආයෝජන-මිස-ණය-අනවශ්‍ය-බව-ජනපති-චීනයට-කියයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2323"
}