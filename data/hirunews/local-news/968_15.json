{
       "Source": "hirunews",
       "Timestamp": "Wednesday, 03 August 2022 - 17:42",
       "Headline": "ගාලු මුවදොර අරගලකරුවන්ට පොලිසියෙන් විශේෂ දැනුම්දීමක් (වීඩියෝ)",
       "News Content": "ගාලු මුවදොර විරෝධතා ස්ථානයේ සහ ඊට ආසන්න ප්‍රදේශවල නීථියට පටහැනිව රැඳී සිටින සියලුම පුද්ගලයන් වෙත පොලිසියෙන් විශේෂ දැනුම්දීමක් සිදුකර තිබෙනවා.\nපොලිස් මාධ්‍ය ප්‍රකාශක කාර්යාලය සඳහන් කළේ අද සවස පොලිසිය මගින් මෙම නිවේදනය ඔවුන් වෙත සිදු කළ බවයි.\nමෙමගින් ප්‍රකාශ කර ඇත්තේ ගාලු මුවදොර පිටිය හා ඊට ආසන්න ප්‍රදේශයේ රජයට හෝ නාගරික සංවර්ධන අධිකාරියට අයත් භූමි කොටසේ අනවසරයෙන් කරන ලද ඉදි කිරීම් හා භෝග වගා කිරීම් වහාම ඉවත් කරගන්නා ලෙසටයි.\nඑමෙන්ම මහජනයාගේ අද්‍රව්‍යමය අයිතිවාසිකම් අහිමි කිරීම වහාම නවතාලන ලෙසට ද එමගින් දැනුම්දී තිබෙනවා.\nමෙම ඉවත් කර ගැනීම් සිදු කිරීමට ලබන 5 වනදා සවස 5ට පෙර අනිවාර්යයෙන් පියවර ගත යුතු බවටයි පොලිසිය ප්‍රකාශ කරන්නේ.\nඑමෙන්ම රටේ පවතින නීතියට අනුකූලව හා මහජනයාට පීඩාකාරී නොවන ආකාරයෙන් කටයුතු කළ යුතු බවට ද පොලිසිය අවධාරණය කරනවා.\nමෙම උපදෙස් අනුව කටයුතු නොකරන පුද්ගලයන් සම්බන්ධයෙන් නිත්‍යානුකූල පියවර ගන්නා බවයි කොටුව පොලිස් ස්ථානාධිපතිවරයා දන්වා ඇත්තේ.",
       "URL": "https://www.hirunews.lk/311791/ගාලු-මුවදොර-අරගලකරුවන්ට-පොලිසියෙන්-විශේෂ-දැනුම්දීමක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=968"
}