{
       "Source": "hirunews",
       "Timestamp": "Saturday, 07 August 2021 - 9:33",
       "Headline": "කොවිඩ්  මරණ ඉහළ යාමත් සමඟ මෘත ශරීරාගාරවල තදබදයක් (ඡායාරූප)",
       "News Content": "කොරෝනා වෛරසය ආසාදනය වීමෙන් දිනෙන් දින මිය යන සංඛ්‍යාව ඉහළ යාමත් සමඟ රෝහල්වල මෘත ශරීරාගාරවල තදබදයක් හටගෙන තිබෙනවා.\nමෙලෙස තදබදය හටගෙන ඇත්තේ ආදාහනාගාරවල සිදුකරන ආදාහන කටයුතු සීමා සහිතව සිදුකිරීම හේතුවෙන්. කොරෝනා ආසාදනය වීමෙන් මිය යන පුද්ගලයන්ට අමතරව සාමාන්‍ය මරණ ආදාහනයත් සිදුකිරීම නිසා ආදාහනාගාර කාර්ය බහුල වී ඇති බවටයි රෝහල් ආරංචි මාර්ග ප්‍රකාශ කළේ.\nමේ හේතුවෙන් රෝහල්වල මෘත ශරීර තැන්පත් කර ඇති අධි ශීතකරණවල ද ඉඩකඩ ඇහිරී ඇති බවට වාර්තා වනවා.\nකොළඹ ජාතික රෝහලේ දැනට කොරෝනා ආසාදිතයින් 600ක් පමණ ප්‍රතිකාර ලබන අතර දිනෙකට කොරෝනා මරණ 12ත්, 15ත් අතර ප්‍රමාණයක් වාර්තා වන බවයි එහි ප්‍රකාශකයෙකු හිරු ප්‍රවෘත්ති අංශයට සදහන් කළේ.\nමෙලෙස මෘත ශරීර එක්වීම හේතුවෙන් ඇතැම් ආදාහනාගාර පැය 24 පුරා ක්‍රියාත්මක කිරීමට ද තීරණය කර තිබෙනවා.\nමෙලෙස මෘත ශරීරාගාරවල මළ සිරුරු හේතුවෙන් තදබදයක් හටගෙන ඇත්තේ ඇතැම් මළ සිරුරුවල අනන්‍යතාව හඳුනාගැනීමට නොහැකිවීම හේතුවෙන්.\nඑමෙන්ම ඇතැම් මළ සිරුරුවල භාරකරුවන් කොවිඩ් ආසාදිතව ප්‍රතිකාර ලබමින් සිටීම හෝ නිරෝධායනයට ලක්ව සිටීම හේතුවෙන් සිරුරු භාරගැනීමට නොහැකිවීම ද තවත් හේතුවක්.",
       "URL": "https://www.hirunews.lk/279086/කොවිඩ්-මරණ-ඉහළ-යාමත්-සමඟ-මෘත-ශරීරාගාරවල-තදබදයක්-ඡායාරූප",
       "Category": "Local News",
       "Parent URL": "https://www.hirunews.lk/local-news.php?pageID=1770"
}