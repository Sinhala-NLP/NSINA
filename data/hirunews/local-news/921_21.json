{
       "Source": "hirunews",
       "Timestamp": "Monday, 22 August 2022 - 20:11",
       "Headline": "භුමිතෙල් මිල ඉහළ යාමෙන් මාළු මිලත් ඉහළ යන ලකුණු",
       "News Content": "භුමිතෙල් මිල ඉහල යාමත් සමඟ ඉදිරියේ දී තවදුරටත් මත්ස්‍ය මිල ගණන් ඉහළ යනු ඇති බව ධීවරයන් පවසනවා.\nඒ හේතුවෙන් මත්ස්‍ය වෙළදාම ද පහළ වැටීමෙන් තමන්ට දැඩී අසීරුතාවන්ට මුහුණ දීමට සිදුවනු ඇති බවයි ඔවුන් පෙන්වා දෙන්නේ.\nඊයේ (21) මධ්‍යම රාත්‍රියේ සිට ක්‍රියාත්මක වන පරිදි භුමිතෙල් ලිටරයක මිල රුපියල් 340 දක්වා ඉහල දමනු ලැබුවේ රුපියල් 253කින්.\nඑමෙන්ම, සහන මිලට භුමිතෙල් ඉල්ලා හලාවත නගරයේ ආරම්භ කර ඇති විරෝධතාවය තවදුරටත් ක්‍රියාත්මක යි.\nකෙසේ වෙතත්, ධීවරයින්ට අවශ්‍ය භුමිතෙල් සහ ඩීසල් වහාම සැපයීමට අවශ්‍ය වැඩිපිලිවෙලක් සකසන ලෙසට අග්‍රාමාත්‍ය දිනේෂ් ගුණවර්ධණ බලධාරීන්ට උපදෙස් ලබා දි තිබෙනවා.\nඒ, අග්‍රාමාත්‍යවරයාගේ ප්‍රධානත්වයෙන් ස්වදේශ කටයුතු අමාත්‍යාංශයේ අද පැවති විශේෂ සාකච්ජාවකදීයි.\nමේ අතර, විදුලි බල හා බලශක්ති අමාත්‍ය කංචන විජෙසේකර ටිවිටර් පණිවිඩයක් තබමින් සදහන් කර තිබුණේ, අඩුආදායම් ලාභීන්,ධිවරයින්ට සහ වැවිල් ක්ෂත්‍රයේ නිරත පිරිස් සඳහා භුමිතෙල් ලබා දීම සදහා සෘජු මුල්‍ය සහනයක් ලබාදීමට රජය යොජනා කර ඇති බවයි.\nඑමෙන්ම, ත්‍රිරෝද රථ සදහා ලබා දෙන ඉන්ධන කෝටාව ප්‍රමාණවත් නොවීම හේතුවෙන් සිය කර්මාන්තය දැඩි අර්බුදයකට ලක්ව ඇති බව ත්‍රිරෝද රථ සංගම් පවසනවා.\nමේ අතර ඛනිජ තෙල් ක්ශේත්‍රය පෞද්ගලීකරණය කිරීමට විරෝධය පළ කරමින් ඛනිජ තෙල් සම්පත් සුරැකීමේ වෘත්තීය සමිති එකමුතුව අද බලශක්ති අමාත්‍යාංශය ඉදිරිපිට විරෝධතාවක නිරත වුණා.\nඅනතුරුව ඔවුන් අමාත්‍යාංශ ලේකම්වරයාට සංදේශයක් ද භාර දුන් බවයි අප වාර්තාකරු කියා සිටියේ.\nමේ අතර, ජීවන වියදම දරා ගත නොහැකි බවට පවසමින් සංචාරක හෝටල් සේවකයන් පිරිසක් අද බෙන්තොට ගාලු සංචාරක තොරතුරු මධ්‍යස්ථානය ඉදිරිපිට නිහඩ ව්රෝධතාවක නිරත වුණා.",
       "URL": "https://www.hirunews.lk/313467/භුමිතෙල්-මිල-ඉහළ-යාමෙන්-මාළු-මිලත්-ඉහළ-යන-ලකුණු",
       "Category": "Local News",
       "Parent URL": "https://www.hirunews.lk/local-news.php?pageID=921"
}