{
       "Source": "hirunews",
       "Timestamp": "Saturday, 19 December 2020 - 7:39",
       "Headline": "කොරෝනා ආසාදිතයින් 36,000 ඉක්මවයි",
       "News Content": "නව කොරෝනා මරණ 05 ක් වාර්තා වීමත් සමඟ මෙරටින් වාර්තා වන සමස්ත කොරෝනා  මරණ සංඛ්‍යාව 165 දක්වා ඉහළ ගියා.\nරජයේ ප්‍රවෘත්ති දෙපාර්තමේන්තුව සඳහන් කළේ  මියගිය 05 දෙනාගෙන් සිවු දෙනෙකුම පිරිමි පුද්ගලයින් බවයි.\nඑලෙස මියගිය පිරිස අතර අගලවත්ත ප්‍රදේශයේ පදිංචි වයස අවුරුදු 72 අයෙක්, කොළඹ 15 ප්‍රදේශයේ පංදිචි වයස අවුරුදු 76 ක අයෙක්, මහරගම ප්‍රදේශයේ පදිංචි වයස අවුරුදු 50 ක අයෙක් සහ වතුපිටිවල ප්‍රදේශයේ පදිංචි වයස අවුරුදු 86 ක අයෙකු වනවා.\nමීට අමතරව ඊයේ වාර්තා වූ මරණවලට අදාළ  කාන්තාව මග්ගොන ප්‍රදේශයේ පදිංචි වයස අවුරුදු 86 ක කාන්තාවක බවයි රජයේ ප්‍රවාත්ති දෙපාර්තමේන්තුව බවයි සඳහන් කළේ.\nනව ආසාදිතයින් 662 දෙනෙකු හඳුනා ගැනීමත් සමඟ මෙරට මුළු කොරෝනා ආසාදිතයින් සංඛ්‍යාව 36,049 ක් දක්වා ඉහළ ගියා.\nඒ අනුව, මිනුවන්ගොඩ බ්‍රැන්ඩික්ස්, පෑලියගොඩ මත්ස්‍ය වෙළඳපොල සහ බන්ධනාගාර ආශ්‍රිත කොරෝනා පොකුර 32,380 දක්වා ඉහළ ගිය බවයි රජයේ ප්‍රවෘත්ති දෙපාර්තමේන්තුව සඳහන් කළේ.\nතවදුරටත් දිවයිනේ රෝහල් කිහිපයක කොරෝනා වෛරසය ආසාදනයවූවන් 8,828 දෙනෙකු ප්‍රතිකාර ලබන අතර ඊයේ දිනයේදී 708 දෙනෙකු සුවය ලැබීමත් සමඟ මෙරට සුවය ලැබූ මුළු ආසාදිතයින් සංඛ්‍යාව 27,061 ක් වනවා.\nමේ අතර, කොරෝනා වෛරසය ව්‍යාප්ත වූවද වෙනත් රෝගාබාධ සඳහා රෝහල්වලින් ප්‍රතිකාර ලබා ගැනීමට බිය නොවන ලෙස නියෝජ්‍ය සෞඛ්‍ය සේවා අධ්‍යක්ෂ ජනරාල් විශේෂඥ වෛද්‍ය හේමන්ත හේරත් ජනතාවගෙන් ඉල්ලා සිටියා.\nඑමෙන්ම, දරුවන් කොරෝනා වෛරසයෙන් ආරක්ෂා කර ගන්නා ආකාරය සම්බන්ධයෙන් ඊයේ කොළඹ පැවති මාධ්‍ය හමුවකට එක්වෙමින් පවුල් සෞඛ්‍ය කාර්යාංශයේ අධ්‍යක්ෂ වෛද්‍ය චිත්‍රමාලි ද සිල්වා අදහස් පළ කළා.\nඑහිදී ඇය කියා සිටියේ කුඩා දරුවන් ස්පර්ශ කිරීම, සිප ගැනීම වැනි ක්‍රියා හැකිතාක් මවට පමණක් සීමා වන ලෙස සිදුකළ යුතු බවයි.\nවිශේෂයෙන්ම කුඩා දරුවන්ගේ අවශ්‍යතා ඉටු කිරීමේදී මව හෝ පියාට පමණක් එම කටයුතු සිදුකිරීමට අවස්ථාව ලබාදෙන ලෙසයි.\nකොළඹ නගරාධිපතිනි රෝසි සේනානායකද කොළඹ ඊයේ (18) පැවති මාධ්‍ය හමුවකට එක්වෙමින් සඳහන් කළේ සිදුකරන පී.සී.ආර්. පරීක්ෂණ සංඛ්‍යාව ඉහළ දැමීම අවශ්‍ය වූවද ඒ සඳහා ප්‍රමාණවත් මානව සම්පත් කොළඹ මහනගර සභාව සතු නොවන බවයි.\nමේ අතර, පොල්ගහවෙල පොලිස් බල ප්‍රදේශයේ බන්දාව ග්‍රාමසේවා වසමට සංචරණ සීමා පනවා ඇති බව පොලිසිය සඳහන් කළා.\nගාල්ල ප්‍රදේශයේ සංචරණ සිමා පනවා තිබු ග්‍රාමසේවා වසම් 7 න් 2 ක් හැර අනෙක් ප්‍රදේශ වල සංචරණ සීමා ඉවත් කර තිබෙනවා.\nමේ අතර, නිරෝධායන නීති උල්ලංඝනය කරමින් අධිවේගී මාර්ගයේ බස් රථයකින් ගමන් කළ බොරැල්ල ප්‍රදේශයේ පිරිසක් මත්තල පිටවීමේ පර්යන්තයේදී පොලිස් භාරයට ගෙන තිබෙනවා.\n51 දෙනෙකුගෙන් යුත් එම පිරිස අතර දැනට හුදෙකලාවට ලක්කර ඇති වනාතමුල්ල ප්‍රදේශයේ පදිංචිකරුවෙකුද සිටින බවයි පොලිස් මාධ්‍ය ප්‍රකාශක නියෝජ්‍ය පොලිස්පති අජිත් රෝහණ ප්‍රකාශ කළේ.\nඔවුන් සියලු දෙනා යළි බොරැල්ලට රැගෙනවිත් නිරෝධායන කටයුතු සඳහා යොමුකර ඇති අතර, නිරෝධායන නීති උල්ලංඝනය කිරීමේ චෝදනාව යටතේ බස් රථයේ රියදුරුට සහ හිමිකරුට නඩු පැවරීමට නියමිතයි.",
       "URL": "https://www.hirunews.lk/257367/කොරෝනා-ආසාදිතයින්-36000-ඉක්මවයි",
       "Category": "Local News",
       "Parent URL": "https://www.hirunews.lk/local-news.php?pageID=2266"
}