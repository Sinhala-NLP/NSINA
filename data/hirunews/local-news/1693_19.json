{
       "Source": "hirunews",
       "Timestamp": "Tuesday, 14 September 2021 - 8:16",
       "Headline": "මෙරට සමස්ත ආසාදිතයින් ලක්ෂ පහට ආසන්න වේ",
       "News Content": "මෙරට සමස්ත කොරෝනා ආසාදිතයින්ගේ සංඛ්‍යාව ලක්ෂ පහේ සීමාවට ආසන්න වී තිබෙනවා.\nඊයේ දිනයේ මෙරටින් නව ආසාදිතයින් 2,560 දෙනෙකු හඳුනාගත් අතර, ඒ අනුව සමස්ත ආසාදිත‍යින් සංඛ්‍යාව 488,482ක් දක්වා ඉහළ ගියා.\nඊයේ හඳුනාගත් නව ආසාදිත‍යින් 2,560 දෙනා ම අලුත් අවුරුදු කොවිඩ් පොකුරේ ආශ්‍රිතයන් වෙන අතර, ඒ අනුව මෙරට සක්‍රිය ආසාදිතයින් සංඛ්‍යාව 62,756ක්.\nසෞඛ්‍ය සේවා අධ්‍යක්ෂ ජනරාල්වරයා විසින් පෙරේදා සිදු වූ බවට ඊයේ තහවුරු කළ නව මරණ 135 සමඟ මෙරට සමස්ත කොරෝනා මරණ සංඛ්‍යාව දැක්වෙන්නේ 11,431ක් ලෙස යි.\nමෙරට සුවය ලැබූ සමස්ත ආසාදිතයන් සංඛ්‍යාව හාරලක්ෂ 14,295ක්.\nමේ අතර අනුරාධපුරයේ දී ඊයේ මාධ්‍ය වෙත අදහස් දැක්වූ රාජ්‍ය අමාත්‍ය මහාචාර්ය චන්න ජයසුමන ප්‍රකාශ කළේ ඔක්සිජන් අවශ්‍ය රෝගීන් මෙන්ම අසාධ්‍ය රෝගීන්ගේ සංඛ්‍යාව මේ දිනවල පහත යමින් පවතින බවයි.\nදිවයිනට පැමිණෙන සංචාරකයින් නියාමනයට ලක් නො වන බවට මහජන සෞඛ්‍ය පරීක්ෂකවරුන්ගෙන් චෝදනා.\nමෙරටට පැමිණෙන බොහෝ සංචාරකයින් සෞඛ්‍ය අංශ මඟින් නියාමනයකට ලක්නොවන බවට මහජන සෞඛ්‍ය පරීක්ෂකවරුන්ගේ සංගමය චෝදනා කරනවා.\nඑහි සභාපති උපුල් රෝහණ ප්‍රකාශ කළේ එය ඉදිරියේ දී තවත් ව්‍යවසනයකට අත වැනීමක් බවයි.\nකෙසේ වෙතත් සංචාරකයන් හරහා මෙරටට රෝග ව්‍යාප්තිය වැළැක්වීමටත්, සංචාරකයන්ගේ ආරක්ෂාව තහවුරු කිරීමටත්, නිසි කළමනාකරණයකින් කටයුතු කරන බව නියෝජ්‍ය සෞඛ්‍ය සේවා අධ්‍යක්ෂ ජනරාල් විශේෂඥ වෛද්‍ය හේමන්ත හේරත් ප්‍රකාශ කළා.\nඒ, කොළඹ ඊයේ පැවති මාධ්‍ය හමුවකට එක්වෙමින්.\nමේ අතර, අසත්‍ය ප්‍රචාර කොරෝනා පාලනයට බාධාවක් වී ඇති බව ශ්‍රී ලංකාවේ ඕස්ට්‍රේලියානු මහකොමසාරිස් ඩේවිඩ් හෝලි ප්‍රකාශ කළා.\nසෞඛ්‍ය අමාත්‍ය කෙහෙලිය රඹුක්වැල්ල සමඟ ඊයේ එම අමාත්‍යාංශයේ පැවති සාකච්ඡාවකට එක්වෙමින් ඔහු කියා සිටියේ මෙම තත්ත්වය රටවල් දෙකේ ම දක්නට ලැබෙන බවයි.",
       "URL": "https://www.hirunews.lk/282158/මෙරට-සමස්ත-ආසාදිතයින්-ලක්ෂ-පහට-ආසන්න-වේ",
       "Category": "Local News",
       "Parent URL": "https://www.hirunews.lk/local-news.php?pageID=1693"
}