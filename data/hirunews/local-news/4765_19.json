{
       "Source": "hirunews",
       "Timestamp": "Tuesday, 06 December 2016 - 14:56",
       "Headline": "ව්‍යාජ උප පොලිස් පරීක්ෂකවරියක් ලෙස පෙනී සිටි කාන්තාවක් නිදොස් කොට නිදහස්",
       "News Content": "ව්‍යාජ උප පොලිස් පරීක්ෂකවරියක ලෙස පෙනී සිටි බවට චෝදනා එල්ල වූ සැකකාරියක නිදොස් කොට නිදහස් කිරීමට අනුරාධපුර අතිරේක මහේස්ත්‍රාත් නදීකා දිල්හානි පියරත්න අද (06) නියෝග කළා.\nඒ, වසර 12 කට වැඩි කාලයක් ඒ පිළිබඳ සිදුකළ දීර්ඝ නඩු විභාගයකින් අනතුරුවයි.\nගාල්ල වක්වැල්ල පාරේ ස්ථිර පදිංචිකාරිනියක වන සැකකාර කාන්තාව මෙම සිද්ධිය සිදුවු 2004 වසර වනවිට නොච්චියාගම - පහල මාරගහවැව ප්‍රදේශයේ පදිංචිව සිට තිබෙනවා.\nසම්මුඛ පරීක්ෂණයකට පෙනී සිටීමකින් තොරව පොලිස් අණදෙන නිලධාරී උප සේවා මූලස්ථානයෙන් සහ පොලිස් උප සේවා භාර නියෝජ්‍ය පොලිස්පති කාර්යාලයෙන් දුරකතන පණිවුඩ ලබාදී නොච්චියාගම පොලිස් ස්ථානාධිපතිවරයාට ඇය කාන්තා උප පොලිස් පරීක්ෂකවරියක් බවට ඒත්තු ගන්වා සැකකාරිය රැකියාව ලබාගෙන ඇති බව මූලික පරීක්ෂණවලදී අනාවරණ වී තිබුණා.\nඒ අනුව අනුරාධපුර පොලිස් විශේෂ අපරාධ විමර්ශන අංශය, අධිකරණය හමුවේ මීට අදාළ චෝදනා ගොනුකළ අතර, සැකකාර කාන්තාව අත්අඩංගුවට ගෙන පසුව ඇපමත මුදාහැර තිබෙනවා.\nකෙසේ වෙතත්, පැමිණිල්ල සිය චෝදනා සාධාරණ සැකයෙන් ඔප්පු කිරීමට අපොහොසත්වීම නිසා ඇය නිදොස් කොට නිදහස් කිරීමටයි මහේස්ත්‍රාත්වරිය අද නියෝග කළේ.",
       "URL": "https://www.hirunews.lk/149090/ව්‍යාජ-උප-පොලිස්-පරීක්ෂකවරියක්-ලෙස-පෙනී-සිටි-කාන්තාවක්-නිදොස්-කොට-නිදහස්",
       "Category": "Local News",
       "Parent URL": "https://www.hirunews.lk/local-news.php?pageID=4765"
}