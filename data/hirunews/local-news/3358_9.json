{
       "Source": "hirunews",
       "Timestamp": "Friday, 10 May 2019 - 19:31",
       "Headline": "මුස්ලිම් ආගමික කටයුතු ඇමතිගෙන් පල්ලි භාරකරුවන් වෙත ලිපියක්",
       "News Content": "මුස්ලිම් පල්ලි සහ පුන්‍යභාර අරමුදල් හෝ වකූප් පනතේ විධි විධාන ප්‍රකාරව ඒවායේ පරිපාලනය සහ කළමනාකරණය සදහා භාරකරුවන් පූර්ණව වගකිව යුතු බව මුස්ලිම් ආගමික කටයුතු අමාත්‍ය එම්.එච්.ඒ. හලීම් පවසනවා.\nසියලූම මුස්ලිම් පල්ලිවල භාරකරුවන් වෙත ලිපියක් යොමුකරමිනුයි අමාත්‍යවරයා මේ බව සදහන් කර ඇත්තේ.\nඅදාළ ලිපිය මගින් රටේ වත්මන් තත්ත්වය සැලකිල්ලට ගනිමින් මුස්ලිම් පල්ලිවල සියලූ භාරකරුවන්ට මුස්ලිම් ආගමික කටයුතු අමාත්‍යාංශය උපදෙස් කිහිපයක් යොමුකර තිබෙනවා.\nඒ අනුව, වෛරය හෝ කිසිදු ආකාරයක අන්තවාදයක් ප්‍රවර්ධනය කිරීමේ හෝ ප්‍රචාරණය කිරීමේ කටයුතුවල නිරත නොවීම හා කිසිදු කණ්ඩායමකට එසේ කිරීමට ඉඩ ලබා නොදිය යුතුයි.\nඑවැනි කටයුතු සිදුකළහොත් වකූප් නීතිය සහ දණ්ඩ නීති සංග්‍රහය, හදිසි නීති රෙගුලාසි ආදිය ඇතුළුව බොහෝ නීති යටතේ භාරකාර මණ්ඩල මුළුමනින්ම වගකිව යුතු බව සැලකිල්ලට ගත යුතුයැයි එහි සදහන්.\nඑසේම, මුස්ලිම් පල්ලිවල සිදුකරන සියලූ ජුම්මා හෝ වෙනත් ශ්‍රව්‍ය දේශන පටිගත කර ඒවා මුස්ලිම් ආගමික කටයුතු අමාත්‍යාංශය වෙත යොමුකරන ලෙස ද එමගින් මුස්ලිම් පල්ලි භාරකරුවන්ට උපදෙස් ලබාදී තිබෙනවා.\nප්‍රජාව තුල මෙන්ම අනෙකුත් ප්‍රජාවන් සමග සාමය සහ සංහිදියාව පවත්වා ගැනීම පිණිස සියලූ මුස්ලිම් පල්ලි භාරකරුවන් දරන්නා වූ තනතුර යොදා ගන්නා ලෙසයි වැඩිදුරටත් එමගින් ඉල්ලා ඇත්තේ.\nමේ අතර, ත්‍රිකුණාමලය දිස්ත්‍රික්කය කේන්ද්‍ර කර ගනිමින් අද හර්තාල් ව්‍යාපාරයක් ද ක්‍රියාත්මක වුණා.\nඒ, නැගෙනහිර ආණ්ඩුකාර එම්.එල්.ඒ.එම්. හිස්බුල්ලා ඉවත් කරන ලෙස ඉල්ලමින්. ත්‍රිකුණාමලය දිස්ත්‍රික්කය පුරාම මෙම හර්තාල් ව්‍යාපාරය ක්‍රියාත්මක කරනු ලැබුවේ නැගෙනහිර සුරැකීමේ සංවිධානය විසින්.\nමෙම හර්තාල් ව්‍යාපාරය අතරතුර, ත්‍රිකුණාමලයේ සිට කොළඹ බලා ධාවනය වූ ශ්‍රී ලංගම බස් රථයකට, සර්දාපුර ප්‍රදේශයේදී ගල් ප්‍රහාරයක් එල්ල වී තිබෙනවා.\nඉන්පසු එම බස් රථය ධාවනය නොවූ අතර, මෙම ගල් ප්‍රහාරය එල්ල කළ පුද්ගලයන් සොයා පොලිස් පරීක්ෂණ ක්‍රියාත්මකයි.\nප්‍රදේශයේ ස්ථාන කිහිපයක, ටයර් පිලිස්සීමේ සිද්ධීන් කිහිපයක් ද සිදුවූ බවයි හිරු වාර්තාකරු සදහන් කළේ.\nකෙසේ වෙතත්, හර්තාල් ව්‍යාපාරය හේතුවෙන් ත්‍රිකුණාමලයේ ජන ජීවිතයට දැඩි බලපෑම් එල්ල වුණා.\nබස් රථ ධාවනය නොවීම නිසා මගීන් ගැටලූ රැසකට මුහුණදුන් අතර, දිස්ත්‍රික්කය පුරාම වෙළදසැල් වසා තිබූ බවයි හිරු වාර්තාකරු සදහන් කළේ.\nඑමෙන්ම, නැගෙනහිර ආණ්ඩුකාර එම්.එල්.ඒ.එම්. හිස්බුල්ලා  ඉවත් කරන ලෙස ඉල්ලමින් පසුගිය 3 වනදා සිට කන්තලේ ප්‍රාදේශීය සභාව ඉදිරිපිට ශ්‍රී ලංකා පොදුජන පෙරමුණේ ප්‍රාදේශීය සභා මන්ත්‍රී විජයවික්‍රම ලමාහේවා ආරම්භ කළ උපවාසය අද අත්හරිනු ලැබුවා.\nඅද දිනයේදී ඔහු 8 වැනි දිනටත් උපවාසය සිදුකළ අතර හර්තාල් ව්‍යාපාරයත් සමග නැගෙනහිර පළාත් ආණ්ඩුකාරවරයා ඉවත් කිරීමට ජන බලවේගයක් ගොඩනැගීම හේතුවෙන් සිය උපවාසය අත්හල බවයි ඔහු කියා සිටියේ.\nමේ අතර, පාස්කු ඉරිදා ප්‍රහාරය සිදුකළ ත්‍රස්ත සංවිධානයට සම්බන්ධ දේශපාලනඥයන් සිටින්නේ නම්, ඔවුන්ට එරෙහිව දැඩි ක්‍රියාමාර්ග ගත යුතු බව වන්නි දිස්ත්‍රික් පාර්ලිමේන්තු මන්ත්‍රී කේ. කාදර් මස්තාන් පවසනවා.\nකොළඹ අද පැවති මාධ්‍ය හමුවකදී ඔහු මේ බව කියා සිටියා.",
       "URL": "https://www.hirunews.lk/216146/මුස්ලිම්-ආගමික-කටයුතු-ඇමතිගෙන්-පල්ලි-භාරකරුවන්-වෙත-ලිපියක්",
       "Category": "Local News",
       "Parent URL": "https://www.hirunews.lk/local-news.php?pageID=3358"
}