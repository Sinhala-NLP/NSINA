{
       "Source": "hirunews",
       "Timestamp": "Saturday, 19 February 2022 - 16:19",
       "Headline": "ගම්පහ සියලු උපකාරක පන්ති විශේෂ පරීක්ෂාවකට",
       "News Content": "ගම්පහ නගර සභාවේ නිලධාරින් සහ මහජන සෞඛ්‍ය පරීක්ෂකවරුන් එක්ව නගරයේ සියලු උපකාරක පන්ති පරීක්ෂා කර තිබෙනවා.\nඒ එහි උපකාරක පන්තියක කාන්තා වැසිකිලියක තිබී කැමරාවක් සොයා ගැනීමේ සිද්ධියෙන් අනතුරුවයි.\nඑහිදී ස්ථාන ගණනාවක පවතින අඩුපාඩු හඳුනාගෙන අවශ්‍ය උපදෙස් ලබා දුන් බවයි පොලීසිය ප්‍රකාශ කළේ.\nමෙහිදී උපකාරක පන්ති පවත්වන ස්ථාන 25කට වැඩි සංඛ්‍යාවක් පරීක්ෂාවට ලක්වුණා.\nගම්පහ නගරයේ ප්‍රසිද්ධ පෞද්ගලික අධ්‍යාපන ආයතනයක කාන්තා වැසිකිළියේ කැමරාවක් සවි කිරීමේ සිද්ධියට අදාළ සැකකරු ද මේ වනවිට හඳුනාගෙන තිබෙනවා.\nකෙසේ වෙතත් හිරු ප්‍රවෘත්ති කළ විමසීමකදී පරීක්ෂණ මෙහෙයවන නිලධාරියෙකු සඳහන් කළේ පරීක්ෂණවලට බාධාවක් සිදු වන බැවින් එම සැකකරුගේ අනන්‍යතාව හෙළි කළ නොහැකි බවයි.\nඋසස් පෙළ සිසුන් සඳහා උපකාරක පන්ති පවත්වන, ගම්පහ නගරයේ පිහිටි ආයතනයක ගැහැණු ළමයින්ගේ වැසිකිලියේ සවිකර තිබියදී නවීන තාක්ෂණයෙන් යුත් කැමරාවක් හමුවුණේ පසුගිය සතියේදීයි.\nඒ එම ආයතනයේ අධ්‍යාපනය ලබන සිසුවියකගේ මව විසින් පොලිසියට කරනු ලැබූ පැමිණිල්ලකට අනුවයි.\nපැමිණිල්ලට අදාළව පොලිස් තොරතුරු තාක්ෂණ කොට්ඨාසය විමර්ශන ආරම්භ කළ අතර එහිදී හෙලිව ඇත්තේ කාන්තා වැසිකිලියේ සවිකර තිබූ කැමරාව ස්මාර්ට් ජංගම දුරකථනයකින් හෝ පරිගණකයකින් මෙහෙයවිය හැකි අධි තාක්ෂණයෙන් සමන්විත කැමරාවක් බවයි.\nඑය සොයාගෙන ඇත්තේ අදාළ කාන්තා වැසිකිළියේ කවුළුවක් මත තබා තිබියදීයි.\nසිද්ධිය සම්බන්ධයෙන් මේ වන විට ප්‍රකාශ 20 ක් පමණ ලබා ගෙන ඇති අතර ඊට එම ආයතනයේ හිමිකරු, ගුරුවරු, සිසුන් සහ සිසුන්ගේ මව්පියන් ද ඇතුළත්.\nමෙතෙක් සිදුකළ විමර්ශනවලදී මෙම කැමරාවෙන් දර්ශන රූගත කර ඇති බවට සාක්ෂි සොයාගැනීමට නොහැකි වූ බවත් වැඩිදුර විමර්ශන සඳහා අදාළ කැමරාව අපරාධ පරීක්ෂණ දෙපාර්තමේන්තුවේ තොරතුරු තාක්ෂණ අංශයට භාර දෙන බවත් විමර්ශන සිදුකරන නිලධාරියෙකු අප කළ විමසීමකදී සඳහන් කළා.\nකාන්තා වැසිකිළියේ කැමරාව තැබූ සැකකරු මේ වන විට හඳුනාගෙන ඇති අතර විමර්ශන සිදුකරන පොලිස් නිලධාරියෙකු සඳහන් කළේ විමර්ශන කටයුතු අවසන් වන තෙක් සැකකරුගේ අනන්‍යතාව හෙළි කළ නොහැකි බවයි.\nමේ අතර හිරු ප්‍රවෘත්ති මෙම සිද්ධිය සම්බන්ධයෙන් ගම්පහ පොලීසියෙන් කළ විමසීමකදී එහි ජ්‍යෙෂ්ඨ නිලධාරියෙකු සඳහන් කළේ, මෙම සිද්ධිය පිළිබඳව ගම්පහ නගරාධිපතිවරයා සමග ද සාකච්ඡා කළ බවයි.\nඑහි ප්‍රතිඵලයක් ලෙස නගරාධිපතිවරයාට පවතින බලතල ප්‍රකාරව සිද්ධියට අදාළ විමර්ශන අවසන් වනතෙක් අදාළ ආයතනයේ උපකාරක පන්ති පැවැත්වීම තහනම් කර ඇති බව ඔහු වැඩිදුරටත් පැවසුවා.",
       "URL": "https://www.hirunews.lk/297450/ගම්පහ-සියලු-උපකාරක-පන්ති-විශේෂ-පරීක්ෂාවකට",
       "Category": "Local News",
       "Parent URL": "https://www.hirunews.lk/local-news.php?pageID=1347"
}