{
       "Source": "hirunews",
       "Timestamp": "Thursday, 02 March 2017 - 21:56",
       "Headline": "මීගමුව රෝහලේ පානීය ජල ටැංකියට අසූචි මිශ්‍රව ඇතැයි චෝදනා",
       "News Content": "මීගමුව දිස්ත්‍රික් මහ රෝහලේ පානීය ජල ටැංකියට අසූචි මිශ්‍රව ඇති බව මීගමුව මහනගර සභාව පවසනවා.\nඑම මහ නගර සභාවේ සෞඛ්‍ය පරීක්ෂකවරයා මේ බව තහවුරු කර ඇත්තේ රෝහලේ නිරීක්ෂණයකින් අනතුරුවයි.\nරෝහලේ මලාප්‍රවහන පවිත්‍රාගාරයේ ක්‍රියාකාරීත්වය මුළුමනින්ම අක්‍රියව පැවැතීම හේතුවෙන් එහි වැසිකිලි කැසිකිලි අපද්‍රව්‍ය කානු පද්ධතියට බැහැර කර ඇති අයුරු එහි ගිය අපට දක්නට ලැබුණා.\nරෝහලට ජලය සැපයෙන ප්‍රධාන භූගත ජල ටැංකියට එම අප ජලය කාන්දු වී ඇති බව මීගමුව මහජන සෞඛ්‍ය නිලධාරීවරයා පවසනවා.\nපසුගිය කාලය පුරා මෙම රෝහලේ කානු පද්ධිතය ඔස්සේ අසූචී ගලායෑම පිළිබදව රෝගීන් විසින් නිලධාරින්ව විටින් විට දැනුවත් කර ඇති නමුත් ඉන් ඵලක් වී නැති බව එහි ගිය අපිට ද දක්නට ලැබුණා.\nකෙසේ වෙතත්, අප මේ සම්බන්ධයෙන් මීගමුව දිස්ත්‍රික් මහ රෝහලේ අධ්‍යක්ෂවරියගෙන් කළ විමසීමකදී ඇය සදහන් කළේ මෙහි යම් සත්‍යතාවයක් ඇති බවත් රෝගීන් සඳහා පිරිසිදු පානීය ජලය ලබාදීමේ ක්‍රමවේදයක්  සකසා ඇති බවයි.",
       "URL": "https://www.hirunews.lk/155904/මීගමුව-රෝහලේ-පානීය-ජල-ටැංකියට-අසූචි-මිශ්‍රව-ඇතැයි-චෝදනා",
       "Category": "Local News",
       "Parent URL": "https://www.hirunews.lk/local-news.php?pageID=4634"
}