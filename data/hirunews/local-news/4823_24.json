{
       "Source": "hirunews",
       "Timestamp": "Tuesday, 25 October 2016 - 8:18",
       "Headline": "Update- එජාපය, හිටපු මහ බැංකු අධිපති රැකගැනීමේ උත්සාහයක-හඳුන්නෙත්ති",
       "News Content": "මහ බැංකුවේ බැදුම්කර සිද්ධිය සම්බන්ධයෙන් කෝප් කමිටුව සකස් කළ වාර්තාව මෙම සතිය තුළදී පාර්ලිමේන්තුවට ඉදිරිපත් කරන බව එහි සභාපති පාර්ලිමේන්තු මන්ත්‍රී සුනිල් හඳුන්නෙත්ති පවසනවා.\nකෝප් කමිටුව නියෝජනය කරන එක්සත් ජාතික පක්ෂ මන්ත්‍රිවරුන් ඊයේ ඉදිරිපත් කළ නිර්දේශ, මහබැංකුවේ හිටපු අධිපති අර්ජුන මහේන්ද්‍රන් ආරක්ෂා කිරීමේ උත්සාහයක් බවයි ඔහු කියා සිටියේ.\nමතබේදකාරී බැඳුම්කර සිද්ධියට අදාළ තැරැව්කාර සමාගමේ ප්‍රධානියා වන අර්ජුන් ඇලෝෂියස් ඇතුලු අධ්‍යක්‍ෂ මණ්ඩලය අත්අඩංගුවට ගෙන අපරාධ නීතිය යටතේ කටයුතු කළ යුතු බවටයි ඔවුන් ඊයේ නිර්දේශ කළේ.\nඒ, කමිටු සභාපති පාර්ලිමේන්තු මන්ත්‍රී සුනිල් හඳුන්නෙත්ති ඊයේ පැවති කෝප් කමිටු රැස්වීමෙන් නැගිට යාමෙන් අනතුරුවයි.\nබැඳුම්කර සිද්ධිය සම්බන්ධයෙන් පාර්ලිමේන්තුවට වාර්තා දෙකක් ඉදිරිපත් වනු ඇති බවටද අදහස් පළවී තිබෙනවා.\nකෙසේ වෙතත් එම මන්ත්‍රිවරුන් සකස් කළ වාර්තාව සහ කෝප් කමිටුව මගින් සකස් කළ වාර්තාව පාර්ලිමේන්තුවට ඉදිරිපත් කිරීමෙන් පසුව සත්‍යය හෙළිදරව් වනු ඇති බවයි හිරු ප්‍රවෘත්ති අංශයට පාර්ලිමේන්තු මන්ත්‍රී සුනිල් හඳුන්නෙත්ති වැඩිදුරටත් සඳහන් කළේ.\nමේ අතර කෝප් කමිටු සාමාජික රාජ්‍ය අමාත්‍ය අජිත් පී. පෙරේරා සඳහන් කළේ ලබන බ්‍රහස්පතින්දා  සුනිල් හඳුන්නෙත්තිගේ සභාපතිත්වයෙන් යුතුව කෝප් කමිටුව රැස්වීමට අපේක්ෂා කරන අතර එහිදී පාර්ලිමේන්තුවට ඉදිරිපත් කරන අවසන් වාර්තාව සකස් කිරීමට කටයුතු කරන බවයි.\nවාර්තා දෙකක් ඉදිරිපත් වනු ඇතැයි පළවන වාර්තා පිළිබඳව අප කළ විමසීමකදී ඔහු එය ප්‍රතික්ෂේප කළා.\nකෙසේ වෙතත් පාර්ලිමේන්තුව පිළිගනු ලබන්නේ කෝප් කමිටුවේ සභාපතිවරයා විසින් ඉදිරිපත් කරන වාර්තාව පමණක් බවයි කොළඹ අද පැවති මාධ්‍ය හමුවකට එක්වෙමින් මුදල් රාජ්‍ය අමාත්‍ය ලක්ෂ්මන් යාපා අබේවර්ධන ප්‍රකාශ කළා.\nනිදහස් පක්ෂයේ සහ එක්සත් ජනතා නිදහස් සන්ධානයේ මතයද එය බවයි අමාත්‍යවරයා කියා සිටියේ.\nUpdate- Tuesday, October 25, 2016  01.40\n------------------------------------------------------------\nකෝප් කමිටුවේ එක්සත් ජාතික පක්ෂ සාමාජිකයන් මහ බැංකුවේ හිටපු අධිපති අර්ජුන මහේන්ද්‍රන් රැකගැනීමේ උත්සහයක නිරතවන බව කමිටු සභාපති පාර්ලිමේන්තු මන්ත්‍රී සුනිල් හඳුන්නෙත්ති පවසනවා.\nහිරු ප්‍රවෘත්ති අංශයට අදහස් දක්වමින් ඔහු කියා සිටියේ අර්ජුන් ඇලෝසියස් ඇතුලු පිරිසට එරෙහිව අපරාධ නීතිය යටතේ කටයුතු කිරීමේ නිර්දේශය මගින් එය තහවුරු වන බවයි.",
       "URL": "https://www.hirunews.lk/145998/update-එජාපය-හිටපු-මහ-බැංකු-අධිපති-රැකගැනීමේ-උත්සාහයක-හඳුන්නෙත්ති",
       "Category": "Local News",
       "Parent URL": "https://www.hirunews.lk/local-news.php?pageID=4823"
}