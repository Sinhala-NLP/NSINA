{
       "Source": "hirunews",
       "Timestamp": "Tuesday, 21 June 2022 - 20:11",
       "Headline": "අරාබි මුහුදේ දී ආපදාවට පත් ධීවරයින් පිරිසක් බේරා ගැනේ",
       "News Content": "අරාබි මුහුදේදී කාර්මික දෝෂයක් හේතුවෙන් ආපදාවට පත්වූ ශ්‍රී ලංකාවට අයත් බහුදින ධීවර යාත්‍රාවක සිටි පස් දෙනෙකු (05) එම්ටී අල්ටෙයාර් (MT-ALTAIR ) නෞකාව මඟින් නිරුපද්‍රිතව බේරාගෙන තිබෙනවා.\nනාවික හමුදා මූලස්ථානයේ ස්ථාපිත සමුද්‍රීය සෙවීම් සහ මුදවාගැනීම් සම්බන්ධීකරණ මධ්‍යස්ථානයේ සම්බන්ධීකරණයෙනුයි, ඊයේ (20) මෙහෙයුම සිදුවී ඇත්තේ.\nඕමාන් සමාගමක් වෙත කුලී පදනම මත ලබාදුන් මෙරට බහුදින ධීවර යාත්‍රාවක් ඕමානයේ ඩකම් (Duqm) වරායට ලඟාවීම සඳහා ජුනි 06 වන දින දික්ඕවිට ධීවර වරායෙන් කාර්‍ය මණ්ඩලයේ 05 දෙනෙකු සමඟ පිටත් වී තිබුණා.\nඒ අනුව එම යාත්‍රාව අරාබි මුහුදේ යාත්‍රා කරමින් තිබියදී, ඇතිවූ කාර්මික දෝෂයක් හේතුවෙන් ආපදාවට ලක්ව ඇති බව ධීවර හා ජලජ සම්පත් දෙපාර්තමේන්තුව විසින් පසුගිය 17වනදා සමුද්‍රීය සෙවීම් සහ මුදවාගැනීම් සම්බන්ධීකරණ මධ්‍යස්ථානය වෙත දැනුම් දී තිබෙනවා.\nඑම දැනුම්දීමට අනුව වහාම ක්‍රියාත්මක වූ එම මධ්‍යස්ථානය විසින්, ඒ පිළිබඳව පකිස්ථානයේ සහ ඉන්දියාවේ මුම්බායි හි පිහිටි සමුද්‍රීය සෙවීම් සහ මුදවාගැනීම් සම්බන්ධීකරණ මධ්‍යස්ථාන වෙත දැනුම් දී තිබෙනවා.\nඒ අනුව ඉන්දියාවේ මුම්බායිහි පිහිටි සමුද්‍රීය සෙවීම් සහ මුදවාගැනීම් සම්බන්ධීකරණ මධ්‍යස්ථානය විසින් එම ආපදාවට පත්වූ බහුදින ධීවර යාත්‍රාව වෙත අවශ්‍ය සහය ලබා දීම සඳහා ඒ ආශ්‍රිත මුහුදේ යාත්‍රා කරමින් තිබූ MT-ALTAIR යන ඉන්ධන ප්‍රවාහන නෞකාව යොමු කිරීමට කටයුතු කළ අතර, එම නෞකාව විසින් 20 වන දින ආපදාවට පත් ධීවර යාත්‍රාවේ කාර්‍ය මණ්ඩලයේ පස් දෙනා (05) නිරුපද්‍රිතව මුදාගෙන ඇති බවයි නාවික හමුදාව ප්‍රකාශ කළේ.\nශ්‍රී ලංකා නාවික හමුදා මූලස්ථානයේ පිහිටි කොළඹ-සමුද්‍රීය සෙවීම් සහ මුදවාගැනීම් සම්බන්ධීකරණ මධ්‍යස්ථානය විසින් කලාපීය සමුද්‍රීය සෙවීම් සහ මුදවාගැනීම් සම්බන්ධීකරණ මධ්‍යස්ථාන සමඟ සම්බන්ධීකරණය වී මුහුදේදී ආපදාවට පත්වන නාවික හා ධීවර ප්‍රජාව වෙත අවශ්‍ය සහන සැලසීම සඳහා නිරන්තරයෙන් කටයුතු සිදුකරනු ලබනවා.",
       "URL": "https://www.hirunews.lk/307819/අරාබි-මුහුදේ-දී-ආපදාවට-පත්-ධීවරයින්-පිරිසක්-බේරා-ගැනේ",
       "Category": "Local News",
       "Parent URL": "https://www.hirunews.lk/local-news.php?pageID=1078"
}