{
       "Source": "hirunews",
       "Timestamp": "Friday, 07 July 2023 - 14:48",
       "Headline": "ආසියානු මලල ක්‍රීඩා ශූරතාවයට ශ්‍රී ලංකාවෙන් 13ක්",
       "News Content": "මෙම වසරේ ජූලි 12 වැනිදා සිට 16 වැනිදා දක්වා තායිලන්තයේ දී පැවැත්වීමට නියමිත 25 වැනි ආසියානු මලල ක්‍රීඩා ශූරතාවය සඳහා 13 දෙනෙකුගෙන් යුත් කණ්ඩායමක් ශ්‍රී ලංකා මලල ක්‍රීඩා සංගමය විසින් නම් කර තිබෙනවා.\nආසියානු ක්‍රීඩා උළෙලට පසු ආසියානු තලයේ පැවැත්වෙන ප්‍රධානතම මලල ක්‍රීඩා තරගාවලිය වන මෙය 1973 වසරේ ආරම්භ වී වසර දෙකකට වතාවක් පැවැත්වුවත්, මෙවර තරගාවලිය පැවැත්වෙන්නේ වසර 4කට පසුවීම විශේෂත්වයක්.\nතරගාවලිය සඳහා නම් කළ ශ්‍රී ලංකා සංචිතය මෑත කාලයේ පදක්කම් දිනා ගැනීමට හැකි මට්ටමේ සිටින ක්‍රීඩක ක්‍රීඩිකාවන්ගෙන් සමන්විත අතර ඒ සඳහා ක්‍රීඩිකාවන් 8 දෙනෙක් සහ ක්‍රීඩකයින් 5 දෙනෙක් ඇතුළත්.\nමෙම ශ්‍රී ලංකා සංචිතයට ඇතුළත් අත්දැකීම් බහුලතම ක්‍රීඩිකාව ලෙස ගයන්තිකා අබේරත්න හැදින්විය හැකි අතර තරගාවලියේ මීටර් 800 සහ 1500 ඉසව් නියෝජනය කරන ඇය මීට පෙර ආසියානු මලල ක්‍රීඩා ශූරතා පදක්කම් දිනා තිබෙන ක්‍රීඩිකාවක් වීම ද විශේෂත්වයක්.\nඇයට අමතරව මෑත කාලයේ ඉහළ දස්කම් අතර සිටින දකුණු ආසියානු පදක්කම් ලාභී සාරංගි සිල්වා සහ නදීෂා ලේකම්ගේ ද මෙම සංචිතයට ඇතුළත්.\nවර්තමානයේ මීටර් 800 ඉසව්වේ ඉහළ දස්කම් දක්වමින් නිමා වූ ආසියානු යොවුන් තරගාවලියේ ද පදක්කම් දිනා ගත් තරුෂි කරුණාරත්න මෙම සංචිතයේ වැඩිම අවධානය දිනා ගත් ක්‍රීඩිකාව ලෙස හැඳින්වීමට හැකි අතර ඇය මීටර් 800, මීටර් 4X400 සහය සහ මිශ්‍ර මීටර් 4X400 ඉසව් නියෝජනය කරනවා.\nතුන් පිම්ම ඉසව්ව නියෝජනය කරමින් රන්දි කුරේ සහ මීටර් 400 ,මීටර් 4X400 සහය සහ මිශ්‍ර මීටර් 4X400 ඉසව් සඳහා නදීෂා රාමනායක මෙම සංචිතයට ඇතුළත්ව තිබෙන අතර මීටර් 4X400 සහය සහ මිශ්‍ර මීටර් 4X400 යන ඉසව් සඳහා නිශ්‍රේන්ද්‍රා ප්‍රනාන්දු සහ සයුරි මෙන්ඩිස් සංචිතයට නම් කර තිබෙනවා.\nපිරිමි කාණ්ඩයේ කේවල ඉසව් නියෝජනය කරමින් අරුණ දර්ශන සහ රජිත රාජකරුණා මීටර් 400 ඉසව්ව සඳහා සහභාගී වන අතර ඔවුන් දෙදෙනා සමඟ 4X400 සහය සහ මිශ්‍ර මීටර් 4X400 ඉසව් නියෝජනයට පසිඳු කොඩිකාර, පබසර නිකූ සහ කාලිංග කුමාරගේ මෙම සංචිතයට ඇතුළත්.\nතරගාවලියට නම් කළ ශ්‍රී ලංකා සංචිතය,\nපිරිමි\nඅරුණ දර්ශන (මීටර් 400, මීටර් 4X400, මීටර් 4X400 මිශ්‍ර)\nරජිත රාජකරුණා (මීටර් 400, මීටර් 4X400, මීටර් 4X400 මිශ්‍ර)\nකාලිංග කුමාරගේ (මීටර් 4X400, මීටර් 4X400 මිශ්‍ර)\nපසිඳු කොඩිකාර (මීටර් 4X400, මීටර් 4X400 මිශ්‍ර)\nපබසර නිකූ (මීටර් 4X400, මීටර් 4X400 මිශ්‍ර)\nකාන්තා\nගයන්තිකා අබේරත්න (මීටර් 800, මීටර් 1500)\nනදීෂා ලේකම්ගේ (හෙල්ල විසිකිරීම)\nරන්දි කුරේ (තුන් පිම්ම)\nසාරංගි සිල්වා (දුර පැනීම)\nනදීෂා රාමනායක (මීටර් 400, මීටර් 4X400, මීටර් 4X400 මිශ්‍ර)\nතරුෂි කරුණාරත්න (මීටර් 800, මීටර් 4X400, මීටර් 4X400 මිශ්‍ර)\nනිශේන්ද්‍රා ප්‍රනාන්දු (මීටර් 4X400, මීටර් 4X400 මිශ්‍ර)\nසයුරි මෙන්ඩිස් (මීටර් 4X400, මීටර් 4X400 මිශ්‍ර)",
       "URL": "https://www.hirunews.lk/340343/ආසියානු-මලල-ක්‍රීඩා-ශූරතාවයට-ශ්‍රී-ලංකාවෙන්-13ක්",
       "Category": "Local News",
       "Parent URL": "https://www.hirunews.lk/local-news.php?pageID=206"
}