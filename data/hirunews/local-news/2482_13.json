{
       "Source": "hirunews",
       "Timestamp": "Wednesday, 02 September 2020 - 12:49",
       "Headline": "අදත් ප්‍රදේශ රැසක මත්ද්‍රව්‍ය වැටලීම්",
       "News Content": "මීගමුව - දළුවාකොටුව ප්‍රදේශයේදී මීගමුව කොට්ඨාශ විෂ මත්ද්‍රව්‍ය ඒකකයේ නිළධාරීන් සිදුකළ වැටලීමකදී හෙරොයින් ග්‍රෑම් 300ක් සමඟ සැකකරුවෙකු අත්අඩංගුවට ගෙන තිබෙනවා.\n43 හැවිරිදි ඔහු දේවගැතිවරයෙකු බවට ප්‍රකාශ කර ඇති අතර, සැකකරු දළුවකොටුව ප්‍රදේශයේම පදිංචිකරුවෙක්.\nමේ අතර, ගොලු පුද්ගලයෙකු විසින් දීර්ඝ කාලයක් තිස්සේ සිදුකළ මත්පැන් ජාවාරමක තොරතුරු තලංගම පොලීසිය විසින් අනාවරණ කර ගෙන තිබෙනවා.\nඊයේ සිදුකළ වැටලීමේදී බලපත්‍ර නොමැතිව ළඟ තබා ගත් මත්පැන් බෝතල් 260ක් ද අත්අඩංගුවට ගැණුනා.\nමීට අමතරව, හෙරෝයින් ග්‍රෑම් 25 ක් සමඟින් දිනේෂා සඳමාලි හෙවත් කුඩු සඳා නමැත්තිය නව කොළොන්නාව ප්‍රදේශයේදී අත්අඩංගුවට ගෙන තිබෙනවා.\nතොටලඟ - ස්ටේස් පාර ප්‍රදේශයේ පදිංචි ඇය ඊයේ අත්අඩංගුවට ගන්නා අවස්ථාවේදි හෙරෝයින් වලට අමතරව ජංගම දුරකතන 06ක් සහ ඒ ටී එම් කාඞ්පත් 10ක් ද පොලිස් භාරයට ගෙන ඇති බවයි වාර්තා වන්නේ.\nඑමෙන්ම, කොටහේන - සුමිත්‍රාරාමපුර ප්‍රදේශයේදී රුපියල් ලක්ෂයක් පමණ වටිනා හෙරොයින් තොගයක් සමග කාන්තාවක් අත්අඩංගුවට ගෙන තිබෙනවා.\n38 හැවිරිදි ඇය හෙරොයින් ජාවාරමේ නිරත වී ඇති බවටයි සිදුකරන ලද මූලික පොලිස් පරීක්ෂණවලදී අනාවරණ වී ඇත්තේ.\nකළුතර - උතුර - අළුබෝඹුල්ල ප්‍රදේශයේදී සහ කළුතර බන්ධනාගාරය අසළ දී හෙරොයින් සමඟ පුද්ගලයින් 3 දෙනෙකු ද අත්අඩංගුවට ගැණුනා.\nමොවුන් අවුරුදු 23ත්, 42ත් අතර වයස්වල පසුවන රජවත්ත, දොඩම්ගොඩ සහ පමුණුගම ප්‍රදේශවල පදිංචිකරුවන්.\nමේ අතර, බස්නාහිර පළාතේ ඊයේ සිදුකළ වැටලීම්වලදී මත්ද්‍රව්‍ය සහ විවිධ චෝදනා සම්බන්ධයෙන් පුද්ගලයින් 433 දෙනෙකු අත්අඩංගුවට ගෙන තිබෙනවා.\nමොවුන් සතුව තිබී හෙරොයින් ග්‍රෑම් 440ක්, ගංජා කිලෝග්‍රෑමයක් ඇතුළු තවත් මත්ද්‍රව්‍ය තොගයක් සොයා ගැණුනා.",
       "URL": "https://www.hirunews.lk/249231/අදත්-ප්‍රදේශ-රැසක-මත්ද්‍රව්‍ය-වැටලීම්",
       "Category": "Local News",
       "Parent URL": "https://www.hirunews.lk/local-news.php?pageID=2482"
}