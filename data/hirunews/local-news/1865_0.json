{
       "Source": "hirunews",
       "Timestamp": "Wednesday, 23 June 2021 - 20:06",
       "Headline": "අදත් ගොවීන් පොහොර ඉල්ලා මහමඟට (වීඩියෝ)",
       "News Content": "තම වගාවන්ට අවශ්‍ය පොහොර ලබා දෙන ලෙස ඉල්ලමින් දිවයිනේ ප්‍රදේශ රැසක ගොවීන් විරෝධතාවල නිරත වුණා.\nමේ අතර, ගොවිජන සේවා දෙපාර්තමේන්තුව සදහන් කළේ සහනාධාර මිලට පොහොර ලබාදීම සදහා පෞද්ගලික අංශයෙන් මේ වන විටත් පොහොර මිලදී ගනිමින් සිටින බවයි.\nකෙසේ වෙතත් එම ක්‍රියාවලිය අවසන් වීම සදහා තවත් කාලයක් ගත වන බැවින් ගොවීන්ට පොහොර ලබාදීම තවදුරටත් ප්‍රමාද වනු ඇති. ගොවීන් මැසිවිලි නගන්නේ වගාවන් සදහා පොහොර යෙදිය යුතු කාලය අවසන් වී ඇති නමුත් තවමත් පොහොර ලබා ගැනීමට නොහැකි වී ඇති බවටයි. අද දිනයේදීත් පොහොර නොමැති බවට පවසමින් ප්‍රදේශ රැසක විරෝධතා පැවැත්වුණා.\nඌවපරණගම  - උඩුහාවර ප්‍රදේශයේ ගොවීන් සහ බදුල්ල - මැදවෙල - කරගහඋල්පත ගොවීන් ද විරෝධතාවයේ නිරත වූයේ පොහොර නොමැති බවට පවසමින්.\nඑමෙන්ම, යල කන්නයේ වගාවන් සදහා පොහොර නොමැතිවීමෙන් වගාවන් විනාශ වී ඇති බව පවසමින් සමස්ත ලංකා ගොවිජන සම්මේලනය ද අද කැප්පෙටිපොළ නගරයේදී විරෝධතාවක නිරත වුණා.\nමීට අමතරව ගාල්ල - හියාරේ ප්‍රදේශයේ ද බුලත් ගොවීන් පොහොර නොමැතිකමින් දැඩි අපහසුතාවට පත්ව සිටින අතර, බණ්ඩාරවෙල ප්‍රදේශයේ ද ගොවීන් මෙලෙස විරෝධතාවයේ නිරත වූයේ තම වගාවන්ට අවශ්‍ය පොහොර ලබාදෙන ලෙස ඉල්ලමින්.",
       "URL": "https://www.hirunews.lk/275161/අදත්-ගොවීන්-පොහොර-ඉල්ලා-මහමඟට-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1865"
}