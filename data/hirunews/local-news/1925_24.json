{
       "Source": "hirunews",
       "Timestamp": "Thursday, 27 May 2021 - 8:42",
       "Headline": "යාස් සුළි කුණාටුව ඔඩීෂාව සහ බෙංගාලය වනසයි (වීඩියෝ)",
       "News Content": "යාස් චණ්ඩ මාරුතය ඉන්දියාවේ ඔඩීෂා සහ බටහිර බෙංගාල ප්‍රාන්තවලට ඉමහත් විනාශයක් සිදුකරමින් ඊයේ හමාගියේ පැයට කිලෝමීටර් 155 ක උපරිම වේගයක් සමඟින්.\nකෙසේ නමුත්, එය මේ වනවිට දුර්වල වෙමින් පවතින බව සඳහන්.\nඉන්දීය බලධාරීන් ප්‍රකාශ කළේ සුළි සුළඟින් ජීවිත හානි 04 ක් වාර්තා වන අතර, නිවාස දහස් ගණනකට හානි සිදුව ඇති බවයි.\nඅද අලුයම් කාලය වනතුරුම සුළි සුලඟේ බලපෑම පැවති අතර, ඔඩීෂා සහ බෙංගාල ප්‍රාන්තවල ජල ගැලීම් තත්ත්වයක්ද දක්නට ලැබුණා.\nඉන්දීය ආරක්ෂක හමුදා විපතට පත්වූවන් ආරක්ෂිත ස්ථාන කරා රැගෙන යෑමට පියවර ගත් අතර, සුළි සුලඟට පෙරම විසි ලක්ෂයකට අධික ජනයා තාවකාලික නිවහන් වෙත ඉවත් කර ගැනුණා.\nමේ අතර, දිවයින වටා මුහුදු ප්‍රදේශ තවදුරටත් රළු විය හැකි අතර, ධීවර හා නාවික කටයුතුවල අවධානයෙන් යෙදෙන ලෙසයි කාලගුණ විද්‍යා දෙපාර්තමේන්තුව සඳහන් කළේ.\nඑමෙන්ම, දිවයිනට බලපා ඇති නිරිත දිග මෝසම් කාලගුණ තත්ත්වය හේතුවෙන් ඉදිරි දින කිහිපයේදි වැසි සහ විටින් විට සුළං සහිත කාලගුණ තත්ත්වයක් තවදුරටත් පවතිනු ඇති.\nබස්නාහිර, සබරගමුව, පළාත්වලත් ගාල්ල, මාතර, මහනුවර සහ නුවරඑලිය දිස්ත්‍රික්කවලත් තරමක තද වැසි ඇතිවිය හැකි අතර, දිවයින හරහා සුලඟේ වේගය පැයට කිලෝමීටර් 40 දක්වා ඉහළ යා හැකියි.",
       "URL": "https://www.hirunews.lk/272564/යාස්-සුළි-කුණාටුව-ඔඩීෂාව-සහ-බෙංගාලය-වනසයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1925"
}