{
       "Source": "hirunews",
       "Timestamp": "Monday, 20 February 2017 - 10:41",
       "Headline": "විමල් යළිත් රක්ෂිත බන්ධනාගාරයට",
       "News Content": "පොදු දේපල පනත යටතේ අත්අඩංගුවට ගෙන දැනට රිමාන්ඩ් කර සිටින ජාතික නිදහස් පෙරමුණේ නායක පාර්ලිමේන්තු මන්ත්‍රී විමල් වීරවංශ මාර්තු මස 06 වැනිදා දක්වා යලි රක්ෂිත බන්ධනාගාර ගත කෙරුණා.\nඒ ඔහු කොළඹ කොටුව ප්‍රධාන මහෙස්ත්‍රාත් ලංකා ජයරත්න හමුවට අද ඉදිරිපත් කිරීමෙන් පසුවයි.\nරජයේ වාහන අවභාවිත කිරීමේ සිද්ධියකට අදාලව ප්‍රකාශයක් ලබාදීම සඳහා පොලිස් මූල්‍ය අපරාධ විමර්ශණ කොට්ඨාශය හමුවේ පෙනී සිටි අවස්ථාවේදී මන්ත්‍රීවරයා අත්අඩංගුවට ගනු ලැබුවේ පසුගිය ජනවාරි මස 10 වැනිදායි.\nඑමෙන්ම රජයේ වාහන අවභාවිතා කිරීමේ සිද්ධියට මන්ත්‍රීවරයා සමඟ අත්අඩංගුවට ගනු ලැබු  රාජ්‍ය ඉංජිනේරු සංස්ථාවේ හිටපු නියෝජ්‍ය සාමාන්‍යාධිකාරී සමන්ත ලොකුහැන්නදිට අධිකරණය අද ඇප ලබාදුන්නා.\nකොටුව ප්‍රධාන මහෙස්ත්‍රාත් ලංකා ජයරත්න නියෝග කළේ සැකකරු රුපියල් 50,000ක මුදල් ඇපයක් සහ රුපියල් ලක්ෂ 10 බැගින් වූ ශරීර ඇප දෙකක් මත මුදා හැරීමටයි.\nඑමෙන්ම මොහුට විදෙස් ගමන් තහනම් කළ මහේස්ත්‍රාත්වරිය විදෙස් ගමන් බලපත්‍රය අධිකරණයට බාර දෙන ලෙසද දැනුම් දුන්නා.\nඑමෙන්ම පොලිස් මූල්‍ය අපරාධ විමර්ශණ කොට්ඨාශය අද පෙරවරුවේ අධිකරණය හමුවේ කරුණු දක්වමින් කියා සිටියේ මෙම සිද්ධියට අදාල විමර්ශණ අවසන් කර ඇති බවයි.\nමේ අතර විමල් වීරවංශ මන්ත්‍රීවරයාට ඇප ලබාදීමට විරෝධතා ඇත්නම් මේ මස 27 වැනිදාට ගොනු කරන ලෙස කොළඹ මහාධිකරණ විනිසුරු විකුම් කළුආරච්චි පසුගියදා නිීතිපතිවරයා වෙත දැනුම් දුන්නා.\nඒ තමාට ඇප ලබාදෙන ලෙස ඉල්ලා විමල් වීරවංශ මන්ත්‍රීවරයා ගොනු කළ ප්‍රතිශෝධිත ඇප අයදුම්පත සලකා බැලූණු අවස්ථාවේදීයි.\nමේ අතර ප්‍රකාශයක් ලබාදීම සඳහා පාර්ලිමේන්තු මන්ත්‍රී නාමල් රාජපක්ෂ අද පෙරවරුවේ අල්ලස් කොමිසම වෙත පැමිණියා.",
       "URL": "https://www.hirunews.lk/154940/විමල්-යළිත්-රක්ෂිත-බන්ධනාගාරයට",
       "Category": "Local News",
       "Parent URL": "https://www.hirunews.lk/local-news.php?pageID=4652"
}