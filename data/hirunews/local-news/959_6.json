{
       "Source": "hirunews",
       "Timestamp": "Sunday, 07 August 2022 - 8:08",
       "Headline": "වෙඩි තැබීම් ඉහළ යාම ගැන පොලිස්පතිගේ අවධානයට",
       "News Content": "ගම්පහ - කෙහෙල්බද්දරදී ඊයේ (06) උදෑසන 20 හැවිරිදි තරුණයකු වෙඩි තබා ඝාතනය කිරීම සිද්ධිය සම්බන්ධයෙන් මේ වනවිට පොලිස් කණ්ඩායම් 05 ක් පුළුල් විමර්ශනයක් ආරම්භ කර තිබෙනවා.\nදැනට සිදුකළ පරීක්ෂණවලදී අනාවරණ වී ඇත්තේ පසුගිය 27 වනදා ගම්පහ මහාධිකරණය ඉදිරිපිට දී සමන් රෝහිත පෙරේරා හෙවත් පස්පොඩ්ඩා ඇතුළු දෙදෙනෙකු ඝාතනය කිරීමේ සිද්ධියේ දිගුවක් බවටයි.\nඊයේ උදෑසන යතුරුපැදියකින් පැමිණි දෙදෙනෙකු විසින් මෙම වෙඩි තැබීම සිදු කර පලා ගොස් තිබූ අතර, ජීවිතක්ෂයට පත් වූයේ ගම්පහ අස්ගිරිය ප්‍රදේශයේ පදිංචිව සිටි තරුණයෙක්.\nඔහු උඩුගම්පොල - කෙහෙල්බද්දර ප්‍රදේශයේ කොණ්ඩා කපන ස්ථානයක සේවය කළ අයෙකු වන අතර, එම ස්ථානයේ හිමිකරු ඉලක්ක කර එල්ල කිරීමට උත්සාහ කළ ප්‍රහාරයකට මෙම තරුණයා බිලි වූ බවට ද සැක මතුව තිබෙනවා.\nපස් පොඩ්ඩා ඝාතන සිද්ධියට සැක කරන පුද්ගලයෙකුගේ ඥාතියෙකු මෙම කොණ්ඩා කපන ස්ථානය පවත්වාගෙන ගිය බවට පොලිස් ආරංචි මාර්ග අප කළ විමසීමක දී අනාවරණ කළා.\nමේ අතර, පසුගිය කෙටි කාල සීමාව තුළ දිවයිනේ විවිධ ප්‍රදේශවලින් වාර්තා වූ වෙඩි තබා මනුෂ්‍ය ඝාතන සිදුකිරීමේ සිද්ධීන් සම්බන්ධයෙන් පොලිස්පතිවරයාගේ අවධානය යොමුව තිබෙනවා.\nඒ අනුව එවැනි අපරාධ සිද්ධි සම්බන්ධයෙන් විමර්ශන සිදුකරන පොලිස් නිලධාරීන් වෙනත් විශේෂ රාජකාරී සඳහා යෙදවීමක් සිදු නොකරන බවයි පොලිස් මාධ්‍ය ප්‍රකාශක ජ්‍යෙෂ්ඨ පොලිස් අධිකාරී නිහාල් තල්දූව කියා සිටියේ.",
       "URL": "https://www.hirunews.lk/312118/වෙඩි-තැබීම්-ඉහළ-යාම-ගැන-පොලිස්පතිගේ-අවධානයට",
       "Category": "Local News",
       "Parent URL": "https://www.hirunews.lk/local-news.php?pageID=959"
}