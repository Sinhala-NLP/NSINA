{
       "Source": "hirunews",
       "Timestamp": "Tuesday, 25 October 2022 - 19:53",
       "Headline": "ඔස්ට්‍රේලියාවට කඩුලු 7ක ජයක්",
       "News Content": "ශ්‍රී ලංකාව සමග අද පැවති තරගයෙන් කඩුලු 7ක ජයක් ලබා ගැනීමට ඔස්ට්‍රේලියා කණ්ඩායම සමත් වුණා.\n2022 ලෝක කුසලාන පන්දුවාර 20 ක්‍රිකට් තරගාවලියේ සුපිරි 12 දෙනාගේ තරග වටයේ ආසියානු ශූරයින් වන ශ්‍රී ලංකාව සහ වත්මන් පන්දුවාර 20 ලෝක ශූරයින් වන ඔස්ට්‍රේලියාව හමුවුණේ ලොව වේගවත්ම සහ ඉපිලීම සහිත පර්ත් හි ඔප්ටස් ක්‍රීඩාංගණයේදීයි.\nතණතීරුවේ එම වාසිය කල්වේලා ඇතිවම ලබා ගැනීමේ අරමුණ ඇතිව කාසියේ වාසිය දිනූ ඔස්ට්‍රේලියා නායක ඒරෝන් ෆින්ච් පළමුව පන්දුවට පහර දෙන්නට ශ්‍රී ලංකා කණ්ඩායමට ආරාධනා කළා.\nශ්‍රී ලංකාව මෙම තරගයට ආබාධයක සුවවීමෙන් අනතුරුව පැතුම් නිස්සංක කැදවද්දී, දගපන්දු යවන ක්‍රීඩක ඇඩම් සැම්පාට කොවිඩ් ආසාදනය වීම නිසා ඇෂ්ටන් ඒගර් ඔස්ට්‍රේලියා කණ්ඩායමට කැදවා තිබුණා.\nඒ අනුව ශ්‍රී ඉනිම ආරම්භ කළේ පැතුම් නිස්සංක සමගින් කුසල් මෙන්ඩිස්.\nපසුගිය තරගයේ වීරයා බවට පත් වු කුසල් මෙන්ඩිස්ගේ පිත්ත ක්‍රියාත්මක වන්නට මත්තෙන් ඔහු ලකුණු 5ක් පමණක් ලබා සිටියදී දවා ගන්නට පැට් කමින්ස්ට හැකියාව ලැබුණා.\nඅනතුරුව සිය වගකීම නිසිලෙස හදුනාගත් පැතුම් සහ ධනංජය ද සිල්වා දෙවැනි කඩුල්ලට අගනා ලකුණු 69කට සබදතාවක් එක් කළේ ශ්‍රී ලංකා ඉනිමේ පදනම ගොඩනගමින්. ධනංජය ද සිල්වා ලකුණු 26ක් ලබා ගත්තා.\nහොදින් පන්දුවට පහරදුන් පැතුම් නිස්සංක ලකුණු 40ක් ලබා සිටියදී අවසනාවන්ත ලෙස දුවද්දී දැවීයාමත් සමග ශ්‍රී ලංකා ඉනිමේ කඩුලු 4ක් ලකුණු 23ක් තුළ බිද දැමු ඔස්ට්‍රේලියා පන්දු බලඇණිය තරගයට ප්‍රභල ලෙස අවතීර්ණ වුණේ ශ්‍රී ලංකා\nක්‍රීඩකයින්ට පීඩනය එල්ලකරමින්.\nඑහිදි භානුක රාජපක්ෂ ලකුණු 7කට දැවී යද්දී නායක දසුන් ශානක රැස්කළේ ලකුණු 3ක් පමණයි. වනිදු හසරංග එක් ලකුණකට දැවී ගියා.\nශ්‍රී ලංකා ඉනිමේ අවසන් මොහොතේදී පන්දු 15කින් ලකුණු 37ක තීරණාත්මක සබදතාවක් ගොඩනැගූ චරිත් අසලංක සහ චාමික කරුණාරත්න ශ්‍රී ලංකා ඉනිම ලකුණු 150සීමාව කර රැගෙන ගියා.\nඒ අනුව ශ්‍රී ලංකා කණ්ඩායම පන්දුවාර 20 නිමා කළේ 157ක ලකුණු පුවරුවක් නිර්මාණය කරමින්. සිය පිත්තට මෙම තරගයේදී පණ දුන් චරිත් අසලංක නොදැවී ලකුණු 38ක් ලබා ගත්තේ හතරේ පහර 3ක් සහ හයේ පහර 2ක් ද සමගින්.\nචාමික කරුණාරත්න නොදැවී ලකුණු 14යි. හෙසල්වුඩ්ල කමින්ස්, ස්ටාක්, ඒගර් සහ මැක්ස්වෙල් අතරේ එක් කඩුල්ල බැගින් බෙදී ගියා. පිළිතුරු ඉනිම ආරම්භ කළේ ඩේවිඩ් වෝනර් සමගින් ඒරෝන් ෆින්ච්.\nඔස්ට්‍රේලියානු පිතිකරුවන්ගේ ඉලක්කය වූයේ ශ්‍රී ලංකා දග පන්දු යවන්නන් දැඩි ප්‍රහාරයකට ලක් කිරීමයි.\nඒ අරමුණ පෙරදැරිව පිටියට පිවිසි ඩේවිඩ් වෝනර් සහ ඒරොන් ෆින්ච් අතරේ පළමු කඩුල්ලට ලකුණු 26ක සම්බන්ධතාවක් ගොඩනැගෙද්දී සිය පළමු පන්දුවාරය ආරම්භ කළ මහීෂ් තීක්ෂණ ඔහුගේ පළමු පන්දුවෙන්ම ඩේවිඩ් වෝනර් ලකුණු 11කට දවාගත්තා.\nඉන් අනතුරුව මිෂෙල් මාර්ෂ් ලකුණු 18කටත් ග්ලේන් මැක්ස්වෙල් ලකුණු 23කටත් දවාගත් ශ්‍රී ලංකා පන්දු යවන්නන් තරගයේ 13වැනි පන්දු වාරය දක්වා හොඳ පාලනයකින් තරගය පවත්වා ගන්නට සමත්වුණා.\nමෙහිදී මහීෂ් තීක්ෂණ සහ ලහිරු කුමාර දෙදෙනා ඔස්ට්‍රේලියානු පිතිකරුවන් අන්දමන්ද කරන පන්දු යැවීමක නිරත වෙද්දී සිව්වැනි කඩුල්ලට පිටියේ එක් වූ මාකස් ටොයිනිස් ඔස්ට්‍රේලියානු සැලැස්ම දියත් කළේ වනිඳු හසරංග එල්ලයේ දැඩි ප්‍රහාරයක් දියත් කරමින්.\nමෙහිදී පන්දු වාර 3ක් පමණක් ක්‍රියාත්මක කළ වනිඳු එහිදී ලකුණු 53ක් ඔස්ට්‍රේලියානුවන්ට ලබාදුන්නා.\nඔහුගේ පන්දුවාර 3 තුලදී ඔස්ට්‍රේලියානු පිතිකරුවන් විශේෂයෙන්ම මාකස් ටොයිනිස් හයේ පහර 5ක් සහ හතරේ පහර 3ක් එල්ල කළා.\nඔහු මේ ප්‍රහාරාත්මක පිතිකරණයට යොමුවීමත් සමග එතෙක් වේලා ශ්‍රී ලංකා පන්දු යවන්නන් රඳවාගෙන තිබූ ග්‍රහණය ලිහිල් වුණා.\nපන්දුවාර තුනක් තුලදී ලකුණු 50ක් ඩැහැගත් ඔස්ට්‍රේලියානු පිතිකරු මාකස් ටොයිනිස් ඔහුගේ අර්ධ ශතකය වාර්තා කළේ පන්දු 17කට පමණක් මුහුණ දෙමින්.\nඅවසාන පන්දු ඕවරය දක්වා දිවෙතැයි සිතූ තරගය තවත් පන්දු 21ක් ඉතිරිව තිබියදී හමාර කරන්නට ඔහුගේ අනුකම්පා විරහිත පිති ප්‍රහාරය සමත්වුණා.\nඔස්ට්‍රේලියානුවන් ජයග්‍රහණය සඳහා අවශ්‍ය කළ ලකුණු 158 ලබාගත්තේ පන්දුවාර 16යි පන්දු 3ක් පමණක් වැය කරමින්.\nමේ ජයග්‍රහණයත් සමග ඔස්ට්‍රේලියානු කණ්ඩායම පන්දුවාර 20 ලෝක කුසලාන තරගාවලියේ ප්‍රසාද ලකුණු සටහනේ සිව්වන ස්ථානය දක්වා ඉහළට පැමිණියා.\nඑතෙක් දෙවැනි ස්ථානයේ සිටි ශ්‍රී ලංකා කණ්ඩායම දැන් ප්‍රසාද ලකුණු සටහනේ රැඳී සිටින්නේ තුන්වන ස්ථානයේයි.\nශ්‍රී ලංකා කණ්ඩායම වෙනුවෙන් පන්දු යැවීමේදී ධනංජය ද සිල්වා චාමික කරුණාරත්න සහ මහීෂ් තීක්ෂණ අතර් එක් කඩුල්ල බැගින් බෙදී ගියා.\nඔස්ට්‍රේලියානු පිතිකරුවන් අන්දමන්ද කළ සුපිරි වේගයකින් පන්දු යැවූ ලහිරු කුමාර කඩුල්ලක් දවා ගැනීමට වාසනාවන්ත වූයේ නැහැ.\nතරගයේ පළමු පන්දු ඕවරය ක්‍රියාත්මක කළ බිනුර ප්‍රනාන්දු එම ඕවරයේ පස්වන පන්දුවෙන් අනතුරුව ආබාධයකට ලක්වීම හේතුවෙන් පිටියෙන් ඉවත් වුණා.\nලෝක කුසලාන තරගාවලියේ ශ්‍රී ලංකා කණ්ඩායමට මීළගට මුණගැසෙන්නේ නවසීලන්ත කණ්ඩායමයි. ඔක්තෝම්බර් 29 වන සෙනසුරාදා ඔවුන් සිඩ්නි ක්‍රීඩාංගණයේදී මුහුණට මුහුණ ගැටෙනු ඇති.",
       "URL": "https://www.hirunews.lk/318810/ඔස්ට්‍රේලියාවට-කඩුලු-7ක-ජයක්",
       "Category": "Local News",
       "Parent URL": "https://www.hirunews.lk/local-news.php?pageID=779"
}