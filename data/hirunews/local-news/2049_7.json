{
       "Source": "hirunews",
       "Timestamp": "Thursday, 01 April 2021 - 7:33",
       "Headline": "මුහුදු මගින් කුඩු ඇද්ද ශ්‍රී ලාංකිකයන් 25ක් ඉන්දියාවේදී කොටුවෙයි",
       "News Content": "පසුගිය මාර්තු මාසයේ අවස්ථා දෙකකදී ඉන්දීය වෙරළාරක්ෂක බලකාය විසින් සිදුකරන ලද මෙහෙයුම් වලදී ශ්‍රී හෙරොයින් වර්ගයේ මත්ද්‍රව්‍ය ප්‍රවාහනය කළ ශ්‍රී ලාංකිකයන් 25 දෙනෙකු අත්අඩංගුවට ගෙන ඇති බව පොලිස් මාධ්‍ය ප්‍රකාශක නියෝජ්‍ය පොලිස්පති අජිත් රෝහන මහතා පවසනවා.\nමෙම වැටලීම් දෙකම සිදු කර ඇත්තේ ඉන්දියාවේ කේරළ ප්‍රාන්තයේ මිනිකොයි (minicoy) දූපත ආසන්නයේදීය\nමේ අතුරින් පළමු වැටලීම සිදුකර ඇත්තේ මාර්තු මස පස් වැනිදයී.\nඑදින හලාවත ප්‍රදේශයෙන් මුහුදු ගිය  ධීවර යාත්‍රාවක් පරීක්ෂා කල ඉන්දීය වෙරළාරක්ෂක බලකාය එහි සිටි පුද්ගලයින් 6 දෙනෙකු අත්අඩංගුවට ගෙන තිබෙනවා.\nවැටලීම සිදුකරන අවස්ථාවේ යාත්‍රාවේ තිබූ කිලෝග්‍රෑම් දෙසීයකට අධික හෙරොයින් වර්ගය මත්ද්‍රව්‍ය මුහුදට දමා ඇති බවත් වාර්තා වුණා.\nඉන්දීය වෙරළාරක්ෂක බලකාය විසින් දෙවැනි වැටලීම සිදුකර ඇත්තේ මාර්තු මස 15 වැනිදායි.\nඑම වැටලීමත් කේරළයේ මිනිකොයි දූපත ආසන්නයේදී සිදු කෙරුනක්.\nඑදින ශ්‍රී ලංකාවේ දකුණු දිගින් මුහුදු ගිය ධීවර යාත්‍රා තුනක් ඉන්දීය වෙරළාරක්ෂක බලකායේ නිරීක්ෂණයට ලක්වී තිබෙනවා.\nපසුව ඔවුන් එම යාත්‍රා 3 පරික්ෂා කිරීමේදී  ඒ අතර තිබූ රවිහංසි නම් ධීවර යාත්‍රාවේ  තිබී හෙරොයින් වර්ගයේ මත්ද්‍රව්‍ය කිලෝ ග්‍රෑම් 300 කට ආසන්න ප්‍රමාණයක් සහ ස්වයංක්‍රීය ගිනි අවි 5ක් ඇතුළු ඊට යොදන උණ්ඩ දහසකට ආසන්න සංඛ්‍යාවක් අත්අඩංගුවට ගත්තා.\nමෙම වැටලීමේදී ඉන්දීය වෙරළාරක්ෂක බලකායේ අත්අඩංගුවට පත් වූ ශ්‍රී ලාංකිකයින් සංඛ්‍යාව 19 ක්.\nමෙම ධීවර යාත්‍රා තංගල්ල ප්‍රදේශයෙන් මුහුදු ගිය ධීවර යාත්‍රා බවටයි වාර්තා වන්නේ.\nමේ අනුව අවස්ථා දෙකකදී ශ්‍රී ලාංකික බහුදින ධීවර යාත්‍රා හතරක් සහ ශ්‍රී ලාංකිකයන් විසිපස් දෙනෙකු ඉන්දීය වෙරළාරක්ෂක බලකායේ අත්අඩංගුවට පත්ව ඇත්තේ ජාත්‍යන්තර මුහුදු  සීමාවේදී  හෙරොයින් වර්ගය මත්ද්‍රව්‍ය ප්‍රවාහනය කිරීමේ චෝදනා යටතේයි.\nමෙම මත්ද්‍රව්‍ය ප්‍රවාහන ජාලයේ සුලමුල සොයා ගැනීමට ඉන්දීය වෙරළාරක්ෂක බලකාය, ඉන්දීය මත්ද්‍රව්‍ය නාශක කාර්යාංශය හා ශ්‍රී ලංකා මත්ද්‍රව්‍ය නාශක කාර්යාංශය එක්ව කටයුතු කරන බවයි පොලිස් මාධ්‍ය ප්‍රකාශකවරයා වැඩිදුරටත් සඳහන් කළේ.\nමීට අමතරව මෙරට රාජ්‍ය බුද්ධි සේවාව සහ ජාත්‍යන්තර පොලිසියේ සහායත් මේ සඳහා ලබා ගැනීමට නියමිතයි.\nමේ වන විට මෙරටට ලැබෙන මත්ද්‍රව්‍ය තොග මුහුදු මාර්ග ඔස්සේ පැමිණෙන බව හඳුනාගෙන ඇති බවත් මෙම ජාත්‍යන්තර මත්ද්‍රව්‍ය ජාවාරමේ ප්‍රධානීන් කවුද යන්න පිළිබඳව සොයා ගැනීමට තවදුරටත් අඛණ්ඩ පරීක්ෂණ කටයුතු මෙහෙයවන බවත් පොලිස් මාධ්‍ය ප්‍රකාශක නියෝජ්‍ය පොලිස්පති අජිත් රෝහන මහතා වැඩිදුරටත් කියා සිටියා.",
       "URL": "https://www.hirunews.lk/267166/මුහුදු-මගින්-කුඩු-ඇද්ද-ශ්‍රී-ලාංකිකයන්-25ක්-ඉන්දියාවේදී-කොටුවෙයි",
       "Category": "Local News",
       "Parent URL": "https://www.hirunews.lk/local-news.php?pageID=2049"
}