{
       "Source": "hirunews",
       "Timestamp": "Sunday, 30 April 2023 - 7:35",
       "Headline": "අරගලය සම්බන්ධයෙන් පූර්ණ බලැති ජනාධිපති කොමිසමක් ඉල්ලයි",
       "News Content": "අරගලය පැවති සමයේ ඇතිවූ සිදුවීම් සම්බන්ධයෙන් පූර්ණ බලැති ජනාධිපති කොමිසමක් පත්කර විමර්ශනයක් කළ යුතු යැයි ආණ්ඩු පක්ෂයේ ප්‍රධාන සංවිධායක නාගරික සංවර්ධන හා නිවාස අමාත්‍ය ප්‍රසන්න රණතුංග පවසා තිබෙනවා.\nමේ සම්බන්ධයෙන් ආණ්ඩු පක්ෂය ජනාධිපතිවරයාගෙන් විධිමත් ඉල්ලීමක් දැනටමත් කර ඇති බවත් ජනාධිපතිවරයා ඒ සඳහා සාධනීය පිළිතුරක් ලබා දෙනු ඇතැයි තමා විශ්වාස බවත් හෙතෙම කියා සිටියා.\nසාමකාමී අරගලය පිටුපස සිටියේ කවුද යන්න සෙවිය යුතු බවත් මේ සඳහා මුදල් වියදම් කරමින් සහයෝගය ලබා දුන්නේ කවුද යන්න විමර්ශනය කළ යුතු බවත් ඔහු ප්‍රකාශකල තොරතුරුවල සඳහන්\nමේ සම්බන්ධයෙන් විවිධ පුද්ගලයන් විසින් ලියන ලද පොත්වල අන්තර්ගත කරුණු සත්‍ය යැයි සම්පූර්ණයෙන් ම පිළිගත නොහැකි බව ද ඔහු සඳහන් කළා.\nඅරගලය සමයේ සිදු වූ ප්‍රචණ්ඩකාරී අවස්ථාවන්හි දී ත්‍රිවිධ හමුදාව නිහඬව කටයුතු කළේ ඇයි ද යන්න ප්‍රශ්නයක් බවත්, ඒවාට නියෝග ලබා දුන්නේ කවුරුන් ද යන්න සෙවිය යුතු බවත් අමාත්‍යවරයා කියා සිටිනවා.\nරටේ ජනතාව කුපිත කරමින් රටේ සියලු කටයුතු අකර්මණ්‍ය කරන ලද එම සමය සම්බන්ධයෙන් සත්‍ය තොරතුරු සොයා බැලිය යුතු බවත් එවැනි තත්වයටකට රට පත් කළ පුද්ගලයන්ට දඬුවම් ලබා දීමට පියවර ගත යුතු බව ත් ඔහු වැඩිදුරටත් පවසා තිබෙනවා.",
       "URL": "https://www.hirunews.lk/333814/අරගලය-සම්බන්ධයෙන්-පූර්ණ-බලැති-ජනාධිපති-කොමිසමක්-ඉල්ලයි",
       "Category": "Local News",
       "Parent URL": "https://www.hirunews.lk/local-news.php?pageID=380"
}