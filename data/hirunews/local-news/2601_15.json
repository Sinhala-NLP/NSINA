{
       "Source": "hirunews",
       "Timestamp": "Wednesday, 08 July 2020 - 14:18",
       "Headline": "ජනපති කොමිසමේදී ETI තැන්පත් කරුවන් සාක්ෂි ලබා දෙයි (වීඩියෝ)",
       "News Content": "ඊ.ටී.අයි. ආයතනයේ දිවයින පුරා පිහිටි ශාඛා බොහොමයක නිලධාරීන් ගනුදෙනුකරුවන් නොමග යවා ඇති බව ගනුදෙනුකරුවන් ප්‍රකාශ කරනවා.\nමේ බව හෙළිවුණේ ETI සමාගමේ සිදු වූ බව කියන අක්‍රමිකතා සහ අයථා ක්‍රියාකලාපයන් පිළිබඳ සොයා බැලීමට පත් කළ විශේෂ ජනාධිපති කොමිෂන් සභාවේ සාක්ෂි විමසීමේදීයි.\nගත වූ දින දෙක තුළදීම කොමිසම හමුවේ සාක්ෂි ලබා දීමට පැමිණියේ ETI, ස්වර්ණමහල් ෆයිනෑන්ස් මෙන්ම ස්වර්ණමහල් ජුවලර්ස් යන ආයතනවල මුදල් තැන්පත් කළ තැන්පත් කරුවන්.\nසාක්ෂි ලබා දීමේදී ETI තැන්පත්කරුවන් සුරැකීමේ ස්වාධීන සංවිධානයේ සභාපති අනූෂා ජයන්ති මහත්මිය සඳහන් කර සිටියේ ETI ආයතනයේ මීගමුව ශාඛාවේ එවකට කළමණාකරු ලෙස කටයුතු කළ තැනැත්තා තමන් තෙමසක ස්ථාවර තැන්පතුවක් සිදු කළද එම මුදල වෙනුවෙන් වසරක කාලයක් ලෙස සඳහන් සහතික පත්‍රයක් තමන් වෙත ලබා දුන් බවයි.\nමේ බව විමසූ විට වෙනත් කොළයක් අමුණා එහි නිල මුද්‍රාව තබා අත්සන යොදා මාස 3 කින් මුදල් අවශ්‍යනම් ලබා ගැනීමේ හැකියාව තිබෙන බව සදහන් කර තිබෙනවා.\nපසුව මුදල් ලබාගැනීම සඳහා ඊ.ටී.අයි. ප්‍රධාන ශාඛාවට ගිය විට එහි අධ්‍යක්ෂ මණ්ඩලය සඳහන් කර ඇත්තේ ඊ.ටී.අයි. ආයතනය මහ බැංකුව විසින් නියාමනයට ලක්කළ බව පුද්ගලික රූපවාහිනී නාලිකාවක ප්‍රචාරය කර ඇති බවයි.\nඒ නිසා සියලු තැන්පත්කරුවන් එකවර මුදල් ලබාගත හොත් ආයතනය කඩා වැඩෙන නිසා තැන්පතු ලබාදීම තාවකාලිකව මහ බැංකුව මගින් අත්හිටුවා ඇති බව ඔවුන් ඇයට පවසා තිබෙනවා.\nඉන් අනතුරුවත් ඊ.ටී.අයි. අධ්‍යක්ෂ මණ්ඩලය වරින්වර රැස්වීම් පවත්වා සඳහන් කර ඇත්තේ තමන්ට ආයෝජකයෙකු හමුවන තුරු අධිකරණ ක්‍රියාමාර්ගයකට නොයන ලෙසයි.\nගම්පොළ ප්‍රදේශයේ ව්‍යාපාරිකයෙකුද සාක්ෂි දෙමින් කියා සිටියේ ඔහු ඊ.ටී.අයි. ආයතනයේ රුපියල් මිලියන 155 ක් සහ ස්වර්ණමහල් ෆයිනෑන්ස් ආයතනයේ රුපියල් මිලියන 200 ක පමණ මුදලක් තැන්පත් කළ බවයි.\nශ්‍රී ලංකා මහ බැංකුව මගින් ප්‍රසිද්ධ පුවත්පත් දැන්වීම් හරහා මහ බැංකුව පිළිගත් මූල්‍ය සමාගම් ලෙස මෙම ආයතන ප්‍රකාශයට පත්කර තිබීම නිසා තමන් මුදල් තැන්පත් කිරීමට බිය නොවූ බවත් ඔහු පැවසුවා.\nතවත් සාක්ෂිකාරියක් කොමිසම හමුවේ කියා සිටියේ වසර ගණනාවක සිට වරින්වර තැන්පත් කළ මුදල් තමාගේ ශල්‍ය කර්මයක් සඳහා යළි ලබා ගැනීමට ගිය විට මහ බැංකු නියාමන වැඩපිළි‍වෙළ හේතුවෙන් නැවත තැන්පතු මුදල ලබාදීමට නොහැකි බව ඊ.ටී.අයි. ආයතනය සඳහන් කළ බවයි.\nමේ සම්බන්ධයෙන් ශ්‍රී ලංකා මහ බැංකුවට වරින් වර පැමිණිලි කළ ද ශ්‍රී ලංකා මහ බැංකුවේ ඉහළ නිලධාරියෙකු හමුවීම සඳහා තමාට අවස්ථාවක් නොලද බවත් ඇය සඳහන් කළා.\nතවත් සාක්ෂිකරුවෙකු කොමිසම හමුවේ සඳහන් කර සිටියේ තමාගේ දියණියන් දෙදෙනාගේ විවාහ මංගල උත්සව වෙනුවෙන් මුදල් එක්රැස් කර ගැනීමේ අරමුණින් ඊ.ටී.අයි. ආයතනය තුළ මුදල් තැන්පත් කළ බවයි.\nඑම මුදල් නැවත ලබා ගැනීමට නොහැකිවීම නිසා දියණියන් දෙදෙනාගේ විවාහ මංගල කටයුතු තවමත් සිදුකර ගැනීමට නොහැකි වූ බවත්, වැඩිමහල් දියණියගේ වයස අවුරුදු 36ක් බවත් ඔහු කොමිසම හමුවේ වැඩිදුරටත් සඳහන් කර සිටියා.",
       "URL": "https://www.hirunews.lk/245001/ජනපති-කොමිසමේදී-eti-තැන්පත්-කරුවන්-සාක්ෂි-ලබා-දෙයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2601"
}