{
       "Source": "hirunews",
       "Timestamp": "Wednesday, 26 June 2019 - 16:08",
       "Headline": "මත්ද්‍රව්‍ය ජාවාරම්කරුවන්ට, මරණ දඬුවම ඉදිරි සති දෙක තුළ ක්‍රියාත්මක වනු ඇති බව ජනපති කියයි",
       "News Content": "මත්ද්‍රව්‍ය ජාවාරම්කරුවන් හතරදෙනෙකුට මරණ දඬුවම ලබාදීම ඉදිරි සති දෙක තුළ ක්‍රියාත්මක වනු ඇති බව ජනාධිපති මෛත්‍රීපාල සිරිසේන ප්‍රකාශ කළා.\nජනාධිපතිවරයා මේ බව කියා සිටියේ මත්ද්‍රව්‍ය භාවිතය හා නීතිවිරෝධී ප්‍රවාහනයට එරෙහි ජාත්‍යන්තර දිනයට සමගාමීව අද පෙරවරුවේ කොළොන්නාව රජමහා විහාරයේ පැවති වැඩසටහන අමතමින්.\nඋත්සවය අමතමින් ජනාධිපතිවරයා කියාසිටියේ විවිධ චෝදනා සහ විරෝධතා එල්ල කරමින් තමා වැරදිකරුවෙකු ලෙස සමාජයට පෙන්වීමට කුමන ආකාරයේ උත්සාහයන් ක්‍රියාත්මක වුවද රට වෙනුවෙන් කළයුතු කාර්යයන් කිසිසේත් අතපසු නොකරන බවයි.\nමත්ද්‍රව්‍ය උවදුරෙන් රට සහ දරුවන් බේරාගැනීමේ වගකීම නිසි ලෙසම ඉටුකරන අතර මතට එරෙහි සටන කිසිදු තර්ජනයක් හමුවේ අත්නොහරින බව ද ජනාධිපතිවරයා අවධාරණය කළා.\nනිති විරෝධී මත්ද්‍රව්‍ය ජාවාරම මැඩලීම වෙනුවෙන් තමා පසුගිය වසර 4 තුළ සුවිශේෂි වැඩසටහනක් ක්‍රියාත්මක කළ අතර එහි සාර්ථක ප්‍රතිඵල මේ වන විට රටට ලැබි ඇති බවයි ජනාධිපති මෛත්‍රීපාල සිරිසේන පෙන්වා දුන්නේ.\nමත්ද්‍රව්‍ය ජාවාරම්කරුවන්ට ආණ්ඩු පෙරළීමට මෙන්ම ආණ්ඩු පිහිටුවීමට ද හැකියාව තිබෙන අතර ඊට එරෙහිවන්නන් විනාශ කිරීමේ ද ශක්තිය ඔවුන් සතු පවතින බව ඔහු සඳහන් කළා.\nවිමර්ශනවලින් කුමන කරුණු අනාවරණය වුවද අප්‍රේල් 21 වනදා රටට එල්ල වූ ප්‍රහාරය ද මත්ද්‍රව්‍ය විරෝධි සටනට එල්ල වූ එක් ප්‍රතිප්‍රහාරයක් ලෙස සැලකිය හැකි බවයි මෛත්‍රීපාල සිරිසේන මහතා කියාසිටියේ.\nපසුගිය 23 වනදා සිට ජූලි 01 වනදා දක්වා සතිය ජාතික මත්ද්‍රව්‍ය නිවාරණ සතිය ලෙස ජනාධිපතිවරයා විසින් ප්‍රකාශයට පත් කර ඇති අතර, එහි තුන්වන දිනය වූ අද දින ද දීප ව්‍යාප්තව වැඩසටහන් රැසක් ක්‍රියාත්මක කෙරුනා.",
       "URL": "https://www.hirunews.lk/219156/මත්ද්‍රව්‍ය-ජාවාරම්කරුවන්ට-මරණ-දඬුවම-ඉදිරි-සති-දෙක-තුළ-ක්‍රියාත්මක-වනු-ඇති-බව-ජනපති-කියයි",
       "Category": "Local News",
       "Parent URL": "https://www.hirunews.lk/local-news.php?pageID=3280"
}