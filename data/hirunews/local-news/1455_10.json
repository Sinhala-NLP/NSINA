{
       "Source": "hirunews",
       "Timestamp": "Sunday, 02 January 2022 - 7:15",
       "Headline": "ගෙවුණු විසිහතර පැය තුළ එක් මනුෂ්‍ය ඝාතනයක් - දිය රකුසා බිලිගත් ජීවිත 04 ක් ! (වීඩියෝ)",
       "News Content": "කිලිනොච්චිය පොලිස් වසමේ පරන්තන් හන්දිය අසල දී පිහියකින් ඇන, තුවාල ලබා සිටි පුද්ගලයින් දෙදෙනකු ඊයේ (01) දින කිලිනොච්චිය රෝහලට ඇතුළත් කිරීමේ දී ඉන් එක් අයෙකු ජීවිතක්ෂයට පත් වූ බව පොලීසිය පවසනවා.\nමෙලෙස මියගොස් ඇත්තේ 25 හැවිරිදි මුලතිව් - පරන්තන් ප්‍රදේශයේ පදිංචි පුද්ගලයෙක්.\nමරණකරු සහ තවත් පුද්ගලයෙකු අතර පැවති ආරවුලක් හේතුවෙන් ඊයේ දින ඔවුන් දෙදෙනා මුණගැසී ඇති අතර, ඇති වූ බහින්බස් වීමකින් අනතුරුව මියගිය පුද්ගලයාට අනෙක් තැනැත්තා විසින් පහර දී පිහියෙන් ඇන ඇති බවයි වාර්තා වන්නේ.\nමෙම පහරදීම සඳහා පුද්ගලයින් පස් දෙනෙකු එක් වී ඇති අතර, තිදෙනකු පොලිසිය විසින් හඳුනාගෙන ඇති බව ද සඳහන්.\nදෙදෙනකු ප්‍රදේශයෙන් ද පලා ගොස් ඇති අතර, ඔවුන් සොයා පොලිසිය වැඩිදුර විමර්ශන ක්‍රියාත්මක කර තිබෙනවා.\nමේ අතර, ගත වූ පැය 24 තුළ දිවයිනේ විවිධ ප්‍රදේශවලන් දියේ ගිලීමෙන් මරණයට පත් වූ පුද්ගල මරණ සහ අතුරුදන් වීමේ පුවත් කිහිපයක් වාර්තා වන බව පොලිස් මාධ්‍ය ප්‍රකාශක කාර් යාලය සඳහන් කරනවා.\nඒ අනුව ඊයේ (01) සවස් කාලයේ දී දුන්ගල්පිටිය පොලිස් වසමේ කැපුන්ගොඩ නැංගූරම් තොටුපළ වෙරළ තීරයේ දියනාමින් සිටි තරුණයින් 05 දෙනෙකු රළ පහරට හසුව ගසාගෙන ගොස් තිබෙනවා.\nප්‍රදේශවාසීන්ගේ සහාය ඇතිව පොලීසිය විසින් ඉන් පුද්ගලයින් සිව් දෙනෙකු බේරාගෙන ඇති අතර, රෝහල්ගත කිරීමේ දී දෙදෙනකු ජීවිතක්ෂයට පත්ව තිබෙනවා.\nඑමෙන්ම 21 හැවිරිදි තවත් අයෙකු තවමත් අතුරුදන් වී ඇති අතර, ඔහුව සොයා පොලීසිය වැඩිදුරටත් පරීක්ෂණ කටයුතු සිදු කරනු ලබනවා.\nසිද්ධියෙන් ජීවිතක්ෂයට පත් ව ඇත්තේ, 17 සහ 23 වයසෙහි පසු වූ පමුණුගම සහ ඒකල යන ප්‍රදේශවල පදිංචි පදිංචිකරුවන්.\nමේ අතර, ධීවර කටයුතු සඳහා පිටව ගිය එක්දින ධීවර යාත්‍ර්‍රාවක් සහ එහි ගමන් කළ පුද්ගලයෙකු අතුරුදන් වී ඇති බවට අහුංගල්ල පොලීසියට ලද තොරතුරක් මත විමර්ශන කටයුතු ආරම්භ කර තිබෙනවා.\nපෙරේදා (31) දිනයේ දී බලපිටිය - බ්‍රාහ්මණ වත්ත උතුර හරස්පොළ ධීවර තොටුපළෙන් ධීවර කටයුතුස් සඳහා අතුරුදන් වූ ධීවරයා ධීවර කටයුතු සඳහා පිටත්ව ගොස් ඇති අතර, ඊයේ (01) අලුයම් කාලයේ දී යළි ගොඩබිමට පැමිණීමට නියමිතව තිබුණ ද, එම පුද්ගලයා සහ යාත්‍රාව යළි ගොඩබිමට නොපැමිණීම සම්බන්ධ‍යෙන් පොලීසිය පරීක්ෂණ කටයුතු ආරම්භ කෙරුණා.\nමෙලෙස අතුරුදන් වී ඇත්තේ, බ්‍රාහ්මණවත්ත - අහුංගල්ල ප්‍රදේශයේ පදිංචිකරුවෙක්.\nඅදාළ පුද්ගලයා සොයා නාවික හමුදාව සහ අහුංගල්ල පොලීසිය පරීක්ෂණ ආරම්භ කර තිබෙනවා.",
       "URL": "https://www.hirunews.lk/292783/ගෙවුණු-විසිහතර-පැය-තුළ-එක්-මනුෂ්‍ය-ඝාතනයක්-දිය-රකුසා-බිලිගත්-ජීවිත-04-ක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1455"
}