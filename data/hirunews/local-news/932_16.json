{
       "Source": "hirunews",
       "Timestamp": "Thursday, 18 August 2022 - 7:57",
       "Headline": "ගාලුකොටුව සංරක්ෂණ කටයුතු අවසන් අදියරයේ",
       "News Content": "2017 වසරේ සිට සංරක්ෂණ කටයුතු සිදුකළ ගාලුකොටුව ප්‍රදේශය එම කටයුතු අවසන් කරමින් ඉදිරි සතියේ ජනතාවට විවෘත කරන බව පුරාවිද්‍යා දෙපාර්තමේන්තුව ප්‍රකාශ කරනවා.\nලෝක බැංකු ආධාර යටතේ එම ව්‍යාපෘතිය සිදුකළ අතර, ශ්‍රී ලංකා රජය ද ඊට දායකත්වය සපයනු ලැබුවා.\nගාලු කොටුවේ පෞරාණික වටිනාකමින් යුත් ස්ථාන සංරක්ෂණය කර එහි අනන්‍යතාව අඛණ්ඩව ආරක්ෂා කර ගැනීම ව්‍යාපෘතියේ අරමුණ වුණා.\nපුරාවිද්‍යා දෙපාර්තමේන්තුව සඳහන් කළේ කොටු පවුරේ මෙන්ම මුර අට්ටාලවල ද මේ යටතේ සංරක්ෂණ කටයුතු සිදු කෙරුණු බවයි.\nමීට අදාළ කටයුතු සඳහා මාර්ගෝපදේශකත්වය ලබාදීම ගාලු උරුමය පදනමෙන් සිදුකළා.\nමේ අතර, කොටුව - පල්ලියවීදියේ පිහිටි ඓතිහාසික ගොඩනැගිල්ලක් වන පොලිස් නිල නිවාස ගොඩනැගිල්ල ද මේ වනවිට සංරක්ෂණය කරමින් පවතින අතර, එය මේ වසර අවසන් වීමට පෙර නිම කිරීමට අපේක්ෂිතයි.",
       "URL": "https://www.hirunews.lk/313059/ගාලුකොටුව-සංරක්ෂණ-කටයුතු-අවසන්-අදියරයේ",
       "Category": "Local News",
       "Parent URL": "https://www.hirunews.lk/local-news.php?pageID=932"
}