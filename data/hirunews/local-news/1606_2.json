{
       "Source": "hirunews",
       "Timestamp": "Monday, 25 October 2021 - 20:17",
       "Headline": "සය මසකට පසු පාසල් පැමිණි ගුරුවරු විරෝධතාවල  (වීඩියෝ)",
       "News Content": "වැටුප් ගැටළු විසදීම ඇතුළු ඉල්ලීම් කිහිපයක් මුල් කර ගනිමින් ගුරු විදුහල්පති ඒකාබද්ධ වෘත්තීය සන්ධානය අද පාසල් නිමා වීමෙන් පසු විරෝධතාවල නිරත වුණා.\nඔවුන් දිවයින පුරා නගර රැසක අද පස්වරුවේ මෙම විරෝධතා සංවිධාන කර තිබූ බවයි අප වාර්තාකරුවන් සදහන් කළේ.\nකොරෝනා ව්‍යාප්තිය හමුවේ මාස 6කට ආසන්න කාලයක් වසා දමා තිබූ දිවයිනේ සියළු පාසල්වල ප්‍රාථමික අංශයේ අධ්‍යයන කටයුතු අද යළි ආරම්භ කෙරුණා.\nවර්ජනයේ නිරත ගුරු විදුහල්පති වෘත්තීය සංගම් නියෝජනය කරන ගුරුවරුන් ද අද ඉගැන්වීමේ කටයුතු සඳහා පාසල් පැමිණීම විශේෂත්වයක්.\nමේ අතර, හැටන් කලාප අධ්‍යාපන කාර්යාලය යටතේ පාලනය වන ප්‍රධාන පාසලක සාමාන්‍ය පෙළ සහ උසස් පෙළ සිසුන් අද පාසලට කැදවා ඉගැන්වීමේ කටයුතු සිදුකර ඇති අතර විදුහල්පතිවරයාට අවවාද කර එම සිසුන් යළි හරවා යැවීමට පොලීසිය කටයුතු කර තිබුණා.\nඑමෙන්ම, ගුරු විදුහල්පති ඒකාබද්ධ වෘත්තීය සමිති සන්ධානය සංවිධාන කළ විරෝධතා මාලාවේ ප්‍රධාන විරෝධතාව අද පස්වරුවේ පැවැත්වුණේ කොළඹ කොටුව දුම්රියපොළ ඉදිරිපිටදියි.\nඒ හේතුවෙන් කොළඹ කොටුව සහ පිටකොටුවේ මාර්ග කිහිපයක රථ වාහන තදබදයක් ද හටගෙන තිබුණා.",
       "URL": "https://www.hirunews.lk/286045/සය-මසකට-පසු-පාසල්-පැමිණි-ගුරුවරු-විරෝධතාවල-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1606"
}