{
       "Source": "hirunews",
       "Timestamp": "Saturday, 29 January 2022 - 19:20",
       "Headline": "එන්නත්කරණ වර්ෂ පූර්ණ ජාතික සැමරුම් උළෙල අමාත්‍ය කෙහෙළියගේ ප්‍රධානත්වයෙන්  (වීඩියෝ)",
       "News Content": "පාරිභෝගික ආරක්ෂණ රාජ්‍ය අමාත්‍ය ලසන්ත අලගියවන්නටද කොරෝනා වෛරසය ආසාදනය වී තිබෙනවා.\nඑමෙන්ම කොරෝනා ආසාදනය වූ කතානායක මහින්ද යාපා අබේවර්ධන මේ වන විට ප්‍රතිකාර සඳහා කොළඹ ජාතික බෝවන රෝග විද්‍යායතනය වෙත ඇතුලත් කර ඇති බවයි රෝහල් ආරංචි මාර්ග සඳහන් කළේ.\nඑමෙන්ම මෙරට කොරෝනා මර්ධන එන්නත්කරණයට වසරක් සපිරීම නිමිත්තෙන් සංවිධානය කෙරුණු සැමරුම් උත්සව අද දිවයින පුරා රෝහල් සහ සෞඛ්‍ය වෛද්‍ය නිලධාරී කාර්යාල කේන්ද්‍ර කර ගනිමින් ප්‍රාදේශීය මට්ටමින් පැවැත්වුණා.\nඑන්නත්කරණ වර්ෂ පූර්ණ ජාතික සැමරුම් උළෙල අද පැවැත්වුනේ සෞඛ්‍ය අමාත්‍යංශයේදීයි.\nඒ සෞඛ්‍ය අමාත්‍ය කෙහෙළිය රඹුක්වැල්ලගේ ප්‍රධානත්වයෙන්.\nමහා සංඝරත්නය ඇතුලු සර්ව ආගමික නායකයන් සහ සෞඛ්‍ය අංශ වල නියෝජිතයන් රැසක් ඊට එක්ව සිටියා.\nමෙරට කොරෝනා මර්ධන එන්නත්කරණය ඇරඹුනේ ඉන්දියාවෙන් ලැබුනු කොවිෂීල්ඩ් එන්නත් පරිත්‍යාගය සමගයි.\nඒ අනුව මෙරට එන්නත්කරණය නිල වශයෙන් ආරම්භ කරමින් පසුගිය 2021 වසරේ ජනවාරි 29 වනදා ජාතික බෝවන රෝග විද්‍යායතනයේ විශේෂඥ වෛද්‍ය ආනන්ද විජේවික්‍රම මෙරට ප්‍රථම කොරෝනා මර්ධන එන්නත් මාත්‍රාව ලබා ගත්තා.\nකොරෝනා මර්ධන එන්නත්කරණය යටතේ ගතවූ වසරක කාලය තුල එන්නත් වර්ග 5 කින් මාත්‍රා 35,634,497 ක් ලබා දී තිබෙනවා.\nඒ අනුව පළමු මාත්‍රාව පුද්ගලයන් 16,626,011 ක් ද 2 වන මාත්‍රාව පුද්ගලයන් 13,911,181 දෙනෙකුද ලබා ගෙන ඇති අතර බූස්ටර් මාත්‍රාව ලබා ගෙන ඇති පුද්ගලයන් සංඛ්‍යාව 5,097,305 ක්.\nඑහිදී සයිනොෆාම් මාත්‍රා 23,029,353 ක්ද ෆයිසර් මාත්‍රා 7,798,598 ක්ද ඇස්ට්‍රාසෙනිකා මාත්‍රා 2,899,460 ක්ද ලබා දී ඇති බවයි සෞඛ්‍ය අමාත්‍යංශය සඳහන් කළේ.\nඑමෙන්ම, මොඩර්නා මාත්‍රා 1,592,162 ක් ලබා දී ඇති අතර ලබා දී ඇති ස්පුට්නික් මාත්‍රා ප්‍රමාණය 314,924 ක්. මේ අතර, තවත් කොරෝනා මරණ 14 ක් අද වාර්තා වීමත් සමඟ මෙරට සමස්ත කොරෝනා මරණ සංඛ්‍යාව 15,400 ක් දක්වා ඉහළ ගියා.",
       "URL": "https://www.hirunews.lk/295605/එන්නත්කරණ-වර්ෂ-පූර්ණ-ජාතික-සැමරුම්-උළෙල-අමාත්‍ය-කෙහෙළියගේ-ප්‍රධානත්වයෙන්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1388"
}