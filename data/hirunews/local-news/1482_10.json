{
       "Source": "hirunews",
       "Timestamp": "Monday, 20 December 2021 - 8:40",
       "Headline": "අධිකරණ නියෝග නොසලකන ලිට්‍රෝ සමාගම",
       "News Content": "අභියාචනාධිකරණය පසුගියදා ලබා දුන් නියෝගයට අනුකූලව පමණක් ගෑස් සිලින්ඩර බෙදාහැරීම සිදු කරන්නැයි ලිට්රෝ සහ ලාෆ්ස් සමාගම් දෙකට පාරිභෝගික කටයුතු අධිකාරිය උපදෙස් ලබා දී තිබෙනවා.\nඑම උපදෙස්වලට අනුව ගෑස් සංයුතිය පිළිබඳ තොරතුරු ඇතුළත් ස්ටිකරය සහිත නව ගෑස් සිලින්ඩර් අද (20) සිට වෙළදපළට නිකුත් කරන බවයි අදාළ කටයුතු සම්බන්ධීකරණය සඳහා පත් කළ, තාක්ෂණ අමාත්‍යාංශයේ ලේකම් ජයන්ත ද සිල්වා කියා සිටියේ.\nඅභියාචනාධිකරණය පසුගියදා ලබාදුන් නියෝගයට අනුව ගෘහස්ථ ගෑස් සිලින්ඩර්වල ප්‍රොපේන් අගය 30%ක් සහ බියුටේන් අගය 70%ක් ලෙස පැවතිය යුතු වනවා.\nඑසේම ගන්ධය හඳුනා ගැනීම සඳහා එක් කරන එතිල් මර්කැප්ටන් සංයුතිය තිබිය යුත්තේ 14%ක් ලෙසටයි.\nකෙසේ වෙතත් ලිට්රෝ සමාගම විසින් දිවයින පුරා බෙදා හැර ඇති නව සංයුතියෙන් යුතු ගෑස් සිලින්ඩර වල අලවා ඇති ස්ටිකරයේ මෙම ප්‍රතිශතය දැක්වෙන්නේ උසාවිය නියෝගයන්ට අනුකූලව නොවෙයි.\nමෙම ස්ටිකරයේ සඳහන් වෙන ආකාරයට නව ගෑස් සිලින්ඩරවල දැක්වෙන්නේ ප්‍රොපේන් ප්‍රතිශතය 25% ත් 40% ත් අතර ප්‍රමාණයක් සහ බ්‍යුටේන් ප්‍රතිශතය 60% ත් 75% ත් අතර ප්‍රමාණයක්.\nමෙය පැහැදිලිවම අධිකරණ නියෝගය නොසලකා හැරීමක්.\nඑමෙන්ම යම් හෙයකින් ඉදිරියේදී සිදුවිය හැකි ගෑස් සම්බන්ධ අනතුරකින් සිදුවන හානි සම්බන්ධයෙන් පාරිභෝගිකයින් වන්දි ඉල්ලා සිටීමේදී එය මග හැර යෑමේ යමකිසි කූඨ උපක්‍රමයක් ලෙසත් භාවිත කිරීමේ අරමුණකින් මෙය සිදු කරන ලද්දක් ද?\nකෙසේ වෙතත් අධිකරණය විසින් ලබාදුන් පිලිවිතරයන් අනුගමනය නොකරමින් ගෑස් සමාගමට අවශ්‍ය ආකාරයට මෙම සංයුතියන් තවදුරටත් පවත්වා ගන්නේ කෙසේද?\nඑමෙන්ම මෙම සංයුති පරිමාණයන් ශ්‍රී ලංකා ප්‍රමිති කාර්යාංශය විසින් ගෘහස්ථ ගෑස් සිලින්ඩර සඳහා පවත්වාගත යුතු පිලිවිතරයන්ද උල්ලංඝනය කිරීමක්.\nසුපුරුදු පරිදිම මේ සම්බන්ධයෙන් ලිට්‍රෝ සමාගමේ ප්‍රතිචාරය දැන ගැනීම සඳහා එහි සභාපති තෙසාර ජයසිංහ සම්බන්ධ කර ගැනීමට හිරු ප්‍රවෘත්ති දැරූ උත්සාහය සාර්ථක වූයේ නැහැ..",
       "URL": "https://www.hirunews.lk/291574/අධිකරණ-නියෝග-නොසලකන-ලිට්‍රෝ-සමාගම",
       "Category": "Local News",
       "Parent URL": "https://www.hirunews.lk/local-news.php?pageID=1482"
}