{
       "Source": "hirunews",
       "Timestamp": "Wednesday, 24 August 2022 - 13:26",
       "Headline": "අනුරාධපුර - ගලෙන්බිඳුණුවැව ප්‍රදේශයේ දැරියක් අතුරුදන් (වීඩියෝ)",
       "News Content": "අනුරාධපුර - ගලෙන්බිඳුනුවැව - මොරගොඩ - සිවලාකුලම, කවරක්කුලම ප්‍රදේශයේ දේවාලයක් පවත්වාගෙන ගිය බාල වයස්කාර දැරියක් අතුරුදන් වීමේ සිද්ධියක් සම්බන්ධයෙන් පොලිසිය විමර්ශනයක් ආරම්භ කර තිබෙනවා.\nමෙම දැරිය සාමාන්‍ය පෙළ විභාගයට පෙනී සිටීමෙන් අනතුරුව නිවසේ දේවාලයක් පවත්වාගෙන ගොස් ඇති අතර, ප්‍රදේශවාසීන්ට එහි පුද පූජා පැවැත්වීමට අවශ්‍ය පහසුකම් ලබා දී ඇති බව සදහන්.\nඑහෙත් පසුගිය 14 වනදා සිට මෙම දැරිය අතුරුදන් වී ඇති බව දෙමව්පියන් පොලිසියට පැමිණිලි කර තිබෙනවා.\nඔවුන් එමගින් සඳහන් කර ඇත්තේ, එදින උදෑසන ගවයන්ගෙන් කිරි දොවාගැනීමට ගිය අවස්ථාවේ ඇය නිවෙසින් බැහැරට ගොස් ඇති බවයි.\nකෙසේ වෙතත් දැරිය භාවිතා කළ ස්මාර්ට් වර්ගයේ ජංගම දුරකථනය, ඇදුම් පැළදුම්, මුදල් හෝ බැංකුපොත් කිසිවක් රැගෙන ගොස් නැහැ.\nමේ හේතුවෙන් ඇයගේ ජීවිතාරක්ෂාව පිළිබදව සැකයක් මතුව ඇති බවයි දෙමාපියන් ප්‍රකාශ කළේ.\nකෙසේ වෙතත්, අප මේ පිළිබඳව මොරගොඩ පොලීසියෙන් විමසීමක් කළ අතර, එහි ප්‍රකාශකයෙකු කියා සිටියේ ලැබී ඇති හෝඩුවාවන් ඔස්සේ දැරිය සොයා පරීක්ෂණ සිදු කරන බවයි.",
       "URL": "https://www.hirunews.lk/313604/අනුරාධපුර-ගලෙන්බිඳුණුවැව-ප්‍රදේශයේ-දැරියක්-අතුරුදන්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=917"
}