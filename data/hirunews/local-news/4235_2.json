{
       "Source": "hirunews",
       "Timestamp": "Sunday, 05 November 2017 - 6:40",
       "Headline": "ලග්ගල - තෙල්ගමු ඔයේ ගිලී අතුරුදන් වූවන් සොයා අදත් මෙහෙයුම්",
       "News Content": "මාතලේ - ලග්ගල - තෙල්ගමු ඔයේ දිය නෑමට ගොස් අතුරුදන් වූ 8 දෙනාගෙන් මෙතෙක් හමුනොවූ ගැහැණු ළමයින් තුන්දෙනාගේ සිරුරු සොයා අද උදෑසන යළිත් මෙහෙයුම් ආරම්භ කිරීමට නියමිතයි.\nසැඩපහරට හසුවී ගසාගෙන ගිය පස්දෙනෙකුගේ සිරුරු ඊයේ සොයා ගත්තා.\nඒ අතර, පිරිමි පුද්ගලයින් දෙදෙනෙකුගේ සහ කාන්තාවන් දෙදෙනෙකුගේ සහ එක් ගැහැණු ළමයෙකුගේ මෘත ශරීර වන බවයි පොලීසිය සදහන් කළේ.\nඅතුරුදන්ව සිටින වයස අවුරුදු 04, 07 සහ 12 ක් වන ගැහැණු ළමයින් තුන්දෙනාගේ මෘත ශරීර සෙවීමේ මෙහෙයුම් ඊයේ රාත්‍රියේ තාවකාලිකව නතර කළ අතර, අද උදෑසන යළිත් ප්‍රදේශවාසීන්, පොලීසිය, නාවික හමුදාව සහ යුද හමුදාව එක්ව එම මෙහෙයුම් ආරම්භ කිරීමට නියමිත බවයි වාර්තා වන්නේ.\nතෙල්ගමු ඔයේ ස්ථාන තුනකින් මෙම සෙවීමේ කටයුතු අද යළි ආරම්භ කිරීමට නියමිතයි.\nමෙම අනතුර ඊයේ සිදුව තිබුණේ මාතලේ - ඉලූක්කුඹුර - ඇටන්වල හරහා ගලා බසින තෙල්ගමු ඔයේ වැද්දාපැනි ඇල්ල ප්‍රදේශයේදීයි.\nනකල්ස් අඩවි වන නිලධාරි කාර්යාලය සදහන් කළේ නකල්ස් රක්ෂිත ප්‍රදේශයට මේ දිනවල ඇදහැලෙන දැඩි වර්ෂාවත් සමග තෙල්ගමු ඔයේ ජල මට්ටම හදිසියේ ඉහළ යාම නිසා මොවුන් සැඩපහරට ගසාගෙන ගොස් ඇති බවයි.\nඅනතුරට ලක්වූවන් හලාවත - නාත්තන්ඩිය ප්‍රදේශයේ පදිංචිකරුවන්. පොලීසිය ප්‍රකාශ කළේ ව්‍යාපාරිකයන් දෙදෙනෙකු ද, ඒ අතර සිටින බවයි.\n12 දෙනෙකු මෙම සංචාරයට එක්ව ඇති අතර සැඩපහරට හසුව අතුරුදන් වූ පිරිසට කාන්තාවන් දෙදෙනෙකු, ගැහැණු ළමයින් 4 දෙනෙකු සහ පිරිමි දෙදෙනෙකු ඇතුළත්.\nමෙහිදී ජීවිතක්ෂයට පත්ව ඇත්තේ එක් පවුලක පියා, දියණියන් දෙදෙනා සහ ඔහුගේ නැන්දණියයි.\nඅනෙක් පවුලේ පියා, මව සහ ඔවුන්ගේ දියණියන් දෙදෙනා ජීවිතක්ෂයට පත්ව ඇති බවයි පොලීසිය සඳහන් කළේ.\nමේ අතර වැද්දාපැනි ඇල්ල ප්‍රදේශයට විශාල වශයෙන් සංචාරකයන් පැමිණියද අනතුරු ඇඟවීමේ සංඥා පුවරුවක් පවා එහි දක්නට නොලැබෙන බවයි දුම්බර මිතුරෝ පරිසර සංවිධානයේ සභාපති නිමල් කනහැරආරච්චි කියා සිටියේ.",
       "URL": "https://www.hirunews.lk/175278/ලග්ගල-තෙල්ගමු-ඔයේ-ගිලී-අතුරුදන්-වූවන්-සොයා-අදත්-මෙහෙයුම්",
       "Category": "Local News",
       "Parent URL": "https://www.hirunews.lk/local-news.php?pageID=4235"
}