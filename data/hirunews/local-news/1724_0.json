{
       "Source": "hirunews",
       "Timestamp": "Sunday, 29 August 2021 - 19:10",
       "Headline": "ශ්‍රී ලංකාව ඇතුලු සියලු රටවලට එක්සත් අරාබි එමීරය හෙට සිට විවෘතයි (වීඩියෝ)",
       "News Content": "පූර්ණ එන්නත්කරණය ලැබූ සියලුම රටවල සංචාරකයන් සඳහා වීසා බලපත් නිකුත් කිරීම හෙට සිට ආරම්භ කරන බව එක්සත් අරාබි එමීර් රාජ්‍යය නිවේදනය කළා.\nඒ කොරෝනා වසංගතය නිසා කල් දමන ලද එක්ස්පෝ - 2020 ජාත්‍යන්තර වෙළඳ ප්‍රදර්ශනය ඩුබායිහි ආරම්භ වීමට මාසයක් තිබියදීයි.\nඑමෙන්ම එක්සත් අරාබි එමීරයේ දෛනික කොරෝනා ආසාදිත සංඛ්‍යාවද මේ වන විට දහසකට අඩුවෙන් වාර්තා වීම මෙම පියවරට තවත් හේතුවක්.\nඑමීරයේ නිල ප්‍රවෘත්තී සේවය සඳහන් කළේ මෙලෙස සියලු රටවල සංචාරකයන් සඳහා තම රට විවෘත කිරීමෙන් ආර්ථිකයේ තිරසර ප්‍රකෘතිමත් වීමක් සහ වර්ධනයක් අපේක්ෂා කරන බවයි.\nනව තීරණය එක්සත් අරාබි එමීර් රාජ්‍යය කලින් සංචාර තහනම් පැනවූ රටවල් සඳහාද අදාළ වනවා. ශ්‍රී ලංකාවද එම සංචාර තහනම පැනවූ රටවලට අයත් වුණා.\nනව තීරණය අනුව ශ්‍රී ලාංකිකයන්ටද එක්සත් අරාබි එමීරයේ සංචාරය කිරීම සඳහා වීසා බලපත් ලබා ගැනීමට හැකි වනු ඇති.\nඑලෙස එමීරයේ සංචාර සඳහා වීසා බලපත් ලබා ගැනීමට බලාපොරොත්තු වන්නන් ලෝක සෞඛ්‍ය සංවිධාන අනුමත කරන ලද ඇස්ට්‍රාසෙනිකා, ජොන්සන් ඇන්ඩ් ජොන්සන්, මොඩර්නා, ෆයිසර් - බයොඑන්ටෙක්, සයිනොෆාම් හෝ සිනොවැක් එන්නත් මගින් පූර්ණ කොරෝනා එන්නත්කරණය ලබා සිටිය යුතුයි.\nමේ අතර ඕස්ට්‍රේලියාවෙන් ගත වු පැය 24 තුළ,  ගෝලීය වසංගතය ආරම්භ වු දා පටන් වැඩිම ආසාදිතයින් සංඛ්‍යාව , එනම් ආසාදිතයන් 1323 දෙනෙකු වාර්තා වි තිබෙනවා.\nමේ නිසා රට නැවත විවෘත කිරිම යළි සංවාදයට බඳුන් වි ඇති බවයි විදෙස් වාර්තා සඳහන් කළේ.\nඕස්ට්‍රේලියාවේ මෙලෙස කොරෝනා ආසාදනය ඉහළ යාමට හේතු වී ඇත්තේ වැඩි සම්ප්‍රේශණ හැකියාවක් සහිත ඩෙල්ටා කොරෝනා ප්‍රභේදයයි.\nනිව්සවුත් වේල්ස් ප්‍රාන්තයෙන් එලෙස වැඩිම ආසාදිතයන් සංඛ්‍යාවක් වාර්තා වන අතර, ප්‍රාන්ත අග්‍රාමාත්‍යවරයා සඳහන් කලේ වයස අවුරුදු 16 වැඩි පිරිසෙන් සියයට 70 ක් එන්නත් කළ පසු ආසාදිත සංඛ්‍යාව නොතකා ප්‍රාන්තය විවෘත කිරිමට අදහස් කරන බවයි.\nමේ අතර, නව ආසාදිතයන් 92 දෙනෙකු  වාර්තා වු මෙල්බර්න් නුවර නිරෝධායන සීමාවන් තවදුරටත් දිර්ඝ කිරිමට තිරණය කර තිබෙනවා.",
       "URL": "https://www.hirunews.lk/280873/ශ්‍රී-ලංකාව-ඇතුලු-සියලු-රටවලට-එක්සත්-අරාබි-එමීරය-හෙට-සිට-විවෘතයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1724"
}