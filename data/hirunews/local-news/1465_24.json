{
       "Source": "hirunews",
       "Timestamp": "Tuesday, 28 December 2021 - 7:40",
       "Headline": "ජනපති ෂී ජින්පින්ගෙන්, ජනාධිපති ගෝඨාභයට නව වසර සඳහා සුබ පැතුම්",
       "News Content": "චීන ජනාධිපති ෂී ජින්පින්, ජනාධිපති ගෝඨාභය රාජපක්ෂ වෙත එළඹෙන නව වසර සඳහා සුබ පැතුම් එක් කර තිබෙනවා.\nශ්‍රී ලංකාවේ චීන තානාපති චී ෂෙන්හොං, ජනාධිපති නිල නිවසේ දී ඊයේ උදෑසන මෙලෙස ජනාධිපති ෂී ජින්පින්ගේ සුබ පැතුම් පණිවිඩය ජනාධිපති ගෝඨාභය රාජපක්ෂ වෙත භාරදෙනු ලැබුවා.\nශ්‍රී ලංකාවේ චීන තානාපති කාර්යාලය ට්විටර් පණිවුඩයක් නිකුත් කරමින් සඳහන් කළේ, ජනාධිපති ගෝඨාභය රාජපක්ෂ සහ ශ්‍රී ලංකාවාසී ජනතාව වෙනුවෙන් චීන ජනාධිපතිවරයා මෙලෙස නව අවුරුදු සුබ පැතුම් එක් කළ බවයි.\nජනාධිපති ෂී ජින්පින් මෙලෙස ශ්‍රී ලංකාවට සුබ පැතුම් එක් කළේ, චීන තානාපතිවරයාගේ උතුරු පළාත් චාරිකාවෙන් අනතුරුව යි.\nමේ මස මුල දී යෙදුණු එම සංචාරය ඉන්දියාවේ දැඩි අවධානයට ලක්වූවක්.\nහින්දු පුවත්පත එම සංචාරය හැදින්වූයේ ඉන්දියාව ප්‍රකෝප කිරීමේ සිද්ධියක් ලෙසින්.\nඑය චීනය සහ ඉන්දියාව අතර භූ දේශපාලනික තරග් ඉහළ නංවන්නක් ලෙසින් හින්දු පුවත්පත හැදින්වූවා.\nඑමෙන්ම, ශ්‍රී ලංකාව සහ ඉන්දියාව ත්‍රිකුණාමලය තෙල් ටැංකි ගිවිසුම ඉදිරි මාසය තුළ අත්සන් තබන බව හින්දු පුවත්පත වාර්තා කළේ ද එම කලාපයෙන්.\nමේ අතර, චීනයේ විදේශ අමාත්‍ය වැන්ග් වී ඇතුළු දූත පිරිසක් එළඹෙන ජනවාරි 9 වැනි දා මෙරට එක්දින සංචාරයක නිරතවීමට නියමිත යි.\nපසුගිය කාලසීමාවේ දී චීනය සම්බන්ධයෙන් මෙරට දැඩි කතාබහට ලක් වූ කාරණාවක් වූයේ, මෙරටට එවන ලද පොහොර නැව සම්බන්ධයෙන්.\nඅදාළ පොහොර නැව ප්‍රතික්ෂේප වූ පසු ඊට මුදල් ගෙවීමට ද ශ්‍රී ලංකා රජයට සිදු වූවා.\nඑවන් පසුබිමකයි චීනයේ විදේශ කටයුතු අමාත්‍යවරයා මෙරට සංචාරයක නිරත වීමට තීරණය කර ඇත්තේ.",
       "URL": "https://www.hirunews.lk/292329/ජනපති-ෂී-ජින්පින්ගෙන්-ජනාධිපති-ගෝඨාභයට-නව-වසර-සඳහා-සුබ-පැතුම්",
       "Category": "Local News",
       "Parent URL": "https://www.hirunews.lk/local-news.php?pageID=1465"
}