{
       "Source": "hirunews",
       "Timestamp": "Monday, 12 July 2021 - 19:34",
       "Headline": "ඔන්ලයින් ගුරු වර්ජනය තවමත් - දුමින්ද නාගමුවගේ බිරිඳ උසාවි යයි (වීඩියෝ)",
       "News Content": "පල්ලෙකැලේ නිරෝධායන මධ්‍යස්ථානයේ රඳවා සිටින පෙරටුගාමී සමාජවාදී පක්ෂයේ ප්‍රචාරක ලේකම් දුමින්ද නාගමුව අධිකරණය හමුවට ඉදිරිපත් කරන ලෙසට නියෝගයක් නිකුත් කරන්නැයි ඉල්ලා ඔහුගේ බිරිඳ අභියාචනාධිකරණය හමුවේ හබයාස්කෝපුස් පෙත්සමක් ගොනුකර තිබෙනවා.\nඑහි වගඋත්තරකරුවන් ලෙස නම් කර ඇත්තේ පොලිස්පතිවරයා, බස්නාහිර පළාත් ජ්‍යෙෂ්ඨ නියෝජ්‍ය පොලිස්පතිවරයා, සෞඛ්‍ය සේවා අධ්‍යක්ෂ ජනරාල්වරයා, කොළඹ ප්‍රධාන සෞඛ්‍ය වෛද්‍ය නිලධාරිවරයා, පල්ලෙකැලේ නිරෝධායන මධ්‍යස්ථානය භාරව කටයුතු කරන ස්ථානාධිපතිවරයා සහ නීතිපතිවරයායි.\nකොවිඩ් ආසාදිතයෙකුගේ ළඟම ආශ්‍රිතයා නිවස තුල නිරෝධායනයට ලක් කරන ලෙස සෞඛ්‍ය බලධාරින් නිර්දේශ නිකුත් කර තිබියදී උද්ඝෝෂණයට සහභාගි වීම හේතුකරගෙන තම සැමියා බලහත්කාරි ලෙස නිරෝධායන ක්‍රියාවලියට යොමු කිරීමට පොලීසිය ගත් පියවර නීතියට පටහැනි බවයි, ඇය එම පෙත්සමෙන් පෙන්වා දී ඇත්තේ.\nඒ අනුව තම සැමියා වහා අධිකරණයට ඉදිරිපත් කරන ලෙසට නියෝගයක් නිකුත් කරන ලෙසත් ඔහු නිදහස් කිරීමේ නියෝගයක් නිකුත් කරන ලෙසටත් පෙත්සම්කාර පාර්ශවය අභියාචනාධිකරණයෙන් ඉල්ලා තිබෙනවා.\nඑසේම, අත්අඩංගුවට ගෙන පසුව නිරෝධායනයට යොමු කෙරුණු ගුරු වෘත්තීය සමිති නියෝජිතයින් වහාම මුදා හරින ලෙස මෙන්ම, කොතලාවල ආරක්ෂක විශ්වවිද්‍යාල පනත් කෙටුම්පත ඉවත් කර ගන්නා ලෙස ඉල්ලා කොළඹ ලිප්ටන් වටරවුමේදී අද විරෝධතාවක් පැවැත්වුණා.\nඑය සංවිධානය කර තිබුණේ අන්තර් විශ්වවිද්‍යාලයීය ශිෂ්‍ය බල මණ්ඩලයට අනුබද්ධ සංවිධාන කිහිපයක් විසින්.\nමේ අතර, අද ආරම්භ කළ ඔන්ලයින් ඉගැන්වීමේ කටයුතුවලින් ඉවත් වීමේ වෘත්තීය ක්‍රියාමාර්ගයක සාර්ථක බව ගුරු සංගම් පවසනවා.\nකොළඹ අද කැඳවා තිබූ මාධ්‍ය හමුවකට එක්වෙමින් ලංකා ගුරු සංගමයේ සභාපති ප්‍රියන්ත ප්‍රනාන්දු කියා සිටියේ පාර්ශව කිහිපයක් සිය වෘත්තීය ක්‍රියාමාර්ගයට සහය පළ කර ඇති බවයි.\nගුරුවරුන් මෙලෙස වෘත්තීය ක්‍රියාමාර්ගයකට එළඹීමට තීරණය කළේ කොතලාවල පනත් කෙටුම්පතට එරෙහිව විරෝධතා දැක්වීමේදී නිරෝධායන නීති කඩකළ බවට ලංකා ගුරු සංගමයේ ලේකම් ජෝෂප් ස්ටාලින් ඇතුළු පිරිසක් අත්අඩංගුවට ගෙන නිරෝධායනයට යොමු කිරීමට එරෙහිවයි.\nමෙම වෘත්තීය ක්‍රියාමාර්ගයට ගුරු සංගම් 14 ක් එක්ව සිටින අතර, මෙම වෘත්තීය ක්‍රියාමාර්ගය හේතුවෙන් උසස් පෙළ විභාගයට අයදුම් කිරීමේ කටයුතු වලට ද බාධා එල්ල වුණා.",
       "URL": "https://www.hirunews.lk/276797/ඔන්ලයින්-ගුරු-වර්ජනය-තවමත්-දුමින්ද-නාගමුවගේ-බිරිඳ-උසාවි-යයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1824"
}