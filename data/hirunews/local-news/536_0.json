{
       "Source": "hirunews",
       "Timestamp": "Tuesday, 14 February 2023 - 20:49",
       "Headline": "මින් ඉදිරියට හිතුමතයට රබර් කිරි ආනයනය බෑ - මුදල් රාජ්‍ය අමාත්‍ය (වීඩියෝ)",
       "News Content": "මෙරට නිෂ්පාදන කාර්යයන් සඳහා අවශ්‍ය කෙරෙන රබර් කිරි ආනයනය වඩාත් ක්‍රමවත්ව සිදු කිරීමට පංච පුද්ගල කමිටුවක් පත් කර ඇති බව මුදල් රාජ්‍ය අමාත්‍ය රංජිත් සියඹලාපිටිය පවසනවා.\nමීට හේතු වී ඇත්තේ පසුගිය ජනවාරි මාසයේදී නිසි සැලැස්මකින් තොරව අති විශාල රබර් කිරි ප්‍රමාණයක් ආනයනය කිරීමේ හේතුවෙන් මෙරට රබර් කිරි අලෙවි කර ගැනීමට නොහැකි වීමයි.\nදේශීය රබර් කිරි ගොවීන් මේ හේතුවෙන් දැඩි අපහසුතාවයට පත්වුණා.\nරබර් ආශ්‍රිත දේශීය නිෂ්පාදනයන් සඳහා මෙරට රබර් කිරි නිෂ්පාදනය ප්‍රමාණ ප්‍රමාණවත් නොවන නමුත් මෙරට නිෂ්පාදනය පිළිබඳ නිසි සැලකිල්ලක් නොදක්වා අසීමාන්තික ලෙස රබර් කිරි පිටරටින් ආනයනය කිරීම හේතුවෙන් මෙරට රබර් කිරි නිෂ්පාදකයා අසරණ වන බවයි අමාත්‍යවරයා පවසා සිටියේ.\nමේ පිළිබඳව සිදුකළ සොයා බැලීමකින් අනතුරුව රබර් කිරි ආනයනය සඳහා අවසර ලබා ගැනීමේ නිසි ක්‍රමවේදයක් සකස් කිරීම්ට පියවර ගත් බවත් ඔහු වැඩිදුරටත් කියා සිටියා\nඒ අනුව වැවිලි කර්මාන්ත අමාත්‍යාංශ ලේකම්, ආයෝජන ප්‍රවර්ධන අමාත්‍යාංශ ලේකම්, මුදල් අමාත්‍යංශය සාමාජිකයෙක්, රබර් පර්යේෂණායතන සහ රබර් පාලන දෙපාර්තමේන්තුවේ සාමාජිකයින්ගෙන් සමන්විත ව මෙම පංච පුද්ගල කමිටුව සැකසෙනවා.\nඔවුන් මෙරට රබර් කිරි නිෂ්පාදනයන් ආදි කරුණු සොයා බලා එම නිෂ්පාදනයන් මෙරට කර්මාන්ත වලට ප්‍රමාණවත් නොවන්නේ නම් පමණක් පිටරටින් රබර් කිරි ආනයනය කිරීම සඳහා අවසර ලබා දෙනු ඇති බවටයි මුදල් රාජ්‍ය අමාත්‍යවරයා වැඩිදුරටත් සඳහන් කළේ.",
       "URL": "https://www.hirunews.lk/327433/මින්-ඉදිරියට-හිතුමතයට-රබර්-කිරි-ආනයනය-බෑ-මුදල්-රාජ්‍ය-අමාත්‍ය-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=536"
}