{
       "Source": "hirunews",
       "Timestamp": "Wednesday, 12 January 2022 - 14:20",
       "Headline": "පාසල් නිල ඇඳුම් වලින් 68%ක් කලාප වලට යැවේ",
       "News Content": "දරුවන්ගේ නිල ඇදුම් සඳහා අවශ්‍ය රෙදි ප්‍රමාණයෙන් 68% මේ වන විටත් කලාප කාර්යාල වෙත නිකුත් කර අවසන් බව, කාන්තා හා ළමා සංවර්ධන, පෙර පාසල් හා ප්‍රාථමික අධ්‍යාපන පාසල් යටිතල පහසුකම් හා අධ්‍යාපන සේවා රාජ්‍ය අමාත්‍ය පියල් නිශාන්ත පවසනවා.\nඅද(12) දින අමාත්‍යාංශයේ දී පැවති මාධ්‍ය හමුවක දී පසුගිය දා පුවත්පතක පාසල් නිල ඇදුම් රෙදි බෙදා දීම සම්බන්ධයෙන් පල වූ සාවද්‍ය පුවතකට අදාලව අදහස් පලකරමින්, රාජ්‍ය අමාත්‍යවරයා මේ බව පැවසුවේ.\nකුමන අභියෝග පැවතිය ද අතිගරු ජනාධිපතිතුමන්ගෙත්, අගමැතිතුමන්ගෙත් මග පෙන්වීමෙන් ජනතාවාදී රජයක් ලෙස දරුවන්ගේ අධ්‍යාපනයට අවශ්‍ය සියලු පහසුකම් සපයන බවත්, මෙවර අයවැයෙන් 7.51%ක් අධ්‍යාපනය වෙනුවෙන් වෙන් කිරීමට කටයුතු කිරීම තුලින්ම එය පසක් වන බවත්, ඔහු ප්‍රකාශ කළ සිටියා.\nඑමෙන්ම, පසුගිය වර්ෂ දෙකේදී පාසල් නොපැවැත්වූව ද ලක්ශ 45ක් වන පාසල් දරුවන්ට නිල ඇදුම් පාසල් පෙල පොත් හා පාවහන් වවුචර්පත් ලබා දී ඇති බව රාජ්‍ය අමාත්‍යවරයා විසින් සඳහන් කළා.\nමෙම වර්ෂයට අවශ්‍ය රෙදි මීටර 12,694,000න් (එක්කෝටි විසිහය ලක්ශ අනූ හතරදාහයි) 68% මේ වන විටත් කලාප කාර්යාල වෙත නිකුත් කර ඇති බවත්, ඉතිරි නිල ඇදුම් රෙදි ප්‍රමාණය මෙම මස 31 වන විට කලාප කාර්යාල වලට නිකුත් කිරීමට බලාපොරොත්තු වන බවත්, එහිදී රාජ්‍ය අමාත්‍යවරයා පැවසුවා.\nඑමෙන්ම වෘත්තීය සංගම් වල ඇතැම් නියෝජිතයින් දරුවන්, ගුරුවරුන් පිලිබඳ සඳහන් කරමින් පටු දේශපාලන වාසි ලබා ගැනීමට කටයුතු කල ද එවැනි පටු අරමුණු සාක්ශාත් කර ගැනීමට ඉඩ නොතබන බව, ප්‍රකාශ කල රාජ්‍ය අමාත්‍යවරයා වගකිව යුතු මාධ්‍ය ආයතන ලෙස පුවත් පල කිරීමට ප්‍රථම ඒ පිලිබඳව නිවැරැදි කරුණු සොයා බලා වගකීමෙන් වාර්තා කරණයේ නිරතවන ලෙස ද වැඩිදුරටත් අදහස් දක්වමින් ඉල්ලා සිටියා.",
       "URL": "https://www.hirunews.lk/293795/පාසල්-නිල-ඇඳුම්-වලින්-68ක්-කලාප-වලට-යැවේ",
       "Category": "Local News",
       "Parent URL": "https://www.hirunews.lk/local-news.php?pageID=1430"
}