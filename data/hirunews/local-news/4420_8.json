{
       "Source": "hirunews",
       "Timestamp": "Saturday, 15 July 2017 - 16:38",
       "Headline": "අපරාධ පරීක්ෂණ මිස අනවශ්‍ය අත්අඩංගුවට ගැනීම් නැහැ - ආරක්ෂක ලේකම්වරයාගෙන් සහතිකයක්",
       "News Content": "අපරාධ පරීක්ෂණ මිස ආරක්ෂක හමුදා සාමාජිකයන් අනවශ්‍ය ලෙස අත්අඩංගුවට ගැනීමක් සිදු නොවන බව නව ආරක්ෂක ලේකම් කපිල වෛද්‍යරත්න පවසනවා.\nඅද මහනුවර ශ්‍රී දළදා මාළිගාවට පැමිණි නව ආරක්ෂක ලේකම්වරයා මල්වතු - අස්ගිරි මහ නාහිමිවරුන් බැහැදැකීමෙන් අනතුරුව මාධ්‍ය වෙත ප්‍රකාශ කළේ අත්අඩංගුවට ගැනීම් සිදුවන්නේ නීතියට අනුව පමණක් බවයි.\nමෙහිදී ආරක්ෂක ලේකම්වරයා කියා සිටියේ ජාතික ආරක්ෂාව සම්බන්ධයෙන් කිසිදු ගැටළුවක් ඇතිවීමට ඉඩ නොදෙන බවයි.\nජාතික ආරක්ෂාව පැවති තත්ත්වයට වඩා සුරක්ෂිත කිරීමට තමන් සැමවිටම කටයුතු කරන බව ද ආරක්ෂක ලේකම් ජනාධිපති නීතිඥ කපිල වෛද්‍යරත්න සඳහන් කළා.\nමහනුවරට පැමිණි ආරක්ෂක ලේකම්වරයා මැණික්හින්න - හූරිකඩුව ශ්‍රී විද්‍යා සාගර පිරිවෙනේදී රාමඤ්ඤ මහානිකායේ මහානායක අතිපූජ්‍ය නාපානේ ප්‍රේමසිරි හිමියන් ද බැහැ දැක උන්වහන්සේගෙන් ආශිර්වාද ලබාගත් අතර එහිදී උන්වහන්සේ අනුශාසනාවක් සිදුකරමින් කියා සිටියේ කල්පනාකාරීව දුරදර්ශීව කටයුතු කරන ලෙසයි.\nපසුව මාධ්‍ය වෙත අදහස් දැක්වූ නව ආරක්ෂක ලේකම් ජනාධිපති නීතිඥ කපිල වෛද්‍යරත්න කියා සිටියේ සියලූම ත්‍රිවිධ හමුදාවල සහ සිවිල් ආරක්ෂක නිලධාරින්ගේ ගරුත්වය සහ අභිමානය ආරක්ෂා කිරීමට කටයුතු කරන බවයි.",
       "URL": "https://www.hirunews.lk/165957/අපරාධ-පරීක්ෂණ-මිස-අනවශ්‍ය-අත්අඩංගුවට-ගැනීම්-නැහැ-ආරක්ෂක-ලේකම්වරයාගෙන්-සහතිකයක්",
       "Category": "Local News",
       "Parent URL": "https://www.hirunews.lk/local-news.php?pageID=4420"
}