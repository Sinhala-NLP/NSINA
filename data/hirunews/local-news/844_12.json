{
       "Source": "hirunews",
       "Timestamp": "Monday, 26 September 2022 - 6:20",
       "Headline": "ජනපති ජපානය බලා පිටත්ව යයි - වැඩබලන්නත් අමාත්‍යවරුන් පත්කෙරේ (වීඩියෝ)",
       "News Content": "ජනාධිපති රනිල් වික්‍රමසිංහ ජපාන සංචාරයක් සඳහා අද (26) අලුයම දිවයිනෙන් පිටත්ව ගියා.\nඅලුයම 12යි 20ට සිංගප්පූරු ගුවන් සේවයේ එස්. කිව් 469 දරණ යානයෙන් මෙම පිරිස සිංගප්පූරුව බලා පිටත්ව ගොස් ඉන් අනතුරුව ජපානයේ ටෝකියෝ ජාත්‍යන්තර ගුවන් තොටපළ දක්වා ගමන් කිරීමට නියමිතයි.\nජනාධිපතිවරයා සමඟ 15 දෙනකුගේ සමන්විත කණ්ඩායමක් මෙම සංචාරයට එක්ව සිටිනවා.\nජනාධිපතිවරයාගේ මෙම සංචාරය අතරතුර පසුගියදා වෙඩි ප්‍රහාරයකට ලක්ව මියගිය ජපානයේ හිටපු අග්‍රාමාත්‍ය ෂින්සෝ අබේගේ අවමංගල්‍යය උත්සවයට සහභාගි වීමට ද නියමිතයි.\nජනාධිපති රනිල් වික්‍රමසිංහ සිය සංචාරය අතරතුර ජපාන අග්‍රාමාත්‍ය ෆුමියෝ කිෂිඩා, එරට විදේශ අමාත්‍යවරයා මෙන්ම මුදල් අමාත්‍යවරයා ඇතුළු ජපාන රජයේ ඉහළ පෙළේ නිලධාරීන් හමුවීමට නියමිත අතර එහිදී ණය ප්‍රතිව්‍යුහගත කිරීම පිළිබඳ වැඩි අවධානයක් යොමුකෙරෙනු ඇති.\nවිශේෂයෙන් චීනය සහ ඉන්දියාව ඇතුළු ප්‍රධාන ණය සැපයුම්කරුවන් සමග ණය ප්‍රතිව්‍යූහගත කිරීමේ සාකච්ඡාවලට අදාළව අවශ්‍ය සම්බන්ධීකරණ කටයුතු සිදු කරන්නැයි ජනාධිපතිවරයා විසින් ජපානයට ආරධනා කරනු ඇතැයි මීට පෙර රොයිටර් පුවත් සේවය වාර්තා කළා.\nඑමෙන්ම ජපාන සංචාරයෙන් අනතුරුව ජනාධිපති රනිල් වික්‍රමසිංහ ආසියානු සංවර්ධන බැංකු අධිපතිවරුන්ගේ රැස්වීමේ මුලසුන හෙඹවීම සඳහා අනිද්දා පිලිපීනයේ සංචාරයකට එක්වීමට ද නියමිතයි.\nඑහිදී ජනාධිපතිවරයා පිලිපීන ජනාධිපතිවරයා, ආසියානු සංවර්ධන බැංකුවේ සභාපති සත්සුගු අසකාවා සමඟ ද සාකච්ඡා පැවැත්වීමට සැළසුම්කර ඇති බවයි ජනාධිපති මාධ්‍ය අංශය නිවේදනය කළේ.\nමේ අතර ජනාධිපතිවරයා දිවයිනේ නොමැති කාලයේ දී අමාත්‍යාංශවල අධීක්ෂණ කටයුතු සඳහා වැඩබලන අමාත්‍යවරුන් පත් කර තිබෙනවා.",
       "URL": "https://www.hirunews.lk/316322/ජනපති-ජපානය-බලා-පිටත්ව-යයි-වැඩබලන්නත්-අමාත්‍යවරුන්-පත්කෙරේ-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=844"
}