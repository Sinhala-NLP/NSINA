{
       "Source": "hirunews",
       "Timestamp": "Saturday, 12 January 2019 - 16:00",
       "Headline": "ජනපතිගේ පදවි ප්‍රාප්තිය නිමිත්තෙන් විශේෂ පිරිත් දේශනයක්",
       "News Content": "ජනාධිපති මෛත්‍රිපාල සිරිසේන ජනාධිපති ධුරයට පත්ව සිව් වසරක් සපිරීම නිමිත්තෙන් ජනාධිපතිවරයාට ආශිර්වාද පතා මහා සංඝ රත්නය 300 නමකගේ සහභාගිත්වයෙන් විශේෂ ආශිර්වාදාත්මක පිරිත් දේශනයක් රුවන්වැල්ල - ලෙවන්ගම - සදානන්දාරාම පුරාණ විහාරස්ථානයේදී පැවැත්වුණා.\nඅද පෙරවරුවේ විහාරස්ථානය වෙත ගිය ජනාධිපතිවරයාද එම අවස්ථාවට එක්වූ බවයි ජනාධිපති මාධ්‍ය අංශය නිවේදනය කළේ.\nපිරිත් දේශනයෙන් අනතුරුව මහා සංඝරත්නය විෂයෙහි දානමය පුණ්‍ය කර්මයක්ද සිදු කෙරුණු අතර, ඊට එක්වූ ජනාධිපතිවරයා මහා සංඝ රත්නය වෙත දානය පිළිගන්වනු ලැබුවා.\nඑමෙන්ම ප්‍රදේශයේ අඩු පහසුකම් සහිත විහාරස්ථානවල භික්ෂූන් වහන්සේට සහ දහම් පාසල් දරුවන්ට උපකරණ බෙදා දීමක්ද මෙහිදී සිදු කෙරුණු බවයි ජනාධිපති මාධ්‍ය අංශය නිවේදනය කළේ.\nජනාධිපතිවරයා මෙහිදී උපතින්ම දෘෂ්‍යාබාධිත දරුවන් දෙදෙනෙකුගේ ඉල්ලීමක්ද ඉටුකර දීමට කටයුතු කළා.\nජනපති පැමිණි බව දැනගෙන රුවන්වැල්ල පොදු ක්‍රීඩාංගණය වෙත පැමිණි අසළ නිවසක සිටි කුඩා දරුවන් දෙදෙනෙකු ජනාධිපතිවරයාගෙන් සර්පිනාවක් ලබාදෙන ලෙස ඉල්ලීමක් කර තිබුණා.\nදරුවන් දෙදෙනාගේ ඉල්ලීමට සවන් දුන් ජනාධිපති මෛත්‍රීපාල සිරිසේන එම ඉල්ලීම කඩිනමින් ඉටුකරදීමට පොරොන්දු වූ බවයි ජනාධීපති මාධ්‍ය අංශය නිවේදනය කළේ.",
       "URL": "https://www.hirunews.lk/208067/ජනපතිගේ-පදවි-ප්‍රාප්තිය-නිමිත්තෙන්-විශේෂ-පිරිත්-දේශනයක්",
       "Category": "Local News",
       "Parent URL": "https://www.hirunews.lk/local-news.php?pageID=3559"
}