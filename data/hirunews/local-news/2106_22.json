{
       "Source": "hirunews",
       "Timestamp": "Saturday, 06 March 2021 - 13:03",
       "Headline": "වේල්ලවීදියේ කාන්තා ඝාතනයේ සුලමුල සෙවීමට  බුත්තල සී.සී.ටී.වී. පරීක්ෂාවක්  (වීඩියෝ)",
       "News Content": "වේල්ලවීදියේ බෑගයකින් හමුවූ තරුණියගේ මළ සිරුරේ, හිස කොටස සොයා සිදු කරන විමර්ශණ අද තුන්වන දිනටත් ක්‍රියාත්මකයි.\nඅදාල විමර්ශණවලට සහය දැක්වීම සදහා කොළඹින් පිටත්ව ගිය විශේෂ පොලිස් කණ්ඩායම සිය පරීක්ෂණ කටයුතු අද උදෑසන ආරම්භ කළා.\nවේල්ලවීදියේ පොලිස් ස්ථානාධිපති, ආදුරුප්පු වීදියේ පොලිස් ස්ථානාධිපති ඇතුලු අපරාධ සම්බන්ධ දැනුමක් ඇති නිලධාරීන් අටදෙනෙකුගෙන් යුත් කණ්ඩායමක් මෙලෙස කොළඹ සිට බුත්තල බලා ඊයේ පස්වරුවේ පිටව ගියා.\nමෙම විමර්ශන සඳහා එක්ව සිටින නිලධාරියෙකු හිරු ප්‍රවෘත්ති අංශයට කියා සිටියේ ඝාතනයට සම්බන්ධ උප පොලිස් පරීක්ෂකවරයා කොළඹ සිට බස් රථයකින් පැමිණ බුත්තල නගරයෙන් බැස ගිය ස්ථානයේ සිට ඔහුගේ නිවස දක්වා වන සී සී ටී වී දර්ශන පරීක්ෂා කිරීම මේ වනවිට ආරම්භ කර ඇති බවයි.\nඝාතනය සිදුකළ උප පොලිස් පරීක්ෂකවරයා බුත්තල නගරයේ සිට ඔහුගේ මිතුරෙකුගේ ආධාරයෙන් යතුරුපැදියකින් නිවස බලා ගොස් ඇති බවටයි තොරතුරු වාර්තාවන්නේ. මේ වනවිට එම ප්‍රදේශයේ පුද්ගලයින් තුන්දෙනෙකුගෙන් මෙම විමර්ශන කණ්ඩායම ප්‍රකාශ සටහන් කරගනු ලැබුවා.\nමීට අමතරව හංවැල්ල පොලීසියද ඝාතනය වූ තරුණිය සහ ඝාතනය සිදුකළ උප පොලිස් පරීක්ෂකවරයා නවාතැන් ගත් ලැගුම්හල තවදුරටත් පරීක්ෂාවට ලක් කර තිබෙනවා.  කෙසේ වෙතත් අතුරුදන්වූ හිස කොටස සම්බන්ධයෙන් එහිදී කිසිදු හෝඩුවාවක් ලැබී නැහැ.\nඊයේ  කැළණි ගං ඉවුර දෙපසද සෝදිසි මෙහෙයුම් ක්‍රියාත්මක කෙරුණේ සැකකාර දිවි නසා ගත් උප පොලිස් පරීක්ෂකවරයා සහ ඝාතනයට ලක්වූ තරුණිය හංවැල්ල ප්‍රදේශයේ අදාළ ලැගුම්හලක නවාතැන් ගෙන තිබූ බවට අනාවරණ වීමත් සමගයි.\nමේ අතර, අදාළ උප පොලිස් පරීක්ෂකවරයා කරේ එල්ලා ගත් බෑගයක් රැගෙනවිත් ඇති බවට අනාවරණ වී ඇති කරුණු අනුව ඝාතනයට ලක්වූ තරුණියගේ හිස එම බෑගයේ දමාගෙන පැමිණ ඇති බවට ද සැක කෙරෙනවා.\nඒ අනුව එම සැකය මත අදාළ පොලිස් පරීක්ෂකවරයාගේ නිවස හා ඒ අවට විශේෂ සෝදිසියක් ඊයේ ක්‍රියාත්මක කෙරුණා.\nඑහිදී සැකකරුගේ නිවස ආසන්නයේ පිහිටි ළිඳේ ජලය ඉවත් කර එය විශේෂ පරීක්ෂාවකට ලක් කිරීමටද පොලීසිය කටයුතු කළා.\nඊට පෙර විශේෂ කැමරාවක් ළිඳ තුලට යොමුකර හිස කොටස එහි තිබේදැයි පරීක්ෂා කළත් එම කිසිදු පරික්ෂාවකදී අදාල තරුණියගේ හිස කොටස සොයා ගැනීමට හැකිවූයේ නැහැ.",
       "URL": "https://www.hirunews.lk/264510/වේල්ලවීදියේ-කාන්තා-ඝාතනයේ-සුලමුල-සෙවීමට-බුත්තල-සී-සී-ටී-වී-පරීක්ෂාවක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2106"
}