{
       "Source": "hirunews",
       "Timestamp": "Monday, 03 April 2023 - 6:16",
       "Headline": "අද පස්වරුවේත් ප්‍රදේශ රැසකට මිලිමීටර 75 ඉක්මවූ තද වැසි",
       "News Content": "දිවයිනේ බොහෝ ප්‍රදේශවල සවස් කාලයේදී හෝ රාත්‍රී කාලයේදී තැනින් තැන වැසි හෝ ගිගුරුම් සහිත වැසි ඇතිවිය හැකි කාලගුණ විද්‍යා දෙපාර්තමේන්තුව පවසනවා.\nඒ අනුව බස්නාහිර, සබරගමුව සහ මධ්‍යම පළාත්වලත්, ගාල්ල සහ මාතර දිස්ත්‍රික්කවල ඇතැම් ස්ථානවලට මිලිමීටර 75 ක පමණ තරමක තද වැසි ඇතිවිය හැකියි.\nඑමෙන්ම ගතවූ පැය විසි හතරේදී වැඩිම උෂ්ණත්වය වාර්තාවී ඇත්තේ කුරුණෑගල ප්‍රදේශයෙන් වන අතර, එය සෙල්සියස් අංශක 35.3 ක්.\nසෙල්සියස් අංශක 11.9 ක අඩුම උෂ්ණත්වය වාර්තා වී ඇත්තේ නුවරඑළිය ප්‍රදේශයෙන්.\nමේ අතර ජාතික ගොඩනැගිලි පර්යේෂණ ආයතනය විසින් අද පස්වරු 5.30 දක්වා බලපැවැත්වෙන පරිදි කෑගල්ල - ගලිගමුව දිස්ත්‍රික් ලේකම් කාර්යාල බල ප්‍රදේශයට නායයෑමේ අවදානම් නිවේදනයක් නිකුත් කර තිබෙනවා.\nඑමෙන්ම කිලිනොච්චිය දිස්ත්‍රික්කයේ ප්‍රදේශ රැසකට ඊයේ රාත්‍රියේ ඇද හැලුනු තද වර්ෂාවත් සමඟ බලපෑ තද සුළඟකින් නිවාස, පාසල් සහ තාවකාලික ඉදිකිරීම් රැසකට හානි සිදුව ඇති බව දිස්ත්‍රික් ආපදා කළමනාකරණ මධ්‍යස්ථානය ප්‍රකාශ කළා.",
       "URL": "https://www.hirunews.lk/331569/අද-පස්වරුවේත්-ප්‍රදේශ-රැසකට-මිලිමීටර-75-ඉක්මවූ-තද-වැසි",
       "Category": "Local News",
       "Parent URL": "https://www.hirunews.lk/local-news.php?pageID=438"
}