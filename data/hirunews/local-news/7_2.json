{
       "Source": "hirunews",
       "Timestamp": "Tuesday, 26 September 2023 - 9:59",
       "Headline": "ගිනි අවි පෙන්වා බියගන්වා ගෘහ භාණ්ඩ වෙළෙඳසලක ලක්ෂ 60ක් කොල්ලකාලා",
       "News Content": "මීගොඩ, 20 කණුව ප්‍රදේශයේ පවත්වාගෙන යන ගෘහ භාණ්ඩ තොග වෙළෙඳසලකට ඊයේ (25) සවස ඇතුළු වුණ පුද්ගලයින් දෙදෙනෙකු එහි සේප්පුවේ තිබූ රුපියල් ලක්ෂ හැටකට ආසන්න මුදලක් කොල්ලකා පලා ගොස්\nතිබෙනවා.\nමෙලෙස එම වෙළෙඳසලට ඇතුළු වුණ පුද්ගලයින් දෙදෙනා මුහුණු සම්පූර්ණයෙන්ම ආවරණය වන සේ යතුරුපැදි හිස්වැසුම් පැලඳ ගිනි අවි දෙකක් අතැතිව පැමිණි බවයි මීගොඩ පොලිසිය පවසන්නේ.\nකොල්ලකරුවන් දෙදෙනා ටී 56 වර්ගයේ ගිනි අවියක් සහ පිස්තෝලයක් රැගෙන ආයතනයට ඇතුළු වී එහි පිළිගැනීමේ නිලධාරිනියන් දෙදෙනාගේ බෙල්ලෙන් අල්ලා තල්ලු කරගෙන ගොස් ගිනි අවි හිසට තබා බිය කර සේප්පුවෙහි රහස් අංකය විමසා එය විවෘත කර එහි තිබූ මුදල් රැගෙන පලා ගොස් ඇති බවයි වාර්තා වන්නේ.\nමෙම කොල්ලකරුවන් දෙදෙනා පලා යන අවස්ථාවේදී එහි පිරිසිදු කිරීමේ සේවකයකුගේ මුහුණට හමු වී ඇති බවත් ගිනි අවි පෙන්නා තර්ජනය කිරීම නිසා බියට පත් සේවකයා දිව ගොස් ඇතැයි ද සිදු කළ විමර්ශනයේදී අනාවරණය වූ බව පොලිසිය පවසනවා.\nමෙම ගෘහ භාණ්ඩ තොග වෙළෙඳසලේ සවි කර තිබෙන ආරක්ෂිත කැමරා සහ අවට කැමරා දර්ශන ඔස්සේ සැකකරුවන් අත්අඩංගුවට ගැනීමට පරීක්ෂණ ආරම්භ කළ බව මීගොඩ පොලිසිය වැඩිදුරටත් ප්‍රකාශ කරනු ලැබුවා.",
       "URL": "https://www.hirunews.lk/349421/ගිනි-අවි-පෙන්වා-බියගන්වා-ගෘහ-භාණ්ඩ-වෙළෙඳසලක-ලක්ෂ-60ක්-කොල්ලකාලා",
       "Category": "Local News",
       "Parent URL": "https://www.hirunews.lk/local-news.php?pageID=7"
}