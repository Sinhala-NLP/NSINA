{
       "Source": "hirunews",
       "Timestamp": "Friday, 11 August 2023 - 22:45",
       "Headline": "යාපනයේ ආපනශාලා දෙකකට තහනමක්",
       "News Content": "යාපනය මධ්‍යම බස් නැවතුම් පල ඉදිරිපිට හා ඒ අවට ආපන ශාලා නිරීක්ෂණය කළ යාපනයේ මහජන සෞඛ්‍ය පරීක්ෂකවරුන් අපිරිසිදු ලෙස ආහාර පිසූ හා අලෙවි කළ ආපන ශාලා දෙකකට 10 දා සීල් තබා තිබෙනවා.\nමීට මාස දෙකකට ඉහතදී යාපනයේ ආපන ශාලා පරීක්ෂා කළ අවස්ථා වේ දීද මෙම ආපන ශාලා දෙකේම තිබී මිනිස් ආහාරයට නුසුදුසු ආහාර රැසක් මහජන සෞඛ්‍ය පරීක්ෂකවරුන්ට හමු වී තිබූ අතර පලවෙනි වතාවට ඔවුන්ට සමාවක් හිමිව තිබුණා.\nමෙවර කළ පරීක්ෂා කිරීම් වලදී පෙර වතා වටත් වඩා ඉතා අපිරිසිදු ලෙස ආහාර පිලියෙල කොට තිබූ බව යාපනය දිස්ත්‍රික් මහජන සෞඛ්‍ය පරීක්ෂක එස්. බාලමුරලි පැවසුවා.\nමෙම ආපන ශාලා දෙකින් එකක පිසීමට රැගෙන විත් තිබූ කුකුල් මස් නරක් වී පණුවන්ද සිටි අතර කල් පසු වූ ආහාර යළි රත්කොට ජනතාවට අලෙවි කරමින් තිබූ බවද සඳහන් වෙනවා.\nදිවයිනේ දුර බැහැර විවිධ පළාත් වලට යාම සදහා යාපනයේ මධ්‍යම බස් නැවතුම්පලට පැමිණන මගීන් කඩි මුඩියේ කිසියම් ආහාරයක් ගෙන බස් රථ වලට නගින නිසා හෝටල් හිමියන්ට මෙම ජාවාරම ඉතා හොදින් කරගෙන යාමට හැකියාව ලැබී ඇති බවත් මේ තත්ත්වයට වැඩිවශයෙන් ගොදුරු වන්නේ යාපනයේ විවිධ පළාත් වල සේවය කරමින් නිවාඩු ලබා ගෙන පිටව යන හා ආපසු යාපනයට පැමිණෙන ආරක්ෂක අංශ සාමාජිකයින් බවයි මහජන සෞඛ්‍ය පරීක්ෂකවරු පවසන්නේ.\nසීල් තබන ලද ආපන ශාලා දෙකේම අයිතිකරුවන්ට විරුද්ධව අධිකරණමය ක්‍රියා දාමයක් ඔස්සේ කටයුතු කිරීමට තවදුරටත් පියවර ගත් බව මහජන සෞඛ්‍ය පරීක්ෂකවරු පවසුවා.",
       "URL": "https://www.hirunews.lk/344498/යාපනයේ-ආපනශාලා-දෙකකට-තහනමක්",
       "Category": "Local News",
       "Parent URL": "https://www.hirunews.lk/local-news.php?pageID=105"
}