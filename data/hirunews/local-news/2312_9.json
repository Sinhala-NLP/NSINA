{
       "Source": "hirunews",
       "Timestamp": "Wednesday, 25 November 2020 - 20:33",
       "Headline": "කටුනායක ඇඟළුම් කර්මාන්තශාලාවකින් කොරෝනා ආසාදිතයන් 33 ක් (වීඩියෝ)",
       "News Content": "කටුනායක නිදහස් වෙළඳ කලාපයේ ඇඟලුම් කර්මාන්තශාලාවකින් අද ආසාදිතයින් 33 දෙනෙකු හඳුනාගෙන තිබෙනවා.\nමීට පෙර ද මෙම කර්මාන්තශාලාවෙන් ආසාදිතයන් වාර්තා වී තිබූ අතර, ඒ අනුව මේ දක්වා අදාළ කර්මාන්තශාලාවෙන් ආසාදිතයන් 61 දෙනෙකු හඳුනාගෙන ප්‍රතිකාර සඳහා යොමු කර ඇති බවයි ගම්පහ දිස්ත්‍රික් සෞඛ්‍ය සේවා අධ්‍යක්ෂ වෛද්‍ය මිගාර ඈපා සඳහන් කළේ.\nමේ අතර අම්බලන්ගොඩ ධීවර වරායට පැමිණි ධීවර කාර්මිකයන් හත්දෙනෙකු රැගත් ධීවර යාත්‍රාවක සිටි එක් අයෙකුට කොරෝනා රෝග ලක්ෂණ ඇති බවට සැක මතුවීම හේතුවෙන් එම ධීවරයන් හත්දෙනා අද බෝට්ටුව තුළම නිරෝධායනයට යොමු කෙරුණා.\nඅම්බලන්ගොඩ - ගොඩහේන ප්‍රදේශයේ පදිංචි හමුදා නිලධාරියෙකුට සහ ඔහුගේ බිරිඳටද කොරෝනා වෛරසය ආසාදනය වී ඇති බවට තහවුරු වීමෙන් පසු කාන්තාව කඹුරුගමුව රෝහලටත් හමුදා නිලධාරියා හම්බන්තොට මහ රෝහලටත් ඇතුළත් කෙරුණා.\nවත්තල - මහබාගේ ප්‍රදේශයේ පෞද්ගලික කර්මාන්තශාලාවකින්ද ආසාදිතයෙකු වාර්තාවී ඇති බවයි සෞඛ්‍ය වෛද්‍ය නිලධාරී කාර්යාලය සඳහන් කළේ.\nනිරෝධායනය සඳහා යොමු කර සිටි හලාවත ප්‍රදේශයේ විහාරස්ථානයක හිමිනමක් හදිසියේ ඇද වැටී අද (25) අපවත් වී තිබෙනවා.\nඅදාළ හිමි නමගේ දේහය පී.සී.ආර්. පරීක්ෂණ සඳහා යොමු කර ඇති බවයි පුත්තලම දිස්ත්‍රික් සෞඛ්‍ය සේවා අධ්‍යක්ෂ විශේෂඥ වෛද්‍ය දිනූෂා ප්‍රනාන්දු සදහන් කළේ.\nඊයේ වාර්තාවූ ආසාදිතයන් 458 දෙනා අතරින් 259 දෙනෙකුම කොළඹ දිස්ත්‍රික්කයේ පදිංචිකරුවන්.\nඉන් 90 දෙනෙකුම වාර්තාවන්නේ කොම්පඤ්ඤ වීථිය ප්‍රදේශයෙන්. ආසාදිතයන් 44 දෙනෙකු කොටහේන සහ බ්ලූමැන්ඩල් ප්‍රදේශවලින් වාර්තාවී තිබෙනවා.\nමේ අතර, කොළඹ මහ නගර සභා බල ප්‍රදේශයේ අදත් පී.සී.ආර්. පරීක්ෂණ 1000ක් සිදුකළ බව වසංගත රෝග විද්‍යාඥ වෛද්‍ය දිනුකා ගුරුගේ සදහන් කළා.\nඇය කියා සිටියේ මට්ටක්කුලිය - අලිවත්ත ප්‍රදේශයේ පුද්ගලයින් 75 දෙනෙකු රැපිඞ් ඇන්ටිජන් පරීක්ෂණ සඳහා යොමු කළ බවයි.\nඉන් 5 දෙනෙකු එම අවස්ථාවේදීම ආසාදිතයන් ලෙස හදුනාගෙන තිබෙනවා.\nකොළඹ මහ නගර සභා බල ප්‍රදේශයේ හුදෙකලා කර ඇති ප්‍රදේශවල ජනතාවට අවශ්‍ය වියළි ආහාර ද්‍රව්‍ය බෙදා හැරීමේ වැඩසටහනක් අද බොරැල්ල - වනාතමුල්ල ප්‍රදේශයේදී පැවැත්වුණා.\nඒ,  කොළඹ නගරාධිපතිනී රෝසි සේනානායකගේ ප්‍රධානත්වයෙන්.\nමේ අතර, තමන්ට අත්‍යාවශ්‍ය ආහාර ද්‍රව්‍ය නොලැබුණු බවට චෝදනා කරමින් වනාතමුල්ල මෙත්සර උයන ප්‍රදේශයේ ජනතාව අද (25) විරෝධතාවක නිරත වුණා.\nඑමෙන්ම අද ජාතික රෝහල ඉදිරිපිට විරෝධතාවක් පැවැත්වුණේ කොරෝනා වෛරසය හේතුවෙන් කොළඹ ජාතික රෝහලේ සේවකයින්ට මුහුණදීමට සිදුව ඇති ගැටළුවලට විසදුම් ඉල්ලමින්.",
       "URL": "https://www.hirunews.lk/255604/කටුනායක-ඇඟළුම්-කර්මාන්තශාලාවකින්-කොරෝනා-ආසාදිතයන්-33-ක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2312"
}