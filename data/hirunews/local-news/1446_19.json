{
       "Source": "hirunews",
       "Timestamp": "Wednesday, 05 January 2022 - 18:20",
       "Headline": "කොවිඩ් පාලනයේදී ශ්‍රී ලංකාව කොරියානු ජාතිකයින්ට ලබා දුන් සහාය පැසසුමට",
       "News Content": "කොවිඩ් ව්‍යසනයේ දී ශ්‍රී ලංකාව නිසි කළමනාකරණයකින් යුතුව එය මනාව පාලනය කර ගැනීමට සමත්ව ඇති බව ශ්‍රී ලංකාවේ කොරියානු තානාපති වුන්ජින් ජියිඕං (Woonjin Jeong) පවසනවා.\nමෙම සිදුවීම සම්බන්ධයෙන් තානාපතිවරුන් සහ මහ කොමසාරිස්වරුන් අතර ද යහපත් ප්‍රතිචාර ඉහළ මට්ටම්කින් යුතුව පවතින බවයි හෙතෙම වැඩිදුරටත් පෙන්වා දුන්නේ.\nඒ අද (05) පෙරවරුවේ කොරියානු තානාපතිවරයා සහ සෞඛ්‍ය අමාත්‍ය කෙහෙළිය රඹුක්වැල්ල අතර සෞඛ්‍ය අමාත්‍යාංශයේ දී පැවති විශේෂ සාකච්ඡාවේ දී යි.\nවිශේෂයෙන්ම ශ්‍රී ලංකාවේ වෙසෙන කොරියානු ජාතිකයින්ට ද කිසිදු වෙනසකින් තොරව එන්නත්කරණය ලබාදීම විශාල ප්‍රශංසාවකට ලක් කළ කොරියානු තානාපතිවරයා ඒ සම්බන්ධයෙන් සෞඛ්‍ය අමාත්‍යවරයා ප්‍රමුඛ රජයට ද පැසසුම් ලබා දුන් බවයි සෞඛ්‍ය අමාත්‍යාංශයේ මාධ්‍ය අංශය නිවේදනයක් නිකුත් කරමින් සඳහන් කළේ.\nමෙවන් තත්ත්වයක් තුළ සෙසු රාජ්‍යයන්වලින් ද ශ්‍රී ලංකාවේ කොවිඩ් මර්දනය කිරීමේ වැඩපිළිවෙළ ඇගයීමට ලක් විය යුතු බව ද හෙතෙම ප්‍රකාශ කළා.\nමෙම අවස්ථාවේ දී අදහස් පළ කළ සෞඛ්‍ය අමාත්‍ය කෙහෙළිය රඹුක්වැල්ල පැවසුවේ එළඹෙන ජනවාරි මස 29 වැනි දින සිට මෙරට ජනතාව එන්නත්කරණයට ලක් කිරීම ආරම්භ කර වසරක් සපිරෙන බවයි.\nඑමෙන්ම මෙම එන්නත්කරණ ක්‍රියාවලිය තුළ රට අභ්‍යන්තරයේ කොවිඩ් ව්‍යාප්තිය අවම මට්ටමක රඳවා ගැනීමට ද හැකියාවක් ලැබී ඇතැයි ද සෞඛ්‍ය අමාත්‍යවරයා මෙහිදී පෙන්වා දුන්නා.",
       "URL": "https://www.hirunews.lk/293121/කොවිඩ්-පාලනයේදී-ශ්‍රී-ලංකාව-කොරියානු-ජාතිකයින්ට-ලබා-දුන්-සහාය-පැසසුමට",
       "Category": "Local News",
       "Parent URL": "https://www.hirunews.lk/local-news.php?pageID=1446"
}