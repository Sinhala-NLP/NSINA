{
       "Source": "hirunews",
       "Timestamp": "Monday, 29 August 2016 - 7:23",
       "Headline": "පරණ සහල් කිලෝ ලක්ෂ 5ක් නැවත ඇසුරුම් කරමින් තිබියදී සොයාගැනේ",
       "News Content": "සත්ව ආහාර සඳහා නිකුත් කළ සහල් තොගයක් මිනිස් පරිභෝජනය සඳහා පොළොන්නරුව ප්‍රදේශයේ සහල් මෝල් දෙකක යළි සකස් කරමින් තිබියදී මහජන සෞඛ්‍ය පරීක්ෂකවරුන් විසින් සොයාගෙන තිබෙනවා.\nපොළොන්නරුව මහජන සෞඛ්‍ය පරීක්ෂක කාර්යාලයේ ප්‍රකාශකයෙකු සඳහන් කළේ සහල් කිලෝ ලක්ෂ 5 කට අධික ප්‍රමාණයක් වැටලීම සිදුකරන අවස්ථාවේදී මෙහි ගබඩා කර තිබූ බවයි.\nසිද්ධිය සම්බන්ධයෙන් එක් සහල් මෝල් හිමියෙකු අත්අඩංගුවට ගෙන තිබෙනවා.\nඑහිදී මෝල් හිමියා සඳහන් කර ඇත්තේ ස.තො.ස විසින් අදාළ සහල් තොගය පිරිසිදු කර සකස් කර දෙන ලෙසට ඉල්ලා තිබූ බවයි.\nමේ සම්බන්ධයෙන් හිරු ප්‍රවෘත්ති අංශය සතොස ආයතනයේ සභාපතිවරයාගෙන්ද විමසීමක් කළා.\nඔහු සඳහන් කළේ සමූපකාර දෙපාර්තමේන්තුවට අයත් සහල් තොගයක් එලෙස පිරිසිදු කිරීමට ලබාදී ඇති බවයි.",
       "URL": "https://www.hirunews.lk/141693/පරණ-සහල්-කිලෝ-ලක්ෂ-5ක්-නැවත-ඇසුරුම්-කරමින්-තිබියදී-සොයාගැනේ",
       "Category": "Local News",
       "Parent URL": "https://www.hirunews.lk/local-news.php?pageID=4903"
}