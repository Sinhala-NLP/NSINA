{
       "Source": "hirunews",
       "Timestamp": "Monday, 28 March 2022 - 7:03",
       "Headline": "විල් ස්මිත්ගෙන් කනේ පාරක් (වීඩියෝ)",
       "News Content": "තම බිරිඳ පිළිබඳ නුසුදුසු ප්‍රකාශයක් කිරීම හේතුවෙන්, සුපිරි නළු විල් ස්මිත් ප්‍රහසන නළු ක්‍රිස් රොක්ට පහර දී ඇති බව වාර්තා වනවා.\nවේදිකාව මත දී ම මෙම පහර දීම සිදු කර ඇති අතර, ක්‍රිස් රොක් මෙම ප්‍රකාශය සිදු කර ඇත්තේ, විල් ස්මිත්ගේ බිරිඳ වන ජාඩා පින්කට් ස්මිත්ට යි.\nජී.අයි.ජේන් නමැති තිරගත වීමට නියමිත චිත්‍රපටයේ සිටින නිළියගේ තට්ට කොණ්ඩය විල් ස්මිත්ගේ බිරිඳගේ කොණ්ඩයට සමාන කොට විහිළුවක් කිරීම යි මෙම පහර දීමට හේතු වී ඇත්තේ.\nආරංචි වන පරිදි විල් ස්මිත්ගේ බිරිඳට හිස කෙස් වැටීමේ රෝගයක් තිබෙන බවත් එවැනි විහිළුවක් තුළින් ඇය තවදුරටත් මානසික ව වැටිය හැකි බවත් විල් ස්මිත් පවසනවා.\nකෙසේ වෙතත් විල් ස්මිත් රසිකයන්ගෙන් හා එතැන සිටි සියලු දෙනාගෙන් සමාව ඉල්ලා තිබෙනවා.\nමේ අතර, හොඳම නළුවා ලෙස විල් ස්මිත් අද දින සම්මානයට පාත්‍ර වුණා.\nඒ ''කින්ග් රිචඩ්'' චිත්‍රපටිය වෙනුවෙන්.\nමේ අතර, ඇමරිකාවේ ලොස් ඇන්ජලිස් හිදී දැන් (28) පැවැත්වෙන 94 වන ඔස්කාර් සම්මාන උළෙලේ දී හොඳම සහාය නළුවා ලෙස ට්‍රෝයි කොට්සූර්, කෝඩා චිත්‍රපටය වෙනුවෙන් සම්මාන දිනාගෙන තිබෙනවා.\nඑමෙන්ම හොඳම සහය නිලිය ලෙස අරියානා ඩෙබෝස්, වෙස්ට් සයිඩ් ස්ටෝරි චිත්‍රපටය වෙනුවෙන් සම්මාන දිනාගත් බවයි විදෙස් වාර්තා සඳහන් කළේ.\nමෙවර ඔස්කාර් සම්මාන උළෙලේදී කාණ්ඩ 23ක් යටතේ සම්මාන ප්‍රදානය කිරීමට නියමිත අතර, හොඳම චිත්‍රපටය සඳහා චිත්‍රපට 10 ක් නිර්දේශ වී තිබෙනවා.\nහොඳම චිත්‍රපට අධ්‍යක්ෂවරයා ලෙසින් ජේන් කැම්පියන් සම්මාන දිනා ගත්තේ, පවර් ඔෆ් ද ඩෝග් චිත්‍රපටිය වෙනුවෙන් බවයි විදෙස් මාධ්‍ය වාර්තා කළේ.\nමෙම උළෙලේ දී හොඳම චිත්‍රපටිය ලෙස සම්මානය හිමිකර ගත්තේ කෝඩා චිත්‍රපටියයි.",
       "URL": "https://www.hirunews.lk/300562/විල්-ස්මිත්ගෙන්-කනේ-පාරක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1266"
}