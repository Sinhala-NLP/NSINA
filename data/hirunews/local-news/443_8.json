{
       "Source": "hirunews",
       "Timestamp": "Friday, 31 March 2023 - 16:32",
       "Headline": "බූරු මූණාට පලා යාමට ආධාර අනුබල දුන් සැකකරුවන් යළි රිමාන්ඩ්",
       "News Content": "අපරාධ කල්ලි සාමාජික රවිදු සංඛ ද සිල්වා හෙවත් බූරු මූණාට කටුනායක ගුවන්තොටුපළ පොලිස් අත්අඩංගුවෙන් මිදී පලායාමට සහාය දීමේ චෝදනා යටතේ අත්අඩංගුවට ගෙන සිටි භික්ෂූන්වහන්සේ දෙනම ඇතුළු සැකකරුවන් 07 දෙනා ලබන මස 04 වනදා දක්වා තවදුරටත් රක්ෂිත බන්ධනාගාර ගතකර තිබෙනවා.\nඒ මීගමුව වැඩබලන මහේස්ත්‍රාත් සියන් තිසේරාගේ නියෝගයක් අනුවයි.\nපසුගිය පෙබරවාරි මස 24 වනදා විදේශගතවීමට කටුනායක ගුවන්තොටුපළට පැමිණි “බූරු මූණා” හෙවත් රවිදු සංඛ ද සිල්වා ආගමන විගමන නිලධාරින් විසින් රඳවාගෙන කටුනායක ගුවන්තොටුපළ පොලිසිය භාරයට පත්කර තිබුණා.\nපොලිස් අත්අඩංගුවේ පසුවන අතරතුර සැකකරු පළාගොස් තිබූ අතර ඊට සහාය වූ බවට භික්ෂූන්වහන්සේ දෙනම ඇතුළු අදාළ සැකකරුවන් අත්අඩංගුවට ගෙන රක්ෂිත බන්ධනාගාරගතකර තිබුණා.\nසැකකරුවන් අද යළි අධිකරණය වෙත ඉදිරිපත් කළ අවස්ථාවේ වැඩබලන මහේස්ත්‍රාත්වරයා විසින් ඔවුන්ට ඇප ලබාදීම ප්‍රතික්ෂේප කළ බවයි අප අධිකරණ වාර්තාකරු සඳහන් කළේ.",
       "URL": "https://www.hirunews.lk/331380/බූරු-මූණාට-පලා-යාමට-ආධාර-අනුබල-දුන්-සැකකරුවන්-යළි-රිමාන්ඩ්",
       "Category": "Local News",
       "Parent URL": "https://www.hirunews.lk/local-news.php?pageID=443"
}