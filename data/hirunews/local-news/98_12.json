{
       "Source": "hirunews",
       "Timestamp": "Monday, 14 August 2023 - 21:11",
       "Headline": "නියඟයෙන් හානි වූ කුඹුරුවලට ගිනි තැබුවහොත් වන්දි නැහැ - අනුරාධ තෙන්නකෝන්",
       "News Content": "සමනල වැව ජලාශයෙන් නිසි කාලයේ දී කෘෂිකාර්මික කටයුතු සදහා ජලය මුදා නොහැරීම සම්බන්ධයෙන් විදුලිබල අමාත්‍යාංශ ලේකම්වරයාගේ සිට පහළ නිලධාරීන්ට නීතිය ක්‍රියාත්මක කර දඩුවම් ලබා දිය යුතු බව ජාතික ගොවි සංවිධාන එකමුතුවේ සභාපති අනුරාධ තෙන්නකෝන් පවසනවා.\nකොළඹ අද පැවති මාධ්‍ය හමුවක දී ඔහු ඉල්ලා සිටියේ හානියට පත් වගා සදහා නිසි තක්සේරුවක් කර වන්දි ලබා දීමක් සිදු කරන ලෙසයි.\nමේ අතර නියඟයෙන් හානියට පත් කුඹුරුවල වගා හානි සම්බන්ධව තක්සේරු කිරීම් ද ආරම්භ කර ඇති බව කෘෂිකර්ම අමාත්‍යාංශය සදහන් කළා.\nඑම අමාත්‍යාංශය නිවේදනය කළේ වියලි කාලගුණය හමුවේ හානිවූ කුඹුරුවලට ගිනි තබා විනාශ කළහොත් වගා හානි සඳහා වන්දි ලබා නොදෙන බවට කෘෂිකාර්මික හා ගොවිජන රක්ෂණ මණ්ඩලය දැනුම්දී ඇති බවයි.\nමේ අතර කුඹුරු හෙක්ටයාර 2000 කට පමණ ජලය සැපයෙන චන්ද්‍රිකා වැවේ සොරොව්ව වසා දැමීමට මහවැලි නිලධාරීන් අද කටයුතු කිරීමත් සමග උණුසුම් තත්වයක් හටගත්තා.\nසමනල වැව ජලාශයෙන් උඩවලව ජලාශයට ජලය නිකුත් කිරීම ආරම්භ කළ පසුගිය 10 වනදා සිට හෙට දිනය දක්වා අදාළ කුඹුරුවලට ජලය සැපයෙන ඇළ මාර්ග වලට ජලය නිකුත් කිරීමට මීට පෙර තීරණය කර තිබුණ ද අද උදෑසන මහවැලි නිලධාරීන් සොරොව්ව වසා දමා ඇත්තේ අගුණුකොළපැලැස්ස සහ මුරවැසිහේන ප්‍රදේශවල කුඹුරු වෙත ජලය ලබා දීමේ අරමුණින්.\nචන්ද්‍රිකා වැව ඉහළ ප්‍රදේශයේ ඇළ මාර්ග කිහිපයකට තවමත් ජලය නොලැබී ඇති පසුබිමක් තුළ ප්‍රදේශයේ ගොවි සංවිධාන නියෝජිතයින් අද චන්ද්‍රිකා වැව භූමියේ විරෝධතාවක් ආරම්භ කිරීමට සූදානම් වීමත් සමග මහවැලි කොට්ඨාස කළමනාකරු ඔවුන්ට සාකච්ඡාවක් ලබා දුන්නා.\nඑහිදී එළැඹි තීරණයක් අනුව යළිත් චන්ද්‍රිකා වැවේ සොරොව්ව විවෘත කර මීට පෙර සැලසුම් කළ පරිදි හෙට දිනය දක්වා ජලය ලබා දීමටයි මහවැලි නිලධාරීන් කටයුතු කළේ.\nමේ අතර කෘෂිකර්ම හා ගොවිජන රක්‍ෂණ මණ්ඩලය ප්‍රකාශ කළේ වියළි කාලගුණික තත්ත්වය හේතුවෙන් දිස්ත්‍රික්ක 19 ක කුඹුරු අක්කර 32,815 ක් දැනට විනාශ වී ඇති බවයි. කෙසේ වෙතත් තවදුරටත් තක්සේරු කිරීම් සිදුකරමින් පවතින බවයි එහි ප්‍රකාශකයෙකු හිරු ප්‍රවෘත්ති අංශයට සඳහන් කළේ.",
       "URL": "https://www.hirunews.lk/344834/නියඟයෙන්-හානි-වූ-කුඹුරුවලට-ගිනි-තැබුවහොත්-වන්දි-නැහැ-අනුරාධ-තෙන්නකෝන්",
       "Category": "Local News",
       "Parent URL": "https://www.hirunews.lk/local-news.php?pageID=98"
}