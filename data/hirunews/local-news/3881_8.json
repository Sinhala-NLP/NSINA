{
       "Source": "hirunews",
       "Timestamp": "Sunday, 24 June 2018 - 9:30",
       "Headline": "කිලිනොච්චියේදී දිවියෙකු ඝාතනය කිරීමට අදාළව දෙදෙනෙකු අත්අඩංගුවට",
       "News Content": "කිලිනොච්චිය - අම්බාල්කුලම් ප්‍රදේශයේදී දිවියෙකු කුරිරු ලෙස ඝාතනය කිරීමේ සිද්ධිය සම්බන්ධයෙන් සැකකරුවන් දෙදෙනෙකු පොලීසිය අත්අඩංගුවට ගෙන තිබෙනවා.\nඅම්බාල්කුලම් ප්‍රදේශයේ පදිංචි 42 හැවිරිදි සැකකරුවෙකු පොලිස් නිලධාරීන් විසින් අත්අඩංගුවට ගෙන ඇති අතර, තවත් සැකකරුවෙකු පොලීසියට පැමිණ භාරවීමෙන් අනතුරුව අත්අඩංගුවට ගෙන ඇති බව සඳහන්.\nපොලිසියට භාරවී ඇත්තේ උදයනගර් ප්‍රදේශයේ පදිංචි 39 හැවිරිදි පුද්ගලයෙක්.\nසැකකරුවන් අද කිලිනොච්චිය මහේස්ත්‍රාත් අධිකරණයට ඉදිරිපත් කිරීමට නියමිතයි.\nපොලූ මුගුරුවලින් පහරදී දිවියෙකු ඝාතනය කිරීම සම්බන්ධයෙන් ප්‍රචාරය වී ඇති වීඩියෝ දර්ශන නිරීක්ෂණය කර ඊට අදාළ සැකකරුවන් අත්අඩංගුවට ගන්නා ලෙස කිලිනොච්චිය මහේස්ත්‍රාත් අධිකරණය පෙරේදා පොලිසියට නියෝග කළා.\nපසුගිය 21 වනදායි අම්බාල්කුලම් ප්‍රදේශයට පැමිණි දිවියෙකු ප්‍රදේශවාසීන් විසින් ඝාතනය කරනු ලැබුවේ.",
       "URL": "https://www.hirunews.lk/193771/කිලිනොච්චියේදී-දිවියෙකු-ඝාතනය-කිරීමට-අදාළව-දෙදෙනෙකු-අත්අඩංගුවට",
       "Category": "Local News",
       "Parent URL": "https://www.hirunews.lk/local-news.php?pageID=3881"
}