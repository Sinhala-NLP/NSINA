{
       "Source": "hirunews",
       "Timestamp": "Sunday, 24 November 2019 - 13:13",
       "Headline": "සාමාන්‍ය පෙළට අදාළ උපකාරක පන්ති, සම්මන්ත්‍රණ 27 වනදා මධ්‍යම රාත්‍රියේ සිට තහනම්",
       "News Content": "මෙවර සාමාන්‍ය පෙළ විභාගයට අදාළ උපකාරක පන්ති, දේශන, සම්මන්ත්‍රණ සහ වැඩමුළු ලබන 27 වනදා මධ්‍යම රාත්‍රියෙන් අවසන් කළ යුතු බව විභාග දෙපාර්තමේන්තුව පවසනවා.\nවිභාග කොමසාරිස් ජනරාල් සනත් පූජිත හිරු ප්‍රවෘත්ති අංශය කළ විමසීමකදි කියා සිටියේ මෙවර සාමාන්‍ය පෙළ විභාගය සඳහා විශේෂ විභාග මධ්‍යස්ථාන 8ක් ස්ථාපිත කර ඇති බවයි.\nසාග් ක්‍රීඩා උළෙලට සහභාගිවන ක්‍රීඩකයින් සඳහා එලෙස විභාග මධ්‍යස්ථානයක් ස්ථාපිත කර ඇත්තේ මෙවර එම ක්‍රීඩා උළෙල පැවැත්වෙන නේපාලයේ කත්මන්ඩු නුවර ශ්‍රී ලංකා තානාපති කාර්යාලයේයි.\nඊට අමතරව අපේක්ෂා රෝහලේ ප්‍රතිකාර ලබන දරුවන් මෙන්ම දැනට පරිවාස භාරයේ සිටින රැඳවියන්ටද මෙරට පිහිටුවා ඇති විශේෂ විභාග මධ්‍යස්ථානවලදී සාමාන්‍ය පෙළ විභාගයට පෙනී සිටීමට හැකියාව ලැබෙන බවද ඔහු වැඩිදුරටත් කියා සිටියා.\nඑළඹෙන දෙසැම්බර් මස 02 වැනිදා සිට 12 වැනිදා දක්වා විභාග මධ්‍යස්ථාන 4987 කදී මෙවර සාමාන්‍ය පෙළ විභාගය පැවැත්වීමට නියමිතයි.\nඒ සඳහා විභාග අපේක්ෂකයින් හත් ලක්ෂ 17,008 ක් පෙනී සිටීමට සුදුසුකම් ලබා සිටිනවා.",
       "URL": "https://www.hirunews.lk/228870/සාමාන්‍ය-පෙළට-අදාළ-උපකාරක-පන්ති-සම්මන්ත්‍රණ-27-වනදා-මධ්‍යම-රාත්‍රියේ-සිට-තහනම්",
       "Category": "Local News",
       "Parent URL": "https://www.hirunews.lk/local-news.php?pageID=3034"
}