{
       "Source": "hirunews",
       "Timestamp": "Tuesday, 18 January 2022 - 15:07",
       "Headline": "සී.අයි.ඩීයට කැඳවූ දිල්රුක්ෂිගේ අධ්‍යාපනික ආයතනයට ප්‍රහාරයක්",
       "News Content": "ජනාධිපති ගෝඨාභය රාජපක්ෂ සම්බන්ධයෙන් සමාජ මාධ්‍යයේ සටහනක් හුවමාරු (share) කළ ආශා දිල්රුක්ෂි ගේ අධ්‍යාපනික ආයතනයට ප්‍රහාරයක් එල්ලවී තිබෙනවා.\nඅදාළ සටහන සම්බන්ධයෙන් ඇය පසුගියදා අපරාධ පරීක්ෂණ දෙපාර්තමේන්තුව හමුවට ද කැඳවා තිබුණා.\nඅප වාර්තාකරු සඳහන් කළේ මත්තෙගොඩ බණ්ඩාරනායකපුර ප්‍රදේශයේ පිහිටි ඇයගේ අධ්‍යාපන ආයතනයේ පුවරුවට, ඒ අසල පිහිටි නිවසට ගල් මුල් සහ අසූචි ප්‍රහාරයක් එල්ලකර තිබූ බවයි\nඅද අලුයම මෙම ප්‍රහාරය එල්ලවී ඇති අතර අනතුරුව සිද්ධිය සම්බන්ධයෙන් උදෑසන 7.15ට පමණ පොලිස් හදිසි ඇමතුම් අංශයට දැනුම්දී තිබෙනවා.\nමේ සම්බන්ධයෙන් මෙතෙක් කිසිවෙකුත් අත්අඩංගුවට ගෙන නොමැති අතර මත්තෙගොඩ පොලිසියයි විමර්ශණ සිදු කරනවා.\nජනාධිපතිවරයාට අපහාසාත්මක වන අයුරින් සමාජ ජාලාවල සටහනක් හුවමාරු කිරීමට අදාළව ආශා දිල්රුක්ෂි පසුගියදා අපරාධ පරීක්ෂණ දෙපාර්තමේන්තුව හමුවේ ද පෙනී සිටියා.\nආශා දිල්රුක්ෂි පෙරේරා නම් ඇය එක්සත් ජාතික ස්වයං රැකියා වෙළඳ ව්‍යාපාරිකයන්ගේ සම්මේලනයේ කාන්තා සංවිධානයේ ජාතික කැඳවුම්කරු හා ජාතික සංවිධායක ලෙසට ද කටයුතු කරනවා.\nපොලිස් මාධ්‍ය ප්‍රකාශක ජ්‍යෙෂ්ඨ පොලිස් අධිකාරී නිහාල් තල්දුව පසුගිය දා මාධ්‍යවෙත සඳහන් කළේ ජනාධිපතිවරයාට අපහාස වන අයුරින් සමාජ ජාලා මාධ්‍ය හෝ වෙනත් ඕනෑම මාධ්‍යයක ප්‍රකාශ නිකුත් කිරීම හා හුවමාරු කිරීමක් සිදුකළ නොහැකි බවයි.\nකිසියම් පුද්ගලයෙකු විසින් එසේ කළහොත්, ඔහුට හෝ ඇයට එරෙහිව නීතිමය පියවර ගැනීමේ හැකියාවක් පොලීසියට ඇති බවද ඔහු ප්‍රකාශ කර තිබුණා.",
       "URL": "https://www.hirunews.lk/294346/සී-අයි-ඩීයට-කැඳවූ-දිල්රුක්ෂිගේ-අධ්‍යාපනික-ආයතනයට-ප්‍රහාරයක්",
       "Category": "Local News",
       "Parent URL": "https://www.hirunews.lk/local-news.php?pageID=1417"
}