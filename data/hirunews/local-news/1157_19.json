{
       "Source": "hirunews",
       "Timestamp": "Thursday, 19 May 2022 - 19:31",
       "Headline": "විදුලි නාස්තිය අවම කරන්නැයි පාරිභෝගිකයන්ගෙන් ඉල්ලීමක්",
       "News Content": "විදේශ විනිමය හිඟය නිසා පැන නැගී ඇති ඉන්ධන සැපයීමේ ගැටලු හේතුවෙන් රටේ විදුලිය සැපයුම දැඩි ලෙස අඩාල වී ඇති හෙයින් විදුලි සැපයුම යථා තත්වයට පත්වන තුරු බලශක්ති පරිභෝජනය සීමා කිරීම අත්‍යවශ්‍ය බව ශ්‍රී ලංකා සුනිත්‍ය බලශක්ති අධිකාරියේ සභාපතිවරයා පෙන්වා දෙනවා.\nමෙම අරමුණ සපුරා ගැනීම වෙනුවෙන් සංඥා පුවරු, නියෝන් සහ LED සංඥා, ඩිජිටල් සහ මුද්‍රිත දැන්වීම් පුවරු ආලෝක කිරීමට ජාතික විදුලි පද්ධතියෙන් සැපයෙන විදුලිය භාවිත නොකරන ලෙසටයි දැනුම් දෙන්නේ.\nආරක්ෂක අවශ්‍යතා සඳහා වන ආලෝකකරණය හැර ගොඩනැගිලි මුහුණත් ආලෝක කිරීම හා අන් සියලු ආකාර ආලෝකකරණ සඳහා ජාතික විදුලි පද්ධතියෙන් සපයන විදුලිය භාවිත නොකරන ලෙසට ද ඉල්ලීමක් කෙරෙනවා.\nවිදුලිය කප්පාදුව අවම කිරීමට මෙන්ම විදුලි සැපයුම අඛණ්ඩව පවත්වා ගැනීමට මෙය උපකාර වන බැවින් ඒ පිළිබඳව දැඩි අවධානය යොමු කරන ලෙසටයි සභාපතිවරයා විදුලිය පාරිභෝගිකයන්ගෙන් ඉල්ලා සිටින්නේ.",
       "URL": "https://www.hirunews.lk/304763/විදුලි-නාස්තිය-අවම-කරන්නැයි-පාරිභෝගිකයන්ගෙන්-ඉල්ලීමක්",
       "Category": "Local News",
       "Parent URL": "https://www.hirunews.lk/local-news.php?pageID=1157"
}