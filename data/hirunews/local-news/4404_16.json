{
       "Source": "hirunews",
       "Timestamp": "Tuesday, 25 July 2017 - 13:23",
       "Headline": "500ක් එකට ඇවිත් බ්‍රහස්පතින්දා සිට දින 03ක් බස්නාහිර පළාතට කරන්න යන දේ",
       "News Content": "දිවයිනට පැමිණ සිටින ලෝක සෞඛ්‍ය සංවිධාන නියෝජිතයින් විසින් සකස් කළ සති 04 කින් ඩෙංගු රෝගීන්ගේ සංඛ්‍යාව සියයට 50 ක් දක්වා අඩු කිරිම පිළිබද ක්‍රියාකාරි සැළස්ම ක්‍රියාත්මක කරන ලෙස සෞඛ්‍ය, පෝෂණ හා දේශීය වෛද්‍ය වෛද්‍ය අමාත්‍ය දොස්තර රාජිත සේනාරත්න ලෝක සෞඛ්‍ය සංවිධානයට සහ සෞඛ්‍ය අමාත්‍යාංශ නිලධාරීන්ට දැනුම් දී තිබෙනවා.\nලෝක සෞඛ්‍ය සංවිධාන නියෝජිතයින් සහ සෞඛ්‍ය අමාත්‍යාංශ නිලධාරීන් සමග සෞඛ්‍ය අමාත්‍යවරයා ඊයේ (24) පස්වරුවේ මේ පිළිබද විශේෂ සාකච්ඡාවක් පැවැත්වුවා.\nඑම ක්‍රියාකාරී සැළැස්මේ විවිධ ක්‍රියාමාර්ග ඇතුළත්ව ඇති අතර, එම ක්‍රියාකාරකම් අධීක්ෂණය කිරීමේ වගකීම ද විවිධ නිලධාරීන්ට පවරා තිබෙනවා.\nවිශේෂයෙන්ම ජලය රැස්වන ස්ථාන ඉවත් කර ගැනීම සදහා ජනතාව  බලගැන්වීමේ අවශ්‍යතාවය ද ලෝක සෞඛ්‍ය සංවිධාන නියෝජිත පිරිස මෙහිදී පෙන්වා දුන්නා.\nලබන බ්‍රහස්පතින්දා (27) සිට දින 03 ක් දීප ව්‍යාප්තව සිදුකිරීමට නියමිත පාසල් සහ රාජ්‍ය ආයතන පිරිසිදූ කිරීමේ වැඩපිළිවෙලට සමගාමීව මෙම ක්‍රියාකාරී සැළැස්ම ක්‍රියාත්මක කිරීමට නියමිතයි.\n27 දින ඇරඹෙන වැඩසටහන බස්නාහිර පළාත කේන්ද්‍ර කර ගනිමින් සිදුකිරීමට සැළසුම් කර තිබෙනවා.\nනිවාස සහ පරිශ්‍ර පරීක්ෂා කිරිම සදහා කණ්ඩායම් 1200 ක් පත්කර කෙරුනා.\nලබන 28 දින සියලුම පාසල් පිරිසිදූ කිරීමේ වැඩපිළිවෙළක් ද ක්‍රීයාත්මකයි.\nඅගෝස්තු නිවාඩු මාසයේ ද සතියකට වරක් පාසල් පද්ධතිය පිරිසිදු කිරීමට සැළසුම් සකස් කර තිබෙනවා.\nමේ අතර, සෞඛ්‍ය අමාත්‍ය දොස්තර රාජිත සේනාරත්න ගේ ප්‍රධානත්වයෙන් පැවැති පළාත් සෞඛ්‍ය අමාත්‍ය සමුළුවේ  දී ද ඩෙංගු රෝගය පිළිබද සාකච්ඡා කෙරුන බව අමාත්‍යංශය  කියා සිටියා.\nබස්නාහිර පළාතට බදවා ගත් ඩෙංගු මදුරු මර්දන සහායකයින් 500 දෙනාට සමගාමීව ඉදිරියේ දී අනෙකුත් දිස්ත්‍රික්ක වලට ද එම සහායකයින් 1000 ක් බදවා ගන්නා බව සෞඛ්‍ය අමාත්‍යවරයා එහි දී ප්‍රකාශ කළා.\nඑම සහායකයින්ට ලැබෙන වැටුප වන්නේ රුපියල් 22,500 ක්.\nවැඩකරන අමතර දිනවල දී රුපියල් 500 ක දීමනාවක් ලබාදෙන බව ද සෞඛ්‍ය අමාත්‍යවරයා මෙහිදී ප්‍රකාශ කළා.\nනොවැම්බර් මාසය වන විට උතුරු නැගෙනහිර ප්‍රදේශවලින් ඩෙංගු රෝගීන්ගේ වාර්තා වීම ඉහළ යන බැවින් පරිශ්‍ර පිරිසිදු කිරීම කඩිනමින් ආරම්භ කිරීමේ අවශ්‍යතාවය සෞඛ්‍ය අමාත්‍යවරයා මෙහිදී පෙන්වා දුන්නා.\nදැනට ඩෙංගු අවධානම සහිත පළාත් 05 ක් ඇති අතර  බස්නාහිර, මධ්‍යම, වයඹ, සබරගමුව සහ දකුණ එම පළාත්.\nඇතැම් පළාත්වල ඩෙංගු රෝගීන් අඩුවීමේ ප්‍රවණතාවයක් දක්නට ලැබෙන අතර, තවත් ප්‍රදේශ කිහිපයකින් අලුතින් ඩෙංගු මදුරු කීටයින් සහ රෝගීන් වාර්තා වී තිබෙනවා.\nපුත්තලම, මාතලේ, උකුවෙල, බදුල්ල සහ හාලි ඇල එම ප්‍රදේශයි.\nරෝගීන් වැඩිවීම පාලනය කළ යුතු අතර, මරණ සංඛ්‍යාව අවම කළ යුතු බව ජාතික ඩෙංගු මර්දන ව්‍යාපාරයේ අධ්‍යක්ෂ වෛද්‍ය හසිත තිසේරා මෙහිදී පැවසුවා.\nදිවයිනේ ඇතැම් රෝහල්වල ඩෙංගු අධි සත්කාර ඒකක ද ස්ථාපිත කර තිබෙනවා.\nඩෙංගු රෝගය පාලනය කිරීම සදහා අවශ්‍ය මානව සම්පත සහ උපකරණ සියල්ල සෞඛ්‍ය අමාත්‍යවරයා විසින් මේ වනවිට ලබා දී ඇතැයි අමාත්‍යංශය කියා සිටියා.\nමේ අතර, ජාතික ඩෙංගු මර්දන ඒකකය සදහන් කරන්නේ 2017 වසරේ ගත වූ කාලය තුල ඩෙංගු රෝගීන් එක්ලක්ෂ 5000 ක්  සහ මරණ 301 ක් වාර්තා වී ඇති බවයි.\nඒ අනුව බස්නාහිර පළාතෙන් වාර්තා වී ඇති රෝගීන්ගේ සංඛ්‍යාව සියයට 44 ක් වෙයි.",
       "URL": "https://www.hirunews.lk/166730/500ක්-එකට-ඇවිත්-බ්‍රහස්පතින්දා-සිට-දින-03ක්-බස්නාහිර-පළාතට-කරන්න-යන-දේ",
       "Category": "Local News",
       "Parent URL": "https://www.hirunews.lk/local-news.php?pageID=4404"
}