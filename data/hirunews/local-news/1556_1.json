{
       "Source": "hirunews",
       "Timestamp": "Wednesday, 17 November 2021 - 12:03",
       "Headline": "පනාමුර පොලිසියේ නිලධාරින් දෙදෙනෙකුගේ වැඩ තහනම්",
       "News Content": "ඇඹිලිපිටිය පනාමුරේ පොලීසිය තුල පුද්ගලයෙකු මියයාමට විරෝධය පළ කරමින් ඔහුගේ ඥාතීන් සහ ප්‍රදේශවාසීන් පිරිසක් අද එම පොලිස් ස්ථානය ඉදිරිපිට විරෝධතාවක නිරතවීමත් සමඟ උණුසුම් තත්ත්වයක් ඇති වුණා.\nප්‍රදේශයේ හිරු වාර්තාකරු සඳහන් කළේ, විරෝධතාවයේ නිරත වූ පිරිස් කොළොන්න - ඇඹිලිපිටිය මාර්ගයේ ටයර් පුළුස්සමින් රතිඤ්ඤා ද දල්වනු ලැබූ බවයි.\nමෙම තත්ත්වය හේතුවෙන් මාර්ගයේ ගමනාගමනයට ද බාධා එල්ල වුණා.\nතමන්ට සහ දියණියට පහරදෙන බව පවසමින් මියගිය පුද්ගලයාගේ බිරිඳ කර තිබූ පැමිණිල්ලකට අනුව ඊයේ පොලීසිය 39 හැවිරිදි මෙම සැකකරු අත්අඩංගුවට ගෙන තිබුණා.\nපනාමුර - වැලිගෙයාය ප්‍රදේශයේ පදිංචිකරුවෙකු වන ඔහු අත්අඩංගුවට ගන්නා අවස්ථාවේ බීමතින් සිට ඇති බවයි පොලීසිය ප්‍රකාශ කළේ.\nකෙසේ වෙතත්, අත්අඩංගුවට ගැනීමෙන් පසු පොලිස් සිරමැදිරිය තුලදී අද අලුයම මෙම පුද්ගලයා සියදිවි හානිකරගෙන ඇති බවට පොලීසිය කියා සිටියා.\nඑහෙත් විරෝධතාවයට එක් වූ ප්‍රදේශවාසින් චෝදනා කළේ, පොලීසිය මෙම පුද්ගලයාට පහරදී ඝාතනය කර ඇති බවටයි.\nකෙසේ වෙතත්, මෙම සිද්ධිය සම්බන්ධයෙන් පනාමුරේ පොලීසියේ නිලධාරින් දෙදෙනෙකුගේ වැඩ තහනම් කර තිබෙනවා.\nඑමෙන්ම, සිද්ධිය සම්බන්ධයෙන් පරීක්ෂණ දෙකක් ක්‍රියාත්මක බවයි ප්‍රදේශය භාර උසස් පොලිස් නිලධාරියෙකු කියා සිටියේ.",
       "URL": "https://www.hirunews.lk/288292/පනාමුර-පොලිසියේ-නිලධාරින්-දෙදෙනෙකුගේ-වැඩ-තහනම්",
       "Category": "Local News",
       "Parent URL": "https://www.hirunews.lk/local-news.php?pageID=1556"
}