{
       "Source": "hirunews",
       "Timestamp": "Tuesday, 30 May 2017 - 12:54",
       "Headline": "Update : ආපදාවෙන් මියගිය ගණන 193 දක්වා ඉහළට",
       "News Content": "පවතින ආපදා තත්ත්වය හේතුවෙන් මියගිය පුද්ගලයින්ගේ සංඛ්‍යාව 193 දක්වා ඉහළ ගොස් තිබෙනවා.\nආපදා කළමනාකරණ මධ්‍යස්ථානය නිකුත් කළ නවතම නිවේදනයේ දැක්වෙන්නේ තවත් පුද්ගලයින් 99 දෙනෙකු අතුරුදන්ව ඇති බවයි.\nපවුල් එක්ලක්ෂ 49 678 කට අයත් පුද්ගලයින් පන්ලක්ෂ 75 816 දෙනෙකු ආපදා තත්ත්වය නිසා පීඩාවට පත්ව සිටින බව ආපදා කළමනාකරණ මධ්‍යස්ථානය සඳහන් කළා.\nමේ අතර කළුතර, කෑගල්ල, රත්නපුර, ගාල්ල, මාතර, හම්බන්තොට සහ නුවරඑළිය යන දිස්ත්‍රික්ක වෙත පනවා තිබූ නායයෑමේ අවදානම ඉදිරි පැය 24 ක කාලය සඳහාද දීර්ඝ කර තිබෙනවා.\nගොඩනැගිලි පර්යේෂණ සංවිධානය නිවේදනය කළේ වර්ෂාපතනය ඉදිරි පැය 24 ක කාලය තුළද  අඛණ්ඩව පැවතුණහොත් එම දිස්ත්‍රික්කයන් හි නායයෑමේ සහ කණ්ඩි කඩාවැටීමේ අවදානමක් ඇතිවිය හැකි බවයි.\nUpdate : Tuesday, May 30, 2017 14.13\n-----------------------------------------------\nදිවයිනට බලපා ඇති ආපදා තත්ත්වය හේතුවෙන් මියගිය පුද්ගලයින්ගේ සංඛ්‍යාව මේ වන විට 183 දක්වා ඉහළ ගොස් තිබෙනවා.\nපවුල් එක්ලක්ෂ 42,811කට අයත් පුද්ගලයින් පන්ලක්ෂ 45,283 දෙනෙකු තවදුරටත් පීඩාවට පත්ව ඇති බවයි ආපදා කළමනාකරණ මධ්‍යස්ථානය නිකුත් කළ නවතම නිවේදනයේ දැක්වෙන්නේ.\nආපදා තත්ත්වය හේතුවෙන් අතුරුදන්ව සිටින පුද්ගලයින් සංඛ්‍යාව 103ක්.\nරත්නපුර දිස්ත්‍රික්කයේ පුද්ගලයින් 79 දෙනෙකු මිය ගොස් ඇති අතර, ඊට කුඩා ළමයින් ද ඇතුළත් වනවා.\nකළුතර දිස්ත්‍රික්කයෙන් වාර්තා වී ඇති මරණ සංඛ්‍යාව 54ක්.\nඑසේම පවුල් 20,101කට අයත් පුද්ගලයින් 80,409 දෙනෙකු ආරක්ෂිත ස්ථාන 361ක තවදුරටත් රදවා සිටින බව ආපදා කළමනාකරණ මධ්‍යස්ථානය ප්‍රකාශ කළා.",
       "URL": "https://www.hirunews.lk/162443/update-ආපදාවෙන්-මියගිය-ගණන-193-දක්වා-ඉහළට",
       "Category": "Local News",
       "Parent URL": "https://www.hirunews.lk/local-news.php?pageID=4492"
}