{
       "Source": "hirunews",
       "Timestamp": "Saturday, 18 June 2022 - 16:19",
       "Headline": "ඉදිරි සතියේ පාසල් පැවැත්වෙන ආකාරය ගැන නිවේදනයක් - කොළඹ සහ ප්‍රධාන නගරවල පාසල් වැසේ (වීඩියෝ)",
       "News Content": "ලබන 20 වනදා සිට 24 වනදා දක්වා සතිය තුල පාසල්වල අධ්‍යයන කටයුතු සිදු කළ යුතු ආකාරය සම්බන්ධයෙන් අධ්‍යාපන අමාත්‍යංශය නිවේදනයක් නිකුත් කර තිබෙනවා.\nබස්නාහිර පළාතේ කොළඹ කලාපයේ සහ ආසන්න නගර ආශ්‍රිතව හා සෙසු පළාත්වල ප්‍රධාන නගරවල පිහිටි පාසල් මෙම සතියේදී නොපැවැත්වීමට තීරණය කර තිබෙනවා.\nප්‍රධාන නගර නොවන ප්‍රදේශවල පිහිටි පාසල් සම්බන්ධව සුදුසු පරිදි කටයුතු කිරීමට බස්නාහිර ඇතුලු සියලු පළාත් අධ්‍යාපන නිලධාරින්ට අවසර ලබාදී ඇති බවයි අධ්‍යාපන අමාත්‍යාංශය නිවේදනය කළේ.\nමේ අනුව ප්‍රාදේශීය මට්ටමින් අඩු සිසුන් සංඛ්‍යාවක් සිටින පාසල්හි සිසුන්ට ගුරුවරුන්ට සහ විදුහල්පතිවරුන්ට ප්‍රවාහන අපහසුතා බල නොපාන තත්ත්වයන් යටතේ එම පාසල් ආරම්භ කර පවත්වාගෙන යාමට පළාත් අධ්‍යාපන බලධාරීන්ට අවසර ලබාදීමටයි තීරණය කර ඇත්තේ.\nඑමෙන්ම යම් පාසලක පැමිණීමට නොහැකිවන සිසුන් සහ ගුරුවරුන් සංඛ්‍යාව සැලකිල්ලට ගැනීමේදී එම තත්ත්වය මත ද පාසල පවත්වාගැනීමට හැකියාවක් පවතින්නේ නම් ඒ සඳහා විදුහල්පතිවරුන්ට කලාප අධ්‍යාපන අධ්‍යක්ෂ සමග සාකච්ඡා කර සිදුසු පියවර ගැනීම සඳහා අවසර ලබාදී තිබෙනවා.\nපළාත් අධ්‍යාපන අධ්‍යක්ෂවරුන් මගින් පළාත්වල කලාප හා කොට්ඨාස අධ්‍යාපන අධ්‍යක්ෂවැරන්ගෙන් ද විදුහල්පතිවරුන්ගෙන් ද ලබාගත් අදහස් මෙම තීරණ ගැනීමේදී අවධානයට යොමු කළ බවයි අමාත්‍යංශය කියාසිටියේ.\nපාසල පැවැත්වුණ ද යම් සිසුන් කණ්ඩායමකට සහභාගී වීමට නොහැකි නම් එම සිසුන් සඳහා මාර්ගගත ඉගැන්වීම සඳහා පහසුකම් පවතින්නේ නම් එම ක්‍රමය භාවිත කිරීමට හැකියාව පවතිනවා.\nබස්නාහිර පළාතේ කොළඹ කලාපයේ සහ ආසන්න නගර ආශ්‍රිතව සහ සෙසු පළාත්වල ප්‍රධාන නගරවල පිහිටි පාසල් මෙම සතියේ පැවැත්වෙන්නේ නැහැ.\nප්‍රධාන නගර නොවන ප්‍රදේශවල පිහිටි පාසල් සම්බන්ධව සුදුසු පරිදි කටයුතු කිරීමට බස්නාහිර ඇතුලු සියලු පළාත් අධ්‍යාපන බලධාරීන්ට අවසර ලබාදී තිබෙනවා.\nසතියේ දිනවල මාර්ගගත ක්‍රමයට ඉගැන්වීම පහසුවීම වෙනුවෙන් පෙරවරු 8 සිට පස්වරු 1 දක්වා විදුලිය විසන්ධි නොකිරීමට මහජන උපයෝගීතා කොමිසම ද එකඟ වී තිබෙනවා.\nමෙම සතිය තුල සිදුවන ක්‍රියාවලිය අවධානයට යොමු කර ලබන සෙනසුරාදා (25) දින පළාත් අධ්‍යාපන නිලධාරීන් ද සමග පවත්වනු ලබන සාකච්ඡාවෙන් පසු ජුනි 27 වනදායින් ආරම්භ වන සතිය පිළිබඳ තීරණය කිරීමට නියමිතයි.",
       "URL": "https://www.hirunews.lk/307490/ඉදිරි-සතියේ-පාසල්-පැවැත්වෙන-ආකාරය-ගැන-නිවේදනයක්-කොළඹ-සහ-ප්‍රධාන-නගරවල-පාසල්-වැසේ-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1085"
}