{
       "Source": "hirunews",
       "Timestamp": "Friday, 10 June 2022 - 12:44",
       "Headline": "ගෑස් ලබාදෙන්න ඩොලර් මිලියන 37.5ක බැඳුම්කරයක් (වීඩියෝ)",
       "News Content": "මේ වනවිට මෙරටට ගෑස් සපයනු ලබන ඕමාන සමාගමට වඩා අඩු මිලට ගෑස් ලබාදීමට නව සැපයුම්කරු ලෙස තෝරා ගැනුනු තායිලන්තයේ සියාම් සමාගම ඇමරිකානු ඩොලර් මිලියන 37.5 ක බැඳුම්කරයක් ඉල්ලා තිබෙනවා.\nඊට අදාළ මුදල් සපයාගැනීම සම්බන්ධයෙන් මතුව ඇති ගැටලුකාරී තත්වය හේතුවෙන් එම සමාගම සමඟ තවමත් ගිවිසුම්ගත වීමට නොහැකිවී ඇති බවයි ලිට්රෝ සමාගම සඳහන් කළේ.\nදැනට වඩා ඇමරිකානු ඩොලර් මිලියන 9ක් අඩුවෙන් ගෑස් ලබාදීමට තායිලන්තයේ සියාම් සමාගම කැමැත්ත පළ කර තිබූ අතර, ඔවුන්ගෙන් ගෑස් මිලදී ගැනීම සඳහා ලෙස ගිවිසුම් ගතවීමට පසුගිය මැයි මස 2වනදා අමාත්‍ය මණ්ඩලයේ අනුමැතියද හිමිවුණා.\nඑවැනි පසුබිමක තවමත් ඕමාන සමාගමෙන් වැඩි මිලට ගෑස් මිලදී ගැනීම සම්බන්ධයෙන් හිරු ප්‍රවෘත්ති අංශය සොයාබැලීමක් සිදුකළා.\nඑහිදී අනාවරණ වුණේ මේ වනවිට දිවයිනට පැමිණ ඇති නෞකාවේ ඇති ගෑස් ද ඕමාන සමාගමෙන් ගෙන්වා ඇති බවයි.\nඑම නෞකාවට මුදල් ගෙවීම බොහෝ දුරට අද පස්වරුව වනවිට සිදුකළ හැකි වනු ඇති බව ලිට්රෝ සමාගම සඳහන් කළා.\nඒ අනුව අද පස්වරුවේම ගෑස් ගොඩබෑමේ කටයුතු ආරම්භ කළ හැකි බවත්, බෙදාහැරීම් හෙට දිනය වනවිට අනිවාර්්‍යයෙන් යථාවත් කළ හැකි බවත් එම සමාගම තහවුරු කළා.\nකෙසේ වෙතත් ගෑස් නොමැති වුවද අදත් ජනතාව ගෑස් මිලදී ගැනීම සඳහා ජනතාව දිගු පෝලිම්වල රැඳී සිටිනවා.\nමේ අතර ප්‍රදේශ රැසක ජනතාව ඉන්ධන මිලදී ගැනීම සඳහා ද දිගු පෝලිම්වල රැඳී සිටින බවයි අප වාර්තාකරුවන් සඳහන් කළේ.\nඑමෙන්ම බණ්ඩාරවෙල ප්‍රදේශයේ ඉදිකිරීම් කර්මාන්තය ආශ්‍රිත යන්ත්‍ර සහ වාහන ක්‍රියාකරුවන් අපහසුතාවට පත්ව ඇත්තේ ඩීසල් ලබාගැනීම සඳහා දින ගණනාවක් දිගු පෝලිම්වල රැඳී සිටීමට සිදුවීම හේතුවෙන්.\nඩීසල් නොමැතිව සිය වගා කටයුතු සිදු කිරීමට බාධා එල්ලවී ඇති බව පවසමින් පුත්තලම - එළුවන්කුලම ප්‍රදේශයේ ගොවි ජනතාව විරෝධතාවක නිරතවුණා.\nවැලිමඩ සමූපකාර ඉන්ධන පිරවුම්හලට ඉන්ධන පැමිණීමෙන් පසු පාසල් බස් රථ සඳහා ඉන්ධන ලබා නොදුන් බවට කිහිපදෙනෙකු චෝදනා කිරීමත් සමඟ උණුසුම් තත්වයක් ඇතිවුණා.\nමේ අතර අධ්‍යාපන අමාත්‍ය සුසිල් ප්‍රේමජයන්ත සහ ගුරු සංගම් නියෝජිතයින් අතර සාකච්ඡාවක් අධ්‍යාපන අමාත්‍යාංශයේදී මේ වනවිට ආරම්භ වී තිබෙනවා.\nමෙහිදී පවතින අර්බුද හමුවේ පාසල් පවත්වාගෙන යෑමට ඇති බාධා පිළිබඳව සාකච්ඡා කරන බවයි ඊට එක්වීමට පෙර හිරු ප්‍රවෘත්ති අංශයට අදහස් දැක්වූ ලංකා ගුරු සංගමයේ ප්‍රධාන ලේකම් ජෝෂප් ස්ටාලින් කියා සිටියේ.",
       "URL": "https://www.hirunews.lk/306729/ගෑස්-ලබාදෙන්න-ඩොලර්-මිලියන-37-5ක-බැඳුම්කරයක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1105"
}