{
       "Source": "hirunews",
       "Timestamp": "Thursday, 11 February 2016 - 20:48",
       "Headline": "දිවංගත ජනපති ඩී.බී. විජේතුංගයන් යළි පාර්ලිමේන්තු පැමිණෙයි",
       "News Content": "දිවංගත ජනාධිපති ඩී.බී. විජේතුංගයන්ගේ ආලේඛ්‍ය චිත්‍රයක් අද (11) පාර්ලිමේන්තුවේදී නිරාවරණය කෙරුණා. ඒ, ලබන 14 වැනිදාට යෙදී තිබෙන ඩී.බී. විජේතුංගයන්ගේ ජන්ම ශත සංවත්සර ගුණ සැමරුමට සමගාමීවයි.\nආලේඛ්‍ය චිත්‍රය නිරාවරණය සිදුකෙරුණේ ජනාධිපති මෛත්‍රීපාල සිරිසේනගේ ප්‍රධානත්වයෙන්. අග්‍රාමාත්‍ය රනිල් වික්‍රමසිංහ, කතානායක කරු ජයසූරිය, විපක්ෂනායක ආර්. සම්බන්ධන් මෙන්ම විජේතුංග මහතාගේ පවුලේ ඥාතීන් ඇතුළු පිරිසක් එම අවස්ථාවට එක්ව සිටියා.\nඅග්‍රාමාත්‍ය රනිල් වික්‍රමසිංහ පැවසුවේ ඩී.බී. විජේතුංග මහතා පාර්ලිමේන්තුවට අනුකූලව ක්‍රියා කළ  බවයි.\n\"....ඩී.බී. විජේතුංග ජනාධිපතිවරයා තමයි පළමුවෙන් පාර්ලිමේන්තුවෙන් තේරී පත්වුණු ජනාධිපති... එතුමා හැම වෙලාවෙම පාර්ලිමේන්තුවට අනුකූලව ක්‍රියා කළේ... එතුමාට විරුද්ධව කාටවත් අභියෝග කරන්න බැරි වුණා... කථිකත්වයට දක්ෂකමක් නොතිබුණත් එතුමාට පාර්ලිමේන්තුවේ හැම කෙනාවම හසුරුවන්න පුළුවන් කම තිබුණා... එතුමා තව එකක් කළා.... මුදල් ඇමති හැටියට අය වැය කතාව පැය භාගයෙන් විනාඩි 45න් ඉවර කළා... කෙටි කාලයක් ජනාධිපති වෙලා හිටියත් වැදගත් කාර්ය භාරයක් ඉටු කළා.....\"\nහිටපු ජනාධිපතිවරයා  සැබෑ ලෙසම  පරමාදර්ශී දේශපාලනඥයෙක් බව ජනපති මෛත්‍රීපාල සිරිසේන පෙන්වා දුන්නා.\n\"....බලය තුළ තමන් විසින්ම දූෂණය වීම ලෝක දේශපාලනඥයන් තුළ තියෙන පොදු ලක්ෂණයක් හැටියට තමයි මම දකින්නේ.... කොතෙක් දුරට බලය විසින් තමා දූෂණය වන්නේද තමාගේ වටිනාකම් අඩු වන්නේද කියන කාරණයට ලෝක දේශපාලනය තුළත්, ජාතික දේශපාලනය තුළත් ඉන් බැහැරවූත් පිරිස් විශේෂයෙන්ම ගෙවී ගිය දශක කිහිපය තුළ ඉතා සුළු පිරිසක් අතලොස්සක් ඉන්නේ,,, නිදහසෙන් පසු ලංකාවේ සියලු දේශපාලන චරිත දෙස අවධානය යොමු කිරීමේදී ඩී.බී. විජේතුංග ජනාධිපතිතුමා අපේ රටේ එදාත්, අදත් හෙට දවසේත් දේශපාලනඥයින්ට ආදර්ශමත් දේශපාලනඥයෙක්... සැබෑ ලෙසම ඩී.බී. විජේතුංග යනු පරමාදර්ශී දේශපාලනඥයෙක්...\"",
       "URL": "https://www.hirunews.lk/126018/දිවංගත-ජනපති-ඩී-බී-විජේතුංගයන්-යළි-පාර්ලිමේන්තු-පැමිණෙයි",
       "Category": "Local News",
       "Parent URL": "https://www.hirunews.lk/local-news.php?pageID=5173"
}