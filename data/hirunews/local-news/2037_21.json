{
       "Source": "hirunews",
       "Timestamp": "Tuesday, 06 April 2021 - 17:36",
       "Headline": "බොලිවුඩ් සුරූපී නිළි කත්‍රිනා කයිෆ්ට කොරෝනා",
       "News Content": "සුපිරි බොලිවුඩ් නිළි කත්‍රිනා කයිෆ්ටද කොරෝනා ආසාදනය වී ඇති බව විදෙස් මාධ්‍ය වාර්තා කළා.\nඇය මේවන විට තම නිවසේ ස්වයං නිරෝධායනයට ලක්වෙමින් සිටින බව සඳහන්.\nඇය සිය ඉන්ස්ටග්‍රෑම් ගිණුමේ සටහනක් තබමින් මේබව හෙළිකර තිබෙනවා.\nඑමෙන්ම සුපිරි බොලිවුඩ් නිළිය එමගින් ප්‍රකාශකර ඇත්තේ පසුගිය දින කිහිපයේ තමන් සමග සමීපව ඇසුරු කළ අයට කොරෝනා පරීක්ෂණයක් සිදුකරන ලෙසටයි.\nවෛද්‍යවරුන්ගේ උපදෙස් අනුව තමා කටයුතු කරමින් සිටින බව ද ඇය සඳහන් කර තිබෙනවා.\nමේ අතර බස්නාහිර පළාතේ උපකාරක පන්ති අප්‍රේල් මස 12 වනදායින් පසුව ආරම්භ කිරීමට අවසර හිමිවන බව සෞඛ්‍ය අමාත්‍ය පවිත්‍රා වන්නිආරච්චි ප්‍රකාශ කළා.\nපාර්ලිමේන්තුවේදි අදහස් දක්වමින් ඇය කියා සිටියේ වරකට සිසුන් 100 ක උපරිමයකට යටත්ව උපකාරක පන්ති පැවැත්විය හැකි බවයි.\nමේ අතර කොරෝනා ව්‍යාප්තියත් සමඟ තාවකාලිකව වසා දැමුණු විශ්වවිද්‍යාල අලුත් අවුරුද්දෙන් පසු ආරම්භ කරන බව විශ්වවිද්‍යාල ප්‍රතිපාදන කොමිෂන් සභාවේ සභාපති මහාචාර්ය සම්පත් අමරතුංග ප්‍රකාශ කළා.\nකෙසේ වෙතත්, රටේ පවතින තත්ත්වය හමුවේ ගායක ගායිකාවන් ඇතුළු සංගීත ක්ෂේත්‍රයේ විශාල පිරිසක් පත්ව ඇත්තේ ද දැඩි අසීරුතාවයකටයි.\nසෞඛ්‍ය උපදෙස් මත සංගීත සංදර්ශන පැවැත්වීම සම්බන්ධයෙන් ඉදිරියේදී ජනාධිපති ගෝඨාභය රාජපක්ෂ සමඟ සාකච්ඡා කරන බවයි තරුණ කටයුතු හා ක්‍රීඩා අමාත්‍ය නාමල් රාජපක්ෂ කියා සිටියේ.\nමේ අතර ශ්‍රී ලාංකිකයින්ට මෙරටට ඇතුළුවීම සඳහා පැවති බාධක ඉවත් කිරිම සම්බන්ධයෙන් විදේශ අමාත්‍යාංශය නිවේදනයක් නිකුත් කර තිබුණා.\nඑහි සඳහන් කර ඇත්තේ ශ්‍රී ලාංකිකයින්, ශ්‍රී ලංකාවේ විදේශ ගමන් බලපත්‍ර මගින් ගමන් කරන ද්විත්ව පුරවැසියන්, ශ්‍රී ලාංකිකයින්ගේ විදේශික කාලාත්‍රයන් හා අවිවාහක දරුවන් සහ ශ්‍රී ලාංකික ගුවන් මගීන්ට මෙරටට ඇතුළු වීම සඳහා විදේශ කටයුතු අමාත්‍යාංශයේ අවසරය අවශ්‍ය නොවන බවයි.\nඑසේම කොරෝනා ආසාදිතව ප්‍රතිකාර ලැබූ තවත් 145 දෙනෙකු අද දිනයේදී සුවය ලබා නිවෙස් වෙත පිටත්ව ගියා. වසංගත රෝග විද්‍යා අංශය සඳහන් කළේ ඒ අනුව සුවය ලැබූ මුළු සංඛ්‍යාව 90,708 දක්වා ඉහළ ගිය බවයි.",
       "URL": "https://www.hirunews.lk/267682/බොලිවුඩ්-සුරූපී-නිළි-කත්‍රිනා-කයිෆ්ට-කොරෝනා",
       "Category": "Local News",
       "Parent URL": "https://www.hirunews.lk/local-news.php?pageID=2037"
}