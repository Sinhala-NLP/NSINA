{
       "Source": "hirunews",
       "Timestamp": "Wednesday, 06 December 2017 - 16:58",
       "Headline": "ඡන්දයට කොමියුනිස්ට් පක්ෂය තීන්දුවක් ගනී",
       "News Content": "එළඹෙන පළාත් පාලන මැතිවරණයේ දී සිය පක්ෂයේ ඡන්ද අපේක්ෂකයන්ට කැමති සන්ධානයකින් ඡන්දයට ඉදිරිපත් වීමට අවස්ථාව ලබා දීමට කොමියුනිස්ට් පක්ෂය තීරණය කළ බව එහි මධ්‍යම කාරක සභික, පාර්ලිමේන්තු මන්ත්‍රී චන්ද්‍රසිරි ගජධීර කියා සිටිනවා.\nපක්ෂයේ සමගිය ආරක්ෂා කර ගැනීම සඳහා එසේ කළ බවයි ඔහු පවසන්නේ.\nඡන්දයට ඉදිරිපත් වන ආකාරය ගැන පක්ෂය තුළ විවිධ මැති මතාන්තර ඉදිරිපත් වූ බව පැවසූ මන්ත්‍රීවරයා ඇතැමුන් ශ්‍රීලනිපය හා එක්ව තරග කළ යුතු බවත්  සමහරු ශ්‍රී ලංකා පොදුජන පෙරමුණේ පොහොට්ටුව හා එක්ව තරග කළ යුතු බවත් සමහරු කොමියුනිස්ට් පක්ෂයේ තරුව ලකුණ යටතේ තරග කළ යුතු බවත් පවසා තිබෙනවා.\nමෙහිදී ශ්‍රී ලංකා පොදුජන පෙරමුණ කුමන ආකාරයේ පක්ෂයක් ද යන්න කොමියුනිස්ට් පක්ෂය තුළ විග්‍රහ කරගෙන නොතිබීම ද සලකා බලා තිබෙනවා.\nමේ නිසා අපේක්ෂකයන්ට කැමති ආකාරයෙන් කුමන සන්ධානයක් යටතේ හෝ තරග කරන අතර මාතලේ, මහනුවර, හොරණ ආදී ප්‍රදේශ කිහිපයකට කොමියුනිස්ට් පක්ෂ ලාංඡනය යටතේ තරග කරනු ඇති බවයි ගජධීර මන්ත්‍රීවරයා පැවසුවේ.",
       "URL": "https://www.hirunews.lk/177743/ඡන්දයට-කොමියුනිස්ට්-පක්ෂය-තීන්දුවක්-ගනී",
       "Category": "Local News",
       "Parent URL": "https://www.hirunews.lk/local-news.php?pageID=4184"
}