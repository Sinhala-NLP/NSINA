{
       "Source": "hirunews",
       "Timestamp": "Saturday, 11 March 2017 - 14:13",
       "Headline": "මාලදිවයින් අත්අඩංගුවේ සිටින ශ්‍රී ලාංකික තරුණයා මුදා ගැනීමට රජය මැදිහත් වෙයි",
       "News Content": "මාලදිවයින් ජනපති ඝාතනය කිරීමට තැත් කිරීමේ කුමන්ත්‍රණයට සම්බන්ධ බවට අත්අඩංගුවට ගැනුණු ශ්‍රී ලාංකික තරුණයා මුදා ගැනීම සඳහා රාජ්‍ය තාන්ත්‍රික වශයෙන් කටයුතු කරන බව විදේශ කටයුතු අමාත්‍යාංශය පවසනවා.\nමෙම තරුණයා අත්අඩංගුවට ගැනුණේ 2015 වසරේ ඔක්තෝම්බර් 24 වන දායි.\nඔහු මාලදිවයින් ජනපති ඝාතනය සඳහා ස්නයිපර් වෙඩික්කරුවෙකු ලෙස කටයුතු කිරීමට සූදානම්ව සිටි බවට චෝදනා එල්ල වුණා.\nකෙසේ නමුත්, ඔහුගේ පවුලේ ඥාතීන් ප්‍රකාශ කරන්නේ 25 හැවිරිදි මෙම තරුණයා මාලදිවයිනෙන් උම්බලකඩ ආනයනය කිරීමේ ව්‍යාපාරියෙකු බවයි.\nඔහුගේ දෙමව්පියන් ඊයේ කොළඹ විදේශ කටයුතු අමාත්‍යාංශයට පැමිණ එහි නිලධාරීන් හමුවූයේ ඔහු කඩිනමින් මුදා ගැනීම සඳහා රජයේ සහාය අපේක්ෂාවෙන්.\nඑහිදී විදේශ කටයුතු අමාත්‍යාංශයේ නීති අංශයේ ජ්‍යෙෂ්ඨ අධ්‍යක්ෂ ජනරාල් පී.ඒ.එන්.එම්. විජේරත්න ප්‍රකාශ කළේ ඒ සඳහා දැනටමත් කටයුතු කරමින් සිටින බවයි.",
       "URL": "https://www.hirunews.lk/156605/මාලදිවයින්-අත්අඩංගුවේ-සිටින-ශ්‍රී-ලාංකික-තරුණයා-මුදා-ගැනීමට-රජය-මැදිහත්-වෙයි",
       "Category": "Local News",
       "Parent URL": "https://www.hirunews.lk/local-news.php?pageID=4619"
}