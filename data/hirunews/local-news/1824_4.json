{
       "Source": "hirunews",
       "Timestamp": "Tuesday, 13 July 2021 - 7:49",
       "Headline": "කෝප් කමිටුව නිවාස අධිකාරියේ බඳවා ගැනිම් ගැන වාර්තාවක් ඉල්ලයි",
       "News Content": "ජාතික නිවාස සංවර්ධන අධිකාරියේ අතිරික්ත තනතුරු ඇතුළු බඳවා ගැනීම් සම්බන්ධව මසක් ඇතුළත වාර්තාවක් ඉදිරිපත් කරන ලෙස කෝප් කමිටුව නියෝග කර තිබෙනවා.\nමේ වසරේ මැයි 31 වන දිනට ජාතික නිවාස සංවර්ධන අධිකාරියේ පුරප්පාඩු 688 ක් පවතින අතර, ඒවා කඩිනමින් පිරවීමට පියවර ගන්නා ලෙසයි කෝප් කමිටුවේ සභාපති පාර්ලිමේන්තු මන්ත්‍රී මහාචාර්ය චරිත හේරත් දැනුම් දී ඇත්තේ.\nආයතනයේ ඉහළ කළමනාකරණ මට්ටමේ තනතුරු 154 ක සහ අතිරික්ත තනතුරු 46 ක් පැවතීම සම්බන්ධයෙන්ද සභාපතිවරයා නිලධාරින්ගෙන් ප්‍රශ්න කර තිබෙනවා.\nතෘතිය මට්ටමේ තනතුරු 116 ක, අතිරික්ත තනතුරු 218 ක තනතුරු පුරප්පාඩු පවතින්නේ කෙසේ ද යන්න සම්බන්ධයෙන් ද මෙහිදී සභාපතිවරයා ප්‍රශ්න කර තිබුණා.\nමේ අතර, ජාතික නිවාස සංවර්ධන අධිකාරියට බඳවා ගත් පුහුණු නිලධාරි 3700 ක් වෙනුවෙන් 2017 සිට 2019 කාල සීමාව තුල රුපියල් මිලියන 583 ක වැටුපක් ගෙවා ඇති බවට ද කෝප් කමිටුවේදී අනාවරණ වී තිබෙනවා.\nනිවාස ව්‍යාපෘති 1,351 ක පොදු දේපල තවදුරටත් පළාත් පාලන ආයතන වෙත පවරා නොතිබීම සම්බන්ධයෙන්ද මෙහිදී අවධානය යොමුවී තිබූ බවයි පාර්ලිමේන්තු සන්නිවේදන දෙපාර්තමේන්තුව සඳහන් කළේ.",
       "URL": "https://www.hirunews.lk/276819/කෝප්-කමිටුව-නිවාස-අධිකාරියේ-බඳවා-ගැනිම්-ගැන-වාර්තාවක්-ඉල්ලයි",
       "Category": "Local News",
       "Parent URL": "https://www.hirunews.lk/local-news.php?pageID=1824"
}