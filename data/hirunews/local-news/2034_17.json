{
       "Source": "hirunews",
       "Timestamp": "Thursday, 08 April 2021 - 8:26",
       "Headline": "සංවර්ධන ඉලක්ක අනාගතය වෙනුවෙන් - ජනපති මහනාහිමිවරුන්ට පහදයි",
       "News Content": "අනාගතය දෙස අවධානය යොමුකළ සංවර්ධන වැඩපිලිවෙලක් රට තුළ ක්‍රියාත්මක බව ජනාධිපති ගෝඨාභය රාජපක්ෂ අස්ගිරි මල්වතු මහනාහිමිවරුන් ප්‍රමුඛ මහා සංඝරත්නය හමුවේ අවධාරණය කළා.\nඒ, ඊයේ මහනුවරට ගොස් දළඳා සමිඳුන් වැඳපුදා ගැනීමෙන් අනතුරුව මහනාහිමිවරුන් බැහැදැකීමෙන් අනතුරුවයි.\nගැටළු නිරාකරණය කරගනිමින් රටේ ඉදිරි ගමන වෙනුවෙන් සියලු දෙනා ඒකාවන්ව අත්වැල් බැඳගත යුතු බව එහිදී මහා සංඝරත්නය ප්‍රකාශ කළ බව ජනාධිපති මාධ්‍ය අංශය සඳහන් කළා.\nදළඳා සමිඳුන් වැඳ පුදාගත් ජනාධිපති ගෝඨාභය රාජපක්ෂ පළමුව අස්ගිරි පාර්ශවයේ මහනායක අතිපූජ්‍ය වරකාගොඩ ශ්‍රී ඤාණරතන මහ නාහිමියන් බැහැ දුටුවා.\nඑම අවස්ථාවට බදුලු මුතියංගන රජමහා විහාරාධිපති ආචාර්ය පූජ්‍ය මුරුද්දෙනියේ ධම්මරතන නාහිමියන්ද වැඩම කර සිටි අතර, ගමින් ගමට චාරිකා කරමින් ජනාධිපතිවරයා ගෙන යන වැඩපිලිවෙල උන්වහන්සේගේ පැසසුමට ලක්වුණා.\nමෙහිදී ජනාධිපති ගෝඨාභය රාජපක්ෂ සඳහන් කළේ ගම දියුණු කිරීමට නම් ග්‍රාමීය ජනතාවට ඉහළ ජීවන තත්ත්වයක් උදාකළ යුතු බවයි.\nකොවිඩ් අර්බුදයට සාර්ථකව මුහුණදීමට හැකිවූයේ රජය ගෙන ගිය නිවැරදි වැඩපිලිවෙල නිසා බවද ජනාධිපතිවරයා මෙහිදී කියා සිටියා.\nඅනතුරුව මල්වතු මහනායක අතිපූජ්‍ය තිබ්බටුවාවේ ශ්‍රී සුමංගල නාහිමිපාණන් මෙන්ම මල්වතු අනුනායක පූජ්‍ය දිඹුල්කුඹුරේ විමලධම්ම නාහිමියන්ද බැහැදුටු ජනාධිපතිවරයා ගැටඹේ රාජෝපවනාරාමාධිපති පූජ්‍ය කැප්පෙටියාගොඩ සිරිවිමල නාහිමියන්ද බැහැදැක තිබෙනවා.\nඅස්ගිරි පාර්ශවයේ අනුනායක අතිපූජ්‍ය ආණමඩුවේ ශ්‍රී ධම්මදස්සී නාහිමියන් බැහැදුටු ජනාධිපති ගෝඨාභය රාජපක්ෂට උන්වහන්සේ ආශීර්වාද කළේ බාධක හමුවේ ඉදිරි මග සාර්ථක කර ගැනීමට ශක්තිය ධෛර්යය ලැබේවායි පතමින්.\nඑසේම, අස්ගිරි පාර්ශවයේ අනුනානායක වේඬරුවේ උපාලි අනුනාහිමියන් මෙන්ම මල්වතු අනුනායක අතිපූජ්‍ය නියංගොඩ විජිතසිරි අනුනාහිමියන්ද මෙහිදී ජනාධිපතිවරයා විසින් බැහැදුටු බවයි ජනාධිපති මාධ්‍ය අංශය ප්‍රකාශ කළේ.",
       "URL": "https://www.hirunews.lk/267832/සංවර්ධන-ඉලක්ක-අනාගතය-වෙනුවෙන්-ජනපති-මහනාහිමිවරුන්ට-පහදයි",
       "Category": "Local News",
       "Parent URL": "https://www.hirunews.lk/local-news.php?pageID=2034"
}