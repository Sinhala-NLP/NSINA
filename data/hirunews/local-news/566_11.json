{
       "Source": "hirunews",
       "Timestamp": "Wednesday, 01 February 2023 - 11:18",
       "Headline": "වසන්ත මුදලිගේ සඳහා කොළඹ ප්‍රධාන මහේස්ත්‍රාත්වරයා නිකුත් කළ සම්පූර්ණ නියෝගය",
       "News Content": "අන්තර් විශ්වවිද්‍යාලයීය ශිෂ්‍ය බල මණ්ඩලයේ කැඳවුම්කරු වසන්ත මුදලිගේ, ඊයේ (31) ත්‍රස්ථවාදය වැළැක්වීමේ පනත යටතේ ගොනු කර තිබූ චෝදනාවලින් නිදහස් කෙරුණා.\nඒ, අදාළ නඩුව කොළඹ ප්‍රධාන මහේස්ත්‍රාත්වරයා ඉදිරියේ කැඳවුණු අවස්ථාවේ දී.\nඑහි දී මහේස්ත්‍රාත්වරයා කරුණු පැහැදිලි කරමින් නියෝග කළේ, වසන්ත මුදලිගේ ව ත්‍රස්ථවාදය වැළැක්වීමේ පනත යටතේ තවදුරටත් රඳවා තැබීම සඳහා කිසිදු සාක්ෂියක් නොමැති බව යි.\nවසන්ත මුදලිගේ වෙනුවෙන් පෙනී සිටි නීතීඥයන් පැවසුවේ ත්‍රස්ථවාදය වැළැක්වීමේ පනත යටතේ තවදුරටත් රක්ෂිත බන්ධනාගාරගත කිරීමට වසන්ත මුදලිගේට එරෙහි ව සාක්ෂි නොමැති හෙයින් ඔහු ව නිදහස් කරන ලෙස යි.\nඑම කරුණු සැලකිල්ලට ගැනීමෙන් හා පවතින සාක්ෂි පදනම් කරගෙන මහේස්ත්‍රාත්වරයා වසන්ත මුදලිගේ ව නිදහස් කරන ලෙස දැනුම් දුන්නා.\nසැකකාර වසන්ත මුදලිගේ ප්‍රචණ්ඩ ක්‍රියා සිදු කළ බවක් හෝ ප්‍රචණ්ඩ ක්‍රියා මෙහෙයවූ බවක් හෝ ඒ සඳහා උපදෙස් දුන් බවක් ද අනාවරණය වී නැති බව යි මහේස්ත්‍රාත්වයා අවධාරණය කර ඇත්තේ.\nවසන්ත මුදලිගේ විදේශීය ත්‍රස්තවාදී සංවිධාන සමඟ මුදල් හුවමාරු කරගත් බවට ගැමුණු විජේරත්න කළ ප්‍රකාශය ද සාක්ෂි නොමැති අනාවරණය නො වූ කරුණක් බවත් එය හුදු ප්‍රකාශයක් බවත් මහේස්ත්‍රාත්වරයාගේ නියෝගයේ සඳහන්.\nඑමෙන් ම වසන්ත මුදලිගේ විසින් ජාතිවාදය හෝ ආගම්වාදය මතු වන ආකාරයේ ප්‍රකාශයක් සිදු කළ බවට ද සාක්ෂි ඉදිරිපත් වී නැති බවත් අධිකරණයේ දී තහවුරු වුණා.\nමෝටිවේෂන් අප්පච්චී නම් පුද්ගලයා විසින්, අරගළය තුළට අන්තර් විශ්වවිද්‍යාලයීය ශිෂ්‍ය බල මණ්ඩලය පැමිණ සිදු කළ ක්‍රියාවන් පිළිබඳ කළ විවේචනාත්මක ප්‍රකාශය ද හුදු ප්‍රකාශයන් පමණක් බව මහේස්ත්‍රාත්වරයා සඳහන් කළා.\nවසන්ත මුදලිගේ ව දිගින් දිගට ම රඳවා තැබීම සඳහා ත්‍රස්ථවාදය වැළැක්වීමේ පනත අවභාවිත කරමින් ඇතැම් කරුණු නිර්මාණය කළ ඒවා බව ද මහේස්ත්‍රාත්වරයා සඳහන් කර තිබෙනවා.\nමෙම කරුණු සැලකිල්ලට ගැනීමේ දී වසන්ත මුදලිගේ ව තවදුරටත් රක්ෂිත බන්ධනාගාරගත කිරීමට තමන්ට නීතිමය හැකියාවක් නොමැති බව යි මහේස්ත්‍රාත්වරයා අවධාරණය කර ඇත්තේ.\nවසන්ත මුදලිගේ වෙනුවෙන් මහේස්ත්‍රාත්වරයා නිකුත් කළ සම්පූර්ණ නියෝගය මෙතැනින්",
       "URL": "https://www.hirunews.lk/326379/වසන්ත-මුදලිගේ-සඳහා-කොළඹ-ප්‍රධාන-මහේස්ත්‍රාත්වරයා-නිකුත්-කළ-සම්පූර්ණ-නියෝගය",
       "Category": "Local News",
       "Parent URL": "https://www.hirunews.lk/local-news.php?pageID=566"
}