{
       "Source": "hirunews",
       "Timestamp": "Tuesday, 10 May 2022 - 19:17",
       "Headline": "ප්‍රචණ්ඩකාරී ක්‍රියා හමුවේ 8 දෙනෙකු මරුට - වාහන සහ නිවාස 191කට හානි",
       "News Content": "ඊයේ (09) දිවයින පුරා ඇති වූ කලහකාරී හා ප්‍රචණ්ඩකාරී ක්‍රියා හමුවේ පුද්ගලයන් 8 දෙනෙකු මියගොස් ඇතැයි පොලිසිය පවසනවා.\nඑමෙන්ම වාහන 41කට සහ නිවාස 65කට හානි සිදුව ඇති බවයි නිවේදනයක් නිකුත් කරමින් පොලිසිය කියාසිටියේ.\nඊට අමතරව නිවාස 38කට සහ වාහන 47කට ගිනි තබා ඇතැයි සඳහන්.\nමියගිය 8 දෙනාගෙන් 6 දෙනෙකු බස්නාහිර පළාතේ වන අතර දෙදෙනෙකු මියගොස් ඇත්තේ දකුණු පළාත තුල සිදුවූ ප්‍රචණඩකාරී සිදුවීම් අතරතුරයි.\nබස්නාහිර පළාත තුල පමණක් වාහනවලට හානි කිරීමේ සිදුවීම් 15ක් වාර්තා වන අතර වාහන ගිනි තැබීම් 29ක් වාර්තාවී තිබෙනවා.\nනිවාස ගිනි තැබීම් 8ක් බස්නාහිර පළාත තුලින් වාර්තාවී ඇති අතර නිවාසවලට හානි කිරීම් 23ක් වාර්තා වනවා.\nදකුණු පළාතේ නිවාස ගිනි තැබීම් 7ක් වාර්තාවන අතර නිවාසවලට හානි කිරීම් 9ක් වාර්තාවී තිබෙනවා.\nඑමෙන්ම දකුණු පළාතේ හානි සිදු කර ඇති වාහන සංඛ්‍යාව 05ක්. සබරගමුව පළාතේ සිදුවූ ප්‍රචණ්ඩකාරී සිදුවීම් හමුවේ වාහන 9කට ගිනි තබා ඇති අතර තවත් වාහන දෙකකට හානි සිදුකර තිබෙනවා.\nසබරගමුව පළාතේ නිවාස 8කට ගිනි තබා තිබෙනවා. තවත් නිවාස 5කට හානි සිදුකර ඇති බවයි පොලිසිය කියාසිටියේ.\nමියගිය පුද්ගලයන් අතර පාර්ලිමේන්තු මන්ත්‍රීවරයෙක් ප්‍රාදේශීය සභා සභාපතිවරයෙක් උප පොලිස් පරීක්ෂකවරයෙක් සහ පොලිස් සැරයන්වරයෙකු ද වනවා.",
       "URL": "https://www.hirunews.lk/304017/ප්‍රචණ්ඩකාරී-ක්‍රියා-හමුවේ-8-දෙනෙකු-මරුට-වාහන-සහ-නිවාස-191කට-හානි",
       "Category": "Local News",
       "Parent URL": "https://www.hirunews.lk/local-news.php?pageID=1178"
}