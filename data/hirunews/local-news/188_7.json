{
       "Source": "hirunews",
       "Timestamp": "Thursday, 13 July 2023 - 11:59",
       "Headline": "අනුරාධපුර සිට ඕමන්තේ දක්වා දුම්රිය මාර්ගය අද සිට පොදු ප්‍රවාහනයට",
       "News Content": "මාස 06 කට පසු අනුරාධපුර - ඕමන්ත අතර දුම්රිය ධාවන කටයුතු අනිද්දා සිට යළි ආරම්භ කරන බව දුම්රිය දෙපාර්තමේන්තුව ප්‍රකාශ කරනවා.\nඅලුත්වැඩියා කටයුතු හේතුවෙන් මෙම දුම්රිය මාර්ගය පසුගිය ජනවාරි මාසයේදී වසා දැමුණා.\nමහව සිට ඕමන්තේ දක්වා දිවෙන මෙම දුම්රිය මාර්ගයේ මුළු දිග කිලෝමීටර 128 ක් වන අතර ඉන්දීය ණය ආධාර යටතේ එහි නඩත්තු කටයුතු සිදුකරනු ලැබුවා. මෙම ව්‍යාපෘතිය සඳහා ඇස්තමේන්තු ගත මුදල ඩොලර් මිලියන 91 යි දශම 2 යි 7 ක්.\nමෙම දුම්රිය මාර්ගයේ වේග සීමාව පැයට කිලෝමීටර 100 ක් ලෙස ඇස්තමේන්තු කර ඇති අතර විවෘත කිරීමෙන් පසු මුල් දින කිහිපයේදී පමණක් පැයට කිලෝමීටර 80 ක වේගයක් නියම කර ඇති බවයි හිරු ප්‍රවෘත්ති අංශය කළ විමසීමකදී දුම්රිය දෙපාර්තමේන්තුවේ නියෝජ්‍ය සාමාන්‍යාධිකාරි එම්.ජේ ඉදිපොළගේ කියා සිටියේ.\nමෙමගින් අනුරාධපුරයේ සිට ඕමන්තය දක්වා විනාඩ් 45 ක පමණ කාලයකින් ගමන් කිරීමට හැකියාව පවතිනවා. එමෙන්ම කොළඹ කොටුව දුම්රිය ස්ථානයේ සිට ඕමන්තය දක්වා පැය 05 ක පමණ කාලයකින් ගමන් කළ හැකියි.\nමෙම දුම්රිය නවීකරණයත් සමඟ කොළඹ කොටුව - කන්කසන්තුරය දක්වා සාමාන්‍ය දුම්රිය ගමන්වාර කිහිපයක් ධාවනය කිරීමට කටයුතු කරන බවද දුම්රිය දෙපාර්තමේන්තුව ප්‍රකාශ කළා.\nඑමෙන්ම මෙම ව්‍යාපෘතිය යටතේ මහව සිට අනුරාධපුර දක්වා දුම්රිය මාර්ගයේ නඩත්තු කටයුතුද ලබන ජනවාරි මාසයේදී ආරම්භ කිරීමට නියමිතයි. අදාළ කාලය තුළ කොළඹ - කොටුවේ සිට කන්කසන්තුරය දක්වා දුම්රිය ධාවනය තනර කිරීමට සිදුවනු ඇති බවද දුම්රිය දෙපාර්තමේන්තුව සඳහන් කළා.\nමේ අතර, අනිද්දා විවෘත කිරීමට නියමිත අනුරාධපුර - ඕමන්ත අතර දුම්රිය මාර්ගයේ නිරීක්ෂණ චාරිකාවට ප්‍රවාහන හා මහාමාර්ග අමාත්‍ය බන්දුල ගුණවර්ධන ඇතුළු දුම්රිය දෙපාර්තමේන්තුවේ නිලධාරින් අද එක්වුණා.",
       "URL": "https://www.hirunews.lk/341059/අනුරාධපුර-සිට-ඕමන්තේ-දක්වා-දුම්රිය-මාර්ගය-අද-සිට-පොදු-ප්‍රවාහනයට",
       "Category": "Local News",
       "Parent URL": "https://www.hirunews.lk/local-news.php?pageID=188"
}