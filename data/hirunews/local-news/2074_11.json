{
       "Source": "hirunews",
       "Timestamp": "Saturday, 20 March 2021 - 21:19",
       "Headline": "බංග්ලාදේශ නිල සංචාරය නිමවා අගමැති යළි දිවයිනට",
       "News Content": "බංග්ලාදේශයේ දෙදින නිල සංචාරය නිමා කරමින් අග්‍රාමාත්‍ය මහින්ද රාජපක්ෂ දිවයිනට පැමිණ තිබෙනවා.\nමෙම නිල සංචාරයේදී අග්‍රාමාත්‍ය මහින්ද රාජපක්ෂ අද බංග්ලාදේශ අගමැතිනි ෂික් හසීනා සහ ජනාධිපති මොහොමඩ් අබ්දුල් හමීඩ් සමඟ ද්වීපාර්ශ්වික සාකච්ඡා සඳහා එක්වුණා.\nඅනතුරුව, දෙරට අතර අවබෝධතා ගිවිසුම් 6 කටද අත්සන් තබා තිබෙනවා.\nශ්‍රී ලංකාව සහ බංග්ලාදේශය අතර පවතින දිගුකාලීන රාජතාන්ත්‍රික සහ වෙළඳ සබඳතා, කෙරෙහි මෙහිදී අවධානය යොමුවූ බවයි අග්‍රාමාත්‍ය මාධ්‍ය අංශය සඳහන් කළේ.\nසෘජු ගුවන් ගමන් සේවා පුළුල් කිරීම මඟින් සංචාරක කර්මාන්තය දියුණු කිරීම සම්බන්ධයෙන් මෙන්ම ත්‍රස්තවාදය මුලිනුපුටා දැමීම සහ මිනිස් ජාවාරම් මැඩලීමට අවශ්‍ය ක්‍රියාදාමයන් ශක්තිමත් කිරීම කෙරෙහිද දෙරටේ අග්‍රාමාත්‍යවරුන් මෙහිදී සාකච්ඡාකර තිබෙනවා.\nශ්‍රී ලංකාව කොවිඩ් 19 වසංගතය පාලනය කිරීමට ගෙන ඇති පියවර මෙහිදී බංග්ලාදේශ අගමැතිනි ෂික් හසීනා ප්‍රශංසාවටද ලක්කර ඇති බවයි වාර්තා වන්නේ.\nනිල සංචාරයක් සඳහා එළඹෙන වසරේදී ශ්‍රී ලංකාවට පැමිණෙන ලෙස අග්‍රාමාත්‍ය මහින්ද රාජපක්ෂ මෙහිදී බංග්ලාදේශ අගමැතිනියට ආරාධනා කර තිබුණා.",
       "URL": "https://www.hirunews.lk/266018/බංග්ලාදේශ-නිල-සංචාරය-නිමවා-අගමැති-යළි-දිවයිනට",
       "Category": "Local News",
       "Parent URL": "https://www.hirunews.lk/local-news.php?pageID=2074"
}