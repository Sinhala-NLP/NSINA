{
       "Source": "hirunews",
       "Timestamp": "Sunday, 10 September 2023 - 17:28",
       "Headline": "\"සිංහරාජ ජාතික උරුමය කරුමයක් නොවී සම්පතක් වීය යුතුයි\" - පවිත්‍රා වන්නිආරච්චි",
       "News Content": "සිංහරාජ ජාතික උරුමය කරුමයක් නොවී සම්පතක් වීමට නම් එහි සොබා සෞන්දර්යය රකිමින් එම සොබා සෞන්දර්යය අලෙවිකරණ සැළැස්මක් තිබිය යුතු යැයි වනජීවී හා වන සම්පත් සංරක්ෂණ අමාත්‍ය නීතිඥ පවිත්‍රා වන්නිආරච්චි පවසනවා.\nඇය මේ බව පැවසුවේ ඊයේ (09) සිංහරාජ ජෛවගෝල රක්ෂිතයට ඇතුලුවීමට රත්නපුර - කලවාන කුඩාව, ප්‍රදේශයේ දොරණ ඇල්ල ප්‍රදේශයේ ඉදිකළ සිංහරාජයට ඇතුලුවීම දොරටුව සහ පාරිසරික තොරතුරු මධ්‍යස්ථානය විවෘත කිරීමේ අවස්ථාවට එක්වෙමින්.\nඑහිදී ඇය පැවසුවේ ප්‍රදේශයේ ජනතාවට සිංහරාජ වනාන්තරය රකින අතරම දියුණු වීමට මාර්ග ඇති කළයුතු බවත්, සොබා සෞන්දර්යය විකිණිමේ සැළැස්ම ගමේ ජනතාවටද ඉඩක් ලබාදීම සිදුවිය යුතු බවයි.\nඑමෙන්ම එය ජෛවගෝල රක්ෂිතයට හානි නොවන සැලැස්මක්ද විය යුතු බවත්, විදේශ රටවල සංචාරකයන් ගෙන්වා ගැනීමට මෙරට ජෛව විවිධත්ව තොරතුරු මෙන්ම සොබා සෞන්දර්යය තොරතුරු විකිණිමට මෙම සැලැස්ම ඇතිවිය යුතු බවත්, අමාත්‍යවරිය එහිදී පැවසුවා.\nතවදුරටත් අදහස් දක්වමින් \"සංචාරක අමාත්‍යංශයත්, කර්මාන්ත අමාත්‍යාංශයත්, වනජීවී වන සම්පත් සංරක්ෂණ අමාත්‍යංශයත් එකට එකතු වෙලා මෙම ප්‍රදේශයේ ජනතාවගේ ජීවන තත්ත්වය උසස් කිරීම සඳහා නව ව්‍යවසායකයින් බිහි කළ යුතුයි. සංචාරකයින් සඳහා අලෙවි කළ හැකි උසස් තත්වයේ නිෂ්පාදන බිහි කළ යුතුයි. ඒ සඳහා කෙටිකාලීන මධ්‍යකාලීන දිගුකාලීන සැලසුම ක්‍රියාත්මක කිරීම සඳහා මුල පිරිය යුතුයි. \" යැයිද පැවසීය.\nඑහිදී සිංහරාජය රැකීම සඳහා ගම්වාසීන් විසින් ඇතිකළ 'සිංහරාජ වන මිතුරෝ' සංවිධානය විසින් කළ කිතුල් ආශ්‍රිත නිෂ්පාදන සහ අනෙකුත් නිෂ්පාදන නැරඹීම සඳහාද අමාත්‍යතුමිය සහභාගි වූ අතර එම නිෂ්පාදන ඉදිරිපත් කළ ව්‍යවසායකයන්ට වෙළඳපොලක් ඇතිකිරීම සම්බන්ධයෙන් වනජීවී හා වන සම්පත් සංරක්ෂණ අමාත්‍යංශයේ මූලිකත්වයෙන් කර්මාන්ත අමාත්‍යංශය හා සංචාරක අමාත්‍යංශය සමඟ සාකච්ඡා පවත්වන බවත්, හැකි ඉක්මනින් ඒ සඳහා වැඩ පිළිවෙලක් ඉදිරිපත් කිරීමට බලාපොරොත්තු වන බවත් අමාත්‍යතුමිය පැවසුවා.",
       "URL": "https://www.hirunews.lk/347818/සිංහරාජ-ජාතික-උරුමය-කරුමයක්-නොවී-සම්පතක්-වීය-යුතුයි-පවිත්‍රා-වන්නිආරච්චි",
       "Category": "Local News",
       "Parent URL": "https://www.hirunews.lk/local-news.php?pageID=39"
}