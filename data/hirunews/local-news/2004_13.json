{
       "Source": "hirunews",
       "Timestamp": "Thursday, 22 April 2021 - 7:59",
       "Headline": "වසරකදී බීමත් රියදුරන් ලක්ෂයක් පොලිසියට කොටු වෙයි",
       "News Content": "ශ්‍රී ලංකා පොලීසිය විසින් අඛන්ඩව ක්‍රියාත්මක කරනු ලබන බීමතින් රිය පදවන්නන් අත්අඩංගුවට ගැනීමේ වැඩපිළිවෙළ යටතේ වසරකට දළ වශයෙන් බීමත් රියදුරන් ලක්ෂයකට අධික සංඛ්‍යාවක් අත්අඩංගුවට ගන්නා බව පොලිස් මාධ්‍ය ප්‍රකාශක නියෝජ්‍ය පොලිස්පති අජිත් රෝහණ පවසනවා.\nමේ සඳහා ලංකා පොලිසිය භාවිත කරනු ලබන්නේ ජාත්‍යන්තර තත්ත්වයේ පවතින ස්වසන වායු උපකරණයයි.\nකෙසේ වෙතත් මේ හරහා මත්ද්‍රව්‍ය භාවිත කර  රිය පදවන්නන් හඳුනා ගැනීමට හැකියාවක් ලැබුනේ නැහැ.\nමේ  සඳහා ශ්‍රී ලංකා පොලිසිය මෙතෙක් භාවිත කළේ සැකසහිත රියදුරන් ලේ පරීක්ෂාවන් සඳහා යොමු කිරීමයි.\nකෙසේ වෙතත් පසුගිය කාලසීමාව තුළදී මත්පැන් පානය කර මෙන්ම මත්ද්‍රව්‍ය භාවිත කර රිය පදවන්නන්ගේ ඉහල යාමක් පොලිස් රථවාහන අංශ විසින් නිරීක්ෂණය කර තිබෙනවා.\nමේ නිසා මත්ද්‍රව්‍ය භාවිත කර රිය පදවන්නන් සෘජුව හඳුනා ගැනීමේ පහසුකම් ශ්‍රී ලංකා පොලීසිය සතු කරගැනීමට අවශ්‍ය ක්‍රියාමාර්ග මේ වන විට ගනිමින් සිටින බවයි පොලිස් මාධ්‍ය ප්‍රකාශකවරයා පවසන්නේ.\nමේ සඳහා වන විශේෂ සාකච්ඡාවක් ඊයේ පැවැත්වුණා.\nමෙම සාකච්ඡාව සඳහා මහජන ආරක්ෂාව පිළිබඳ අමාත්‍යවරයා ඇතුළු අන්තරාකාර ඖෂධ පාලන අධිකාරියේ සභාපතිවරයා,ප්‍රවාහන අධිකාරියේ නිලධාරීන් සහ ශ්‍රී ලංකා පොලීසියේ ඉහළ නිලධාරීන් ද එක්ව සිටියා.\nමෙම සාකච්ඡාවේ දී ඉස්මතු වූ කරුණු අනුව තීරණය කෙරුණේ මත්ද්‍රව්‍ය භාවිත කර රිය පදවන්නන් හඳුනා ගැනීමේ උපකරණ වහාම ශ්‍රී ලංකා පොලිසියට ලබාගැනීමට කටයුතු කළ යුතු බවටයි.\nඒ සඳහා මහජන ආරක්ෂාව පිළිබඳ අමාත්‍ය විශ්‍රාමික රියර් අද්මිරාල් සරත් වීරසේකරගේ අනුමැතිය හිමි වී තිබෙනවා.",
       "URL": "https://www.hirunews.lk/269144/වසරකදී-බීමත්-රියදුරන්-ලක්ෂයක්-පොලිසියට-කොටු-වෙයි",
       "Category": "Local News",
       "Parent URL": "https://www.hirunews.lk/local-news.php?pageID=2004"
}