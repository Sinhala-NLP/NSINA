{
       "Source": "hirunews",
       "Timestamp": "Sunday, 11 October 2020 - 20:46",
       "Headline": "ගෝඨාභය හා බුද්ධි අංශ සුරැකි අයට \"යහපාලන CIDය\" ගේම් දුන් හැටි (වීඩියෝ)",
       "News Content": "අපරාධ පරීක්ෂණ දෙපාර්තමේන්තුවේ ඇතුම් නිලධාරීන් තමන්ව බිය ගන්වා  අසත්‍ය සාක්ෂි ලබා ගැනිමට උස්සාහ කළ බව යුද හමුදා බුද්ධි අංශයේ බලලත් නිලධාරී කනිෂ්ක ගුණරත්න මහතා පවසනවා.\nඒ දේශපාලන පළිගැනීම් පිළිබඳ සොයාබලන ජනපති කොමිසම හමුවේ පළමුවරට සාක්ෂි ලබාදෙමින්.\nමාධ්‍යවේදී ප්‍රගීත් එක්නැලිගොඩ පැහැරගෙන ගොස් අතුරුදහන් කිරීමේ සිද්ධිය සම්බන්ධයෙන් ව්‍යාජ සාක්ෂි නිර්මාණය කොට  අපරාධ පරීක්ෂණ දෙපාර්තමේන්තුව තමාව අත්අඩංගුවට ගෙන රක්ෂිත බන්ධනාගාර ගත කළේ යැයි බලලත් නිලධාරී ගුණරත්න මහතා ජනපති කොමිසමට  කළ පැමිණිලි  සම්බන්ධයෙන් ඔහු ඊයේ සාක්ෂි ලබාදුන්නා.\nකොමිසම හමුවේ ඔහු ප්‍රකාශ කළේ ශානි අබේසේකර ,පොලිස් පරීක්ෂක නිශාන්ත සිල්වා ප්‍රමුඛ CID නිලධාරීන් තමන්ට දිගින් දිගටම අසත්‍ය සාක්ෂි ලබා දෙන ලෙස බලපෑම් කළ බවයි\n\" නිකං බොරුවට අමාරුවේ වැටෙන්න එපා . එක්නැලිගොඩ කොළඹ සිට ගිරිතලේ යුද හමුදා කඳවුරට ගෙන ගොස් පසුව අක්කරේපත්තුවට රැගෙන ගිය බව කියන්න ,එවකට හිටපු ආරක්ෂක ලේකම් ගෝඨාභය රාජපක්ෂ මහතාගේ උපදෙස් පරිදි කර්නල් ෂම්මි කුමාරරත්න විසින් එක්නැලිගොඩ පැහැරගත් බව කියන්න \" යනුවෙන් තමන්ට පැවැසූ බව ගුණරත්න මහතා සාක්ෂි ලබාදෙමින් වැඩිදුරටත් කියා සිටියා.\nඅපරාධ පරීක්ෂණ දෙපාර්තමේන්තු නිලධාරීන් ඔවුන් මෙහෙයවූ වෙනත් නඩු කටයුතු සම්බන්ධව ද තමන්ට පවසමින් ඒ තුළින් තමාව බියගන්වා අසත්‍ය සාක්ෂි ලබා ගැනීමට උත්සාහ කළ බව ගුණරත්න මහතා කොමිසම හමුවේ කියා සිටියා.\n\" දුමින්ද සිල්වා ගෝඨාභයට කඩේ ගියා වැඩියි උඩ පැන්නා වැඩියි ,ඌටත් ගේම සෙට් කරේ අපි , අපි කිව්ව දේ කෙරුවේ නැත්නම් උඹටත් ඒ ගොඩට යන්න වෙයි . හිරු ටීවී එක ඒ කාලෙත් කඩේ ගියා බුද්ධි අංශ සාධාරණීකරණය කරන්න තවමත් කඩේ යනවා \" යනුවෙන් එක් අවස්ථාවක පොලිස් පරීක්ෂක ප්‍රේමතිලක නම් නිලධාරියා ඉතා අපහාසාත්මකව පැවැසූ බව ගුණරත්න මහතා සාක්ෂි දෙමින් මෙහිදී පැවසුවා.\nතමන් කිසිදු අවස්ථාවක අපරාධ පරීක්ෂක දෙපාර්තමේන්තුවේ නිලධාරීන් අපේක්ෂා කළ අසත්‍ය සාක්ෂි ලබා නොදුන් නිසා උරණවූ නිලධාරීන් තමා සම්බන්ධ කිසිදු පරීක්ෂණයක් හෝ සාක්ෂියක් නොමැතිව ත්‍රස්තවාදී වැළැක්වීමේ පනත සහ මිනීමැරුම් චෝදනා යටතේ හෝමාගම මහේස්ත්‍රාත් අධිකරණයට ඉදිරිපත් කර මාස 8කට ආසන්න කාලයක් රක්ෂිත බන්ධනාගාර ගත කළ බව ගුණරත්න මහතා කියා සිටියා.\nඔබ මෙය දේශපාලනික පළිගැනීමක් ලෙස සලකන්නේ ඇයි ?යනුවෙන් සභාපති විනිසුරුවරයා බලලත් නිලධාරී ගුණරත්න මහතාගෙන් එහිදී ප්‍රශ්න කළා.\nකොමිසම ඉදිරියේ සංවේදී වෙමින් ඊට පිළිතුරු දුන් නිලධාරියා \"එක්නැලිගොඩ අතුරුදන් වීම සම්බන්ධයෙන් CID නිලධාරීන් විසින් බුද්ධි අංශ නිලධාරීන් 300 දෙනෙකුගෙන් පමණ ප්‍රශ්න කර තියෙනවා. ඒ තුළින් රාජ්‍ය බුද්ධි අංශය සම්පූර්ණයෙන් අඩපණ වුණා බුද්ධි ක්‍රියාන්විත ඇනහිටියා. අප්‍රේල් 21 පාස්කු ප්‍රහාරයට පවා අඩිතාලම ඇති උනේ මේ බුද්ධි අංශ අඩපණ කිරීමෙන් . එක්නැලිගොඩගේ බිරිඳ ජිනීවා මානව හිමිකම් කවුන්සිලයට ගොස් ද්වේශසහගතව ශ්‍රී ලංකා හමුදාව සම්බන්ධයෙන් අසත්‍ය සාක්ෂි ලබා දීලා තියෙනවා .එල්.ටී.ටී.ඊ යට සම්බන්ධ එන්.ජී.ඕ වල උපකාර ඇතිව තමයි මොවුන් කටයුතු කරන්නේ, මේක අපේ හමුදාව අඩපණ කිරීමටත් රට ජාත්‍යන්තරය ඉදිරියේ අපකීර්තියට ලක් කිරීමටත් ගහපු ප්‍රධාන මෙහෙයුමක ප්‍රතිඵලයක් ස්වාමිනි \" යන්වෙන් සඳහන් කළා.\nකරුණු සලකා බැලූ සභාපති විනිසුරු උපාලි අබේරත්න මහතා දැනට බන්ධනාගාරගතව සිටින අපරාධ පරීක්ෂණ දෙපාර්තමේන්තුවේ හිටපු අධ්‍යක්ෂ ශානි අබේසේකර ,  වැඩ තහනමට ලක්ව සිටින පොලිස් පරීක්ෂක නිශාන්ත සිල්වා, උප පොලිස් පරීක්ෂක ප්‍රේමතිලක ,සැරයන් මෙන්ඩිස් යන නිලධාරීන් වගඋත්තරකරු ලෙස නම්කර ලබන 13 දාට කොමිසම හමුවේ පෙනී සිටින්නැයි සිතාසි නිකුත් කළා .",
       "URL": "https://www.hirunews.lk/252315/ගෝඨාභය-හා-බුද්ධි-අංශ-සුරැකි-අයට-යහපාලන-cidය-ගේම්-දුන්-හැටි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2396"
}