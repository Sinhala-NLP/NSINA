{
       "Source": "hirunews",
       "Timestamp": "Sunday, 12 April 2020 - 17:43",
       "Headline": "ඇමරිකාවේ පළමු වතාවට මහා ආපදා තත්ත්වයක් ප්‍රකාශයට පත් කෙරේ (වීඩියෝ)",
       "News Content": "ඇමරිකාව තුළ පළමු වරට හදිසි ආපදා තත්ත්වයක් ප්‍රකාශයට පත් කිරීම සඳහා ජනාධිපති ඩොනල්ඩ් ට්‍රම්ප් අනුමැතිය ලබාදී තිබෙනවා.\nඑරට තුළ වැඩිම බලපෑමකට ලක්වූ නිව්යෝක් ප්‍රාන්තය තුළ හදිසි ආපදා තත්ත්වයක් ප්‍රකාශයට පත් කර දින 22කට පසුවයි ඇමරිකාවේ ප්‍රාන්ත 50හේම මෙලෙස හදිසි ආපදා තත්ත්වයක් ප්‍රකාශයට පත් කර ඇත්තේ.\nමෙතෙක් වැඩිම කොරෝනා මරණ සංඛ්‍යාවක් වාර්තා වූ ඉතාලිය ද ඉක්මවා යමින් ඇමරිකාවේ මේ වන විට වාර්තා වන මරණ සංඛ්‍යාව 20,580ක්. එමෙන්ම ආසාදිතයන් සංඛ්‍යාව පන්ලක්ෂ 33,115ක් දක්වා ඉහළ ගොස් තිබෙනවා.\nකොරෝනා වැළදී රෝහල්ගතව ප්‍රතිකාර ලැබූ බ්‍රිතාන්‍ය අග්‍රාමාත්‍ය බොරිස් ජොන්සන් ඉන් පිටව ගොස් තිබෙනවා.\nවිදෙස් වාර්තා සදහන් කළේ ඔහු රෝහලෙන් පිටව යාමට පෙර එහි කාර්ය මණ්ඩලයට සිය කෘත්‍යඥතාවය පළ කරන බවයි.\nබ්‍රිතාන්‍යයෙන් කොරෝනා මරණ 9875ක් වාර්තා වන අතර, ආසාදිතයන් සංඛ්‍යාව 78,991ක්.\nලොව පුරා පැතිර යන කොරෝනා වසංගතයෙන් මිය ගිය සංඛ්‍යාව එක්ලක්ෂ 9933ක් වන අතර ආසාදිතයන් සංඛ්‍යාව 17 ලක්ෂ 94,819ක්.\nඉතාලියෙන් මරණ 19,468ක් වාර්තා වන අතර ආසාදිතයන් සංඛ්‍යාව එක්ලක්ෂ 52,271ක්.  ස්පාඤ්ඤයේ 16,972ක් වාර්තා වන අතර, මුළු ආසාදිත සංඛ්‍යාව එක්ලක්ෂ 66,019ක් බවයි විදෙස් වාර්තා සදහන් කළේ.\nඅසල්වැසි ඉන්දියාවේ ද නව ආසාදිතයන් 58 දෙනෙකු වාර්තා වීමත් සමඟ එරට මුළු ආසාදිත සංඛ්‍යාව 8504 දක්වා ඉහළ ගොස් ඇති අතර, මරණ සංඛ්‍යාව ද දැක්වෙන්නේ 289ක් ලෙසයි.\nකොරෝනා වසංගතය හමුවේ ගෝලීය වශයෙන් ව්‍යාපාර හා රටවල් වසා දැමීම නිසා  ආහාර අර්බුදයක් ඇති විය හැකි බවට එක්සත් ජාතීන්ගේ සංවිධානය අනතුරු අගවනවා.\nඒ, සැපයුම් දාමයට තර්ජන මතුවීම සහ ආහාර පිළිබඳ අනාරක්ෂිත බව ඉහළ යාම හේතුවෙන්.\nඑක්සත් ජාතීන්ගේ ආහාර හා කෘෂිකාර්මික සංවිධානය නිකුත් කළ නවතම වාර්තාවක දැක්වෙන්නේ සුපිරි වෙළදසැල් සතුව දැනටමත් ආහාර ද්‍රව්‍ය ගබඩා පවතින බවයි.\nකෙසේ වෙතත්, දිග්ගැස්සෙමින් පවතින කොරෝනා වසංගතය හමුවේ ගොවීන්, කෘෂිකාර්මික යෙදවුම්, වගා කිරීම්, නැව් ගත කිරීම්, වෙළදාම් කිරීම ඇතුළු ආහාර සැපයුම් ජාලයට සිදුව ඇති බලපෑම හමුවේ ආහාර අර්බුදයක් ඇති විය හැකි බවයි එම සංවිධානය පෙන්වා දෙන්නේ.",
       "URL": "https://www.hirunews.lk/238480/ඇමරිකාවේ-පළමු-වතාවට-මහා-ආපදා-තත්ත්වයක්-ප්‍රකාශයට-පත්-කෙරේ-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2800"
}