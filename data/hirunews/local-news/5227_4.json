{
       "Source": "hirunews",
       "Timestamp": "Friday, 01 January 2016 - 0:00",
       "Headline": "වේවා ජය.... සතුට... යහපත.... උදා වූ   ' දහසයේ  දෙදහස්'",
       "News Content": "පොදු අධිෂ්ඨානය, එකමුතු බව සහ ඒ තුළින් ශක්තිමත් වන සාමුහිකත්වයේත්, සහජීවනයේත් සුරක්ෂිතභාවය ආරක්ෂා කිරීම නව වසරේ සියලූ දෙනාගේම පොදු අධිෂ්ඨානය විය යුතු බව ජනාධිපති මෛත්‍රීපාල සිරිසේන පවසනවා. නව වසර සඳහා සුබ පැතුම් පණිවුඩයක් නිකුත් කරමින් ජනාධිපතිවරයා ප්‍රකාශ කළේ පසුගිය වසරේ ජනවාරි මස පළමු වනදා තම සුබ පැතුම් පණිවුඩයෙන් අවධාරණය කළ ප්‍රජාතන්ත්‍රවාදී නිදහස, දූෂණයේ සහ භීෂණයේ නිමාව, සංහිඳියාව සේම, ජාත්‍යන්තර හොඳ හිත ඇතිකර ගැනීම වැනි සාධනීය ප්‍රතිඵල මෙවර ජනවාරි මාසය එළැඹෙද්දී අත්විඳිමින් සිටින බවයි. ඒ අනුව යහපත් ආකල්ප මෙන්ම අවෛරී චේතනාද බලය වැළඳ ගැනීමට නොව බලය අතහරිමින් ජනතාව බලගැන්වීමේ කාර්ය සාධනයද නව වසරේ න්‍යාය පත්‍රය විය යුතු බව ජනාධිපතිවරයා සිය නිවේදනයෙන් වැඩිදුරටත් පෙන්වා දෙනවා.\n2016 වසර එළැඹුණේ ජනතා අපේක්ෂා ජයග්‍රහණය කරමින්, ප්‍රජාතන්ත්‍රවාදය තහවුරු කර ගැනීමේ සදාචාර සම්පන්න වටපිටාවකට පිවිසීමේ පුළුල් අවස්ථාවක් ශ්‍රී ලංකා සමාජය හමුවේ විවර කරමින් බවයි අග්‍රාමාත්‍ය රනිල් වික්‍රමසිංහ නව වසර සඳහා සිය සුබ පැතුම් පණිවුඩය නිකුත් කරමින් ප්‍රකාශ කළේ්.\nපීඩනය සහ මර්දනකාරී හැඟීමෙන් තොරව නිදහස් අවකාශයක සිට නව වසර පිළිගන්නට ලැබීම අප සැම ලැබූ ජයග්‍රහණයක් බව අග්‍රාමාත්‍යවරයා සිය නිවේදනයෙන් පෙන්වා දෙනවා.\nනව වසරේ ආර්ථිකමය, සමාජමය සහ දේශපාලනමය වශයෙන් සුරක්ෂිත වූ රටක් ගොඩනැංවීම අප සැමගේ ඒකායන අරමුණ විය යුතු බවයි අග්‍රාමාත්‍යවරයා සිය නිවේදනයෙන් වැඩිදුරටත් අවධාරණය කරන්නේ.\nසෞභාග්‍ය දේශයක් ඇති කළ හැක්කේ ජාතීන්, භාෂා, සංස්කෘතීන්, ආගම් සහ වෙනත් ප්‍රජාවන්ට ආවේණික වූ වටිනාකම් අගයන සාමූහිකත්වයෙන් පමණක් බවයි - විපක්ෂ නායක ආර් සම්බන්ධන්  නව අවුරුදු සුබ පැතුම් පණිවුඩයක් නිකුත් කරමින්  ප්‍රකාශ කළේ.\nමෙතෙක් ළඟාවීමට නොහැකි වූ ජාතික ජයග්‍රහණ මාතෘ භූමියට උරුම කරදීමේ තිර අදිටනින් යුතුව නව වසරට මුල පිරීම අප සැමගේ යුතුකම බව\nහිටපු ජනාධිපති, පාර්ලිමේන්තු මන්ත්‍රී මහින්ද රාජපක්ෂ සිය නව අවුරුදු සුබ පැතුම් පණිවුඩයෙන් පෙන්වා දෙනවා.\nඑමෙන්ම ඉන්දියන් සාගරයේ නිල් දිය රැළි මත දිදුලන සියල් සපිරි සුපහන් දේශයක් නිර්මාණය කිරීම සඳහා අප සැවොම පෙරට යා යුතු බවද සිය නිවේදනයෙන් හිටපු ජනාධිපතිවරයා ප්‍රකාශ කළා. සතුරන්ට පිපුණු මල් තලා පොඩි කළ හැකි නමුත්, වසන්තය පැමිණීම නතර කළ නොහැකි බවයි හිටපු ජනාධිපති මහින්ද රාජපක්ෂ සිය සුබ පැතුම් පණිවුඩයෙන් අවධාරණය කර සිටින්නේ.",
       "URL": "https://www.hirunews.lk/123170/වේවා-ජය-සතුට-යහපත-උදා-වූ-දහසයේ-දෙදහස්",
       "Category": "Local News",
       "Parent URL": "https://www.hirunews.lk/local-news.php?pageID=5227"
}