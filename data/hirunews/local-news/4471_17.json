{
       "Source": "hirunews",
       "Timestamp": "Tuesday, 13 June 2017 - 18:29",
       "Headline": "දිස්ත්‍රික්ක 7ක් යළිත්  අවදානම්",
       "News Content": "දිස්ත්‍රික්ක 7 කට පනවා තිබූ නායයාමේ අවදානම් නිවේදනය තවත් පැය 24 කින් දීර්ඝ කර තිබෙනවා.\nඒ අනුව රත්නපුර, කෑගල්ල, ගාල්ල, කළුතර, මාතර, හම්බන්තොට සහ නුවරඑළිය යන දිස්ත්‍රික්කවලට අදාළ තත්ත්වය තවදුරටත් බලාත්මක වන බවයි ජාතික ගොඩනැගිලි පර්යේෂන සංවිධානය සඳහන් කළේ.\nමෙම කාලසීමාව තුළ ගොඩනැගිලිවල හෝ තාප්පවල පැලූම් ඇතිවීම, භූමියෙන් හෝ දිය උල්පත්වලින් මඩවතුර ගැලීම යනාදී නායයෑමක පූර්ව ලක්ෂණ කෙරෙහි අවධානය යොමු කරන ලෙසද එම සංවිධානය ජනතාවගෙන් ඉල්ලීමක් කරනවා.\nමේ අතර හෙට(14) දිනයේදී, දිවයිනේ නිරිත දිග ප්‍රදේශයේත් නැගෙනහිර සහ ඌව පළාත්වලත් හම්බන්තොට දිස්ත්‍රික්කයේත් වැසි තත්ත්වයේ සුළු වර්ධනයක් බලාපොරොත්තු වන බව කාලගුණ විද්‍යා දෙපාර්තමේන්තුව නිවේදනයක් නිකුත් කරමින් කියා සිටිනවා.\nබස්නාහිර, සබරගමුව සහ මධ්‍යම පළාත්වලත්ගාල්ල, මාතර සහ පුත්තලම දිස්ත්‍රික්කවලත් වැසි වාර කිහිපයක් ඇති වන බවයි එහි දැක්වෙන්නේ.\nනැගෙනහිර සහ ඌව පළාත්වලත් හම්බන්තොට දිස්ත්‍රික්කයේත් තැනින් තැන සවස 2.00 න් පසුව වැසි හෝ ගිගිරුම් සහිත වැසි ඇති වනවා.",
       "URL": "https://www.hirunews.lk/163484/දිස්ත්‍රික්ක-7ක්-යළිත්-අවදානම්",
       "Category": "Local News",
       "Parent URL": "https://www.hirunews.lk/local-news.php?pageID=4471"
}