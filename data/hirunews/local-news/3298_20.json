{
       "Source": "hirunews",
       "Timestamp": "Saturday, 15 June 2019 - 20:45",
       "Headline": "CIA අණාවරණයෙන් පසු මන්ත්‍රී විමල් විල්පත්තුවේ නිරීක්ෂණයක",
       "News Content": "විල්පත්තුවේ පරිවාර රක්ෂිත වනාන්තරයක් වන කල්ලාරු රක්ෂිතයෙහි සිදු කෙරෙමින් පවතින නිවාස ව්‍යාපෘතියක් පිළිබද හිරු CIA හරහා සිදු කල අණාවරණයෙන් අනතුරුව, පාර්ලිමේන්තු මන්ත්‍රී විමල් වීරවංශ මහතා අද එම ප්‍රදේශයේ නිරික්ෂණ චාරිකාවක නිරත වුණා.\nරක්ෂිත කළාපය තුළ කොන්දේසි උල්ලංඝනය කරමින් පවත්වාගෙන යන පස් ජාවාරමක් පිළිබදවද එහිදී අනාවරණ වුණා.\nවිල්පත්තු රක්ෂිතයට අයත් පරිවාර රක්ෂිත කලාපවල සිදුවන වන විනාශය පිළිබඳ හිරු සී.අයි.ඒ හරහා පළමු වරට අනාවරණය කළේ 2015 වර්ෂයේ අප්‍රේල් 23 වැනිදායි.\nඅනතුරුව ජනාධිපති මෛත්‍රිපාල සිරිසේන මහතා උතුරු නැගෙනහිර පළාත්වල කැලෑ හෙලි පෙහෙළි කිරීම නවත්වන ලෙස චක්‍රලේඛයක් ද නිකුත් කළා.\nකෙසේ වෙතත්ල නිවාස සංවර්ධන අධිකාරියේ අවසරයෙන් විල්පත්තු රක්ෂිතයට අයත් පරිවාර කලාපයක් වන කල්ලාරු රක්ෂිතයේ වනාන්තර හෙළි පෙහෙළි කරමින් නිවාස ව්‍යාපෘතියක් ක්‍රියාත්මක වන බව අප නැවතත් හිරු සී.අයි.ඒ. හරහා පසුගිය මැයි 31 වැනිදා රටට අනාවරණ කළා.\nමේ සම්බන්ධයෙන් සොයා බැලීම සදහා ජාතික නිදහස් පෙරමුණේ නායක පාර්ලිමේන්තු මන්ත්‍රී විමල් වීරවංශ මහතා අද එහි නිරීක්ෂණ චාරිකාවක නිරත වුණා.\nමෙහිදී එම ප්‍ර දේශයේ වෙළෙඳ සැලක් පවත්වාගෙන යන පුද්ගලයෙක්ගෙන් ද මන්ත්‍රීවරයා මෙම ප්‍රදේශයේ පදිංචිකරුවන් පිළිබඳ විමසා සිටියා.\nමන්ත්‍රීවරයාගේ මෙම සංචාරය අතරතුරදී උනයිත්නගර් නමින් හදුන්වන ප්‍රදේශයක කුඹුරු ඉඩම් සංවර්ධනය කරන මුවාවෙන් සිදුකරගෙන යන මහා පරිමාණ පස් ජාවාරමක් පිළිබදව ද තොරතුරු අනාවරණ වුණා.",
       "URL": "https://www.hirunews.lk/218478/cia-අණාවරණයෙන්-පසු-මන්ත්‍රී-විමල්-විල්පත්තුවේ-නිරීක්ෂණයක",
       "Category": "Local News",
       "Parent URL": "https://www.hirunews.lk/local-news.php?pageID=3298"
}