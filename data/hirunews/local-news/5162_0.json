{
       "Source": "hirunews",
       "Timestamp": "Friday, 19 February 2016 - 15:58",
       "Headline": "ජානක පෙරේරා ඝාතනයේ ප්‍රධාන සැකකරුගේ අක්කා රිමාන්ඞ්",
       "News Content": "මේජර් ජනරාල් ජානක පෙරේරා ඇතුලූ 29 දෙනෙකු මරාගෙන මැරෙන බෝම්බයකින් ඝාතනය කිරීමේ සිද්ධියේ ප්‍රධාන විත්තිකරුගේ බිරිඳගේ නැගණිය වහාම අත්අඩංගුවට ගන්නා ලෙස අධිකරණය අද නියෝග කළා.\nඅනුරාධපුර විශේෂ මහාධිකරණ විනිසුරු ඛේමා ස්වර්ණාධිපති එහිදී වැඩිදුරටත් කියා සිටියේ සිද්ධියට අදාළව අත්අඩංගුවට ගෙන සිටින ප්‍රධාන සැකකරුගේ සොහොයුරිය ද මේ මස 17 වනදා දක්වා රක්ෂිත බන්ධනාගාර ගත කරන ලෙසයි.\nමරාගෙන මැරෙන බෝම්බකරුට නවාතැන් ලබාදීම, රැකවරණ ලබාදීම සහ අධිකරණය නොමග යැවීමට උත්සාහ කිරීම යන චෝදනා මත ඇය මෙලෙස බන්ධනාගාර ගත කෙරුණා.\nසිද්ධියට අදාළව අත්අඩංගුවට ගෙන ඇති ප්‍රධාන විත්තිකරු වන්නේ උමාර් හබිතාබ් නමැත්තෙක්.\nඔහුගේ බිරිඳගේ නැගණියට ද සිද්ධියට අදාළව අධිකරණය හමුවේ පෙනී සිටින ලෙස නියෝග කර ඇතත් ඇය ඊට සහභාගි නොවීම නිසා අද වරෙන්තු නිකුත් කර තිබෙනවා.\nනඩුව යළි මාර්තු 17 වනදා විභාගයට ගැනීමට නියමිතයි.",
       "URL": "https://www.hirunews.lk/126655/ජානක-පෙරේරා-ඝාතනයේ-ප්‍රධාන-සැකකරුගේ-අක්කා-රිමාන්ඞ්",
       "Category": "Local News",
       "Parent URL": "https://www.hirunews.lk/local-news.php?pageID=5162"
}