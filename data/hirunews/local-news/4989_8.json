{
       "Source": "hirunews",
       "Timestamp": "Monday, 27 June 2016 - 13:22",
       "Headline": "මුසම්මිල්ගේ බිරිඳ FCID යට",
       "News Content": "හිටපු අමාත්‍ය, මහින්දානන්ද අලූත්ගමගේ බරපතල වංචා විමර්ශනය කෙරෙන  ජනාධිපති කොමිසම වෙත අද කැඳවා තිබුණද, අත්‍යාවශ්‍ය කටයුත්තක් හේතුවෙන් ඔහු ඊට සහභාගි නොවන බව නීතීඥවරයෙකු මාර්ගයෙන් දැනුම්දී තිබෙනවා.\nඒ අනුව ඔහුට හෙට පෙරවරුවේ මෙම කොමිසම හමුවේ පෙනී සිටින ලෙසටයි දැනුම්දී ඇත්තේ.\nපසුගිය රජය සමයේ නාවලපිටිය දුම්රිය ස්ථානයට අයත් ඉඩමක් මහින්දානන්ද අලූත්ගමගේ් පදනම වෙත කුලියට ලබාදීම සම්බන්ධයෙන් සිදු කෙරෙන විමර්ශනවලට අදාළ ප්‍රකාශයක් ලබාදීම සඳහා මොහුට මෙම කොමිසම  හමුවේ පෙනී සිටින ලෙස දැනුම්දී තිබුණා.\nමේ අතර රක්ෂිත බන්ධනාගාර ගතකර සිටින ජාතික නිදහස් පෙරමුණේ මාධ්‍ය ප්‍රකාශක, මොහොමඞ් මුසම්මිල්ගේ බිරිඳ වන නදීකා හර්ෂිණී පොලිස් මූල්‍ය අපරාධ විමර්ශන කොට්ඨාශය වෙත අද කැඳවා තිබෙනවා.\nඒ, පසුගිය රජය සමයේ ජනාධිපති ලේකම් කාර්යාලයේ වාහන අයථා ලෙස භාවිත කරමින් රුපියල් හැට දෙලක්ෂයකට ආසන්න රාජ්‍ය මුදල් අවභාවිත කිරීමේ සිද්ධියක් සම්බන්ධයෙන් ප්‍රකාශයක් ලබාගැනීම  සඳහායි.\nඅදාළ මුදල ඇයගේ ගිණුමක තැන්පත් කර ඇති බවටයි පැමිණිල්ලේ සඳහන් වන්නේ.\nමෙම සිද්ධියට ප්‍රකාශයක් ලබාගැනීම සඳහා පසුගිය 20 වනදා මූල්‍ය අපරාධ විමර්ශන කොට්ඨාශය හමුවේ පෙනී සිටි හිටපු පාර්ලිමේන්තු මන්ත්‍රී මොහොමඞ් මුසම්මිල් අත්අඩංගුවට ගැනුනු අතර ඔහු ලබන මස 4 වනදා දක්වා රක්ෂිත බන්ධනාගාර ගතවයි පසුවන්නේ.",
       "URL": "https://www.hirunews.lk/136568/මුසම්මිල්ගේ-බිරිඳ-fcid-යට",
       "Category": "Local News",
       "Parent URL": "https://www.hirunews.lk/local-news.php?pageID=4989"
}