{
       "Source": "hirunews",
       "Timestamp": "Thursday, 11 May 2023 - 10:30",
       "Headline": "වාප්පු ලිපිකරුවන් ප්‍රමාද වීමෙන් රේගු නිෂ්කාශන කටයුතුවලට බාධා",
       "News Content": "වාප්පු ලිපිකරුවන් ප්‍රමාද වී සේවයට වාර්තා කිරීම නිසා රේගු නිෂ්කාශන කටයුතුවලට දැඩි බාධාවක් එල්ල වී ඇති බව රේගු අධ්‍යක්ෂ ජනරාල්වරයා සඳහන් කරනවා.\nරේගු අධ්‍යක්ෂ ජනරාල්වරයා සඳහන් කරන්නේ වාප්පු ලිපිකරුවන් වර්ජන ක්‍රියාමාර්ගයකට අවතීර්ණ වී නොමැති බවයි.\nඔවුන්ගේ ප්‍රමාද වී පැමිණීම නිසා රේගු නිෂ්කාශන කටයුතුවල දැඩි ප්‍රමාදයක් ඇති වීම ගැටළුවක් බව ද ඔහු වැඩිදුරටත් ප්‍රකාශ කළා.\nකෙසේ වෙතත් මේ හේතුවෙන් රේගු දෙපාර්තමේන්තුවට අයත් ඔරුගොඩවත්ත - බහාලුම් නිෂ්කාශන අංගනයේ මෙහෙයුම් කටයුතුවලට දැඩිව බාධා එල්ල වී තිබෙන බවයි අප වාර්තාකරු සඳහන් කළේ.\nඑහි අධ්‍යක්ෂ ජනරාල් සරත් නෝනිස් කියා සිටියේ මේ හේතුවෙන් අංගනයට අලුතින් බහාලුම් ඇතුළු කර ගැනීමට ද නොහැකි වී ඇති බවයි.\nමේ නිසා ඔරුගොඩවත්ත - අවිස්සාවේල්ල මාර්ගයේ දිගු බහාලුම් පෝලිමක් දක්නට ලැබෙන අතර මාර්ගයේ ගමනාගමනයට ද එමගින් බාධා එල්ල වී තිබෙනවා.",
       "URL": "https://www.hirunews.lk/334870/වාප්පු-ලිපිකරුවන්-ප්‍රමාද-වීමෙන්-රේගු-නිෂ්කාශන-කටයුතුවලට-බාධා",
       "Category": "Local News",
       "Parent URL": "https://www.hirunews.lk/local-news.php?pageID=352"
}