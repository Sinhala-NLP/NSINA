{
       "Source": "hirunews",
       "Timestamp": "Friday, 10 April 2020 - 9:37",
       "Headline": "ඉන්දියාව කොරෝනා පරීක්ෂා කිරීමේ ක්‍රමවේදය වෙනස් කරයි",
       "News Content": "කොරෝනා වෛරස් ආසාදිතයන් පරීක්ෂා කිරීමේ ක්‍රමෝපාය යළි ඇගයීමට ඉන්දියාව පියවර ගෙන තිබෙනවා.\nඒ අනුව දිල්ලිය ඇතුළු වෛරසය පැතිරීමේ අවදානම සහිත ප්‍රදේශ හඳුනාගෙන ඒවායේ පරීක්ෂා කිරීම් ඉහළ නංවා ඇති බව සඳහන්.\nඑහිදී කොරෝනා ආසාදිතයන්ට සම්බන්ධතාවක් නොමැති වුවද රෝග ලක්ෂණ සහිත සියළු පුද්ගලයන් පරීක්ෂාවට ලක් කිරීම විශේෂත්වයක්.\nපසුගිය දින 20ක කාලය තුළ ඉන්දියාව පරීක්ෂාවට ලක් කළේ වර්ග 5කට අයත් සැක කටයුතු පුද්ගලයන් බවයි ඉන්දීය මාධ්‍ය සඳහන් කළේ.\nපසුගිය දින 14 තුළ ජාත්‍යන්තර සංචාරයන් හි නිරත වූ පුද්ගලයන්, තහවුරු වූ ආසාදිතයන් හා සබඳතා පැවැත්වූ රෝග ලක්ෂණ සහිත පුද්ගලයන්, රෝග ලක්ෂණ පෙන්නුම් කළ සෞඛ්‍ය සේවකයන් කොරෝනා වෛරස් ලක්ෂණ පෙන්නුම් නොකළ ද දරුණු ශ්වසන ආබාධ සහිත පුද්ගලයන් සහ තහවුරු කළ රෝගීන්ගේ අවදානම් සහිත සබඳතාවන් මෙලෙස පරීක්ෂාවට ලක් කෙරුණා.\nනව ක්‍රමවේදය අනුව අහඹු පරීක්ෂණ සිදුකළ ද පී.සී.ආර්. හෙවත් කොරෝනා තහවුරු කිරීමේ පරීක්ෂාවට ලක් කෙරෙන්නේ දින 7ක කාලයක් අඛණ්ඩව උණ, කැස්ස, උගුරේ ආසාදන සහ නාස් දියර ගැලීම වැනි ලක්ෂණ සහිත පුද්ගලයන් පමණයි.\nමේ අතර, ඉන්දීය වෛද්‍ය පර්යේෂණ ආයතනය සඳහන් කළේ සංචාරයන් හි නිරත වූ හෝ එවැනි පුද්ගලයන් සමඟ සබදතාවක් නොමැති ජනතාව අතර වෛරසය ආසාදනය වීමේ ප්‍රතිශතය ඉහළ ගොස් ඇති බවයි.\nනවතම දත්තවලට අනුව එලෙස සංචාරය කිරීමේ ඉතිහාසයක් නොමැති රෝගීන් අතර කොරෝනා ආසාදිතයන්ගේ ප්‍රතිශතය සියයට 38ත් සියයට 54ක් අතර අනුපාතයක් දක්වා ඉහළ ගොස් තිබෙනවා.\nඉන්දියාවේ කොරෝනා වෛරස් මරණ සංඛ්‍යාව මේ වන විට 199 දක්වා ඉහළ ගොස් ඇති අතර, ගත වූ පැය 24 තුළ නව මරණ 33ක් වාර්තා වුණා.\nඑරට කොරෝනා වෛරස් මුළු ආසාදිතයන්ගේ සංඛ්‍යාව 6412ක්.\nසමස්ත ඉන්දියාවම මේ වන විට කොරෝනා වෛරසය පාලනය කිරීමේ පියවරක් ලෙස මුළුමනින්ම වසා දමා ඇති අතර, ඒ හේතුවෙන් එරට ග්‍රාමීය ජනතාව දැඩි දුෂ්කරතාවකට පත්ව ඇති බව සඳහන්.\nමේ අතර, ඉන්දියාව පුරා ක්‍රියාත්මක නිරෝධායන පියවර හේතුවෙන් ආන්ද්‍ර ප්‍රදේශ් ප්‍රාන්තයේ සිර වූ තම පුතු ස්කූටරයක නංවාගෙන දින 3ක් තිස්සේ කිලෝමීටර් 1400ක් ගෙවා තෙලංගානාවේ හයිද්‍රාබාද් නුවරට පැමිණි මවක් පිළිබදව ඉන්දීය මාධ්‍ය අද වාර්තා කළා.\nරාසියා බේගම් නැමති 48 හැවිරිදි එම කාන්තාවගේ සැමියා මීට 15 වසරකට පෙර මිය ගොස් ඇති අතර, ජීවත් වී ඇත්තේ ඇයගේ 19 හැවිරිදි පුතුන් දෙදෙනා සමඟින්. ඇය සිය ස්කූටරයෙන් රැගෙන විත් ඇත්තේ වෛද්‍ය ශිෂ්‍යයෙකු වූ සිය පුතු බවයි මාධ්‍ය වාර්තා කළේ.\nඑමෙන්ම, උතුරු ඉන්දියාවේ පන්ජාබ් ප්‍රාන්තයේ වැසියන්ට ද දශක 3කට පසු ප්‍රථම වරට හිමාල කඳුවැටිය පැහැදිලිව දිස් වන බව වාර්තා වනවා.\nපන්ජාබයේ ජලන්ධාර් නගරවාසීන්ට සැතපුම් 100ක් පමණ ඈතින් පිහිටි හිමාලය මෙලෙස දිස් වන්නට පටන්ගෙන ඇත්තේ මිනිස් ක්‍රියාකාරකම් අවම වී වායු දූෂණය කැපී පෙනෙන ලෙස පහත වැටීම හේතුවෙන්.\nකොරෝනා වෛරස් ගෝලීය වසංගතය හේතුවෙන් බි්‍රතාන්‍යයේ පනවා ඇති සීමාවන් තවදුරටත් දීර්ඝ කරන බව එරට රජය නිවේදනය කර තිබෙනවා. අගමැති බොරිස් ජොන්සන් වෙනුවෙන් ඒ බව ප්‍රකාශයට පත් කළේ විදේශ ලේකම් ඩොමිනික් රාබ් විසින්.\nකොරෝනා වෛරසය ආසාදනය වූ අගමැති බොරිස් ජොන්සන් ලන්ඩනයේ ශාන්ත තෝමස් රෝහලේ දැඩි සත්කාර ඒකකයෙන් ඊයේ දිනයේ දී සාමාන්‍ය වාට්ටුවකට ඇතුළත් කරනු ලැබුව ද ඔහු තවදුරටත් එහි රැදී සිටිනු ඇති.",
       "URL": "https://www.hirunews.lk/238318/ඉන්දියාව-කොරෝනා-පරීක්ෂා-කිරීමේ-ක්‍රමවේදය-වෙනස්-කරයි",
       "Category": "Local News",
       "Parent URL": "https://www.hirunews.lk/local-news.php?pageID=2805"
}