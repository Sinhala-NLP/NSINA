{
       "Source": "hirunews",
       "Timestamp": "Tuesday, 06 November 2018 - 16:55",
       "Headline": "ස්ථිර සාමය සහ සංහිඳියාව වෙනුවෙන් සෑම පියවරක්ම ගන්නා බව ජනපති කියයි",
       "News Content": "රට තුළ ස්ථිර සාමය සහ සංහිඳියාව ගොඩනැගීම වෙනුවෙන් ගත යුතු සෑම පියවරක්ම ගන්නා බව ජනාධිපති මෛත්‍රීපාල සිරිසේන පවසනවා.\nඊයේ පස්වරුවේ ජනාධිපති මන්දිරයේ පැවති විශේෂ දීපවාලී සැමරුම් උත්සවය අමතමින් ජනාධිපතිවරයා මේ බව කියාසිටියා.\nදීපවාලී යනු සමාජ සාධාරණත්වය සහ යුක්තිය ඉටුවු දිනය බව මෙහිදී වැඩිදුරටත් අදහස් දක්වමින් ජනාධිපතිවරයා සඳහන් කළා.\nරටේ ජීවත්වන සෑම අයෙකුටම යුක්තිය සහ සාධාරණත්වය ඉටු විය යුතු අතර සියලු ජාතීන් අතර සමගිය සහ සහජීවනය ශක්තිමත් විය යුතු බවයි මෛත්‍රීපාල සිරිසේන මහතා කියාසිටියේ.\nමෙම විශේෂ දීපාවලී සැමරුම් උත්සවයට අග්‍රාමාත්‍ය මහින්ද රාජපක්ෂ, විපක්ෂ නායක ආර්. සම්බන්ධන් මෙන්ම රජයේ අමාත්‍යවරුන් පිරිසක්ද එක්ව සිටියා.\nමේ අතර ජනාධිපති මෛත්‍රීපාල සිරිසේන විසින් ජාතික තරුණ සේවා සභාවේ නව සභාපති සහ අධ්‍යක්‍ෂ ජනරාල්වරයා ලෙස මනුල චමල් පෙරේරා පත්කර ඇති බව රජයේ ප්‍රවෘත්ති දෙපාර්තමේන්තුව නිවේදනය කළා.",
       "URL": "https://www.hirunews.lk/203693/ස්ථිර-සාමය-සහ-සංහිඳියාව-වෙනුවෙන්-සෑම-පියවරක්ම-ගන්නා-බව-ජනපති-කියයි",
       "Category": "Local News",
       "Parent URL": "https://www.hirunews.lk/local-news.php?pageID=3664"
}