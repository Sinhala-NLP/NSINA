{
       "Source": "hirunews",
       "Timestamp": "Friday, 14 October 2022 - 13:29",
       "Headline": "මහ කන්නයේදී හෙක්ටයාරයකට යූරියා කිලෝ 176 ක්",
       "News Content": "මෙවර මහ කන්නයේදී කුඹුරු හෙක්ටයාරයකට යූරියා පොහොර කිලෝග්‍රෑම් 176 බැගින් ලබාදීමට කෘෂිකර්ම දෙපාර්තමේන්තුව නිර්දේශ කර ඇති බව අමාත්‍ය මහින්ද අමරවීර පවසනවා.\nහම්බන්තොට - නෙටොල්පිටිය ගොවිජන සේවා මධ්‍යස්ථානයේ මහකන්නය සඳහා ගොවීන්ට වගා ණය මුදල් පිරිනැමීමේ වැඩසටහනකට අද (14) එක්වෙමිනුයි අමාත්‍යවරයා මේ බව ප්‍රකාශ කළේ.\nපසුගිය යල කන්නයේදී වී ගොවීන්ට හෙක්ටයාරයකට යූරියා පොහොර කිලෝග්‍රෑම් 100 ක් ලබාදීමට කෘෂිකර්ම දෙපාර්තමේන්තුව කටයුතු කළා.\nනමුත්, මෙවර මහ කන්නයේදී සියයට 70 ක් රසායනික පොහොර සහ සියයට 30 ක් කාබනික පොහොර වශයෙන් යෙදීමට නිර්දේශ කිරීම මත, වී වගාවට යූරියා පොහොර ප්‍රමාණය යළ කන්නයට වඩා කිලෝග්‍රෑම් 76 ක් ලබා දෙන බවයි කෘෂිකර්ම අමාත්‍යවරයා සඳහන් කළේ.\nමේ අතර, රාජාංගනය ගොවි ව්‍යාපාරයේ ගොවියන්ට මහ කන්නය සඳහා ජලය නිකුත් කිරීමේ කන්න රැස්වීම අනුරාධපුර දිස්ත්‍රික් ලේකම් ජේ.එම්.කේ. ජයසුන්දරගේ ප්‍රධානත්වයෙන් ඊයේ පැවැත්වුණා.\nඑහිදී වී වගාවන් සඳහා එළඹෙන 25 වනදින ජලය නිකුත් කිරීමට යෝජනා වී තිබෙනවා.\nකෙසේ වෙතත් කන්න රැස්වීමෙන් අනතුරුව ඊට එක්වූ ගොවීන් චෝදනා කළේ මෙවර මහ කන්නය සඳහා ද ප්‍රමාණවත් පොහොර ලබාදීමට නිසි සැළසුමක් නොමැති බවයි.",
       "URL": "https://www.hirunews.lk/317845/මහ-කන්නයේදී-හෙක්ටයාරයකට-යූරියා-කිලෝ-176-ක්",
       "Category": "Local News",
       "Parent URL": "https://www.hirunews.lk/local-news.php?pageID=804"
}