{
       "Source": "hirunews",
       "Timestamp": "Sunday, 07 May 2023 - 8:31",
       "Headline": "කළුතර දකුණ දුම්රිය මාර්ගය ආසන්නයේ නාඳුනන මළ සිරුරක්  (වීඩියෝ)",
       "News Content": "කළුතර දකුණ - ගාලු පාරේ ප්‍රධාන වීදියේ හෝටලයක් පිටුපස දුම්රිය මාර්ගය ආසන්නයේ තිබී ඊයේ (06) නිරුවත් කාන්තා මළ සිරුරක් සොයාගෙන තිබෙනවා.\nමෙසේ මිය ගොස් ඇත්තේ වයස අවුරුදු 16 ක් වන කළුතර නාගොඩ ප්‍රදේශයේ පදිංචිකාරියක් බවයි වාර්තා වී ඇත්තේ.\nමිය ගිය තරුණිය තවත් කාන්තාවක් හා පිරිමි පුද්ගලයින් දෙදෙනෙකු සමඟ මෙම හෝටලය වෙත ඊයේ දිනයේ පැමිණ ඇති අතර ඔවුන් හෝටලයේ කාමර දෙකක් කුලියට ගෙන රැඳී සිට ඇති බවත්, ඉන් එක් කාන්තාවක් හා පුරුෂයෙකු හෝටලයෙන් පිටව ගොස් ඇති අතර ඉන් පසුව අදාළ තරුණිය සමඟ සිටි පුද්ගලයා ද හෝටලයෙන් පිටව ගොස් ඇති බවත් මූලික පොලිස් විමර්ශනවල දී අනාවරණය වී තිබෙනවා.\nඉන් පසු හෝටලය පිටුපස දුම්රිය මාර්ගයේ ආසන්නයේ තිබී මළ සිරුර හමු වී ඇති බවයි පොලිසිය වැඩිදුරටත් සඳහන් කළේ.\nසිද්ධිය සම්බන්ධයෙන් සැකපිට මෙම පිරිසේ සිටි අනෙක් තරුණයා හා තරුණිය අත්අඩංගුවට ගෙන ඇති අතර මෙම මියගිය කාන්තාව සමඟ පැමිණි තරුණයා සොයා පොලිස් විමර්ශන ක්‍රියාත්මකයි.\nමෙය මනුෂ්‍ය ඝාතනයක් ද යන්න සම්බන්ධයෙන් අනාවරණය කරගැනීම සදහා කළුතර දකුණ පොලීසිය වැඩිදුර විමර්ශන සිදු කරන බවයි වාර්තා වී ඇත්තේ.",
       "URL": "https://www.hirunews.lk/334456/කළුතර-දකුණ-දුම්රිය-මාර්ගය-ආසන්නයේ-නාඳුනන-මළ-සිරුරක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=364"
}