{
       "Source": "hirunews",
       "Timestamp": "Wednesday, 26 January 2022 - 19:40",
       "Headline": "ශ්‍රී ලංකාවේ වන අලි වෙනුවෙන් ජනප්‍රිය හොලිවුඩ් නලුවෙක් තැබූ සටහන",
       "News Content": "කසල ආහාරයට ගැනීමෙන් මියයන ශ්‍රී ලංකාවේ වන අලි පිළිබඳ ජාත්‍යන්තර මාධ්‍යවල පළවූ පුවතක් ට්විටර් සටහනක් ලෙසට පළ කිරීමට ජනප්‍රිය හොලිවුඩ් නලු ලියනාඩෝ ඩිකැප්‍රියෝ කටයුතු කර තිබෙනවා.\nඑම මාධ්‍ය වාර්තාව මගින් පෙන්වා දෙන්නේ අම්පාර ප්‍රදේශයේ කසල කන්දක් හේතුවෙන් වන අලි විශාල පිරිසක් මියගොස් ඇති බවටයි.\nගතවූ වසර 8ක පමණ කාලය තුල පල්ලක්කාඩු කසල කන්දේ ඇති ප්ලාස්ටික් ඇතුලු අපද්‍රව්‍ය ආහාරයට ගැනීමෙන් වන අලින් 20ක පමණ ප්‍රමාණයක් මියගොස් ඇතැයි තොරතුරු වාර්තා වන බවටයි එමගින් සඳහන් කර ඇත්තේ.\nඅම්පාර දිස්ත්‍රික්කයේ පල්ලකාඩු කසල කන්දේ කසල ආහාරයට ගැනීමෙන් පසුගිය සති අන්තයේ තවත් වන අලින් දෙදෙනකු මියගොස් සිටියදී හමුවී ඇති බවටයි අදාළ විදෙස් මාධ්‍ය වාර්තාව පෙන්වා දෙන්නේ.\nවිවෘත කසළ රඳවනයක ඇති ප්ලාස්ටික් අපද්‍රව්‍ය හේතුවෙන් එම කලාපයේ අලි ඇතුන් මිය යන බවට වන අලි සංරක්ෂණවේදීන් සහ පශු වෛද්‍යවරු අනතුරු අඟවන බව විදෙස් මාධ්‍ය ප්‍රකාශ කළා.\nමියගිය සතුන් පරීක්ෂා කිරීමේදී ඔවුන් කුණු කන්දේ ඇති දිරාපත් නොවන ප්ලාස්ටික් විශාල ප්‍රමාණයක් ගිල දමා ඇති බව වනජීවී පශු වෛද්‍යවරයෙකු වන නිහාල් පුෂ්පකුමාර මහතා සඳහන් කර තිබෙනවා.\nඔහු ප්‍රකාශ කර ඇත්තේ පොලිතීන්, ආහාර දවටන, ප්ලාස්ටික්, නොදිරන වෙනත් ද්‍රව්‍ය සහ ජලය පමණක් මෙම අලින්ගේ පශ්චාත් මරණ පරීක්ෂණවලදී දැකගත හැකි වූ බවයි.\nඅලි ඇතුන් සාමාන්‍යයෙන් ආහාරයට ගන්නා ආහාර පැහැදිලිව පෙනෙන්නට නොතිබු බව ද සඳහන්.\nවිදෙස් මාධ්‍ය වාර්තා කරන්නේ අලි ඇතුන් ශ්‍රී ලංකාවේ ගෞරවයට පාත්‍ර වුව ද මේ වනවිට වඳවීමේ තර්ජනයට ලක්ව ඇති බවයි.\nරටේ පළමු අලි සංගණනයට අනුව 19 වන සියවසේ වන අලි 14,000ක් පමණ සිට ඇති අතර එය 2011 වසර වන විට 6,000 දක්වා අඩු වී තිබෙනවා.\nවන අලින්ගේ ස්වභාවික වාසස්ථාන අහිමි වීම සහ වන විනාශය හමුවේ එම සත්වයන්ගේ ජිවිත වැඩි අවදානමට ලක්ව තිබෙනවා.\nබොහෝ වන අලි ආහාර සොයා මිනිස් ජනාවාසවලට පැමිණෙන අතර ඇතැමුන් දඩයම්කරුවන් හෝ ගොවීන් විසින් ඔවුන්ගේ වගාවන්ට හානි කිරීම නිසා මරා දමනු ලබනවා.\nමේ හේතුව මත කුසගින්නෙන් පෙළෙන අලි කුණු කන්දේ ඇති අපද්‍රව්‍ය සොයමින් තම ආහාර ජීර්ණ පද්ධතියට හානි කරන ප්ලාස්ටික් මෙන්ම තියුණු වස්තූන් ද පරිභෝජනය කරන බවයි වනජීවී පශු වෛද්‍යව පුෂ්පකුමාර මහතා කියාසිටියේ.\nඉන්පසු අලි ඇතුන් ආහාර ගැනීම නතර කරන අතර ඔවුන්ගේ සිරුරු ඔවුන්ට ඍජුව තබා ගැනීමට නොහැකි තරමට දුර්වල වනවා.\nඅනතුරුව ඔවුන්ට ආහාර හෝ ජලය පරිභෝජනය කළ නොහැකි වන බැවින් එය ඔවුන්ගේ  අවසානය ලඟා කරනවා.\nඅලි ඇතුන් ප්ලාස්ටික් ඇතුළු අපද්‍රව්‍ය පරිභෝජනය කිරීම වැළැක්වීම සඳහා වනජීවී කලාප අසල කසළවල ඇති කසළ ප්‍රතිචක්‍රීකරණය කරන බව 2017 දී රජය නිවේදනය කළා.\nසතුන්ට එම ස්ථානවලට ළඟාවීමට නොහැකි වන ආකාරයෙන් එම ස්ථාන වටා විදුලි වැටවල් ඉදිකරන බවද ප්‍රකාශ කර තිබුණා.\nකෙසේවෙතත් මෙතෙක් ඉන් එක් යෝජනාවක් හෝ සම්පූර්ණයෙන් ක්‍රියාත්මක වී නොමැති බව විදෙස් මාධ්‍ය පෙන්වා දෙනවා.\nදිවයින පුරා වනජීවී කලාපවල අපද්‍රව්‍ය බැහැර කරන ස්ථාන 54ක් පමණ පවතින අතර, ඒ අවට අලි ඇතුන් 300ක් පමණ ගැවසෙන බව නිලධාරීන් ප්‍රකාශ කරනවා.\nපල්ලක්කාඩු ගම්මානයේ අපද්‍රව්‍ය කළමනාකරණ මධ්‍යස්ථානය 2008 දී යුරෝපා සංගමයේ ආධාර ඇතිව පිහිටුවන ලද අතර  අවට ගම් නවයකින් එකතු වන කසළ  එම ස්ථානයට දැමුව ද ප්‍රතිචක්‍රීකරණය කිරීමක් සිදු නොවන බව සඳහන්.\n2014 වසරේදී මෙම ස්ථානය ආරක්ෂා කරන විදුලි වැටට අකුණු සැර වැදී ඇති අතර බලධාරීන් එය අලුත්වැඩියා නොකළ අතර අලි ඇතුන්ට කුණු කන්දට ඇතුළු වීමට  එමගින් ඉඩ සැලසෙන බවයි අදාළ මාධ්‍ය වාර්තාවල දැක්වෙන්නේ.\nවන අලි අපද්‍රව්‍ය වළ අසලට පැමිණ නිරන්තරයෙන් ගැවසීම හේතුවෙන් අවට ගම්වාසීන් තුළ ද භීතියක් ඇති වී ඇති බවයි  ප්‍රදේශවාසීන් පෙන්වා දෙන්නේ.\nගම් වදින වන අලි පලවා හැරීමට ජනතාව රතිඤ්ඤා හෝ අලි වෙඩි පත්තු කරන අතර ඇතැමුන් නිවෙස් වටා විදුලි වැට ද ඉදිකර තිබෙනවා.\nප්‍රදේශවාසීන් පෙන්වා දෙන්නේ වන අලි උවදුරක් බවට ප්‍රකාශ කළ ද වන අලිත් සම්පතක් බවයි.\nතම කෘෂිකාර්මික කටයුතු කරගෙන යාමට ඉඩ සලසන මිනිස් ජීවිත මෙන්ම අලි ඇතුන් ද ආරක්ෂා කර ගැනීමට ක්‍රමයක් බලධාරීන් විසින් ඉදිරිපත් කළ යුතු බව ඔවුන් පෙන්වා දෙනවා.\nමේ අතර ජනප්‍රිය හොලිවුඩ් නළුවෙකු සහ නිශ්පාදකවරයෙකු වන ලියනාඩෝ ඩිකැප්‍රියෝ තම ට්විටර් ගිණුමටද ශ්‍රී ලංකාවේ වන අලි පිළිබඳ සටහනක් තබා තිබුණා.",
       "URL": "https://www.hirunews.lk/295274/ශ්‍රී-ලංකාවේ-වන-අලි-වෙනුවෙන්-ජනප්‍රිය-හොලිවුඩ්-නලුවෙක්-තැබූ-සටහන",
       "Category": "Local News",
       "Parent URL": "https://www.hirunews.lk/local-news.php?pageID=1395"
}