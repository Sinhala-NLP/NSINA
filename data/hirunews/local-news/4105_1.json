{
       "Source": "hirunews",
       "Timestamp": "Sunday, 28 January 2018 - 8:28",
       "Headline": "හිටපු ජනපතිගේ සිවිල් අයිතිය අහෝසි කළ යුතු බවට වන නිර්දේශයක් ගැන අගමැති කියයි",
       "News Content": "බරපතල දූෂණ වංචා විමර්ශන වාර්තාවෙන් හිටපු ජනාධිපතිවරයාගේ සිවිල් අයිතිය අහෝසි කළ යුතු බවට නිර්දේශ කර ඇතැයි අග්‍රාමාත්‍ය රනිල් වික්‍රමසිංහ පවසනවා.\nඔහු මේ බව සඳහන් කළේ මොරවක ඊයේ පැවති ජන රැළියකට එක්වෙමින්.\n‘‘ මේ වාර්තා දෙකෙන් එකක් තියෙන්නේ බැඳුම්කරය.  මේ බැඳුම්කරය ගැන මම අලුතෙන් කියන්න යන්නේ නැහැ. එක්සත් ජාතික පක්ෂයටවත් අපිටවත් විරුද්ධව කිසිම කාරණයක් නැහැ. ඒක එක පාරක් නෙමෙයි දැන් තුන් හතර පාරක් පාර්ලිමේන්තුවේ වාද විවාද කරල තියෙන්නේ. අපිට හංගගන්න දෙයක් නැහැ. අපිට පාපිස්ස යට දාන්න දෙයක් නැහැ. කට කැපුවත් බලය සඳහා මම බොරු කියන්නේ නැහැ. එම වාර්තාවේ එක් යෝජනාවක සඳහන් වන්නේ හිටපු ජනාධිපතිවරයාගේ සිවිල් අයිතිවාසිකම් වසර 7 ක් නොව ජීවිතාන්තය දක්වා අහෝසි කළ යුතු බවයි. අද ශ්‍රී ලංකා නිදහස් පක්ෂයේ ඇතැම් අය කියනවා ඒ අයට පොහොට්ටුව සමගත් වැඩකටයුතු කිරීමට වුවමනායි කියලා. ඉතින් එහෙමනම් ඒ අයට මේ ප්‍රශ්නයටත් විසඳුම් සොයාගැනීමට සිදුවෙයි කියලා මම කියනවා.’’",
       "URL": "https://www.hirunews.lk/182226/හිටපු-ජනපතිගේ-සිවිල්-අයිතිය-අහෝසි-කළ-යුතු-බවට-වන-නිර්දේශයක්-ගැන-අගමැති-කියයි",
       "Category": "Local News",
       "Parent URL": "https://www.hirunews.lk/local-news.php?pageID=4105"
}