{
       "Source": "hirunews",
       "Timestamp": "Tuesday, 28 September 2021 - 8:31",
       "Headline": "රජයේ ඉඩම් කොල්ලයක් නැවැත්වීමට නිවාස සංවර්ධන අධිකාරිය ක්‍රියාත්මක වෙයි",
       "News Content": "දේශපාලන හිතවත්කම් මත පෞද්ගලික සමාගමකට කුණු කොල්ලයට සංවර්ධනය කිරීම සඳහා පවරා දී තිබූ ජාතික නිවාස සංවර්ධන අධිකාරියට අයත් රුපියල් කෝටි ගණනක් වටිනා කොළඹ 10 ඩාර්ලි පාරේ පිහිටි ඉඩමක් යළි නිවාස සංවර්ධන අධිකාරිය යටතට පවරාගෙන තිබෙනවා.\nඅදාළ පෞද්ගලික සමාගම විසින් ගිවිසුම්ගත කරුණු උල්ලංඝණය කරමින් කටයුතු කර තිබීම හේතුවෙන් නීතිපතිවරයාගෙන් ලද උපදෙස් අනුවයි අදාළ පවරා ගැනීම සිදු කර ඇත්තේ.\nජාතික නිවාස සංවර්ධන අධිකාරියට අයත් කොළඹ 10 ඩාර්ලි පාරේ පිහිටි පර්චස් 214ක මෙම භුමියේ සංවර්ධන ව්‍යාපෘතියක් ක්‍රියාත්මක කිරිම සඳහා එල්.ඇන්ඩ්.ටී යටිතල පහසුකම් සංවර්ධන පෞද්ගලික සමාගමට පවරා තිබෙන්නේ කැබිනට් අනුමැතියක් ද සහිතව යි.\nකෙසේ වෙතත්, අදාළ පෞද්ගලික සමාගම වසර 5ක් තුළ කිසිදු සංවර්ධන කටයුත්තක් එම භූමියේ සිදු කර නැහැ.\nමේ අතරතුර, එල් ඇන්ඩ් ටී යටිතල පහසුකම් සංවර්ධන පෞද්ගලික සමාගම විසින් අදාළ ඉඩමේ වෙනත් ව්‍යාපෘති සිදු කරගෙන යාමට කුප්‍රකට ලෙස ලංකා රියල්ටි ඉන්වෙස්ට්මන්ට් නම් පෞද්ගලික සමාගමකට නිතිවිරෝධී ලෙස පවරා තිබෙනවා.\nසංවර්ධනය කිරීමට නො හැකි නම් ඉඩම නැවත රජයට භාර දීම සිදු කළ යුතු ව තිබුණත් ඒ පිළිබඳ සාකච්ඡාව වැලි අතරේ සඟවමින් අනියම් ලාභ ලැබීමට මෙමඟින් අවස්ථාව හිමිකර දී තිබුණේ, ඇතැම් දේශපාලනඥයින්ගේ ආශිර්වාදය ද සහිතව යි.\nමේ අතර, මෙම අගනා භූමිය පිලිබඳ සාකච්ඡාව යහපාලන රජය බලයට පත්වීමෙන් පසුව 2016 වසරේ දී නැවත කරලියට පැමිණෙනවා.\nඑහිදී 2006 දී තක්සේරු කළ වටිනාකමටම, තවත් වසර 5ක් සඳහා නැවතත් නීතිවිරෝධී ආකාරයට ලබාගත් සමාගමටම මෙම භූමිය සංවර්ධනය සඳහා යළි පැවරෙන්නේ නිවාස සංවර්ධන අධිකාරියේ නිලධාරීන් පවා මවිතයට පත් කරමින්.\nඒ සඳහා ද කිසිදු කැබිනට් අනුමැතියක් ලබාගෙන නැහැ.\nවසරින් වසර නිකරුනේ ගතවී ගියත් කිසිදු වටිනාකමක් එක් කිරීමට නො හැකි වූ මෙම ඉඩම නැවත රජයට පවරා ගැනීම සම්බන්ධයෙන් ජාතික නිවාස සංවර්ධන අධිකාරියේ අවධානය යොමු වන්නේ ඉන් අනතුරුවයි.\nඒ අනුව නිවාස අධිකාරිය විසින් මේ සම්බන්ධයෙන් ගත හැකි නීතිමය ක්‍රියාමාර්ග පිළිබඳ ව නීතිපති දෙපාර්තමේන්තුවෙන් උපදෙස් ඉල්ලා තිබුණා.\nඉඩම පිළිබඳ ඇති සියලු‍ ගිවිසුම් පරීක්ෂා කළ නීතිපති දෙපාර්තමේන්තුව නිවාස අධිකාරියට උපදෙස් ලබා දී ඇත්තේ, අදාළ ගිවිසුම් අවලංගු කර ඉඩම නැවතත් අධිකාරියට පවරා ගන්නා ලෙසට යි.\nඒ අනුව නිවාස සංවර්ධන අධිකාරියේ නිලධාරීන් අදාළ ඉඩම පවරා ගැනීමට කටයුතු කළා.\nකෙසේ වෙතත්, මෙම අත්පත් කරගැනීමට ඒ වනවිට එම භූමියේ රැඳී සිටින ලංකා රියල්ටි ඉන්වෙස්ට්මන්ට් පෞද්ගලික සමාගම චෝදනා කර තිබුණේ කිසිදු පෙර දැනුම් දීමක් සිදු නො කොට කළ මේ අත්පත් කරගැනීම නීතිවිරෝධී බවයි.\nඊට ප්‍රතිචාර දක්වමින් නිවාස සංවර්ධන අධිකාරිය පැවසූවේ මෙම අත්පත් කරගැනීම පිළිබඳව අධිකාරිය නීතිමය වශයෙන් ගිවිසුම්ගත මුල් සමාගම වූ එල් ඇන්ඩ් ටී යටිතල පහසුකම් සංවර්ධන පෞද්ගලික සමාගම දැනුවත් කර ඇති බවයි.\nඉඩම දැනට භුක්ති විඳින ලංකා රියල්ටි ඉන්වෙස්ට්මන්ට් පෞද්ගලික සමාගම සමඟ නිවාස අධිකාරියට කිසිදු ගනුදෙනුවක් නො මැති බව නිවාස සංවර්ධන අධිකාරිය දැනුම් දී තිබෙනවා.\nමෙම ඉඩම සහ දේශපාලනඥයෙකුගේ පුත්‍රයෙකු අතර ඇති සමීප සම්බන්ධතාවක් පිළිබඳව ද ආන්දෝලනාත්මක පුවත් එකල පැතිර ගියා.\nඑම පුත්‍රයා සිය දේශපාලන සබඳකම් යොදාගෙන මෙම ඉඩම ඇපයට තබා බැංකු දෙකකින් විශාල ණය මුදල් ලබාගෙන ඇති බවත් අනාවරණය වූ අතර මේ සම්බන්ධ නඩුවක් අල්ලස් හෝ දූෂණ විමර්ශන කොමිසම හමුවේ මේ වනවිටත් විභාග වෙමින් පවතිනවා.\nකොළඹ මධ්‍යයේ පිහිටි අධික වටිනාකමකින් යුතු මෙවැනි භූමි කොටස් කිසිදු සංවර්ධන කටයුත්තක් වෙනුවෙන් භාවිතා නො කර විනාශ වීමට හැරීම කෙතරම් අපරාධයක් ද?\nමෙවැනි වටිනාකමින් ඉහළ රජයේ ඉඩම්, සංවර්ධනය කිරීමේ මූවාවෙන් දේශපාලන හිතවත්කම් මත සිය මිතුරු ව්‍යාපාරිකයින්ට පවරා දීමේ කූඨ ව්‍යාපාරවලට තිත තැබීම බලධාරීන් සතු මඟහැරිය නො හැකි වගකීමක්.",
       "URL": "https://www.hirunews.lk/283430/රජයේ-ඉඩම්-කොල්ලයක්-නැවැත්වීමට-නිවාස-සංවර්ධන-අධිකාරිය-ක්‍රියාත්මක-වෙයි",
       "Category": "Local News",
       "Parent URL": "https://www.hirunews.lk/local-news.php?pageID=1664"
}