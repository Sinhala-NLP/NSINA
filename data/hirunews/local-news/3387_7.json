{
       "Source": "hirunews",
       "Timestamp": "Wednesday, 24 April 2019 - 12:40",
       "Headline": "මරාගෙන මැරෙන බෝම්බකරුවෙකුගේ බිරිඳකගෙන් සම්මුඛ සාකච්ඡාවක්",
       "News Content": "පාස්කු ඉරුදින සිදුවූ ත්‍රස්ත ප්‍රහාරවලදී කොළඹ සිනමන් ග්‍රෑන්ඞ් හෝටලයට කඩා වැදුණු ඉන්ෂාෆ් අහමඞ් නමැති මරාගෙන මැරෙන බෝම්බකරුගේ බිරිඳ වන අෂ්කාන් අලාම්දීන් බ්‍රිතාන්‍යයේ ඩේලි මේල් පුවත්පතට සම්මුඛ සාකච්ජාවක් ලබාදී තිබෙනවා.\nඑමඟින් ඇය සඳහන් කර ඇත්තේ මරාගෙන මැරෙන ප්‍රහාරය එල්ල කිරීමට දින දෙකකට පෙර තම සැමියා ව්‍යාපාරික කටයුත්තක් සඳහා සැමිබියාවට පිටත්ව යන බව දැනුම් දුන් බවයි.\nපසුගිය සිකුරාදා දිනයේදී තමන් සැමියා කටුනායක ගුවන්තොටුපළ වෙත ඇරලූ බවද ඇය ඬේලි මේල් පුවත්පතට ප්‍රකාශ කර තිබෙනවා.\nමරාගෙන මැරෙන ප්‍රහාර එල්ල වූ පාස්කු ඉරිදා උදෑසන 7යි 30ට පමණ තමන් වෙත දුරකතන ඇමතුමක් ලබාදෙමින් ඔහු සුව දුක් විමසූ බවද ඇය ප්‍රකාශ කර ඇති බවයි ඩේලිමේල් පුවත් පත වාර්තා කළේ.\nමෙම මරාගෙන මැරෙන බෝම්බකරු මහනුවර ප්‍රදේශයේ ජීවත් වූ අයෙකු වන අතර ඔහු තඹ කර්මාන්ත ශාලාවක හිමිකරුවෙකු බවද සඳහන්.\nමෙවැනි ම්ලේච්ජ ප්‍රහාරයකට තම සැමියා සම්බන්ධ වීමට හේතුව සිතා ගත නොහැකි බව ප්‍රකාශ කර ඇති මෙම කාන්තාව වැඩිදුරටත් කියා සිටියේ මෙවැනි ප්‍රහාරයක් සම්බන්ධයෙන් දැනුවත් වූයේ නම් පොලිසිය දැනුවත් කරන බවයි.\nඑමෙන්ම ෂැංග්‍රිලා හෝටලයට මරාගෙන මැරෙන ප්‍රහාරය එල්ල කර ඇත්තේ තම සැමියාගේ සොහොයුරා වන ඉල්හාම් බවයි අෂ්කාන් අලාම්දීන් කියා සිටියේ.",
       "URL": "https://www.hirunews.lk/215076/මරාගෙන-මැරෙන-බෝම්බකරුවෙකුගේ-බිරිඳකගෙන්-සම්මුඛ-සාකච්ඡාවක්",
       "Category": "Local News",
       "Parent URL": "https://www.hirunews.lk/local-news.php?pageID=3387"
}