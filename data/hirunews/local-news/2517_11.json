{
       "Source": "hirunews",
       "Timestamp": "Sunday, 16 August 2020 - 17:05",
       "Headline": "\"ආදිවාසීන්ගේ අනන්‍යතාවය ආරක්ෂාවෙන ස්ථිර වැඩපිළිවෙලක් අවශ්‍යයි\" - වන්නිලැත්තෝ",
       "News Content": "“\nමම නායකත්වයට පත්වෙලා අවුරුදු 23ක්. හැම අවුරුද්දකම අපි ලෝක ආදිවාසි දින සැමරුම් තියලා, රටපුරා ඉන්න ආදිවාසීන් එකතුවෙලා වරිග සභා තියලා, ආදිවාසීන්ගේ ගැටලු පවතින රජයන්ට දන්වලා තියෙනවා. තාමත් ආදිවාසීන්ගේ ගැටළුවලට ස්ථිර විසදුම් ලැබිලා නෑ. හැමදාම අපි අපේ ගැටළු ගැන සාකච්ඡා කරනවා, ඒවා රජයට දැණුම් දෙනවා. ඊලඟ වසරෙදීත් ඒකමයි වෙන්නේ. ස්ථිර විසදුමක් ලැබෙන්නේ නෑ. මෙහෙම හැමදාම අපේ ප්‍රශ්න වලට ස්ථිර විසදුමක්‍ ‍නොලැබීම හොද නෑ කියලයි මම හිතන්නේ. ආදිවාසීන්ගේ අනන්‍යතාවය ආරක්ෂාවෙන  ස්ථිර වැඩපිළිවෙලක් අවශ්‍යයි\n” යැයි අද (16) උදෑසන දාඹාන ආදිවාසී ගම්මානයේ, කොටබකිණිය, මොරබැද්‍දේදී ආදිවාසී දින සැමරුම පැවති උත්සවයේදී ආදිවාසී නායක විශ්ව කීර්ති වනස්පති ඌරු වරිගයේ වන්නිලැත්තෝ ප්‍රකාශ කළා.\nමෙවර ලෝක ආදිවාසී දින සැමරුම් තේමාව බවට, එක්සත් ජාතින්ගේ සංවිධානය විසින්  නම්කර ඇත්තේ \"  කොවිඩ් 19 හා ආදිවාසීන්ගේ ඊට ඔරොත්තු දීමේ හැකියාව\" ( COVID-19 and indigenous peoples’ resilience) ලෙසයි.\nමෙහිදී වැඩි අවදානයක් යොමුවන්නේ ආදිවාසී ජනතාවගේ සාම්ප්‍රධායික ඥාණය වසංගත රෝග පැතිරීම වලක්වා ගන්නට උපයෝගී කර ගන්නේ කෙසේද යන්නයි.\nලෝක ආදිවාසී ජනගහණයේ  අයිතිවාසීකම් නැංවීම හා සුරැකීම අරමුණු කරගෙන සෑම වසරකම අගෝස්තු 09 දින ආදිවාසී ජනතාවගේ ජාත්‍යන්තර දිනය සමරනු ලබනවා.\n2020 පාර්ලිමේන්තු මැතිවරණය හා කොරෝනා වසංගතය හේතුවෙන් ලෝක ආදිවාසී දින සැමරුම පසුගිය 09 දින සැමරීම සිදු නොකළ අතර එය අද දක්වා කල් දැමීමටයි කටයුතු කර තිබුණේ.\nකොරෝනා වසංගතය හේතුවෙන් සුළු පිරිසක් සහභාගී කර ගනිමින් ඉතා චාම් ආකාරයෙන් මෙම සැමරුම සංවිධානය කර තිබු අතර දඹාන රතුගල, පොල්ලේබැද්ද, හේනානිගල, සහ වාකරේ යන වැදි ගම්මාන වල ආදිවාසී ජනතාව දස දෙනා (10) බැගින් සෞඛ්‍ය අංශ අධික්ෂණය යටතේ සහභාගී කර ගැනුණා.\nඊයේ සවස (15) ආදීවාසීන් එක්ව ඔවුන් ගේ ගැටළු පිළිබඳ සාකච්ඡාකෙරෙන “වරිග සභාව” පවත්වා එම ගැටළු සංදේශක් ලෙස රජයට ඉදිරිපත් කිරීම සඳහා අද දින සංස්කෘතික කටයුතු අමාත්‍යාංශයේ ජාතික උරුමයන් පිළිබඳ අතිරේක ලේකම් වෙත ලබාදීමට කටයුතු කළා.\nමෙම අවස්ථාව ආදිවාසී ජන ගී හා කිරිකොරහා ශාන්ති කර්මය ආදි ඔහුනට ආවේනික සංස්කෘතික අංගවලින් වර්ණවත් වුණා.",
       "URL": "https://www.hirunews.lk/247963/ආදිවාසීන්ගේ-අනන්‍යතාවය-ආරක්ෂාවෙන-ස්ථිර-වැඩපිළිවෙලක්-අවශ්‍යයි-වන්නිලැත්තෝ",
       "Category": "Local News",
       "Parent URL": "https://www.hirunews.lk/local-news.php?pageID=2517"
}