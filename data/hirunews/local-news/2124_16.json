{
       "Source": "hirunews",
       "Timestamp": "Thursday, 25 February 2021 - 20:15",
       "Headline": "ඉන්දියාව යළිත් 13 ඉල්ලයි (වීඩියෝ)",
       "News Content": "ප්‍රතිසන්ධාන ක්‍රියාවලියක් සහ 13 වන ව්‍යවස්ථා සංශෝධනය මුළුමනින්ම ක්‍රියාත්මක කිරීම වැනි අභිලාෂයන් විසඳීම සඳහා අවශ්‍ය පියවර ගන්නා ලෙස ඉන්දියාව ශ්‍රී ලංකාවෙන් අද ඉල්ලීමක් කළා.\nඒ ජගත් මානව හිමිකම් සමුළුවේදී අදහස් පළ කරමින්.\nප්‍රතිසන්ධාන ක්‍රියාවලියක් සහ ශ්‍රී ලංකා ආණ්ඩුක්‍රම ව්‍යවස්ථාවේ 13 වන ව්‍යවස්ථා සංශෝධනය මුළුමනින්ම ක්‍රියාත්මක කිරීම වැනි අභිලාෂයන් විසඳීම සඳහා අවශ්‍ය පියවර ගන්නා ලෙස එක්සත් ජාතීන්ගේ ඉන්දීය නිත්‍ය නියෝජිත ඉන්ද්‍රා මානිපාණ්ඩේ අද ප්‍රකාශ කළා.\nඔහු මේ බව සඳහන් කළේ ශ්‍රී ලංකාවට එරෙහිව ඉදිරිපත් වී යෝජනාව සම්බන්ධයෙන් ජගත් මානව හිමිකම් සමුළුවේදී අදහස් පළ කරමින්.\nශ්‍රී ලංකාව පිළිබඳ, මහ කොමසාරිස්වරියගේ වාර්තාව සහ වාචික ප්‍රකාශය සම්බන්ධයෙන් තමන් අවධානය යොමුකළ බවත්, දශක 3ක යුද්ධය අවසන් වීමෙන් පසු ඉන්දියාව මේ සම්බන්ධ යෝජනා සාකච්ඡාවට ක්‍රියාකාරි දායකත්වයක් ලබා දුන් බවත්, මෙහිදී ප්‍රකාශ කර තිබෙනවා.\nඑසේම, ඉන්දියාවේ සමීපතම මිතුරා සහ ආසන්නතම අසල්වැසියා ලෙස ශ්‍රී ලංකාව සමඟ අඛන්ඩව කටයුතු කළ බවයි ඔහු පෙන්වා දුන්නේ.\nදෙමළ ජනතාවගේ අයිතිවාසිකම්වලට ගරු කිරීම, ශ්‍රී ලංකාවේ ඒකීයභාවය සහ භෞමික අඛන්ඩතාවයට ඍජවුම දායක වේයැයි තමන් විශ්වාස කරන බවයි එක්සත් ජාතීන්ගේ ඉන්දීය නිත්‍ය නියෝජත ඉන්ද්‍රා මාණිපාණ්ඩේ වැඩිදුරටත් ප්‍රකාශ කළේ.\nමේ අතර, වෙනිසියුලාව සහ එරිත්‍රියාව යන රටවල නියෝජිතයින් මානව හිමිකම් කවුන්සිලයේ සැසිවාරය අමතමින් ශ්‍රී ලංකාව සම්බන්ධයෙන් සිය ප්‍රසාදය පළ කර සිටියා.\nකෙසේ වෙතත්, ස්විට්සර්ලන්තය ශ්‍රී ලංකාවෙන් ඉල්ලා සිටින්නේ මානව හිමිකම් මහකොමසාරිස් මිචෙල් බැෂලේ ඉදිරිපත් කර ඇති වාර්තාව සහ නිර්දේශ මෙන්ම පෙර යෝජනාවල අන්තර්ගතයන් පිළිගෙන එය ක්‍රියාත්මක කරන ලෙසටයි.",
       "URL": "https://www.hirunews.lk/263685/ඉන්දියාව-යළිත්-13-ඉල්ලයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2124"
}