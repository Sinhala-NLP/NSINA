{
       "Source": "hirunews",
       "Timestamp": "Sunday, 26 February 2017 - 21:26",
       "Headline": "ආබාධිත රණවිරුවන් පිරිසක් සිරිපා කරුණා කරවයි",
       "News Content": "සිරිපා කරුණා කිරීමට වරම් අහිමි ආබාධිත රණවිරුවන් පිරිසක් සිරිපා කරුණා කරවූ පුවතක් අපට වාර්තා වුණා.\nඒ කටුනායක, ආඬිඅම්බලම, සරණතිස්ස ගම ජයරාජාරාම විහාරස්ථානයේ විහාරාධිපති පූජ්‍ය දරණාගම සුමනරතන හිමියන්ගේ සහ ගම් වැසියන්ගේ ප්‍රධානත්වයෙන්.\nරට වෙනුවෙන් යුදවැදී ආබාධිත තත්ත්වයට පත් වුණු  රණවිරුවන් 16 දෙනෙක් ඇතුළුව රණවිරුවන් 27 දෙනෙකු මෙලෙස සිරිපා කරුණා කිරීමට එකතු කර ගත් බවයි හිරු වාර්තාකරු සඳහන් කළේ.\nරණවිරුන් සිරිපා කරුණාවට රැගෙන යාම සඳහා බස් රථ සහ ආරක්ෂක අංශ නිලධාරීන්ගේද සහයෝගය හිමිවී තිබෙනවා.\nරාත්‍රී 9.00ට පමණ නල්ලතන්නියට ළඟාවුණු මෙම පිරිස, තමන්ගේ වාරුවෙන් දෙපයින් යාමට නොහැකි රණවිරුවන්ව සිරිපා  උඩමළුවට ඔසවා රැගෙනයාමට කටයුතු කළ බවයි වාර්තා වන්නේ.",
       "URL": "https://www.hirunews.lk/155532/ආබාධිත-රණවිරුවන්-පිරිසක්-සිරිපා-කරුණා-කරවයි",
       "Category": "Local News",
       "Parent URL": "https://www.hirunews.lk/local-news.php?pageID=4641"
}