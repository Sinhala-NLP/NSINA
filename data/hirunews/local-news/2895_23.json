{
       "Source": "hirunews",
       "Timestamp": "Tuesday, 18 February 2020 - 7:32",
       "Headline": "අගමැති සහ හිටපු ජනපති අතර සාකච්ඡා අද",
       "News Content": "අග්‍රාමාත්‍ය මහින්ද රාජපක්ෂ සහ හිටපු ජනාධිපති මෛත්‍රීපාල සිරිසේන අතර හමුවක් අද පස්වරුවේ අරලියගහ මන්දිරයේදී පැවැත්වෙනවා.\nඉදිරි මහමැතිවරණයට ශ්‍රී ලංකා පොදුජන පෙරමුණ සහ නිදහස් පක්ෂය තරඟ කිරීම සම්බන්ධයෙන් එහිදී සාකච්ඡාවට බඳුන්වීමට ද නියමිතයි.\nමේ අතර, ශ්‍රී ලංකා පොදුජන පෙරමුණ සහ ශ්‍රී ලංකා නිදහස් පක්ෂය එක්ව පිහිටුවන ශ්‍රී ලංකා නිදහස් පොදුජන සන්ධානය ඊයේ මැතිවරණ කොමිෂන් සභාවේ නව පක්ෂයක් ලෙස ලියාපදිංචි කිරිමට අදාළ ලිපි ලේඛන ඉදිරිපත් කළා.\nඒ අනුව ශ්‍රී ලංකා නිදහස් පොදුජන සන්ධානයේ ලාංඡුනය වන්නේ පොහොට්ටුවයි. එහි නායකයා ලෙස අග්‍රාමාත්‍ය මහින්ද රාජපක්ෂ සහ සභාපති ධුරයට හිටපු ජනාධිපති මෛත්‍රීපාල සිරිසේන පත්ව සිටිනවා.\nහිටපු අමාත්‍ය බැසිල් රාජපක්ෂ එහි ලේකම්වරයායි.\nජාතික නිදහස් පෙරමුණේ නායක අමාත්‍ය විමල් වීරවංශ සහ ශ්‍රී ලංකා නිදහස් පක්ෂයේ මහලේකම් - රාජ්‍ය අමාත්‍ය දයාසිරි ජයසේකර එහි ජාතික සංවිධායකවරුන් ලෙස නම් කර තිබෙනවා.\nඑවන් පසුබිමකයි අග්‍රාමාත්‍ය මහින්ද රාජපක්ෂ සහ හිටපු ජනාධිපති මෛත්‍රීපාල සිරිසේන අතර අද සාකච්ඡාවක් පැවැත්වීමට නියමිතව ඇත්තේ.\nඅද පැවැත්වෙන සාකච්ඡාවට ශ්‍රී ලංකා පොදුජන පෙරමුණ නියෝජනය කරමින් එහි ජාතික සංවිධායක බැසිල් රාජපක්ෂ, අමාත්‍යවරුන් වන ඩලස් අලහප්පෙරුම සහ ප්‍රසන්න රණතුංග එක්වනු ඇති.\nමීට අමතරව ශ්‍රී ලංකා නිදහස් පක්ෂය නියෝජනය කරමින් එහි මහලේකම් රාජ්‍ය අමාත්‍ය දයාසිරි ජයසේකර, අමාත්‍යවරුන් වන නිමල් සිරිපාල ද සිල්වා සහ මහින්ද අමරවීර සහභාගි වීමට නියමිතව ඇති බවටයි දේශපාලන ආරංචි මාර්ග සඳහන් කළේ.",
       "URL": "https://www.hirunews.lk/234665/අගමැති-සහ-හිටපු-ජනපති-අතර-සාකච්ඡා-අද",
       "Category": "Local News",
       "Parent URL": "https://www.hirunews.lk/local-news.php?pageID=2895"
}