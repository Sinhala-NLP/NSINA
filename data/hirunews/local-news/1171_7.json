{
       "Source": "hirunews",
       "Timestamp": "Friday, 13 May 2022 - 19:43",
       "Headline": "ගෝල්ෆේස් අරගලයේ නියෝජිතයන් දෙදෙනෙකු ශ්‍රී ලංකා මානව හිමිකම් කොමිසමට කැඳවයි",
       "News Content": "ගාලු මුවදොර ආශ්‍රිතව පසුගිය 9 වනදා සිදුවූ ප්‍රචණ්ඩකාරී සිදුවීම් මාලාව සම්බන්ධයෙන් කරුණු විමසීමට අරගලයේ නිරතව සිටින පිරිස අතරින් නියෝජිතයන් දෙදෙනෙකු කැඳවා කරුණු විමසීමට ශ්‍රී ලංකා මානව හිමිකම් කොමිෂන් සභාව තීරණය කර තිබෙනවා.\nමෙම ප්‍රචණ්ඩකාරී සිදුවීම් මාලාවේදී නීතියේ ආධිපත්‍ය තහවුරු කිරීමට අපොහොසත්වීම පිළිබඳ සිදුකරන ස්වාධීන විමර්ශනයට අදාළව අද දිනයේ බස්නාහිර පළාත් ජ්‍යෙෂ්ඨ නියෝජ්‍ය පොලිස්පති දේශබන්දු තෙන්නකෝන් මහතා කැඳවා තිබුණා.\nඑම සිදුවීම් මාලාව පාලනය කිරීම සඳහා ඔහුගේ මූලිකත්වයෙන් ගනු ලැබූ පියවර ජ්‍යෙෂ්ඨ නියෝජ්‍ය පොලිස්පතිවරයා මෙහිදී දීර්ඝව පැහැදිළි කළ බවයි ශ්‍රී ලංකා මානව හිමිකම් කොමිෂන් සභාව කියාසිටියේ.\nඑහිදී හෙළිදරව්ව වූ කරුණු මත පදනම්වයි ගෝඨාගෝගම අරගලයේ නිරතව සිටින පිරිසෙන් නියෝජිතයන් දෙදෙනෙකු කැඳවා කරුණු විමසීමට තීරණය කර ඇත්තේ.\nපෙරේදා පොලිස්පතිවරයා මෙන්ම යුද හමුදාපතිවරයා ද මෙම සිද්ධියට අදාළව කැඳවා කරුණු විමසීමට ශ්‍රී ලංකා මානව හිමිකම් කොමිසම පියවර ගත්තා.",
       "URL": "https://www.hirunews.lk/304267/ගෝල්ෆේස්-අරගලයේ-නියෝජිතයන්-දෙදෙනෙකු-ශ්‍රී-ලංකා-මානව-හිමිකම්-කොමිසමට-කැඳවයි",
       "Category": "Local News",
       "Parent URL": "https://www.hirunews.lk/local-news.php?pageID=1171"
}