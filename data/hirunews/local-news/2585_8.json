{
       "Source": "hirunews",
       "Timestamp": "Wednesday, 15 July 2020 - 8:37",
       "Headline": "කළුතර බන්ධනාගාරයට පිටතින් ද්‍රව්‍ය විසි කිරීමට තැත් කළ 15 දෙනෙකු අත්අඩංගුවට  (වීඩියෝ)",
       "News Content": "කළුතර බන්ධනාගාරයට පිටතින් ද්‍රව්‍ය විසිකිරීමට සූදානම් වූ පුද්ගලයින් 15 දෙනෙකු උතුරු කළුතර පොලීසිය අත්අඩංගුවට ගෙන තිබෙනවා.\nඑහි උසස් නිලධාරියෙකු සඳහන් කළේ සැකකරුවන් බන්ධනාගාරයේ තාප්පයට ඉහළින් රැඳවියන්ට විවිධ භාණ්ඩ ලබාදීමට උත්සාහ දරා ඇති බවයි.\nඅත්අඩංගුවට ගන්නා අවස්ථාවේදී ඔවුන් සතුව තිබී හෙරොයින් ග්‍රෑම් 12.5ක්, දුම්කොළ 19ක්, ජංගම දුරකථන 2ක්, සිම් කාඞ්පත් හයක් සහ චාජර් දෙකක්ද පොලිස් භාරයට ගෙන තිබෙනවා.\nමොවුන් කලක් තිස්සේ මෙම ක්‍රියාව සිදුකරගෙන ගොස් ඇති බවටයි වාර්තා වන්නේ.\nමෙලෙස පාර්සලයක් විසිකිරීම සඳහා අදාළ කණ්ඩායම රුපියල් 15,000ක් පමණ අය කර ඇති බවයි පරීක්ෂණවලදී අනාවරණ වී ඇත්තේ.\nඑම මුදල් බන්ධනාගාර රැඳවියන්ගෙන් ඊසි කෑෂ් ක්‍රමයට අදාළ පුද්ගලයින් ලබා ගෙන ඇති බව සඳහන්.\nමේ අතර, අද අලුයම 5 න් අවසන් වූ පැය 11ක කාලය තුල බස්නාහිර පළාතේ සිදුකළ වැටලීම් වලදී හෙරොයින් ග්‍රෑම් 93 යි මිලිග්‍රෑම් 7ක් සමග සැකකරුවන් 148 දෙනෙකු අත්අඩංගුවට ගෙන තිබෙනවා.\nඑමෙන්ම අයිස් මත්ද්‍රව්‍ය ග්‍රෑම් 44 යි මිලිග්‍රෑම් 110ක් සහ ගංජා ග්‍රෑම් 380 ක් සමඟ සැකකරුවන් 93 දෙනෙකු ද අත්අඩංගුවට ගත් බවයි පොලිස් හදිසි ඇමතුම් අංශය ප්‍රකාශ කළේ.",
       "URL": "https://www.hirunews.lk/245535/කළුතර-බන්ධනාගාරයට-පිටතින්-ද්‍රව්‍ය-විසි-කිරීමට-තැත්-කළ-15-දෙනෙකු-අත්අඩංගුවට-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2585"
}