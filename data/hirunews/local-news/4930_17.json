{
       "Source": "hirunews",
       "Timestamp": "Tuesday, 09 August 2016 - 12:49",
       "Headline": "පිටස්තර සිසුන්ට උසස් පෙළ ලිවීමට දුන්, නාත්තණ්ඩියේ විදුහල්පතිවරයෙකු ගැනත් පරීක්ෂණ",
       "News Content": "පිටස්තර ප්‍රදේශවල සිසු සිසුවියන් පිරිසකට තම විද්‍යාලයෙන් උසස් පෙළ විභාගයේ විද්‍යා විෂය ධාරාවට පෙනී සිටීමට අවස්ථාව ලබාදුන් නාත්තණ්ඩිය - කොට්ටරාමුල්ල - අල් - හිජ්රා මුස්ලිම් විද්‍යාලයේ විදුහල්පතිවරයා සම්බන්ධයෙන් පරීක්ෂණයක් ආරම්භ කර තිබෙනවා.\nවයඹ පළාත් අධ්‍යාපන අමාත්‍ය සන්ධ්‍යා කුමාර රාජපක්ෂ සදහන් කළේ දෙමව්පියන් පිරිසක් තමන්ට කළ පැමිණිල්ලකට අනුව මෙම පරීක්ෂණය ආරම්භ කළ බවයි.\nනාත්තණ්ඩිය ජනාධිපති විදුහලේ විභාග මධ්‍යස්ථානයකදී කොට්ටාරමුල්ල - අල් - හිජ්රා මුස්ලිම් විදුහලේ යැයි පැවසෙන සිසු සිසුවියන් 21 දෙනෙකු විද්‍යා විෂය සඳහා පෙනී සිට තිබෙනවා.\nඔවුන්ගේ හැදුනුම්පත් පරීක්ෂා කිරීමේදී එම සිසු සිසුවියන්ගෙන් තිදෙනෙකු හැර ඉතිරි පිරිස ගාල්ල, මහනුවර, කුරුණෑගල සහ කොළඹ දිස්ත්‍රික්කවල පදිංචිකරුවන් බවට අනාවරණ වී ඇති බවයි වයඹ පළාත් අධ්‍යාපන කාර්යාලයේ නිලධාරියෙකු සදහන් කළේ.\nමෙලෙස වෙනත් ප්‍රදේශවල සිසු සිසුවියන් අදාළ විදුහලේ බව පවසමින් විභාගයට පෙනී සිටීම සම්බන්ධයෙන් විමර්ශනයක් සිදුකරන බව වයඹ පළාත් අධ්‍යාපන අමාත්‍ය සන්ධ්‍යා කුමාර රාජපක්ෂ කියා සිටියා.",
       "URL": "https://www.hirunews.lk/140183/පිටස්තර-සිසුන්ට-උසස්-පෙළ-ලිවීමට-දුන්-නාත්තණ්ඩියේ-විදුහල්පතිවරයෙකු-ගැනත්-පරීක්ෂණ",
       "Category": "Local News",
       "Parent URL": "https://www.hirunews.lk/local-news.php?pageID=4930"
}