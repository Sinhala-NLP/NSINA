{
       "Source": "hirunews",
       "Timestamp": "Monday, 02 January 2023 - 16:56",
       "Headline": "හෙට සිට යළි ඇරඹෙන විදුලි කප්පාදුව",
       "News Content": "හෙට සිට ලබන 06 වැනි දා දක්වා පැය 02යි විනාඩි 20ක කාලයක් විදුලිය කප්පාදු කිරීමට මහජන උපයෝගිතා කොමිසම විදුලි බල මණ්ඩලයට අවසර ලබා දී තිබෙනවා.\nඒ අනුව දිවා කාලයේ පැයක් සහ රාත්‍රි කාලයේ පැය 01යි විනාඩි 20ක කාලයක් මෙලෙස විදුලි කප්පාදුව සිදු වනු ඇති.\nනත්තල සහ අලුත් අවුරුදු උත්සව හේතුවෙන් පසුගිය දිනවල දී විදුලි කප්පාදුව සිදු වුණේ නෑ.\nකෙසේ වෙතත් විදුලි කප්පාදුව සිදු වන කාලය ඉදිරියේ දී වැඩි විය හැකි බව යි වාර්තා වන්නේ.\nවිශේෂයෙන් විදුලි ජනනයට අවශ්‍ය ගල් අඟුරු ප්‍රමාණවත් තරම් මෙරටට ගෙන නො ඒම හේතුවෙන් මෙම තත්ත්වය උද්ගත වන බව යි විශ්ලේෂකයන් පවසන්නේ.\nකෙසේ වෙතත් මේ පිළිබඳ මහජන උපයෝගිතා කොමිසම, විදුලි ඉන්ජිනේරු සංගමය හා අමාත්‍ය කංචන විජේසේකර දරන්නේ එකිනෙකට වෙනස් මතවාදයන් වීම විශේෂත්වයක්.\nවිදුලි ඉංජිනේරු සංගමයේ සභාපතිවරයා පවසන්නේ, අවශ්‍ය තරම් ගල් අඟුරු නැව් නො පැමිණීමත්, පැමිණිය ද ඉදිරියේ දී ඇති විය හැකි මුහුදේ වාරකං තත්ත්වය නිසා ගල් අඟුරු නැව් ප්‍රමාද විය හැකි බවත් හා ඒ හේතුවෙන් විදුලි ජනනය අක්‍රමවත් විය හැකි බව යි.\nමේ පිළිබඳ අදහස් දක්වමින් අමාත්‍ය කංචන විජේසේකර පසුගිය දිනවල දී සඳහන් කළේ, එක්කෝ විදුලි බිල වැඩි වීම දරා ගැනීම නැති නම් විදුලි කප්පාදුවකට හුරු වීම යන දෙකෙන් එකක් විඳ දරා ගැනීමට මහජනයාට සිදු වන බව යි.",
       "URL": "https://www.hirunews.lk/324100/හෙට-සිට-යළි-ඇරඹෙන-විදුලි-කප්පාදුව",
       "Category": "Local News",
       "Parent URL": "https://www.hirunews.lk/local-news.php?pageID=628"
}