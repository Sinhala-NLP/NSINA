{
       "Source": "hirunews",
       "Timestamp": "Monday, 04 October 2021 - 20:26",
       "Headline": "ප්‍රජාතන්ත්‍රවාදයෙන් ප්‍රශ්නවලට විසඳුම් දෙන බව ජනපති යුරෝපා සංගම් නියෝජිතයන්ට කියයි  (වීඩියෝ)",
       "News Content": "ඉතිහාසයේ කිසිදු කාල පරිච්ඡේදයක ඒකාධිපති හෝ ඒකාධිකාරී රාජ්‍යයක් නොවූ, කලාපයේ පැරණිතම ප්‍රජාතන්ත්‍රවාදී රටක් ලෙස ප්‍රජාතන්ත්‍රවාදී ක්‍රමවේදයක් තුලින්ම ප්‍රශ්න වලට විසඳුම් ලබා දෙන බව ජනාධිපති ගෝඨාභය රාජපක්ෂ පවසනවා.\nදිවයිනට පැමිණි යුරෝපා සංගමයේ නියෝජිත පිරිස සමග මිරිහානේ පිහිටි සිය පෞද්ගලික නිවසේ අද පැවති සාකච්ඡාවේදී ජනාධිපතිවරයා මේ බව සඳහන් කල බවයි ජනාධිපති මාධ්‍ය අංශය නිවේදනය කළේ.\nත්‍රස්තවාදය වැළැක්වීමේ පනත සම්බන්ධයෙන් මෙහිදී යුරෝපා සංගම් නියෝජිතයන් විශේෂ අවධානය යොමු කර ඇති අතර කාලය මූලික කරගත් විසඳුමක අවශ්‍යතාව පෙන්වා දී තිබෙනවා.\nසංචාරයේදී අධ්‍යයනය කළ කරුණු පදනම් කර ගනිමින් යුරෝපා කොමිසමට සහ යුරෝපා පාර්ලිමේන්තුවට විධිමත් වාර්තාවක් ලබා දීමට ඉඩ ප්‍රස්තාව හිමිවන බවයි යුරෝපා දූත පිරිස මෙහිදී පෙන්වා දී ඇත්තේ.\nඑසේම ශ්‍රී ලංකාව වෙනුවෙන් තම සහය ලබා දෙන බවද ඔවුන් එහිදී සඳහන් කර තිබෙනවා.\nඅවශ්‍ය කමිටු පත් කර ඒවායේ වාර්තා අනුව අධිකරණ අමාත්‍යවරයාටත්, නීතිපතිවරයාටත් උපදෙස් ලබා දී ඇති අතර, ත්‍රස්තවාදය වැළැක්වීමේ පනතේ ඇති සංශෝධනය කල යුතු වගන්ති සංශෝධනයට කඩිනම් පියවර ගන්නා බව මෙහිදී ජනාධිපතිවරයා ප්‍රකාශ කල බවයි ජනාධිපති මාධ්‍ය අංශය පැවසුවේ.\nඑලෙසම වර්තමාන ලෝකයේ මානව අයිතිවාසිකම් සම්බන්ධයෙන් ඇති එකඟතා අනුව කටයුතු කරන බවද ජනාධිපතිවරයා එහිදී සඳහන් කර තිබෙනවා.",
       "URL": "https://www.hirunews.lk/284068/ප්‍රජාතන්ත්‍රවාදයෙන්-ප්‍රශ්නවලට-විසඳුම්-දෙන-බව-ජනපති-යුරෝපා-සංගම්-නියෝජිතයන්ට-කියයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1649"
}