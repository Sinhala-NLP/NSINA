{
       "Source": "hirunews",
       "Timestamp": "Saturday, 08 April 2023 - 18:40",
       "Headline": "ට්‍රක් රථයක්, ත්‍රීරෝද රථ 08ක, මොටෝරියක සහ යතුරුපැදියක ගැටේ -04කට තුවාලයි ! (වීඩියෝ)",
       "News Content": "පස්යාල - ගිරිඋල්ල මාර්ගයේ දී මාරක රිය අනතුරක් සිදුව තිබෙනවා.\nඅද (08) පස්වරු 05ට පමණ මෙම අනතුර සිදුව ඇත්තේ මීරිගම - කල්එළිය ප්‍රදේශයේ දී බවයි වාර්තා වන්නේ.\nමෙම අනතුරට ලක් වී ඇත්තේ ට්‍රක් රථයක්, ත්‍රීරෝද රථ 08ක්, මෝටර් රථයක් සහ යතුරුපැදියක්.\nඅප ප්‍රාදේශීය වාර්තාකරු පැවසුවේ අදාළ ට්‍රක් රථයෙහි තිරිංගවල ඇති වූ කාර්මික දෝෂයක් හේතුවෙන් මාර්ගයේ නවතා තිබූ මෝටර් රථයක්, ත්‍රීවිල් 08ක සහ යතුරුපැදියක ද ගැටී නිවසක තාප්පයේ ද ගැටී නතර වී ඇති බවයි.\nඅනතුරින් කිසිවෙකුත් ජීවිතක්ෂයට පත්ව නැති අතර, සිද්ධියෙන් පුද්ගලයින් සිව්දෙනෙකු තුවාල ලබා රෝහල්ගත කර තිබෙනවා.\nතුවාල ලැබූවන් මේ වනවිට මීරිගම මූලික රෝහලේ ප්‍රතිකාර ලබන අතර තත්ත්වය බරපතළ නොවන බවයි රෝහල් ආරංචි මාර්ග සඳහන් කළේ.\nමෙම අනතුර හේතුවෙන් මේ වනවිට මාර්ගයේ ගමනාගමනයට දැඩි ලෙස බාධා එල්ල වී ඇති අතර, මීරිගම පොලිසියේ රථවාහන අංශයේ නිලධාරින් එක්ව එය යථා තත්ත්වයට පත් කරමින් සිටින බවත් වාර්තා වනවා.\nසිද්ධිය සම්බන්ධයෙන් පොලිස් විමර්ශන ක්‍රියාත්මකයි.",
       "URL": "https://www.hirunews.lk/332030/ට්‍රක්-රථයක්-ත්‍රීරෝද-රථ-08ක-මොටෝරියක-සහ-යතුරුපැදියක-ගැටේ-04කට-තුවාලයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=426"
}