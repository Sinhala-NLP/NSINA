{
       "Source": "hirunews",
       "Timestamp": "Monday, 17 August 2020 - 6:49",
       "Headline": "ප්‍රමිතියෙන් තොර, සුදුවෙන්න ක්‍රීම් අලෙවිකළ කාන්තාවක් හලාවතින් අල්ලයි (වීඩියෝ)",
       "News Content": "නිෂ්පාදකයෙකු, ආනයනකරුවෙකු හෝ බෙදාහරින්නෙකුගේ නාමයක් සඳහන් නොකරමින් ප්‍රමිතියකින් තොර රූපලාවන්‍ය ක්‍රීම් වර්ග අලෙවි කළ ව්‍යාපාරික ස්ථාන 03ක් පාරිභෝගික කටයුතු පිළිබද අධිකාරිය විසින් වටලා කාන්තාවක් අත්අඩංගුවට ගෙන තිබෙනවා.\nලද පැමිණිල්ලකට අනුව කාලයක සිට සිදුකරණ ලද විමර්ශනයකින් අනතුරුව මෙම වැටලීම සිදුකර ඇති බවයි අප වාර්තාකරු පැවසුවේ.\nහලාවත සහ මුන්දලම, විජයකටුපත ප්‍රදේශ වලදී මෙම වැටලීම් සිදුකර තිබෙනවා.\nසම සුදුපැහැ ගැන්වීමට ආලේපනය කරන ක්‍රීම් වර්ග බෙදාහරින බවට මුන්දලම - විජයකටුපත ප්‍රදේශයේ පදිංචි අදාල කාන්තාව සමාජ ජාල මාධ්‍ය ඔස්සේ ප්‍රචාරයක් ගෙන ගොස් ඇති බව සඳහන්.\nඒ ඔස්සේ සම්බධ වන පාරිභෝගිකයින් වෙත තැපැල් මගින් අදාල ක්‍රීම් වර්ගය අලෙවි කිරීමට එම කාන්තාව කටයුතු කර ඇති බවයි වාර්තා වන්නේ.\nවැටලීම් කරන ලද ස්ථාන වල තිබී සම සුදුපැහැ ගැන්වීම සදහා ආලේප කරන බව කියන ක්‍රීම් වර්ග විශාල තොගයක් පාරිභෝගික කටයුතු පිළිබද අධිකාරියේ නිලධාරීන් විසින් සිය භාරයට ගෙන තිබෙනවා.\nඅදාල කාන්තාවට එරෙහිව හලාවත දිසා අධිකරණය හමුවේ නඩු පැවරීමට කටයුතු කර ඇති බවයි වාර්තා වන්නේ.",
       "URL": "https://www.hirunews.lk/247977/ප්‍රමිතියෙන්-තොර-සුදුවෙන්න-ක්‍රීම්-අලෙවිකළ-කාන්තාවක්-හලාවතින්-අල්ලයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2516"
}