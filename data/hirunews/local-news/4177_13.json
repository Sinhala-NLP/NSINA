{
       "Source": "hirunews",
       "Timestamp": "Monday, 11 December 2017 - 12:50",
       "Headline": "ශ්‍රියාණි ගැන ගන්න යන තීරණය",
       "News Content": "ජනාධිපතිවරයාට සහය පළ කළ පාර්ලිමේන්තු මන්ත්‍රිනි ශ්‍රියානි විජේවික්‍රම සම්බන්ධයෙන් තීරණයක් ගන්නා බව මහජන එක්සත් පෙරමුණ පවසනවා.\nඒ අනුව අද පස්වරුවේ පැවැත්වෙන පක්ෂ මධ්‍යම කාරක සභාවේදී ඇය සම්බන්ධයෙන් සාකච්ඡා කරන බවයි එම පක්ෂයේ ජ්‍යෙෂ්ඨ ප්‍රකාශකයෙකු සඳහන් කළේ.\nඊයේ පස්වරුවේ ජනාධිපති නිල නිවසේදී ජනාධිපති මෛත්‍රිපාල සිරිසේන හමුවූ පාර්ලිමේන්තු මන්ත්‍රී ශ්‍රියාණි විජේවික්‍රම ජනාධිපතිවරයා ගෙන යන වැඩපිළිවෙල සමග එක්වෙමින් ඉදිරි දේශපාලන කටයුතුවල නිරතවන බව ප්‍රකාශ කළා.\nමෙවර පළාත්පාලන මැතිවරණයේදී නාමයෝජනා සකස් කිරීම සම්බන්ධයෙන් ඒකාබද්ධ විපක්ෂය නියෝජනය කරන පාර්ලිමේන්තු මන්ත්‍රී විමලවීර දිසානායක සමඟ ඇතිවූ මත ගැටුමක් හේතුවෙන් ඇය ඒකාබද්ධ විපක්ෂයෙන් ඉවත්වී ඇති බවයි දේශපාලන ආරංචි මාර්ග ප්‍රකාශ කළේ.\nමේ සම්බන්ධයෙන් හිරු ප්‍රවෘත්ති අංශය ශ්‍රියානි විජේවික්‍රම මන්ත්‍රිවරියගෙන්ද විමසීමක් කළ අතර, ඇය කියා සිටියේ ඒකාබද්ධ විපක්ෂය තුළ කටයුතු කිරීමේදී තමන්ට සිදුවූ නොසලකා හැරීම් හේතුවෙන් මෙම තීරණය ගත් බවයි.\nකෙසේ වෙතත් ශ්‍රියානි විජේවික්‍රම මන්ත්‍රිවරිය ඒකාබද්ධ විපක්ෂයෙන් ඉවත්වීම සම්බන්ධයෙන් හිරු ප්‍රවෘත්ති අංශය දිගාමඩුල්ල දිස්ත්‍රික් පාර්ලිමේන්තු මන්ත්‍රී විමලවීර දිසානායකගෙන් විමසීමක් කළා. ඔහු කියා සිටියේ පෞද්ගලික ප්‍රතිලාභයක් මුල් කරගනිමින් මන්ත්‍රීවරිය මෙලෙස ඒකාබද්ධ විපක්ෂයෙන් ඉවත්වී ඇති බවයි.",
       "URL": "https://www.hirunews.lk/178114/ශ්‍රියාණි-ගැන-ගන්න-යන-තීරණය",
       "Category": "Local News",
       "Parent URL": "https://www.hirunews.lk/local-news.php?pageID=4177"
}