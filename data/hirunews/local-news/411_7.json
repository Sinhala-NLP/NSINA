{
       "Source": "hirunews",
       "Timestamp": "Sunday, 16 April 2023 - 13:27",
       "Headline": "අතුරුදන් වූ නෙළුවේ දරුවාගේ සිරුර ඇළකින් මතු වේ (වීඩියෝ)",
       "News Content": "ගාල්ල - නෙළුව ප්‍රදේශයේදී අතුරුදන්වූ අවුරුදු දෙකහමාරක් පමණ වයසැති පිරිමි දරුවාගේ සිරුර අද දහවල් නිවස ආසන්නයේ ඇළ මාර්ගයක තිබී සොයාගෙන තිබෙනවා.\nඒ, පොලිසිය සහ ප්‍රදේශවාසීන් සිදුකළ විශේෂ මෙහෙයුමකින් අනතුරුවයි.\nඅලුත්ගම දර්ගා නගරයේ පදිංචි නිවෙන් දෙව්මිර නැමැති මෙම දරුවා අලුත් අවුරුද්දට තම මව සමඟ නෙළුව ප්‍රදේශයේ පිහිටි මිත්තනියගේ නිවසට පැමිණි අවස්ථාවේදීයි ඊයේ අතුරුදන් වුණේ.\nපසුව පොලිසිය ප්‍රදේශවාසින් සමඟ එක්ව සිදුකළ මෙහෙයුමකින් අනතුරුවයි නිවස ආසන්නයේ පිහිටි ඇළ මාර්ගයක තිබී දරුවාගේ සිරුර සොයාගෙන තිබුණේ.\nදරුවාගේ සිරුර පශ්චාත් මරණ පරීක්ෂණය සඳහා කරපිටිය ශික්ෂණ රෝහල වෙත යොමුකර තිබෙනවා.\nමෙම දරුවා ඇළට යාමට පවතින කැමැත්ත හේතුවෙන් නිවසේ කිසිවෙකු නොමැති අවස්ථාවේ එහි ගොස් ඇති බවට සැක කෙරෙන බවයි පොලිසිය සඳහන් කළේ.",
       "URL": "https://www.hirunews.lk/332655/අතුරුදන්-වූ-නෙළුවේ-දරුවාගේ-සිරුර-ඇළකින්-මතු-වේ-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=411"
}