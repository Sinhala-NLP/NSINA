{
       "Source": "hirunews",
       "Timestamp": "Tuesday, 23 May 2017 - 18:28",
       "Headline": "වකුගඩුවක් ගන්න සෞදියේ සිරකරගත් කත මුදාගනී",
       "News Content": "සෞදි අරාබියේ ගෘහ සේවය සදහා ගොස් සිටි ශ්‍රී ලාංකික කාන්තාවකගේ වකුගඩුවක් ලබා ගැනීමට හාම්පුතා විසින් බලහත්කාරයෙන් සිය නිවසෙහි රදවා ගෙන සිටියදී ශ්‍රී ලංකා තානාපති කාර්යාලයේ නිලධාරීන් විසින් ඇය එයින් මුදවා ගෙන තානාපති කාර්යාලය වෙත රැගෙනවිත් ඇතැයි ශ්‍රී ලංකා විදේශ සේවා නියුක්ති කාර්යාංශයේ මාධ්‍ය ප්‍රකාශකවරයා පවසනවා.\nමෙසේ හාම්පුතා විසින් බලහත්කාරයෙන් රදවා ගෙන සිට ඇත්තේ දඹුල්ල ,කණ්ඩලම පාරේ පදිංචි ඩබ්ලිව් ඉන්ද්‍රකාන්ති මහත්මියයි.\nවිදේශ රැකියා අමාත්‍ය තලතා අතුකෝරලගේ උපදෙස් මත සෞදි අරාබියේ රියාද් නුවර ශ්‍රී ලංකා තානාපති කාර්යාලයේ නිලධාරීන් පිරිසක් ධර්රිහා පොලිසියේ මැදිහත්වීමෙන් මෙම ගෘහ සේවිකාව ඇගේ හාම්පුතාගේ නිවසින් මුදවා ගෙන ශ්‍රී ලංකා තානාපති කාර්යාලය වෙත ගෙනැවිත් තිබෙනවා.\nඑහිදී ඇගේ හාම්පුතා විසින් ඇයට මාස දෙකක හිග වැටුප් සහ ශ්‍රී ලංකාවට පැමිණීමට අවශ්‍ය ගුවන් ටිකට් පත් ද ලබා දීමට කටයුතු කර ඇති බවයි ශ්‍රී ලංකා විදේශ සේවා නියුක්ති කාර්යාංශ ප්‍රකාශකවරයා වැඩිදුරටත් සදහන් කළා.",
       "URL": "https://www.hirunews.lk/161987/වකුගඩුවක්-ගන්න-සෞදියේ-සිරකරගත්-කත-මුදාගනී",
       "Category": "Local News",
       "Parent URL": "https://www.hirunews.lk/local-news.php?pageID=4502"
}