{
       "Source": "hirunews",
       "Timestamp": "Sunday, 14 August 2016 - 18:07",
       "Headline": "බිලියන 100ට වැඩි මුදල් වෙන් වන අමාත්‍යාංශ අධීක්ෂණයට ඒකකයක්",
       "News Content": "රුපියල් බිලියන 100කට අධික මුදල් ප්‍රතිපාදන වෙන්වන අමාත්‍යාංශවල මුදල් කළමනාකරණය සඳහා මූල්‍ය කළමනාකරණ ඒකකයක් පිහිටුවීමට රජය තීරණය කර තිබෙනවා.\nමුදල් අමාත්‍යාංශය යටතේ මෙම ඒකකය පිහිටුවනු ඇති බවයි මුදල් අමාත්‍ය රවී කරුණානායක හිරු ප්‍රවෘත්ති අංශය සිදුකළ විමසීමකදී කියා සිටියේ.\nඊට අමතරව මේ පිළිබද සොයා බැලීම සඳහා වෙනම නිලධාරියෙකු ද පත් කෙරෙනවා.\nඒ අනුව ආරක්ෂක, අධ්‍යාපන, සෞඛ්‍ය හා මහාමාර්ග ඇතුළු අමාත්‍යාංශ කිහිපයක මූල්‍ය කළමනාකරණය සඳහායි මෙම ඒකකය පිහිටුවීමට නියමිතව ඇත්තේ.\nඅයවැයෙන් අදාළ අමාත්‍යාංශවලට වෙන් කරන මුදල් ප්‍රතිපාදන වියදම් කරන ආකාරය පිළිබදව මෙම මූල්‍ය කළමනාකරණ ඒකකය මගින් නිශ්චිත කාලසීමාවක් තුළ වාර්තාවක් කැදවීමට නියමිතයි.\nඑම වාර්තා සකස් කිරීම සඳහා අදාළ අමාත්‍යාංශවල ද වෙනමම නිලධාරීන් පිරිසක් පත් කිරීමට යෝජනා වී තිබෙනවා.\nසකස් කරනු ලබන වාර්තාවල වියදම් යළි සලකා බලා අනවශ්‍ය වියදම් පාලනය කිරීමටත්, තවදුරටත් මුදල් වෙන් විය යුතු අංශ තීරණය කිරීමට කටයුතු කරන බව මුදල් අමාත්‍ය රවී කරුණානායක වැඩිදුරටත් කියා සිටියා.\nමීට අදාළ කැබිනට් පත්‍රිකාවක් ද ඉදිරි කාලසීමාව තුළ මුදල් අමාත්‍යවරයා විසින් අමාත්‍ය මණ්ඩලයට ඉදිරිපත් කරනු ඇති.",
       "URL": "https://www.hirunews.lk/140620/බිලියන-100ට-වැඩි-මුදල්-වෙන්-වන-අමාත්‍යාංශ-අධීක්ෂණයට-ඒකකයක්",
       "Category": "Local News",
       "Parent URL": "https://www.hirunews.lk/local-news.php?pageID=4923"
}