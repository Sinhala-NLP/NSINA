{
       "Source": "hirunews",
       "Timestamp": "Friday, 29 April 2016 - 7:29",
       "Headline": "මෝදිගේ ඇරයුමින් ජනපති ඉන්දියාවට",
       "News Content": "ඉන්දීය අග්‍රාමාත්‍ය නරේන්ද්‍ර මෝදිගේ ඇරයුමකට අනුව ජනාධිපති මෛත්‍රිපාල සිරිසේන ලබන මාසයේ ඉන්දියාවේ සංචාරයක නිරතවීමට නියමිත බව ඉන්දියන් එක්ස්ප්‍රස් පුවත්පත වාර්තා කළා.\nඉන්දියාවේ මධ්‍ය ප්‍රදේශ් ප්‍රාන්තයේ උජ්ජායින් හි පැවැත්වෙන ජාත්‍යන්තර බෞද්ධ වැඩසටහනකට ජනාධිපතිවරයා සහභාගිවීමට නියමිත බවයි එහි දැක්වෙන්නේ.\nමැයි 13 වනදා ඇරඹෙන දෙදින චාරිාකාවේදී ජනාධිපති මෛත්‍රිපාල සිරිසේන ඉන්දීය අග්‍රාමාත්‍ය නරේන්ද්‍ර මෝදි සමඟ සාකච්ඡාවක් පැවැත්වීමටද නියමිතයි.\nඑය  නවදිල්ලියේදී හෝ උජ්ජායින් හිදී පැවැත්වෙනු ඇතැයි ඉන්දියන් එක්ස්ප්‍රස් පුවත්පත වැඩිදුරටත් සඳහන් කළා.\nඋජ්ජායින් හිදී පැවැත්වෙන ජාත්‍යන්තර බෞද්ධ වැඩසටහන සංවිධාන කර ඇත්තේ අග්‍රාමාත්‍ය නරේන්ද්‍ර මෝදිගේ භාරතීය ජනතා පක්ෂය විසින්.",
       "URL": "https://www.hirunews.lk/131980/මෝදිගේ-ඇරයුමින්-ජනපති-ඉන්දියාවට",
       "Category": "Local News",
       "Parent URL": "https://www.hirunews.lk/local-news.php?pageID=5068"
}