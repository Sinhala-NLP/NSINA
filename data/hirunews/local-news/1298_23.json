{
       "Source": "hirunews",
       "Timestamp": "Saturday, 12 March 2022 - 13:32",
       "Headline": "සහනාධාරයක් නැත්නම් බස් හිමියන් ගාස්තු වැඩිවීමක් ඉල්ලයි (වීඩියෝ)",
       "News Content": "ලංකා ඛනිජ තෙල් නීතිගත සංස්ථාව ද ඉන්ධන මිල වැඩි කිරීමත් සමඟ බස් ගාස්තු ඉහළ දැමීමට සිදුවන බව බස් සංගම් පවසනවා.\nලංකා පෞද්ගලික බස් හිමියන්ගේ සංගමයේ සභාපති ගැමුණු විජේරත්න හිරු ප්‍රවෘත්ති අංශයට කියා සිටියේ ඩීසල් සහනාධාරයක් නොලැබෙන්නේ නම් බස් ගාස්තු සියයට 15 කින් පමණ ඉහළ දැමීමට සිදුවනු ඇති බවයි.\nසමස්ත ලංකා බස් හිමියන්ගේ සමිති සම්මේලනයේ ප්‍රධාන ලේකම් අංජන ප්‍රියන්ජිත් හිරු ප්‍රවෘත්ති අංශයට සඳහන් කළේ ඩීසල් සහනාධාරයක් නොලැබෙන්නේ නම් තම සංගමයට ද බස් ගාස්තු සියයට තිහකින් ඉහළ දැමීමට සිදුවන බවයි.\nමේ අතර ත්‍රිරෝද රථ ගාස්තුද ඉහළ දැමිය යුතු බව ත්‍රිරෝද රථ සංගම් පවසනවා.\nජාතික ඒකාබද්ධ ත්‍රිරෝද රථ රියදුරන්ගේ හා කර්මාන්තකරුවන්ගේ සමිතියේ ලේකම් එල්. රෝහණ පෙරේරා කියා සිටියේ පළමු කිලෝමීටරය සඳහා රුපියල් 80 ක මුදලක් අය කළයුතු බවට යෝජනා කරන බවයි.\nමේ අතර බහලුම් ප්‍රවාහන ගාස්තු ද වැඩිකිරීමට තීරණය කළ බව එක්සත් ලංකා බහලුම් ප්‍රවාහන හිමිකරුවන්ගේ සංගමයේ සභාපති සනත් මංජුල හිරු ප්‍රවෘත්ති අංශයට කියා සිටියා.\nලංකා ඛනිජ තෙල් නීතිගත සංස්ථාව අද සිට ඉන්ධන මිල වැඩි කිරීමට ඊයේ මධ්‍යම රාත්‍රියේ කටයුතු කළා.\nඒ අනුව ඔක්ටේන් 92 පෙට්‍රල් ලීටරයක් රුපියල් 77 කින් ඉහළ යන අතර,එහි නව මිල වන්නේ රුපියල් 254 ක්.\nඔක්ටේන් 95 පෙට්‍රල් ලීටරයක් රුපියල් 76 කින් ඉහළ යනවා.\nඒ අනුව එහි නව මිල රුපියල් 283 ක්.\nසංස්ථා ඔටෝ ඩීසල් ලීටරයක මිල ද රුපියල් 55කින් ඊයේ (11) මධ්‍යම රාත්‍රියේ සිට ඉහළ දැමුණු අතර, ඔටෝ ඩීසල් ලීටරයක නව මිල වන්නේ රුපියල් 176 ක්.\nමීට අමතරව සුපර් ඩීසල් ලීටරයක් රුපියල් 95 කින් ඉහළ දමා ඇති අතර, එහි නව මිල රුපියල් 254 ක් වනවා.\nලංකා අයි.ඕ.සී. සමාගම ද පෙරේදා (10) මධ්‍යම රාත්‍රියේ සිට ක්‍රියාත්මක වන පරිදි සියලු වර්ගයේ ඩීසල් ලීටරයක් රුපියල් 75 කින් සහ පෙට්‍රල් ලීටරයක් රුපියල් 50 කින් ඉහළ නැංවීමට පියවර ගත්තා.\nඒ අනුව අයි.ඕ.සී. ඩීසල් ලීටරයක් මේ වනවිට රුපියල් 214කට අලෙවි වන අතර, ඔවුන් පෙට්රල් ලීටරයක් මේ වනවිට අලෙවි කරන්නේ රුපියල් 254කටයි.",
       "URL": "https://www.hirunews.lk/299298/සහනාධාරයක්-නැත්නම්-බස්-හිමියන්-ගාස්තු-වැඩිවීමක්-ඉල්ලයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1298"
}