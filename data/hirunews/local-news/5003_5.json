{
       "Source": "hirunews",
       "Timestamp": "Thursday, 16 June 2016 - 19:07",
       "Headline": "ආණ්ඩුවට එක්වන, ඒකාබද්ධ විපක්ෂයේ පිරිස ගැන ඇමති අමුණුගමගෙන් ඉඟියක්",
       "News Content": "දුම්වැටි සහ මත්පැන් සදහා ද ඉදිරියේදී වැට් බදු එකතු කිරීමට කටයුතු කරන බව විශේෂ ව්‍යාපෘති අමාත්‍ය ආචාර්ය සරත් අමුණුගම අද (16) ප්‍රකාශ කළා.\nශ්‍රී ලංකා නිදහස් පක්ෂ මූලස්ථානයේ පැවති ප්‍රවෘත්ති සාකච්ඡාවකට එක්වෙමින් ඔහු කියා සිටියේ මෙම සංශෝධනයන් ඉදිරි කැබිනට් මණ්ඩලයට යොමු කිරීමට ද නියමිත බවයි.\nමුදල් අමාත්‍යවරයාට එරෙහිව ඉදිරිපත් කළ විශ්වාසභංගයට විරුද්ධව ඡන්දය ප්‍රකාශ කිරීම සම්බන්ධයෙන් ද මෙහිදී අදහස් පළ වුණා.\nඒකාබද්ධ විපක්ෂය නියෝජනය කරන මන්ත්‍රීවරුන් කිහිපදෙනෙකු ඉදිරියේදී ආණ්ඩුව සමග එක්වීමට සූදානමින් සිටින බවයි අමාත්‍යවරයා එහිදී සදහන් කළේ.\nඒ පිළිබදව මාධ්‍යවේදීන් දිගින් දිගටම අමාත්‍යවරයාගෙන් ප්‍රශ්න කිරීමත් සමඟ අමාත්‍යවරයා කියා සිටියේ පසුගිය විශ්වාසභංග ඡන්ද විමසීමේදී ඒකාබද්ධ විපක්ෂයෙන් ඡන්දය ලබාදීමට පැමිණි සහ නොපැමිණි මන්ත්‍රීවරුන්ගේ ලැයිස්තුව ලබාගතහොත් ආණ්ඩුව සමඟ එක්වන පුද්ගලයින් පිළිබඳ අවබෝධයක් ලබාගත හැකි බවයි.",
       "URL": "https://www.hirunews.lk/135754/ආණ්ඩුවට-එක්වන-ඒකාබද්ධ-විපක්ෂයේ-පිරිස-ගැන-ඇමති-අමුණුගමගෙන්-ඉඟියක්",
       "Category": "Local News",
       "Parent URL": "https://www.hirunews.lk/local-news.php?pageID=5003"
}