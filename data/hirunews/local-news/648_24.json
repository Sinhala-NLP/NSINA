{
       "Source": "hirunews",
       "Timestamp": "Friday, 23 December 2022 - 10:20",
       "Headline": "තවත් යූරියා පොහොර ටොන් 28,000 ක් දිවයිනට",
       "News Content": "යූරියා පොහොර මෙට්‍රික් ටොන් 28,000 ක් රැගත් තවත් නෞකාවක් අද (23) අලුයම කොළඹ වරායට ළඟාවුණා.\nලෝක බැංකු ණය මුදලක් යටතේ මිලදී ගන්නා ලද මෙම පොහොර තොගය මැලේසියාවේ සිට දිවයිනට ආනයනය කර ඇති අතර, ඒවා ගොවීන්ගේ වැඩි ඉල්ලුමක් සහිත කැටිති වශයෙන් පවතින බවයි කෘෂිකර්ම අමාත්‍යාංශය සඳහන් කළේ.\nමෙවර මහ කන්නය සඳහා ගොවීන්ට අවශ්‍ය කෙරෙන යූරියා පොහොර මිලදී ගැනීම සඳහා ලෝක බැංකුව විසින් ඇමරිකානු ඩොලර් මිලියන 110 ක මුදලක් ශ්‍රී ලංකාවට ලබාදුන්නා.\nඒ යටතේ දිවයිනට ආනයනය කෙරෙන යූරියා පොහොර තොගය මෙටි්‍රක් ටොන් එක්ලක්ෂ විසි පන්දහසක්.\nමීට පෙර මිලදී ගත් යූරියා පොහොර කැටිති වශයෙන් නොපැවති අතර, ඒවා උසස් ප්‍රමිතියකින් පැවතියත් ගොවීන් ඊට වැඩි කැමැත්තක් දක්වනු ලැබුවේ නැහැ.\nඒ අනුව ඇතැම් දිස්ත්‍රික්කවලට බෙදා හැර තිබූ එම පොහොර තොග යළිත් කැඳවීමට පියවර ගත් බවද කෘෂිකර්ම අමාත්‍යාංශය සඳහන් කළා.\nඅද දිනයේ සිටම ආනයනය කළ කැටිති වශයෙන් පවතින යූරියා තොග බෙදාහැරීමට පියවර ගන්නා ලෙසයි කෘෂිකර්ම අමාත්‍ය මහින්ද අමරවීර රජයට අයත් පොහොර සමාගම්වලට උපදෙස් ලබා දී ඇත්තේ.\nමේ අතර ගොවිජන සේවා දෙපාර්තමේන්තුව මගින් ගොවීන්ට සහන මිලට කෘෂි රසායන ද්‍රව්‍ය ලබාදීමේ වැඩසටහනක් ආරම්භ කර තිබෙනවා.\nඑහි පළමු අදියරයේ වැඩසටහනක් කුරුණෑගල - මාවතගම ගොවිජන සේවා මධ්‍යස්ථානයේ ආරම්භ කළා.\nඒ අනුව කුරුණෑගල දිස්ත්‍රික්කය පුරා අලෙවි සැල් 10 ක් ආරම්භ කිරීමට සැළසුම් කර තිබෙනවා.",
       "URL": "https://www.hirunews.lk/323352/තවත්-යූරියා-පොහොර-ටොන්-28000-ක්-දිවයිනට",
       "Category": "Local News",
       "Parent URL": "https://www.hirunews.lk/local-news.php?pageID=648"
}