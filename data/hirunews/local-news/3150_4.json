{
       "Source": "hirunews",
       "Timestamp": "Thursday, 12 September 2019 - 19:45",
       "Headline": "මොහොමඩ් රාසික්ට වෙඩි තැබූ අය හඳුනා ගැනේ",
       "News Content": "මාවනැල්ල ප්‍රදේශයේ බුදු පිළිමවලට පහරදීමේ සිද්ධිය සම්බන්ධයෙන් තොරතුරු හෙලි කළ දනාගම ප්‍රදේශයේ පදිංචි මොහොමඩ් රාසික් මොහොමඩ් තස්ලීම් යන අයට වෙඩි තැබූ පුද්ගලයින් අද පැවති හඳුනාගැනීමේ පෙරට්ටුවකදී හඳුනාගෙන තිබෙනවා.\nඒ, මාවනැල්ල මහේස්ත්‍රාත් උපුල් රාජකරුණා හමුවට සැකකරුවන් දෙදෙනා ඉදිරිපත් කිරීමෙන් අනතුරුවයි.\nඑහිදී මහේස්ත්‍රාත්වරයා නියෝග කළේ සැකකරුවන් දෙසැම්බර් 12 වැනිදා දක්වා අපරාධ පරීක්ෂණ දෙපාර්තමේන්තුව භාරයේ රඳවා ගන්නා ලෙසටයි.\nමොහොමඩ් රාසික් මොහොමඩ් තස්ලීම් නැමැත්තා අමාත්‍ය කබීර් හෂීම්ගේ සම්බන්ධීකරණ ලේකම්වරයෙකු වශයෙන්ද කටයුතු කර තිබුණා.\nමේ අතර, ත්‍රස්ත නායක සහරාන් හෂීම් විසින් මෙහෙය වූ පුහුණු කඳවුරුවලට සහභාගිවීමේ සිද්ධීන්ට අදාළව අත්අඩංගුවට ගත් පුද්ගලයින් 64 දෙනෙකු මේ මස 26 වැනිදා දක්වා යළි රක්ෂිත බන්ධනාගාරගත කර තිබෙනවා.\nඒ, ඔවුන් අද මඩකලපුව මහේස්ත්‍රාත් ඒ.සී.රිස්වාන් හමුවට ඉදිරිපත් කිරීමෙන් අනතුරුවයි.",
       "URL": "https://www.hirunews.lk/224142/මොහොමඩ්-රාසික්ට-වෙඩි-තැබූ-අය-හඳුනා-ගැනේ",
       "Category": "Local News",
       "Parent URL": "https://www.hirunews.lk/local-news.php?pageID=3150"
}