{
       "Source": "hirunews",
       "Timestamp": "Tuesday, 06 June 2017 - 12:21",
       "Headline": "බඹර ප්‍රහාර මැද ස්වාමියාගේ නිසල දේහය අතහැර නොගිය \"ජිමී\"  (ඡායාරූප)",
       "News Content": "බඹරුන් පහර දෙන අවස්ථාවකදීත් මියගිය, සිය ස්‌වාමියා අතහැර නොගොස් සති දෙකකට ආසන්න කාලයක්‌ ස්වාමියාගේ සොහොන ළඟ රැඳී සිටි සුනඛයෙකු පිළිබද පුවතක් වාර්තා වනවා.\nගම්පොළ, පුපුරැස්‌ස ප්‍රදේශයේ සුසාන භූමියක මෙම සුනඛයා රැදී සිටි බවයි අප වාර්තාකරු පැවසුවේ.\nගම්පොළ, පුපුරැස්‌ස, ලෙවලන්වත්ත, මානිකට්‌ටුව ප්‍රදේශයේ මියගිය 79 හැවිරිදි අයෙකුගේ දේහය අවසන් කටයුතු සිදු කිරීමට සොහොන වෙත රැගෙන යමින් සිටියදී බඹර ප්‍රහාරයක්‌ එල්ල වී තිබෙනවා.\nඑම අවස්ථාවේදී දේහය සහිත පෙට්‌ටිය බිම දමා බඹරුන්ගෙන් බේරීම සඳහා අවමංගල්‍ය කටයුතුවලට සහභාගි වූ පිරිස සීසී කඩ දිව ගිය ද මෙම සුනඛයා දේහය තනි නොකර බඹර ප්‍රහාර එල්ල වන අවස්ථාවේදීත්, පිරිස යළි පැමිණෙන තුරු පැය 2 ක්‌ පමණ එහි රැඳී සිට දේහයට රැකවරණය ලබා දී ඇති බව සදහන්.\nමෙම බඹර ප්‍රහාරයට ලක්‌ වූ පුද්ගලයින් 08 දෙනෙකු රෝහල් ගත කර තිබෙනවා.\nමනිකට්‌ටුව පේළි නිවාසයක හැදී වැඩී ඇති මෙම සත්වයා ලොම් හැලෙන රෝගය වැළඳී ශරීරයේ තුවාල දමා ඇති අතර මේ හේතුවෙන් සත්වයාට මිනිසුන්ගේ සැලකිල්ලද අඩු වී ඇති බවයි අප වාර්තාකරු අදහන් කළේ.\nමෙයින් අසරණ වූ සත්වයා මහළු වියට පත් ව සිටි එම නිවසකම පදිංචිව සිටි මාරිමුත්තු නමැති පුද්ගලයෙකු සමඟ හිතවත් වී ඇති බව සදහන්.\nකෙසේ වෙතත් මාරිමුත්තු හා ජිමී නමැති මෙම සුනඛයා බොහෝ කාලයක්‌ එකට කාලය ගත කර ඇති බවයි වාර්තා වන්නේ.\nපසුගියදා මාරිමුත්තු මිය යාමත් සමඟ ජිමීද ඔහු අත නොහැර ඔහුගේ සොහොන උඩ මෙසේ දවස ගත කර ඇති බව සදහන්.\nකෙසේ වෙතත් එම ප්‍රදේශයට පැමිණි  සුනඛ ආරක්‌ෂක සංගමයේ සාමාජිකයන් විසින් සත්වයාට ප්‍රතිකාර කොට පසුව එම සුනඛයා කොළඹට රැගෙන ගිය බවයි වාර්තා වන්නේ.\nඡායාරූප - ගම්පොළ සුරංග රාජකරුණා",
       "URL": "https://www.hirunews.lk/162943/බඹර-ප්‍රහාර-මැද-ස්වාමියාගේ-නිසල-දේහය-අතහැර-නොගිය-ජිමී-ඡායාරූප",
       "Category": "Local News",
       "Parent URL": "https://www.hirunews.lk/local-news.php?pageID=4482"
}