{
       "Source": "hirunews",
       "Timestamp": "Friday, 12 January 2018 - 13:08",
       "Headline": "ඝාතනයකට සම්බන්ධ සැකකරුවන් දෙදෙනෙකු අත්අඩංගුවට",
       "News Content": "ග්‍රෑන්ඩ්පාස් - නාගලගංවීදිය ප්‍රදේශයේදී පසුගියදා සිදුවූ පුද්ගල ඝාතනයකට අදාළව සැකකරුවන් දෙදෙනෙකු ගිනි අවිත් සමඟ  අත්අඩංගුවට ගෙන තිබෙනවා.\nපොලීසිය සඳහන් කළේ අපරාධ රැසකට සම්බන්ධ වැල්ලම්පිටියේ චූටි නමැත්තාගේ ගෝලයන් දෙදෙනෙකු ඊයේ (11) මෙලෙස අත්අඩංගුවට පත්ව ඇති බවයි.\nඝාතනයට යොදා ගත් බවට සැකකෙරෙන පිස්තෝලය ද ඔවුන් සතුව තිබී සොයා ගෙන තිබෙනවා.\nපසුගිය දෙවනදා නාගලගංවීදියේ සිදුවූ වෙඩි තැබීමෙන් පුද්ගලයෙකු ජීවිතක්ෂයට පත්වී තවත් තිදෙනෙකු තුවාල ලබා රෝහල් ගත කරනු ලැබුවා.\nබුද්ධික රංග තිසේරා යන අය වෙඩි තැබීමෙන් ජීවිතක්ෂයට පත්වුණා.\nඊයේ අත්අඩංගුවට ගත් සැකකරුවන් වැල්ලම්පිටිය ප්‍රදේශයේ පදිංචිකරුවන් වන අතර ඔවුන් අද (12) අධිකරණය වෙත ඉදිරිපත් කිරීමට නියමිතයි.",
       "URL": "https://www.hirunews.lk/180859/ඝාතනයකට-සම්බන්ධ-සැකකරුවන්-දෙදෙනෙකු-අත්අඩංගුවට",
       "Category": "Local News",
       "Parent URL": "https://www.hirunews.lk/local-news.php?pageID=4129"
}