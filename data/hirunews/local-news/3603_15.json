{
       "Source": "hirunews",
       "Timestamp": "Saturday, 15 December 2018 - 18:26",
       "Headline": "මහියංගණයේ නීති විරෝධී වැලි කැණීම් යළිත්",
       "News Content": "මහියංගනය මහවැලි පාලමේ ආරක්ෂාව සදහා වැලි කැණීම් තහනම් කළ කලාපයේ නැවතත් නීති විරෝධී වැලි ජාවාරම් ආරම්භ කර තිබෙනවා.\nතහනම් කලාපයට ආසන්නයේ වැලි කැණීම් සදහා බදුල්ල භූ විද්‍යා හා පතල් කාර්යාංශය මගින් ලබාදුන් නව බලපත්‍ර උපයෝගී කරගනිමින් මෙම ජාවාරම සිදුකරනවා.\nනීති විරෝධී වැලි ජාවාරම් හේතුවෙන් මහවැලි පාලම අවදානමට ලක් ව ඇති බව හිරු ප්‍රවෘත්ති හරහා අවස්ථා රැසකදී හෙළි කළා.\nපාලමේ සිට කිලෝ මීටරයක් පමණ දුරකට වැලි කැණීම් සදහා බලපත්‍ර ලබානොදීමට භූ විද්‍යා හා පතල් කාර්යාංශය පියවර ගත්තේ ඉන් අනතුරුවයි.\nකෙසේ වෙතත් යළිත් ජාවාරම්කරුවන් පිරිසක් මහවැලි ගගේ තහනම් කලාපයේ ඉවුරු වනසමින් වැලි කැණීම් සිදුකරන බවට තොරතුරු වාර්තා වුනා.\nඒ පිළිබද වාර්තාකිරීමට අප අදාල ස්ථානයට ලගාවන විටත් අප පැමිණි බව ඔත්තුකරුවන් හරහා දැනුවත් වී සිටි ජාවාරම්කරුවන් බෝට්ටු රැගෙන පළා ගියා.\nමහියංගනය පොලිසියේ නිලධාරීන් පැමිණ ස්ථානීය පරීක්ෂණයක් සිදුකර ජාවාරම් කරුවන් වැටලීමට ක්‍රියාකළා.\nවැටලීමේදී සැකකරුවන් දෙදෙනෙකු පොලිසිය අත්අඩංගුවට ගත් අතර නීති විරෝධී වැලි කැණීම්වල නිරත බෝට්ටු තුනක සිටි සැකකරුවන් මෙහිදී පළා ගියා.",
       "URL": "https://www.hirunews.lk/206213/මහියංගණයේ-නීති-විරෝධී-වැලි-කැණීම්-යළිත්",
       "Category": "Local News",
       "Parent URL": "https://www.hirunews.lk/local-news.php?pageID=3603"
}