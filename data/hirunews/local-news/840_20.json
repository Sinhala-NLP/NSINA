{
       "Source": "hirunews",
       "Timestamp": "Tuesday, 27 September 2022 - 18:22",
       "Headline": "ගුල්ලො ගැසූ ඇට විකුණූ වෙළෙන්දෝ නීතියේ රැහැනට හසුවෙයි  (වීඩියෝ)",
       "News Content": "බගවන්තලාව ප්‍රදේශයේ පාසල්වලට ගුල්ලන් සහිත ධාන්‍ය වර්ග අලෙවි කළ වෙළෙඳසැල් රැසකට එරෙහිව අධිකරණ ක්‍රියාමාර්ග ගෙන තිබෙනවා.\nඅප ප්‍රාදේශීය වාර්තාකරු පැවසුවේ, මෙලෙස මෙම වෙළෙඳසැල්වලින් අලෙවි කර ඇත්තේ කඩල, කව්පි සහ හබලපෙතියි.\nඅද (27) පෙරවරුවේ බගවන්තලාව මහජන සෞඛ්‍ය පරීක්ෂකවරුන් විසින් මෙම වෙළෙඳසැල් පරීක්ෂාව සිදු කෙරුණා.\nමේ දිනවල වතු ආශ්‍රිත දමිළ පාසල්වල සරස්වතී පූජාව පැවැත්වෙන අතර, එම පූජාවන් සඳහා ද මෙම ධාන්‍ය වර්ග මිලදී ගෙන ඇති බව ද විමර්ශනවලදී අනාවරණ වී තිබෙනවා.\nමෙලෙස මිලට ගත් ධාන්‍යවල ගුල්ලන් සිටින බවට එම පාසල්වල විදුහල්පතිවරුන් විසින් මහජන සෞඛ්‍ය පරීක්ෂකවරුන්ට දන්වා ඇති අතර, ඉන් අනතුරුවයි මෙම වැටලීම සිදු කෙරුණේ.\nප්‍රමිතියකින් තොර ආහාර පාරිභෝගිකයින්ට අලෙවි කිරීමට එරෙහිව මෙම වෙළෙඳසැල්වලට එරෙහිව හැටන් මහේස්ත්‍රාත් අධිකරණයේ දි ඉදිරි නීතිමය කටයුතු සිදු කිරීමට නියමිතයි.",
       "URL": "https://www.hirunews.lk/316456/ගුල්ලො-ගැසූ-ඇට-විකුණූ-වෙළෙන්දෝ-නීතියේ-රැහැනට-හසුවෙයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=840"
}