{
       "Source": "hirunews",
       "Timestamp": "Saturday, 28 May 2022 - 7:08",
       "Headline": "දක්ෂිණ අධිවේගයේ ගැලනිගම රිය අනතුරකින් මාතර දෙසට දිවෙන මංතීරුව අවහිර වෙයි  (වීඩියෝ)",
       "News Content": "දක්ෂිණ අධිවේගයේ ගැලනිගම ප්‍රදේශයේදී ඉන්ධන රැගෙන යන බවුසරයක් සහ ලොරි රථයක් ගැටී සිදු වූ අනතුරක් හේතුවෙන් මාතර දෙසට දිවෙන මංතීරුව අවහිර වී තිබෙනවා.\nඊයේ (27) රාත්‍රියේ සිදු වූ මෙම අනතුරින් රථ දෙකෙහි රියදුරන් තුවාල ලබා හොරණ මූලික රෝහලට ඇතුළත් කර ඇති බවයි පොලිසිය සඳහන් කළේ.\nඅනතුරින් බවුසර් රථයේ පෙට්‍රල් කාන්දුවීමත් සමඟ එය, එම ස්ථානයෙන් ඉවත් කර තිබෙනවා.\nකෙසේ වෙතත් සිද්ධියෙන් මාර්ගය හරහා පෙරළී ගිය ලොරි රථය මෙතෙක් ඉවත් කර නැහැ.\nමේ නිසා කොට්ටාව පිවිසුමෙන් දක්ෂිණ අධිවේගී මාර්ගයට ඇතුලුවන සියලුම වාහනවලට ගැළනිගමින් පිටවී යළි දොඩන්ගොඩින් අධිවේගී මාර්ගයට ඇතුලුවිය හැකි බවයි පොලිසිය සඳහන් කළේ.\nකෙසේ වෙතත් හම්බන්තොට සිට දක්ෂිණ අධිවේගී මාර්ගයේ පැමිණෙන රථවාහනවලට බාධාවකින් තොරව කොට්ටාවෙන් පිටවිය හැකියි.",
       "URL": "https://www.hirunews.lk/305487/දක්ෂිණ-අධිවේගයේ-ගැලනිගම-රිය-අනතුරකින්-මාතර-දෙසට-දිවෙන-මංතීරුව-අවහිර-වෙයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1138"
}