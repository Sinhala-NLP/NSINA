{
       "Source": "hirunews",
       "Timestamp": "Tuesday, 10 May 2022 - 19:34",
       "Headline": "පොලිස්පති සහ හමුදාපති මානව හිමිකම් කොමිසමට කැඳවයි",
       "News Content": "පුරවැසියන්ට එරෙහි ප්‍රචණ්ඩත්වය සහ පළිගැනීම් ක්‍රියා නතර කර සන්සුන්ව සිටින ලෙස ජනාධිපති ගෝඨාභය රාජපක්ෂ ඉල්ලීමක් කළා.\nව්‍යවස්ථාමය ජන වරම තුළ සහ ආර්ථික අර්බුදය විසඳීම සඳහා සම්මුතිය තුළින් දේශපාලන ස්ථාවරත්වය ඇති කිරීමට සියලු උත්සහයන් ගනු ලබන බවයි ට්විටර් පණිවුඩයක් නිකුත් කරමින් ජනාධිපතිවරයා ප්‍රකාශ කළේ.\nමේ අතර, ගාලුමුවදොර සහ අරලියගහ මන්දිරය ඉදිරිපිට පැවති සාමකාමී විරෝධතාවට මෙන්ම කොළඹ ඇතුලු දිවයිනේ සියලුම ප්‍රදේශවල සිදුවූ පහරදීම් සහ කළහකාරී සිදුවීම් සම්බන්ධයෙන් කඩිනමින් පරීක්ෂණයක් සිදුකරන ලෙස නීතිපති සංජේ රාජරත්නම් පොලිස්පතිවරයාට උපදෙස් ලබාදී තිබෙනවා.\nසාමකාමී විරෝධතාවල නිරත වන පිරිස් වෙත එල්ල වන ප්‍රහාර වැළැක්වීමට වගකිව යුතු පාර්ශවයන් කටයුතු කළ යුතු බවත් එම වගකීම් පැහැර නොහැරිය යුතු බවයි නීතිපතිවරයා එමගින් වැඩිදුරටත් දැනුම් දී ඇත්තේ.\nපොලිස් මාධ්‍ය කොට්ඨාසය අද නිවේදනයක් නිකුත් කරමින් කියා සිටියේ අරලියගහ මන්දිරයට පැමිණි පිරිසක් ප්‍රචණ්ඩකාරීව හැසිරීම සම්බන්ධයෙන් කඩිනමින් විමර්ශන ආරම්භ කර නීතිමය ක්‍රියාමාර්ග ගන්නා ලෙස පොලිස්පතිවරයා අපරාධ පරීක්ෂණ දෙපාර්තමේන්තුවට දැනුම් දුන් බවයි.\nඑමෙන්ම, ඊයේ ගාලුමුවදොර සිදුවීමේදී හා රටේ විවිධ ප්‍රදේශවල ඇති වූ නොසන්සුන්තාවලදී නීතියේ ආධිපත්‍ය තහවුරු කිරීමට අපොහොසත් වූයේ මන්දැයි කරුණු විමසීමට පොලිස්පතිවරයා සහ යුද හමුදාපතිවරයා හෙට මානව හිමිකම් කොමිසම වෙත කැදවා තිබෙනවා.\nඑම කොමිසමේ සභාපති විශ්‍රාමික ශ්‍රේෂ්ඨාධිකරණ විනිසුරු රෝහිනී මාරසිංහ හිරු ප්‍රවෘත්ති අංශයට කියා සිටියේ ඒ අනුව ඔවුන්ට හෙට පෙරවරු 10ට කොමිසම හමුවේ පෙනී සිටින ලෙස දැනුම් දුන් බවයි.",
       "URL": "https://www.hirunews.lk/304019/පොලිස්පති-සහ-හමුදාපති-මානව-හිමිකම්-කොමිසමට-කැඳවයි",
       "Category": "Local News",
       "Parent URL": "https://www.hirunews.lk/local-news.php?pageID=1178"
}