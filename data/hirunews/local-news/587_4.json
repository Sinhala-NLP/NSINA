{
       "Source": "hirunews",
       "Timestamp": "Saturday, 21 January 2023 - 19:38",
       "Headline": "නානුඔය අනතුරේ බස් රථයේ රියදුරු අත්අඩංගුවට,එකම පවුලේ 5 දෙනා අවසන් ගමන් යයි (වීඩියෝ)",
       "News Content": "නානුඔය - රදැල්ල ප්‍රදේශයේදී සිදුවූ අනතුරෙන් මියගිය හත්දෙනාගේන් පස්දෙනෙකුගේ අවසන් කටයුතු අද සිදු කිරීමට නියමිතයි.\nඒ හැටන් - දික්ඔය ජුම්මා මුස්ලිම් පල්ලියේ පොදු සුසාන භූමියේදීයි.\nඊයේ පස්වරුවේ අධ්‍යාපන චාරිකාවක් ගොස් කොළඹ බලා ආපසු පැමිණෙමින් සිටි කොළඹ තර්ස්ටන් විද්‍යාලයේ සිසුන් පිරිසක් රැගත් බස් රථයක් වෑන් රථයක ගැටී ප්‍රපාතයකට පෙරලීමෙන් මෙම අනතුර සිදුවුණා.\nඅනතුරෙන් පුද්ගලයින් 7 දෙනෙකු ජිවිතක්ෂයට පත්වූ අතර තවත් 53 දෙනෙකු තුවාල ලබා රෝහල් ගත කෙරුණා.\nමියගිය අය අතරින් 5 දෙනෙකුම එකම පවුලේ සාමාජිකයන් වන අතර, ඒ අතර වයස අවුරුදු 7, 11 යන වයස් වල පසුවූ ගැහැණු ළමයින් දෙදෙනෙකු සහ 14 හැවිරිදි වියේ පසුවූ පිරිමි ළමයෙකු ද වනවා.\nතුවාල ලබා රෝහල් ගත කළ 53 දෙනා අතරින් 43න් දෙනෙකු මේ වන විට ප්‍රතිකාර ලබා රෝහලෙන් පිටව ගොස් ඇති බවයි අප වාර්තාකරු සඳහන් කළේ.\nඅනතුරින් තුවාල ලැබූ සිසුන්ගේ සහ ගුරුවරුන්ගේ සුවදුක් විමසීම සඳහා අධ්‍යාපන අමාත්‍ය සුසිල් ප්‍රේම්ජයන්ත්, අද නුවරඑළිය දිස්ත්‍රික් මහ රෝහලට ගිය අතර, පසුව අනතුර සිදු වූ ස්ථානය නිරීක්ෂණයට ද එක්වුණා.\nමේ අතර අනතුරට පත් පෞද්ගලික බස් රථය මගී ප්‍රවාහන බලපත්‍ර ලාභී බස් රථයක් නොවන අතර එය විශේෂ චාරිකා සඳහා පමණක් යොදා ගන්නා බස් රථයක් බවයි ලංකා පෞද්ගලික බස් හිමියන්ගේ සංගමයේ සභාපති ගැමුණු විජේරත්න කියා සිටියේ.\nමේ අතර පොලිස් මාධ්‍ය ප්‍රකාශක ජ්‍යෙෂ්ඨ පොලිස් අධිකාරී නිහාල් තල්දුව සඳහන් කළේ, මෙම අනතුරට අදාළව බස් රථයේ රියදුරු අද පස්වරුවේ අත්අඩංගුවට ගත් බවයි.",
       "URL": "https://www.hirunews.lk/325594/නානුඔය-අනතුරේ-බස්-රථයේ-රියදුරු-අත්අඩංගුවටඑකම-පවුලේ-5-දෙනා-අවසන්-ගමන්-යයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=587"
}