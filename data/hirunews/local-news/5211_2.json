{
       "Source": "hirunews",
       "Timestamp": "Wednesday, 13 January 2016 - 21:18",
       "Headline": "සේයා ඝාතන නඩුව 25 වනදා සිට දිනපතා විභාගයට",
       "News Content": "කොටදෙණියාවේ සේයා සදෙව්මි දැරියගේ ඝාතනය සම්බන්ධයෙන් වන නඩුව මේ මස 25 වනදා සිට දිනපතා විභාග කිරීමට මීගමුව මහාධිකරණ විනිසුරු චම්පා ජානකී රාජරත්න අද (13) නියෝග කළා. මෙම සිද්ධියේ ප්‍රධාන සැකකරු වන සමන් ජයලත් නැමැත්තාට මහාධිකරණය හමුවේ අධිචෝදනා ගොනුකර ඇති අතර, විනිසුරුවරිය එහි ලේඛකාධිකාරීවරයාට අද නියෝග කළේ මෙම නඩුවේ සාක්ෂිකරුවන් ලෙස නම් කර ඇති 30 දෙනාට සිතාසි නිකුත් කරන ලෙසයි.\nසේයා සදෙව්මි දැරිය පැහැරගෙන ගොස් ඝාතනය කර තිබුණේ පසුගිය වසරේ සැප්තැම්බර් 12 වනදායි. සිද්ධිය සම්බන්ධයෙන් පොලීසිය සැකපිට පාසල් සිසුවෙකු, එක්දරු පියෙකු මෙන්ම සමන් ජයලත් නැමැත්තාගේ සහෝදරයා වන කොණ්ඩයා නැමැත්තා අත්අඩංගුවට ගෙන පසුව මුදාහැරීමටයි පියවර ගත්තේ.\nකෙසේ වෙතත් සිද්ධිය සම්බන්ධයෙන් පසුව අත්අඩංගුවට ගැනුනු සමන් ජයලත් නැමැත්තාගේ DNA  සාම්පල සේයාගේ සිරුරෙන් සොයාගත් ආගන්තුක ජෛව සාම්පල සමඟ ගැළපෙන බවට අනාවරණ වුණා. සැකකරුට එරෙහිව නීතිපතිවරයා විසින් පසුගිය වසරේ නොවැම්බර් 23 වනදා මීගමුව මහාධිකරණය හමුවේ අධි චෝදනා ගොනු කළ අතර, එහිදී එම  චෝදනාවලට තමන් වැරදිකරු බවයි සමන් ජයලත් නැමැත්තා ප්‍රකාශ කළේ.",
       "URL": "https://www.hirunews.lk/123965/සේයා-ඝාතන-නඩුව-25-වනදා-සිට-දිනපතා-විභාගයට",
       "Category": "Local News",
       "Parent URL": "https://www.hirunews.lk/local-news.php?pageID=5211"
}