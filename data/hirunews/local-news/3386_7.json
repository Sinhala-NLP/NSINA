{
       "Source": "hirunews",
       "Timestamp": "Wednesday, 24 April 2019 - 20:04",
       "Headline": "බුර්කාවක් පැළඳි පුද්ගලයකු නිසා උණුසුම් තත්වයක්",
       "News Content": "359 දෙනෙකුට දිවි අහිමි කරමින් දිවයිනේ ස්ථාන කිහිපයකට එල්ල වූ ප්‍රහාරවලට සම්බන්ධ බවට සැකපිට මේ වනවිට පුද්ගලයින් 60 දෙනෙකු අත්අඩංගුවට ගෙන තිබෙනවා.\nඒ අනුව, පුපුරණ ද්‍රව්‍ය සහිත රථ වාහන කිහිපයක් කොළඹට ඇතුළු වූ බවට ලද බුද්ධි තොරතුරු මත කොළඹ සහ තදාසන්න ප්‍රදේශ ආශ්‍රිතව තවදුරටත් ආරක්ෂාව තරකර තිබෙනවා.\nමේ අතර බුර්කාවක් පැළඳ කාන්තාවක් ලෙස පෙනී සිටිමින් වත්තල ප්‍රදේශයේ ගමන් ගත් පුද්ගලයකු ප්‍රදේශවාසීන්ට හසු වීමත් සමග උණුසුම් තත්ත්වයක් ඇති වුණා.\nමුහුණ ආවරණය වන සේ බුර්කාවක් පැළද වත්තල ප්‍රදේශයේ මාර්ගයක ගමන් ගත් සැකකටයුතු පිරිමි පුද්ගලයෙක් ප්‍රදේශවාසීන් විසින් ඊයේ පස්වරුවේ අල්ලාගත් අතර එහිදී ඇති වූයේ කලබලකාරී තත්ත්වයක්.\nපසුව අදාළ සැකකරු වත්තල පොලිසිය විසින් අත්අඩංගුවට ගෙන තිබෙනවා.\nඑම සැකකරු සම්බන්ධයෙන් අප වත්තල පොලිසියෙන් විමසීමක් කළා.\nඑහිදී වත්තල පොලිස් ස්ථානාධිපතිවරයා හිරු ප්‍රවෘත්ති කළ විමසීමකදී සදහන් කළේ අදාල සැකකරු පෑලියගොඩ පොලිසිය වෙත භාරදුන් බවයි.\nපසුව අප මේ පිළිබඳව පෑලියගොඩ පොලිසියෙන් සහ පොලිස් මාධ්‍ය ප්‍රකාශක කාර්යාලයෙන් විමසූ අතරල එම සැකකරු පිළිබඳ පෑලියගොඩ පොලිසියට හෝ පොලිස් මාධ්‍ය ප්‍රකාශක කාර්යාලයට කිසිදු තොරතුරක් වාර්තා වී නොමැති බව ඔවුන් සදහන් කළා.\nකෙසේ නමුත්, අපට වාර්තා වුණේ බුර්කාව පැළද සිටියදී අත්අඩංගුවට ගත් මෙම පුද්ගලයා මුදාහැර ඇති බවයි.\nමේ අතර, අදත් දිවයින පුරා සිදුකරන ලද සෝදිසි මෙහෙයුම්වලදී පිපිරීම්වලට සම්බන්ධ බවට සැකපිට පුද්ගලයින් කිහිප දෙනෙක් පොලිස් අත්අඩංගුවට පත්වුණා.\nඅලුත්ගම දර්ගා නගරයේ සිදුකළ මෙහෙයුමකදී අත්අඩංගුවට ගත් පුද්ගලයින් සංඛ්‍යාව 6 ක්.\nමේ අතර, බේරුවල - කංකාවන්ගොඩ ප්‍රදේශයේ පුද්ගලයන් 5 දෙනෙක් ඊයේ රාත්‍රි සිදුකළ මෙහෙයුමකදී අත්අඩංගුවට ගත්තේ එම ප්‍රදේශයේ දෙමහල් නිවසක රැදී සිටියදීයි.\nඅදාළ සැකකරුවන් කළුතර මහේස්ත්‍රාත් අධිකරණයට ඉදිරිපත් කළ අතර, දින 3ක් රඳවාගෙන ප්‍රශ්න කිරීමට අධිකරණය අද අවසර ලබාදුන්නා.\nකටාන - කටුවපිටිය ප්‍රදේශයේදී ද තවත් පුද්ගලයන් 6 දෙනෙකු පොලිස් අත්අඩංගුවට පත්වුණා.\nමීට අමතරව පසුගියදා සිදු වූ පිපිරීම් සම්බන්ධයෙන් පොලිසියට අවශ්‍ය කර තිබූ වෑන් රථයක් සහ යතුරුපැදියක් පොලිස් විශේෂ කාර්ය බලකාය සොයාගෙන තිබෙන්නේ වරකාකාපොළ නිවසක තිබියදීයි.\nපොලිස් විශේෂ කාර්ය බලකායේ අණදෙන නිලධාරී ජ්‍යෙෂ්ඨ නියෝජ්‍ය පොලිස්පති එම්ගආර්ග ලතීෆ්ට ලද තොරතුරකට අනුව ඊයේ රාත්‍රි මෙම වැටලීම සිදුකර තිබෙනවා.\nවරකාපොල - අඟුරුවැල්ල මාර්ගයේ මස්ජිත් මාවතේ 9A දරන නිවස තුළ සඟවා තිබී මුලින්ම සොයාගත්තේ 144 – 2446 අංකය සහිත තැඹිලි පැහැති යතුරුපැදියක්.\nපසුව SGPH – 3779 අංකය සහිත වෑන් රථය ද සොයා ගැනුණා.\nඅවධානයෙන් පසුවන ලෙසට පොලිසිය ඊයේ නිවේදනය කළ වාහන අතරට මෙම යතුරුපැදිය සහ වෑන් රථය ද අයත්ව තිබුණා.\nවැටලීම සිදුකළ පොලිස් විශේෂ කාර්ය බලකා නිලධාරියෙකු හිරු ප්‍රවෘත්ති වෙත සදහන් කළේ පසුව මෙම නිවස වැඩිදුර පරීක්ෂා කිරීමේදී වෝකි ටෝකි යන්ත්‍ර 4ක් සොයා ගැනුණු අතර, ඒවා සක්‍රිය තත්ත්වයේ පැවති බවයි.\nඑම නිවසේ සිටි 47 හැවිරිදි මොහොමඩ් ජුනයිට් මොහොමඩ් ආම්න් නැමැති සැකකරුවෙකු සහ තවත් පුද්ගලයෙක් අත්අඩංගුවට ගත්තා.\nමෙම වෑන් රථයෙන් කුලී පදනම මත පුද්ගලයින් ප්‍රවාහනය කර ඇති අතර, රථයේ රියදුරා වශයෙන් කටයුතු කර ඇත්තේ මොහොමඩ් ජුනයිට් නැමැති මෙම සැකකරුයි.\nහෙම්මාතගම ප්‍රදේශයේ ඉස්ලාම් පූජකවරයෙකු විසින් කරන ලද වෙන් කිරීමකට අනුව පසුගිය 14 වැනිදා ඩුබායි සිට පැමිණි සංචාරකයින් පිරිසක් පසුගිය සති දෙක තුළ මෙම වෑන් රථයෙන් ප්‍රවාහනය කර ඇති බවටද විමර්ශනවලදී අනාවරණ වී තිබෙනවා.\nපසුව වෑන් රථය වෙන්කර ගත් අදාළ ඉස්ලාම් පූජකවරයා ද පොලිස් භාරයට ගැනුණා.\nපසුව සිදුකළ විමර්ශනවලදී අනාවරණ වුණේ එම පූජකවරයා සහ වෑන් රථය පැදවූ රියදුරා අතර සමීප සබඳතාවක් පවත්වා ඇති බවයි.\nකොළඹ ඇතුළු තදාසන්න ප්‍ර දේශවල සිදුවූ පිපිරීම්වලට මෙම වෑන් රථය භාවිත කර ඇති බවට පොලිසිය සැක පළ කරනවා.\nඅත්අඩංගුවට ගත් සැකකරුවන්ගෙන් මේ වනවිට වැඩිදුරටත් ප්‍රශ්න කිරීම් සිදුකරන බව සදහන්.\nපාස්කු ඉරිදා දින මෙරට ස්ථාන කිහිපයකට එල්ල වූ ප්‍රහාර මාලාව සම්බන්ධයෙන් මේ වනවිට පුද්ගලයින් 60 දෙනෙකු අත්අඩංගුවට ගෙන ඇති අතර ඉන් සැකකරුවන් 32 ක් අපරාධ පරීක්ෂණ දෙපාර්තමේන්තුව භාරයට ගෙන ප්‍රශ්න කිරීම් සිදුකරනවා.\nතවත් සැකකරුවන් 4 දෙනෙකුගෙන් ත්‍රස්ත විමර්ශන කොට්ඨාසය මගින් ප්‍රශ්න කරමින් පවතින අතර, පොලිස් විශේෂ කාර්ය බලකාය, ත්‍රිවිධ හමුදාව සහ අපරාධ පරීක්ෂණ දෙපාර්තමේන්තුව එක්ව මේ වනවිට අංශ කිහිපයක් ඔස්සේ විමර්ශන ක්‍රියාත්මකයි.",
       "URL": "https://www.hirunews.lk/215106/බුර්කාවක්-පැළඳි-පුද්ගලයකු-නිසා-උණුසුම්-තත්වයක්",
       "Category": "Local News",
       "Parent URL": "https://www.hirunews.lk/local-news.php?pageID=3386"
}