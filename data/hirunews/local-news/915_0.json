{
       "Source": "hirunews",
       "Timestamp": "Thursday, 25 August 2022 - 15:11",
       "Headline": "විද්‍යුත් යතුරුපැදි සහ පාපැදි ආනයනයට අවසර (වීඩියෝ)",
       "News Content": "තාවකාලික ආනයන තහනමක් පැනවූ භාණ්ඩ වර්ග අතුරින් භාණ්ඩ වර්ග කිහිපයක් සඳහා ආනයන අවසර ලබාදෙමින් අති විශේෂ ගැසට් පත්‍රයක් ජනාධිපති රනිල් වික්‍රමසිංහ මහතා විසින් නික්තු කර තිබෙනවා.\nඒ අනුව විදුලි යතුරු පැදි, පාපැදි, ඉදිකිරීම් කර්මාන්තයට අවශ්‍ය වාහන, කළුගල් ඇතුළු අමුද්‍රව්‍ය රැසක් කොන්දේසි සහිතව ආනයන කිරිමට අවසර හිමිවනවා.\nජනාධිපති රනිල් වික්‍රමසිංහ මහතාගේ අත්සනින් යුතුව නිකුත් කළ අංක 2294/29 අතිවිශේෂ ගැසට් පත්‍රය මඟින් විදුලි යතුරුපැදි හා පාපැදි බලපත්‍ර යටතේ ආනයනය කිරීමට අවසර ලබාදී තිබෙනවා.\nඒ පසුගිය 23 වනදා සිට ක්‍රියාත්මක වන පරිදියි.\nඒ අනුව යතුරුපැදි ගෙන්වීමේදී රුපියල් 4000ක් හා පාපැදියකට රුපියල් 1000ක් ලෙස බලපත්‍ර ගාස්තුවක් අය කිරීමට නියමිතයි.\nමේ අතර ඉදිකිරීම් කර්මාන්තයට අවශ්‍ය වන වාහන, කළුගල් ඇතුළු ඉදිකිරීම් අමුද්‍රව්‍ය රැසක් ද කොන්දේසි සහිතව ආනයනය කිරීමට මෙම ගැසට් පත්‍රයෙන් අවසර ලබාදී තිබෙනවා.\nඑසේ ආනයනය කළ හැක්කේ ආයෝජන මණ්ඩලය යටතට නොගැනෙන අනුමත නිවාස ව්‍යාපෘති මිශ්‍ර සංවර්ධන ව්‍යාපෘති හා රජයේ ව්‍යාපෘති සඳහායි.\nඅදාළ ආනයනය සිදුකිරීමේදී ව්‍යාපෘති වාර්තාවල නිෂ්චිතව දක්වා ඇති වාහන හා අමුද්‍රව්‍ය ප්‍රමාණයන් දින 180 ක ණයවර ලිපි යටතේ ආනයන අපනයන පාලකල මුදල් අමාත්‍යාංශයේ ලේකම් හා මුදල් අමාත්‍යවරයාගේ අවසර ලබාගත යුතුයි.\nමේ අතර පැසුණු බීම වර්ග සහ ඇල්කොහොල් නොවන බීම වර්ගද තාවකාලික ආනයන තහනමින් ඉවත් කර තිබෙනවා.\nතෝරාගත් කාණ්ඩ 305 කට අයත් භාණ්ඩ ආනයනය කිරීම තාවකාලිකව තහනම් කිරීමට මුදල් අමාත්‍යාංශය පසුගිය 23 වනදා පියවර ගත්තා.\nආනයන සහ අපනයන පාලන දෙපාර්තමේන්තුවේ වෙබ් අඩවියේ දැක්වෙන්නේ අදාළ තහනම ඊයේ දිනයේ සිට නැවත දැනුම්දෙනතුරු බලපැවැත්වෙන බවයි.\nමෙලෙස තහනම් කෙරුණු භාණ්ඩ වර්ග අතර ජංගම දුරකථන බැටරිද ඇතුලත් කර ඇති අතර මේ හේතුවෙන් ජංගම දුරකථන බැටරිවල මිල සීඝ්‍රයෙන් ඉහළ යනු ඇති බවටයි වාර්තා වන්නේ.\nකෙසේ වෙතත්, ඊයේ දිනට පෙර නැව් ගතකර සැප්තැම්බර් 14 වැනිදාට පෙර ගෙන එන සඳහා භාණ්ඩ සඳහා එය අදාළ වන්නේ නැහැ.\nඅදාළ භාණ්ඩ අතරට කිරි, ක්‍රීම් වර්ග, බටර්, කැපූ මල්, ඕට්ස්, චොකලට්, පළතුරු, බීර, පොල් අරක්කු, සුවඳ විලවුන්, රූපලාවන්‍ය ද්‍රව්‍ය, ෂැම්පු, අත්බෑග්, කාන්තා පිරිමි සහ ළමා නිමි ඇඳුම්, පිහි, කතුරු, වායුසමීකරණ, ශීතකරණ, ගෘහ විදුලි උපකරණ, දුරකථන සහ උපාංග ඇතුළත්.\nමේ අතර දේශීය ව්‍යාපාර සුරැකීමේ සභාව ප්‍රවෘත්ති සාකච්ඡාවක් කැඳවමින් ප්‍රකාශ කළේ මෙම ආනයන තහනම හේතුවෙන් දේශීය ව්‍යාපාර කඩාවැටීමේ අවධානමක් මතුව ඇති බවයි.",
       "URL": "https://www.hirunews.lk/313700/විද්‍යුත්-යතුරුපැදි-සහ-පාපැදි-ආනයනයට-අවසර-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=915"
}