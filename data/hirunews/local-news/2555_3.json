{
       "Source": "hirunews",
       "Timestamp": "Tuesday, 28 July 2020 - 13:40",
       "Headline": "ජනපති තවත් විශේෂ තීරණයක් ගනී (වීඩියෝ)",
       "News Content": "ඉදිරියේදී රාජ්‍ය ආයතනවලට ගෘහ භාණ්ඩ සම්පාදනයේදී ඒවා දේශීය ආයතනවලින් පමණක් මිලදී ගැනීමට උපදෙස් ලබාදී ඇතැයි ජනාධිපති ගෝඨාභය රාජපක්ෂ පවසනවා.\nබත්තරමුල්ල - තලවතුගොඩ ජන හමුවකදී මොරටුව ලී බඩු නිෂ්පාදකයින් පිරිසක් ඉදිරිපත් කළ ගැටළුවකට පිළිතුරු දෙමිනුයි ජනාධිපතිවරයා මේ බව කියා සිටියේ.\nපොදුජන පෙරමුණෙන් මෙවර මහ මැතිවරණයට තරග වදින අපේක්ෂකයින්ගේ ජන හමු සඳහා අද ජනාධිපතිවරයා එක්වුණේ කොළඹදියි.\nඑහිදී කොළඹ අවට ප්‍රදේශවල ජනතාව සිය ගැටළු ජනාධිපතිවරයාට ඉදිරිපත් කළ අතර, ජනාධිපතිවරයා එහිදී කියා සිටියේ අදාළ ගැටළු කඩිනමින් විසඳීමට කටයුතු කරන බවයි.\nඑමෙන්ම ඊ.ටී.අයි. තැන්පත්කරුවන්ට හැකි උපරිමයෙන් සහන සළසන බවද එහිදී ජනාධිපතිවරයා කියා සිටියේ පැමිණ සිටි පුද්ගලයෙකු ඇසූ ප්‍රශ්නයකට පිළිතුරු ලබාදෙමින්.\nමේ අතර ඊයේ පස්වරුවේ කුලියාපිටියේ සිට පන්නල දක්වා ජනාධිපතිවරයා ගමන් කරමින් සිටියදීද ජනතාව සිය ගැටළු ජනාධිපතිවරයාට ඉදිරිපත් කළා",
       "URL": "https://www.hirunews.lk/246592/ජනපති-තවත්-විශේෂ-තීරණයක්-ගනී-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2555"
}