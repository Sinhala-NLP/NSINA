{
       "Source": "hirunews",
       "Timestamp": "Thursday, 17 August 2023 - 15:24",
       "Headline": "මත්පැන් අළෙවිසැලට විරෝධය පා ගම්වාසීන් පිරිත් කියයි (වීඩියෝ)",
       "News Content": "දිඹුලාගල, සමගිපුර ගම්මානයේ විහාරස්ථානයක් අසල ආරම්භ කර ඇති මත්පැන් අළෙවිසැලක් වහාම ඉවත් කර ගන්නා ලෙසට බලකරමින් ස්වාමීන් වහන්සේලා ඇතුළු යාය අට ගම්වාසීන් සැවොම එක්ව අද (17) අරලගංවිල ගල්තලාව ප්‍රධාන මාර්ගය අවහිර කරමින් විරෝධතාවයක නිරත වී තිබෙනවා.\nබෝධිය අසළ ආරම්භ කර තිබෙන මෙම මත්පැන් අළෙවිසැල වසා දමනතුරු අඛණ්ඩ පිරිත් දේශනයක් ආරම්භ කිරිමට කටයුතු කළ බවයි දිඹුලාගල බුද්ධ ශ්‍රාවක සංඝ සභාවේ ලේඛකාධිකාරී දිඹුලාගල රාහුලාලංකාර නාහිමියන් සඳහන් කළේ.\nඉබ්බන්වැව සංචාරක කලාපයක් කර විදේශිකයන් ගෙන්වා ප්‍රදේශයේ ව්‍යාපාර මෙන්ම රැකියාවන් ආරම්භ කරන බවට ගම්වාසීන් මුළා කරමින් මෙම මත්පැන් අළෙවිසැල ආරම්භ කර තිබෙනවා.\nඒ අනුව ගම්වාසීන් පෙන්වා දෙන්නේ ඉබ්බන්වැව අසල මෙම මත්පැන් අළෙවිසැල ආරම්භ කිරීමෙන් එම වැවටත්, විහාරස්ථානයටත්, සංස්කෘතියටත්, දැඩි සේ බලපෑමක් එල්ල වී ගම්මානයේ තරුණ පරපුර විනාශ වන බවයි.\nඅදාළ මත්පැන් අළෙවිසැලේ බලපත්‍රය වහාම අහෝසි කරන ලෙසත් එසේ නොවුනහොත් දිඹුලාගල බුද්ධ ශ්‍රාවක සංඝ සභාව මෙන්ම පළාතේ ගොවි නායකයින් හා ජනතාව ඒකරාශී කරගනිමින් ඉදිරියේදී දැවැන්ත විරෝධතා ව්‍යාපාරයක් ආරම්භ කරන බවද රාහුලාලංකාර නාහිමියන් සඳහන් කරනවා.\nඑමෙන්ම ගම්වාසීන් පෙන්වා දෙන්නේ මෙම මත්පැන් අළෙවිසැලක් ආරම්භ කර දින දෙකක් යන්නටත් පෙර ගම්මානය තරුණයන් දෙදෙනෙකු බියර් පානය කර ගමන් කරමින් තිබූ යතුරුපැදිය ගසක වැදී සිදුවූ අනතුරකින් ඔවුන් දෙදෙනා බරපතළ තුවාල ලබා ඇති බවයි.\nමත්පැන් අළෙවිසැලක් ආරම්භක කිරීමෙන් පසු සමගිපුර, රණ්ඩු සරුවල් හා කෝලාහල ඇති වීම වර්ධනය වූ බවයි විරෝධතාවයට එක්වූ ගම්වාසීන් ප්‍රකාශ කළේ.\nඅදාළ මත්පැන් අළෙවිසැලට විරුද්ධව ආරම්භ කළ විරෝධතාවය පැය දෙකක පමණ කාලයක් පුරා පැවති අතර කිසිදු විසඳුමකින් තොරව විරෝධතාවය අවසන් වුවද, මත්පැන් අළෙවිසැල වසා දමන තුරු ආරම්භ කරන ලද ගිහි පිරිත් දේශනය තවදුරටත් පැවැත්වෙන බවයි වාර්තා වන්නේ.",
       "URL": "https://www.hirunews.lk/345155/මත්පැන්-අළෙවිසැලට-විරෝධය-පා-ගම්වාසීන්-පිරිත්-කියයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=91"
}