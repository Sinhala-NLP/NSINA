{
       "Source": "hirunews",
       "Timestamp": "Tuesday, 06 June 2017 - 16:50",
       "Headline": "කෝටියක් වටිනා මැණිකක් රටින් පිට කිරීමේ තැත වරදී (ඡායාරූප)",
       "News Content": "රුපියල් කෝටියක් වටිනා මැණිකක් නීති විරෝධිව  විදේශ රටකට රැගෙන යාමට උත්සහ කල ශ්‍රි ලාංකිකයෙකු අද (06) අලුයම රේගුව විසින් කටුනායකදි අත්අඩංගුවට ගෙන තිබෙනවා.\nසැකකරු 33 වියේහි පසුවන කොළඹ පදිංචිකරුවෙක්.\nඑටිහාඩ් ගුවන් සේවයේ EY-267 දරණ ගුවන් යානයෙන් සැකකරු අඩුඩාබි වෙත යාමට ගුවන්තොටුපළට පැමින තිබු බව රේගුව පවසනවා.\nබරින් කැරට් 05 ක් වන ඉතා දුර්ලභ ගනයේ රතු(රූබි) මැණික් වර්ගයට අයත් වන මෙය ඉතා කුඩා මැණිකක් බව ගුවන් තොටුපළ නියොජ්‍ය රේගු අධ්‍යක්ෂක පරාක්‍රම බස්නායක කියාසිටියා.\nමෙවැනි කුඩා මැණිකක් පුද්ගලයෙකු හට පහසුවෙන් සගවා ගෙන ගෙනයා හැකි වන බවත් ගුවන්තොටුපල රේගු නිළධාරින්ගේ දක්ෂතාවය නිසාවෙන් ලද සැකය මත පිටත්ව යාමේ පර්යන්තයේදි සැකකාර ගුවන් මගියාගේ අත්බෑගය පරික්ෂා කිරීමේදි එහි කුඩා පොකට්ටුවක් තුළ තිබියදි වටිනා රූබි රතුමැනික සොයාගත් බවත් මෙය මෑත කාලයේදි සිදුකල සුවිශේෂි  මෙහෙයුමක් බවත් රේගුව ප්‍රකාශ කළා.\nනීති විරෝධීව මෙරටින් මැණික් ගෙනයාමට උත්සහ කිරීමේ වරදට සැකකරුට රුපියල් ලක්ෂයක් දඩ නියම කළ රේගුව විසින් වටිනා රතුකැටය රාජසන්තක කළා.",
       "URL": "https://www.hirunews.lk/162972/කෝටියක්-වටිනා-මැණිකක්-රටින්-පිට-කිරීමේ-තැත-වරදී-ඡායාරූප",
       "Category": "Local News",
       "Parent URL": "https://www.hirunews.lk/local-news.php?pageID=4481"
}