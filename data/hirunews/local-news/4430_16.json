{
       "Source": "hirunews",
       "Timestamp": "Sunday, 09 July 2017 - 17:21",
       "Headline": "ලෝක සමාජ මාධ්‍ය දිනය වෙනුවෙන් ශ්‍රී ලංකාවේ පැවැති සම්මාන උළෙලේදී ජනප්‍රියතම ගුවන් විදුලියට හිමි සම්මානය හිරුට !",
       "News Content": "ලෝක සමාජ මාධ්‍ය දිනය වෙනුවෙන් ශ්‍රී ලංකාවේ පැවැති සම්මාන උළෙලේදී ජනප්‍රියතම ගුවන් විදුලියට හිමි සම්මානය දිනා ගැනීමට හිරු FM සමත් වුණා.\nඅද (09) කොළඹ දී එටිසලාට් සමාගමේ පූර්ණ බලගැන්වුමෙන් සංවිධාන වූ සමාජ මාධ්‍ය දිනය අවසනදී පැවැති සම්මාන උළෙලේදී ක්ෂේත්‍ර කිහිපයක් ඔස්සේ සම්මාන පිරිනැමුණේ ශ්‍රී ලංකාවේ සමාජ මාධ්‍ය තුළ පවතින ජනප්‍රියතාව පදනම් කර ගනිමින්.\nඑහි ප්‍රධානතම සම්මානයක් වූ ජනප්‍රියතම ගුවන් විදුලිය ලෙස හිරු FM සම්මාන දිනා ගත්තේ සමාජ මාධ්‍ය දින සම්මාන උළෙලේදී ද මෙරට වැඩිම ශ්‍රාවක ප්‍රේක්ෂක ආකර්ශනය දිනා ගත් මාධ්‍ය ජාලය ලෙස අභිෂේක ලබමින්.\nඅන්තර්ජාලය ඔස්සේ ඡන්ද විමසීමක් පවත්වා මෙහි ජයග්‍රාහකයන් තෝරාගෙන තිබීම ද විශේෂත්වයක්.\nහිරු FM ලබාගත් මෙම සම්මානය පිටුපස සිටින නියමුවා වන්නේ ආසියානු මාධ්‍ය ජාලයේ සභාපති රේනෝ සිල්වා මහතායි.\nඔහුගේ සංකල්පයක් මත ආරම්භවුණු හිරු TV සහ හිරු FM නාලිකා, ඔහුගේ මඟ පෙන්වීම යටතේ මේ වනවිට ශ්‍රී ලංකාවේ මාධ්‍ය කලාව, නව මානයකට යොමුකර අවසන්.\nලෝක සමාජ මාධ්‍ය දිනය වෙනුවෙන් ශ්‍රී ලංකාවේ පැවැති සම්මාන උළෙලේදී  හිරු FM ලබාගත් මෙම සම්මානය පිළිබඳව සුභාශිංසන එක් කරමින් ආසියානු මාධ්‍ය ජාලයේ සභාපති රේනෝ සිල්වා මහතා ප්‍රකාශ කළේ ශ්‍රී ලාංකීය මාධ්‍ය කලාව නව මගකට ඔසවා තැබීම සඳහා වූ සිය දැක්ම යළි යළිත් මෙරට ජනතාව තහවුරු කර ඇති බවයි.\nජාතික සහ ජාත්‍යන්තර වශයෙන් හිරු FM වෙත හිමිවන මෙවැනි සම්මාන නිසැකවම අප දිරිමත් කරන බව ද ඔහු සඳහන් කළා.\nආසියානු මාධ්‍ය ජාලයේ සභාපති රේනෝ සිල්වා මහතා වැඩිදුරටත් කියා සිටියේ හිරු FM ලබන මෙම සියලූ ජයග්‍රහණවල සැබෑම හිමිකරුවා අප සමඟ බැඳුණු ලක්ෂ සංඛ්‍යාත ප්‍රේක්ෂකයන් සහ ශ්‍රාවකයන් බවයි.",
       "URL": "https://www.hirunews.lk/165464/ලෝක-සමාජ-මාධ්‍ය-දිනය-වෙනුවෙන්-ශ්‍රී-ලංකාවේ-පැවැති-සම්මාන-උළෙලේදී-ජනප්‍රියතම-ගුවන්-විදුලියට-හිමි-සම්මානය-හිරුට",
       "Category": "Local News",
       "Parent URL": "https://www.hirunews.lk/local-news.php?pageID=4430"
}