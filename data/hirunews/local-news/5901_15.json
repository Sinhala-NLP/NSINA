{
       "Source": "hirunews",
       "Timestamp": "Monday, 22 July 2013 - 7:49",
       "Headline": "6 කට මරු කැඳවූ අලූත්ගම දුම්රිය හරස් මගේ තවත් මරණයක්.",
       "News Content": "හය දෙනෙකුට මරු කැඳවූ අළුත්ගම - ගනේගම දුම්රිය හරස් මාර්ගයේදී ඊයේ (22) රාත්‍රියේ තවත් අනතුරක් සිදුවී තිබෙනවා. යතුරුපැදියක් දුම්රියේ ගැටීමෙන් මෙම අනතුර සිදුවී ඇති අතර එහිදී එක් අයෙකු මියගොස් තවත් අයෙකු බරපතල තුවාල ලබා රෝහල් ගතකර තිබෙනවා. පොලිස් මාධ්‍ය ප්‍රකාශක කාර්යාලය සඳහන් කළේ කොළඹ සිට ගාල්ල දක්වා ගමන් කරමින් තිබූ අංක 8096 දරණ දුම්රියේ ගැටීමෙන් මෙම අනතුර සිදුවී ඇති බවයි. අනතුර සිදුවන අවස්ථාවේ දුම්රිය හරස් මාර්ගයේ ක්‍රියාත්මක වන සංඥා පහන් සහ සීනුව ක්‍රියාත්මක වෙමින් තිබී ඇති බව සඳහන්. නමුත් අනෙකුත් වාහන නවතා තිබියදී මෙම යතුරු පැදිය පමණක් අධික වේගයෙන් පැමිණ දුම්රිය හරස් මාර්ගය පසුකර යාමට දැරූ උත්සාහයේදී මෙම අනතුර සිදුවී ඇති බවයි පොලිස් මාධ්‍ය ප්‍රකාශක කාර්යාලය කියා සිටියේ. අනතුර සිදුවන අවස්ථාවේ යතුරු පැදියේ ගමන් ගත් පුද්ගලයින් බීමතින් සිට ඇති බවද අනාවරණය වී තිබෙනවා.\nපසුගිය 25 වැනිදා මෙම දුම්රිය හරස් මාර්ගයේදීම වෑන් රථයක් දුම්රියක ගැටීමෙන් කාන්තාවන් 6 දෙනෙකු ජීවිතක්ෂයට පත්වුණා. පොසොන් සිරි නැරඹීමට යමින් සිටියදී මෙම අවාසනාවන්ත සිද්ධියට මුහුණපෑවේ කළුතර - දොඩංගොඩ ප්‍රදේශයේ පදිංචිකරුවන් පිරිසක්. අනතුරින් පසුව මෙම දුම්රිය හරස් මාර්ගයට දුම්රිය ගේට්ටුවක්ද සවිකිරීමට දුම්රිය දෙපාර්තමේන්තුව පියවර ගත්තා.\nමේ අතර දුම්රිය හරස් මාර්ගවල ගේට්ටුව වසා තිබියදී ඒ හරහා ගමන් කරන පුද්ගලයින්ට විරුද්ධව නීතිය ක්‍රියාත්මක කරන බව දුම්රිය දෙපාර්තමේන්තුව පවසනවා. එම දෙපාර්තමේන්තුවේ අතිරේක දුම්රිය සාමාන්‍යාධිකාරි නාලක බණ්ඩාර හිරු ප්‍රවෘත්ති අංශයට සඳහන් කළේ මෙම නීති ක්‍රියාත්මක කිරීම තුළින් නොසැලකිලිමත් ලෙස සිදුවිය හැකි දුම්රිය අනතුරු වළක්වා ගැනීම මෙහි අරමුණ වන බවයි.\n[MP3]s63503[/MP3]",
       "URL": "https://www.hirunews.lk/63503/6-කට-මරු-කැඳවූ-අලූත්ගම-දුම්රිය-හරස්-මගේ-තවත්-මරණයක්",
       "Category": "Local News",
       "Parent URL": "https://www.hirunews.lk/local-news.php?pageID=5901"
}