{
       "Source": "hirunews",
       "Timestamp": "Wednesday, 16 October 2019 - 10:30",
       "Headline": "විශ්‍රාම ගිය පසුවත් ජනපතිට මහගමසේකර මාවතේ නිල නිවස - ආරක්ෂාවට විශේෂ කාර්ය බලකායත්",
       "News Content": "කොළඹ හත - මහගමසේකර මාවතේ පිහිටි ජනාධිපති නිල නිවස විශ්‍රාම ගිය පසුවද ජනාධිපති මෛත්‍රීපාල සිරිසේනට ලබාදීමට අමාත්‍ය මණ්ඩලයේ අනුමැතිය හිමිවී තිබෙනවා.\nඑමෙන්ම විශ්‍රාම ගිය පසු ජනාධිපතිවරයාට පොලිස් විශේෂ කාර්ය බලකායේ ආරක්ෂාව ලබාදීමටයි ඊයේ රැස්වූ අමාත්‍ය මණ්ඩලයේ අනුමැතිය හිමිව ඇත්තේ. ඒ, විශ්‍රාමික ජනාධිපතිවරයෙකුට ව්‍යවස්ථානුකූලව ලබාදෙන වරප්‍රසාදවලට අමතරවයි.\nමත්ද්‍රව්‍ය උවදුර තුරන් කිරීම සඳහා ජනාධිපතිවරයා ඉටුකළ කාර්ය භාරය සැළකිල්ලට ගෙන මෙලෙස ඔහුට විශ්‍රාම ගිය පසු පොලිස් විශේෂ කාර්ය බලකායේ ආරක්ෂාව ලබාදීම සුදුසු බවටයි අමාත්‍ය මණ්ඩලය නිගමනය කර ඇත්තේ.\nමීට අමතරව විශ්‍රාමික ජනාධිපතිවරයෙකුට හිමිවන කාර්ය මණ්ඩලය, ජල සහ විදුලි බිල්පත් පහසුකම් මෙන්ම ප්‍රවාහන පහසුකම්, ජනාධිපති මෛත්‍රිපාල සිරිසේනට ලබාදීම සඳහාද අමාත්‍ය මණ්ඩල අනුමැතිය හිමිවුණා.\nමේ අතර දුම්රිය සේවය සංවෘත සේවයක් බවට පත් කිරීම සහ සුදුසු වැටුප් ව්‍යුහයක් සකස් කිරීම සම්බන්ධයෙන් පියවර ගැනීමේදී මතුවිය හැකි ප්‍රායෝගික ගැටළු පිළිබඳ නිර්දේශ ඉදිරිපත් කිරීමට නිලධාරී කමිටුවක් පත් කිරීමට අමාත්‍ය මණ්ඩල අනුමැතිය හිමිවුණා.\nඑමෙන්ම ශ්‍රී ලංකාවේ ක්‍රියාත්මක වනජීවී භාරය වසා දැමීමටද අමාත්‍ය මණ්ඩලය තීරණය කර තිබෙනවා. ඒ, එම භාරය මගින් පරිසර සංරක්ෂණය සහ වනජීවී සංරක්ෂණය සම්බන්ධයෙන් මේ වනවිට කිසිදු ක්‍රියාකාරකමක නොයෙදීම සැළකිල්ලට ගනිමින්.\nඒ අනුව වනජීවි භාරය සතු සියලු වත්කම් සහ වගකීම් වනජීවී සංරක්ෂණ දෙපාර්තමේන්තුව වෙත පැවරීමටයි අමාත්‍ය මණ්ඩලය තීරණය කර ඇත්තේ.",
       "URL": "https://www.hirunews.lk/226354/විශ්‍රාම-ගිය-පසුවත්-ජනපතිට-මහගමසේකර-මාවතේ-නිල-නිවස-ආරක්ෂාවට-විශේෂ-කාර්ය-බලකායත්",
       "Category": "Local News",
       "Parent URL": "https://www.hirunews.lk/local-news.php?pageID=3095"
}