{
       "Source": "hirunews",
       "Timestamp": "Sunday, 16 October 2022 - 14:42",
       "Headline": "අතරමග නැවතුණු සමෘද්ධි දීමනාවෙන් පීඩාවට පත් ජනයා (වීඩියෝ)",
       "News Content": "සමෘද්ධි, වැඩිහිටි දීමනා ඇතුළු සමාජ සුබසාධක ප්‍රතිලාභ ලබාදීමේදී මීට පෙර ක්‍රියාත්මක වූ ක්‍රමවේදයෙන් බැහැරව සමෘද්ධි බැංකු හරහා අදාළ\nගෙවීම් සිදුකිරීමෙන් අදාළ ප්‍රතිලාභීන් දුෂ්කරතාවට පත්ව ඇති බවට තොරතුරු වාර්තා වනවා.\nමේ අතර එම දීමනා ලබන ඇතැම් ප්‍රතිලාභීන් පවසන්නේ මාස දෙකක පමණ කාලයක සිට අදාළ දීමනා තමන් වෙත නොලැබීමේ තත්ත්වයක් ද උද්ගතව ඇති බවයි.\nරජය ලබාදෙන සමාජ සුබසාධක ප්‍රතිලාභ ලැබීමට සුදුස්සන් තීරණය කෙරෙන නිර්ණායක මත ඊට සුදුසුකම් ලැබූ පුද්ගලයින් කාණ්ඩ කිහිපයක් යටතේ එම ලැයිස්තුවලට ඇතුළත් කිරීම සිදුකෙරෙන්නේ ග්‍රාම නිලධාරීන් හරහායි.\nඑකී සුදුසුකම් ලැබූ ප්‍රතිලාභීන් සඳහා මාසිකව හෝ මාස දෙකක කාලයක් සඳහා එම මූල්‍යාධාර ලබාදීම සිදුකෙරෙනවා.\nශ්‍රී ලංකාවේ වැඩිහිටි දීමනා ලැබීමට සුදුසුකම් ලැබූ පුද්ගලයින්ගේ සංඛ්‍යාව 420,000කට ආසන්න වන අතර මහජන අධාර සහ අනෙකුත් දීමනා ලබන ප්‍රතිලාභීන්ගේ සංඛ්‍යාව හාරලක්ෂ 50,000කට අධික බවයි වාර්තාවන්නේ.\nදිවයින පුරා පිහිටි 4,000කට අධික තැපැල් හෝ උප තැපැල් කාර්යාල හරහා අදාළ දීමනා ලබා දීමට මෙතෙක් කටයුතු කර තිබුණා.\nකෙසේ වෙතත් සමෘද්ධි, වැඩිහිටි සහ අනෙකුත් සමාජ සුබසාධක ප්‍රතිලාභ ලබන ප්‍රතිලාභීන් පවසන්නේ එම දීමනා තැපැත් හෝ උප තැපැල් කාර්යාල වෙනුවට සමෘද්ධි බැංකු හරහා ලබාගන්නා ලෙස තමන්ට දැනුම් දුන් බවයි.\nඇතැම් පිරිස් පවසන්නේ මෙම හදිසි ක්‍රියාවලිය හේතුවෙන් තමන් දැඩි අසීරුතාවකට පත්ව සිටින අතර මාස 2ක කාලයක සිට තමන්ට වකුගඩු දීමනා පවා ලබා දී නොමැති බවයි.",
       "URL": "https://www.hirunews.lk/318028/අතරමග-නැවතුණු-සමෘද්ධි-දීමනාවෙන්-පීඩාවට-පත්-ජනයා-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=799"
}