{
       "Source": "hirunews",
       "Timestamp": "Saturday, 19 February 2022 - 14:06",
       "Headline": "අන්තර්ජාලයේ හුවමාරු වන ව්‍යාජ, උසස් පෙළ කාල සටහනක් ගැන සැළකිලිමත් වන්නැයි උපදෙස්",
       "News Content": "මේ දිනවල පැවැත්වෙන උසස් පෙළ විභාගයට අදාළ ව්‍යාජව සැකසූ කාලසටහනක් අන්තර්ජාලයේ හුවමාරු වන බැවින් ඒ සම්බන්ධයෙන් අවධානයෙන් පසුවන ලෙස විභාග දෙපාර්තමේන්තුව විභාග අපේක්ෂකයින්ට දැනුම් දෙනවා.\nඅදාළ ව්‍යාජ කාලසටහන හේතුවෙන් විභාගයට පෙනී සිටින දරුවන් විභාග මධ්‍යස්ථාන වෙත ප්‍රමාද වී පැමිණීම් ද වාර්තා වී ඇති බවයි විභාග දෙපාර්තමේන්තුව සඳහන් කළේ.\nමේ සම්බන්ධයෙන් පරීක්ෂණ කටයුතු අපරාධ පරීක්ෂණ දෙපාර්තමේන්තුව වෙත භාර දී ඇති අතර නිවැරදි කාලසටහන ලබා ගැනීම සඳහා විභාග දෙපාර්තමේන්තුවේ නිල වෙබ් අඩවිය වෙත පිවිසෙන ලෙසයි විභාග කොමසාරිස් ජනරාල් එල්.එම්.ඩී.ධර්මසේන විභාග අපේක්ෂකයින්ට දැනුම් දුන්නේ.\nවිභාගය පැවැත්වෙන සෑම දිනකම උදය වරුවේ පෙරවරු 8.30ට ආරම්භ වන අතර සවස් වරුවේ සිකුරාදා හැර අනෙක් දිනවල පස්වරු 1ට විභාගය ආරම්භ වනවා.\nසිකුරාදා දිනවල පමණක් පස්වරු 2ට විභාගය ආරම්භ වන බවයි විභාග දෙපාර්තමේන්තුව නිවේදනය කළේ.\nමේ සම්බන්ධයෙන් පාසල් විභාග සංවිධාන ශාඛාවේ 1911 ක්ෂණික ඇමතුම් අංකය ඔස්සේ තොරතුරු ලබාගත හැකියි.\nඊට අමතරව 0112 784208 / 0112 784537 හෝ 0112 785212 යන අංකවලින් තොරතුරු ලබාගැනීමේ හැකියාව පවතිනවා.",
       "URL": "https://www.hirunews.lk/297440/අන්තර්ජාලයේ-හුවමාරු-වන-ව්‍යාජ-උසස්-පෙළ-කාල-සටහනක්-ගැන-සැළකිලිමත්-වන්නැයි-උපදෙස්",
       "Category": "Local News",
       "Parent URL": "https://www.hirunews.lk/local-news.php?pageID=1347"
}