{
       "Source": "hirunews",
       "Timestamp": "Tuesday, 02 May 2017 - 10:23",
       "Headline": "පන්සලෙන් මුදල් සොරකම් කළ බාලවයස්කාරයින් දෙදෙනෙක් අත්අඩංගුවට",
       "News Content": "නවගත්තේගම - රළපනාව ප්‍රදේශයේ පිහිටි විහාරස්ථානයක ආවස ගෙට වහලයෙන් ඇතුළු වී මුදල් සොරකම් කිරීමේ සිද්ධියක් සම්බන්ධයෙන් බාලවයස්කාර සැකකරුවන් දෙදෙනෙකු ඊයේ අත්අඩංගුවට ගෙන තිබෙනවා.\nනවගත්තේගම පොලිසිය විසින් අත්අඩංගුවට ගත් මෙම සැකකරුවන් දෙදෙනා වයස අවුරුදු 14 සහ 15 වන වියේ පසුවන බවයි අප වාර්තාකරු සදහන් කළේ.\nමොවුන් දෙදෙනා එම ප්‍රදේශයේ එකම පාසලක ඉගෙණුම ලබන බවද පොලීසිය විසින් අනාවරණය කරගෙන තිබෙනවා.\nඅදාල සැකකරුවන් දෙදෙනා  වහලයෙන් විහාරස්ථානයේ ආවස ගෙට ඇතුලුවී රුපියල් 21000ක මුදලක් අවස්ථා දෙකකදී මෙලෙස සොරා ගෙන ඇති බවයි වාර්තා වන්නේ.\nමෙම සොරකම සම්බන්ධයෙන් විහාරස්ථානයේ හිමිනමක් පොලිසියට පැමිණිල්ලක් සිදුකර අති අතර අදාල පැමිණිල්ලට අනුව සිදුකළ විමර්ශන වලදී මොවුන් දෙදෙනා අත්අඩංගුවට ගැනීමට හැකිවී තිබෙනවා.\nබාලවයස්කාර සැකකරුවන්ගෙන් කළ ප්‍රශ්ණ කිරීම් වලදී පළමු අවස්ථාවේ  සොරාගත් 15,000ක මුදලක් වළ දමා ඇති බව පවසා ඇති අතර ඒ සම්බන්ධයෙන් කළ සොයාබැලීමේදී එම මුදල් වේයන් විසින් කා දමා ඇති බවයි පොලිසිය පවසන්නේ.\nමේ අතර තම වත්තේ ගොඩ ගසා තිබූ පෙල් ගෙඩි 100 ක් කිසියම් අයෙකු විසින් සොරකම් කර ඇති බව පසුගිය 30 වැනිදා නවගත්තේගම ප්‍රදේශයේ පදිංචි ව්‍යාපාරිකයෙකු පොලීසියට පැමිණිලක් කර ඇති අතර එම පොල් තොගය සොරකම් කරන ලද්දදේ තමන් විසින් බවට බාලවයස්කාර සැකකරුවන් දෙදෙනා පිළිගෙන තිබෙනවා.\nසොරකම් කළ පොල් තොගය එම ප්‍රදේශයේම වෙනත් ව්‍යාපාරිකයෙකුට විකුණු බවයි මොවුන් දෙදෙනා පොලීසියට පවසා ඇත්තේ.\nඒ අනුව හොර පොල් මිළදී ගැනීමේ චෝදනාව මත ව්‍යාපාරිකයා අත්අඩංගුවට ගෙන ඇති අතර  ඔහු සතුව තිබී මිලදී ගත් පොල් ගෙඩි 20ක් ද පොලීසිය බාරයට ගෙන ඇති බවයි අප වාර්තාකරු වැඩිදුරටත් සදහන් කළේ.\nඅත්අඩංගුවට පත් සැකකරුවන් තිදෙනා ආණමඩුව දිසා අධිකරණයට ඉදිරිපත් කිරීමට නියමිතයි.",
       "URL": "https://www.hirunews.lk/160412/පන්සලෙන්-මුදල්-සොරකම්-කළ-බාලවයස්කාරයින්-දෙදෙනෙක්-අත්අඩංගුවට",
       "Category": "Local News",
       "Parent URL": "https://www.hirunews.lk/local-news.php?pageID=4538"
}