{
       "Source": "hirunews",
       "Timestamp": "Friday, 27 September 2019 - 19:26",
       "Headline": "හබරණ ගැබ්බර ඇතින්නියන් වසදී මරාදැමුවා දැයි සැක",
       "News Content": "හබරණ - හිරිවඩුන්න වැව්පිටියේ සහ තුම්බිකුලම රක්ෂිතයට ආසන්න ප්‍රදේශයේ තිබී අද පෙරවරුවේ සොයා ගැණුනු ඇතින්නියන් 4 දෙනාගේ සිරුරු පිළිබඳ පශ්චාත් මරණ පරීක්ෂණය අද පස්වරුවේ සිදුකෙරුණා.\nඒ වනජිවි දෙපාර්තමේන්තුවට අයත් ගිරිතලේ පශු වෛද්‍ය කාර්යාලයේ පශු වෛද්‍ය දිනූෂා ද සිල්වාගේ ප්‍රධානත්වයෙන්.\nඑහිදි සැක මතුව ඇත්තේ විෂක් ශරීර ගත වීමෙන් මෙම සතුන් මියගොස් ඇති බවයි.\nකෙසේ වෙතත්, ඒ පිලිබඳ ව වැඩිදුර පරීක්ෂණ සඳහා මියගිය සතුන්ගේ සිරුරු කොටස් කිහිපයක් කොළඹ ප්‍රධාන වෛද්‍ය නිලධාරි කාර්යාලයට එවීමට කටයුතු කර තිබෙනවා.\nමියගිය ඇතින්නන් සිව් දෙනාගෙන් තුන්දෙනෙකුම ගැබ්බර ඇතින්නන් බව පශු වෛද්‍ය නිලධාරින් හඳුනාගෙන තිබෙනවා.\nමෙම ඇතින්නියන් මියගොස් සිටින බවට ප්‍රදේශවාසීන්ගේ දැනුම්දීමෙන් පසු එම ස්ථානයට පැමිණි සීගිරිය අඩවි ආරක්ෂක නිලධාරින් පැවසුවේ කලාවැව - චුන්ඩිකුලම් රක්ෂිතය හරහා මින්නේරිය ජාතික වනෝද්‍යානයට අලි ගමන් කරන මංකඩක් ආශ්‍රිතව මෙම සතුන් මියගොස් ඇති බවයි.\nහිරිවඩුන්න රක්ෂිතයේ අනවසර හේන් වගා බිම් රැසක් දක්නට ලැබෙන අතර එම වගාකරුවන් විසින් වගා හානි වැළැක්වීම සඳහා මෙලෙස විෂ සහිත ආහාර ලබාදී ඇතින්නියන් ඝාතනය කරන්නට ඇති බවට සැක කෙරෙනවා.\nමේ අතර, පසුගිය දා පුත්තලම - නවගත්තේගම - මොරගහවැව - කුරුදුවැටිය වැවේ තිබියදී මිය ගිය ඇතෙකු සොයා ගත් අතර, පශ්චාත් මරණ පරීක්ෂණයේදී අනාවරණ වූයේ විෂ ශරීරගතව එම ඇතා මිය ගොස් ඇති බවයි.\nඇතාගේ එක් දළයක් ද, කිසියම් පුද්ගලයෙකු කපාගෙන ගොස් තිබුණා.",
       "URL": "https://www.hirunews.lk/225135/හබරණ-ගැබ්බර-ඇතින්නියන්-වසදී-මරාදැමුවා-දැයි-සැක",
       "Category": "Local News",
       "Parent URL": "https://www.hirunews.lk/local-news.php?pageID=3126"
}