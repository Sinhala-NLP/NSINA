{
       "Source": "hirunews",
       "Timestamp": "Thursday, 03 August 2023 - 18:04",
       "Headline": "''ආපනශාලාවල ආහාර මිල ගණන් ඉහළ යා හැකියි''- ආපනශාලා හිමියන්ගේ සංගමය (වීඩියෝ)",
       "News Content": "ආපන ශාලාවකට ගොස් බීමට ගන්නා වතුර වීදුරුවටත් මුදලක් අය කිරීම⁣ට සිදු වන තත්ත්වයක් රජය විසින් නිර්මාණය කර ඇති බව ආපනශාලා හිමියන්ගේ සංගමයේ සභාපති අසේල සම්පත් පවසනවා.\nකොළඹ දී ඊයේ (3) පැවති මාධ්‍ය සාකච්ඡාවකදී හෙතෙම මේ බව පවසා ඇති බවයි වාර්තා වන්නේ.\nවතුර බිල දරාගත නොහැකි පරිදි වැඩි කිරීම හේතුවෙන් ආපනශාලා පවත්වාගෙන යාමේ දී ගටලු රැසක් පැන නගින බව ඔහු වැඩිදුරටත් සඳහන් කරනවා.\nසභාපතිවරයා පවසන්නේ ආපනශාලාවකට පැමිණෙන පාරිභෝගිකයින් කෑමට පෙර සහ පසු අත් සේදීමට, වතුර පානය කිරීමට සහ වැසිකිලි භාවිතයේ දී ජලය භාවිතා කරනු ලබන බවත්, ඊට අමතරව ආහාර වර්ග සේදීම සහ ඉවුම් පිහුම් සඳහා ද ජලය අවශ්‍ය වන බවත් සේවකයන්ගේ අවශ්‍යතා සඳහා ද ජලය භාවිතා වන නිසා සැලකිය යුතු ජල ප්‍රමාණයක් වැය වන බවයි.\nමේ අනුව අහාර ද්‍රව්‍ය සේදීම අඩු කිරීමට සිදු වන බවත්, පාරිභෝගිකයා භාවිතා කරන වතුර වීදුරුවට පවා මුදලක් අය කිරීමට සිදු වන බවත්, ආපනශාලාවල වැසිකිලි වසා දැමීමට පවා සිදු වන බවත් හෙතෙම පෙන්වා දෙනවා.\nමේ අනුව ආපනශාලාවල ආහාර පානවල මිල ගණන් ඉහළ යා හැකි බවයි ඔහු පවසන්නේ.",
       "URL": "https://www.hirunews.lk/343506/ආපනශාලාවල-ආහාර-මිල-ගණන්-ඉහළ-යා-හැකියි-ආපනශාලා-හිමියන්ගේ-සංගමය-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=127"
}