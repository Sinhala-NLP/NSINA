{
       "Source": "hirunews",
       "Timestamp": "Wednesday, 19 July 2023 - 11:42",
       "Headline": "දරුවා ප්‍රාණ ඇපයට ගෙන  පොලිස් නිලධාරීන්ට පහරදුන් සැකකරු අත්අඩංගුවට",
       "News Content": "සිය දරුවාට තියුණු ආයුධයකින් පහරදී පොලිස් නිලධාරීන්ටද පහර දුන්  පුද්ගලයකු මදුරන්කුලිය පොලීසිය විසින් අත්අඩංගුවට ගෙන තිබෙනවා.\nපොලිස් හදිසි ඇමතුම් අංශයට කාන්තාවකට  පහරදෙන බවට ලද පැමිණිල්ලක් විමර්ශනය කිරීම සඳහා මදුරන්කුලියේ  ජින්නවත්ත ප්‍රදේශයට ගිය පොළිස් නිලධාරීන  මෙලෙස  පහර කෑමට ලක් වී තිබෙන බව පොලීසිය පවසයි.\nඑම අවස්ථාවේදී පොලිස් නිලධාරීන් සැකකරු අත්අඩංගුවට ගැනීමට සූදානම් වීමේදී  සැකකරු විසින් දරුවා ප්‍රාණ ඇපයට ගෙන තියුණු ආයුධයකින් දරුවාගේ පිට ප්‍රදේශය කපා තුවාල කර තිබෙනවා. මහත් පරිශ්‍රමයක් යෙදූ පොලිස් නිලධාරීන් දරුවා බේරා ගෙන පුත්තලම රෝහලට ඇතුළත් කර ඇති අතර පහර කෑමෙන් තුවාල ලැබූ පොලිස් කොස්තාපල්වරයෙකු ද ප්‍රතිකාර සඳහා රෝහලට ඇතුළත් කර ඇති බව පොලීසිය වැඩිදුරටත් අනාවරණය කරයි.\nඉදිරි විමර්ශන මදුරංකුලිය පොලීසිය විසින් සිදුකරනවා.",
       "URL": "https://www.hirunews.lk/341738/දරුවා-ප්‍රාණ-ඇපයට-ගෙන-පොලිස්-නිලධාරීන්ට-පහරදුන්-සැකකරු-අත්අඩංගුවට",
       "Category": "Local News",
       "Parent URL": "https://www.hirunews.lk/local-news.php?pageID=171"
}