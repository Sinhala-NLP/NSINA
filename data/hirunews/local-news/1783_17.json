{
       "Source": "hirunews",
       "Timestamp": "Saturday, 31 July 2021 - 17:40",
       "Headline": "11 හැවිරිදි දැරියක් බරපතල ලිංගික අපයෝජනයට ලක්කළ ඇයගේ සීයා අත්අඩංගුවට",
       "News Content": "11 හැවිරිදි දැරියක් බරපතල ලිංගික අපයෝජනයට ලක් කළ ඇයගේ සීයා, ජාතික ළමා ආරක්ෂක අධිකාරිය විසින් අත්අඩංගුවට ගෙන තිබෙනවා.\nවයස අවුරුදු 62 ක් වන මෙම සැකකරු පසුගිය 29වන දින අත්අඩංගුවට ගෙන කොළඔ ප්‍රධාන මහේස්ත්‍රාත් අධිකරණය වෙත ඉදිරිපත් කිරීමෙන් අනතුරුව, අගෝස්තු 12වන දා දක්වා රක්ෂිත බන්ධනාගාර ගත කිරීමටයි නියෝග කර ඇත්තේ.\n11 හැවිරිදි මෙම දැරිය මව, පියා සහ බාල සහෝදරියක් සමඟ සිටින අතර, දෙමව්පියන් දෙදෙනාම රැකියා සඳහා නිවසින් බැහැරව යන බැවින්, එම කාලය තුළ ඔවුන් රැකබලා ගැනීම සිදු කර ඇත්තේ දැරියගේ මිත්තණියයි.\nදැරියගේ ලොකු අම්මාට ඇතිවූ හදිසි අසනීප තත්ත්වයක් හේතුවෙන් දැරියගේ මිත්තණිය ඇය බලාගැනීම සඳහා පිටත්ව ගොස් තිබෙනවා.\nඅනතුරුව මෙම දැරියන් රැක බලාගැනීම සඳහා මව විසින් තම පියා නිවසට ගෙන්වා ගෙන ඇතැයි සඳහන්.\nදෙමාපියන් රැකියාවට පිටව ගිය අවස්ථාවේ මෙම පුද්ගලයා දැරිය බරපතල ලිංගික අපයෝජනයට ලක්කර ඇති අතර  ඇයට මෙම සිදුවීම් මවට පැවසීමට අපහසු බැවින් අදාළ කරුණු කොළ කැබැල්ලක ලියා මවට පෙනෙන සේ තැබීමට කටයුතු කර තිබෙනවා.\nදැරියගේ මව එම කොළ කැබැල්ල දැක තම පියාගෙන් ප්‍රශ්න කිරීමෙන් අනතුරුවයි ඔහු එම දැරියව අපයෝජනය කළ බවට පිළිගෙන ඇත්තේ.\nඅනතුරුව අදාළ සිද්ධිය සම්බන්ධයෙන් ජාතික ළමාරක්ෂක අධිකාරියේ විශේෂ පොලිස් විමර්ශන ඒකකයට ලැබුණු පැමිණිල්ලකට අනුව සැකකාර පුද්ගලයා අත්අඩංගුවට ගැනුනා.\nපසුව සැකකරු කොළඹ ප්‍රධාන මහේස්ත්‍රාත් අධිකරණයට ඉදිරිපත් කිරීමෙන් අනතුරුවයි රක්ෂිත බන්ධනාගාර ගතකර ඇත්තේ.\nජාතික ළමාරක්ෂණ අධිකාරියේ සභාපතිවරයා කියාසිටියේ අපයෝජනයට පත්වූ මෙම දැරිය තම ගැටලුව කොළයක ලියා මවට පෙනෙන සේ තැබීම හේතුවෙන් මෙම අපරාධය අනාවරණය කරගැනීමට හැකිවූ බවයි.\nමෙවැනි නුවණැති දැරියන් මුලු මහත් ළමා පරපුරටම ආදර්ශයක් බවයි සභාපතිවරයා පෙන්වා දෙන්නේ. එමගින් උගත හැකි පාඩම් රැසක් පවතින බව ද ඔහු සඳහන් කළා.",
       "URL": "https://www.hirunews.lk/278514/11-හැවිරිදි-දැරියක්-බරපතල-ලිංගික-අපයෝජනයට-ලක්කළ-ඇයගේ-සීයා-අත්අඩංගුවට",
       "Category": "Local News",
       "Parent URL": "https://www.hirunews.lk/local-news.php?pageID=1783"
}