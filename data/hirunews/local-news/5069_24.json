{
       "Source": "hirunews",
       "Timestamp": "Wednesday, 27 April 2016 - 18:58",
       "Headline": "මහින්ද - උදයංග හමුව ගැන කැබිනට් මණ්ඩලයේ අවධානය",
       "News Content": "යුක්රේනයේ කැරලිකරුවන්ට ආයුධ සැපයු බවට චෝදනා එල්ල වු රුසියාවේ හිටපු තානාපති උදයංග වීරතුංග තායිලන්තයේ දි හිටපු ජනාධිපතිවරයා හමුවිම පිළිබදව ඊයේ රැස්වු කැබිනට් මණ්ඩලයේ අවධානයට යොමුවී තිබෙනවා.\nඒ අනුව මේ පිළිබදව ඉදිරියේ දි අග්‍රාමාත්‍යවරයා ප්‍රකාශයක් සිදුකරනු ඇතැයි කොළඹ අද පැවති කැබිනට් තීරණ දැනුම් දීමේ මාධ්‍ය හමුවේදි  අමාත්‍ය රාජිත සේනාරත්න සදහන් කළා.\nමේ අතර රාජිත සේනාරත්න මහතා මෙහිදී සඳහන් කලේ හිටපු එල් ටී ටී ඊ නායකයින් කිහිපදෙනෙකු අත්අඩංගුවට ගෙන ඇත්තේ පසුගිය දිනවල වාර්තා වූ අවි ආයුධ සොයාගැනීම් ඇතුළු සිද්ධීන් කිහිපයක් සම්බන්ධයෙන් සැකපිට බවයි.\nඑම අත්අඩංගුවට ගැනීම් සම්බන්ධයෙන් මාධ්‍යවේදීන් නැඟූ පැනයකට පිළිතුරු දෙමින් අමාත්‍යවරයා මේ බව සඳහන් කළා.\nමෙම මාධ්‍ය හමුවට එක්ව සිටි හමුදා ප්‍රකාශක බ්‍රිගේඩියර් ජයනාත් ජයවීර දැනට වැඩ තහනමට ලක්ව සිටින නාවික හමුදා ලූතිනන් යෝෂිත රාජපක්ෂ සම්බන්ධයෙන් සිදු කෙරෙන විමර්ශන පිළිබදව අදහස් පළ කළා.\nඔහු කියා සිටියේ පරීක්ෂණ දෙකක් ඔහුට අදාළව ක්‍රියාත්මක බවයි.",
       "URL": "https://www.hirunews.lk/131901/මහින්ද-උදයංග-හමුව-ගැන-කැබිනට්-මණ්ඩලයේ-අවධානය",
       "Category": "Local News",
       "Parent URL": "https://www.hirunews.lk/local-news.php?pageID=5069"
}