{
       "Source": "hirunews",
       "Timestamp": "Tuesday, 14 June 2016 - 13:02",
       "Headline": "වකුගඩු ජාවාරමට සම්බන්ධ 7 දෙනා යළි රිමාන්ඩ්",
       "News Content": "ඉන්දු ශ්‍රී ලංකා වකුගඩු ජාවාරම සම්බන්ධයෙන් අත්අඩංගුවට ගැණුනු ඉන්දීය ජාතිකයන් 08 දෙනාගෙන් 07 දෙනෙකු මේ මස 22 වැනිදා දක්වා යලිත් රක්ෂිත බන්ධනාගාර ගත කර තිබෙනවා.\nඒ කොළඹ ප්‍රධාන මහෙස්ත්‍රාත් ගිහාන් ප්‍රනාන්දු හමුවට ඉදිරිපත් කිරීමෙන් පසුවයි.\nඅද පෙරවරුවේ නඩුව කැදවූ අවස්ථාවේදී විමර්ශන සිදුකරන කොළඹ අපරාධ කොට්ඨාශය අධිකරණය හමුවේ කියා සිටියේ මෙම නඩුවට නීතිපතිවරයා මැදිහත් වන බව දැනටමත් දැනුම් දී ඇති බවයි.\nඉන්දු ශ්‍රී ලංකා වකුගඩු ජාවාරමට සම්බන්ධ ඉන්දියානුවන් 08 දෙනෙකු පසුගිය මාර්තු මාසයේදී වැල්ලවත්ත සහ හැව්ලොක් ටවුන් යන ප්‍රදේශවලදී අත්අඩංගුවට ගත්තා.\nමොවුන්ගෙන් එක් අයෙකු ඔවුන් රදවා සිටි මිරිහාන රැදවුම් නිවස්නයෙන් පැන ගොස් ඇති බවයි පසුව අනාවරණය වුණේ.\nඉන්දියාවේ නවදිල්ලි නුවර ප්‍රධාන පෙළේ රෝහලක ක්‍රියාත්මක වූ වකුගඩු ජාවාරමක් ද පසුගිය දා හෙළිදරව් කර ගත් අතර එහිදී අනාවරණ වුණේ ඔවුන් ශ්‍රී ලංකාවේ ද සිය ජාවාරම ක්‍රියාත්මක කර ඇති බවයි.\nඒ අනුව එකම කල්ලියක් මෙම වකුගඩු ජාවාරම මෙහෙය වන බව ඉන්දීය පොලිස් විමර්ශන අංශවල අදහස වී තිබෙනවා.",
       "URL": "https://www.hirunews.lk/135522/වකුගඩු-ජාවාරමට-සම්බන්ධ-7-දෙනා-යළි-රිමාන්ඩ්",
       "Category": "Local News",
       "Parent URL": "https://www.hirunews.lk/local-news.php?pageID=5006"
}