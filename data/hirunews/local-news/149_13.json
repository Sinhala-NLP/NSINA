{
       "Source": "hirunews",
       "Timestamp": "Wednesday, 26 July 2023 - 17:55",
       "Headline": "තෙවන දිනය නිමාවන විට පකිස්ථානය ප්‍රබල තත්වයක",
       "News Content": "ශ්‍රී ලංකා පාකිස්ථාන දෙවැනි ටෙස්ට් තරගයේ වැඩි ගෞරව දිනාගන්නට පාකිස්ථානයට මේ වනවිට හැකියාව ලැබී තිබෙනවා.\nතරගය පැවැත්වෙන්නේ කොළඹ SSC පිටියේදීයි.\nශ්‍රී ලංකා - පාකිස්ථාන දෙවැනි ටෙස්ට් ක්‍රිකට් තරගයේ තුන්වැනි දිනය නිමාව දුටුවේ ශ්‍රී ලංකා කණ්ඩායම අසීරු තත්ත්වයකට ඇද වැටෙමින්.\nමෙම තරගයේ දෙවැනි දිනය ඊයේ වැස්සෙන් සේදී යද්දී අද කල්වේලා ඇතිවම තරගය ආරම්භ වූ අතර ඒ වන විට පාකිස්ථාන කණ්ඩායම සිය පළමු ඉනිමට කඩුලු 2ක් දැවී රැස්කර ගෙන සිටි ලකුණු සංඛ්‍යාව 178ක්.\nබාබර් අසාම් ලකුණු 39යි.\nකෙසේ වෙතත් අනතුරුව ශ්‍රී ලංකා පන්දු යවන්නන් අන්ත අසරණ කළ අබ්දුල්ලා ශෆීක් ප්‍රමුඛ පාකිස්ථාන පිතිකරණ බලැණිය දිනය නිමා වන විට සිය පළමු ඉනිමට කඩුලු 5ක් දැවී 563ක දැවැන්ත ලකුණු පුවරුවක් නිර්මාණය කළා.\nසවුද් ශකීල් ලකුණු 57යි.\nමේ සමග ඔහු වාර්තා පොත් අතරට එක්වුණේ ඔහු ක්‍රීඩාකළ පළමු ටෙස්ට් තරග 7දීම අර්ධ ශතක හෝ ඊට වැඩියෙන් ලබාගත් ලොව පළමු පිතිකරු ලෙසටයි.\nශ්‍රී ලංකා පන්දු යවන්නන් වෙහෙසට පත්කළ අබ්දුල්ලා ශෆීක් සිය මංගල ටෙස්ට් ද්විත්ව ශතකය වාර්තා කළා.\nඔහු ලකුණු 201යි.\nදිනය නිමාවන විට අගා සල්මාන් නොදැවී ලකුණු 132ක් ලබා සිටියා.\nඅසිත ප්‍රනාන්දු ලකුණු 133ක් ලබාදෙමින් කඩුලු 3ක් බිඳ දමද්දී ප්‍රභාද් ජයසූරිය කඩුලු 2ක් දවා බිඳ හෙලුවේ ලකුණු 181ටයි.\nඒ අතරවාරයේදී අසිත ප්‍රනාන්දු යොමුකළ පන්දුවක් සිය හිස් ආවරණයේ වැදීම නිසා ඇතිවූ පසුකම්පන තත්ත්වය හේතුවෙන් සෆ්රාස් අහමඩ් පිටියෙන් ඉවත් වුණා.\nඔහු වෙනුවට තරගයේ ඉදිරි දින ක්‍රීඩා කරන්නට මොහොමඩ් රිස්වාන් ආදේශ කරන්නට පියවර ගත්තා.\nශ්‍රී ලංකා පළමු ඉනිම ලකුණු 166යි.\nමේ අනුව පාකිස්ථානය ශ්‍රී ලංකා පළමු ඉනිමට වඩා කඩුලු 5ක් අතැතිව ලකුණු 397ක් ඉදිරියෙන් සිටිනවා.",
       "URL": "https://www.hirunews.lk/342615/තෙවන-දිනය-නිමාවන-විට-පකිස්ථානය-ප්‍රබල-තත්වයක",
       "Category": "Local News",
       "Parent URL": "https://www.hirunews.lk/local-news.php?pageID=149"
}