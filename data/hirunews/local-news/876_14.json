{
       "Source": "hirunews",
       "Timestamp": "Sunday, 11 September 2022 - 8:23",
       "Headline": "රැජිණගේ දේහය අද හොලිරූඩ්ස් මාළිගයට (වීඩියෝ)",
       "News Content": "දෙවන එළිසබෙත් මහ රැජිණ අභාවප්‍රාප්ත වනවිට රැඳී සිටි ස්කොට්ලන්තයේ බැල්මොරල් මාළිගයේ සිට ඇයගේ දේහය අද (11) රැගෙන යාමට නියමිතයි.\nඑරට වේලාවෙන් පෙරවරු 10 පමණ රථ පෙරහැර ගමන් ආරම්භ කිරීමට නියමිත බවයි බී. බී. සී. පුවත් සේවය වාර්තා කළේ.\nඒ අනුව මහ රැජිණගේ දේහය ඇබර්ඩීන්, ඩන්ඩී සහ පර්ත් යන නගර හරහා කිලෝමීටර 280 ක දුරක් ගමන් කිරීමෙන් අනතුරුව එඩින්බරෝ හි හෝලිරූඩ්ස් මාළිගය වෙත ළඟාවනු ඇති.\nඅනතුරුව හෙට, එඩින්බරෝ හි ශාන්ත ජයිල්ස් දේවස්ථානයේ දී මහජන ගෞරවය සඳහා පැය 24 ක කාලසීමාවක් ලබාදීමට නියමිතයි.\nඉන්පසු බ්‍රිතාන්‍යය රාජකීය හමුදාවට අයත් ගුවන් යානයකින් දේහය ලන්ඩනයේ බකිංහැම් මාළිගයට රැගෙන ඒමට නියමිත බවයි වාර්තාවන්නේ.\nලබන 19 වනදා ලන්ඩනයේ වෙස්මිනිස්ටර් ඇබේ හිදී දෙවන එළිසබෙත් රැජිණගේ රාජකීය අවමංගල්‍ය උත්සවය පැවැත්වීමට නියමිතයි.\nමේ අතර තුන්වන චාලස් රජුගේ දරුවන් වන වේල්සයේ ආදිපාද විලියම් කුමරු සහ සසෙක්හි හි ආදිපාද හැරී කුමරු ඔවුන්ගේ ආර්යාවන් සමඟ ඊයේ වින්ඩ්සර් මාළිගය ඉදිරිපිටදී පුෂ්පෝපාහාර දක්වනු ලැබුවා.\nඑහිදී ඔවුන් රැස්ව සිටි පිරිස සමඟ සුහද කථාබහකද නිරතවූ බවයි බී බී සී පුවත් සේවය වැඩිදුරටත් වාර්තා කළේ.\nමෙම සොහොයුරන් සහ ඔවුන්ගේ ආර්යාවන් අවසන් වරට එකම ස්ථානයකදී ප්‍රසිද්ධියේ දැකගැනීමට හැකිවූයේ 2020 වසරේ වෙස්මිනිස්ටර් ඇබේ හිදී පැවති පොදුරාජ්‍ය මණ්ඩලීය උත්සවයකදියි.\nඒ හේතුවෙන් මෙම අවස්ථාව ජාත්‍යන්තරයේ දැඩි අවධානයට ද ලක්වුණා.",
       "URL": "https://www.hirunews.lk/315110/රැජිණගේ-දේහය-අද-හොලිරූඩ්ස්-මාළිගයට-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=876"
}