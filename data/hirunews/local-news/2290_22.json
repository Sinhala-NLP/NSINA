{
       "Source": "hirunews",
       "Timestamp": "Monday, 07 December 2020 - 8:03",
       "Headline": "මහනුවර භූ කම්පන ගැන දින 4කින් වාර්තාවක්",
       "News Content": "මහනුවර ප්‍රදේශ කිහිපයක පසුගිය දිනවල ඇති වූ භූ චලන සිද්ධීන් සම්බන්ධයෙන් ඉදිරි දින 4ක කාලසීමාව තුළ පූර්ණ වාර්තාවක් සකස් කරන බව භූ විද්‍යා හා පතල් කැණීම් කාර්යාංශය පවසනවා.\nඒ අනුව මෙම සිද්ධීන් සම්බන්ධයෙන් මූලික නිගමනයකට එළඹීමට බලාපොරොත්තු වන බවයි එම කාර්යාංශයේ අධ්‍යක්ෂ ජනරාල් ඉංජිනේරු ඩී.සජ්ජන ද සිල්වා සඳහන් කළේ.\nමහනුවර ප්‍රදේශ කිහිපයකට පෙරේදා ඇති වූ භූ චලන සම්බන්ධයෙන් ද අඛණ්ඩව විමර්ශන සිදුකරන බව භූ විද්‍යා හා පතල් කැණීම් කාර්යාංශය ප්‍රකාශ කළා. පෙරේදා පස්වරු පහේ සිට අට දක්වා කාල සීමාව තුළ මෙලෙස ප්‍රදේශ කිහිපයක සුළු භූ කම්පන කිහිපයක් හටගත් බවයි ප්‍රදේශවාසීන් සඳහන් කළේ. කෙසේ වෙතත් මෙම කම්පන භූ විද්‍යා හා පතල් කැණීම් කාර්යාංශයේ භූ කම්පන මානවල සටහන් වී නැහැ.\nමේ අතර, අමාත්‍ය සී.බී. රත්නායක මහනුවර දී ඊයේ මාධ්‍ය වෙත අදහස් දක්වමින් සඳහන් කළේ මෙම භූ කම්පන පිළිබද නිසි වාර්තාවක් ලබා ගැනීමෙන් පසුව අවසන් නිගමනයකට පැමිණිය හැකි බවයි.\nමෙම ප්‍රදේශවලින් අවසන් වරට භූ කම්පනයක් වාර්තා වූයේ පසුගිය 4 වන දා අලුයම 5.42ට පමණයි.  එය රික්ටර් මාපක 2ට අඩු සංඛ්‍යාවක සටහන්ව තිබුණා. පසුගිය අගෝස්තු 29 වන දා සිට පෙරේදා දිනය දක්වා මහනුවර ප්‍රදේශයේ ස්ථාන කිහිපයකින් භූ කම්පන 7ක් වාර්තා වී තිබෙනවා.\nඅගෝස්තු 29 වන දින අවස්ථා 4කදීත්, සැප්තැම්බර් මස 2 වන දා එක් අවස්ථාවකදීත්, නොවැම්බර් මස 18 වන දා තවත් අවස්ථාවකදීත් මෙම භූ කම්පන වාර්තා වූ බවයි භූ විද්‍යා හා පතල් කැණීම් කාර්යාංශය සඳහන් කළේ. මීට පෙර භූ කම්පන ඇති වූ අවස්ථාවේදී ඒ පිළිබදව සොයා බැලීම සඳහා කමිටුවක් ද පත් කළා.",
       "URL": "https://www.hirunews.lk/256466/මහනුවර-භූ-කම්පන-ගැන-දින-4කින්-වාර්තාවක්",
       "Category": "Local News",
       "Parent URL": "https://www.hirunews.lk/local-news.php?pageID=2290"
}