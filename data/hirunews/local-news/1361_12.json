{
       "Source": "hirunews",
       "Timestamp": "Saturday, 12 February 2022 - 8:52",
       "Headline": "මෙරට ආනයන සහ අපනයන ඉහළට (වීඩියෝ)",
       "News Content": "ආනයන සීමාවන් සහ ඩොලර් විනිමය හිඟයක් පැවතුණද ගතවූ 2021 වසරේදී මෙරට ආනයනයන් ඇමරිකානු ඩොලර් බිලියන 20.06 දක්වා 28.5% වර්ධනය වී තිබෙනවා.\nපසුගිය වසරේ දෙසැම්බර් මාසයේ මෙරට විදේශ ගනුදෙනු පිළිබඳ නිල සංඛ්‍යාලේඛන දත්ත මහ බැංකුව මගින් ඊයේ (11) ප්‍රකාශයට පත් කළ අතර, ඒ අනුවයි සම්පූර්ණ වසරේ විදේශ අංශයේ ක්‍රියාකාරීත්වය හෙළිදරව් කෙරුණේ.\nපසුගිය වසරේදී මෙරට ආනයනයන්ද ඩොලර් බිලියන 12.5 දක්වා 24.05% ක් දක්වා ඉහළ ගියා.\nඒ අනුව ආනයන අපනයන වෙළඳ පරතරය ද 2020 වසරේ පැවති ඩොලර් බිලියන හයේ සිට ඩොලර් බිලියන 8.1 දක්වා ඉහළ ගොස් තිබෙනවා.\nපසුගිය වසරේ සංචාරක ක්‍ෂේත්‍රයේ ආදායම පෙර වසරට සාපේක්ෂව සියයට 61.7කින් පහත වැටී ඇති අතර, විදෙස් ගත ශ්‍රී ලාංකිකයන් මෙරටට එවූ ප්‍රේෂණ ද සියයට 22.7 කින් පහත වැටී ඇති බවයි මහ බැංකුව නිකුත් කළ දත්ත මගින් පෙනී යන්නේ.\nපසුගිය දෙසැම්බර් මාසයේදී විදෙස්ගත ශ්‍රී ලාංකිකයන්ගේ ප්‍රේෂණ 2020 දෙසැම්බරයේ සටහන් වූ ඩොලර් මිලියන 813 ට සාපේක්ෂව ඩොලර් මිලියන 325 දක්වා සියයට 60 කින් පහත වැටීම විශේෂත්වයක්.",
       "URL": "https://www.hirunews.lk/296804/මෙරට-ආනයන-සහ-අපනයන-ඉහළට-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1361"
}