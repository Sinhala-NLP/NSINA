{
       "Source": "hirunews",
       "Timestamp": "Monday, 22 August 2022 - 17:52",
       "Headline": "ග්‍රාමීය ආර්ථික පුනර්ජීව වැඩසටහන ක්‍රියාත්මක කිරීමට කමිටුවක් (ඡායාරූප)",
       "News Content": "ග්‍රාම නිලධාරී වසම් ග්‍රාමීය ආර්ථික පුනර්ජීව කේන්ද්‍රීය බවට පත් කිරීමේ වැඩසටහන ක්‍රියාත්මක කිරීම සඳහා අග්‍රාමාත්‍ය ලේකම්වරයාගේ ප්‍රධානත්වයෙන් කමිටුවක් පත් කිරීමට තීරණය වී තිබෙනවා.\nඒ, අග්‍රාමාත්‍ය දිනේෂ් ගුණවර්ධනගේ ප්‍රධානත්වයෙන් අද (22) ස්වදේශ කටයුතු අමාත්‍යාංශයේ දී පැවති රැස්වීමක දී.\nමෙම වැඩසටහන ඔස්සේ ධීවර කර්මාන්තය සවිබල ගන්වන්නේ කෙසේ ද යන්න පිළිබඳ ප්‍රධාන වශයෙන් සාකච්ඡාවට ගැනුණු බව සඳහන්.\nඑහි දී අග්‍රාමාත්‍යවරයා උපදෙස් ලබා දී ඇත්තේ, ඉදිරි වසර දෙක සඳහා ජනතාවගේ පෝෂණය ඉහළ නැංවීමට ඇතුළු කඩිනම් ආහාර සුරක්ෂිතතා වැඩසටහන වහා ක්‍රියාත්මක  කළ යුතු බව යි.\nග්‍රාම නිලධාරී වසම් කේන්ද්‍ර කරගනිමින්, ප්‍රාදේශීය ලේකම් කොට්ඨාශ මට්ටමින් දියත් කිරීමට තීරණය කර ඇති මෙම නව සංවර්ධන ක්‍රියාදාමය යටතේ, ධීවර කර්මාන්තය සවිබල ගැන්වීම තුළ මෙරට මත්ස්‍ය අවශ්‍යතාව සපුරා ගැනීම, එමගින් ජනතාවගේ පෝෂණය ඉහළ නැංවීම මෙන්ම මාළු ප්‍රධාන අපනයනයක් බවට පත්කිරීමට ද ඇති හැකියාව අග්‍රාමාත්‍යවරයා පෙන්වා දී තිබෙනවා.\nධීවරයන්ට වර්තමානයේ අත්‍යවශ්‍ යව තිබෙන භූමිතෙල් සහ ඩීසල් වහා ම සැපයියමට අවශ්‍ය වැඩපිළිවෙළ සකසන ලෙස ද අග්‍රාමාත්‍යවරයා අදාළ නිලධාරීන්ට මෙහි දී උපදෙස් ලබා දී ඇති බව යි වාර්තා වන්නේ.",
       "URL": "https://www.hirunews.lk/313455/ග්‍රාමීය-ආර්ථික-පුනර්ජීව-වැඩසටහන-ක්‍රියාත්මක-කිරීමට-කමිටුවක්-ඡායාරූප",
       "Category": "Local News",
       "Parent URL": "https://www.hirunews.lk/local-news.php?pageID=922"
}