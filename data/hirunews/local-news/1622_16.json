{
       "Source": "hirunews",
       "Timestamp": "Sunday, 17 October 2021 - 14:47",
       "Headline": "20-20 ලෝක කුසලානය අරඹමින් කුමාර ධර්මසේන අද පිටියට",
       "News Content": "ලෝක කුසලාන පන්දුවාර 20 ක්‍රිකට් තරගාවලියේ සත්වැනි දිගහැරුම කොවිඩ් අවදානම මැද අද සිට එක්සත් අරාබි එමීර් රාජ්‍යය සහ ඕමානය කේන්ද්‍ර කරමින් සනිටුහන් වීමට නියමිතයි.\nවැලිකතරේ දී කුළුඳුල් ලෝක කුසලානය පැවැත්වෙන්නේ අබුඩාබි, ඩුබායි, සාජා සහ ඕමානයේ අල් එම්රෙත් යන සිව් ක්‍රීඩාංගණයන්හිදීයි.\nඒ අනුව තරගාවලිය ආරම්භ කරමින් සුදුසුකම් ලැබීමේ වටයේ පළමු තරගයට මුහුණ දීමට ඕමානය සහ පැපුවා නිව්ගිනියාව අද තරග බිමට පිවිසෙනවා.\nමේ අතර ජාත්‍යන්තර විනිසුරුවරයෙකු වන ශ්‍රී ලංකාවේ කුමාර ධර්මසේන මෙම තරගයේ දී පිටියේ විනිසුරුවරයෙකු ලෙස කටයුතු කරන බවයි වාර්තා වන්නේ.\nඒ පිළිබඳව දන්වමින් ඔහු සිය නිල ෆේස්බුක් ගිණුමට මීට ටික වේලාවකට පෙර සටහනක් ද එක්කර තිබුණා.\nකොවිඩ් අවදානම හේතුවෙන් ජෛව ආරක්‍ෂිත බුබුලකට යටත්ව මෙවර තරගාවලිය ක්‍රියාත්මක වෙද්දී, ක්‍රීඩාංගණයේ සිට පන්දුවාර 20 ලෝක කුසලානයේ තරග නරඹන්නට ක්‍රීඩාංගණ ධාරිතාවයෙන් 70%ක පිරිසකට අවස්ථාව ලබා දෙන්නටත් ජගත් ක්‍රිකට් කවුන්සලය පියවර ගෙන තිබෙනවා.\nරටවල් 16ක් උරෙන් උර ගැටෙන මෙවර පන්දුවාර 20 ලෝක කුසාලනයට ඇතුළත් සමස්ත තරග සංඛ්‍යාව 45ක්.",
       "URL": "https://www.hirunews.lk/285262/20-20-ලෝක-කුසලානය-අරඹමින්-කුමාර-ධර්මසේන-අද-පිටියට",
       "Category": "Local News",
       "Parent URL": "https://www.hirunews.lk/local-news.php?pageID=1622"
}