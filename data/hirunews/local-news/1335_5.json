{
       "Source": "hirunews",
       "Timestamp": "Friday, 25 February 2022 - 8:09",
       "Headline": "විදුලි කප්පාදුවෙන් ජල සැපයුමටත් බාධා (වීඩියෝ)",
       "News Content": "දිවයින පුරා දැනට ක්‍රියාත්මක විදුලි කප්පාදුව හේතුවෙන් ජල සැපයුමට බාධා එල්ල වී ඇති බව ජාතික ජල සම්පාදන සේවක සංගමය පවසනවා.\nඑහි සම ලේකම් උපාලි රත්නායක කොළඹ ඊයේ (24) පැවති මාධ්‍ය හමුවකදී කියා සිටියේ පවතින තත්වය හමුවේ ප්‍රාදේශීය ජල සැපයුම්වලදී අඩු පීඩන තත්ත්වයක් ඇති විය හැකි බවයි.\nකෙසේ වෙතත්, කොළඹ ඇතුළු තදාසන්න ප්‍රදේශවලට ජලය සැපයෙන අඹතලේ ජල පිරිපහදුවට මෙම විදුලි කප්පාදුවෙන් මෙතෙක් බලපෑමක් සිදුව නැහැ.\nජාතික ජල සම්පාදන හා ජලාපවාහන මණ්ඩලය සඳහන් කළේ අඹතලේ ජල පිරිපහදුවට වෙනත් අතිරේක සැපයුමක් මගින් විදුලිය සැපයෙන බවයි.\nඑමෙන්ම එම ජල පිරිපහදුවට විදුලි ජනන යන්ත්‍ර මගින් විදුලිය ලබා ගැනීමේ හැකියාව ද පවතිනවා.\nඑහෙත් සෙසු ප්‍රදේශවල ජල සැපයුම් ක්‍රියාවලිය ඍජුවම ජාතික විදුලි බල පද්ධතිය හා සම්බන්ධව සිදුවීමත් ප්‍රාදේශීය මධ්‍යස්ථාන තුළ ප්‍රමාණවත් පරිදි විදුලි ජනන යන්ත්‍ර නොමැතිවීම නිසා ගැටලුකාරී තත්ත්වයක් හටගත හැකි බවටයි වාර්තා වන්නේ.",
       "URL": "https://www.hirunews.lk/297974/විදුලි-කප්පාදුවෙන්-ජල-සැපයුමටත්-බාධා-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1335"
}