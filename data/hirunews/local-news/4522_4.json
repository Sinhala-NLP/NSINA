{
       "Source": "hirunews",
       "Timestamp": "Thursday, 11 May 2017 - 20:37",
       "Headline": "වන සංරක්ෂණ දෙපාර්තමේන්තුවේ අවසර නොමැතිව මුලතිව් රක්ෂිතයක් හෙළි පෙහෙළි කිරීම නවතී",
       "News Content": "අමාත්‍ය රිෂාඩ් බදියුදීන් මහතාගේ මැදිහත්වීමෙන් මුලතිව්ල කුලාමරිප්පු රක්ෂිතයේ අක්කර 177 ක් හෙළිකර නිවාස ව්‍යාපෘතියක් ආරම්භ කිරීමේ උත්සවයක් අද එම ප්‍රදේශයේදී පැවැත්වීමට නියමිතව තිබුණා.\nකෙසේ වෙතත් එම කටයුතු අද නියමිත පරිදි සිදුකිරීමට නොහැකි වූයේ වන සංරක්ෂණ දෙපාර්තමේන්තුව ඊට අවසර ලබා නොදීම හේතුවෙන්.\nඅමාත්‍ය රිෂාඩ් බදියුදීන් මහතාගේ මැදිහත්වීමෙන් මුලතිව්ල කුලාමරිප්පු රක්ෂිතයේ අක්කර 177 ක් හෙළි පෙහෙළි කර නිවාස ලබාදීමට නියමිතව ඇත්තේ\nකිච්චාරාපුරම් ප්‍රදේශයේ ජීවත්වන නිවාස නොමැති ජනතාවටයි.\nමෙම නිවාස ව්‍යාපෘතිය සඳහා ඉරාන රජය මූල්‍ය අනුග්‍රහය ලබා දෙනවා.\nඅද එම ව්‍යාපෘතිය ආරම්භ කිරීම සඳහා අමාත්‍ය රිෂාඩ් බදියුදීන් මහතා එම ස්ථානයට පැමිණියේ ඉරාන රජයේ නියෝජිතයින්ද සමඟයි.\nඊට මුලතිව් දිස්ත්‍රික් ලේකම්වරියල මුහුදුබඩපත්තු ප්‍රාදේශීය ලේකම්වරයා ඇතුළු රාජ්‍ය නිලධාරීන්ටද ආරාධනා කර තිබුණා.\nකෙසේ වෙතත් මුහුදුබඩපත්තු ප්‍රාදේශීය ලේකම් එස් ගුණපාලන් මහතා ඊට එක්වීම ප්‍රතික්ෂේප කර ඇත්තේ මෙම රක්ෂිතය හෙළි කිරීම නීති විරෝධී බව පවසමින්.\nවන සංරක්ෂණ දෙපාර්තමේන්තු අවසරයද මෙම රක්ෂිතය හෙළි කිරීමට ලබා ගෙන නොතිබූ අතර ඒ හේතුවෙන් එම දෙපාර්තමේන්තු නිලධාරීන් එම ස්ථානයට පැමිණ සිටියේ රක්ෂිත විනාශයක් සිදුවන්නේ නම් එය වැළැක්වීමටයි.",
       "URL": "https://www.hirunews.lk/161121/වන-සංරක්ෂණ-දෙපාර්තමේන්තුවේ-අවසර-නොමැතිව-මුලතිව්-රක්ෂිතයක්-හෙළි-පෙහෙළි-කිරීම-නවතී",
       "Category": "Local News",
       "Parent URL": "https://www.hirunews.lk/local-news.php?pageID=4522"
}