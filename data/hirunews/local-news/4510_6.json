{
       "Source": "hirunews",
       "Timestamp": "Friday, 19 May 2017 - 12:34",
       "Headline": "බඩ පාගා මහලු මවට වධ දුන් පුතා අධිකරණයට",
       "News Content": "80 වියැති මවකට වධ දුන් පුතෙකු අධිකරණ නියෝග මත තම මහලු මවගේ දෙපා වැඳ සමාව ඉල්ලීමේ සිද්ධියක්‌ ඊයේ(18) මීගමුව ප්‍රධාන මහෙස්‌ත්‍රාත් අධිකරණයේදී වාර්තා වුනා.\nපුතා සහ පැමිණිලිකාර මව වෙන් වෙන්ව නිවාස දෙකක ජීවත් වනවා. එහෙත් තම මවගේ නිවසට නිතර නිතර පැමිණෙන පුතා තම මවට ක්‍රෑර ලෙස පහරදී ඇගේ බඩ පාගා දේපළ ඔහුට ලබාදෙන ලෙසට ඉල්ලා සිටීම පුරුද්දක්‌ කරගෙන ඇති බවයි අනාවරණය වුණේ.\nපුතාගේ ක්‍රෑරත්වය ඉවසිය නොහැකි අවස්‌ථාවේ මහලු මව පොලිසියේ පිහිට පතා ඇති අතර එහිදී පොලිසිය දෙපාර්ශ්වය අධිකරණය හමුවට පැමිණ වූ අවස්‌ථාවේ විසඳුමක් පතා මව සහ පුතා සමථ මණ්‌ඩලය වෙත යොමුකර තිබෙනවා.\nසිය මවගේ දේපළ ඉඩකඩම් ආදිය තමා නමට පවරන ලෙස ඉල්ලා \"තෝ මාව හැදුවේ මේ බඩ තුළ තියාගෙන\" දැයි ප්‍රශ්න කරමින් තම 80 වියෑති වයෝවෘද්ධ මවට ක්‍රෑර ලෙස පහරදී ඇගේ බඩ පෑගීම පුතා නිතර සිදුකළ බවට ද හෙළි වී තිබෙනවා.\nසමථ මණ්ඩලයට යොමු කළ ද විත්තිකාර පුතා සමථ මණ්‌ඩලය හමුවේ පෙනී නොසිටීම නිසා ඔහුට යළිත් වරක්‌ අධිකරණය හමුවේ පෙනී සිටීමට නියෝග කෙරුණා.\nප්‍රධාන මහෙස්‌ත්‍රාත්වරයා පැමිණිලිකාර මවගෙන් \"ඉල්ලා සිටින සහන මොනවා දැයි\" ප්‍රශ්න කළ අවස්‌ථාවේ තමා පුතාගේ ක්‍රෑර පහරදීම්වලින් මුදා දෙන ලෙසට බැගෑපත්ව ඉල්ලීමක් කළා. ප්‍රධාන මහෙස්‌ත්‍රාත්වරයා විත්තිකාර පුත්‍රයාට තරයේ අවවාද කළේ යළි තම මවට හිරිහැර නොකරන ලෙසයි.",
       "URL": "https://www.hirunews.lk/161669/බඩ-පාගා-මහලු-මවට-වධ-දුන්-පුතා-අධිකරණයට",
       "Category": "Local News",
       "Parent URL": "https://www.hirunews.lk/local-news.php?pageID=4510"
}