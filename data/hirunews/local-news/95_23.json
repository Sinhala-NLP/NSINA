{
       "Source": "hirunews",
       "Timestamp": "Tuesday, 15 August 2023 - 18:49",
       "Headline": "අමාත්‍ය ටිරාන්ගෙන් CID ට පැමිණිල්ලක්",
       "News Content": "පෙරටුගාමී සමාජවාදී පක්ෂයේ දුමින්ද නාගමුව විසින් සිදු කළ ප්‍රකාශයක් සම්බන්ධයෙන් මහජන ආරක්ෂක අමාත්‍ය ටිරාන් අලස් විසින් අපරාධ පරීක්ෂණ දෙපාර්තුමේන්තුවට අද (15) පැමිණිල්ලක් ඉදිරිපත් කර තිබෙනවා.\nපසුගිය 12 වෙනිදා පැවති මාධ්‍ය හමුවක දී ටිරාන් අලස් ජනතා විමුක්ති පෙරමුණ සමග යුරෝපයේ දූපතක මුදල් ආයෝජනය කර ඇති බව දුමින්ද නාගමුව පවසා ඇති අතර ඒ සම්බන්ධයෙන් විමර්ශනයක් ඉල්ලා මෙසේ අපරාධ විමර්ශන දෙපාර්තුමේන්තුවට පැමිණිල්ලක් ඉදිරිපත් කළ බවයි අමාත්‍යවරයා සඳහන් කළේ.\nඅමාත්‍ය ටිරාන් අලස් පැවසුවේ තමා සැමවිටම තරාතිරම නොබලා නීතිය අකුරටම ක්‍රියාත්මක කිරීමට නියෝග දුන් නිසා මෙම සිද්ධියේදී ද එය එසේම ක්‍රියාත්මක වෙතැයි බලාපොරොත්තු වන බවයි.\nමෙලෙස කරනු ලබන චෝදනාවන්හි සත්‍ය අසත්‍යතාවය පිළිබඳ ජනතාව කඩිනමින් දැනගත යුතු බවද අමාත්‍යවරයා වැඩිදුරටත් සඳහන් කළා.",
       "URL": "https://www.hirunews.lk/344929/අමාත්‍ය-ටිරාන්ගෙන්-cid-ට-පැමිණිල්ලක්",
       "Category": "Local News",
       "Parent URL": "https://www.hirunews.lk/local-news.php?pageID=95"
}