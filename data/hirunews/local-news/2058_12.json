{
       "Source": "hirunews",
       "Timestamp": "Sunday, 28 March 2021 - 7:36",
       "Headline": "කතාබහට ලක්වූ පොල්තෙල් සාම්පල කාර්මික තාක්ෂණ ආයතනයට (වීඩියෝ)",
       "News Content": "මේ දිනවල කතාබහට ලක්ව ඇති පොල්තෙල් සාම්පල පිළිබඳ පරික්ෂණ වාර්තාව කඩිනමින් ලබාදීමට නියමිත බව කාර්මික තාක්ෂණ ආයතනය පවසනවා.\nඑහි අධ්‍යක්ෂ ජනරාල් ආචාර්ය රාධිකා සමරසේකර කියා සිටියේ ඊයේ දිනයේදී එම සාම්පල සිය ආයතනය වෙත ලැබුණු බවයි.\nආනයනය කළ පොල්තෙල් බහලුම් 13 ක ඇෆ්ලටොක්සීන් නම් පිළිකා කාරක අඩංගු බව සෞඛ්‍ය අමාත්‍යාංශයේ ආහාර ආරක්ෂණ ඒකකය මගින් පසුගිය 4වනදා තහවුරු කර තිබුණා.\nශ්‍රී ලංකා ප්‍රමිති ආයතනය මගින්ද එම සාම්පල පරීක්ෂාවට ලක් කරන අතර, මේ වනවිට එක් ආනයනකරුවෙකුගේ පොල්තෙල් සාම්පල ප්‍රමිතියෙන් තොර බව සනාථ වී තිබෙනවා. අනෙක් ආනයනකරුවන්ගේ පොල්තෙල් සම්පාලවල පරීක්ෂණ ප්‍රතිඵලද කඩිනමින් නිකුත් කෙරෙනු ඇති.\nකෙසේ වෙතත්, අදාළ පොල්තෙල් බහාලුම් ඒ වනවිටත් ඒවා ආනයනය කළ ආයතනවල ගබඩා වෙත මුදා හැර තිබූ බව සඳහන්.\nරේගු දෙපාර්තමේන්තුව සඳහන් කළේ අදාළ පොල්තෙල් ගබඩා කර තබා ගැනීමේ පහසුකම් නොමැති බැවින් සාම්පල පරීක්ෂාවේ ප්‍රතිඵල ලැබෙන තෙක් ඒවා වෙළඳපොලට නිකුත් නොකිරීමේ කොන්දේසි මත ආනයනික ආයතන වල ගබඩා වෙත මුදා හැරි බවයි.\nඅදාළ පොල්තෙල් පරිභෝජනයට නුසුදුසු බවට සාම්පල පරීක්ෂාවේදී තහවුරු වීමෙන් පසුව එය ප්‍රතිඅපනයනය කෙරෙන තෙක් ප්‍රශ්නගත පොල්තෙල් ආනයන කළ ආයතන 3 හි ගබඩා මුද්‍රා තැබීමට පාරිභෝගික කටයුතු පිළිබද අධිකාරිය පියවර ගෙන තිබෙනවා.\nඒ ප්‍රශ්නගත පොල්තෙල් වෙළඳපොලට නිකුත් නොවන බවට ජනතාවට සහිතක වීම සඳහායි.\nඊට අමතරව, එම පොල්තෙල් වෙළඳපොලට නිකුත් වී ඇත්ද යන්න සම්බන්ධයෙන් සොයා බැලීම සඳහා සෑම දිස්ත්‍රික්කයක්ම ආවරණය වන පරිදි වෙළඳසැල් වලින් අහඹු සාම්පල් ලබා ගැනීමට පාරිභෝගික කටයුතු පිලිබඳ අධිකාරිය පියවර ගෙන තිබෙනවා.",
       "URL": "https://www.hirunews.lk/266761/කතාබහට-ලක්වූ-පොල්තෙල්-සාම්පල-කාර්මික-තාක්ෂණ-ආයතනයට-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2058"
}