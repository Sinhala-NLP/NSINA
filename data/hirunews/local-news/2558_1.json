{
       "Source": "hirunews",
       "Timestamp": "Monday, 27 July 2020 - 9:18",
       "Headline": "හක්කපටස් නිසා තුවාල වූ අලි පැටවෙකු වගා ළිඳකට වැටී මියයයි (වීඩියෝ)",
       "News Content": "කැකිරාව කොටාගල ප්‍රදේශයේ වගා බිමක පිහිටි අනාරක්ෂිත වගා ළිඳකට වැටී මියගිය වන අලි පැටවෙකුගේ සිරුරක් ගල්කිරියාගම වනජීවී කාර්යාල නිලධාරීන් විසින් සොයාගෙන තිබෙනවා.\nමෙලෙස මියගොස් ඇත්තේ කලාවැව ජාතික උද්‍යානයේ හක්කපටස් ආහාරයට ගැනීම හේතුවෙන් තුවාල ලබා සිටි අලි පැටවෙක්.\nඑම සත්වයාට වයස අවුරුදු 5ක් පමණ වන අතර උස අඩි 4ක් පමණ වන බව සඳහන්.\nප්‍රතිකාර ලබමින් සිටි අලි පැටවා පසුගියදා කොටාගල ප්‍රදේශයේ වගා බිම් ආශ්‍රිතව සැරිසරමින් සිට ඇති අතර එම අවස්ථාවේදී අලි පැටවා යාබද කලාවැව රක්ෂිතයට පලවා හැරීමට වනජීවී නිලධාරීන් පියවර ගෙන තිබුනා.\nදෙවන වරටත් වගා බිම් වෙත පැමිණි අවස්ථාවේ අලි පැටවා අනාරක්ෂිත වගා ළිඳට වැටී මියගොස් ඇති බවටයි අනාවරණ වී ඇත්තේ.\nහක්කපටස් ආහාරයට ගැනීම හේතුවෙන් සිදුවූ තුවාල හමුවේ ආහාර හෝ ජලය ලබාගැනීමට නොහැකිව සිටි අලි පැටවා වගා ළිඳෙන් ජලය පානය කිරීමට උත්සාහ කළ අවස්ථාවේ ඊට ඇද වැටෙන්නට ඇති බවටයි සැක කෙරෙන්නේ.\nපශ්චාත් මරණ පරීක්ෂණය අද පැවැත්වීමට නියමිතයි.",
       "URL": "https://www.hirunews.lk/246489/හක්කපටස්-නිසා-තුවාල-වූ-අලි-පැටවෙකු-වගා-ළිඳකට-වැටී-මියයයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2558"
}