{
       "Source": "hirunews",
       "Timestamp": "Saturday, 03 July 2021 - 15:03",
       "Headline": "සීදුව නගර සභාවේ එජාප මන්ත්‍රීනියකට තවත් මන්ත්‍රීවරයෙක් පහර දෙයි",
       "News Content": "සීදුව නගර සභාවේ එක්සත් ජාතික පක්ෂ මන්ත්‍රීනි නිලූකා ද සිල්වාට එම පක්ෂයේ සමගි ජන බලවේගයට සහය දක්වන මන්ත්‍රීවරයෙකු වන සමීර ප්‍රනාන්දු ඇතුලු පිරිසක් විසින් පහර දුන් බව කියන සිද්ධියක් සම්බන්ධයෙන් පොලීසිය විමර්ශන ආරම්භ කර තිබෙනවා.\nඒ පහරකෑමට ලක්වූ මන්ත්‍රීවරිය සීදූව පොලීසිය වෙත කල පැමිණිල්ලකට අදාළවයි.\nනිලූකා ද සිල්වා මන්ත්‍රීවරිය විසින් සමීර ප්‍රනාන්දු මන්ත්‍රීවරයා පිළිබඳව පළ කල ෆේස් බුක් සටහනක් පදනම් කර ගනිමින් මෙම පහර දීම සිදුව ඇති බවයි පොලීසිය සඳහන් කළේ.\nඒ අනුව පහර කෑමට ලක්වූ මන්ත්‍රීවරිය මේ වන විට මීගමුව රෝහලේ නේවාසිකව ප්‍රතිකාර ලබමින් සිටිනවා.\nහිරු ප්‍රවෘත්තී අංශය කල විමසීමකදී ඇය කියා සිටියේ සීදුව නගර සභාව සඳහා නව නගරාධිපතිවරයෙකු තෝරා පත් කර ගැනීමට පසුගියදා පැවති ඡන්ද විමසීමේදී තමන් සහ අදාල මන්ත්‍රීවරයා අතර මත ගැටුමක් සිදුවූ බවයි.\nඑහිදී පහර කෑමට ලක්වූ මන්ත්‍රීවරිය විසින් නගරාධිපතිධූරය සඳහා ඉදිරිපත්වූ ශ්‍රී ලංකා නිදහස් පක්ෂයේ සාමාජික ඩිනල් පෙරේරාට සහය පළ කර ඇති අතර පහර දුන් බව කියන මන්ත්‍රීවරයා විසින් සහය ලබා දී ඇත්තේ නව නගරාධිපතිපතිවරයා ලෙස තේරී පත්වූ ශ්‍රී ලංකා පොදු ජන පෙරමුණේ සාමාජිකත්වය දරන චමිත් නිශාන්තටයි.",
       "URL": "https://www.hirunews.lk/275962/සීදුව-නගර-සභාවේ-එජාප-මන්ත්‍රීනියකට-තවත්-මන්ත්‍රීවරයෙක්-පහර-දෙයි",
       "Category": "Local News",
       "Parent URL": "https://www.hirunews.lk/local-news.php?pageID=1844"
}