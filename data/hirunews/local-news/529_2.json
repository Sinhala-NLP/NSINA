{
       "Source": "hirunews",
       "Timestamp": "Saturday, 18 February 2023 - 7:14",
       "Headline": "පුංචි ඡන්දය ගැන ඉදිරි තීරණ 23 වැනි දායින් පසු",
       "News Content": "පළාත් පාලන ඡන්ද විමසීම සම්බන්ධයෙන් ඉදිරි තීරණ ලබන 23 වනදායින් පසුව ගන්නා බව මැතිවරණ කොමිසම පවසනවා.\nඑහි සභාපති නිතීඥ නිමල් පුංචිහේවා කියා සිටියේ, පළාත් පාලන ඡන්ද විමසීමට මුදල් ලබාදීමට ඇති බාධාව පිළිබඳව මහා භාණ්ඩාගාර ලේකම් මහින්ද සිරිවර්ධන විසින් මැතිවරණ කොමිසම දැනුවත් කර ඇති බවයි.\nඒ අනුව පවතින ආර්ථික අර්බුදය හමුවේ මුදල් ලබාදීමට ඇති දුෂ්කරතා සහ අත්‍යවශ්‍ය සේවා සඳහා පමණක් මුදල් වෙන්කිරීමට රජය ගත් පරිපාලනමය තීන්දුව සම්බන්ධයෙන් මහාභාණ්ඩාගාර ලේකම්වරයා, මැතිවරණ කොමිසම දැනුවත් කර තිබුණා.\nමේ අතර ලබන 22, 23 24 සහ 28 වනදා පැවැත්වීමට නියමිතව තිබූ පළාත් පාලන මැතිවරණයේ තැපැල් ඡන්ද විමසීමේ කටයුතු නැවත දැනුම්දෙනතුරු ඊයේ (17) අත්හිටවනු ලැබුවා.\nඑකඟ ව තිබූ පරිදි රජයේ මුද්‍රණාලයාධිපතිනිය විසින් තැපැල් ඡන්ද පත්‍රිකා නියමිත දිනවල දී මැතිවරණ කොමිෂන් සභාව වෙත ලබා නො දීම හේතුවෙන් මෙම තීරණය ගත් බවයි මැතිවරණ කොමිසම සඳහන් කළේ.\nමේ අතර භාණ්ඩාගාරයට මුදල් ලබා දීමට නොහැකි වුව හොත්, පළාත් පාලන ඡන්දයට අවශ්‍ය ඡන්ද පත්‍රිකා මුද්‍රණය කිරීමට නොහැකි වන බව රජයේ මුද්‍රණාලායාධිපතිනි ගංගානි ලියනගේ හිරු ප්‍රවෘත්ති අංශයට සඳහන් කළා.",
       "URL": "https://www.hirunews.lk/327670/පුංචි-ඡන්දය-ගැන-ඉදිරි-තීරණ-23-වැනි-දායින්-පසු",
       "Category": "Local News",
       "Parent URL": "https://www.hirunews.lk/local-news.php?pageID=529"
}