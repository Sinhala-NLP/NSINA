{
       "Source": "hirunews",
       "Timestamp": "Wednesday, 15 June 2016 - 18:34",
       "Headline": "සෝමවංශ නිසා ජවිපෙ, ජානිපෙ සහ පෙරටුගාමීන් එක්වේ",
       "News Content": "අභාවප්‍රාප්ත ජනතා විමුක්ති පෙරමුණේ හිටපු නායක සෝමවංශ අමරසිංහගේ දේහය පිළිබඳ මහේස්ත්‍රාත් පරීක්ෂණය අද පස්වරු හතරට පමණ සිදුකර තිබෙනවා.\nඅද අලූයම ඔහු මියගියේ රාජගිරියේ පිහිටි සිය සහෝදරයෙකුගේ නිවසේදියි.\nඒ වනවිට ඔහුගේ් වයස අවුරුදු 73 ක්. 1943 වසරේ ජූනි 13 වනදා කළුතරදී උපන් සෝමවංශ අමරසිංහ 1965 වසරේ සිට රෝහණ විජේවීර සමඟ එක්ව ජනතා විමුක්ති පෙරමුණ බිහිකිරීමට දායක වුණා.\nඔහු පක්ෂයේ නායකත්වය අනුර කුමාර දිසානායකට භාරදුන්  ජනතා විමුක්ති පෙරමුණේ හත්වන ජාතික මහා සමුළුව ඔහුගේ ජීවිතයේ සුවිශේෂී අවස්ථාවක් වුණා.\nපසුව 2015 වසරේදී සෝමවංශ අමරසිංහ ජනතා විමුක්ති පෙරමුණෙන් ඉවත්වී ජනතා සේවක පක්ෂය පිහිටවනු ලැබුවා.\nමේ අතර සෝමවංශ අමරසිංහගේ අභාවය සම්බන්ධයෙන් ජනතා විමුක්ති පෙරමුණ මෙන්ම කළක් එම පක්ෂය සමඟ එක්ව සිටි සාමාජිකයන්ගෙන් සැදුම්ලත් ජාතික නිදහස් පෙරමුණ සහ පෙරටුගාමී සමාජවාදී පක්ෂයද තම ශෝකය පළ කර සිටියා.\nජනතා විමුක්ති පෙරමුණ නිවේදනයක් නිකුත් කරමින් සඳහන් කළේ තම පක්ෂය නැවත ජීවමාන කරවීම සඳහා ඔහු දැරූ වෙහෙස කිසිදා නොමියෙන බවයි.\nමේ අතර ජාතික නිදහස් පෙරමුණ නිවේදනයක් නිකුත් කරමින් සඳහන් කළේ සෝමවංශ අමරසිංහගේ සේවය යළි මාතෘභූමිය ඉල්ලා සිටින මොහොතක ඔහු ජීවිතයෙන් සමුගත් බවයි.\nමාතෘ භූමියට අප්‍රමාණ ලෙස ආදරය කළ දේශප්‍රේමියෙකු ලෙස ඔවුන් සෝමවංශ අමරසිංහ හඳුන්වනු ලැබුවා.\nපෙරටුගාමී සමාජවාදී පක්ෂයද ප්‍රකාශ කළේ ජනතා විමුක්ති පෙරමුණේ හිටපු නායකයාගේ අභාවය රටට විශාල පාඩුවක් බවයි.\nජනතා විමුක්ති පෙරමුණේ හිටපු නායක සෝමවංශ අමරසිංහගේ දේහය පිළිබඳ අවසන් කටයුතු සිදුකරන දිනය සහ ස්ථානය මෙතෙක් තීරණය කර නොමැති බව පවුලේ ඥාතීන් ප්‍රකාශ කළා.\nජනතා විමුක්ති පෙරමුණ, ජාතික නිදහස් පෙරමුණ මෙන්ම පෙරටුගාමී සමාජවාදී පක්ෂයද අප කළ විමසීමකදී සඳහන් කළේ ඒ වෙනුවෙන් තම පූර්ණ කැපකිරීම සිදුකිරීමට බලාපොරොත්තුවන බවයි.",
       "URL": "https://www.hirunews.lk/135640/සෝමවංශ-නිසා-ජවිපෙ-ජානිපෙ-සහ-පෙරටුගාමීන්-එක්වේ",
       "Category": "Local News",
       "Parent URL": "https://www.hirunews.lk/local-news.php?pageID=5004"
}