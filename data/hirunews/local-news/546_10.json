{
       "Source": "hirunews",
       "Timestamp": "Thursday, 09 February 2023 - 22:42",
       "Headline": "ඝාතනයට ලක් වූ කෝටිපති ව්‍යාපාරිකයාගේ සිරුර හඳුනාගැනේ",
       "News Content": "පැලවත්තේ තෙමහල් නිවසක් තුළ ඝාතනයට ලක්ව සිටි කෝටිපති ව්‍යාපාරිකයකු වන රොෂාන් වන්නිනායකගේ මළ සිරුරේ අනන්‍යතාව තහවුරු කරගැනීමට කොළඹ අපරාධ කොට්ඨාසය සමත් වී තිබෙනවා.\nඒ මෙම කෝටිපති ව්‍යාපාරිකයාගේ රුධිරය සහ ඔහුගේ මවගේ රුධිර සාම්පල බොරැල්ල ජින්ටෙක් ආයතනය වෙත යොමුකර සසඳා සිදුකළ විද්‍යාත්මක පරීක්ෂාවේදී යි.\nඒ අනුව, කොළඹ අපරාධ කොට්ඨාසය, මෙලෙස ඝාතනයට ලක් වී ඇත්තේ පැලවත්ත ප්‍රසිද්ධ නිමිඇඳුම් වෙළෙඳසැල් ජාලයේ හිමිකරුවා බව තහවුරු කළා.\nඉකුත් මස 30 වනදා සිට අතුරුදන්වී සිටි මෙම ව්‍යාපාරිකයාගේ මළසිරුර මෙම මස 02 වනදා පැලවත්ත ප්‍රදේශයේ ඉදිකරමින් පවතින ඔහුට අයත් සුඛෝපභෝගී තෙමහල් නිවසේ ඉහළ මහලේ නාන තටාකයේ පාවෙමින් තිබියදී පොලීසියට හමුවුණා.\nඅදාළ ඝාතනය සම්බන්ධයෙන් මේ වනවිට අත්අඩංගුවට ගෙන සිටින සැකකරු පොලීසියට තොරතුරු රැසක් හෙළිකර තිබෙන අතර ව්‍යාපාරිකයාව තෙමහල් නිවස තුළ දී මුගුරකින් පහරදී ඝාතනය කර නාන තටාකයට දැමූ බව ප්‍රශ්න කිරීම්වල දී හෙළිවුණා.\nසිද්ධිය සම්බන්ධයෙන් මෙම සැකකරුට අමතරව කාන්තාවක් ද අත්අඩංගුවට ගැනුණු අතර, ඔවුන් දෙදෙනා කඩුවෙල අධිකරණය වෙත ඉදිරිපත් කිරීමෙන් අනතුරුව මෙම මස 15 වනදා දක්වා රිමාන්ඩ් කෙරුණා.\nජින්ටෙක් ආයතනය මගින් ලබාදුන් වාර්තාවට අනුව අධිකරණයෙන් ලබාදෙන නියෝග මත ව්‍යාපාරිකයාගේ මළසිරුර ඥාතීන්ට භාරදීමට කටයුතු කරන බවත් කොළඹ අපරාධ කොට්ඨාසයේ උසස් පොලිස් නිලධාරියෙක් කියා සිටියා.",
       "URL": "https://www.hirunews.lk/327076/ඝාතනයට-ලක්-වූ-කෝටිපති-ව්‍යාපාරිකයාගේ-සිරුර-හඳුනාගැනේ",
       "Category": "Local News",
       "Parent URL": "https://www.hirunews.lk/local-news.php?pageID=546"
}