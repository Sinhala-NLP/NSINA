{
       "Source": "hirunews",
       "Timestamp": "Sunday, 27 February 2022 - 7:19",
       "Headline": "සීදුවේ දී මාරක රිය අනතුරක්",
       "News Content": "සීදුව පොලිස් වසමේ මීගමුව - කොළඹ මාර්ගයේ 20 කණුව හන්දියේ දී මාරක රිය අනතුරක් සිදු වී තිබෙනවා.\nඒ ඊයේ (26) වැනි දා යි.\nකොළඹ දෙසට ධාවනය වූ යතුරු පැදියක් එම දිශාවට ම ධාවනය වූ කන්ටේනර් රථයක් ඉස්සර කිරීමට යෑමේ දී එහි බඳේ ගැටී අනතුර සිදු වූ බව වාර්තා වනවා.\nඅනතුරෙන් බරපතළ තුවාල ලැබූ යතුරුපැදිකරු මීගමු රෝහලට ඇතුළත් කළ පසු මිය ගොස් තිබෙනවා.\nමරණකරු වයස අවුරුදු 22ක මුණ්ණක්කරය - මීගමුව ප්‍රදේශයේ පදිංචිකරුවෙක්.\nමෘත ශරීරය මීගමු රෝහලේ මෘත ශරීරාගාරයේ තැන්පත් කර ඇති අතර, යතුරුපැදිකරුගේ හා කන්ටේනර් රියදුරුගේ අපරීක්ෂාකාරී රිය ධාවනය අනතුරට හේ තූ වී ඇති බව යි වාර්තා වන්නේ.\nකන්ටේනර් රථ රියදුරු අත් අඩංගුවට ගෙන ඇති අතර, සීදුව පොලිසිය විසින් අනතුර පිළිබඳ වැඩිදුර පරීක්ෂණ මෙහෙයවෙනු ඇති.\nමේ අතර, රත්නපුර - පැල්මඬුල්ල ප්‍රදේශයෙන් ද රිය අනතුරක් වාර්තා වනවා.\nජීප් රථයක් පදික වේදිකාවේ ගමන් ගත් කාන්තාවකගේ ගැටීමෙන් එම අනතුර සිදු වී ඇති අතර, වයස අවුරුදු 77ක කාන්තාවක් ඉන් මියගොස් තිබෙනවා.\nරුවන්වැල්ල - ගලිගමුව මාර්ගයේ තලෝවිට ප්‍රදේශයෙන් ද රිය අනතුරක් වාර්තා වන අතර, අපරීක්ෂාකාරී ව ගමන් කළ යතුරු පැදියක් මාර්ගයේ ගමන් කළ පුද්ගලයෙකුගේ ගැටීමෙන් එම අනතුරු සිදු වී ඇති බව යි වාර්තා වන්නේ.\nඅනතුරෙන් යතුරුපැදිකරු මිය ගොස් ඇති අතර, ඔහු වයස අවුරුදු 20ක බද්දෙවෙල - රඹුක්කන ප්‍රදේශයේ පදිංචිකරුවෙක්.\nවැල්ලවත්ත පොලිස් වසමෙන් ද තවත් රිය අනතුරක් වාර්තා වනවා.\nඑහි දී කොළඹ - ගාල්ල මාර්ගයේ විවේකානන්ද හන්දියේ දී පෞද්ගලික බස් රථයක ගැටී මිය ගොස් ඇත්තේ, වයස අවුරුදු 65ක පමණ යාචකයෙක්.",
       "URL": "https://www.hirunews.lk/298151/සීදුවේ-දී-මාරක-රිය-අනතුරක්",
       "Category": "Local News",
       "Parent URL": "https://www.hirunews.lk/local-news.php?pageID=1330"
}