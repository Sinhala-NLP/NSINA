{
       "Source": "hirunews",
       "Timestamp": "Friday, 10 July 2020 - 11:10",
       "Headline": "ටිරාන් අලස් ඇතුළු සිව් දෙනා, රාඩා නඩුවෙන් නිදහස් (වීඩියෝ)",
       "News Content": "සුනාමියෙන් අවතැන් වූ උතුරු - නැගෙනහිර ජනතාවට නිවාස ඉදිකිරීමේ ව්‍යාපෘතියක් ක්‍රියාත්මක කිරීමේ දී රජයේ මුදල් සාවද්‍ය ලෙස පරිහරණය කළ බවට වූ සියලූ‍ චෝදනාවලින් ”‍රාඩා”‍ ආයතනයේ හිටපු සභාපති ටිරාන් අලස් ඇතුළු විත්තිකරුවන් 4 දෙනෙකු නිදහස් කිරීමට කොළඹ මහාධිකරණය අද තීන්දු කළා.‍\nඒ, අදාළ නඩුව කොළඹ මහාධිකරණ විනිසුරු ප්‍රදීප් හෙට්ටිආරච්චි හමුවේ කැඳවූ අවස්ථාවේදීයි.\n2006 වසරේදී උතුරු හා නැගෙනහිර පළාත්වල සුනාමි ව්‍යසනයෙන් නිවාස අහිමි වූ ජනතාවට නිවාස ව්‍යාපෘතියක් ඉදිකරදීමේ වැඩපිළිවෙලක්  ක්‍රියාත්මක කර තිබූ අතර, ඒ සඳහා මහා භාණ්ඩාගාරයෙන් රාඩා හෙවත් පුනරුත්ථාපන හා සංවර්ධන නියෝජිතායතනය වෙත රුපියල් මිලියන 124 ක් වෙන්කර තිබුණා.\nනමුත් අදාළ නිවාස ඉදිනොකර එම මුදල් අවභාවිත කළ බවට රාඩා ආයතනයේ සභාපති ටිරාන් අලස්, එම ආයතනයේ ප්‍රධාන විධායක සාලිය වික්‍රමසූරිය, එහි ගණකාධිකාරීවරයෙකු වන ජයන්ත ඩයස් සමරසිංහ සහ ඇන්තනී එමිල් කාන්තන් යන අයට එරෙහිව නීතිපතිවරයා විසින් මෙම නඩුව ගොනුකර තිබුණේ 2016 වසරේ එනම් ඉකුත් යහපාලන රජය සමයේදීයි.\nඅදාළ නඩුව අද කැඳවූ අවස්ථාවේදී රාඩා ආයතනයේ හිටපු ප්‍රධාන විධායක නිලධාරිනියක ලෙස කටයුතු කළ චන්ද්‍ර කාන්ති ප්‍රනාන්දු නැමැත්තිය මෙම නඩුවට පාදක වන ඇතැම් ලේඛනවල මුල් පිටපත් තමන් දැක නොමැති බවත් ඡායාපිටපත් පමණක් තමන් පොලිසිය වෙත භාරදුන් බවත් ප්‍රකාශ කළා.\nඑහිදී රජයේ නියෝජ්‍ය සොලිසිටර් ජෙනරාල් දිලීප පිරිස් අධිකරණයට දන්වා සිටියේ සාක්ෂිකාරිය පැමිණිල්ලට අදාළ විමර්ශන සිදුකරන අවස්ථාවේ දැරූ ස්ථාවරයට පටහැනි ස්ථාවරයක් දරන බැවින් ඇය පැමිණිල්ලට අගතිදායක සාක්ෂිකාරියක ලෙස නම්කර සාක්ෂි මෙහෙය වීමට අවසර දෙන ලෙසයි.\nඒ අනුව අදාළ සාක්ෂිකාරියගෙන් වැඩිදුරටත් සාක්ෂි මෙහෙයවීමට විනිසුරුවරයා රජයේ නියෝජ්‍ය සොලිසිටර් ජනරාල්වරයාට අවසර ලබාදුන්නා.\nඑම සාක්ෂි මෙහෙය වීමෙන් අනතුරුව අධිකරණය ඇමතූ නියෝජ්‍ය සොලිසිටර් ජෙනරාල් දිලීප පිරිස් මෙම විත්තිකරුවන්ට එරෙහිව තවදුරටත් නඩුව පවත්වාගෙන නොයන බවටත් පැමිණිල්ලේ සාක්ෂි විමසීම අවසන් කරන බවටත් අධිකරණයට දන්වා සිටියා.\nඑමෙන්ම, රජයේ නියෝජ්‍ය සොලිසිටර් ජනරාල්වරයා අධිකරණයට දන්වා සිටියේ මෙම සාක්ෂිකාරිය සම්බන්ධයෙන් ඉදිරියේදී සුදුසු පියවර ගැනීමට අපේක්ෂා කරන බවයි.\nඑම ඉල්ලීම පිළිගත් මහාධිකරණ විනිසුරු ප්‍රදීප් හෙට්ටිආරච්චි, ටිරාන් අලස් ඇතුළු විත්තිකරුවන් හතර දෙනා නිදහස් කරන ලෙස නියෝග කළා.\nඑමෙන්ම විත්තිකරුවන් වෙත පනවා තිබු විදෙස් ගමන් තහනමද ඉවත් කරන ලෙස නියෝග කෙරුණා.\nනඩුවේ දෙවන විත්තිකරු ලෙස නම් කර සිටි ඇන්තනී එමිල් කාන්තන් වෙනුවෙන් නිකුත් කර තිබෙන වරෙන්තුව ආපසු කැඳවන ලෙස ඔහුගේ නීතිඥවරයා කළ ඉල්ලීමටද  විනිසුරුවරයා මෙහිදී අවසර ලබාදුන්නා.",
       "URL": "https://www.hirunews.lk/245126/ටිරාන්-අලස්-ඇතුළු-සිව්-දෙනා-රාඩා-නඩුවෙන්-නිදහස්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2597"
}