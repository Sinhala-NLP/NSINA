{
       "Source": "hirunews",
       "Timestamp": "Monday, 28 February 2022 - 13:24",
       "Headline": "ඉදිරි පැය විසි හතර දරුණු විය හැකියි - යුක්රේන ජනපති (වීඩියෝ)",
       "News Content": "ඉදිරි පැය විසි හතර දරුණු විය හැකි බව යුක්රේන ජනපති වොලඩමියර් සෙලෙන්ස්කි ප්‍රකාශ කළා.\nමේ අතර යුද ගැටුම් හේතුවෙන් ඇමරිකානු ඩොලරයට සාපේක්ෂව රූබලයේ අගය සියයට 41කින් පහත වැටී තිබෙනවා.\nරුසියානු මුදල් ඒකකය වන රූබලයේ අගය ඩොලරයට සාපේක්ෂව මෙලෙස පහත වැටුණේ බටහිර සහ යුරෝපා රටවල් රුසියාවට එරෙහිව නව සම්බාධක පැනවීමත් සමඟයි.\nඑමෙන්ම ඉන්ධන මිල ඉහළ යන අතරතුර යුරෝ මුදල් ඒකකය ද සියයට එකකින් පහත වැටී ඇති බවයි විදෙස් වාර්තා සඳහන් කළේ.\nරුසියාවේ යුක්රේන ආක්‍රමණය හමුවේ මෙම සති අන්තයේ දී රුසියාවේ සහ යුක්රේනයේ මූල්‍ය හා සමාජ පිරිවැය ද ඉහළ ගොස් තිබෙනවා.\nතම බැංකු කාඩ්පත් අක්‍රිය කරනු ඇති බවට හෝ මුදල් ලබාගැනීමට සීමාවන් පනවනු ඇතැයි බියෙන් රුසියානු ජාතිකයන් මුදල් ලබාගැනීම සඳහා එරට බැංකු අසළ දිගු පෝලිම්වල රැඳී සිටින බවයි විදෙස් වාර්තා සඳහන් කළේ.\nඑමෙන්ම රුසියාවේ ප්‍රධාන රාජ්‍ය බැංකුව වන ස්බර්බෑන්ක්හි යුරෝපා මෙහෙයුම් දැනටමත් අකර්මන්‍ය වී ඇති අතර, රුසියානු මහ බැංකුව ඇමරිකානු ඩොලර් බිලියන 630ක් වන එරට විදේශ සංචිත භාවිතය වළක්වාලමින් නව තහනමක්ද පනවා තිබෙනවා.\nඒ, එරට රූබල් මුදල් ඒකකය ආරක්ෂා කරගැනීම සඳහායි.\nමේ අතර බ්‍රසීල ජනාධිපති ජයිර් බොල්සනාරෝ, යුක්රේන ජනාධිපතිවරයා විවේචනයට ලක් කර තිබෙනවා.\nඒ, යුක්රේන වැසියන් රටෙහි ඉරණම විකට නළුවෙකු මත තබා ඇති බවට පවසමින්.\nඑවැනි තත්වයක් තුළ බ්‍රසීලය, රුසියාවට එරෙහිව සම්බාධක නොපනවන බවත්, යුක්රේනය සම්බන්ධයෙන් නිහඬ ස්ථාවරයක් දරණ බවත් බ්‍රසීල ජනාධිපතිවරයා අවධාරණය කළා.\nඑමෙන්ම රුසියානු ප්‍රධාන ගුවන් සේවය වන එරොෆ්ලොට් සමාගමට අයත් යානයක් ඊයේ කැනඩා ගුවන් කලාපයට ඇතුලුවීම සම්බන්ධයෙන් කැනේඩියානු රජය විමර්ශනයක් ආරම්භ කර තිබෙනවා.\nමියාමි සිට මොස්කව් බලා ගමන් ගත් එරොෆ්ලොට් - 111 යානය මෙලෙස පනවා ඇති ගුවන් තහනම නො තකා කැනේඩියානු ගුවනට ඇතුලු වී ඇති බවයි කැනඩා රජය පවසන්නේ.\nමේ අතර රුසියාවේ රාජ්‍ය මාධ්‍යවලට ලබාදෙන දැන්වීම් නතර කිරීමට ගූගල් සමාගම තීරණය කර තිබෙනවා.\nගූගල් සමාගම එම තීරණයට එළඹ ඇත්තේ යූ ටියුබ් සමාගම ඒ හා සමාන තීරණයකට එළඹ දිනකට පසුවයි.\nයුක්රේනයට එරෙහි ව සිදු කරන ආක්‍රමණ නතර කරන ලෙස රුසියාව තුළ විරෝධතාවල නිරත වූ 2000ක් ඊයේ දිනය තුළ පමණක් අත්අඩංගුවට ගෙන තිබෙනවා.\nස්වාධීන නිරීක්ෂකයෙකු ප්‍රකාශ කර ඇත්තේ, ආක්‍රමණය ආරම්භ කළ පසුගිය බ්‍රහස්පතින්දා සිට මේ දක්වා රුසියාවේ යුද විරෝධීන් 5,250 දෙනෙකු අත්අඩංගුවට ගෙන ඇති බවයි.\nමේ අතර යුක්රේනයේ කීව් අගනුවර තවමත් දරුණු ගැටුම් පවතින අතර, යුක්රේනයේ නාවික කඳවුරක් ආසන්නයේ පිහිටි ලක්ෂයක පමණ ජනතාවක් වෙසෙන කුඩා නගරයක් රුසියාව සිය පාලනයට ගැනීමට සමත්වුණා.\nපවතින තත්වය හමුවේ යුක්රේන වැසියන් ලක්ෂ හතරක පමණ පිරිසක් පෝලන්තය ඇතුලු අසල්වැසි රටවල් වෙත පලාගොස් ඇති බවයි එක්සත් ජාතීන්ගේ සරණාගත ඒජන්සිය සඳහන් කළේ.\nයුක්රේනය සහ රුසියාව අතර සාම සාකච්ඡා බෙලරුස් දේශසීමාවේදී අද පැවැත්වීමට නියමිත අතර, පවතින යුදමය තත්වය සම්බන්ධයෙන් අද එක්සත් ජාතින්ගේ මහා මණ්ඩලයේ විශේෂ සැසිවාරයක්ද පැවැත්වෙනු ඇති.",
       "URL": "https://www.hirunews.lk/298285/ඉදිරි-පැය-විසි-හතර-දරුණු-විය-හැකියි-යුක්රේන-ජනපති-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1327"
}