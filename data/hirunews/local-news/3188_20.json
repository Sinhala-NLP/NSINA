{
       "Source": "hirunews",
       "Timestamp": "Tuesday, 20 August 2019 - 18:49",
       "Headline": "සහරාන් සමඟ පුහුණු වූ මවුලවිවරුන් දෙදෙනෙකු අත්අඩංගුවට",
       "News Content": "ජාතික තවුහිද් ජමාත් සංවිධානයේ නායක සහරාන් හෂීම් සමඟ නුවරඑළිය කඳවුරේ පුහුණුව ලැබූ නිකවැරටිය සහ හෙට්ටිපොල ජුම්මා මුස්ලිම් පල්ලි දෙකෙහි මවුලවිවරුන් දෙදෙනා ත්‍රස්ත විමර්ශන කොට්ඨාශය අද අත්අඩංගුවට ගෙන ඇති බව පොලිස් මාධ්‍ය ප්‍රකාශක පොලිස් අධිකාරි රුවන් ගුණසේකර සඳහන් කළා.\nමේ අතර සහරාන් පුහුණුවීම් කටයුතු සඳහා  භාවිත කළ නුවරඑළිය - ශාන්තිපුර පෙදෙසේ නිවස පරීක්ෂා කිරීමට සිංහල රාවය සංවිධානයේ මහ ලේකම් පූජ්‍ය මාගල්කන්දේ සුදත්ත හිමියන් අද එම ප්‍රදේශයට වැඩම කළා.\nඑම නිවසේ සැකකටයුතු පිරිසක් සිටින බවට අසල්වාසියෙකු 2018 වසරේ ආරක්ෂක අංශ දැනුවත් කර තිබූ අතර, ඒ සම්බන්ධයෙන් ක්‍රියාමාර්ග නොගැනීම පිළිබඳව අදාළ ආරක්ෂක අංශ නිලධාරීන් මෙන්ම එම පුද්ගලයාද පාර්ලිමේන්තු තේරීම් කාරක සභාවට කැඳවා ප්‍රශ්න කළ යුතු බවයි උන්වහන්සේ එහිදී ප්‍රකාශ කළේ.\nඅනතුරුව උන්වහන්සේ ඇතුලු පිරිස සහරාන් රැඳී සිටි නිවස භාරව සිටි පුද්ගලයා හමුවීමටද පැමිණියා.",
       "URL": "https://www.hirunews.lk/222621/සහරාන්-සමඟ-පුහුණු-වූ-මවුලවිවරුන්-දෙදෙනෙකු-අත්අඩංගුවට",
       "Category": "Local News",
       "Parent URL": "https://www.hirunews.lk/local-news.php?pageID=3188"
}