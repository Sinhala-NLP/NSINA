{
       "Source": "hirunews",
       "Timestamp": "Friday, 11 September 2020 - 17:08",
       "Headline": "පාසල් ළමුන්ගේ පෝෂණය ඉහළ දැමීමට අගමැතිගෙන් යෝජනාවක් (වීඩියෝ)",
       "News Content": "පාසල් ළමුන්ගේ පෝෂණ තත්ත්වය ඉහළ දැමීම සඳහා දෛනිකව බිත්තරයක් ලබාදීම පිළිබඳව සොයා බලන්නැයි අධ්‍යාපන අමාත්‍යවරයාට උපදෙස් ලබා දී ඇතැයි අග්‍රාමාත්‍ය මහින්ද රාජපක්ෂ පවසනවා.\nබේකරි හිමියන්ගේ සංගමය හා බිත්තර නිෂ්පාදකයින්ගේ සංගමය අද හමු වූ අවස්ථාවේදීයි අග්‍රාමාත්‍යවරයා මේ බව සඳහන් කළේ.\nබේකරි නිෂ්පාදන සඳහා බිත්තර මිල බලපාන ආකාරය පිළිබඳ බේකරි නිෂ්පාදකයින්ගේ සංගමය විසින් මෙහිදී මහින්ද රාජපක්ෂ මහතා දැනුවත් කර තිබෙනවා.\nබිත්තර නිෂ්පාදනයේදී වැයවන අධික පිරිවැය සම්බන්ධයෙන් බිත්තර නිෂ්පාදකයන් එහිදී කරුණු පැහැදිළි කළ බවයි අග්‍රාමාත්‍ය කාර්යාලය නිවේදනය කළේ.\nදිවයිනේ සියලුම බේකරි නිෂ්පාදන ආයතන සඳහා ස්ථාවර තොග මිලකට බිත්තර ලබාදීමට හැකි බව බිත්තර නිෂ්පාදකයින්ගේ සංගමය මෙම හමුවේදී අවධාරණය කර තිබෙනවා.\nඒ අනුව පාරිභෝගිකයන්ට සහනයක් සැලසෙන අයුරින් සංගම් දෙක අතර ගිවිසුම්ගත සම්මුතියකට පැමිණෙන ලෙසටයි අග්‍රාමාත්‍යවරයා අදාළ නියෝජිත පිරිසට දන්වා ඇත්තේ.\nකුකුළු පැටවකුගේ මිල රුපියල් 175-200 අතර මිලකට පහත හෙළීම පිළිබඳව සහ බිත්තර නිෂ්පාදකයන් සහ බේකරි හිමියන් සඳහා වන ගිවිසුම් ගත එකඟතාවයට මැදිහත්වන ලෙසට අග්‍රාමාත්‍ය මහින්ද රාජපක්ෂ  විෂය භාර අමාත්‍යවරුන්ට මෙම හමුවේදී උපදෙස් ලබාදී තිබෙනවා.\nමේ අතර රටේ නිදහස් සෞඛ්‍ය ආරක්ෂා කිරීමට නව රජය කැපවී කටයුතු කරන බව අග්‍රාමාත්‍ය මහින්ද රාජපක්ෂ ප්‍රකාශ කළා.\nකොළඹ හෙද විදුහලේ හෙද සිසුන් 298 දෙනෙකු සඳහා සේවය ඇගයීමේ උළෙලකට අරලියගහ මන්දිරයේදී අද එක්වෙමින් අග්‍රාමාත්‍යවරයා මේ බව සඳහන් කළා.",
       "URL": "https://www.hirunews.lk/249979/පාසල්-ළමුන්ගේ-පෝෂණය-ඉහළ-දැමීමට-අගමැතිගෙන්-යෝජනාවක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2461"
}