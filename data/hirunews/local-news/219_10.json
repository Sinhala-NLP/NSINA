{
       "Source": "hirunews",
       "Timestamp": "Sunday, 02 July 2023 - 20:54",
       "Headline": "ඉඩම් නිවාස සිහින පෙන්නා සල්ලි වංචාකරලා (වීඩියෝ)",
       "News Content": "නිවාස ඉදිකිරීමට සහ ඉඩම් ලබාගැනීමට මූල්‍ය පහසුකම් ඇතුළු සේවා සපයන බව පවසමින් සිදුකළ රුපියල් කෝටි ගණනක මුදල් වංචාවක් සම්බන්ධයෙන් පොලිසියට පැමිණිලි ලැබි තිබෙනවා.\nඑම වංචාවට හසුවී මුදල් තැන්පත් කළ පුද්ගලයින් හිරු ප්‍රවෘත්ති වෙත පැවසුවේ විවිධ නාමයන්ගෙන් ආයතන කිහිපයක් පවත්වාගෙන ගිය එහි හිමිකරුවන් මේ වනවිට සිය මුදල්ද රැගෙන පළා ගොස් ඇති බවයි.\nනිවාස ඉදිකිරීම් සහ ඉඩම් මිලදී ගැනීම් ඇතුළු සේවාවන් සහනදායි මිල ගණන් යටතේ සිදුකරදෙන බව පවසමින් සමාජ මාධ්‍ය ඔස්සේ මෙම දැන්වීම පළ කර තිබුණු එම දැන්වීමට අනුව බොහෝ පිරිසක් එම ආයතනය වෙත ගොස් ඉඩම් මිලදි ගැනීම සහ නිවාස ඉදිකරවා ගැනීම් සඳහා මුදල් තැන්පත් කර ඇති බවයි වාර්තා වෙන්නේ.\nමූලීක ගෙවීමක් එම ආයතනයට සිදුකිරීමෙන් පසු නිවසේ වටිනාකම හෝ ඉඩමේ වටිනාකමට අනුව ඉතිරි මුදල වාරික වශයෙන් එම ආයතනයට ගෙවා ගෙන යා හැකි බවට එහි පුද්ගලයෙකු විසින් මෙලෙස පැමිණෙන පුද්ගලයින්ට දැනුම් දි තිබෙනවා.\nඒ අනුව මාලබේ ප්‍රදේශයේ පවත්වාගෙන යන මෙම ආයතනයට 50 කට ආසන්න පුද්ගලයින් පිරිසක් මුදල් ගෙවා තිබුණේ නිවාස හෝ ඉඩම් ලබාගැනීමේ අපේක්ෂාවෙන්.\nපසුගිය මස විසි දෙවැනිදාට පෙර එම මුදල් ගෙවා අවසන් කරන ලෙස ආයතන හිමිකරු විසින් කළ දැනුම් දීමකට අනුව ඔවුන් එම මුදල් ගෙවා තිබෙනවා.\nකෙසේ වෙතත්, පසුගිය විසි තුන්වැනිදා සිට එම ආයතනය වසා දමා ආයතනයේ හිමිකරුවන් පලා ගොස් ඇති බව තැන්පත්කරුවන් සඳහන් කරන්නේ.\nඇතැම් පුද්ගලයින් ලක්ෂ 40කට වැඩි මුදලක් එම ආයතනය වෙත ගෙවා තිබුණු අතර මෙම ආයතනයේ හිමිකරු බව පැවසෙන පුද්ගලයා සහ එහි සේවකයින් විවිධ නම්වලින් පෙනි සිටින බවත් විවිධ නම්වලින් ආයතන කිහිපයක් පවත්වාගෙන යන බවටත් මේ වන විට කරුණු අනාවරණ වී තිබෙනවා.\nමෙම මුදල් වංචාව සම්බන්ධයෙන් නටාෂා නමැති කාන්තාවකට ද චෝදනා එල්ලවන අතර එම කාන්තාවද තවත් නම් කිහිපයකින් පෙනි සිටින බවට අනාවරණ වි තිබෙනවා.\nඑම කාන්තාව කිරිබත්ගොඩ ප්‍රෙද්ශයේ පවත්වාගෙන යන තවත් ආයතනයක සේවය කරන බවට තොරතුරු ලැබි තිබු අතර එම ආයතනයේ ආයතනයේ ඉහළ පෙලේ නිලධාරිනයක් එහි සේවකයින්ට දැනුම් දි තිබුණේ\nනටාෂා නමැති කාන්තාවක් සම්බන්ධයෙන් කවුරුන් හෝ විමසුවහොත් එවැනි කාන්තාවක් එහි සේවය නොකර බවට දැනුම් දෙන ලෙසයි.\nකිරිබත්ගොඩ ප්‍රදේශයේ පවත්වාගෙන යන එම ආයතනය වැටලීමට ද තැන්පත්කරුවන් පසුගියදා පියවර ගත් අතර ආයතනයේ හිමිකරු හෝ ඉහළ පෙළේ නිලධාරියෙකු හෝ එම ස්ථානයට පැමිණියේ නැහැ.\nකෙසේ වෙතත් තැන්පත්කරුවන් චෝදනා කරන්නේ මෙම ආයතනයට සම්බන්ධ පුද්ගලයින් පිළිබඳව තොරතුරු පොලීසියට ලබාදුන්න ද පොලීසිය මෙතෙක් ඔවුන් අත්අඩංගුවට ගැනීමට පියවර ගෙන නොමැති බවයි.",
       "URL": "https://www.hirunews.lk/339776/ඉඩම්-නිවාස-සිහින-පෙන්නා-සල්ලි-වංචාකරලා-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=219"
}