{
       "Source": "hirunews",
       "Timestamp": "Monday, 14 September 2020 - 12:59",
       "Headline": "අද සිට යළි  ක්‍රියාත්මක වූ මං තීරු නීතිය සාර්ථකද ? (වීඩියෝ)",
       "News Content": "කොළඹ හා තදාසන්න ප්‍රදේශයන්හි රථවාහන තදබදය අවම කිරීමේ අරමුණින් අද සිට යළි ක්‍රියාත්මක කෙරුණු මංතීරු නීතිය සාර්ථක වූ ස්ථාන මෙන්ම ජනතාව අපහසුතාවට පත්වූ ස්ථාන ද දක්නට ලැබුණා.\nඅද උදෑසන හයේ සිට 10 දක්වා මෙලෙස මංතීරු නීතිය ක්‍රියාත්මක වුණේ කොළඹට ඇතුලුවන ප්‍රධාන මාර්ග හතරක් කේන්ද්‍ර කරගනිමින්.\nබේස්ලයින් මාර්ගයේ නව කැළණි පාලමේ සිට ඔරුගොඩවත්ත, දෙමටගොඩ, බොරැල්ල, නාරාහේන්පිට හරහා හයිලෙවල්, බේස්ලයින් හන්දිය දක්වා මෙන්ම, ශ්‍රී ජයවර්ධනපුර මාවතේ පොල්දූව මංසන්ධියේ සිට රාජගිරිය ගුවන් පාලම, ආයුර්වේද වටරවුම, ඩී.එස්.සේනානායක මංසන්ධිය, හෝර්ටන් වටරවුම, පුස්තකාල හන්දිය සහ ලිබර්ටි වටරවුම දක්වා මංතීරු නීතිය ක්‍රියාත්මක වුණා.\nඊට අමතරව, අනුලා විද්‍යාලය ආසන්නයේ සිට හයිලෙවල් මාර්ගයේ, බේස්ලයින් මංසන්ධිය, පාක් පාර මංසන්ධිය, තිඹිරිගස්යාය මංසන්ධිය, තුම්මුල්ල වටරවුම, ග්ලාස් හවුස් සහ පිත්තල හන්දිය දක්වා ද මංතීරු නීතිය ක්‍රියාත්මක වුණා.\nගාලුපාරේ මංතීරු නීතිය ක්‍රියාත්මක වුණේ\nවිලියම් මංසන්ධියේ සිට ඩික්මන් පාර මංසන්ධිය, බම්බලපිටිය, කොල්ලුපිටිය, ගාලුමුවදොර වටරවුම, එන්.එස්.ඒ වටරවුම දක්වා වන මාර්ගයේයි.\nඅප වාර්තාකරුවන් සඳහන් කළේ පාර්ලිමේන්තු වට රවුමේ සිට කොටා පාර දෙසට සහ ඩී.එස්. සේනානායක මංසන්ධිය අවට මෙලෙස රථවාහන තදබදයක් පැවති බවයි.\nඑමෙන්ම පෑලියගොඩ සහ කැළණි පාලම අවට කොළඹ - නුවර මාර්ගයේ සහ නුගේගොඩ සිට හයිලෙවල් මාර්ගයේ මෙම රථවාහන තදබදය පැවතියා.\nඑමෙන්ම දෙහිවල සහ කොහුවල සිට ගාලු පාරට පිවිසෙන මාර්ගද අවහිර වී තිබුණා.\nපාර්ලිමේන්තු වටරවුම අසළ තත්ත්වය නිරීක්ෂණය කිරීම සඳහා රථවාහන පාලන සහ මාර්ග ආරක්ෂාව පිළිබඳ ජ්‍යෙෂ්ඨ පොලිස් අධිකාරී ඉන්දික හපුගොඩ මෙන්ම බස්නාහිර පලාත් භාර ජ්‍යෙෂ්ඨ නියෝජ්‍ය පොලිස්පති දේශබන්දු තෙන්නකෝන්ද පැමිණියා.",
       "URL": "https://www.hirunews.lk/250174/අද-සිට-යළි-ක්‍රියාත්මක-වූ-මං-තීරු-නීතිය-සාර්ථකද-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2456"
}