{
       "Source": "hirunews",
       "Timestamp": "Sunday, 14 February 2021 - 13:20",
       "Headline": "පෞද්ගලික රෝහල් සේවකයින්ට කොරෝනා එන්නත දීම ඇරඹේ - ලබන බදාදා සිට කුඩා සෞඛ්‍ය මධ්‍යස්ථානවලටත් (වීඩියෝ)",
       "News Content": "පෞද්ගලික රෝහල්වල සෞඛ්‍ය කාර්ය මණ්ඩල සඳහා ඔක්ස්ෆර්ඩ් ඇස්ට්‍රාසෙනෙකා එන්නත ලබාදීම මේ වන විට ආරම්භ කර ඇති බව ප්‍රාථමික සෞඛ්‍ය සේවා, වසංගත රෝග හා කොවිඩ් රෝග පාලන කටයුතු රාජ්‍ය අමාත්‍යාංශයේ ලේකම් විශේෂඥ වෛද්‍ය අමල් හර්ෂ ද සිල්වා ප්‍රකාශ කළා.\nමාධ්‍ය වෙත අදහස් දක්වමින් ඔහු කියා සිටියේ මහජනතාවට වඩාත් සමීපව කටයුතු කරන ප්‍රාදේශීයව පවතින කුඩා වෛද්‍ය මධ්‍යස්ථානවල කාර්ය  මණ්ඩලවලට ද මෙම එන්නත ලබාදීමට ලබන බදාදා සිට සැලසුම් කර ඇති බවයි.\nමේ අතර, ඔක්ස්ෆර්ඩ් ඇස්ට්‍රාසෙනෙකා එන්නත් අඩංගු එක් බෝතලයක් 11 දෙනෙකුට ලබාදීමට හැකියාව පවතින බව වෛද්‍ය රසායනාගාර විද්‍යාඥ වෘත්තීයවේදීන්ගේ සංගමයේ සභාපති රවී කුමුදේශ් පෙන්වා දෙනවා.\nමේ අතර, දෛනිකව වාර්තා වන කොරෝනා ආසාදිතයන්ගේ සංඛ්‍යාලේඛනවල දිස්ත්‍රික් හා ජාතික මට්ටමේ වාර්තා අතර පරස්පරතා පවතින බවට ශ්‍රී ලංකා මහජන සෞඛ්‍ය පරීක්ෂකවරුන්ගේ සංගමය චෝදනා කරනවා.\nඊයේ දිනයේ මෙරටින් වාර්තා වූ කොරෝනා ආසාදිතයින් 796  දෙනා අතරින් වැඩිම ආසාදිත සංඛ්‍යාවක් එනම් ආසාදිතයින් 280 දෙනෙකු වාර්තා වී ඇත්තේ කොළඹ දිස්ත්‍රික්කයෙන්.\nගම්පහ දිස්ත්‍රික්කයෙන් ආසාදිතයින් 128 දෙනෙකු, මහනුවරින් 91 දෙනෙකු, කළුතරින් 59 දෙනෙකු සහ රත්නපුරයෙන් 42 නෙකු ලෙස ඊයේ ආසාදිතයින් වාර්තා වී තිබෙනවා.\nමේ අතර, මුන්දලම සෞඛ්‍ය වෛද්‍ය නිලධාරී කොට්ඨාශයේ එකම පවුලේ 6 දෙනෙකුට කොරෝනා ආසාදනය වී තිබෙනවා.\nහලාවත අධ්‍යාපන කාර්යාලයේ සේවය කරන 21 හැවිරිදි තරුණියක් ඇති වූ රෝගී තත්ත්වයක් හේතුවෙන් පසුගිය 2 වන දා සිදුකළ පී.සී.ආර්. පරීක්ෂණයකදී ඇයට වෛරසය ආසාදිත බව හඳුනා ගැනීමත් සමඟ පළමු පෙළ ආශ්‍රිතයින් 8 දෙනෙකුට සිදුකළ පී.සී.ආර් පරීක්ෂණවලදීයි එම පවුලේ තවත් ආසාදිතයන් 5 දෙනෙකු හදුනාගෙන ඇත්තේ.\nඑම ආසාදිතයන් අතර මුන්දලම සිංහල විදුහලේ 11 ශ්‍රේණියේ ඉගෙනුම ලබන දරුවෙකු සහ බත්තුලුඔය රජයේ විද්‍යාලයේ 9 ශ්‍රේණියේ ඉගෙනුම ලබන දරුවෙකු ද වන අතර ආසාදිත දරුවන් ඉගෙනුම ලැබූ පන්ති කාමරවල සිටි දරුවන් සහ ගුරුවරුන් මේ වන විට නිරෝධායනයට යොමුකර තිබෙනවා.\nඑමෙන්ම, අද උදෑසන 8.30න් අවසන් වූ පැය 24ක කාලය තුළ ගුවන් යානා 9කින් ගුවන් මගීන් 656 දෙනෙකු කටුනායක ගුවන් තොටුපළෙන් දිවයිනට පැමිණ තිබෙනවා.\nඑමෙන්ම තවත් ගුවන් යානා 10කින් ගුවන් මගීන් 652 නෙකු විදේශ රැකියා සදහා දිවයිනෙන් පිටත්ව ගොස් ඇති බවයි ගුවන් තොටුපළ අප  වාර්තාකරු සදහන් කළේ.",
       "URL": "https://www.hirunews.lk/262554/පෞද්ගලික-රෝහල්-සේවකයින්ට-කොරෝනා-එන්නත-දීම-ඇරඹේ-ලබන-බදාදා-සිට-කුඩා-සෞඛ්‍ය-මධ්‍යස්ථානවලටත්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2148"
}