{
       "Source": "hirunews",
       "Timestamp": "Sunday, 20 March 2022 - 19:16",
       "Headline": "ලාෆ්, ගෑස් මිල වැඩි කරද්දී ලිට්රෝ නිහඬයි - ගෑස් පෝලිම් තවදුරටත් (වීඩියෝ)",
       "News Content": "ලාෆ් සමාගම ගෑස් මිල ගණන් ඉහළ නැංවීමට කටයුතු කළ ද එවැනි මිල සංශෝධනයක් සිදුකිරීමට මෙතෙක් කිසිදු තීරණයක් ගෙන නොමැති බව ලිට්රෝ සමාගම පවසනවා.\nමේ අතර, ඉන්ධන මිලදී ගැනීම සඳහා පෝලිම්වල රැදී සිටින අතරතුර සිදුවූ දෙවන මරණය අද කඩවත ප්‍රදේශයෙන් වාර්තා වුණා.\nකඩවත පොලිසිය ආසන්නයේ පිහිටි ඉන්ධන පිරවුම්හලක් වෙත භූමිතෙල් ලබාගැනීම සඳහා පැමිණ සිටි පුද්ගලයෙකුයි එලෙස ඇද වැටී ජීවිතක්ෂයට පත්ව තිබුණේ.\nඑම පුද්ගලයා රාගම රෝහලට රැගෙන යාමේදී ජීවිතක්ෂයට පත්ව තිබූ බවයි පොලිසිය ප්‍රකාශ කළේ. 73 හැවිරිදි මෙම පුද්ගලයා මාකොළ - දකුණ ප්‍රදේශයේ පදිංචිකරුවෙක්.\nමහනුවර ඉන්ධන පිරවුම්හලක පෝලිමක රැදී සිටියදී සිහිසුන්ව ඇද වැටී කටුගස්තොට - වත්තේගම පදිංචි 73 හැවිරිදි පුද්ගලයෙකු ඊයේ මියගියා. ඔහුගේ පශ්චාත් මරණ පරීක්ෂණය මහනුවර ජාතික රෝහලේදී අද පැවැත්වුණු අතර එහිදී අනාවරණය වූයේ ප්‍රධාන ධමනියක් පුපුරා යාමෙන් මෙම මරණය සිදුව ඇති බවටයි.\nමේ අතර, දිවයින පුරා මතුවී ඇති ගෑස් හිඟයත් සමග තවදුරටත් ඉන්ධන පිරවුම්හල් ආශ්‍රිතව භූමිතෙල් පෝලිම් දැක ගත හැකියි.\nගෑස් හිගය හේතුවෙන් රෝහල්වල ආහාර පිසීමේ කටයුතුවලට ද බලපෑම් එල්ල වනු ඇති බව රජයේ වෛද්‍ය නිලධාරීන්ගේ සංසදයේ සභාපති වෛද්‍ය රුක්ෂාන් බෙල්ලන ප්‍රකාශ කළා.\nලාෆ් සමාගම කිලෝග්‍රෑම් 12.5ක ගෑස් සිලින්ඩරයක මිල රුපියල් 4199 දක්වා රුපියල් 1359කින් මිල ඉහළ නංවනු ලැබුවා. ඔවුන් අලෙවි කරන කිලෝග්‍රෑම් 5 ගෑස් සිලින්ඩරයක නව මිල සටහන් වන්නේ රුපියල් 1680ක් ලෙසයි.\nකෙසේ වෙතත්, ලිට්රෝ සමාගම ප්‍රකාශ කළේ පවතින තත්ත්වය හමුවේ ගෑස් මිල වැඩි කිරීම සම්බන්ධයෙන් මෙතෙක් කිසිදු තීරණයක් ගෙන නොමැති බවයි.\nප්‍රථමයෙන් ජනතාවට ප්‍රමාණවත් පරිදි ගෑස් සිලින්ඩර වෙළදපොළට සැපයීමට කටයුතු කරන බව ද එහි උසස් නිලධාරියෙකු සදහන් කළා.\nඑහෙත් අද දිනයේත් දිවයිනේ විවිධ ප්‍රදේශවල ගෑස් ලබා ගැනීම සදහා ජනතාව පෝලිම්වල සිටින ආකාරය දැකගත හැකි වුණා. ඒ, ප්‍රමාණවත් තරම් ගෑස් සිලින්ඩර් වෙළදපොළට නිකුත් වී නොතිබීම හේතුවෙන්.\nගෑස් පෝලිම්වල සිටින පිරිස් අතර උණුසුම් තත්ත්වයන් ද වාර්තා වන අතර, ගෑස් ලබා ගැනීම සදහා බද්දේගම පොළ භූමිය අසළ පෝලිමේ සිටි පිරිසක් ගෑස් නොලැබීම හේතුවෙන් අද දහවල් ගාල්ල - බද්දේගම අධිවේගී පිවිසුම් මාර්ගය අවහිර කළා.\nකෙසේ වෙතත්, එම ස්ථානයට පැමිණි පොලිස් නිලධාරීන් අනිද්දා ගෑස් ලබාදීමට පියවර ගන්නා බව පැවසීමත් සමග විරෝධතාකරුවන් මාර්ගයෙන් ඉවත්ව ගියා.\nඑම අවස්ථාවේදී විරෝධතාකරුවන් අතරට පැමිණි සමගි ජන බලවේගයේ තරුණ සංගමයේ සාමාජිකයෙකු එම සිද්ධිය මුහුණු පොත ඔස්සේ විකාශය කිරීමට පියවර ගැනීමත් සමග පොලීසිය සහ ඔහු අතර උණුසුම් තත්ත්වයක් ද හට ගත්තා.\nමෙහිදී ගෑස් ලබා ගැනීමට පැමිණ සිටි පාරිභෝගිකයන්ගේ විරෝධය ද අදාළ පුද්ගලයා වෙත එල්ල වුණා.\nමේ අතර, තවදුරටත් පිරවුම්හල් ආශ්‍රිතව ඉන්ධන ලබා ගැනීමට පැමිණෙන ජනතාවගේ පෝලිම් දැකගත හැකියි.\nඑසේම, බස් සේවකයින් පවසන්නේ පවතින ඉන්ධන හිගය හමුවේ බස් ධාවනය වෙනුවට පෝලීම්වල රැඳී සිටීමට වීමෙන් බස් කර්මාන්තය සිදුකරගෙන යාමේ අපහසුතාවයක් පවතින බවයි.",
       "URL": "https://www.hirunews.lk/299935/ලාෆ්-ගෑස්-මිල-වැඩි-කරද්දී-ලිට්රෝ-නිහඬයි-ගෑස්-පෝලිම්-තවදුරටත්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1282"
}