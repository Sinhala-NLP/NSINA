{
       "Source": "hirunews",
       "Timestamp": "Friday, 04 August 2017 - 13:41",
       "Headline": "බැදුම්කර කොමිසම උණුසුම්",
       "News Content": "අර්ජුන් ඇලෝසියස් ඇතුළු පුද්ගලයින්ගේ ජංගම දුරකථනවලින් දත්ත ලබා ගත් ආකාරයේ ගැටලූකාරි තත්ත්වයක් ඇති බවට ප්‍රශ්න ගත බැදුම්කර ගණුදෙනුව පිළිබද විමර්ශනය කෙරෙන ජනාධිපති කොමිසමට අද (04) ඔහුගේ නීතිඥවරුන් දැනුම් දුන්නා.\nඑහිදී නීතිපති දෙපාර්තමේන්තු නිලධාරින් සහ පර්පෙචුවල් සමාගමේ නීතිඥයින් අතර උණුසුම් තත්ත්වයක් ඇති වුණා.\nකොමිසම ආරම්භයේදීම පර්පෙචුවල් ටෙ‍්‍රෂරීස් සමාගමේ ප්‍රධාන විධායක නිලධාරි කසුන් පලිසේනගේ ජංගම දුරකථනය ඇතුළු ඩිජිටල් උපකරණ කොමිසම හමුවට ලබාදෙන ලෙස නියෝග කර තිබුණ ද එය සිදුකර ඇත්තේ නීතිපති දෙපාර්තමේන්තුවේ බැවින් ඔවුන්ට එවැනි බලයක් ඇත්ද යන්න ගැටලූ සහගත බවයි ඔහුගේ නීතිඥවරයා කියා සිටියේ.\nකෙසේ වෙතත් කසුන් පලිසේනගේ ජංගම දුරකථනය ඇතුළු උපකරණ අද දහවල් 12 ට පෙර කොමිසමට ලබාදෙන බව ඔහු කියා සිටියා.\nඅනතුරුව අර්ජුන් ඇලෝසියස් වෙනුවෙන් පෙනී සිටි ජනාධිපති නීතිඥ අනුජ ප්‍රේමරත්න කියා සිටියේ තම සේවාදායකයාගේ ජංගම දුරකථනයෙන් මිනිත්තු 01 යි තත්ත්පර 9 ක් තුළ පිටු 8000 කට වැඩි ප්‍රමාණයක තොරතුරු ලබා ගෙන ඇති බවයි.\nඒ සම්බන්ධයෙන් තමන්ට සැකයක් තිබෙන බව ද නීතිඥවරයා කියා සිටියා.\nඑය ලබාගත්තේ කෙසේ ද ලබාගත්තේ කවුරුන්ද යන්න තමන්ට දැන ගැනීමට අවශ්‍ය බවත් එම තොරතුරු ලබා ගත් පුද්ගලයා කොමිසම හමුවට කැදවා ප්‍රශ්න කිරීමට අවස්ථාව ලබාදෙන ලෙසත් නීතිඥ අනුජ ප්‍රේමරත්න කොමිසමෙන් ඉල්ලා සිටියා.\nඑම දත්ත වල පිටපත් තමන්ට ලබාදෙන ලෙස ඉල්ලූ නීතිඥවරයා කියා සිටියේ ඇතැම් අවස්ථාවලදී නිතිපති දෙපාර්තමේන්තුව එම දත්තවලින් කොටසක් පමණක් සිය සේවාදායකයාට අවාසි සහගත අයුරින් ඉදිරිපත් කළ හැකි බවට තමන්ට සැකයක් පවතින බවයි.",
       "URL": "https://www.hirunews.lk/167613/බැදුම්කර-කොමිසම-උණුසුම්",
       "Category": "Local News",
       "Parent URL": "https://www.hirunews.lk/local-news.php?pageID=4386"
}