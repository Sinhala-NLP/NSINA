{
       "Source": "hirunews",
       "Timestamp": "Thursday, 17 November 2016 - 12:36",
       "Headline": "පළාත් හයකට හෙට සිට තද වැසි -  අධිවේගයේ රියදුරන්ටත් උපදෙස්",
       "News Content": "වර්ෂාවත් සමඟ උදෑසන කාලයේ අධික මීදුම් තත්ත්වයක් පවතින බැවින් අධිවේගී මාර්ගවල ධාවනයේ යෙදෙන රියදුරන් ඒ පිළිබඳව අවධානයෙන් පසුවන ලෙස අධිවේගී මාර්ග මෙහෙයුම් නඩත්තු කටයුතු පිළිබඳ අධ්‍යක්ෂ එස්.  ඕපනායක පවසනවා.\nමේ හේතුවෙන් පැයට කිලෝමීටර් 60 ක වේගයෙන් රිය ධාවනය කරන ලෙසයි ඔහු රියදුරන්ගෙන් ඉල්ලා සිටියේ.\nදක්ෂිණ අධිවේගී මාර්ගයේ දොඩංගොඩ සිට ගැලණිගම දක්වාත්, කහතුඩුව සහ කොට්ටාව හුවමාරු ආසන්නයේ  අද උදෑසන අධික මීදුම් තත්ත්වයක් දක්නට ලැබුණා.\nකෙසේ වෙතත්  අධිවේගී මාර්ග මෙහෙයුම් නඩත්තු කටයුතු පිළිබඳ අධ්‍යක්ෂ එස්.  ඕපනායක තවදුරටත් කියා සිටියේ අධික මීදුම් තත්ත්වයක් පවතින අවස්ථාවන්වලදී වාහනයේ ඉදිරිපස ලාම්පු සහ පසුපස ලාම්පු දල්වා රිය ධාවනය කරන ලෙසයි.\nදිඹුලාගල - කන්දේගම ප්‍රදේශයට ඊයේ පස්වරුවේ හමා ගිය තද සුළං තත්ත්වයක් හේතුවෙන් නිවාස 5 කට හානි සිදුවී තිබෙනවා.\nදිවයිනට ගිනිකොණ දෙසින් බෙංගාල බොක්ක ප්‍රදේශයේ පවතින කැළඹිලි සහගත තත්ත්වය හේතුවෙන් දිවයිනේ ප්‍රදේශ රැසකට තවදුරටත් මිලිමීටර් 100 ඉක්මවූ තද වැසි ඇතිවිය හැකි බව කාලගුණ විද්‍යා දෙපාර්තමේන්තුව පවසනවා.\nඑහි අනාවැකිකරණ අංශයේ නියෝජ්‍ය අධ්‍යක්‍ෂ අනූෂා වර්ණසූරිය කියා සිටියේ දකුණ, සබරගමුව, මධ්‍යම, බස්නාහිර, නැගෙනහිර සහ ඌව පළාත්වල හෙට සිට මේ මස 21 වනදා දක්වා පවතින වැසි තත්ත්වයේ වර්ධනයක් අපේක්ෂා කළ හැකි බවයි.\nමේ අතර, මඩකලපුවේ සිට හම්බන්තොට හරහා ගාල්ල දක්වා වූ මුහුදු ප්‍රදේශවල පැයට කිලෝමීටර් 70 ත් 80 ත් අතර, තද සුළං ඇතිවිය හැකි බවයි කාලගුණ විද්‍යා දෙපාර්තමේන්තුව වැඩිදුරටත් සදහන් කළේ.\nදිවයිනට මඩකලපුව සිට හම්බන්තොට සහ පොතුවිල් හරහා ගාල්ල දක්වා වන මුහුදු ප්‍රදේශවල තද වැසි ඇතිවීමේ හැකියාවක් පවතිනවා.\nඑමෙන්ම එම මුහුදු ප්‍රදේශවල සුළං වේගය ක්ෂණිකව පැයට කිලෝමීටර් 70 ත් 80 ත් දක්වා වර්ධනය විය හැකි බවයි කාලගුණ විද්‍යා දෙපාර්තමේන්තුව ප්‍රකාශ කලේ.\nදිවයිනට දකුණු දෙසින් පවතින ක්‍රියාකාරී වලාකුලු පද්ධතිය මීට හේතුවයි.\nඑබැවින් මෙම මුහුදු ප්‍රදේශ ඉතා රලු වීමට වැඩි හැකියාවක් පවතිනවා.\nධීවර සහ නාවික ප්‍රජාව මේ සම්බන්ධයෙන් විමසිලිමත් විය යුතු බවයි කාලගුණ විද්‍යා දෙපාර්තමේන්තුව නිවේදනය කලේ.\nඅද පෙරවරු 8.30 න් අවසන් වූ පැය විසි හතර තුළ වැඩිම වර්ෂාපතනයක් කලටුවාව ප්‍රදේශයෙන් වාර්තාවී තිබෙනවා.\nඑය මිලිමීටර 95.4 ක්.",
       "URL": "https://www.hirunews.lk/147739/පළාත්-හයකට-හෙට-සිට-තද-වැසි-අධිවේගයේ-රියදුරන්ටත්-උපදෙස්",
       "Category": "Local News",
       "Parent URL": "https://www.hirunews.lk/local-news.php?pageID=4791"
}