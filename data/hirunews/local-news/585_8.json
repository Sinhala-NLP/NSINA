{
       "Source": "hirunews",
       "Timestamp": "Sunday, 22 January 2023 - 19:47",
       "Headline": "උසස් පෙළ ආරම්භ කෙරෙන හෙට සිටත් පැය 02 යි විනාඩි 20 ක විදුලි කප්පාදුවක්",
       "News Content": "අධ්‍යයන පොදු සහතික පත්‍ර උසස් පෙළ විභාගය හෙට ආරම්භ වුවත් පැය 02 යි විනාඩි 20 ක විදුලි කප්පාදුව තවදුරටත් ක්‍රියාත්මක බව ලංකා විදුලිබල මණ්ඩලය ප්‍රකාශ කළා.\nකෙසේ වෙතත් මහජන උපයෝගිතා කොමිසමේ සභාපති ජනක රත්නායක අද පස්වරුවේ මාධ්‍ය හමුවක් කැඳවමින් කියා සිටියේ උසස් පෙළ පැවැත්වෙන කාලය තුළ විදුලි කප්පාදුවක් සිදුනොකරන ලෙසට තම කොමිසම විදුලිබල මණ්ඩලයට නිර්දේශ කර ඇති බවයි.\nඋසස් පෙළ විභාගය පැවැත්වෙන කාලසීමාව තුළ විදුලි කප්පාදුවක් සිදුනොකරන ලෙස කළ ඉල්ලීමට මහජන උපයෝගීතා කොමිසමේ සහ විදුලිබල මණ්ඩලයේ එකඟත්වය හිමිවූ බව විභාග කොමසාරිස් ජනරාල් අමිත් ජයසුන්දර ප්‍රකාශ කළා.\nමේ අතර ලංකා ගුරු සංගමයේ ප්‍රධාන ලේකම් ජෝෂප් ස්ටාර්ලින් ද අද මාධ්‍ය හමුවක් කැඳවමින්, විභාග කාලසීමාවේ විදුලි කප්පාදුව සිදු නොකරන ලෙස ඉල්ලීමක් කළා.\nඋසස් පෙළ විභාගය වෙනුවෙන් අතිරේක දුම්රිය ගමන්වාර 16ක් ක්‍රියාත්මක බවයි නියෝජ්‍ය දුම්රිය ගමනාගමන අධිකාරී එන්. ජේ. ඉදිපොළගේ කියා සිටියේ.",
       "URL": "https://www.hirunews.lk/325663/උසස්-පෙළ-ආරම්භ-කෙරෙන-හෙට-සිටත්-පැය-02-යි-විනාඩි-20-ක-විදුලි-කප්පාදුවක්",
       "Category": "Local News",
       "Parent URL": "https://www.hirunews.lk/local-news.php?pageID=585"
}