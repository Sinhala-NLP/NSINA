{
       "Source": "hirunews",
       "Timestamp": "Tuesday, 16 June 2020 - 7:31",
       "Headline": "කොරෝනා වැළඳී සුවය ලබා, ගෙදර ආ කාන්තාවකට යළිත් කොරෝනා",
       "News Content": "කොරෝනා වෛරසය වැළදී සුව වී නිවසට පැමිණි අනුරාධපුර - කැබිතිගොල්ලෑව - හල්මිල්ලෑව ප්‍රදේශයේ පදිංචි කාන්තාවකට යළිත් කොරෝනා වෛරසය වැළදී තිබෙනවා.\nඒ හේතුවෙන් අනුරාධපුර ශික්ෂණ රෝහලට ඇතුළත් කෙරුණු ඇය වැඩිදුර ප්‍රතිකාර සඳහා කොළඹ අයි.ඩී.එච්. රෝහලට යොමු කළ බවයි අනුරාධපුර රෝහලේ අධ්‍යක්ෂ වෛද්‍ය දුලාන් සමරවීර හිරු ප්‍රවෘත්ති අංශයට සඳහන් කළේ.\n36 හැවිරිදි මෙම කාන්තාව පසුගිය මස 18 වන දා කුවේටයේ සිට මෙරටට පැමිණ පසුව කොරෝනා රෝග ලක්ෂණ පහල වීම හේතුවෙන් හෝමාගම රෝහලට ඇතුළත් කරනු ලැබුවේ පසුගිය මස 28 වනදායි.\nඉන් අනතුරුව මීට දින දෙකකට ඉහත දී සිදුකරන ලද පී.සී.ආර්. පරීක්ෂණයකින් පසු ඇයට සුව වී ඇති බව පවසා නිවසට පිටත් කර හැර ඇති බවයි අනුරාධපුර ශික්ෂණ රෝහලේ අධ්‍යක්ෂ වෛද්‍ය දුලාන් සමරවීර වැඩිදුරටත් සඳහන් කළේ.\nඑමෙන්ම, නව ආසාදිතයින් 16 දෙනෙකු ඊයේ දිනයේදීත් හඳුනා ගැනීමත් සමඟ මෙරට සමස්ත කොරෝනා ආසාදිතයින්ගේ සංඛ්‍යාව 1905 දක්වා ඉහළ ගියා.\nඑම පිරිසෙන් 13 දෙනෙකුම විදේශ රටවල සිට මෙරටට පැමිණ නිරෝධායනය වන පුද්ගලයින් වන අතර අනෙක් තුන් දෙනා නාවික හමුදා සාමාජිකයින් බවයි රජයේ ප්‍රවෘත්ති දෙපාර්තමේන්තුව සඳහන් කළේ.\nඑමෙන්ම, කොරෝනා ආසාදනය වී සුවය ලැබූ සංඛ්‍යාව ද ඊයේ දිනයේදී 1342 දක්වා ඉහළ ගියේ තවත් ආසාදිතයින් 55 දෙනෙකු සම්පූර්ණ සුවය ලබා පිටව යාමත් සමඟයි.\nමීට අමතරව ඉරාන ජාතිකයින් 85 දෙනෙකු රැගත් එරට ගුවන් සේවයට අයත් විශේෂ ගුවන් යානයක් ටෙහෙරාන් නුවර සිට ඊයේ පස්වරුවේ කටුනායක ගුවන් තොටුපළ වෙත පැමිණියා.\nමොවුන් සියළු දෙනා ශ්‍රී ලංකාවේ ක්‍රියාත්මක උමා ඔය ව්‍යාපෘතියේ සේවය කරන පිරිස් බවයි ගුවන් තොටුපළ හිරු වාර්තාකරු සඳහන් කළේ.\nමෙම පිරිස ගුවන් තොටුපළ වෙත පැමිණීමෙන් පසු පී.සී.ආර්. පරීක්ෂණවලට ලක් කිරීමට ද පියවර ගෙන තිබෙනවා.",
       "URL": "https://www.hirunews.lk/243168/කොරෝනා-වැළඳී-සුවය-ලබා-ගෙදර-ආ-කාන්තාවකට-යළිත්-කොරෝනා",
       "Category": "Local News",
       "Parent URL": "https://www.hirunews.lk/local-news.php?pageID=2656"
}