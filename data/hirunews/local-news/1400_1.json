{
       "Source": "hirunews",
       "Timestamp": "Tuesday, 25 January 2022 - 12:17",
       "Headline": "කොවිඩ් ආසාදනයෙන් පසුව දරුවන්ට වැළඳෙන බහු සංකූලතා ගැන හෙළිදරව්වක් (වීඩියෝ)",
       "News Content": "දිනෙන් දින ඉහළ යන කොරෝනා වෛරසය හේතුවෙන් මේ වනවිට ඩෙංගු අවදානම පිළිබඳ ව ජනතාවට අමතක ව ගොස් ඇති බව ළමා රෝග විශේෂඥ වෛද්‍ය දීපාල් පෙරේරා පවසනවා.\nළමා රෝහලේ කොරෝනා වෛරසය ආසාදිතව ළමුන් 42 දෙදෙනකු ප්‍රතිකාර ලැබූ බවත්, කිසිදු බරපතළ හෝ අපහසු තත්ත්වයේ රෝග ලක්ෂණ නැත්නම් අවශ්‍ය නිරෝධායන කාලසීමාවෙන් පසුව එම දරුවන් නිවෙස්ගත නිරෝධායනයට යොමු කළ බවත් වෛද්‍යවරයා ප්‍රකාශ කළා.\nනමුත් දරුවාට වෛරසය ආසාදිතව ඇත්නම් කිසිදු ගැටලුවකින් තොරව දරුවාව රෝහල්ගත කිරීමේ හැකියාව ඕනෑම අවස්ථාවක දී ඇති අතර, එහෙත් අධික උණ, සෙම්ප්‍රතිශ්‍යාව ,කැස්ස, හුස්ම ගැනීමේ අපහසුතාව, කෑම අරුචිය වැනි රෝග ලක්ෂණ දිගු කලක් පවතී නම් පමණක් සිය දරුවාව රෝහලට යොමු කිරීමට කටයුතු කරන ලෙසයි වෛද්‍ය දීපාල් පෙරේරා දෙමව්පියන්ගෙන් ඉල්ලා සිටින්නේ.\nමෙවැනි ලක්ෂණ නැත්නම් වෛරසය ආසාදනය වුව ද, වෛද්‍ය උපදෙස් මත සිය දරුවාව නිවෙස්ගත නිරෝධායනයට යොමු කරන්නේ නම් වඩාත් සුදුසු යැයි ද හෙතෙම ප්‍රකාශ කළා.\nඑමෙන්ම, වෛද්‍යවරයා කියා සිටියේ, කොරෝනා වෛරසය ද මාරාන්තික වුව ද, ඩෙංගු ඊට වඩා මාරාන්තික බවයි.\nඔහු එලෙස සඳහන් කිරීමට හේතුව ලෙස පෙන්වා දෙන්නේ, කොරෝනා වෛරසය ආසාදනය වූ දරුවන් හමු වුණ ද කිසිදු දරුවෙකුට කොවිඩ් වෛරසය ඩෙංගු රෝගය මෙන් මාරාන්තික තත්ත්වයක් ඇති නොකළ බවයි.\nඑබැවින් කොරෝනා මෙන්ම ඩෙංගු පිළිබඳ ව මනා අවධානයකින් යුතුව කටයුතු කර, සිය දරුවන් ඉන් ආරක්ෂා කර ගැනීමට කටයුතු කරන ලෙස ද වෛද්‍ය දීපාල් පෙරේරා ඉල්ලා සිටිනවා.\nඑමෙන්ම වෛද්‍ය දීපාල් පෙරේරා ඉල්ලා සිටින්නේ, මෙම රෝග තත්ත්වයන් දෙකෙහි දි ම කෑම අරුචිය ඇති වන හෙයින් විශේෂයෙන්ම වයස අවුරුදු 02කට අඩු දරුවෙකුගේ මෙවැනි රෝග ලක්ෂණ පවතී නම්, කිසිදු පමාවකින් තොරව දරුවා රෝහල්ගත කරන ලෙසයි.\nමේ වනවිට කොරෝනා වෛරසයෙන් දරුවන් රැකගැනීම සඳහා ඔවුන්ට අවශ්‍ය එන්නත්කරණය ද ක්‍රියාත්මක වන අතර, ඉදිරියේ දී වයස අවුරුදු 16ට වැඩි දරුවන් හට කොවිඩ් එන්නත් දෙවැනි මාත්‍රාව ලබාදීමට සහ අවුරුදු 12ට අඩු දරුවන්ට පළමු මාත්‍රාව ලබාදීමට ද යොමුව ඇති බව ද ඔහු සඳහන් කළා.\nකොවිඩ් වෛරසය ආසාදිත වූ බොහෝ දරුවන්ට වෛරසය අසාදනය වී සති දෙකක් , මාස දෙකක් පමණ ගත වනවිට 'බහු ඉන්ද්‍රීය ආසාදන රෝගකතාව' ‍යන සංකූලතාව ඇතිවන බව පවසන වෛද්‍ය දීපාල් සඳහන් කළේ, මෙම තත්ත්වය අවම කර ගැනීමට මිත්‍යා මතවලට නොරැවටී වගකීමෙන් යුතුව කටයුතු කර දරුවන්ට කොවිඩ් එන්නත්කරණය ලබාදීම කළ යුතු බවයි.\nනැතහොත් වෛරසය ආසාදනය වූවායින් පසුව එය බරපතළ වුවහොත් පසුතැවීමෙන් තේරුමක් නැති බව ද ඔහු වැඩිදුරටත් කියා සිටියා.",
       "URL": "https://www.hirunews.lk/295104/කොවිඩ්-ආසාදනයෙන්-පසුව-දරුවන්ට-වැළඳෙන-බහු-සංකූලතා-ගැන-හෙළිදරව්වක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1400"
}