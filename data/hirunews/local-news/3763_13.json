{
       "Source": "hirunews",
       "Timestamp": "Wednesday, 05 September 2018 - 10:41",
       "Headline": "රන්ජන් අධිකරණයට අපහාස කළ නඩුවේ සාක්ෂි විභාගය අඛණ්ඩව දින 3 ක්",
       "News Content": "අධිකරණයට අපහාස කිරීම සම්බන්ධයෙන් නියෝජ්‍ය අමාත්‍ය රන්ජන් රාමනායකට එරෙහිව ගොනුකර ඇති චෝදනා, දින 3 ක් පුරා අඛණ්ඩව විභාගයට ගැනීමට ශ්‍රේෂ්ඨාධිකරණය අද තීරණය කළා.\nඒ, නියෝජ්‍ය අමාත්‍යවරයා අධිකරණයට අපහාස කළ බවට සඳහන් කරමින් ගොනුකළ පෙත්සම අගවිනිසුරු ප්‍රියාසාද් ඩෙප් ඇතුලූ, ත්‍රිපුද්ගල ශ්‍රේෂ්ඨාධිකරණ විනිසුරු මඩුල්ලක් හමුවේ කැඳවූ අවස්ථාවේදියි.\nඑහිදී නඩුවේ සාක්ෂි ලබාදෙන පුද්ගලයින් සහ නඩු භාණ්ඩ ලයිස්තුවක් නීතිපතිවරයා වෙනුවෙන් පෙනී සිටි ජ්‍යෙෂ්ඨ නියෝජ්‍ය සොලිසිටර් ජනරාල් ප්‍රියන්ත නාවාන ඉදිරිපත් කළා.\nරන්ජන් රාමනායක අධිකරණයට අපහාස වන ලෙස සිදුකළ බවට පැවසෙන ප්‍රකාශය ඇතුළත් සංයුක්ත තැටි ඇතුලූ නඩු භාණ්ඩ 8 ක් ඊට ඇතුළත්.\nශ්‍රේෂ්ඨාධිකරණයේ රෙජිස්ට්‍රාර්වරයා, පෙත්සම්කරුවන් වන පූජ්‍ය මාගල්කන්දේ සුදත්ත හිමියන් සහ විශ්‍රාමික ගුවන් හමුදා නිලධාරී සුනිල් පෙරේරා මෙන්ම මාධ්‍ය ආයතනවල ප්‍රවෘත්ති අංශ ප්‍රධානීන් ඇතුලූ පුද්ගලයින් 14 දෙනෙකු, නඩුවේ සාක්ෂිකරුවන් ලෙස නම් කර තිබෙනවා.\nඒ අනුව පෙත්සම ලබන දෙසැම්බර් 10 වනදා සිට දින 3 ක් විභාගයට ගැනීමටයි අගවිනිසුරුවරයා නියෝග කළේ. එමෙන්ම එදිනට සාක්ෂි ලබාදෙන ලෙස දන්වා මාධ්‍ය ආයතනවල ප්‍රවෘත්ති අංශ ප්‍රධානීන් ඇතුලූ පුද්ගලයින් 6 දෙනෙකුට සිතාසි නිකුත් කරන ලෙසද අද නියෝග කෙරුණා.\nරන්ජන් රාමනායක නියෝජ්‍ය අමාත්‍යවරයාට එරෙහිව විභාග වන මෙම නඩුවේ චෝදනාවලට පදනම් වී ඇත්තේ ඔහු පසුගිය වසරේ අගෝස්තු මස 21 වන දින සිදුකළ ප්‍රකාශයයි.\nඊට අමතරව රන්ජන් රාමනායක නියෝජ්‍ය අමාත්‍යවරයා අවස්ථා කිහිපයකදී විනිසුරුවරුන් සම්බන්ධයෙන් අදහස් පළ කර තිබුණා.",
       "URL": "https://www.hirunews.lk/199204/රන්ජන්-අධිකරණයට-අපහාස-කළ-නඩුවේ-සාක්ෂි-විභාගය-අඛණ්ඩව-දින-3-ක්",
       "Category": "Local News",
       "Parent URL": "https://www.hirunews.lk/local-news.php?pageID=3763"
}