{
       "Source": "hirunews",
       "Timestamp": "Tuesday, 01 November 2022 - 13:36",
       "Headline": "කැබිතිගොල්ලෑව පොලිස් නිලධාරියා ඝාතනය කිරීමේ සිද්ධියට හිමි නමක් ඇතුළු පස් දෙනෙකු අත්අඩංගුවට",
       "News Content": "අනුරාධපුර - කැබිතිගොල්ලෑව - රඹකැපූවැව ප්‍රදේශයේ දී විරෝධතාවය අතරතුර ප්‍රදේශවාසීන්ගේ පහරකෑමට ලක්ව පොලිස් සැරයන්වරයෙකු ජීවිතක්ෂයට පත්වීමේ සිද්ධියට අදාළව මේ වන විට හිමිනමක් ඇතුළු 5 දෙනෙකු අත්අඩංගුවට ගෙන තිබෙනවා.\nපොලිසිය සඳහන් කළේ සිද්ධියට අදාළව ප්‍රදේශවාසීන්ගෙන් ප්‍රකාශ සටහන් කර ගැනීම ආරම්භ කර ඇති බවයි.\nවනඅලි පහරදීමකින් පුද්ගලයෙකු මියයෑමේ සිද්ධියකට විරෝධය පළ කරමින් රඹකැපූවැව ප්‍රදේශවාසීන් ඊයේ (31) රාත්‍රියේ විරෝධතාවක නිරත වූ අතර පසුව එම ස්ථානයට පොලිසිය පැමිණීමත් සමඟ උණුසුම් තත්ත්වයක් හටගත්තා.\nඒ ප්‍රදේශවාසීන්ට ඉවත්ව යන ලෙස පොලිසිය කළ දැනුම්දීමත් සමඟයි.\nකැබිතිගොල්ලෑව පොලිස් ස්ථානයේ ස්ථානාධිපතිවරයා ඇතුළු 4 දෙනෙකු එම ස්ථානයට යන අවස්ථාවේ දී ප්‍රදේශවාසීන් 150කට අධික පිරිසක් රැදී සිට තිබෙනවා.\nඑම අවස්ථාවේ දි ප්‍රදේශවාසීන් පොලිස් ස්ථානාධිපතිවරයා ඇතුළු පිරිසට පහර දී රාජකාරී ගිනි අවිය පැහැරගැනීමට උත්සාහ දරා ඇති බවයි පොලිසිය සඳහන් කළේ.\nඑහි දී පොලිසිය අහසට වෙඩි තැබීමක් ද සිදු කර තිබෙනවා.\nපොලිසිය සඳහන් කළේ, එම අවස්ථාවේදී ප්‍රදේශවාසීන් පොලිස් නිලධාරීන්ට පහරදුන් බවයි.\nඑහි දී පොල්ලකින් හිසට පහරදීම හේතුවෙන් පොලිස් සැරයන් ඒ.පී. සුනිල් බරපතල තුවාල ලැබූ අතර, ඔහු කැබිතිගොල්ලෑව රෝහලට ඇතුලත් කිරීමෙන් පසු වැඩිදුර ප්‍රතිකාර සඳහා මැදිවච්චිය රෝහලට මාරු කර යැවීමෙන් අනතුරුව ජීවිතක්ෂයට පත් වුණා.\nකෙසේ වෙතත් ප්‍රදේශවාසීන් චෝදනා කළේ වන අලි ගැටලුව සම්බන්ධයෙන් දිගින් දිගටම වනජීවී නිලධාරීන් සහ පොලිසිය දැනුවත් කළ ද ඒ සඳහා කිසිදු විසඳුමක් ලබා නොදුන් බවයි.\nමියගිය 54 හැවිරිදි පොලිස් සැරයන්වරයා වාරියපොල ප්‍රදේශයේ පදිංචි දෙදරු පියෙකු වනවා.",
       "URL": "https://www.hirunews.lk/319376/කැබිතිගොල්ලෑව-පොලිස්-නිලධාරියා-ඝාතනය-කිරීමේ-සිද්ධියට-හිමි-නමක්-ඇතුළු-පස්-දෙනෙකු-අත්අඩංගුවට",
       "Category": "Local News",
       "Parent URL": "https://www.hirunews.lk/local-news.php?pageID=764"
}