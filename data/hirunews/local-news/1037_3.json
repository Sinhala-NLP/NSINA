{
       "Source": "hirunews",
       "Timestamp": "Friday, 08 July 2022 - 16:09",
       "Headline": "රෝහල් පද්ධතිය ස්වයංක්‍රීයව වැසේවි - රජයේ වෛද්‍ය නිලධාරීන්ගේ සංගමයෙන් අනතුරු ඇඟවීමක්",
       "News Content": "රෝහල් පද්ධතිය බිඳ වැටීමකින් තොරව පවත්වාගෙන යාම සඳහා අද (08) දින සෞඛ්‍ය කාර්ය මණ්ඩල වෙත ඉන්ධන ලබාදීමට නියමිතව තිබුණද හදිසියේම ඊයේ දින බලධාරීන් විසින් එය පැය 48කට කල් දැමීමට හේතු නිශ්චිත ලෙස පැහැදිලි කළ යුතුව ඇති බව රජයේ වෛද්‍ය නිලධාරීන්ගේ සංගමය පවසනවා.\nඑහි ලේකම් වෛද්‍ය හරිත අලුත්ගේ අද (08) මාධ්‍ය වෙත අදහස් දක්වමින් පැවසුවේ සෞඛ්‍ය කාර්ය මණ්ඩල වෙත ඉන්ධන ලබා දීම පැය 48කට කල් දමා ඇත්තේ රටේ පවතින වර්තමාන තත්ත්වය මත බවට සෞඛ්‍ය අමාත්‍යාංශය පවසා තිබෙන අතර එයට බලපා ඇති කාරණා පැහැදිලි කළ යුතු බවයි.\nසෞඛ්‍ය වෘත්තිකයින්ට ඉන්ධන ලබා දීම හදිසියේ අත්හිටුවීමට නිශ්චිතව කරුණු දක්වා නැතත්, හෙට දවසේ ක්‍රියාත්මක වීමට නියමිත අරගලය හේතුවෙන් එය කඩාකප්පල් කිරීමේ යටි අරමුණකින් මෙලෙස සෞඛ්‍ය අංශ වෙත ඉන්ධන නිකුත් කිරීම හිටි හැටියේ ම නවතා දැමීමට කටයුතු කිරීම කුමන්ත්‍රණයක් යැයි තමන්ට සිතෙන බව ද ප්‍රකාශ කළා.\nමේ අතර වත්මන් පාලනය ජනතාව විසින් ප්‍රතික්ෂේප කර තිබෙන අවස්ථාවක ඊට කන් නොදෙන්නේ නම්, පාලනය පලවා හැරීම වෙනුවෙන් එළඹෙන සතියේ දී දැඩි වෘත්තීය ක්‍රියාමර්ග ගැනීමට පැකිලෙන්නේ නැති බවයි අලුත්ගේ මහතා කියා සිටියේ.\nඑළඹෙන සඳුදා, අඟහරුවාදා දිනය වන විට මෙම අර්බුදය විසඳුවේ නැත්නම් රෝහල් පද්ධතිය ස්වයංක්‍රියව වැසී යාම වැලැක්විය නොහැකි බවයි අලුත්ගේ මහතා පැවසුවේ.\nවැඩ වර්ජනයකට හෝ කැඳවූයේ නැති මාතෘ රෝහල්,පිළිකා රෝහල්, ළමා රෝහල්, වකුගඩු රෝහල් පවා අද පවත්වාගෙන යාම අර්බුදයටක ලක්ව ඇති බව ඔහු කියා සිටියා.\nඑහෙයින් මෙම අර්බුදය කළමනාකරණය කිරීමට පාලකයන් වහා ම ක්‍රියා කල යුතුව ඇති බවයි ඔහු පැවසුවේ.\nමේ වන විට රෝහල් කාර්ය මණ්ඩලය වෙත සේවයට වාර්තා කිරීමේ හැකියාව නැතිවෙමින් තිබෙන අතර ගිලන් රථ සඳහා ද ඉන්ධන ප්‍රමාණවත් නොවන තත්ත්වයක් මතුව තිබෙනවා.\n\"සෞඛ්‍ය කාර්ය මණ්ඩල සඳහා ඉන්ධන නිකුත් කරන පිරවුම් හල් 113 හරහා කඩිනමින් එය ලබා දීමට සඳුදා හෝ අඟහරුවාදා වන විට හෝ ක්‍රියාමර්ග ගන්න වෙනවා. රෝහල් විවෘතව තබාගැනීමට නම් අවශ්‍ය වැඩපිළිවෙල තහවුරු කරන්න කියල අපි කියනවා.\" ‍යනුවෙන් ද ඔහු ප්‍රකාශ කළා.\nමේ අතර පවතින සමාජ ආර්ථික අර්බුදය ගැන ද වෛද්‍ය හරිත අලුත්ගේ කියා සිටියා.\nජනතා පරමාධිපත්‍යයට ගරු කර නව පාලනයක් ඉල්ලා සිටින්නේ නම් ඊට ඉඩ ලබා දීමට වත්මන් පාලකයන් ක්‍රියා කළ යුතුව ඇති අතර, ජනතාවගේ මූලික අවශ්‍යතා ඉටුකරදීමට මැදිහත් විය යුතු බවයි ඔහු පෙන්වා දුන්නේ.\nමීට අමතරව ඉදිරියේ දී දේශපාලනික ප්‍රතිසංස්කරණ සිදුවන මොහොතක, අවධානය යොමු කළ යුතු අංශ ගැන ද රජයේ වෛද්‍ය නිලධාරීන්ගේ සංගමය යෝජනා කිහිපයක්ද ඉදිරිපත් කර තිබෙනවා.\nඑමෙන් ම වර්තමානයේ රට පවතින තත්ත්වයෙන් මුදා ගැනීම සඳහා වන ජාතික වැඩපිළිවෙලක් සඳහා රජයේ වෛද්‍ය නිලධාරීන්ගේ සංගමය කොන්දේසි විරහිතව සහය දෙන බව ද වෛද්‍ය හරිත අලුත්ගේ කියා සිටියා.",
       "URL": "https://www.hirunews.lk/309451/රෝහල්-පද්ධතිය-ස්වයංක්‍රීයව-වැසේවි-රජයේ-වෛද්‍ය-නිලධාරීන්ගේ-සංගමයෙන්-අනතුරු-ඇඟවීමක්",
       "Category": "Local News",
       "Parent URL": "https://www.hirunews.lk/local-news.php?pageID=1037"
}