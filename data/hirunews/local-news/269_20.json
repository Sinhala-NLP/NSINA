{
       "Source": "hirunews",
       "Timestamp": "Wednesday, 14 June 2023 - 12:37",
       "Headline": "ජනපතිගේ අද රැස්වීමට යෑමට පොහොට්ටුවෙන් තීරණයක්",
       "News Content": "ජනාධිපතිවරයාගේ ප්‍රධානත්වයෙන් අද පැවැත්වෙන ආණ්ඩුවේ පක්ෂ නායකයින්ගේ රැස්වීමට සහභාගි වීමට ශ්‍රී ලංකා පොදුජන පෙරමුණ තීරණය කර තිබෙනවා.\nජනාධිපතිවරයාගේ දැනුම්දීමකට අනුව අග්‍රාමාත්‍යවරයා විසින් කැඳවා ඇති මෙම රැස්වීම අද පස්වරුවේ පැවැත්වෙන්නේ ජනාධිපති ලේකම් කාර්යාලයේදීයි.\nඒ අනුව, අද පැවැත්වෙන රැස්වීමට හිටපු ජනාධිපති මහින්ද රාජපක්ෂ, හිටපු අමාත්‍ය බැසිල් රාජපක්ෂ මෙන්ම, ශ්‍රී ලංකා පොදුජන පෙරමුණේ මහලේකම් පාර්ලිමේන්තු මන්ත්‍රී සාගර කාරියවසම් සහභාගි වීමට නියමිත බවයි වාර්තා වන්නේ.\nආණ්ඩුව පාර්ශ්වයෙන් පෙරේදා දිනයේද ජනාධිපති ලේකම් කාර්යාලයේ මෙවැනිම රැස්වීමක් කැදවා තිබු නමුත් ශ්‍රී ලංකා පොදුජන පෙරමුණ නියෝජනය කරන කැබිනට් ඇමතිවරුන් සහ රාජ්‍ය ඇමතිවරුන් හැර අනෙකුත් සියලුදෙනා එම සාකච්ඡාවට සහභාගි නොවීමටයි තීරණය කළේ.\nශ්‍රී ලංකා පොදුජන පෙරමුණට නිල වශයෙන් දැනුම්දීමක් සිදු නොකර ආණ්ඩුව පාර්ශ්වයෙන් වෙන වෙනම පොහොට්ටුවේ දිස්ත්‍රික් නායකයන් ඇතුළු නියෝජිතයන්ට එම රැස්වීමට සඳහා ආරාධනා කර තිබීම ඊට හේතු වුණා.\nකෙසේ වෙතත්, මෙම සාකච්ඡාවට පාර්ලිමේන්තු මන්ත්‍රී මහින්දානන්ද අලුත්ගමගේ සහභාගි වී ඇති බවයි වාර්තා වුණේ.\nමේ අතර, ගම්පහ - උඩුගම්පොල ප්‍රදේශයේ අද පැවති පක්ෂ ක්‍රියාකාරින්ගේ හමුවකට එක්වෙමින් අමාත්‍ය ප්‍රසන්න රණතුංග සඳහන් කළේ ජනාධිපතිවරයා සහ ශ්‍රී ලංකා පොදුජන පෙරමුණ අතර අර්බුදකාරි තත්ත්වයක් පවතින බව පෙන්වීමට ඇතමුන් උත්සාහයක නිරත වෙමින් සිටින බවයි.",
       "URL": "https://www.hirunews.lk/337912/ජනපතිගේ-අද-රැස්වීමට-යෑමට-පොහොට්ටුවෙන්-තීරණයක්",
       "Category": "Local News",
       "Parent URL": "https://www.hirunews.lk/local-news.php?pageID=269"
}