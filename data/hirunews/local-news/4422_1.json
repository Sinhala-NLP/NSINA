{
       "Source": "hirunews",
       "Timestamp": "Friday, 14 July 2017 - 12:42",
       "Headline": "තවත් මාස 3 ක් වැසි නැහැ - ගොවි පවුල් හත්ලක්ෂයක් පීඩාවෙන්",
       "News Content": "දිස්ත්‍රික්ක 13 කට බලපා ඇති නියඟය හේතුවෙන් ගොවි පවුල් හත්ලක්ෂයක් පීඩාවට පත්ව සිටින බව වාර්තා වනවා.\nආපදා කළමනාකරණ මධ්‍යස්ථානය පවසන්නේ තවත් ලක්ෂ දෙකකට අධික පිරිසකට එමගින් වක්‍ර බලපෑම් එල්ල වී ඇති බවයි.\nමේ අතර, ලබන ඔක්තෝම්බර් මස මුල් සතිය වනතුරු නියඟය පවතින ප්‍රදේශවලට ප්‍රමාණවත් වැසි නොලැබෙන බවයි කාලගුණ විද්‍යා දෙපාර්තමේන්තුව පවසන්නේ.\nඋතුර, උතුරු මැද, නැගෙනහිර, වයඹ යන පළාත්වලට මෙම නියං කාලගුණ තත්ත්වයෙන් දැඩි ලෙස බලපෑම් එල්ල වී තිබෙනවා.\nමීට අමතරව නියඟයෙන් දැඩි බලපෑම් එල්ල වී නොමැති නිරිත දිග සහ දකුණු ප්‍රදේශවලටද ප්‍රමාණවත් වැස්සක් ඉදිරි මාසයක පමණ කාලය තුළ නොලැබෙන බව කාලගුණ විද්‍යා දෙපාර්තමේන්තුව වැඩිදුරටත් සඳහන් කළා.\nමේ අතර, ආණ්ඩුවේ අකාර්යක්ෂම ජල කළමනාකරණය හේතුවෙන් ගොවීන් වැඩිවශයෙන් පීඩාවට පත්ව ඇති බවයි සමස්ත ලංකා ගොවිජන සම්මේලනයේ එහි ජාතික සංවිධායක නාමල් කරුණාරත්න ප්‍රකාශ කළේ.",
       "URL": "https://www.hirunews.lk/165874/තවත්-මාස-3-ක්-වැසි-නැහැ-ගොවි-පවුල්-හත්ලක්ෂයක්-පීඩාවෙන්",
       "Category": "Local News",
       "Parent URL": "https://www.hirunews.lk/local-news.php?pageID=4422"
}