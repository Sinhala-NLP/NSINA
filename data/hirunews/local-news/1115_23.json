{
       "Source": "hirunews",
       "Timestamp": "Monday, 06 June 2022 - 10:11",
       "Headline": "රුසියානු ගුවන් යානය රඳවාගැනීම ගැන නඩුවට නීතිපතිගෙන් මෝසමක්",
       "News Content": "අධිකරණ නියෝගයක් මත රඳවා ගැනුණු රුසියානු එරෝෆ්ලොට් ගුවන් යානය සම්බන්ධයෙන් විශේෂ කරුණු දැක්වීමක් සඳහා මෙම නඩුව විවෘත අධිකරණය හමුවේ කැඳවන ලෙසට නීතිපතිවරයා කොළඹ වානිජ මහාධිකරණය හමුවේ අද (06) මෝසමක් ගොනු කළා.\nඒ, මගීන්ට සිදුවූ අපහසුතාවත්, ජාතික ආර්ථිකයට ඇතිවූ හානියත්, අදාළ අධිකරණ තීන්දුව පිළිබඳව ඇති නීතිමය පසුබිමත් සම්බන්ධයෙන් පවතින ගැටළුකාරී තත්වය පිළිබඳ අවධානය යොමුකරමින්.\nමීට අදාළ නඩුව අනිද්දා (08) කැඳවීමටයි නියමිතව තිබුණේ.\nමගීන් 191 දෙනෙකු සහ කාර්ය මණ්ඩලයේ 30 දෙනෙකු සමඟ මෙම යානය කටුනායක ගුවන් තොටුපලේදී රඳවා ගැනුනේ පසුගිය 2 වනදායි.\nඋද්ගත වූ තත්වය හමුවේ රුසියාවේ සිට ශ්‍රී ලංකාව දක්වා වාණිජ ගුවන් ගමන් තාවකාලිකව අත්හිටුවීමට ද එරෝෆ්ලොට් ගුවන් සමාගම පියවර ගනු ලැබුවා.\nUpdated 2022 - 06 - 06 12.45 PM\n----------------------------------------------------\nරුසියානු එරෝෆ්ලොට් ගුවන් යානය කටුනායක ගුවන් තොටුපොලේ රඳවාගන්නා ලෙස නිකුත් කළ නියෝගය ඉවත් කරන ලෙසට නීතිපතිවරයා කොළඹ වානිජ මහාධිකරණයෙන් ඉල්ලීමක් කර තිබෙනවා.\nඒ, මෙම ගුවන් යානය සම්බන්ධයෙන් විශේෂ කරුණු දැක්වීමක් සඳහා මෙම නඩුව විවෘත අධිකරණය හමුවේ කැඳවන ලෙසට නීතිපතිවරයා කොළඹ වානිජ මහාධිකරණය හමුවේ ගොනුකළ මෝසම සම්බන්ධයෙන් කරුණු දක්වමින්.\nමේ අතර, රුසියානු ගුවන් යානය රඳවාගැනීමට විරෝධය පළ කරමින් ශ්‍රී ලංකා සංචාරක සේවා සපයන්නන්ගේ සංගමයේ පිරිසක් මල්පාරේ පිහිටි අග්‍රාමාත්‍ය කාර්යාලය ඉදිරිපිට අද විරෝධතාවක නිරතවුණා.\nපසුව ඔවුන් කොළඹ රුසියානු තානාපති කාර්යාලය වෙත පා ගමනින් ගියේ, තානාපතිවරයා වෙත සන්දේශයක් භාරදීම සඳහායි.",
       "URL": "https://www.hirunews.lk/306345/රුසියානු-ගුවන්-යානය-රඳවාගැනීම-ගැන-නඩුවට-නීතිපතිගෙන්-මෝසමක්",
       "Category": "Local News",
       "Parent URL": "https://www.hirunews.lk/local-news.php?pageID=1115"
}