{
       "Source": "hirunews",
       "Timestamp": "Sunday, 23 July 2023 - 21:06",
       "Headline": "හිරු CIA අනාවරණය කර ගත් ඖෂධ මාෆියාව (වීඩියෝ)",
       "News Content": "ඖෂධ වර්ග ආනයනයේ සිට සාමාන්‍ය ජනතාවගේ අතට පත්වනතුරු ඒවායේ ප්‍රමිතිය හා ගුණාත්මකභාවය පවත්වා ගැනීම රටක යහපත් සෞඛ්‍ය පද්ධතියක අනිවාර්ය අංගයක්.\nනමුත් ඒ සඳහා හඳුන්වා දී ඇති ක්‍රමවේද පවා උල්ලංඝනය කර, කල් ඉකුත් වූ ඖෂධ නව ඖෂධ ලෙසට ප්‍රතිඇසුරුම් කරන ජාවාරමක් බලධාරීන් අතට හසුකරදීමට හිරු CIA සමත් වුණා.\nමෙරට තුළ ඖෂධ බෙදාහැරීම සඳහා රජයේ අනුමැතිය හිමිව ඇති ආයතන, අනුගමනය කළ යුතු ක්‍රමවේදයක් පවතිනවා.\nඖෂධ නියාමන අධිකාරිය විසින් හඳුන්වා දී ඇති එම ක්‍රමවේදය අනුව ඖෂධ ගබඩා කළ යුතු ආකාරය, ඖෂධ වෙන්කර තබන ආකාරය සහ නිෂ්පාදකයාගේ සිට පාරිභෝගිකයා අතට ඖෂධය පත්වනතුරු පිළිපැදිය යුතු විධිමත් ක්‍රියාවලියක් ඊට ඇතුළත්.\nනමුත් එම ක්‍රියාවලියට වංචා කරමින්, මෙරට පෞද්ගලික ඖෂධ අලෙවිසැල්වලින් 80%කට පමණ ඖෂධ බෙදාහරින මධ්‍යස්ථානයක් පිළිබඳව හිරු CIA වෙත තොරතුරු ලැබුණා.\nපානදුර ප්‍රදේශයේ පිහිටි එම ඖෂධ බෙදාහැරීමේ මධ්‍යස්ථානය පිළිබඳ තොරතුරු උපාය දූතයෙකු මාර්ගයෙන් තහවුරු කරගත් හිරු CIA පාරිභෝගික සේවා අධිකාරියේ හදිසි වැටලීම් ඒකකයද සමඟ එම ස්ථානය වෙත ළඟා වුණා.\nඅප එහි යනවිටත් එම ස්ථානයේ තැන තැන නිසි ප්‍රමිතියකින් තොරව ඖෂධ තබා තිබුණේ මෙලෙසින්.\nමෙම ස්ථානය පාරිභෝගික හදිසි වැටලීම් ඒකකයේ නිලධාරීන්ගේ දැඩි පරීක්ෂාවට ලක්වුණේ ඉන් අනතුරුවයි.\nකල් ඉකුත් වූ ඖෂධ හා කල් ඉකුත්වීමට දින ආසන්න ඖෂධ වංචනික ලෙස ප්‍රතිඇසුරුම් කරන ආකාරය එහිදී අනාවරණ වුණේ සාක්ෂිද සහිතවයි.\nදියවැඩියාව, හෘද රෝග හා පිළිකා රෝගවලටද ලබාදෙන ඖෂධත් මෙලෙස වංචනිකව ප්‍රතිඇසුරුම් කිරීම ඔවුන් සිදුකරගෙන ගොස් ඇත්තේ බලධාරීන්ගේ\nදෑස්වලට වැලි ගසමින්.\nපාරිභෝගික හදිසි වැටලීම් ඒකකයේ නිලධාරීන් අදාළ වෙළෙඳ මධ්‍යස්ථානයේ හිමිකරුගෙන් දිගින් දිගටම ප්‍රශ්න කරමින් වෙළෙඳසැලේ තවත් ස්ථාන කිහිපයක් පරීක්ෂාවට ලක් කළේ මෙලෙසින්.\nඑහිදී දැකගත හැකි වූයේ ඖෂධවල කල් ඉකුත්වීමේ දිනය කූට උපක්‍රම යොදා වෙනස් කරන ආකාරයයි.\nමෙවැනි වැටලීම් හරහා තවදුරටත් සනාථ වන්නේ ආනයනය කිරීමේ සිට ජනතාවගේ අතට පත්වනතුරු ඖෂධවල ප්‍රමිතිය හා ගුණාත්මකභාවය නියාමනය\nසම්බන්ධයෙන් කෙතරම් වගකිව යුතු බලධාරීන් සිටියත් ඔවුන්ගෙන් එම වගකීම ඉටුවන්නේද යන සැකයයි.\nරට තුළ ඖෂධ සම්බන්ධයෙන් ප්‍රබල කතිකාවතක් මතුව ඇති මොහොතක හිරු CIA මෙම අනාවරණය සිදු කරන්නේ ඔබ යම් රෝගී තත්ත්වයකට ඖෂධ ලබා ගන්නේ නම් එහි ප්‍රමිතිය පිළිබඳවත් දැඩි සැලකිල්ලක් දැක්විය යුතු බවට මතක් කරමින්.\nඅසරණ මිනිසුන්ගේ රෝගී තත්ත්වයන් සල්ලි ගරන ඉල්ලමක් බවට පත්කරගෙන ඇති මෙවැනි මහා පරිමාණ ජාවාරම්කරුවන්ට එරෙහිව නීතිය දැඩිව ක්‍රියාත්මක කරන තුරු හිරු CIA අවධානයෙන්.",
       "URL": "https://www.hirunews.lk/342272/හිරු-cia-අනාවරණය-කර-ගත්-ඖෂධ-මාෆියාව-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=158"
}