{
       "Source": "hirunews",
       "Timestamp": "Tuesday, 21 June 2016 - 11:36",
       "Headline": "UPDATE:තිළිණ ගමගේට කොළඹ මහාධිකරණයෙන් ඇප-විදේශ ගමන් තහනමක්",
       "News Content": "නීති විරෝධී ලෙස අලි පැටවෙකු ළඟ තබා ගැනීමේ සිද්ධියට චෝදනා එල්ල වූ කොළඹ හිටපු අතිරේක මහේස්ත්‍රාත් තිළිණ ගමගේ ඇප මත මුදා හැරීමට කොළඹ මහාධිකරණ විනිසුරු මනිලාල් වෛද්‍යතිලක අද නියෝග කළා.\nඒ අනුව රුපියල් ලක්ෂ 10ක මුදල් ඇපයක් සහ රුපියල් ලක්ෂ 25 බැගින් වූ ශරීර ඇප තුනක් මතයි මොහු මුදා හැරීමට නියෝග කෙරුණේ.\nඊට අමතරව ශරීර ඇප තැබීම සඳහා ඉදිරිපත් වන එක් අයෙකු රජයේ විධායක ශ්‍රේණියේ නිලධාරියෙකු විය යුතු බව විනිසුරුවරයා මෙහිදී ප්‍රකාශ කළා.\nඑමෙන්ම තිළිණ ගමගේට විදෙස් ගමන්  තහනම් කළ අධිකරණය ඇප කොන්දේසි කඩ කළහොත් මෙම නඩුව අවසන් වන තුරු රිමාන්ඞ් භාරයේ තබන බව ද දැනුම් දුන්නා.\nඊට අමතරව සතියකට වරක් රහස් පොලීසිය හමුවේ පෙනී සිටිය යුතු බවටයි විත්තිකාර තිළිණ ගමගේට විනිසුරුවරයා නියෝග කළේ.\nඅද පෙරවරුවේ මෙම නඩුව කැදවූ අවස්ථාවේදී මහාධිකරණ විනිසුරු මනිලාල් වෛද්‍යතිලක ප්‍රකාශ කළේ විත්තිකාර තිළිණ ගමගේට ඇප ලබාදෙමින් නුගේගොඩ මහේස්ත්‍රාත්වරයා ලබාදුන් නියෝගය දෝෂසහිත වැරදි එකක් බවයි.\nමේ නිසා ප්‍රතිශෝධිත අයදුම්පතක් ඉදිරිපත් කරන ලෙස ද විනිසුරුවරයා දැනුම් දුන්නා.\nකෙසේ වෙතත් සුවිශේෂී කරුණු මත සලකා කොළඹ හිටපු අතිරේක මහේස්ත්‍රාත් තිළිණ ගමගේට ඇප ලබාදෙන බවයි මහාධිකරණ විනිසුරුවරයා ප්‍රකාශ කළේ.\nඅලි ජාවාරම සම්බන්ධයෙන් චෝදනා එල්ලවූ කොළඹ හිටපු අතිරේක මහේස්ත්‍රාත් තිලිණ ගමගේට ඇප ලබාදෙමින් නුගේගොඩ මහේස්ත්‍රාත් කණිෂ්ක විජේරත්න දුන් නියෝගය කොළඹ  මහාධිකරණය තාවකාලිකව  අත්හිටවනු ලැබුුවා. ඒ අද දක්වායි.\nනුගේගොඩ මහේස්ත්‍රාත්වරයා ලබාදුන් නියෝගය ප්‍රතිශෝධනය කරන්නැයි ඉල්ලා නීතිපතිවරයා පසුගිය 13 වන දා ගොනු කළ අයදුම්පතක් සලකා බලමිනුයි කොළඹ මහාධිකරණ විනිසුරුවරයා මෙම නියෝගය නිකුත් කළේ.\nඑමෙන්ම අද දිනයේ අධිකරණය හමුවේ පෙනී සිටින ලෙසට කර තිබූ දැනුම් දීමට අනුව විත්තිකාර තිළිණ ගමගේ අධිකරණ සංකීර්ණයට පැමිණියේ මහාධිකරණ විනිසුරුවරුන් ඇතුළු වන දොරටුවෙන් බවයි එහි සිටින හිරු අධිකරණ වාර්තාකරු සදහන් කළේ.\nමෙම සිද්ධිය සම්බන්ධයෙන් කොළඹ හිටපු අතිරේක මහේස්ත්‍රාත් තිළිණ ගමගේගේ සේවය අධිකරණ සේවා කොමිසම් සභාව මේ වන විට තාවකාලිකව අත්හිටුවා තිබෙනවා.",
       "URL": "https://www.hirunews.lk/136081/updateතිළිණ-ගමගේට-කොළඹ-මහාධිකරණයෙන්-ඇප-විදේශ-ගමන්-තහනමක්",
       "Category": "Local News",
       "Parent URL": "https://www.hirunews.lk/local-news.php?pageID=4997"
}