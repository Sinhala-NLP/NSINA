{
       "Source": "hirunews",
       "Timestamp": "Friday, 28 October 2022 - 12:50",
       "Headline": "තැපැල් කාර්යාලවලින් බිල්පත් ගෙවීමේ දී අය කෙරෙන ගාස්තුව ඉහළට",
       "News Content": "තැපැල් කාර්යාල මගින් විදුලි සහ ජල බිල්පත් ගෙවීමේදී අය කරන ගාස්තුව රුපියල් විස්ස දක්වා ඉහළ දමා තිබෙනවා.\nඊට අදාළ චක්‍රලේඛය සියලුම තැපැල් ස්ථානාධිපතිවරුන්ට යොමුකර ඇති බවයි තැපැල්පති රංජිත් ආරියරත්න ප්‍රකාශ කළේ.\nමීට පෙර ජල බිල්පතක් ගෙවීමේදී රුපියල් පහක මුදලක් අය කළ අතර, එය රුපියල් 15 කින් ඉහළ දමා තිබෙනවා.\nවිදුලි බිල්පතක් සඳහා මීට පෙර විදුලිබල මණ්ඩලය විසින් තැපැල් දෙපාර්තමේන්තුවට සියයට දෙකක් ගෙවූ අතර, එය සියයට එක දක්වා පහත හෙළීම හේතුවෙන් රුපියල් විස්සක මුදලක් පාරිභෝගිකයාගෙන් අය කිරීමටයි තැපැල් දෙපාර්තමේන්තුව පියවර ගෙන ඇත්තේ.\nතැපැල්පතිවරයා ප්‍රකාශ කළේ දෙපාර්තමේන්තුවේ මෙහෙයුම් වියදම් ඉහළයාම හේතුවෙන් මෙම තීරණය ගත් බවයි.\nඒ, මුදල් අමාත්‍යාංශයේ අනුමැතියට යටත්වයි.\nඑමෙන්ම මෑතකදී පැනවූ සියයට 2.5 ක සමාජ ආරක්ෂණ බද්ද විදුලි බිලට එකතු කිරීමට මහජන උපයෝගීතා කොමිසම විදුලිබල මණ්ඩලයට පසුගියදා අවසර ලබාදුන්නා.\nමේ අතර ත්‍රිරෝද රථ සඳහා සතියකට ලබාදෙන පෙට්‍රල් ලීටර පහ, අවම වශයෙන් ලීටර දහය දක්වා වැඩිකිරීමට කටයුතු කළ යුතු බවයි මහජන උපයෝගීතා කොමිසමේ සභාපති ජනක රත්නායක සඳහන් කළේ.",
       "URL": "https://www.hirunews.lk/319036/තැපැල්-කාර්යාලවලින්-බිල්පත්-ගෙවීමේ-දී-අය-කෙරෙන-ගාස්තුව-ඉහළට",
       "Category": "Local News",
       "Parent URL": "https://www.hirunews.lk/local-news.php?pageID=772"
}