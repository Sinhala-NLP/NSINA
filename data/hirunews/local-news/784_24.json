{
       "Source": "hirunews",
       "Timestamp": "Sunday, 23 October 2022 - 9:32",
       "Headline": "ආසියාවේ ජනප්‍රිය ම ස්ට්‍රීට් ෆුඩ් අතරට ශ්‍රී ලංකාවේ අච්චාරු හා ආප්ප",
       "News Content": "ආසියාවේ වීථි ආහාර හෙවත් ස්ට්‍රීට් ෆුඩ් සම්බන්ධයෙන් සී.එන්.එන්. ප්‍රවෘත්ති සේවාව සිදුකළ සමීක්ෂණයකින් ප්‍රියතම ආහාර අතරට ශ්‍රී ලංකාවේ අච්චාරු නම් කර තිබෙනවා.\nමෙම සමීක්ෂණය සඳහා ආසියාවේ වීථි ආහාර ලෙස බහුලව භාවිත කෙරෙන ආහාර වර්ග 50ක් පමණ යොදාගෙන ඇති බවයි එම වාර්තාවේ දැක්වෙන්නේ.\nමෙහි දී ශ්‍රී ලංකාවේ පැණිරස, ඇඹුල් සහ මිරිස් සැර යෙදූ එළවළු සහ පලතුරු 'අච්චාරු' ද එම ලැයිස්තුවේ මුලින් ම සඳහන් වනවා.\nනමුත් එම ලැයිස්තුවේ සඳහන් ආහාර කිසිදු අවස්ථාවක ශ්‍රේණිගත කිරීමකට ලක් කොට නැති අතර, ඒවා ඉංග්‍රීසි අකාරාදිය අනුව සකසා තිබෙනවා.\nමෙහි දී අච්චාරු අතරට දේශීය කුළුබඩු, මිරිස්, කහ, සීනි සහ ලුණු සමඟ පදම් කරගත් වෙරළු, අන්නාසි, දිවුල්, අඹරැල්ලා, අඹ සහ වම්බටු යොදාගත් අච්චාරු ආදිය මෙහි දී විශේෂයෙන් සඳහන් කර තිබෙනවා.\nඑමෙන්ම තවත් විශේෂත්වයක් වන්නේ, මෙම සමීක්ෂණයේ දී ශ්‍රී ලංකාවේ ආප්ප ද එම ලැයිස්තුවට ඇතුලත් වීමයි.\nමීට අමතරව මැලේසියාවේ මාළු සහ සියඹලා අඩංගු සුප් වර්ගයක් වන අසාම් ලක්සා සහ වියට්නාමයේ බාන්මි, තායිවානයේ තේ වර්ගයක්, පාකිස්ථානයේ කෙබාබ් බනිස් සහ සිංගප්පූරුවේ මිරිස් අඩංගු කකුළුවන් මෙහි දී ආසියාවේ සෙසු රසවත් වීථි ආහාර ලෙස සී.එන්.එන්. ප්‍රවෘත්ති සේවාව වාර්තා කර තිබෙනවා.\nනිවැරදි කරන ලදි",
       "URL": "https://www.hirunews.lk/318603/ආසියාවේ-ජනප්‍රිය-ම-ස්ට්‍රීට්-ෆුඩ්-අතරට-ශ්‍රී-ලංකාවේ-අච්චාරු-හා-ආප්ප",
       "Category": "Local News",
       "Parent URL": "https://www.hirunews.lk/local-news.php?pageID=784"
}