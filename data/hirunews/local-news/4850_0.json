{
       "Source": "hirunews",
       "Timestamp": "Wednesday, 05 October 2016 - 19:14",
       "Headline": "ප්‍රතිසංස්කරණ හේතුවෙන් කටුනායක ගුවන් ගමන් 200 ක් අවලංගු වෙයි",
       "News Content": "කටුනායක ජාත්‍යන්තර ගුවන් තොටුපලේ ප්‍රතිසංස්කරණ හේතුවෙන් ශ්‍රී ලංකන් ගුවන් සමාගමට අහිමි වන ආදායම ඇමරිකානු ඩොලර් මිලියන 47 ක් බව එහි ප්‍රධාන විධායක නිලධාරී කපිතාන් සුරේන් රත්වත්ත මහතා පවසනවා.\nඅද පැවැති ප්‍රවෘත්ති සාකච්ඡාවකට එක් වෙමින් ඔහු පැවසුවේ ගුවන් තොටුපළ වසා තැබෙන තෙමසක කාලය තුළ ශ්‍රී ලංකන් ගුවන් ගමන් වාර 200 කට ආසන්න සංඛ්‍යාවක් අවලංගු කිරීමට සිදුවන බවයි.\nමෙරට ජාතික ගුවන් සේවය වන ශ්‍රී ලංකන් ගුවන් සමාගම එහි මෙහෙයුම් ප්‍රතිව්‍යුහගත කිරීමේ සැලසුම් පිළිබඳ දැනුවත් කිරීම සදහා අද ප්‍රවෘත්ති සාකච්ඡාක් කැඳවා තිබුණා.\nඑහිදී හෙළි කෙරුණේ මේ වසරේ අගෝස්තු මස 31 වැනිදා වනවිට සමාගමේ මුළු ණය ප්‍රමාණය රුපියල් බිලියන 69.7 ක් බවයි.\nකෙසේ වෙතත්, ශ්‍රී ලංකන් ගුවන් සමාගම ප්‍රතිව්‍යුහගත කිරීමේ වැඩපිළිවෙළ යටතේ මෙම සම්පුර්ණ ණය මුදල රජය විසින් භාර ගැනීමට නියමිතව තිබෙනවා.\nමේ අතර, පිරිමැසුම්දායි ලෙස භාවිත කිරීමට ඇති නොහැකියාව සැලකිල්ලට ගනිමින් කල්බදු ක්‍රමය යටතේ A350 ගුවන්යානා 4 ක් ලබා ගැනීමට 2013 වසරේදී අත්සන් තැබු ගිවිසුම අවලංගු කිරීමට ද ශ්‍රී ලංකන් ගුවන් සමාගම තීරණය කර තිබෙනවා.\nඒ වෙනුවට A320 පටු බඳ සහිත ගුවන්යානා 5 ක් ලබන වසරේදී ශ්‍රී ලංකන් සංචිතයට එක්කර ගැනීමට නියමිතයි.\nමේ අතර, මිහින් ලංකා ගුවන් සේවය අත්පත් කර ගැනීමේ තීරණය සම්බන්ධයෙන් ද අද පැවැති ප්‍රවෘත්ති සාකච්ඡාවේදී අදහස් පළ කෙරුණා.",
       "URL": "https://www.hirunews.lk/144530/ප්‍රතිසංස්කරණ-හේතුවෙන්-කටුනායක-ගුවන්-ගමන්-200-ක්-අවලංගු-වෙයි",
       "Category": "Local News",
       "Parent URL": "https://www.hirunews.lk/local-news.php?pageID=4850"
}