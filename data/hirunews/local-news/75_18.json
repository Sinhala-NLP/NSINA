{
       "Source": "hirunews",
       "Timestamp": "Thursday, 24 August 2023 - 16:45",
       "Headline": "ගාල්ලේ හොර වෙදා හිරු අනාවරණයෙන් අත්අඩංගුවට (වීඩියෝ)",
       "News Content": "වෛද්‍යවරයා කෙරෙහි සමාජයේ ඇති විශ්වාසය අවභාවිත කරමින්, ව්‍යාජ වෛද්‍යවරයෙකු ලෙස පෙනී සිට මුදල් ඉපයූ පුද්ගලයෙකු පිළිබඳව හිරු ප්‍රවෘත්ති වෙත තොරතුරු වාර්තා වුණා.\nඒ පිලිබඳ අදාළ අංශ දැනුවත් කිරීමෙන් පසු එම වංචනික පුද්ගලයා නීතියේ රැහැනට හසුකරදීමට කටයුතු කෙරුණේ ඔහු පවත්වාගෙන ගිය නීතිවිරෝධී බෙහෙත් ශාලාව තුළදීයි.\nරෝගී තත්ත්වයන් සඳහා ප්‍රතිකාර ලබාගැනීමට ජනතාව වෛද්‍යවරයෙකු වෙත යොමු වන්නේ එම වෛද්‍ය ප්‍රතිකාර පිළිබඳව දැඩි විශ්වාසයක් තබා ගනිමින්.\nඑහෙත් එම විශ්වාසය අවභාවිත කර, රෝගීන්ට ප්‍රතිකාර ලබාදෙන ව්‍යාජ වෛද්‍යවරයෙකු ගැන තොරතුරක් ගාල්ල ප්‍රදේශයෙන් හිරු ප්‍රවෘත්ති වෙත වාර්තා වුණා.\nමෙම ව්‍යාජ වෛද්‍යවරයා වසර 10කට අධික කාලයක් තිස්සේ ගාල්ල නගරයේ සිය බෙහෙත් ශාලාව පවත්වාගෙන ගොස් තිබෙනවා.\nඔහු පිළිබඳ තොරතුර සනාථ කර ගැනීම සඳහා හිරු ප්‍රවෘත්ති උපාය දූතයෙකු මාර්ගයෙන් ඔහුගේ බෙහෙත් ශාලාව වෙත ළඟාවුණේ ප්‍රතිකාර ලබාගැනීමට පැමිණි බව අඟවමින්.\nඑම අවස්ථාවේදීත් මෙම වෛද්‍යවරයාගෙන් ප්‍රතිකාර ලබාගැනීම සඳහා පිරිසක් පැමිණ සිටි ආකාරය දක්නට ලැබුණා.\nමේ සම්බන්ධයෙන් ගාල්ල ලබුදූව සෞඛ්‍ය වෛද්‍ය නිලධාරී කාර්යාලය දැනුවත් කිරීමෙන් අනතුරුව එහි ප්‍රධාන සෞඛ්‍ය වෛද්‍ය නිලධාරීවරයා ඇතුළු පිරසක් සමග හිරු ප්‍රවෘත්ති කණ්ඩායම ද බෙහෙත් ශාලාව වෙත ළඟාවුණා.\nඑහිදී රුපියල් ලක්ෂ 2කට අධික වටිනාකමකින් යුත් ඖෂධ තොගයක්ද ගාල්ල සෞඛ්‍ය වෛද්‍ය නිලධාරීන් භාරයට ගැනුණා.\nමුදල් ඉපයීමේ අරමුණින් මිනිස් ජීවිත අවදානමේ හෙලන මෙවැනි වංචනික කටයුතු පිළිබඳව රටට හෙළි කිරීම සඳහා හිරු ප්‍රවෘත්ති ඉදිරියටත් සූදානම්.",
       "URL": "https://www.hirunews.lk/345966/ගාල්ලේ-හොර-වෙදා-හිරු-අනාවරණයෙන්-අත්අඩංගුවට-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=75"
}