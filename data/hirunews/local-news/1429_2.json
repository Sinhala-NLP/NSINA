{
       "Source": "hirunews",
       "Timestamp": "Wednesday, 12 January 2022 - 20:11",
       "Headline": "රාජ්‍ය ඇමතිවරයෙකුගෙන් අධ්‍යක්ෂ ජනරාල්වරියකට තර්ජන",
       "News Content": "සත්ත්වෝද්‍යාන දෙපාර්තමේන්තුවේ අධ්‍යක්ෂවරියට රාජ්‍ය අමාත්‍ය විමලවීර දිසානායක විසින් බැණවැදී තර්ජනය කර ඇති බව හිරු ප්‍රවෘත්ති අංශයට වාර්තා වුණා.\nපසුගියදා පින්නවල අලි අනාථාගාරයේ නිවුන් අලි පැටවුන් දෙදෙනෙකුට නම් තැබීමේි උත්සවය සම්බන්ධයෙන් ඇති වූ ආරවුලක් ඊට හේතුවී ඇති බව සඳහන්.\nඅදාළ උත්සවය රාජ්‍ය අමාත්‍යවරයාගේ ප්‍රධානත්වයෙන් පවත්වන බවට එහි ආරාධනා පත්‍රයේ සඳහන්ව නොතිබීම නිසා උරණ වී ඇයට රාජ්‍ය අමාත්‍යවරයා විසින් දුරකථනයෙන් බැණවැදී තර්ජනය කර ඇති බවයි වාර්තා වන්නේ.\nආරාධනා පත්‍රයේ සඳහන්ව තිබී ඇත්තේ වනජිවි රැකවරණය, අලිවැට හා අගල් ඉදිකිරීම් ඇතුළු ආරක්ෂිත වැඩපිළිවෙල හා කැළෑ නැවත වගා කිරීම හා වන සම්පත් සංවර්ධන රාජ්‍ය අමාත්‍ය විමලවීර දිසානායකගේ ආරාධනයෙන්, වනජිවි හා වන සංරක්ෂණ අමාත්‍ය සී බී රත්නායකගේ ප්‍රධානත්වයෙන් එම කටයුතු සිදුවන බවයි.\nඑය දුටු රාජ්‍ය අමාත්‍ය විමලවීර දිසානායක තමාගේ ප්‍රධානත්වයෙන් එය පවත්වන ලෙස සත්ත්වෝද්‍යාන අධ්‍යක්ෂවරියට දුරකථනයෙන් බැණවැදී තර්ජනය කර ඇති බව සඳහන්.\nකෙසේ වෙතත් මෙහි විශේෂත්වය වන්නේ පින්නවල අලි අනාථාගාරයේ හස්ථි නාම මංගල්‍යය පසුගිය 11 වනදා පින්නවල පැවැත්වුණත් ඊට රාජ්‍ය අමාත්‍ය විමලවීර දිසානායක හෝ කැබිනට් අමත්‍ය සී.බී. රත්නායක සහභාගි වී නොතිබීමයි.\nසිද්ධිය සම්බන්ධයෙන් හිරු ප්‍රවෘත්ති අංශය රාජ්‍ය අමාත්‍ය විමලවීර දිසානායකගෙන් විමසීමක් කළ අතර ඔහු සඳහන් කළේ තමන් රාජකාරි කටයුත්තක් සඳහා පමණක් ඇය සමග දුරකථනයෙන් කතාබහ කළ බවයි.",
       "URL": "https://www.hirunews.lk/293831/රාජ්‍ය-ඇමතිවරයෙකුගෙන්-අධ්‍යක්ෂ-ජනරාල්වරියකට-තර්ජන",
       "Category": "Local News",
       "Parent URL": "https://www.hirunews.lk/local-news.php?pageID=1429"
}