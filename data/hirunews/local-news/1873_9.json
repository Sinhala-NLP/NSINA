{
       "Source": "hirunews",
       "Timestamp": "Sunday, 20 June 2021 - 8:10",
       "Headline": "මෙරට මුළු කොරෝනා මරණ 2,500 ඉක්මවයි - වැලිගම ධීවර ගමක අහඹු පරීක්ෂණවලින් රෝගීන් 65ක්",
       "News Content": "සෞඛ්‍ය සේවා අධ්‍යක්ෂ ජනරාල්වරයා විසින් පෙරේදා සිදුවූ බවට තහවුරු කරන ලද නව කොරෝනා මරණ 54ත් සමඟ මෙරට සමස්ත මරණ සංඛ්‍යාව 2,500 සීමාව ඉක්මවා ගියා.\nඑය දැක්වුණේ 2,534ක් ලෙසයි.\nරජයේ ප්‍රවෘත්ති දෙපාර්තමේන්තුව සඳහන් කළේ මියගිය අයගෙන් 31 දෙනෙකු පුරුෂයින් වන අතර, කාන්තාවන් 23 දෙනෙකුද කොවිඩ් ආසාදිතව මියගොස් ඇති බවයි.\nඑමෙන්ම නව ආසාදිතයන් 2,248 දෙනෙකු ඊයේ හඳුනාගැනීමත් සමඟ මෙරට සමස්ත ආසාදිතයන් සංඛ්‍යාව 237,661ක් දක්වා ඉහළ ගියා.\nනව ආසාදිතයන්ගෙන් 2,169 දෙනෙකු අලුත් අවුරුදු කොවිඩ් පොකුරේ ආශ්‍රිතයන් වන අතර, විදේශයන්හි සිට පැමිණි 79 දෙනෙකුද නව ආසාදිතයන් ලෙස හඳුනාගෙන තිබෙනවා.\nඒ අනුව තවදුරටත් ආසාදිතයන් 35,788 දෙනෙකු රෝහල්ගතව ප්‍රතිකාර ලබන අතර, සුවය ලැබූ සංඛ්‍යාව 199,393ක්.\nමේ අතර, වැලිගම සෞඛ්‍ය වෛද්‍ය නිලධාරී කොට්ඨාශයට අයත් පැලෑන - දකුණ ග්‍රාම නිලධාරී වසමේ ජයසයුරපුර ඇතුලු ප්‍රදේශ කිහිපයකින් ආසාදිතයින් 65 දෙනෙකු අලුතින් හදුනාගෙන තිබෙනවා.\nපසුගිය බදාදා සිදුකළ අහඹු කොරෝනා පරීක්ෂණ 152කින් මෙම ආසාදිතයන් වාර්තා වී ඇති බවයි වැලිගම සෞඛ්‍ය වෛද්‍ය නිලධාරී කාර්යාලය සදහන් කළේ.\nධීවර ප්‍රජාව සිටින මෙම ප්‍රදේශයේ ආසාදිතයින් වාර්තා වීමේ සීඝ්‍ර වැඩිවීමක් පෙන්නුම් කරන අතර එය, ඉන්දීය ඩෙල්ටා ප්‍රභේදය දැයි සැක මතුව තිබෙනවා.\nමේ අතර, නියෝජ්‍ය සෞඛ්‍ය සේවා අධ්‍යක්ෂ ජනරාල් විශේෂඥ වෛද්‍ය හේමන්ත හේරත් කියා සිටියේ සංචරණය සීමා කිරීම, දුරස්ථභාවය පවත්වා ගැනීම, මුව ආවරණ පැළදීම වැනි සෞඛ්‍ය පුරුදු තුළින් ඕනෑම කොරෝනා ප්‍රභේදයක සීග්‍ර ව්‍යාප්තිය පාලනය කළ හැකි බවයි.",
       "URL": "https://www.hirunews.lk/274781/මෙරට-මුළු-කොරෝනා-මරණ-2500-ඉක්මවයි-වැලිගම-ධීවර-ගමක-අහඹු-පරීක්ෂණවලින්-රෝගීන්-65ක්",
       "Category": "Local News",
       "Parent URL": "https://www.hirunews.lk/local-news.php?pageID=1873"
}