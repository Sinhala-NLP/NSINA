{
       "Source": "hirunews",
       "Timestamp": "Wednesday, 03 October 2018 - 16:43",
       "Headline": "ඉහළ කොත්මලේ වාන් දොරටු විවෘතයි - රත්නපුරයට නායයෑමේ අවදානම්",
       "News Content": "පවතින වැසි සහිත කාලගුණ තත්ත්වයත් සමඟ ජල මට්ටම ඉහළ යාම නිසා ඉහළ කොත්මලේ ජලාශයේ සියලූම වාන් දොරටු විවෘත වී ඇති බව ආපදා කළමනාකරණ මධ්‍යස්ථානය පවසනවා.\nඉහළ කොත්මලේ ජලාශයේ වාන් දොරටු විවෘත කිරීම හේතුවෙන් කොත්මලා ඔයේ ජල මට්ටම ඉහළ ගොස් ඇති බැවින් ඔය දෙපස පදිංචිකරුවන්ට සැලකිලිමත්වන ලෙසටයි දැනුම්දෙන්නේ.\nවාන් දොරටු විවෘත කිරීමත් සමග සෙන්ට්ක්ලෙයාර් දිය ඇල්ලේ ජල මට්ටම ද වැඩිවී තිබෙනවා.\nමේ අතර රත්නපුර දිස්ත්‍රික්කයේ අයගම, බලංගොඩ, ඉඹුල්පේ, කලවාන, නිවිතිගල, ඇලපාත සහ රත්නපුර යන ප්‍රාදේශීය ලේකම් කොට්ඨාශවලට නායයෑම් අනතුරු ඇඟවීම් නිවේදනයක් නිකුත් කර තිබෙනවා.\nගොඩනැගිලි පර්යේෂණ සංවිධානය සඳහන් කළේ එය ඉදිරි පැය 24 සඳහා බල පැවැත්වෙනු ඇති බවයි.\nඑසේම ශ්‍රී ලංකාව ආසන්න පහළ වායුගෝලයේ පවතින කැළඹිලි ස්වභාවය හේතුවෙන් පවතින වැසි තත්ත්වය ඉදිරියටත් බලාපොරොත්තු වන බව කාලගුණ විද්‍යා දෙපාර්තමේන්තුව පවසනවා.",
       "URL": "https://www.hirunews.lk/201323/ඉහළ-කොත්මලේ-වාන්-දොරටු-විවෘතයි-රත්නපුරයට-නායයෑමේ-අවදානම්",
       "Category": "Local News",
       "Parent URL": "https://www.hirunews.lk/local-news.php?pageID=3717"
}