{
       "Source": "hirunews",
       "Timestamp": "Friday, 03 June 2022 - 14:04",
       "Headline": "වනඅලින්ගෙන් බැට කන ජීවිත (වීඩියෝ)",
       "News Content": "හිඟුරක්ගොඩ ප්‍රාදේශීය ලේකම් කොට්ඨාසයට අයත් අලුත්ඔය, සිංහගම, කිතුල්උතුව ගම්මාන තුන පිහිටා ඇත්තේ සෝමාවතිය රක්ෂිතය, කවුඩුල්ල ජාතික වනෝද්‍යානය සහ උලන්දාව රක්ෂිතය අසළයි.\nමේ හේතුවෙන් ඒ ගම්මාන තුනෙහිම ජනතාවට වනඅලි ගැටලුවෙන් බැට කෑමට සිදුව තිබෙනවා.\nමෙයට විසඳුමක් ලෙස විදුලි වැටක් ඉදිකිරීම සඳහා රජයෙන් ප්‍රතිපාදන වෙන් කොට තිබුණා.\nකවුඩුල්ල ජාතික වනෝද්‍යානයේ සිට සොමාවතිය රක්ෂිතය දක්වා කිලෝමීටර 17ක් පමණ දුරකට විදුලි වැට ඉදිකිරීමට වන ජීවී නිලධාරීන් කටයුතු ආරම්භ කර වසරක් ගතවූවත් එය මෙතෙක් සම්පූර්ණ කර නැහැ.\nප්‍රදේශවාසීන් චෝදනා කරන්නේ විදුලි වැට ඉදිකිරීමට ගෙන ආ උපකරණ තැන් තැන්වල නිකරුණේ වල්වැදී විනාශ වන බවයි.\nවගකිව යුතු නිලධාරීන් නිසි ආකාරව තම රාජකාරිය ඉටු නොකිරීම නිසා ගොවිතැනෙන් දිවි සරි කර ගන්නා මේ ගම්වැසියන්ට තවමත් වන අලීන්ගෙන් පීඩාවීදීමටයි සිදුව තිබෙන්නේ.\nවනඅලි ගැටලුව විසඳීමට රජයෙන් වෙන් කළ ප්‍රතිපාදනවල ඵල ප්‍රයෝජන ලැබීමට මේ ගම්වැසියන්ට හැකි වන්නේ කවදාද?\nරතු මිනිත්තුව අවධානයෙන්.",
       "URL": "https://www.hirunews.lk/306117/වනඅලින්ගෙන්-බැට-කන-ජීවිත-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1121"
}