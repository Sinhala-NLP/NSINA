{
       "Source": "hirunews",
       "Timestamp": "Sunday, 26 February 2017 - 19:18",
       "Headline": "හිටපු ජනපතිගෙන් ආණ්ඩුවට එරෙහිව නීතිමය පියවර",
       "News Content": "බැඳුම්කර වංචාව සඳහා තමන් වැරදිකරු කිරීමට ආණ්ඩුව දරණ උත්සාහයට එරෙහිව නීතිමය පියවර ගන්නා බව හිටපු ජනාධිපති මහින්ද රාජපක්ෂ පවසනවා.\nනිවේදනයක් නිකුත් කරමින් ඔහු කියා සිටියේ බැඳුම්කර මගඩියේ වගකීම යහපාලන බලධාරීන් තමන්ගේ ඇගේ ගසා බේරීමට ගෙන ඇති දුෂ්ඨ ප්‍රයත්නය ගැන කණගාටු වන බවයි.\nයහපාලන ආණ්ඩුව 2015 වසරේ ජනවාරි මස 1 වැනිදා නිකුත් කෙරුණු අංක 1895/19 දරණ ගැසට් නිවේදනය තුළින් මෙම බැදුම්කර නිකුතුවේ වගකීම තමා වෙත පැටවීමට උත්සාහ කර ඇති බව ද හිටපු ජනාධිපතිවරයා නිකුත් කළ නිවේදනයේ දැක්වෙනවා.\nමෙම ගැසට් නිවේදනයේ 2011 දක්වා ආපස්සට දිව යන බැදුම්කර නිකුතුවල විස්තර සදහන් වනවා.\nමේවා අතර, 2015 වසරේ මාර්තු මස 1 වන දා, 15 වන දා, මැයි මස 1 වන දා, 15 වන දා සහ අගෝස්තු මස 1 වැනිදා මෙන්ම දෙසැම්බර් මස 15 වන දා බැඳුම්කර නිකුතු තමන්ගේ නම යටතේම ගැසට් කර ඇති බවයි හිටපු ජනාධිපතිවරයා නිකුත් කළ නිවේදනයේ දැක්වෙන්නේ.\nඒ අනුව අලුත් ජනාධිපතිවරයෙකු සහ මුදල් අමාත්‍යවරයෙකු වැඩ භාරගෙන මාස එක හමාරකටත් වඩා කාලයකට පසුව නිකුත් කරන ලද බැදුම්කර වලට ද තමාට වගකීමට සිදුව ඇති බව ද ඔහු පෙන්වා දෙනවා.\nමේ අතර, හිටපු ජනාධිපති මහින්ද රාජපක්ෂ මහනුවර අද පැවති ජනහමුවකදී ද, මෙම බැඳුම්කර සිද්ධිය සම්බන්ධයෙන් අදහස් පළ කළා.",
       "URL": "https://www.hirunews.lk/155523/හිටපු-ජනපතිගෙන්-ආණ්ඩුවට-එරෙහිව-නීතිමය-පියවර",
       "Category": "Local News",
       "Parent URL": "https://www.hirunews.lk/local-news.php?pageID=4641"
}