{
       "Source": "hirunews",
       "Timestamp": "Friday, 20 May 2022 - 17:02",
       "Headline": "නව ඇමති මණ්ඩලයට වැටුප් නැහැ - අගමැති කියයි",
       "News Content": "අද දිවුරුම් දෙනු ලැබූ නව ඇමති මණ්ඩලය කිසිදු වැටුපක් ලබා නොගන්නා බව අග්‍රාමාත්‍ය රනිල් වික්‍රමසිංහ පවසනවා.\nඑමෙන්ම ඇමතිවරුන්ට ඇති වරප්‍රසාද අඩු කිරීමට ද සාකච්ඡා කර ඇති බවයි අග්‍රාමාත්‍යවරයා සිය නිල ෆේස් බුක් ගිණුමේ සටහනක් තබමින් ප්‍රකාශකර ඇත්තේ.\nසර්ව පාක්ෂික රජයේ නව කැබිනට් අමාත්‍යවරුන් 9 දෙනෙකු අද ජනාධිපති ගෝඨාභය රාජපක්ෂ ඉදිරියේදී දිවුරුම් දුන්නා. ඒ කොළඹ කොටුව ජනාධිපති මන්දිරයේදීයි.\nඅග්‍රාමාත්‍ය රනිල් වික්‍රමසිංහ ඊයේ පාර්ලිමේන්තුවේදී ද අදහස් දක්වමින් ප්‍රකාශ කළේ නව කැබිනට් අමාත්‍යවරුන්ට ඔවුන්ගේ වැටුප් නොගෙවන බවයි.\nමන්ත්‍රීවරුන්ගේ වරප්‍රසාද ද කපා හරින බව ඔහු සඳහන් කර තිබුණා.\nමීට පෙර අග්‍රාමාත්‍ය කාර්යාලයේ වියදම් අඩකින් අඩු කිරීමට සහ වෙනත් ආයතනවලින් ලබාගෙන තිබූ වාහන 16ක් ද යළි භාරදීමටයි අගමැති රනිල් වික්‍රමසිංහ පියවර ගෙන තිබුණේ.",
       "URL": "https://www.hirunews.lk/304846/නව-ඇමති-මණ්ඩලයට-වැටුප්-නැහැ-අගමැති-කියයි",
       "Category": "Local News",
       "Parent URL": "https://www.hirunews.lk/local-news.php?pageID=1155"
}