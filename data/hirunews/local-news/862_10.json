{
       "Source": "hirunews",
       "Timestamp": "Saturday, 17 September 2022 - 9:35",
       "Headline": "සූර් වී අවසිහිව පූල් එකේ නා මඟුල් ගෙදර ගුටිකෙළියකින් කෙළවර වෙයි (වීඩියෝ)",
       "News Content": "පානදුර නගරයේ උත්සව ශාලාවක ඊයේ (16) පැවති විවාහ මංගල උත්සවයකදී දෙපාර්ශ්වයක් අතර ඇති වූ ආරවුලකදී සිදු වූ ගුටිබැට හුවමාරුවකදී තුවාල ලැබූ 06 දෙනෙකු රෝහල්ගත කර, තවත් 10 දෙනෙකු පොලිස් අත් අඩංගුවට ගෙන තිබෙනවා.\nමෙලෙස අත් අඩංගුවට ගෙන ඇත්තේ මනමාලයාගේ පාර්ශ්වයෙන් උත්සවයට සහභාගී වූ මහනුවර සහ කඩුගන්නාව ප්‍රදේශවල පදිංචිකරුවන් පිරිසක්.\nඅත් අඩංගුවට පත් වූවන් අතර දෙවැනි මනමාලයා ද සිටින බවයි වාර්තා වන්නේ.\nගුටිබැට හුවමාරුවෙන් පසුව රෝහල්ගත කර ඇත්තේ මනමාලයාගේ පාර්ශ්වයෙන් ගුටි කෑ හෝටල් සේවකයින් පස්දෙනෙකු සහ මල් සැරසිලි සිදු කරන්නෙක්.\nමෙම ගැටුමට හේතුව වී ඇත්තේ, හෝටලයේ ඉදිකර ඇති පිහිනුම් තටාකය මුදල් ගෙවා වෙන්කර ගෙන නොමැති අවස්ථාවකදී මත්පැන් බී වෙරි වූ පිරිසක් තටාකයට බැස ස්නානය සිදු කිරීමයි.\nඑහිදී හෝටල් කළමනාකාරීත්වය සමග ඇති වූ බහින්බස් වීමක් දුරදිග යාමෙනුයි මෙම පහරදීම සිදුව ඇත්තේ.\nසැකකරුවන් හෝටලයට ද දැඩි අලාභ හානි සිදු කර ඇති අතර, පොලිසියට ඔවුන්ව රැගෙන යාමට ද දැඩි පරිශ්‍රමයක් යෙදීමට සිදුව තිබෙනවා.\nසිද්ධිය සම්බන්ධයෙන් පානදුර පොලිසිය විමර්ශන ආරම්භ කර තිබෙනවා.",
       "URL": "https://www.hirunews.lk/315617/සූර්-වී-අවසිහිව-පූල්-එකේ-නා-මඟුල්-ගෙදර-ගුටිකෙළියකින්-කෙළවර-වෙයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=862"
}