{
       "Source": "hirunews",
       "Timestamp": "Friday, 11 August 2017 - 12:57",
       "Headline": "අනතුරකදී යතුරුපැදි දෙකඩ වීම ගැන විශේෂ පරීක්ෂණයක්",
       "News Content": "අනතුරකදී යතුරුපැදි දෙකඩ වීම සම්බන්ධයෙන් විශේෂ පරීක්ෂණයක් ආරම්භ කර ඇති බව මාර්ග ආරක්ෂාව පිළිබද ජාතික සභාව පවසනවා.\nඑහි සභාපති වෛද්‍ය සිසිර කෝදාගොඩ හිරු ප්‍රවෘත්ති අංශයට සදහන් කළේ දිගින් දිගටම වාර්තා වන යතුරුපැදි අනතුරු පිළිබද සලකා බැලීමේදී මේ පිළිබද කරුණු අනාවරණය වී ඇති බවයි.\nඑබැවින් යතුරුපැදි නිෂ්පාදනයේදී පවතින ප්‍රමිතිය පිළිබදව ද සොයා බලන බව ඔහු වැඩිදුරටත් කියා සිටියා.\nමේ අතර, රථ වාහන වැරදි සදහා අලූතින් පනවා ඇති දඩ මුදල් අධිකරණය හරහා ගෙවීමට කටයුතු යොදා ඇති බව මාර්ග ආරක්ෂාව පිළිබද ජාතික සභාවේ සභාපති වෛද්‍ය සිසිර කෝදාගොඩ සදහන් කළා.\nරථ වාහන වැරදි සම්බන්ධයෙන් රුපියල් 25,000 ක අවම දඩ මුදලක් අය කිරීමට කැබිනට් අනුමැතිය ඊයේ හිමිවුණා.\nසම කැබිනට් ප්‍රකාශක, අමාත්‍ය ගයන්ත කරුණාතිලක කැබිනට් තීරණ දැනුම්දීමේ මාධ්‍ය හමුවට ඊයේ එක්වෙමින් කියා සිටියේ රියදුරු බලපත්‍රයක් නොමැතිව රිය ධාවනය කිරීම, මත්ද්‍රව්‍ය භාවිත කර රිය ධාවනය කිරීම, දුම්රිය මාර්ගයක් හරහා අපරීක්ෂාකාරි ලෙස මෝටර් රථයක් ඇතුලූ කිරීම සහ වලංගු රක්ෂණ ආවරණයක් නොමැතිව රිය ධාවනය කිරීම යන වැරදි සඳහා මෙම අවම දඩ මුදල ක්‍රියාත්මක වන බවයි.\nඑමෙන්ම, අධික වේගයෙන් රිය පැදවීම, වමෙන් ඉස්සර කිරීම සහ බාලවයස්කරුවන් විසින් රිය පැදවීමේ වැරදි සදහා අවම දඩ මුදල රුපියල් 2500 දක්වා ඉහළ දමා තිබෙනවා.\nසමස්ත ලංකා යතුරුපැදිකරුවන්ගේ සංගමය ද මෙම දඩ මුදල් අය කිරීමට විරෝධය පළ කරන බවයි එහි ලේකම් චිරන්ත අමරසිංහ හිරු ප්‍රවෘත්ති අංශයට සදහන් කළේ.\nකෙසේ වෙතත්, දඩ මුදල් අය කිරීම තුලින් අනතුරු අවම කර ගන්නා සේම ජනතාවට ඒ පිළිබදව අනතුරුදායක තත්ත්වය පිළිබදව ද අවබෝධ වන බවයි මාර්ග ආරක්ෂාව පිළිබද ජාතික සභාවේ සභාපති වෛද්‍ය සිසිර කෝදාගොඩ සදහන් කළේ.",
       "URL": "https://www.hirunews.lk/168176/අනතුරකදී-යතුරුපැදි-දෙකඩ-වීම-ගැන-විශේෂ-පරීක්ෂණයක්",
       "Category": "Local News",
       "Parent URL": "https://www.hirunews.lk/local-news.php?pageID=4376"
}