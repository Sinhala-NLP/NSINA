{
       "Source": "hirunews",
       "Timestamp": "Friday, 22 October 2021 - 13:07",
       "Headline": "දිස්ත්‍රික් 13ක ගොවි ජන සේවා මධ්‍යස්ථාන වෙත පොහොර බෙදා හැරේ (වීඩියෝ)",
       "News Content": "ඉන්දියාවෙන් ගෙන් වූ නැනෝ නයිට්‍රජන් පොහොර මේ වනවිට දිස්ත්‍රික් 13ක ගොවිජන සේවා මධ්‍යස්ථාන වෙත යොමුකර ඇති බව ගොවිජන සංවර්ධන දෙපාර්තමේන්තුව ප්‍රකාශ කළා.\nලංකා පොහොර සමාගම හා කොමර්ෂල් පොහොර සමාගම්වල මැදිහත් වීමෙන් අදාළ කටයුතු සිදුකර තිබෙනවා.\nසාම්පල පරික්ෂණයේ ප්‍රතිපල ලැබුණු පසු අදාළ ගොවිජන සේවා මධ්‍යස්ථාන හරහා එම පොහොර ගොවීන් වෙත ලබාදීමට පියවර ගනු ඇති බවයි ගොවිජන සංවර්ධන දෙපාර්තමේන්තුව සඳහන් කළේ.\nමෙම පොහොර නයිට්‍රෝ රාජා යන නාමය යටතේ ගොවිජනතාව වෙත බෙදා හැරෙනු ඇති.\nනැනෝ නයිට්‍රජන් පොහොර ලීටර් ලක්ෂ 31ක් ඉන්දියාවෙන් ආනයනය කෙරෙන අතර, එහි පළමු තොගය පසුගියදා දිවයිනට රැගෙන එනු ලැබුවා.\nඅදාළ පොහොර තොග සියල්ල ලබන මස අවසානය වනවිට මෙරටට ලැබීමට නියමිත බවයි කෘෂිකර්ම අමාත්‍යාංශයේ ලේකම් මහාචාර්ය උදිත් ජයසිංහ හිරු ප්‍රවෘත්ති අංශයට සඳහන් කළේ.\nමේ අතර, නැනෝ නයිට්‍රජන් දියර පොහොර වගාවන්ට යෙදීමේදි ප්‍රායෝගික ගැටලු මතුවිය හැකි බව කෘෂි විද්‍යා විශේෂඥයින් පෙන්වා දෙනවා.\nනැනෝ නයිට්‍රජන් පොහොර භාවිතය පිළිබඳව ගොවිජනතාව දැනුවත් කිරිමට අදාළ උපදෙස් නිකුත් කිරිම ඇතුළු කරුණු සම්බන්ධයෙන් කෘෂිකර්ම අධ්‍යක්ෂ ජනරාල්වරයා ඇතුළු නිලධාරින් අද පෙරවරුවේ විශේෂ සාකච්ඡාවකද නිරත වුණා.\nමේ අතර, මීට පෙර ලිතුවේනියාවෙන් ආනයනය කළ පොටෑසියම් ක්ලෝරයිඩ් මෙටි්‍රක් ටොන් 30ක් අනුරාධපුර දිස්ත්‍රික්කයේ ශ්‍රාවස්තිපුර ගොවිජන සේවා මධ්‍යස්ථානය වෙත ඊයේ දිනයේ ලැබී තිබෙනවා.\nශ්‍රාවස්තිපුර ගොවිජන සංවර්ධන නිලධාරි වසන්ත කුමාර පැවසුවේ, තවත් පොහොර මෙටි්‍රක් ටොන් 112ක් පමණ ඇණවුම් කර ඇති අතර එම පොහොර තොග ඉදිරියේදී ලැබීමට නියමිත බවයි.\nමේ අතර, පොහොර ඉල්ලා ප්‍රදේශ කිහිපයක ගොවිජනතාව අදත් විරෝධතාවල නිරත වුණා.",
       "URL": "https://www.hirunews.lk/285720/දිස්ත්‍රික්-13ක-ගොවි-ජන-සේවා-මධ්‍යස්ථාන-වෙත-පොහොර-බෙදා-හැරේ-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1613"
}