{
       "Source": "hirunews",
       "Timestamp": "Thursday, 04 February 2021 - 15:05",
       "Headline": "වැල්ලම්පිටියේදී සැකකරුවෙකු අත්අඩංගුවට ගැනීමට යාමේදී පොලීසියෙන් වෙඩි (වීඩියෝ)",
       "News Content": "වැල්ලම්පිටිය - වෙලේවත්ත ප්‍රදේශයේදී සැකකරුවෙකු අත්අඩංගුවට ගැනීමට යාමේදී පොලීසිය සිදුකළ වෙඩි තැබීමකින් ඔහු තුවාල ලබා රෝහල් ගත කර තිබෙනවා.\nකොල්ලකෑම් ඇතුළු අපරාධ රැසකට සම්බන්ධ 34 හැවිරිදි මෙම සැකකරු අද දහවල් වෙලේවත්ත ප්‍රදේශයේ සිය නිවසට පැමිණ ඇති බවට ලද තොරතුරකට අනුවයි ඔහු අත්අඩංගුවට ගැනීම සඳහා වැල්ලම්පිටිය පොලීසියේ නිළධාරීන් පිරිසක් අද දහවල් 12ට පමණ එම ස්ථානයට ගොස් ඇත්තේ.\nමාස කිහිපයක සිට දහවල් කාලයේ එම ප්‍රදේශයේ නිවෙස්වලට පැන මාල කොල්ලකෑමේ සිදුවීම් පොලිසියට වාර්තා වී තිබුණා.\nපුද්ගලයන් 4 දෙනෙකුගෙන් යුත් කණ්ඩායමක් මෙම ජාවාරම සිදුකරන බවටයි පොලිසිය හෙළිකරගෙන ඇත්තේ.\nඑම හතරදෙනාගේ කණ්ඩායමේ එක් අයෙක් මෙලෙස අත්අඩංගුවට ගැනීම සඳහා පොලිසිය උත්සාහ කර ඇති අතර සැකකරු ඊට ප්‍රතිරෝධය පෑම හමුවේ වෙඩි තැබීමට සිදුවූ බවයි පොලිස් මාධ්‍ය ප්‍රකාශක නියෝජ්‍ය පොලිස්පති අජිත් රෝහණ කියාසිටියේ.\nඑහිදී අදාළ සැකකරුගේ පාදයකට තුවාල සිදුවී ඇති අතර ඔහුගේ තත්වය බරපතල නොවන බව සඳහන්.\nසැකකරු එම ප්‍රදේශයේ නිවෙස්වලට පැන රන් මාල කොල්ලකෑමේ සිදුවීම් 4කට සම්බන්ධ බවට අනාවරණ වී ඇති අතර ඔහු මත්ද්‍රව්‍යවලට ඇබ්බැහිවූවෙකු බවට ද හෙළිවී තිබෙනවා.\nමෙම ජාවාරමට සම්බන්ධ අනෙක් සැකකරුවන් ද අත්අඩංගුවට ගැනීම සඳහා මෙහෙයුම් ක්‍රියාත්මක බවයි පොලිසිය කියාසිටියේ.",
       "URL": "https://www.hirunews.lk/261647/වැල්ලම්පිටියේදී-සැකකරුවෙකු-අත්අඩංගුවට-ගැනීමට-යාමේදී-පොලීසියෙන්-වෙඩි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2169"
}