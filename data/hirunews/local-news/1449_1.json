{
       "Source": "hirunews",
       "Timestamp": "Tuesday, 04 January 2022 - 20:42",
       "Headline": "රෝගීන් තව තවත් ලෙඩ කරවන කුරුණෑගල ශික්ෂණ රෝහල (වීඩියෝ)",
       "News Content": "රෝහලක් යනු රෝගීන් සුවපත් කරන ස්ථානයක්.\nනමුත් කුරුණෑගල ශික්ෂණ රෝහල නම් මේ වනවිට එම පළාතට රෝග පැතිරවීමේ මර්මස්ථානයක් බවට පත්ව තිබෙනවා.\nඒ ටොන් ගණනක සායනික අපද්‍රව්‍ය රෝහල් භූමිය ආක්‍රමණය කර තිබීම හේතුවෙන්.\nමේ අද වනවිට කුරුණෑගල ශික්ෂණ රෝහල් පරිශ්‍රයේ දක්නට ඇති තත්ත්වයයි.\nරෝගීන්ගෙන් ඉවත් කරන රුධිරය තැවරුණු පුළුන්, ගෝස්, සිලින්ජර් ඇතුළු සායනික අපද්‍රව්‍ය මෙම මාර්ගය දෙපස කලක පටන් මෙලෙස ගොඩ ගසා තිබෙනවා.\nසායනික අපද්‍රව්‍ය ගොඩගසා ඇති මෙම ස්ථානය අසලම ඇත්තේ තැලසීමියා රෝගීන්ගේ වාට්ටුව හා මාතෘ වාට්ටු සංකීර්ණයයි.\nදිනපතා ගොඩගැසෙන මෙම සායනික අපද්‍රව්‍ය හේතුවෙන් උතුම් මාතෘත්වය පතා මෙහි එන ගැබිනි මව්වරුන්, කුඩා බිළිඳුන්, රෝගීන් මෙන්ම ඔවුන් බැලීමට පැමිණෙන සිය දහස් සංඛ්‍යාත ජනතාව ද පත්ව ඇත්තේ දැඩි අපහසුතාවකටයි.\nරෝහල පුරා අයාලේ යන සුනඛයන් මෙන්ම කපුටන් ආදී සතුන් මෙම සායනික අපද්‍රව්‍ය රෝහලේ තැනින් තැන හා අවට ප්‍රදේශවලට රැගෙන යාම මේ වනවිට දැඩි සෞඛ්‍ය තර්ජන මතු කර තිබෙනවා.\nහිරු ප්‍රවෘත්ති කළ සොයාබැලීමකදී හෙළිවුණේ කලක් අබලන්ව පැවති රෝහලේ කසළ දහනාගාරය පසුගිය නොවැම්බර් මාසයේ දී ඇති වු වැසි තත්ත්වයත් සමග මෙලෙස කඩා වැටී ඇති බවයි.\nරෝහල් පරිශ්‍රයේ මාර්ගය දෙපස, පැරණි වෛද්‍ය නිල නිවාස පමණක් නොව රෝහලේ ඉහළ මහල් ද මේ වනවිට සායනික අපද්‍රව්‍ය මෙලෙස ද ක්‍රම ක්‍රමයෙන් ආක්‍රමණය කරමින් පවතිනවා.\nකුරුණෑගල ජනතාව ඉල්ලා සිටින්නේ දිනෙන් දින කුරුණෑගල ශික්ෂණ රෝහල ලෙඩ කරන මෙම සායණික කුණු කන්දට හැකි ඉක්මනින් විසදුමක් අවැසි බවයි.",
       "URL": "https://www.hirunews.lk/293039/රෝගීන්-තව-තවත්-ලෙඩ-කරවන-කුරුණෑගල-ශික්ෂණ-රෝහල-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1449"
}