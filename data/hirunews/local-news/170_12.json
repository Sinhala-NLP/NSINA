{
       "Source": "hirunews",
       "Timestamp": "Wednesday, 19 July 2023 - 15:13",
       "Headline": "ආක්‍රමණික භෝග බෝවීමෙන් අනුරපුර ගොවීන් අසීරුවේ",
       "News Content": "ආක්‍රමණික භෝග වර්ග ව්‍යාප්ත වීම හේතුවෙන් අනුරාධපුර දිස්ත්‍රික්කයේ ගොවීන් විශාල පිරිසක් දැඩි අසීරුතාවට පත්ව සිටිනවා.\nඔවුන් පෙන්වා දෙන්නේ, මේ හේතුවෙන් සිය ගොවි බිම් රැසක් විනාශ වීමේ අවදානමක් පවතින බවයි.\nඅනුරාධපුර දිස්ත්‍රික්කයේ ගලෙන්බිඳුණුවැව ප්‍රාදේශීය ලේකම් කොට්ඨාසයේ පඩිකාරමඩුව ගැමුණු ගොවි සංවිධානය යටතේ මෙවර යල කන්නයේ වගා කෙරුණු කුඹුරු ප්‍රමාණය අක්කර 660කට ආසන්න වන අතර ඉන් කුඹුරු අක්කර 500ක පමණ මේ වන විට බජිරි, කුඩුකේඩූ, කුඩුමැටි වැනි ආක්‍රමණික වල් වර්ග බෝ වී ඇත්තේ ගොවීන් දැඩි අසීරුතාවට පත් කරමින්.\nවල් පැළෑටි වර්ග විනාශ කිරීමට වෙළෙඳපොළේ ඇති වල්නාශක කොතෙක් යෙදුව ද ඒවා මර්දනය කර ගත නොහැකි තත්ත්වයක් උද්ගතව ඇත්තේ ගොවින්ගේ මුදල්, කාලය මෙන්ම ශ්‍රමය ද අපතේ යවමින්.\nගොවීන් පවසන්නේ වෙළෙඳපොළේ ඇති ප්‍රමිතියෙන් තොර වල් නාශක හේතුවෙන් මෙවර යල කන්නයේදී අපේක්ෂා කළ අස්වැන්න ලබා ගැනීමට නොහැකි තත්ත්වයක් උදා වී ඇති බවයි.\nඑමෙන්ම, අම්පාර ප්‍රදේශයේ වී අස්වනු නෙළීම මේ දිනවල ආරම්භ වී තිබෙනවා.\nකෙසේ වුවත් ගොවීන් මැසිවිලි නගන්නේ සිය වී සඳහා සහතික මිලක් නොලැබීම හේතුවෙන් තමන් දැඩි දුෂ්කරතාවට පත්ව ඇති බවයි.",
       "URL": "https://www.hirunews.lk/341773/ආක්‍රමණික-භෝග-බෝවීමෙන්-අනුරපුර-ගොවීන්-අසීරුවේ",
       "Category": "Local News",
       "Parent URL": "https://www.hirunews.lk/local-news.php?pageID=170"
}