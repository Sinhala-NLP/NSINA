{
       "Source": "hirunews",
       "Timestamp": "Tuesday, 21 February 2023 - 10:19",
       "Headline": "ඡන්දය ඉල්ලා පාර්ලිමේන්තුව උණුසුම් වෙයි (වීඩියෝ)",
       "News Content": "පළාත් පාලන ඡන්ද විමසීම නියමිත දිනට පවත්වන ලෙස ඉල්ලා විපක්ෂයේ මන්ත්‍රීවරුන් සභාගර්භය මැදට පැමිණ විරෝධතාවයේ නිරත වීම හේතුවෙන් කථානායක මහින්ද යාපා අබේවර්ධන පාර්ලිමේන්තුව හෙට (22) පෙරවරු 9.30 දක්වා කල් තබනු ලැබුවා.\nවිපක්ෂයේ ප්‍රධාන සංවිධායක පාර්ලිමේන්තු මන්ත්‍රී ලක්ෂමන් කිරිඇල්ල ඡන්ද විමසීම පිළිබද කථානායකවරයාගෙන් ප්‍රශ්න කිරීමත් සමග සභාවේ ඇතිවුයේ සංවදාත්මක තත්ත්වයක්.\nකෙසේ වෙතත්, අනතුරුව කථානායකවරයා විසින් දිනට නියමිත යෝජනා පිලිබද දැනුම්දීම ආරම්භ කිරීමත් සමඟ විපක්ෂයේ මන්ත්‍රිවරුන් දියව් දියව් ඡන්දේ දියව් ආදි වශයෙන් සටන් පාඨ කියමින් පුවරු අතැතිව විරෝධතාවයේ නිරතවුණා.\nඅනතුරුව ඔවුන් කථානායකවරයාගේ අසුන පහල පිහිටි පාර්ලිමේන්තු මහලේකම්වරයා කටයුතු කරන ස්ථානයට පැමිණ පුවරු ප්‍රදර්ශනය කරමින් විරෝධාතාවයේ නිරත වුණේ සියලු කටයුතුවලට බාධාවන ආකාරයටයි.\nඑහිදි වාසුදේව නානායක්කාර, විමල් විරවංශ, නලින් බණ්ඩාර, තුෂාර ඉදුනිල් අමරසේන ඇතුළු විපක්ෂයේ මන්ත්‍රිවරුන් පිරිසක් පාර්ලිමේන්තු කටයුතු සජීවව විකාශය සදහා යොදාගන්නා කැමරා රූප රාමු වලට හසුවන සේ විරෝධතා පුවරු ප්‍රදර්ශනය කරනු දක්නනට ලැබුනා.\nකෙසේ වෙතත්, ජාතික ජන බලවේගයෙන් නායක පාර්ලිමේන්තු මන්ත්‍රි අනුර කුමාර දිසානායක ඇතුලු මන්ත්‍රිවරුන් තුන්දෙනා මෙම විරෝධතාවය ද සදහා එක්ව නොසිටි බවයි පාර්ලිමේන්තු වාර්තා සදහන් කළේ.\nවිපක්ෂයේ මන්ත්‍රීවරුන්ගේ විරෝධතාවය හමුවේ කථානායකවරයා විසින් පාර්ලිමේන්තුවේ කටයුතු ඉදිරියට පවත්වාගෙන යාමට තීරණය කළ අතර එහිදි අමාත්‍ය රමේෂ් පතිරණ විසින් ශ්‍රී ලංකා තේ මණ්ඩල පනත යටතේ නියෝග හතරක් සහ සමාගම් පනත යටතේ නියෝග කිහිපයක් පාර්ලිමේන්තුවට ඉදිරිපත් කරනු ලැබුවා.\nකෙසේවෙතත් විපක්ෂයේ මන්ත්‍රිවරුන් විරෝධතාවයේ නිරතව සිටියද අමාත්‍ය රමේෂ් පතිරණ ඉදිරිපත් කළ නියෝගවලට එරෙහිව ඡන්දයක් සමගි ජනබලවේගයේ පාර්ලිමේන්තු මන්ත්‍රි ආචාර්ය හර්ෂ ද සිල්වා ඉල්ලා සිටියා.\nඒ පිළිබදවද ඇතිවු විරෝධතා හමුවේ සභාවේ කටයුතු තවදුරටත් සිදුකර ගෙනයා නොහැකි බැවින් කථානායක මහින්ද යාපා අබේවර්ධන පාර්ලිමේන්තුව හෙට දිනය පෙරවරුව දක්වා කල් තැබන බව දැනුම් දුන්නා.\nමේ අතර, පාර්ලිමේන්තු තේරීම් කාරක සභාව විසින් මුදල් පිළිබද කාරක සභාවට සහ පාර්ලිමේන්තු කටයුතු පිළීබද කාරක සභාවට පත්කළ විපක්ෂයේ සමාජිකයින්ගේ නාම යෝජනා කතානායකරයා විසින් අද සභාවට ඉදිරිපත් කළා.\nඊට සිය මන්ත්‍රීවරුන්ගේ නම් ඇතුලත් නොකීරීම සම්බන්ධයෙන් උත්තර ලංකා සභාගය විසින් විපක්ෂ නායකවරයාට සහ විපක්ෂයේ ප්‍රධාන සංවිධායකවරයා චෝදනා එල්ල කරනු ලැබුවා.\nකෙසේ වෙතත්, මේ සියලු කරුණු සම්බන්ධයෙන් සාකච්ජා කිරීම සදහා අද පස්වරු 2ට පක්ෂ නායක රැස්වීමක් කැදවීමටයි කටයුතු කරනු ලැබුවේ.",
       "URL": "https://www.hirunews.lk/327933/ඡන්දය-ඉල්ලා-පාර්ලිමේන්තුව-උණුසුම්-වෙයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=522"
}