{
       "Source": "hirunews",
       "Timestamp": "Monday, 18 January 2021 - 11:01",
       "Headline": "හිටපු ඇමති රාජිත අධි චෝදනා භාරදීමෙන් අනතුරුව ඇප මත මුදාහැරේ (වීඩියෝ)",
       "News Content": "මෝදර ධීවර වරාය බදු දීමේදි රජයට පාඩු සිදු කළේ යැයි චෝදනා කරමින් අල්ලස් කොමිසම ගොනු කර තිබෙන නඩුවකට අදාළව එහි විත්තිකරුවන් ලෙස නම් කර සිටින හිටපු අමාත්‍ය රාජිත සේනාරත්න ඇතුලු තුන්දෙනෙකුට කොළඹ මහාධිකරණය හමුවේ අද (18) අධි චෝදනා පත්‍ර භාර දෙනු ලැබුවා.\nකොළඹ මහාධිකරණ විනිසුරු ප්‍රදීප් හෙට්ටිආරච්චි ඉදිරියේ මෙම අධි චෝදනා පත්‍ර භාර දීමෙන් පසුව මොවුන් රුපියල් ලක්ෂ 10 බැගින් වූ ශරීර ඇප මත මුදා හැරීමටයි නියෝග කෙරුණේ.\nමෙම නඩුවේ සෙසු විත්තිකරුවන් ලෙස ධීවර වරාය නීතිගත සංස්ථාවේ හිටපු සභාපති උපාලි ලියනගේ සහ එහි කළමනාකාර අධ්‍යක්ෂ නීල් රවීන්ද්‍ර මුණසිංහ නම් කර තිබෙනවා.\n2014 වසරේ අගෝසතු මස පළවනදා සහ එම වසරේ නොවැම්බර් මස පළවනදා අතර කාලසීමාව තුළ මෝදර ධීරව වරාය සී ගල්ෆ් යු. කේ ප්‍රයිවට් ලිමිටඩ් නමැති සමාගම වෙත අඩු මුදලකට බදුදීම සඳහා ධීවර වරාය නීතිගත සංස්ථාවේ අධ්‍යක්ෂ මණ්ඩලය පෙළඹවීම තුළින් රජයට පාඩුවක් සිදුකළේ යැයි චෝදනා කරමින් හිටපු අමාත්‍ය රාජිත සේනාරත්න ඇතුළු විත්තිකරුවන්ට එරෙහිව චෝදනා පහක් යටතේ අල්ලස් කොමිසම මෙම අධි චෝදනා පත්‍රය ගොනු කර තිබෙනවා.\nමෙම ක්‍රියාව තුලින් විත්තිකරුවන් අල්ලස් පනතේ 70 වන වගන්තිය යටතේ සඳහන් දූෂණය නමැති වරද සිදු කර ඇති බවයි මෙම අධිචෝදනා පත්‍රයේ දැක්වෙන්නේ.\nමෙහි සාක්ෂිකරුවන් ලෙස 17 දෙනෙකු නම් කර ඇති අතර නඩු භාණ්ඩ ලෙස ලේඛණ 55 ක් ද නම් කර තිබෙනවා.\nමේ අතර, මහර බන්ධනාගාර ගැටුමට අදාළ නඩුව අද ගම්පහ අධිකරණයේ විභාගයට ගැනීමට නියමිත අතර, සිරකරු අයිතිවාසිකම් සුරැකීමේ කමිටුව සහ බන්ධනාගාරගතව සිටින රැදවියන්ගේ ඥාතීන් ඇතුළු පිරිසක් අධිකරණය ඉදිරිපිට නිහඬ විරෝධතාවක නිරත වුණා.",
       "URL": "https://www.hirunews.lk/259998/හිටපු-ඇමති-රාජිත-අධි-චෝදනා-භාරදීමෙන්-අනතුරුව-ඇප-මත-මුදාහැරේ-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2205"
}