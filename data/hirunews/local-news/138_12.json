{
       "Source": "hirunews",
       "Timestamp": "Sunday, 30 July 2023 - 23:11",
       "Headline": "LPL පළමු තරගයේ ජය ජැෆ්නා කිංග්ස් කණ්ඩායමට",
       "News Content": "ලංකා ප්‍රිමියර්ලීග් තරගාවලියේ අද (30) පැවති සමාරම්භක තරගයෙන් කලම්බෝ ස්ට්‍රයිකර්ස් කණ්ඩායම පරදවා ලකුණු 21 ක ජයක් ලැබීමට ජැෆ්නා කිංග්ස් කණ්ඩායම සමත්වුණා.\nකොළඹ ආර්. ප්‍රේමදාස ක්‍රීඩාංගණයේ පැවති තරගයේ කාසියේ වාසිය දිනූ කලම්බො කණ්ඩායමේ නායක නිරෝෂන් දික්වැල්ල, පළමුව පන්දුවට පහරදීම සදහා ජැෆ්නා කණ්ඩායමට ආරාධනා කළා.\nඒ අනුව ජැෆ්නා කණ්ඩායම නියමිත පන්දු වාර විස්ස අවසානයේදී කඩුලු පහක් දැවී රැස් කළ ලකුණු සංඛ්‍යාව 173 ක්.\nජැෆ්නා කණ්ඩායම වෙනුවෙන් තවුහිත් රිඩෝයි පන්දු 309 කදී ලකුණු 54 ක් ලබාගත්තා.\nදුනිත් වෙල්ලාලගේ නොදැවී ලකුණු 25 යි.\nපිළිතුරු ඉනිම ක්‍රීඩා කළ කලම්බො කණ්ඩායමට පන්දුවාර 19 යි පන්දු 4 ක් අවසානයේදී සියල්ලන් දැවී රැස් කළ හැකිවූයේ ලකුණු 152 ක් පමණයි.\nනායක නිරෝෂන් දික්වැල්ල පන්දු 34 කදී ලකුණු 58 ක් රැස් කළා.\nමේ අතර ගාල්ල සහ දඹුල්ල කණ්ඩායම් අතරත්, මහනුවර සහ කොළඹ කණ්ඩායම් අතරත් තවත් තරග දෙකක් හෙට (31) පැවැත්වෙනවා.\nලංකා ප්‍රිමියර් ලීග් පන්දුවාර 20 ක්‍රිකට් තරගාවලියේ සිව්වැනි අදියරයේ සමාරම්භය අද කොළඹ ආර්.ප්‍රේමදාස ක්‍රීඩාංගණයේදී සනිටුහන් වුණේ විචිත්‍රවත් උත්සවයකින් අනතුරුවයි.\nමෙවරත් සුපුරුදු පරිදි කණ්ඩායම් 5ක සහභාගීත්වයෙන් ක්‍රියාත්මක වන තරගාවලිය අද සිට ලබන මස පළමු වැනිදා දක්වා මුලික වටයේ තරග කොළඹ ආර්.ප්‍රේමදාස ක්‍රීඩාංගණයේ දී පැවැත්වෙන අතර ඉතිරි තරග පල්ලෙකැලේ දී පැවැත්වීමට සැලසුම් කර තිබෙනවා.\nඑම තරග අගෝස්තු මස 4 වැනිදා සිට 8 වැනිදා දක්වා ක්‍රියාත්මකවීමට නියමිතයි.\nඅවසන් මහා තරගය අගෝස්තු මස 20 වැනිදා පැවැත්වීමට නියමිතයි.\nමෙවර ශූරයින්ට පිරිනමනු ලබන කුසලානය ඉවතලන ඇලුමිනියම් කෑන් ප්‍රතිචක්‍රීකරණය කර නිර්මාණය කර තිබීමත් කැපී පෙනෙනවා.\nඒ සදහා කෑන් 2523ක් භාවිතා කර තිබෙන අතර මෙලෙස ප්‍රතිචක්‍රීකරණය ලද කෑන් උපයෝගී කර ගනිමින් නිර්මාණය කරන ලද පළමු කුසලානය ද මෙය වනවා.",
       "URL": "https://www.hirunews.lk/343087/lpl-පළමු-තරගයේ-ජය-ජැෆ්නා-කිංග්ස්-කණ්ඩායමට",
       "Category": "Local News",
       "Parent URL": "https://www.hirunews.lk/local-news.php?pageID=138"
}