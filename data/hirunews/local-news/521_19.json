{
       "Source": "hirunews",
       "Timestamp": "Tuesday, 21 February 2023 - 19:33",
       "Headline": "රටේ තත්වය ගැන විපක්ෂය ඉල්ලූ විවාදයට ආණ්ඩුව බෑ කියයි (වීඩියෝ)",
       "News Content": "රටේ වත්මන් තත්ත්වය සම්බන්ධයෙන් සමගි ජන සන්ධානය ඉල්ලු විවාදය ආණ්ඩු පක්ෂය ප්‍රතික්ෂේප කර තිබෙනවා.\nඒ අද දහවල් කථානායක මහින්ද යාපා අබේවර්ධනගේ ප්‍රධානත්වයෙන් පැවති පාර්ලිමේන්තු කටයුතු පිළිබද කාරක සභාවේදියි.\nඑම විවාදය සදහා ඉල්ලිම සිදුකරනු ලැබුවේ විපක්ෂයේ ප්‍රධාන සංවිධායක පාර්ලිමේන්තු මන්ත්‍රී ලක්ෂමන් කිරිඇල්ල විසින්.\nඅත්‍යාවශ්‍ය මහජන සේවා පනත යටතේ ජනාධිපතිවරයාගේ නියමයන් අනිද්දා විවාදයට ගැනීමටද පාර්ලිමේන්තු කටයුතු පිළිබද කාරක සභාවේදි තීරණය වි තිබෙනවා.\nමේ අතර, මුදල් පිළිබද කාරක සභාව සහ පාර්ලිමේන්තු කටයුතු පිළිබද කාරක සභාවට සිය මන්ත්‍රීවරුන්ගේ නම් ඇතුලත් නොකීරීම සම්බන්ධයෙන් උත්තර ලංකා සභාගය විපක්ෂ නායකවරයාට සහ විපක්ෂයේ ප්‍රධාන සංවිධායකවරයාට චෝදනා එල්ල කරනු ලැබුවා.\nඒ එම කාරක සභාව සදහා වන විපක්ෂ මන්ත්‍රීවරුන්ගේ නම් කථානායකවරයා පාර්ලිමේන්තුවට ඉදිරිපත් කිරීමත් සමඟයි.\nමේ අතර,ආණ්ඩු පක්ෂයේ රැස්වීමක් අද ජනාධීපති රනිල් වික්‍රමසිංහගේ ප්‍රධානත්වයෙන් පාර්ලිමේන්තු සංකීර්ණයේදි පැවැත්වුණා.\nඊට හිටපු ජනාධිපති මහින්ද රාජපක්ෂ ඇතුළ ආණ්ඩු පක්ෂය නියෝජනය කරන මැති ඇමතිවරුන් සහභාගි වී ඇති අතර, එහිදි වැඩිදුරටත් සාකච්ජා කර ඇත්තේ හෙට විවාදයට ගැනීමට නියමිත වරාය නගරය ආර්ථික කොමිෂන් සභාව පනත යටතේ නියෝගයන් සම්බන්ධයෙන්.\nමේ අතර, පළාත් පාලන ඡන්ද විමසීම නියමිත දිනට පවත්වන ලෙස ඉල්ලා විපක්ෂයේ මන්ත්‍රීවරුන් සභාගර්භය මැදට පැමිණ විරෝධතාවයේ නිරත වීම හේතුවෙන් කථානායක මහින්ද යාපා අබේවර්ධන පාර්ලිමේන්තුව හෙට පෙරවරු 9.30 දක්වා කල් තබනු ලැබුවා.\nවිපක්ෂයේ ප්‍රධාන සංවිධායක පාර්ලිමේන්තු මන්ත්‍රී ලක්ෂමන් කිරිඇල්ල ඡන්ද විමසීම පිළිබද කථානායකවරයාගෙන් ප්‍රශ්න කිරීමත් සමග සභාවේ ඇතිවුයේ සංවදාත්මක තත්ත්වයක්.\nවිපක්ෂයේ මන්ත්‍රිවරුන් පාර්ලිමේන්තු මහලේකම්වරයා අසුන් ගන්නා ස්ථානයට පැමිණ පුවරු ප්‍රදර්ශනය කරමින් විරෝධාතාවයේ නිරත වූයේ සභාවේ කටයුතු වලට බාධා එල්ලකරමින්.\nඑහිදි වාසුදේව නානායක්කාර, විමල් විරවංශ, නලින් බණ්ඩාර, තුෂාර ඉදුනිල් අමරසේන ඇතුළු විපක්ෂයේ මන්ත්‍රිවරුන් පිරිසක් පාර්ලිමේන්තු සජීවී විකාශයේ කැමරා රූප රාමු වලට හසුවන සේ විරෝධතා පුවරු ප්‍රදර්ශනය කරනු දක්නනට ලැබුනා.\nමේ අතර ආණ්ඩු පක්ෂයේ පාර්ලිමේන්තු මන්ත්‍රිවරුන් වන මහින්දානන්ද අලුත්ගමගේ, සාගර කාරියවසම් සහ එස්.බි දිසානායකද ජන්ද විමසීම පවත්වන්නැයි ඉල්ලා සටන් පාඨ ඉදිරිපත් කිරිම විශේෂත්වයක්.\nකෙසේ වෙතත්, ජාතික ජන බලවේගයේ නායක පාර්ලිමේන්තු මන්ත්‍රී අනුර කුමාර දිසානායක ඇතුලු මන්ත්‍රීවරුන් තුන්දෙනා මෙම විරෝධතාව සඳහා එක්ව සිටියේ නැහැ.",
       "URL": "https://www.hirunews.lk/327970/රටේ-තත්වය-ගැන-විපක්ෂය-ඉල්ලූ-විවාදයට-ආණ්ඩුව-බෑ-කියයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=521"
}