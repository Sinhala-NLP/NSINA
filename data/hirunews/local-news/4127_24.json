{
       "Source": "hirunews",
       "Timestamp": "Saturday, 13 January 2018 - 12:45",
       "Headline": "වරාය සේවකයන් 10ක් රෝහලේ",
       "News Content": "හම්බන්තොට - මාගම්පුර වරායේ උපවාසයේ නිරත වූ සේවකයින් 11 දෙනාගෙන් 10 දෙනෙකුම මේ වන විට හම්බන්තොට මහරෝහල වෙත ඇතුළත් කර තිබෙනවා.\nමාගම්පුර වරාය සේවක සංගමයේ සම කැදවුම්කරු බුද්ධික ප්‍රසාද් හිරු ප්‍රවෘත්ති අංශයට සඳහන් කළේ ඉන් 6 දෙනෙකුම තවදුරටත් නේවාසිකව ප්‍රතිකාර ලබන බවයි.\nමේ සම්බන්ධයෙන් හිරු ප්‍රවෘත්ති අංශය හම්බන්තොට මහරෝහලෙන් විමසීමක් කළ අතර එහි ප්‍රකාශකයෙකු සඳහන් කළේ රෝහල් ගත කළ පුද්ගලයන්ගේ තත්ත්වය බරපතල නොවන බවයි.\nතමන් වරාය අධිකාරියට බදවා ගන්නා ලෙස බල කරමින් මාගම්පුර වරායෙන් ඉවත් කළ සේවකයින් ආරම්භ කළ මාරාන්තික උපවාසයට අදට දින 5ක් ගත වනවා.\nඑම වරායේ සේවය කළ 438 දෙනෙකු පසුගිය දා සේවයෙන් ඉවත් කරනු ලැබුවේ චීන සමාගමකට හම්බන්තොට වරායේ කටයුතු භාරදීමත් සමඟයි.\nමේ අතර හම්බන්තොට - මාගම්පුර වරායේ සේවයෙන් ඉවත් කෙරුණු සේවකයන් යළි වරාය අධිකාරියට බදවා ගන්නා ලෙස ඉල්ලමින් පැවැත්වෙන උපවාසයට අද (13) අලූතින් 11 දෙනෙකු එක්වුණා.\nඒ මීට පෙර උපවාසයේ නිරත වූ පිරිස රෝහල් ගත වීම හේතුවෙන්. නව උපවාසකරුවන් අතර කාන්තාවන් දෙදෙනෙකු ද සිටිනවා.",
       "URL": "https://www.hirunews.lk/180957/වරාය-සේවකයන්-10ක්-රෝහලේ",
       "Category": "Local News",
       "Parent URL": "https://www.hirunews.lk/local-news.php?pageID=4127"
}