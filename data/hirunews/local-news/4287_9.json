{
       "Source": "hirunews",
       "Timestamp": "Thursday, 05 October 2017 - 11:04",
       "Headline": "කැලණිය සරසවියේ වෛද්‍ය පීඨය හැර සෙසු පීඨ වසා දමයි",
       "News Content": "සිසුන් දෙපිරිසක් අතර ඇති වූ ගැටුමක් හේතුවෙන් කැලණිය විශ්වවිද්‍යාලයේ වෛද්‍ය පීඨය හැර සෙසු පීඨ තාවකාලිකව වසා දමා තිබෙනවා.\nවිශ්වවිද්‍යාලයේ ලේඛකාධිකාරි ඩබ්ලිව්. එම්. කරුණාරත්න හිරු ප්‍රවෘත්ති අංශයට කියා සිටියේ නේවාසිකාගාරවල රැදී සිටින සියලූ සිසුන්ට අද (05) දහවල් 12ට පෙර ඒවායෙන් පිටවන ලෙසට දැනුම් දී ඇති බවයි.\nවිද්‍යා පීඨයට වසර 50 ක් පිරීම නිමිත්තෙන් මේ වනවිට විශ්වවිද්‍යාලය තුළ ප්‍රදර්ශනයක් පැවැත්වෙනවා.\nඊට අදාළව සවිකර තිබූ බැනර් ඉවත් කරන ලෙසට මහා ශිෂ්‍ය සංගමයේ නියෝජිතයින් පිරිසක් දැනුම්දී ඇති අතර, ඊට විරෝධය පළ කිරීම නිසා විද්‍යාපීඨ සිසුන්ට ඊයේ පස්වරුවේ මෙලෙස පහරදී ඇති බවයි පොලිසිය සදහන් කළේ.\nපහරකෑමෙන් තුවාල ලැබූ සිසුන් 8 දෙනෙකු කිරිබත්ගොඩ මූලික රෝහලට ඇතුළත් කෙරුණු අතර, දෙදෙනෙකු හැර අනෙක් සිසුන් ප්‍රතිකාර ලබා ගැනීමෙන් අනතුරුව රෝහලෙන් පිටව ගොස් තිබෙනවා.\nකෙසේ වෙතත්, සිසුන් දෙපිරිසක් අතර ඇති වූ ගැටුමට විසදුම විශ්වවිද්‍යාලයේ තාවකාලික වසා දැමීම නොවන බවයි කැළණිය විශ්වවිද්‍යාලයේ මහා ශිෂ්‍ය සංගමයේ සභාපති විශ්ව ධනංජය ප්‍රකාශ කළේ.",
       "URL": "https://www.hirunews.lk/172648/කැලණිය-සරසවියේ-වෛද්‍ය-පීඨය-හැර-සෙසු-පීඨ-වසා-දමයි",
       "Category": "Local News",
       "Parent URL": "https://www.hirunews.lk/local-news.php?pageID=4287"
}