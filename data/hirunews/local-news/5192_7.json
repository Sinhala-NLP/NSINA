{
       "Source": "hirunews",
       "Timestamp": "Thursday, 28 January 2016 - 16:35",
       "Headline": "නිල ඇඳුම් වව්චර කාලය දීර්ඝ කරයි",
       "News Content": "2016 වසර සඳහා පාසැල් ළමුන්ට නිල ඇඳුම් වෙනුවෙන් ලබාදුන් වව්චර් පත් මගින් පෙබරවාරි මාසය අවසානය දක්වා රෙදි ලබාගැනීමට අවස්ථාව පවතින බව අධ්‍යාපන අමාත්‍යංශය පවසනවා.\nනිල ඇඳුම් වෙනුවෙන් ලබාදුන් වව්චර් පත් මේවන විට සියලු පාසැල් දරුවන් වෙත බෙදා දී අවසන් අතර එම වව්චර් මගින් නිල ඇඳුම් රෙදි ලබාගැනීම සඳහා වලංගු කාලය 31 වනදායින් අවසන් වන බවටයි සඳහන්ව ඇත්තේ.\nඑහෙත් කුමන හෝ හේතුවක් මත මෙතෙක් එම වව්චර්පත්වලින් රෙදි ලබාගැනීමට අපහසු සිසුන් වෙනුවෙන් වව්චර් පතේ වලංගු කාලය මාසයකින් දීර්ඝ කිරීමටයි අධ්‍යාපන අමාත්‍යංශය තීරණය කර ඇත්තේ.\nඒ අනුව ලබන 31 වනදායින් අවසන් වන බව දක්වා තිබුන ද එහි කාලය පෙබරවාරි 28 වනදා දක්වා දීර්ඝ කර තිබෙනවා.\nමේ සම්බන්ධයෙන් අදාළ වව්චර්පත්වලට මුදල් ගෙවන බැංකු දැනුවත් කර අවසන් බවයි අධ්‍යාපන අමාත්‍යංශය නිවේදනය කලේ.\nඑබැවින් මේ දක්වා වව්චර් මගින් නිල ඇඳුම් රෙදි ලබාගැනීමට නොහැකි වු දරුවන්ට පෙබරවාරි අවසානය දක්වා ඒ සඳහා අවස්ථාව පවතිනවා.",
       "URL": "https://www.hirunews.lk/124947/නිල-ඇඳුම්-වව්චර-කාලය-දීර්ඝ-කරයි",
       "Category": "Local News",
       "Parent URL": "https://www.hirunews.lk/local-news.php?pageID=5192"
}