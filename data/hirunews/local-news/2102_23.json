{
       "Source": "hirunews",
       "Timestamp": "Monday, 08 March 2021 - 11:26",
       "Headline": "පුද්ගලයෙකුගේ අතක් කපා මුදල් පැහැරගත් සැකකරුවන් සොයා පොලිස් පරීක්ෂණ",
       "News Content": "මීගහකිවුල, පොල්වත්ත ප්‍රදේශයේ නිවසකට අද (08) අලුයම් කාලයේ ඇතුළු වූ පුද්ගලයින් තිදෙනෙක් නිවසේ සිටි පුද්ගලයෙකුට පහරදී ඔහුගේ අතක් කපා මුදල් පැහැරගෙන ගොස් ඇති බව වාර්තා වනවා.\nකන්දකැටිය පොලිසිය පැවැසුවේ කොල්ලකරුවන් විසින් රුපියල් එක්ලක්ෂ පනස් දහසක මුදලක් මෙලෙස පැහැරගෙන ගොස් ඇති බවයි.\nසිද්ධියෙන් බරපතල තුවාල ලැබූ පුද්ගලයා ප්‍රදේශවාසීන් එක්ව මීගහකිවුල රෝහලට ඇතුළත් කර ඇති අතර මෙලෙස තුවාල ලබා ඇත්තේ 68 හැවිරිදි වියේ පසුවූ පුද්ගලයෙක්.\nමෙම පුද්ගලයා තමුන්ට අවශ්‍ය බෙහෙත් ආදිය ලබා ගැනීම සඳහා තමන් සතුව තිබූ ඉඩමක් ඊයේ (07) විකුණා මුදල් ලබාගෙන ඇති අතර කොල්ලකරුවන් විසින් පැහැරගෙන ගොස් ඇත්තේ එම මුදල් බවයි අනාවරණය වී ඇත්තේ.\nමුදල් කොල්ලකෑමට පැමිණි තිදෙනා එම ප්‍රදේශයේම පුද්ගලයින් බව තුවාලකරු විසින් හඳුනාගෙන තිබෙනවා.\nසිද්ධියට සම්බන්ධ සැකකරුවන් අත්අඩංගුවට ගැනීම සඳහා කන්දකැටිය පොලිසිය පරීක්ෂණ ආරම්භ කර ඇති බවයි අප වාර්තාකරු සඳහන් කළේ.",
       "URL": "https://www.hirunews.lk/264684/පුද්ගලයෙකුගේ-අතක්-කපා-මුදල්-පැහැරගත්-සැකකරුවන්-සොයා-පොලිස්-පරීක්ෂණ",
       "Category": "Local News",
       "Parent URL": "https://www.hirunews.lk/local-news.php?pageID=2102"
}