{
       "Source": "hirunews",
       "Timestamp": "Thursday, 11 November 2021 - 8:27",
       "Headline": "පීඩන අවපාතය උතුරු තමිල්නාඩුව දෙසට (වීඩියෝ)",
       "News Content": "ගිනිකොණදිග බෙංගාල බොක්ක මුහුදු ප්‍රදේශයේ පැවති අඩු පීඩන කලාපය මේ වන විට පීඩන අවපාතයක් දක්වා වර්ධනය වී පේදුරුතුඩුවේ සිට කිලෝමීටර් 250ක් පමණ උතුරු දෙසින් පවතින අතර, එය වයඹ දෙසට ගමන් කර අද (11) සවස් කාලයේ උතුරු තමිල්නාඩු වෙරළට ළඟා වේයැයි අපේක්ෂා කරන බව කාලගුණ විද්‍යා දෙපාර්තමේන්තුව සදහන් කළා.\nඒ අනුව දිවයින පුරා පැවති තද වැසි තත්ත්වය අද සිට අඩුවීමක් අපේක්ෂා කරන බවයි කාර්යයේ නියුතු කාලගුණ විද්‍යාඥ ශානිකා දිසානායක සදහන් කළේ.\nමේ අතර, නාය යාමේ අවදානමක් හේතුවෙන් නුවර - කොළඹ ප්‍රධාන මාර්ගය පහළ කඩුගන්නාවෙන් වසා දමා ඇති බව කෑගල්ල දිස්ත්‍රික් ලේකම් මහින්ද එස්. වීරසූරිය ප්‍රකාශ කළා.\nමේ හේතුවෙන් විකල්ප මාර්ග භාවිත කරන ලෙසයි පොලීසිය රියදුරන්ගෙන් ඉල්ලා සිටින්නේ.\nපේරාදෙනිය විශ්වවිද්‍යාලයේ භූ ගර්භ විද්‍යා අධ්‍යයන අංශයේ ජ්‍යෙෂ්ඨ මහාචාර්ය අතුල සේනාරත්න කියා සිටියේ අධික වර්ෂාවත් සමඟ කඩුගන්නාව බිංගෙය ආශ්‍රිත පහල ප්‍රදේශවල නාය යාම් ලක්ෂණ මතුව ඇති බවයි.\nමේ අතර, දිස්ත්‍රික්ක 17කට බලපා අයහපත් කාලගුණ තත්ත්වය හේතුවෙන් පවුල් 60,264කට අයත් පුද්ගලයින් දෙලක්ෂ 12, 060ක් පීඩාවට පත්ව සිටිනවා.\nඑමෙන්ම ආරක්ෂිත ස්ථානවල 12,000ක පිරිසක් රදවා ඇති බවයි ආපදා කළමනාකරණ මධ්‍යස්ථානයේ නියෝජ්‍ය අධ්‍යක්ෂ ප්‍රදීප් කොඩිප්පිලි සදහන් කළේ. අයහපත් කාලගුණ තත්ත්වය හේතුවෙන් ඇති වූ ආපදාවලින් පුද්ගලයින් 25 දෙනෙකු මිය ගියා.\nආපදා කළමනාකරණ මධ්‍යස්ථානයේ නියෝජ්‍ය අධ්‍යක්ෂ ප්‍රදීප් කොඩිප්පිලි සදහන් කළේ රාජාංගණය ඇතුළු ජලාශ රැසක මේ වන විටත් වාන් දොරටුව විවෘතව පවතින බවයි.\nදිස්ත්‍රික්ක 11 කට පනවා ඇති නායයාමේ අනතුරු ඇගවීමේ නිවේදනය අද පස්වරු 4 දක්වා තවදුරටත් ක්‍රියාත්මකයි.",
       "URL": "https://www.hirunews.lk/287663/පීඩන-අවපාතය-උතුරු-තමිල්නාඩුව-දෙසට-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1569"
}