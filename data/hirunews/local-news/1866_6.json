{
       "Source": "hirunews",
       "Timestamp": "Wednesday, 23 June 2021 - 10:06",
       "Headline": "රනිල් වික්‍රමසිංහ කථානායකවරයා ඉදිරියේ දිවුරුම් දෙයි (වීඩියෝ)",
       "News Content": "එක්සත් ජාතික පක්ෂයට හිමි වූ ජාතික ලැයිස්තු මන්ත්‍රී ධුරය සඳහා නම් කළ එම පක්ෂ නායක රනිල් වික්‍රමසිංහ අද පාර්ලිමේන්තුවේදී මීට සුළු වේලාවකට පෙර කථානායකවරයා ඉදිරියේ මන්ත්‍රීවරයෙකු ලෙස දිවුරුම් දුන්නා.\nඒ, කථානායක මහින්ද යාපා අබේවර්ධන ඉදිරියේයි.\nඒ අනුව හිටපු අග්‍රාමාත්‍ය රනිල් වික්‍රමසිංහට, දිවුරුම්දීමෙන් අනතුරුව ඔහු විපක්ෂයේ ඉදිරිපෙළ 13 වන අසුනෙහි අසුන් ගනු ලැබුවා.\nඑක්සත් ජාතික පක්ෂයට හිමිවූ මන්ත්‍රී ධුරය සඳහා ඔහු දිවුරුම් දෙන්නේ පසුගිය වසරේ අගෝස්තු 20 වන දින 9 වන පාර්ලිමේන්තුවේ සභා වාරය ආරම්භ කර මාස 09කට පසුව වීම විශේෂත්වයක්.\n1977 වර්ෂයේදී පළමු වරට කැලණිය, බියගම ආසනය නියෝජනය කරමින් පාර්ලිමේන්තුවට පිවිසෙම රනිල් ශ්‍රියාන් වික්‍රමසිංහ ජේ. ආර්. ජයවර්දන ආණ්ඩුවේ තරුණ කටයුතු හා රැකී රක්ෂා අමාත්‍යවරයා ලෙස දිවුරුම් දෙන්නේ මෙරට පාර්ලිමේන්තු ඉතිහාසයේ ලාබාලතම මන්ත්‍රීවරයා ලෙසටයි.\nදශක තුනකට අධික කාලයක් අඛණ්ඩව පාර්ලිමේන්තුව නියෝජනය කළ රනිල් වික්‍රමසිංහා, මෙරට වැඩිම අවස්ථා ගණනක් අග්‍රාමාත්‍ය ධුරයේ කටයුතු කළ දේශපාලනඥයෙකුද වනවා.\n1993 වර්ෂයේ ඩී. බී. විජේතුංග පාලන සමයේ පළමු වරට අග්‍රාමාත්‍ය ධුරයේ දිවුරුම් දෙන මොහු 2002 වසරේ දෙවන වරටත් 2015 වසරේ තෙවැනි වරට සහ 2016 යහපාලන ආණ්ඩුවේ අග්‍රාමාත්‍යවරයා ලෙස සිවු වන වරටත් දිව්රුම් දුන්නා.",
       "URL": "https://www.hirunews.lk/275101/රනිල්-වික්‍රමසිංහ-කථානායකවරයා-ඉදිරියේ-දිවුරුම්-දෙයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1866"
}