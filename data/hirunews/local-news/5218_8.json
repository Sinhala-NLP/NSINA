{
       "Source": "hirunews",
       "Timestamp": "Friday, 08 January 2016 - 8:59",
       "Headline": "ලක්ෂ 25 ක ඩොලර් නෝට්ටු සමඟ පාකිස්ථාන ජාතිකයන් දෙදෙනෙකු ගුවන්තොටේදී දැලේ",
       "News Content": "රුපියල් ලක්ෂ 25 කට වැඩි වටිනාකමක් සහිත ඩොලර් 18,000 ක ව්‍යාජ නෝට්ටු සමඟ පාකිස්ථාන ජාතිකයන් දෙදෙනෙකු කටුනායක ගුවන්තොටුපලේදී අත්අඩංගුවට ගෙන තිබෙනවා. මොවුන් කරච්චි නුවර සිට ඊයේ රාත්‍රියේ පැමිණ ඇත්තේ යූ.එල්.184 දරණ යානයෙන්. ගුවන්තොටුපල මත්ද්‍රව්‍ය නාශක කාර්යාංශය මගින් සැකපිට මොවුන් අත්අඩංගුවට ගෙන ප්‍රශ්න කිරීමේදී පවසා ඇත්තේ තමන් කැසිනෝ ක්‍රීඩාව කිරීම සඳහා මෙම මුදල් රැගෙන ආ බවයි. එම ඩොලර් නෝට්ටු පරීක්ෂා කිරීමේදී ව්‍යාජ ඒවා බව හඳුනාගෙන තිබෙනවා. ඒ අනුව, එම 35 හැවිරිදි සහ 67 හැවිරිදි පාකිස්ථාන ජාතිකයන් දෙදෙනා වැඩිදුර පරීක්ෂණ සඳහා අපරාධ පරීක්ෂණ දෙපාර්තමේන්තුව වෙත භාර දී ඇති බවයි පොලිස් මාධ්‍ය ප්‍රකාශක කාර්යාලය සඳහන් කළේ.",
       "URL": "https://www.hirunews.lk/123589/ලක්ෂ-25-ක-ඩොලර්-නෝට්ටු-සමඟ-පාකිස්ථාන-ජාතිකයන්-දෙදෙනෙකු-ගුවන්තොටේදී-දැලේ",
       "Category": "Local News",
       "Parent URL": "https://www.hirunews.lk/local-news.php?pageID=5218"
}