{
       "Source": "hirunews",
       "Timestamp": "Saturday, 25 February 2023 - 8:15",
       "Headline": "ඇමරිකාවෙන්, යුක්‍රේනයට තවත් ඩොලර් බිලියන 2ක යුධ ආධාර",
       "News Content": "ඇමරිකාව තවත් ඩොලර් බිලියන 2 ක ආරක්ෂක පැකේජයක් යුක්රේනය ලබාදෙන බවට දැනුම්දී තිබෙනවා.\nඇමරිකා එක්සත් ජනපද ආරක්ෂක දෙපාර්තමේන්තුව සඳහන් කළේ අධිබලැති කාලතුවක්කු, උණ්ඩ, රොකට් පද්ධති සඳහා අමතර පතොරම්, අධිතාක්ෂණික රොකට් පද්ධති, අධි තාක්ෂණික ඩ්‍රෝන යානා සහ විද්‍යුත් යුධෝපකරණ හඳුනාගැනීමේ උපකරණද එම පැකේජයට ඇතුළත් බවයි.\nමේ වනවිට ඇමරිකාව, යුක්රේනයට ඩොලර් බිලියන 32කට අධික යුධ ආධාර ලබාදී තිබෙනවා.\nමේ අතර රුසියාව යුක්රේන ආක්‍රමණයේ පළමු සංවත්සරය ඊයේ දිනයට යෙදී තිබූ අතර, ඊට සමගාමීව විදේශ මාධ්‍ය රුසියාව යුක්රේන ආක්‍රමණය කිරීමෙන් සිදුවූ හානිය පිළිබඳ දත්ත විදෙස් මාධ්‍ය ඊයේ වාර්තා කර තිබුණා.\nඒ අනුව ආසන්න වශයෙන් ඩොලර් බිලියන 350 කට අධික දේපළක් ගැටුම්වලින් විනාශ වී ඇති අතර, මිලියන 14 ක ජනතාව අවතැන්වී ඇති බවයි වාර්තාවන්නේ.\nඑමෙන්ම පුද්ගලයින් 23,000 කට වැඩි සංඛ්‍යාවක් මියගොස් තවත් 56,000 කට අධික පිරිසක් තුවාල ලබා ඇති බවයි එම වාර්තාවල දැක්වුණේ.\nමීට අමතරව 15,000 කට අධික පිරිසක් අතුරුදන්වී ඇති බවද එහි සඳහන්.\nමේ අතර චීන ජනාධිපති ෂී ජිං පිං ඉදිරියේදී හමුවීමට බලාපොරොත්තුවෙන් සිටින බව යුක්රේන ජනාධිපති වොලඩිමියර් සෙලෙන්ස්කි පවසනවා.\nවිදෙස් මාධ්‍ය වාර්තා කළේ එහිදී රුසියානු - යුක්රේන යුද්ධය අවසන් කිරීම සම්බන්ධයෙන් සාකච්ඡා කිරීමට බලාපොරොත්තු වන බවයි.",
       "URL": "https://www.hirunews.lk/328258/ඇමරිකාවෙන්-යුක්‍රේනයට-තවත්-ඩොලර්-බිලියන-2ක-යුධ-ආධාර",
       "Category": "Local News",
       "Parent URL": "https://www.hirunews.lk/local-news.php?pageID=514"
}