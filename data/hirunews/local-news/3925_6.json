{
       "Source": "hirunews",
       "Timestamp": "Sunday, 27 May 2018 - 9:37",
       "Headline": "යතුරුපැදි අනතුරකින් තරුණයෙක් මරුට",
       "News Content": "වීරවිල සැතපුම් 2 කණුව අසල සිදුවු අනතුරකින් යතුරුපැදියක ගමන් කළ තරුණයෙකු මියගොස් තිබෙනවා.\nඅද අලුයම 1.20 ට පමණ අනතුර සිදුවී ඇත්තේ යතුරුපැදිය අත් ට්‍රැක්ටරයක ගැටීමෙන්.\nඅනතුර සිදුවන අවස්ථාවේ යතුරුපැදියේ තරුණයන් 3 දෙනෙකු ගමන් කර ඇති අතර පසුපැදිකරුවන් දෙදෙනා දෙබරවැව රෝහලට ඇතුලත් කර තිබෙනවා.\nඉන් එක් අයෙක් වැඩිදුර ප්‍රතිකාර සඳහා හම්බන්තොට රෝහලට මාරුකර යවා ඇති බවයි පොලිසිය කියාසිටියේ.\nමියගොස් ඇත්තේ යතුරුපැදිය පැදවූ තිස්සමහාරාම ගෝනගමුව ප්‍රදේශයේ පදිංචි 27 හැවිරිදි අයෙක්.\nතුවාල ලබා ඇත්තේ ගෝනගමුව ප්‍රදේශයේම පදිංචි අවුරුදු 26 සහ 28 වයස්වල පසුවන දෙදෙනෙක්.\nමෙම අනතුරින් පසු එම ස්ථානයට පැමිණි ප්‍රදේශවාසීන් කළ පහරදීමෙන් අත් ට්‍රැක්ටරයේ රියදුරා ද තුවාල ලබා දෙබරවැව රෝහලට ඇතුලත් කර තිබෙනවා.\nමියගිය තරුණයාගේ සිරුර දෙබරවැව රෝහලේ තැන්පත් කර ඇති අතර පශ්චාත් මරණ පරීක්ෂණය අද පැවැත්වීමට නියමිතයි.\nවීරවිල පොලිසිය විමර්ශණ මෙහෙයවනවා.",
       "URL": "https://www.hirunews.lk/191661/යතුරුපැදි-අනතුරකින්-තරුණයෙක්-මරුට",
       "Category": "Local News",
       "Parent URL": "https://www.hirunews.lk/local-news.php?pageID=3925"
}