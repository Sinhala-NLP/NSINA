{
       "Source": "hirunews",
       "Timestamp": "Friday, 01 July 2022 - 18:20",
       "Headline": "මහ නාහිමිවරුන්ගෙන් ජනපතිට ලිපියක් (වීඩියෝ)",
       "News Content": "අස්ගිරි, මල්වතු, අමරපුර සහ රාමඤ්ඤ මහා නිකායන්හි මහ නාහිමිවරුන් විසින් ජනාධිපති ගෝඨාභය රාජපක්ෂ වෙත ලිපියක් යොමුකර තිබෙනවා.\nදේශපාලනික හා ආර්ථික ස්ථාවරත්වයක් තුලින් ජන ජීවිත සුරක්ෂිත කිරීමට වහා ක්‍රියාත්මක විය යුතු බවට දක්වමිනුයි එම ලිපිය යොමුකර ඇත්තේ.\nඋද්ගතව ඇති අර්බුද විසඳීම සඳහා සාධනීය පියවර ගන්නා බවට තමන් වහන්සේලාට ලිඛිතව දැන්වුව ද එකී අර්බුද සඳහා සැබෑ විසඳුම් පසෙකලා සුපුරුදු පක්ෂ දේශපාලන න්‍යායපත්‍රය මත ක්‍රියාත්මක වීම පිළිබඳ අප්‍රසාදය පළ කරන බව ද එහි සඳහන්.\nසීඝ්‍රයෙන් ඉහළ යන ජීවන වියදම හමුවේ පීඩනය දරාගත නොහැකි මහජනතාව මුහුණදෙන දුක් ගැහැට දිනෙන් දින ඉහළ යමින් පවතින අතර අත්‍යවශ්‍ය ආහාර ඖෂධ හා ඉන්ධන සපයා ගැනීමේ දුෂ්කරතාවෙන් හෙම්බත්ව සිටින ජනතාව මූලික ජීවන අවශ්‍යතා සම්පූර්ණ කර ගැනීමට අසමත්ව දැඩි මානසික පීඩාවකට ලක්ව සිටින බව ද මහනාහිමිවරුන් පෙන්වා දෙනවා.\nතමන් වහන්සේලා ඉදිරිපත් කළ යෝජනා මාලාවන්ට ආරම්භයේදීම රාජ්‍ය නායකයා ලෙසට යම් නම්‍යශීලීභාවයක් දැක්වුයේ නම් මෙවන් අරාජිකත්වයක් රට තුල නිර්මාණය නොවනු ඇති බවට තමන්ගේ විශ්වාසය බවයි එම ලිපියේ ප්‍රකාශකර ඇත්තේ.\nනිශ්චිත සාර්ව ආර්ථික සැලැස්මක් නොමැතිව කටයුතු කිරීම හේතුවෙන් අද වන විට ශ්‍රී ලංකාව අසමත් රාජ්‍යයක් බවට පත්වී අවසන් බව ද මහනාහිමිවරුන් සිය ලිපිය මගින් සඳහන් කර තිබෙනවා.\nවිධායකහ හා ව්‍යවස්ථාදායකය එක්ව රට තුළ සිදුවූ හා සිදුවන දූෂණ වංචා වළක්වා නීතියේ ආධිපත්‍ය ස්ථාපිත කිරීමට කටයුතු නොකිරීම රට තුළ නිර්මාණය වී ඇති වත්මන් අරාජිකත්වයට හේතුව බව මේවන විට ප්‍රත්‍යක්ෂ වී අවසන් බව ද එහි සඳහන්.\nජනතා ගැටලු සඳහා නිසි පිළිතුරු සැපයීම වෙනුවට ජනතා විරෝධය නොසලකා මර්දනකාරී ක්‍රියා පිළිවෙතක් අනුගමනය කිරීම එල්ල වන ජනතා විරෝධය තවදුරටත් තීව්‍ර කිරීමට හේතුවනු ඇති බව ද එම ලිපියෙන් පෙන්වා දෙනවා.\nරජය පිළිබඳ දැඩි මහජන විරෝධතාවක් එල්ලවන මෙවන් මොහොතක ජාත්‍යන්තර ආධාර ලබා ගැනීම ද දැඩි අර්බුධයකට පත්ව තිබෙනවා.\n22 වන ව්‍යවස්ථා සංශෝධනය වහා සම්මත කර ආර්ථික ස්ථාවරත්වයක් රට තුළ ඇතිකර මහජනතාව වෙත කඩිනම් සහන සැලසීම සඳහා නිශ්චිත කෙට් කාලීන පොදු අවම වැඩපිළිවෙලක් ඉදිරිපත් කිරීමට රාජ්‍ය නායකයා ලෙස නැවතත් සියලු පක්ෂ නායකයින් කැඳවා නිර්ව්‍යාජ සර්ව පාක්ෂික ආණ්ඩුවක් පත්කර ගැනීමට පියවර ගත යුතු බවයි මහනාහිමිවරුන් අවධාරණය කරන්නේ.\nනිර්මාණය වී ඇති සමාජ අසහනය හා මහජන පීඩාවන් පිළිබඳ සංවේදීව එකගතා සහිතව හෝ සියලු පක්ෂ නායකයින් යම් නිශ්චිත කාලයකට මහජන සුභසිද්ධිය උදෙසා එක්ව කටයුතු කිරීම කාලෝචිත බව ද උන්වහන්සේලා පෙන්වා දෙනවා.\nඑමෙන්ම එම සර්ව පාක්ෂික ආණ්ඩුව පිහිටුවීමේදී ජනාධිපතිවරයා සහ පක්ෂ නායකයින් එකගතාවක් ඇතිකරගත යුතු යෝජනා කිහිපයක් ද අදාළ ලිපියේ දක්වා තිබෙනවා.\nඒ සඳහා යෝජනා 10ක් ද එම ලිපියේ ඉදිරිපත් කර තිබෙනවා.\nසර්ව පාක්ෂික ආණ්ඩුවේ කාල සීමාව මාස 06කට සීමා කිරීම, එම ආණ්ඩුවේ ප්‍රධානියා ලෙස පක්ෂ නායකයෙකු පත් කර ගැනීමට නොහැකි නම් පිළිගත් නිර්පාක්ෂික පුරවැසියෙකු ජාතික ලැයිස්තුවෙන් පාර්ලිමේන්තුවට පත්කර ගැනීම, උපරිමය 15කට සීමා වූ අමාත්‍ය මණ්ඩලයක් පත් කිරීම ඇතුළු යෝජනා ඒ අතර වනවා.",
       "URL": "https://www.hirunews.lk/308750/මහ-නාහිමිවරුන්ගෙන්-ජනපතිට-ලිපියක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1053"
}