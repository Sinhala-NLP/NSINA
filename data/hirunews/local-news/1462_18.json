{
       "Source": "hirunews",
       "Timestamp": "Wednesday, 29 December 2021 - 14:38",
       "Headline": "පොහොර නොමැතිව ප්‍රදේශ කිහිපයක ගොවීන් පීඩාවක (වීඩියෝ)",
       "News Content": "පොහොර නොමැති නිසා දිවයිනේ ප්‍රදේශ කිහිපයක ගොවීන් තවමත් මැසිවිලි නගනවා.\nගොවීන් පවසන්නේ, හැකි ඉක්මනින් පොහොර ලබා දීම සදහා කටයුතු කර දෙන ලෙසටයි.\nනොච්චියාගම බඩඉරිඟු ගොවීන් රසායනික පොහොර නොමැතිකමින් නිසි අස්වැන්නක් නොමැති බවට මැසිවිලි නගනවා.\nමේ අතර බදුල්ල - හින්නාරංගොල්ල ප්‍රදේශයේ කුඩා තේ වතු හිමියන් අස්වැන්න ප්‍රමාණවත් පරිදි නොලැබෙන බැවින් හැකි ඉක්මනින් අවශ්‍ය පොහොර ලබා දෙන ලෙස බලධාරීන්ගෙන් ඉල්ලා සිටිනවා.\nබදුල්ල කැන්දගොල්ල ගොවීන්ද චෝදනා කරන්නේ පොහොර නොමැතිකමින් සිය ජීවනෝපාය වූ ගෝවා ගොවිතැන අඩාල වී ඇති බවයි.\nබණ්ඩාරවෙල - මකුල්ඇල්ලල වෙහෙරගලතැන්න ගම්මානවල මෙන්ම බොහෝ ප්‍රදේශවල ගෝවා ගොවීන් කොම්පෝස්ට් යොදා වගා කළ ගෝවා වගාව විනාශ වී ඇති බවත්, පොහොර නොමැති කමින් නිසි අස්වැන්නක් නොමැති බවත් ගොවීන් පෙන්වා දෙනවා.\nකවුඩුල්ල ව්‍යාපාරයේ මැදිරිගිරිය ප්‍රදේශයේ වී ගොවීන්ට ද මෙවර නිසි අස්වැන්නක් නොමැති බවට පවසනවා.\nමේ අතර වෙළෙඳ අමාත්‍ය ආචාර්ය බන්දුල ගුණවර්ධන මහතා කොළඹ පිටකොටුව සහල් තොග වෙළෙඳසැල් වෙත පැමිණියේ මිල ගණන් පිළිබඳ විමසා බැලීමටයි.\nඑහිදී ඔහු සඳහන් කළේ වරායේ සිරවී ඇති සහල් තොග සහිත බහාලුම් නිදහස් කිරීම සඳහා ආනයනකරුවන් වෙත අවශ්‍ය ඩොලර් අද නිකුත් කරන බවයි.",
       "URL": "https://www.hirunews.lk/292473/පොහොර-නොමැතිව-ප්‍රදේශ-කිහිපයක-ගොවීන්-පීඩාවක-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1462"
}