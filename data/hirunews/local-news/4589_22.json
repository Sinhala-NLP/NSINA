{
       "Source": "hirunews",
       "Timestamp": "Wednesday, 29 March 2017 - 14:38",
       "Headline": "අනාගතය අරඹන්න තරුණ තරුණියන් 6000ක් ත්‍රිකුණාමලයට (ඡායාරූප)",
       "News Content": "හත්වැනි යොවුන් පුරය අද (29) පස්වරුවේ ආරම්භ වනවා.\nමෙවර එහි තේමාව වන්නේ “අනාගතය ඇරඹුණා” යන්නයි.\nත්‍රිකුණාමල  මැක්හෙයිෂර් ක්‍රීඩාංගනයේ දී ඇරඹෙන උත්සවය සඳහා තරුණ තරුණියන් 6000ක් පමණ මේ වනවිට ත්‍රිකුණාමලයට පැමිණෙමින් සිටිනවා.\nඅග්‍රාමාත්‍ය රනිල් වික්‍රමසිංහ මහතාගේ අදහසක් මත ජාතික තරුණ සේවා සභාවේ සභාපති නීතීඥ එරන්ද වැලිඅංගේ විසින් මෙහෙයවනු ලබන යොවුන් පුරය 2017 වැඩසටහන  ආරම්භ කිරීමේ අවස්ථාවට අමාත්‍ය නිරෝෂන් පෙරේරා සහ ද්‍රවිඩ ජාතික සන්ධානයේ නායක ආර්.සම්බන්ධන් අද පස්වරුවේ සහභාගිවීමට නියමිතයි.\nඅද ආරම්භවන තරුණ කඳවුර සම්බන්ධයෙන් කළ විමසීමක දී ජාතික තරුණ සේවා සභාවේ සභාපති නීතීඥ එරන්ද වැලිඅංගේ සඳහන් කළේ පැමිණෙන තරුණ තරුණියන් සාදරයෙන් පිළිගැනීම සඳහා සියලු කටයුතු මේ වනවිට සුදානම් කර ඇති බවයි.\nඅග්‍රාමාත්‍යවරයා මාර්තු 31  වන දින යොවුන් පුරය සඳහා එක්වීමට නියමිතව තිබෙනවා.",
       "URL": "https://www.hirunews.lk/158031/අනාගතය-අරඹන්න-තරුණ-තරුණියන්-6000ක්-ත්‍රිකුණාමලයට-ඡායාරූප",
       "Category": "Local News",
       "Parent URL": "https://www.hirunews.lk/local-news.php?pageID=4589"
}