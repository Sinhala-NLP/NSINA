{
       "Source": "hirunews",
       "Timestamp": "Monday, 25 July 2022 - 13:15",
       "Headline": "පාසල්වලට සිසුන්ගේ පැමිණීම ඉහළ මට්ටමක (වීඩියෝ)",
       "News Content": "පාසල් අද සිට යළි ආරම්භයත් සමඟ සිසුන්ගේ පැමිණීම ඉතා ඉහළ මට්ටමක පැවති බව අධ්‍යාපන අමාත්‍යාංශය පවසනවා.\nඉන්ධන අර්බුදය හමුවේ ඇතිවූ ප්‍රවාහන දුෂ්කරතා සැළකිල්ලට ගනිමින් පාසල් සති කිහිපයක් වසා දැමීමෙන් අනතුරුවයි අද යළි අධ්‍යයන කටයුතු සඳහා විවෘත කරනු ලැබුවේ.\nඅද සිට පාසල් සතියට දින 3 ක් එනම්, සඳුදා, අඟහරුවාදා සහ බ්‍රහස්පතින්දා දිනයන්හි පමණක් පැවැත්වෙනු ඇති.\nකෙසේ වෙතත් දකුණු පළාතේ පාසල් අද සිට සතියේ දින පහේම පැවැත්වීමටයි පියවර ගෙන ඇත්තේ.\nකෙසේ වෙතත් පාසල්වල සිසුන්ගේ පැමිණීම ඉහළ මට්ටමක පැවතියද සිසුන්ට අවශ්‍ය ප්‍රවාහන පහසුකම් සඳහා බස් රථ ප්‍රමාණවත් නොවූ තත්වයක් ප්‍රදේශ රැසකින් වාර්තාවුණා.\nපාසල් බස් රථ සහ වෑන් රථ සඳහා ශ්‍රී ලංගම ඩිපෝ මගින් ඉන්ධන ලබාදීමට පියවර ගැනුනු අතර, ශ්‍රී ලංගම සිසු සැරිය බස් රථ සියල්ල අද දිනයේ ධාවනයට එක් කළ බවයි ශ්‍රී ලංකා ගමනාගමන මණ්ඩලය සඳහන් කළේ.\nලංකා ගුරු සංගමයේ සභාපති ප්‍රියන්ත ප්‍රනාන්දු අනුරාධපුරයේදී අද මාධ්‍ය වෙත අදහස් දක්වමින් කියා සිටියේ ඉන්ධන නිසි ලෙස ලබාගැනීමට නොහැකිවීමෙන් ගුරුවරුන්ට ප්‍රවාහන දුෂ්කරතා මතුව ඇති බවයි.\nලංකා පෞද්ගලික බස් හිමියන්ගේ සංගමයේ සභාපති ගැමුණු විජේරත්න සඳහන් කළේ පාසල් ආරම්භයත් සමඟ අද දිනයේ බස් රථ වැඩි ප්‍රමාණයක් ධාවනයට එක් කළ බවයි.\nමේ අතර යාපනයේ ශ්‍රී ලංගම බස් රථ සේවකයින් සහ පෞද්ගලික බස් රථ වර්ජනයක් ආරම්භ කර තිබෙනවා.\nඉන්ධන නොලැබීම සහ යාපනයේ ශ්‍රී ලංගම බස් රථ රියදුරෙකුට සහ කොන්දොස්තරවරයෙකුට ගල්ගමුව ඩිපෝවේ පිරිසක් පසුගිය 22 වනදා සිදුකළ පහරදීමකට සම්බන්ධ සැකකරුවන් අත්අඩංගුවට ගන්නා ලෙස බල කරමින් මෙම වර්ජනය ආරම්භ කර ඇති බවයි වාර්තාවන්නේ.\nකෙසේ වෙතත් බස් වර්ජනය හේතුවෙන් අද දිනයේ පාසල් සිසුන් මෙන්ම රාජ්‍ය සේවකයින් ඇතුලු මගීන්ට ගමනාගමන පහසුකම් නොමැතිව දුෂ්කරතාවට පත්වූ බව අප වාර්තාකරු සඳහන් කළා.",
       "URL": "https://www.hirunews.lk/310910/පාසල්වලට-සිසුන්ගේ-පැමිණීම-ඉහළ-මට්ටමක-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=994"
}