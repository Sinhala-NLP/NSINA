{
       "Source": "hirunews",
       "Timestamp": "Saturday, 15 May 2021 - 13:15",
       "Headline": "අලෙවි කර ගැනීමට නොහැකිව මීගොඩ එළවළු ජනතාවට දන් දෙයි (වීඩියෝ)",
       "News Content": "පෑලියගොඩ මැනිං වෙළද සංකීර්ණය සහ මීගොඩ ආර්ථික මධ්‍යස්ථානය වෙත අද (15) දිනයේදීත් එළවළු තොග විශාල වශයෙන් ලැබී තිබුණත් ඒවා මිලදී ගැනීම සඳහා ගැනුම්කරුවන් නොපැමිණීම හේතුවෙන් ගොවීන් දැඩි අපහසුතාවට පත්ව සිටිනවා.\nමේ අතර, මීගොඩ ආර්ථික මධ්‍යස්ථානය වෙත ලැබී තිබූ රුපියල් ලක්ෂ 10ක පමණ වටිනාකමකින් යුත් එළවළු තොග විකුණා ගැනීමට නොහැකිව ජනතාවට නොමිළේ ලබාදීමට ගොවීන් කටයුතු කර තිබූණා.\nසංචරණ සීමා පනවා තිබුණ ද රජය විසින් දැනුම් දුන්නේ එළවළු ඇතුළු අත්‍යාවශ්‍ය ආහාර ද්‍රව්‍ය ප්‍රවාහනය සඳහා අවසර හිමි වන බවයි.\nඒ අනුව ඊයේ සහ අද දිනයේදීත් ආර්ථික මධ්‍යස්ථාන වෙත ගොවීන් සිය එළවළු තොග රැගෙනවිත් තිබුණා.\nඑහෙත් ආර්ථික මධ්‍යස්ථාන වෙත එළවළු මිලදී ගැනීම සඳහා වෙළඳුන් නොපැමිණීම හේතුවෙන් ගොවින් පත්වූයේ දැඩි අපහසුතාවයකටයි.\nපෑලියගොඩ මැනිං වෙළද සංකීර්ණයට අදත් එළවළු තොග රැගෙන ආ ගොවීන් සිය තොග අලෙවිකර ගැනීමට නොහැකිව අපහසුතා රැසකට මුහුණ දුන් බවයි ඔවුන් හිරු ප්‍රවෘත්ති අංශයට සදහන් කළේ.\nඑමෙන්ම, මීගොඩ ආර්ථික මධ්‍යස්ථානයට ද අද දිනයේදී විශාල එළවළු තොග ලැබී තිබූ අතර, එලෙස ලැබී තිබූ රුපියල් ලක්ෂ 10ක පමණ එළවළු තොග ජනතාවට නොමිළේ ලබාදීමටයි එහි ව්‍යාපාරිකයින් කටයුතු කර තිබුණේ.\nකෙසේ වෙතත්, මීගොඩ ආර්ථික මධ්‍යස්ථානය හෙට වසා දැමීමට තීරණය කර ඇති අතර, එය යළි විවෘත වන්නේ අනිද්දා දිනයේදියි.\nඑමෙන්ම, දඹුල්ල ආර්ථික මධ්‍යස්ථානය ද ඊයේ දින විවෘතව තිබුණ ද අද සහ හෙට වසා තැබීමට කළමනාකරණ භාරය තීරණය කර තිබුණේ එළවළු මිලදී ගැනීම සඳහා ගැනුම්කරුවන් නොපැමිණීම හේතුවෙන්.\nකෙසේ වෙතත් ඊයේ දඹුල්ල ආර්ථික මධ්‍යස්ථානය වෙත ගෙන එනු ලැබූ එළවළු තොග රජය විසින් මිලදී ගෙන ඉන් කොටසක් යුධ හමුදාවේ මැදිහත් වීමෙන් ප්‍රවාහනය කර තිබෙනවා.\nමේ අතර වෙළද අමාත්‍ය බන්දුල ගුණවර්ධන කොළඹ දී අද මාධ්‍ය වෙත අදහස් දක්වමින් සඳහන් කළේ ආර්ථික මධ්‍යස්ථාන වෙත එළවළු මිලදී ගැනීම සඳහා ගැනුම්කරුවන්ට පැමිණීමට අවස්ථාව හිමිව පවතින බවයි.\nඑමෙන්ම, ඊයේ දිනයේදී ගැනුම්කරුවන් නොපැමිණීම හේතුවෙන් අපහසුතාවට පත්ව සිටි පෑලියගොඩ මත්ස්‍ය වෙළද සංකීර්ණයට අද දිනය වන විට ගැනුම්කරුවන් යම්තාක් දුරට පැමිණ සිටි බවයි හිරු වාර්තාකරු සදහන් කළේ.\nමේ අතර, දිවයින පුරා තොග වෙළඳුන්ට පිටකොටුව තොග වෙළඳපොලෙන් අත්‍යවශ්‍ය පරිභෝජන භාණ්ඩ මිලදී ගැනීමට හෙට සිට අවසර ලබාදෙන බව වෙළඳ අමාත්‍ය ආචාර්ය බන්දුල ගුණවර්ධන ප්‍රකාශ කළා.\nපිටකොටුව තොග වෙළඳ පොලේ නිරීක්ෂණයකට අද එක්වෙමින් ඔහු කියා සිටියේ තමන්ට අදාළ ප්‍රාදේශීය ලේකම් කාර්යාලයෙන් අවසරපත්‍රයක් ලබාගෙන තොග මිලදී ගැනීම සඳහා පමණක් පිටකොටුව තොග වෙළඳ මධ්‍යස්ථානය වෙත පැමිණිය හැකි බවයි.\nඑම අවස්ථාවට අත්‍යාවශ්‍ය ආහාර ද්‍රව්‍ය ගෙන්වන්නන්ගේ සංගමයේ මාධ්‍ය ප්‍රකාශක නිහාල් සෙනෙවිරත්න ද එක්ව සිටි අතර, එහිදී ඔහු ප්‍රකාශ කළේ තොග වෙළදසැල්වල සේවය කරන සේවක සේවිකාවන්ට ද කොරෝනා එන්නත ලබාදිය යුතු බවටයි.",
       "URL": "https://www.hirunews.lk/271435/අලෙවි-කර-ගැනීමට-නොහැකිව-මීගොඩ-එළවළු-ජනතාවට-දන්-දෙයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1952"
}