{
       "Source": "hirunews",
       "Timestamp": "Tuesday, 26 October 2021 - 8:33",
       "Headline": "අංගොඩ ලොක්කාගේ ගෝලයෙකු වෙඩි තබා ඝාතනය කෙරේ (වීඩියෝ)",
       "News Content": "අංගොඩ - මීගහවත්ත ප්‍රදේශයේ අද අලුයම සිදු වූ වෙඩි තැබීමෙන් මිය ගිය පුද්ගලයා පාතාල කල්ලි සාමාජික අංගොඩ ලොක්කාගේ ගෝලයෙකු බවට අනාවරණ වී තිබෙනවා.\nපොලීසිය සදහන් කළේ, මීගහවත්ත ප්‍රදේශයේම පදිංචි නුවන් මිලින්ද නැමති 42 හැවිරිදි අයෙකු මෙලෙස ජීවිතක්ෂයට පත්ව ඇති බවයි.\nවෙඩි තැබීමෙන් තවත් අයෙකු තුවාල ලබා කොළඹ ජාතික රෝහලට ඇතුළත් කෙරුණු අතර, ඔහු මිය ගිය පුද්ගලයාගේ මස්සිනා බවට හෙළි වී තිබෙනවා.\nමිය ගිය පුද්ගලයා පාතාල කල්ලි සාමාජිකයෙකු වන අංගොඩ ලොක්කාගේ ගෝලයෙකු මෙන්ම විදෙස්ගතව සිටින අපරාධ කල්ලි සාමාජිකයෙකු ද වන ඉතාලි චමින්ද නැමැත්තාගේ සමීපතමයෙකු බවට ද අනාවරණ වී තිබෙනවා.\nපුද්ගලයින් දෙදෙනෙකු යතුරුපැදියකින් පැමිණ එය මීගහවත්ත ප්‍රදේශයේ විහාරස්ථානයක් අසල නවතා මිය ගිය පුද්ගලයාගේ නිවස අසලට පැමිණ තිබෙනවා.\nඉන් අනතුරුව ඔවුන් නිවැසියන් අවදි කොට වෙඩි තැබීම සිදු කර අදාළ යතුරුපැදියෙන්ම පළා ගොස් ඇති බවයි පොලිස් පරීක්ෂණවලදී හෙළි වී ඇත්තේ.\nසැකකරුවන් කවුරුන් ද යන්න මෙතෙක් හෙළි වී නොමැති අතර, ඒ සම්බන්ධයෙන් සහ වෙඩි තැබීමට හේතුව සොයා බස්නාහිර පළාත් දකුණ අපරාධ කොට්ඨාස විමර්ශන ආරම්භ කර ඇති බව පොලිස් මාධ්‍ය ප්‍රකාශක ජ්‍යෙෂ්ඨ පොලිස් අධිකාරී නිහාල් තල්දූව කියා සිටියා.\nමේ අතර, බස්නාහිර පළාත් ජ්‍යෙෂ්ඨ නියෝජ්‍ය පොලිස්පති දේශබන්දු තෙන්නකෝන් ද අද උදෑසන වෙඩි තැබීම සිදු වූ ස්ථානය නිරීක්ෂණයට ලක් කළා.",
       "URL": "https://www.hirunews.lk/286072/අංගොඩ-ලොක්කාගේ-ගෝලයෙකු-වෙඩි-තබා-ඝාතනය-කෙරේ-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1605"
}