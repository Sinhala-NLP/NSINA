{
       "Source": "hirunews",
       "Timestamp": "Thursday, 09 September 2021 - 15:47",
       "Headline": "නීති විරෝධීව රැගෙන ඒමට උත්සාහ කළ වියළි කහ කිලෝ 1172ක් සමග දෙදෙනෙකු අත්අඩංගුවට",
       "News Content": "නීති විරෝධීව මෙරටට රැගෙන ඒමට උත්සාහ කළ වියළි කහ කිලෝ 1172ක් සහ ඩිංගි යාත්‍රාවක් සමග සැකකරුවන් දෙදෙනෙකු නාවික හමුදාව අත්අඩංගුවට ගෙන තිබෙනවා.\nඅද (09) අළුයම වයඹ නාවික විධානයට අයත් විශේෂ යාත්‍රා බලඝණයේ කණ්ඩායමක් විසින් සිලාවතුර ප්‍රදේශයට ඔබ්බෙන් වූ මුහුදු තීරයේ සිදු කළ විශේෂ මෙහෙයුමකදීයි මෙම කහ තොගය සොයාගෙන ඇත්තේ.\nඑහිදී ගොඩබිම දෙසට යාත්‍රා කරමින් තිබූ සැක කටයුතු ඩිංගි යාත්‍රාවක් පරීක්ෂා කර ඇති අතර එහි තිබී උර 18ක අසුරන ලද වියළි කහ කිලෝ 679ක් සොයාගෙන තිබෙනවා.\nඅනතුරුව අදාළ වෙරළ තීරයේ තවදුරටත් සිදු කළ සෝදිසියකදී ජාවාරම්කරුවන් විසින් නාවික හමුදා මෙහෙයුම් හමුවේ අත්හැර දමා ගිය බවට සැක කෙරෙන තවත් උර 13ක අසුරා තිබූ වියළි කහ කිලෝ 493ක් සොයා ගැණුනා.\nඅවුරුදු 24 වයස්වල පසුවන සැකකරුවන් දෙදෙනා සිලාවතුර සාවාරිපුරම් ප්‍රදේශයේ පදිංචිකරුවන්.\nනාවික හමුදා භාරයට ගත් වියළි කහ තොගය ඩිංගි යාත්‍රාව සහ සැකකරුවන් ඉදිරි නීතිමය කටයුතු සඳහා සිලාවතුර පොලිසියට භාරදී තිබෙනවා.",
       "URL": "https://www.hirunews.lk/281789/නීති-විරෝධීව-රැගෙන-ඒමට-උත්සාහ-කළ-වියළි-කහ-කිලෝ-1172ක්-සමග-දෙදෙනෙකු-අත්අඩංගුවට",
       "Category": "Local News",
       "Parent URL": "https://www.hirunews.lk/local-news.php?pageID=1702"
}