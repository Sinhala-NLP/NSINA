{
       "Source": "hirunews",
       "Timestamp": "Tuesday, 13 February 2018 - 12:58",
       "Headline": "එජාපයේ සහ නිදහස් පක්ෂයේ තීරණාත්මක සාකච්ඡා",
       "News Content": "ආණ්ඩුවේ ඉදිරි ක්‍රියාමාර්ග සම්බන්ධයෙන් සාකච්ඡා කිරීම සඳහා එක්සත් ජාතික පක්ෂ පසුපෙළ මන්ත්‍රීවරුන් පිරිසක් මේ වන විට අග්‍රාමාත්‍ය රනිල් වික්‍රමසිංහ හමුවීමට අරලියගහ මන්දිරයට ගොස් සිටින බව වාර්තා වනවා.\nමෙහිදී පසුගිය පළාත් පාලන මැතිවරණයේ ප්‍රතිඵල සම්බන්ධයෙන් පසු විපරමක් මෙන්ම ආණ්ඩුව ඉදිරියේදී ක්‍රියා කළ යුතු ආකාරය සම්බන්ධයෙන් සාකච්ඡා කෙරෙන බවයි එක්සත් ජාතික පක්ෂ ආරංචි මාර්ග සඳහන් කළේ.\nඑමෙන්ම අද(13) පස්වරු 3ට සහ පස්වරු 5ට ද තවත් සාකච්ඡා දෙකක් පැවැත්වීමට නියමිත බව සඳහන්.\nමේ අතර, පළාත් පාලන මැතිවරණයේ ප්‍රතිඵල සැලකිල්ලට ගෙන තීරණයක් ගන්නැයි ජනාධිපති මෛත්‍රීපාල සිරිසේන, අග්‍රාමාත්‍ය රනිල් වික්‍රමසිංහ වෙත ඊයේ ප්‍රකාශ කර තිබෙනවා.\nඒ, ජනාධිපතිවරයා සහ අග්‍රාමාත්‍යවරයා අතර, ජනාධිපති නිළ නිවසේ ඊයේ(12) රාත්‍රියේ පැවැති සාකච්ඡාවේදියි.\nපැය දෙකකට අධික කාලයක් මෙම සාකච්ඡාව පැවැත්වුණු බව සඳහන්.\nජනතා බලාපොරොත්තු සහ මැතිවරණ ප්‍රතිඵල අනුව තමාට තීරණයක් ගැනීමට සිදුව ඇති බව ජනාධිපතිවරයා සඳහන් කර ඇති අතර, ඊට ප්‍රථම තීරණයක් ගන්නා ලෙසයි අග්‍රාමාත්‍යවරයාට දැනුම් දී ඇත්තේ.\nඑමෙන්ම, කථානායක කරු ජයසූරිය, අග්‍රාමාත්‍යවරයා ලෙස නම් කර ආණ්ඩුව භාර ගන්නා ලෙස එම සාකච්ඡාවේදී යෝජනාවක් ද ඉදිරිපත් වී ඇති බව සඳහන්.\nකෙසේ නමුත්, ඒ පිළිබදව එකඟත්වයකින් තොරව සාකච්ඡාව අවසන් වී තිබෙනවා.\nජනාධිපතිවරයා මෙහිදී අවධාරණය කර තිබෙන්නේ ජනතාව තීන්දුවකට එළඹී ඇති බැවින් පාර්ලිමේන්තුව විසුරුවා හැර මහමැතිවරණයක් පැවැත්වීම සුදුසු විකල්පයක් බවයි.\nඊට පෙර තීරණයකට එළඹෙන ලෙසයි අග්‍රාමාත්‍යවරයාගෙන් ඉල්ලා ඇත්තේ.\nඑහෙත් ඒ සඳහා එක්සත් ජාතික පක්ෂය නියෝජනය කරන කැබිනට් අමාත්‍යවරුන්ට, ජනාධිපතිවරයා සමඟ සාකච්ඡාවක් අවශ්‍ය බව අගමැතිවරයාගේ පාර්ශවයෙන් දැනුම් දී තිබෙනවා.\nමේ අතර, අග්‍රාමාත්‍ය රනිල් වික්‍රමසිංහ සමඟ ආණ්ඩුව ඉදිරියට පවත්වාගෙන යාම සඳහා ශ්‍රී ලංකා නිදහස් පක්ෂ මන්ත්‍රීවරුන් අකමැත්ත පළ කළ බව පක්ෂයේ ජ්‍යෙෂ්ඨ අමාත්‍යවරයෙකු කියා සිටියා.\nඑමෙන්ම, ඉදිරියේදී ගත යුතු ක්‍රියාමාර්ග සාකච්ඡා කිරීම සඳහා ශ්‍රී ලංකා නිදහස් පක්ෂ අමාත්‍යවරුන් සහ ජනාධිපතිවරයා අතර තීරණාත්මක සාකච්ඡාවක් අද(13) පස්වරුවේ පැවැත්වීමට නියමිතයි.",
       "URL": "https://www.hirunews.lk/183553/එජාපයේ-සහ-නිදහස්-පක්ෂයේ-තීරණාත්මක-සාකච්ඡා",
       "Category": "Local News",
       "Parent URL": "https://www.hirunews.lk/local-news.php?pageID=4082"
}