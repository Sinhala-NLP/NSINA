{
       "Source": "hirunews",
       "Timestamp": "Friday, 31 March 2023 - 8:06",
       "Headline": "නව රාජ්‍ය පරිපාලන ලේකම් රංජිත් අසෝක",
       "News Content": "රාජ්‍ය පරිපාලන, ස්වදේශ කටයුතු, පළාත් සභා හා පළාත් පාලන අමාත්‍යාංශයේ නව ලේකම්වරයා ලෙස කේ.ඩී.එන්. රංජිත් අසෝක පත්කර තිබෙනවා.\nමාර්තු 21 වනදා සිට බලපැවැත්වෙන පරිදි එම පත් කිරීම සිදුකර ඇති බවයි ජනාධිපති ලේකම්වරයාගේ අත්සනින් යුතුව නිකුත් කර ඇති ගැසට් නිවේදනයක දැක්වෙන්නේ.\nරාජ්‍ය පරිපාලන ලේකම්වරයා ලෙස මීට පෙර කටයුතු කළ නීල් බණ්ඩාර හපුහින්න එම ධුරයෙන් ඉවත් කර පසුගියදා ජනාධිපති ලේකම් කාර්යාලයේ ජ්‍යෙෂ්ඨ අතිරේක ලේකම් ධුරය සඳහා අනුයුක්ත කරනු ලැබුවා.\nපළාත් පාලන මැතිවරණයට අදාළව ඇප මුදල් භාර නොගන්නැයි රාජ්‍ය පරිපාලන ලේකම්වරයා ලෙස සිටියදී දිස්ත්‍රික් තේරීම් භාර නිලධාරින් වෙත ලබාදුන් නියෝගයක් හේතුවෙන් ඔහු පිළිබඳ ඇතිවූයේ දැඩි කතාබහක්.\nපසුව ඒ සම්බන්ධයෙන් කරුණු විමසීම සඳහා නීල් බණ්ඩාර හපුහින්න මැතිවරණ කොමිසම වෙත ද කැඳවනු ලැබුවා.",
       "URL": "https://www.hirunews.lk/331333/නව-රාජ්‍ය-පරිපාලන-ලේකම්-රංජිත්-අසෝක",
       "Category": "Local News",
       "Parent URL": "https://www.hirunews.lk/local-news.php?pageID=444"
}