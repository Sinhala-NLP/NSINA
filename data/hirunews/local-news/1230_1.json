{
       "Source": "hirunews",
       "Timestamp": "Friday, 15 April 2022 - 8:53",
       "Headline": "ට්විටර් මිල දී ගන්න ඊලෝන් මස්ක්ගෙන් ඩොලර් බිලියන 43ක ලන්සුවක්",
       "News Content": "ලියාපදිංචි ග්‍රාහකයන්ට ට්වීට් හෙවත් කෙටි පණිවුඩ මගින් සංවාදයේ නිරතවිය හැකි ට්විටර් සමාජ මාධ්‍යය වේදිකාව සම්පූර්ණයෙන් මිල දී ගැනීම සඳහා ලොව ධනවත්ම පුද්ගලයා වන ටෙස්ලා ආයතනයේ ප්‍රධානී ඊලෝන් මස්ක් ඩොලර් බිලියන 43ක ලන්සුවක් ඉදිරිපත් කර තිබෙනවා.\nමිලියන 200කට අධික ලෝක ජනතාව භාවිත කරන ට්විටර් සමාජ මාධ්‍යය ප්‍රජාතන්ත්‍රවාදයේ අංගයක් වන අදහස් ප්‍රකාශ කිරීමේ නිදහස ප්‍රචලිත කිරීම සඳහා යොදාගත හැකි බවයි ඔහු සඳහන් කළේ.\nකෙසේ නමුත් එය දැන් පවතින ආකාරයෙන් එම අරමුණ ඉටු නොවන නිසා ට්විටර් මිල දී ගැනීමට තීරණය කළ බව ඔහු කියා සිටියා.\nඒ සෑම හිමිකරුවෙකු සතු කොටසක්ම ඩොලර් 54යි ශත විස්ස බැගින් මිල දී ගැනීමේ යෝජනාවක් ඉදිරිපත් කරමින්.\nඑම යෝජනාව මේ වනවිට ජැක් ඩෝර්සිගේ ට්විටර් සමාජ මාධ්‍යයේ අධ්‍යක්ෂ මණ්ඩලය විසින් සළකා බලමින් සිටිනවා.\nකෙසේ නමුත් එහි ප්‍රධාන විධායක පරාද් අග්‍රවාල් කියා සිටියේ ඊලෝන් මස්ක්ගේ යෝජනාව නිසා ට්විටර් සමාගම ප්‍රාණ ඇපකරුවෙකු කිරීමට සූදානම් නොමැති බවයි.\nඊලෝන් මස්ක් දැනටමත් ට්විටර් සමාජ මාධ්‍යයේ සියයට 9.2ක කොටස් මිල දී ගෙන ඇත්තේ එහි විශාලතම කොටස් හිමියා ලෙසින්.",
       "URL": "https://www.hirunews.lk/301984/ට්විටර්-මිල-දී-ගන්න-ඊලෝන්-මස්ක්ගෙන්-ඩොලර්-බිලියන-43ක-ලන්සුවක්",
       "Category": "Local News",
       "Parent URL": "https://www.hirunews.lk/local-news.php?pageID=1230"
}