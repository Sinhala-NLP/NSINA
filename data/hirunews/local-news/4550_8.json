{
       "Source": "hirunews",
       "Timestamp": "Monday, 24 April 2017 - 9:06",
       "Headline": "වර්ජනය හේතුවෙන් ඉන්ධන බෙදාහැරීමට බාධා (ඡායාරූප)",
       "News Content": "ඛනිජතෙල් වෘත්තිය සමිති එකමුතුව ආරම්භ කළ වර්ජනයෙන් ඉන්ධන බෙදාහැරීමට බාධා මතුවී ඇති බව ඛනිජ තෙල් නීතිගත සංස්ථාවේ සභාපති ෂෙහාන් සෙනවිරත්න ප්‍රකාශ කළා.\nඊයේ මධ්‍යම රාත්‍රියේ සිට ඛනිජතෙල් වෘත්තිය සමිති එකමුතුවට අයත් සේවකයින් වර්ජනයක් ආරම්භ කළේ ත්‍රිකුණාමලය තෙල් ටැංකි ඉන්දියාවට ලබාදීම ඇතුලු ඉල්ලීම් කිහිපයක් මුල් කරගනිමින්.\nමෙම වර්ජනය ප්‍රකාශයට පත් කිරීමත් සමග ඊයේ පස්වරුවේ සිට මේ දක්වා ඉන්ධන පිරවුම්හල් අසළ දිගු පෝලිම් දක්නට ලැබෙන බවයි හිරු ප්‍රාදේශීය වාර්තාකරුවන් සඳහන් කළේ.\nමේ නිසා ඇතැම් මාර්ගවල රථවාහන තදබදයක්ද නිර්මාණය වී තිබෙනවා.\nවර්ජනය හේතුවෙන් කොළොන්නාව තෙල් ගබඩා සංකීර්ණයේ සිට ඉන්ධන බෙදාහැරීමට බාධා ඇතිවුවත් ප්‍රමාණවත් ලෙස ඉන්ධන සංචිත පවතින බවයි ඛනිජ තෙල් නීතිගත සංස්ථාවේ සභාපති ෂෙහාන් සෙනවිරත්න කියා සිටියේ.",
       "URL": "https://www.hirunews.lk/159842/වර්ජනය-හේතුවෙන්-ඉන්ධන-බෙදාහැරීමට-බාධා-ඡායාරූප",
       "Category": "Local News",
       "Parent URL": "https://www.hirunews.lk/local-news.php?pageID=4550"
}