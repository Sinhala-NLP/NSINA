{
       "Source": "hirunews",
       "Timestamp": "Sunday, 27 March 2022 - 19:25",
       "Headline": "උෂ්ණාධික කාලගුණය හමුවේ දරුවන් විජලනයට ලක්වීමේ අවදානමක්",
       "News Content": "පවතින උෂ්ණාධික කාලගුණ තත්ත්වය හේතුවෙන් කුඩා දරුවන් වෛද්‍ය ප්‍රතිකාර සඳහා යොමු වීමේ ප්‍රවණතාවයක් දක්නට ලැබෙන බව කොළඹ රිජ්වේ ආර්යා ළමා රෝහලේ ළමා රෝග පිළිබඳ විශේෂඥ වෛද්‍ය දීපාල් පෙරේරා පවසනවා.\nසෑම වසරකම මාර්තු අග සහ අප්‍රේල් මුල් කාලයේ හිරු මුදුන් වීම හේතුවෙන් උෂ්ණත්වය සෙන්ටිග්‍රේඩ් අංශක 32ත් 33ත් දක්වා වැඩි විය හැකියි.\nඋෂ්ණාධික තත්ත්වය හේතුවෙන් දරුවන් විජලනයට ලක්වීමේ හැකියාව පවතින බැවින් මෙම තත්වය මඟහරවා ගැනීමට වැඩි වතුර ප්‍රමාණයක් පානය කරන ලෙසත් දිනකට දෙවරක් ස්නානය කරන ලෙසත් වෛද්‍යවරයා ඉල්ලීමක් කළා.\nඅද දිනයේ වැඩිම උෂ්ණත්වය යාපනය දිස්ත්‍රික්කයෙන් වාර්තා වුණා.\nඑය දැක්වුණේ සෙල්සියස් අංශක 33යි දශම 8ක් ලෙසයි.\nඊට අමතරව අනුරාධපුරයට සෙල්සියස් අංශක 33යි දශම 5කත් පුත්තලමට සෙල්සියස් අංශක 32යි දශම 5කත් කොළඹට සෙල්සියස් අංශක 32යි දශම 4ක උෂ්ණත්වයක් අද වාර්තා වුණා.\nත්‍රීකුණාමල දිස්ත්‍රික්කයේ උෂ්ණත්වය දැක්වුණේ සෙල්සියස් අංශක 31යි දශම 4ක් ලෙසයි.\nමේ අතර, කාලගුණ විද්‍යා දෙපාර්තමේන්තුව සඳහන් කළේ රත්නපුර, අනුරාධපුරය, යාපනය, මන්නාරම, මහනුවර සහ කොළඹ යන නගරවල සෙල්සියස් අංශක 30 ඉක්ම වූ උෂ්ණත්වයක් හෙට දිනයේ අපේක්ෂා කරන බවයි.",
       "URL": "https://www.hirunews.lk/300548/උෂ්ණාධික-කාලගුණය-හමුවේ-දරුවන්-විජලනයට-ලක්වීමේ-අවදානමක්",
       "Category": "Local News",
       "Parent URL": "https://www.hirunews.lk/local-news.php?pageID=1267"
}