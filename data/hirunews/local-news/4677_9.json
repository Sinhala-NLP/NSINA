{
       "Source": "hirunews",
       "Timestamp": "Saturday, 04 February 2017 - 15:00",
       "Headline": "ගිනිගත්හේන ප්‍රදේශයේ ගින්නක්",
       "News Content": "ගිනිගත්හේන ජල සම්පාදන මණ්ඩලය අවට කැලෑ ප්‍රදේශයේ අද දහවල් ගින්නක් හටගෙන තිබෙනවා.\nගින්නෙන් මේ වනවිට අක්කර 20 කට ආසන්න ප්‍රදේශයක් විනාශ වී ඇති බව සඳහන්.\nගින්න මේ වනවිට සීඝ්‍රයෙන් පැතිර යමින් පවතින අතර පවතින අධික වියලි කාලගුණික තත්ත්වය සහ සුලඟ හේතුවෙන් එය පාලනය කිරීම අසීරු වී තිබෙනවා.\nපොලිසිය, ලක්ෂපාන හමුදා කඳවුරේ නිලධාරීන් සහ ප්‍රදේශවාසීන් ගින්න පාලනය කිරීම සඳහා මේ වනවිට පියවර ගනිමින් සිටින බවයි ප්‍රදේශයේ හිරු වාර්තාකරු සඳහන් කළේ.\nමේ වනවිට එම ගින්න නෝර්ටන්බ්‍රිජ් ප්‍රදේශයට ද පැතිර යමින් පවතින බවයි වාර්තා වන්නේ.",
       "URL": "https://www.hirunews.lk/153665/ගිනිගත්හේන-ප්‍රදේශයේ-ගින්නක්",
       "Category": "Local News",
       "Parent URL": "https://www.hirunews.lk/local-news.php?pageID=4677"
}