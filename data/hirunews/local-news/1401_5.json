{
       "Source": "hirunews",
       "Timestamp": "Tuesday, 25 January 2022 - 8:36",
       "Headline": "දෙදිනක් ගෙවෙන තෙක් කපන්නෙ නැහැ - ලංවිම",
       "News Content": "පවතින තත්ත්වය යටතේ තවත් දින දෙක හමාරක් යන තුරු විදුලිය කප්පාදු කිරීමේ අවශ්‍යතාවක් නොමැති බව ලංකා විදුලි ඉංජිනේරු සංගමය පවසනවා.\nඔවුන් පෙන්වා දෙන්නේ සපුගස්කන්ද බලාගාරය හා කැළණිතිස්ස බලාගාරය සඳහා දැවි තෙල් සහ ඩීසල් ලැබීම හේතුවෙන් විදුලිය කප්පාදු කිරීමේ අවශ්‍යතාවක් මේ මොහොතේ නොමැති බවයි.\nකෙසේ වෙතත් බරපතළ ඉන්ධන අර්බුදයකට මුහුණ දී තිබෙන ලංකා විදුලිබල මණ්ඩලයට තවත් සති දෙකක කාලයක් සඳහා ඩීසල් සහ දැවිතෙල් ලබාදීමට ඛනිජ තෙල් නීතිගත සංස්ථාව තීරණය කර තිබෙනවා.\nමේ අතර ඉන්ධන නොමැති වීම හේතුවෙන් මතුවිය හැකි විදුලි අර්බුදය සම්බන්ධයෙන් ජනාධිපති කාර්යාලයේ ඊයේ (24) රාත්‍රියේ පැවති කැබිනට් රැස්වීමේදී සාකච්ජා කර තිබෙනවා.\nඑහිදී ජනාධිපතිවරයා විදුලිබල අමාත්‍ය ගාමිණී ලොකුගේට උපදෙස් ලබා දී ඇත්තේ විදුලිය කැපීම නතර කරන ලෙසටයි.\nකෙසේ වෙතත්, මාළඹේ, පානදුර, හෝමාගම, මහරගම ආදී ප්‍රදේශවලින් ඊයේ පස්වරු 6.40 සිට විදුලිය බිඳ වැටීම් වාර්තා වුණා.\nවිදුලිය කප්පාදුවක් සඳහා ලංකා විදුලිබල මණ්ඩලය සිදුකළ ඉල්ලීම සම්බන්ධයෙන් මහජන උපයෝගීතා කොමිසම අද සිය නිර්දේශය ඉදිරිපත් කිරීමට ද නියමිතයි.\nඒ පිළිබදව තීරණයකට එළඹෙන්නේ විද්‍යාත්මක සංසන්ධනයක් හරහා පමණක් බවයි එම කොමිසම අවධාරණය කළේ.\nඅවශ්‍ය වුවහොත් අදියර 4ක් යටතේ විදුලි කප්පාදුවකට අවසර ලබාදෙන ලෙස ලංකා විදුලිබල මණ්ඩලය ඊයේ එම කොමිසමෙන් ඉල්ලා තිබුණා.\nකෙසේ වෙතත්, දේශපාලන අධිකාරිය ලබාදී ඇති සහන හමුවේ විදුලි කප්පාදුවකට යාමේ අවශ්‍යතාවක් මතුවේ යැයි අපේක්ෂා නොකරන බවයි මහජන උපයෝගීතා කොමිසමේ සභාපති ජනක රත්නායක කොළඹ ඊයේ පැවති මාධ්‍ය හමුවක දී කියා සිටියේ.",
       "URL": "https://www.hirunews.lk/295067/දෙදිනක්-ගෙවෙන-තෙක්-කපන්නෙ-නැහැ-ලංවිම",
       "Category": "Local News",
       "Parent URL": "https://www.hirunews.lk/local-news.php?pageID=1401"
}