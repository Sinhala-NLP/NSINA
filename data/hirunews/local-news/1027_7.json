{
       "Source": "hirunews",
       "Timestamp": "Tuesday, 12 July 2022 - 11:04",
       "Headline": "අරගලකරුවන් සහ කතානායකවරයා අතර හමුවක්",
       "News Content": "අරගලකරුවන් සහ කතානායකවරයා සමග සාකච්ඡාව අද (12) හවස දෙකට පාර්ලිමේන්තුවේ දී පැවැත්වෙනවා.\nමේ සඳහා අරගලකරුවන්ගේ නායකයන් ලෙස හඳුනාගත් විසි පස් දෙනෙකු පැමිණීමට නියමිත යි.\nපිහිටුවීමට යන සර්ව පාක්ෂික ආණ්ඩුව පිළිබඳ ඔවුන්ගේ යෝජනා පිළිබඳ ද මෙහි දී අවධානය යොමු කෙරෙනවා.\nමෙම සාකච්ඡාව සිදු කෙරෙන්නේ, ආණ්ඩු පක්ෂයේ ප්‍රධාන සංවිධායක ඇමති ප්‍රසන්න රණතුංග ඊයේ පැවති පාර්ලිමේන්තුවේ පක්ෂ නායකයන්ගේ සාකච්ඡාවේ දී කළ ඉල්ලීමක් අනුවයි.\nප්‍රසන්න රණතුංග එහි දී කියා සිටියේ අරගලකරුවන් සමග කඩිනමින් සාකච්ඡා කළ යුතු බව යි.\nඉදිරියේදී පැවැත්වෙන සර්ව පාක්ෂික ආණ්ඩුවක් සඳහා ඔවුන්ගේ යෝජනා ලබා ගත යුතු යැයි ද ඇමැතිවරයා මෙහි දී පක්ෂ නායකයන්ට පවසා තිබෙනවා.\nඔහු වැඩිදුරටත් සඳහන් කර ඇත්තේ, අරගල කරුවන් සහ පාර්ලිමේන්තුව නියෝජනය කරන සෙසු දේශපාලන පක්ෂ සර්ව පාක්ෂික ආණ්ඩුවකට අදාළ ඔවුන්ගේ යෝජනා ඉදිරිපත් කරන්නේ නම් සර්ව පාක්ෂික ආණ්ඩුවක් සඳහා ඉඩ ලබාදෙමින් පැය විසි හතරක් තුළ අගමැතිවරයා ඇතුළු කැබිනට් මණ්ඩලය ඉවත්වීමට සූදානම් බවයි.",
       "URL": "https://www.hirunews.lk/309775/අරගලකරුවන්-සහ-කතානායකවරයා-අතර-හමුවක්",
       "Category": "Local News",
       "Parent URL": "https://www.hirunews.lk/local-news.php?pageID=1027"
}