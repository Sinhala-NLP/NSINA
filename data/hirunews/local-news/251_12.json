{
       "Source": "hirunews",
       "Timestamp": "Tuesday, 20 June 2023 - 20:14",
       "Headline": "ඉඟිනියාගල ප්‍රදේශයේ සිසුවියන් දෙදෙනෙක් අතුරුදන් (වීඩියෝ)",
       "News Content": "ඉඟිනියාගල පොල්වත්ත මහා විද්‍යාලයේ 11 වන ශ්‍රේණියේ ඉගෙනුම ලැබූ පාසල් සිසුවියන් දෙදෙනෙකු අතුරුදන්වීම සම්බන්ධයෙන් ඉඟිනියාගල පොලිසිය විමර්ශන ආරම්භ කර තිබෙනවා.\nමෙම සිසුවියන් දෙදෙනාම සමීපව ඇසුරු කළ යෙහෙළියන් බවද වාර්තා වනවා.\nමෙලෙස අතුරුදන්ව ඇත්තේ, ඉඟිනියාගල පොල්වත්ත ප්‍රදේශයේ පදිංචිව සිටි 16 හැවිරිදි වියේ පසුවන බී.ජී.අශානි වශ්මිකා සහ එෆ්.ආර්. පවීෂා නෙත්මිණි යන සිසුවියන් දෙදෙනායි.\nඉඟිනියාගල පොල්වත්ත මහා විද්‍යාලයේ 11 වන ශ්‍රෙණියේ ඉගෙනුම ලබන මේ සිසුවියන් දෙදෙනා සමීපව ඇසුරු කළ යෙහෙළියන් බව වාර්තා වුණා.\nපවීෂා පාසලට යන බව මව්පියන්ට පවසා අශානිගේ නිවසට පැමිණ තිබුණේ පසුගිය 15 වැනිදායි.\nඅශානිගේ පියා කොළඹ රැකියාවක නිරත අතර ඇය ජීවත්ව තිබෙන්නේ මිත්තණියගේ නිවසේයි.\nඒ, කුඩා කාලයේදී ඇගේ මව ඇයව අතහැර ගොස් තිබීම හේතුවෙන්.\nමිත්තණියද රැක බලා ගනිමින් අශානි මෙම නිවසේ ජීවත්ව ඇති අතර, පසුගිය 15 වැනිදා උදෑසන නිවසට පැමිණි පවීෂා ද සමගින් ඇය නිවසින් පිටව ඇත්තේ උපකාරක පංතියට යන බව පවසමින්.\nනමුත් මෙලෙස පිටව ගිය සිය දැරියන් නැවත නොපැමිණීමත් සමග පවීෂාගේ මව්පියන් සහ අශානිගේ මිත්තණිය ඉඟිනියාගල පොලිසියට පැමිණිල්ලක් කළ අතර පොලිස් ස්ථානාධිපතිවරයා පැවසුවේ, ඒ සම්බන්ධයෙන් පුළුල් විමර්ශන ආරම්භ කර ඇති බවයි.\nමෙම සිසුවියන් නිවසින් පිටත් වූ දිනයේ සහ ඊට පසු දිනයේ දී ඔවුන්ගේ මිතුරෙකුට දුරකතන ඇමතුමක් ගෙන ඇති අතර, එහිදී පවසා ඇත්තේ, ඔවුන් කොළඹ සිටින බවයි.\nඒ අනුව, අදාළ සිසුවාද පොලිසිය කැඳවා ප්‍රශ්න කර තිබෙනවා.\nපොලිසිය පැවසුවේ, තවමත් නිශ්චිත හේතුවක් අනාවරණ කරගත නොහැකි මෙම සිසුවියන්ගේ අතුරුදන්වීම සම්බන්ධයෙන් සියලු පොලිස් ස්ථානවල සහයෙන් පරීක්ෂණ ක්‍රියාත්මක කරන බවයි.\nමෙම සිසුවියන් සම්බන්ධයෙන් යම් තොරතුරක් වෙතොත් ළඟම ඇති පොලිස් ස්ථානය වෙත දැනුම් දෙන ලෙසද පොලිසිය ඉල්ලීමක් කරනවා.",
       "URL": "https://www.hirunews.lk/338542/ඉඟිනියාගල-ප්‍රදේශයේ-සිසුවියන්-දෙදෙනෙක්-අතුරුදන්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=251"
}