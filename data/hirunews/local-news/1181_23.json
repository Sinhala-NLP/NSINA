{
       "Source": "hirunews",
       "Timestamp": "Monday, 09 May 2022 - 11:21",
       "Headline": "යාපනයේ දූපත් 03කට ආරක්ෂිත බෝට්ටු සේවාවක් දෙන්න - නියෝජ්‍ය ඉන්දීය මහ කොමසාරිස්",
       "News Content": "යාපනයේ ජනතාව වෙසෙන ප්‍රධාන දූපත් තුන සඳහා ප්‍රමාණවත් පරිදි ආරක්ෂිත බෝට්ටු සේවාවක් පවත්වා ගෙන යන ලෙස යාපනයේ සිටින නියෝජ්‍ය ඉන්දීය මහ කොමසාරිස් රකේෂ් නටරාජ් ජෙයබස්කරලිංගම් ඊයේ (8) වැනිදා බලධාරීන්ගෙන් ඉල්ලා තිබෙනවා.\nනියෝජ්‍ය මහ කොමසාරිස්වරයාට යාපනයේ ඩෙල්ෆ්ට් නාගදීප හා අනලතිව් යන දූපත් තුනට යාමට අවශ්‍ය බව උතුරු පළාත් නාවික ආඥාපතිවරයා වෙත දන්වා සිටීමෙන් පසුව ඔහු ආරක්ෂක අමාත්‍යංශයේ අවසරය මත නියෝජ්‍ය මහ කොමසාරිස්වරයාට දූපත් තුනේ සංචාරය කොට ජනතාව හමු වීමට අවස්ථාව සලසා දුන්නා.\nඅප ප්‍රාදේශීය වාර්තාකරු පැවසුවේ, මේ සංචාරයේදී දූපත්වාසීන්ගේ එදිනෙදා ජන ජීවිතය පිළිබදව විමසා බැලූ නියෝජ්‍ය ඉන්දීය මහ කොමසාරිස්වරයා ඔවුන්ට ප්‍රමාණවත් පරිදි ආරක්ෂිත බෝට්ටු සේවයක් නොමැති බව අවබෝධ කරගත් බවයි.\nමේ දූපත් තුනේ වැසියන් සඳහා මීට පෙර යොදවා තිබූ වඩතාරකී හා නෙඩුන්තාරකී නමැති මගී බෝට්ටු දෙකම අලුත්වැඩියා කිරීමට නොහැකි ආකාරයට අබලන් වීම නිසා මේ දිනවල යාපනයේ දූපත්වාසීන් සිය ගමන් බිමන් සඳහා යොදා ගනු ලබන්නේ සාමාන්‍ය බෝට්ටු කීපයක්.\nමෙම බෝට්ටුවලින් ගමන් කිරීම දැඩි අනතුරුදායක නිසා නාවික හමුදාවේ යාත්‍රා යෙදවීමට ඇති හැකියාව පිළිබදව සොයා බලා දූපත්වාසී ජනතාවට ප්‍රමාණවත් හා අරක්ෂිත බෝට්ටු සේවාවක් ලබා දෙන ලෙස නියෝජ්‍ය මහ කොමසාරිස්වරයා ඉල්ලීමක් කොට ඇති බවයි වාර්තා වන්නේ.",
       "URL": "https://www.hirunews.lk/303898/යාපනයේ-දූපත්-03කට-ආරක්ෂිත-බෝට්ටු-සේවාවක්-දෙන්න-නියෝජ්‍ය-ඉන්දීය-මහ-කොමසාරිස්",
       "Category": "Local News",
       "Parent URL": "https://www.hirunews.lk/local-news.php?pageID=1181"
}