{
       "Source": "hirunews",
       "Timestamp": "Sunday, 15 July 2018 - 12:43",
       "Headline": "තම්මැන්නාව රෝහලේ චෝදනා එල්ලවූ වෛද්‍යවරුන් පිළිබඳ පරීක්ෂණ",
       "News Content": "තම්මැන්නාව ප්‍රාදේශීය රෝහලේ වෛද්‍යවරුන් සම්බන්ධයෙන් පරීක්ෂණයක් සිදුකරන බව ප්‍රාදේශීය සෞඛ්‍ය අධ්‍යක්‍ෂ වෛද්‍ය එම්.සී.ඞී. ආරියරත්න පවසනවා.\nප්‍රාදේශීය සෞඛ්‍ය අධ්‍යක්‍ෂ වෛද්‍යවරයා මේ බව සඳහන් කළේ රිය අනතුරක් සිදුවීමෙන් පසු එම රෝහලට ගෙන ආ තුවාලකරුවන් දෙදෙනෙකු භාරගැනීමට රෝහලේ වෛද්‍යවරුන් නොසිටි බවට එල්ලවී ඇති චෝදනාව පිළිබඳ අප කළ විමසීමකට ප්‍රතිචාර දක්වමින්.\nඅනුරාධපුර - සීප්පුකුලම - අඹගහවෙල මංසන්ධියේදී සිදුවූ යතුරුපැදි අනතුරකින් තුවාල ලැබූ  පියෙකු සහ පුතෙකු තම්මැන්නාව රෝහලට ඇතුළත් කළද එහි වෛද්‍යවරුන් නොමැතිවීම හේතුවෙන් මිහින්තලේ රෝහල වෙත මාරුකර  යවා තිබුණා.\nමිහින්තලේ රෝහලට රැගෙන යමින් සිටියදී එම පියා සහ පුතා  ජීවිතක්ෂයට පත්වූ බවයි ප්‍රදේශවාසීන් සඳහන් කළේ.\nඑම අනතුරෙන් තුවාල ලැබූ 37 හැවිරිදි මව ප්‍රතිකාර සඳහා අනුරාධපුර ශික්ෂණ රෝහළට ඇතුළත් කර තිබෙනවා.\nඅදාළ සිදුවීමත් සමඟ තම්මැන්නාව ප්‍රාදේශීය රෝහලේ වෛද්‍යවරුන්ට ප්‍රදේශවාසීන් චෝදනා එල්ල කළා.",
       "URL": "https://www.hirunews.lk/195265/තම්මැන්නාව-රෝහලේ-චෝදනා-එල්ලවූ-වෛද්‍යවරුන්-පිළිබඳ-පරීක්ෂණ",
       "Category": "Local News",
       "Parent URL": "https://www.hirunews.lk/local-news.php?pageID=3848"
}