{
       "Source": "hirunews",
       "Timestamp": "Tuesday, 22 August 2023 - 13:47",
       "Headline": "සමනල වැවේ කාන්දුව සොයයි මොරගහකන්දේ ජල මට්ටමත් පහළට",
       "News Content": "සමනල වැවේ මීට පෙර සිට ජලය කාන්දු වන ස්ථානය සොයා කිමිදුම්කරුවන් මෙහෙයුමක් ආරම්භ කර තිබෙනවා.\nමේ වන විට වැවේ ජලය මුහුදු මට්ටමේ සිට මීටර 425 දක්වා ජලය අඩුවී ඇති බැවින් කිමිදුම්කරුවන් යොදවා අදාළ ජල කාන්දුවන ස්ථානය සොයා බලන බවයි ප්‍රදේශයේ හිරු වාර්තාකරු සඳහන් කළේ.\nඑසේම සමනල වැවේ මේ වන විට සියයට 1 යි දශම 5ක ජල ධාරිතාවයක් පමණක් පවතින බව වාරිමාර්ග දෙපාර්තමේන්තුව පෙන්වා දෙනවා.\nපසුගියදා සමනල වැවෙන් උඩවලව ජලාශයට ගොවීන්ගේ කුඹුරු වගාව සඳහා ජලය නිකුත් කිරීමට පියවර ගෙන තිබුණේ, අමාත්‍ය මණ්ඩලය ලබා දුන් අනුමැතියකට අනුවයි.\nකෙසේ වෙතත් පසුගිය 14 වනදා සිට සමනල වැවෙන් විදුලිය නිෂ්පාදනයට සහ ගොවිතැන් කටයුතු සඳහා ජලය නිකුත් කිරීම අත්හිටුවනු ලැබුවේ ප්‍රමාණවත් තරම් ජලය නොමැති වීම හේතුවෙන්.\nමේ අතර පොළොන්නරුව දිස්ත්‍රික්කයේ ප්‍රදේශ කිහිපයකට ඊයේ වැසි ඇදහැලූනු බව ප්‍රදේශයේ හිරු වාර්තාකරුවන් ප්‍රකාශ කළා.\nකෙසේ වෙතත් මොරගහකන්ද ජලාශයේ ජල මට්ටම සීග්‍රයෙන් පහළ යාම හේතුවෙන්, ජලයෙන් යට වූ ගම්මාන නැවත මතුවෙමින් පවතිනවා. එම පැරණි නගර දැක බලා ගැනීමට ජනතාව එම ප්‍රදේශවලට පැමිණෙන බවයි අප වාර්තාකරු සදහන් කළේ.\nමේ අතර දිස්ත්‍රික්ක 17 කට පමණ බලපා ඇති වියළි කාලගුණයෙන් පීඩාවට පත්වූ පුද්ගලයින් සංඛ්‍යාව දෙලක්ෂ හතලිස් අටදහස් පන්සිය තිස් එක දක්වා ඉහළ ගොස් ඇති බව ආපදා කළමනාකරණ මධ්‍යස්ථානය ප්‍රකාශ කළා.\nකාලගුණ විද්‍යා දෙපාර්තමේන්තුව සඳහන් කළේ අද දිනයේ උතුර, උතුරු -මැද, නැගෙනහිර, ඌව පළාත්වලට සහ හම්බන්තොට දිස්ත්‍රික්කයේ ඇතැම් ස්ථානවල උණුසුම් දර්ශකය අවධානය යොමුකළ මට්ටමක පවතිනු ඇති බවයි.\nමේ නිසා වැඩබිම්වල සිටියදී ප්‍රමාණවත් ලෙස ජලය පානය කරන ලෙසත් සෙවන ඇති ස්ථානවල හැකි පමණ විවේක ගන්නා ලෙසත් එම දෙපාර්තමේන්තුව දැනුම් දෙනවා. එසේම කුඩා ළමුන් වාහන තුළ තනිවම රඳවා නොයන ලෙසයි එම දෙපාර්තමේන්තුව දැනුම් දෙන්නේ.\nමේ අතර වියලි කාලගුණය හේතුවෙන් හම්බන්තොට දිස්ත්‍රික්කයේ ගම්මිරිස් වගාවට දැඩි බලපෑම් එල්ල වී ඇති බව ගොවීන් පෙන්වා දෙනවා.\nමේ හේතුවෙන්, මිද්දෙණිය, ඕකන්දයාය, හම්බන්තොට, බූකැන්දයාය ආදී ප්‍රදේශවල වසර ගණනක සිට සිදුකරන මිරිස් වගාව විනාශ වීම හේතුවෙන් ගොවීන් අසීරුතාවයට පත්ව සිටිනවා.",
       "URL": "https://www.hirunews.lk/345701/සමනල-වැවේ-කාන්දුව-සොයයි-මොරගහකන්දේ-ජල-මට්ටමත්-පහළට",
       "Category": "Local News",
       "Parent URL": "https://www.hirunews.lk/local-news.php?pageID=81"
}