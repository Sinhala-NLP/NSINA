{
       "Source": "hirunews",
       "Timestamp": "Monday, 16 October 2017 - 12:18",
       "Headline": "නාමල්ට ඇප හිමිවුවත් රණවීර, කොඩිකාර යළි ඇතුලට",
       "News Content": "හම්බන්තොට ඉන්දීය කොන්සල් ජනරාල් කාර්යාලය ඉදිරිපිට විරෝධතාවයේ  නිරතවීම සම්බන්ධයෙන් අත්අඩංගුවට  ගෙන රක්ෂිත බන්ධනාගාර ගතකර සිටි  පාර්ලිමේන්තු මන්ත්‍රී නාමල් රාජපක්ෂ ඇතුලූ අටදෙනෙකු ඇප මත මුදාහැර තිබෙනවා.\nඒ, සැකකරුවන් අද හම්බන්තොට ප්‍රධාන මහේස්ත්‍රාත් මංජුල කරුණාරත්න හමුවට ඉදිරිපත් කෙරුණු අවස්ථාවේදියි.\nඑක් අයෙකුට රුපියල් ලක්ෂ 05 බැගින් වූ ශරීර ඇප 03ක් මතයි මෙලෙස මෙම සැකකරුවන් මුදා හැර ඇත්තේ.\nමෙලෙස ඇප නියමවූ පිරිස අතර පාර්ලිමේන්තු මන්ත්‍රී ඞී.වී. චානක සහ දකුණු පළාත් සභා මන්ත්‍රී සම්පත් අතුකෝරළද වනවා. කෙසේ වෙතත් පාර්ලිමේන්තු මන්ත්‍රී ප්‍රසන්න රණවීරට සහ බස්නාහිර පළාත් සභා මන්ත්‍රී උපාලි කොඩිකාරට ඇප හිමි නොවූ බවයි හිරු වාර්තාකරු කියා සිටියේ.\nඑසේම සිද්ධිය සම්බන්ධයෙන් අත්අඩංගුවට ගැනුනු විශ්‍රාමික මේජර් අජිත් ප්‍රසන්නටද ඇප හිමිවූයේ නැහැ.\nඒ අනුව ඉතිරි සැකකරුවන් තිස්දෙදෙනා මේ මස 30 දක්වා යලි රක්ෂිත බන්ධනාගාර ගත කිරීමටයි මහෙස්ත්‍රාත්වරයා නියෝග කළේ.\nසැකකරුවන් අධිකරණයට ඉදිරිපත් කිරීම හේතුවෙන් හම්බන්තොට මහේස්ත්‍රාත් අධිකරණය අවට විශේෂ පොලිස් ආරක්ෂාවක්ද යොදවා තිබුණා.\nමේ අතර මෙම විරෝධතාවය අතරතුර ඇතිවූ කළහකාරී සිද්ධිය සම්බන්ධයෙන් විමර්ශනය කිරීම සඳහා ජාතික පොලිස් කොමිසම මගින් පත් කරන ලද ත්‍රිපුද්ගල කමිටුව අද එම ප්‍රදේශයේ සංචාරය කිරීමට නියමිතව තිබෙනවා.\nඔවුන් එම ප්‍රදේශයේ සංචාරය කිරීමෙන් අනතුරුව පොලීසිය මගින් ලබාගත් කටඋත්තර සහ වීඩියෝ දර්ශන පරීක්ෂා කිරීමට නියමිතයි.\nඅනතුරුව ඔවුන් සකස් කරන වාර්තාව කොමිසම වෙත ලබාදෙනු ඇති බවයි එහි ලේකම් ආරියදාස කුරේ හිරු ප්‍රවෘත්ති අංශයට සඳහන් කළේ.\nපසුගිය 6 වනදා පැවති මෙම ගැටුම අතරතුර තරුණයෙකුට පහරදුන් තංගල්ල සහකාර පොලිස් අධිකාරි තුෂාර දලූවත්ත ද පසුගියදා මාතර කොට්ඨාශය වෙත මාරු කර යැවුනා.\nඒ, පොලිස් කොමිසම සිද්ධිය සම්බන්ධයෙන් සිදුකරන විමර්ශනයට අදාළවයි.\nඑමෙන්ම මෙම සිද්ධිය සම්බන්ධයෙන් මානව හිමිකම් කොමිසමද මේ වනවිට විමර්ශනයක් පවත්වනවා.",
       "URL": "https://www.hirunews.lk/173609/නාමල්ට-ඇප-හිමිවුවත්-රණවීර-කොඩිකාර-යළි-ඇතුලට",
       "Category": "Local News",
       "Parent URL": "https://www.hirunews.lk/local-news.php?pageID=4269"
}