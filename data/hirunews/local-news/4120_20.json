{
       "Source": "hirunews",
       "Timestamp": "Thursday, 18 January 2018 - 7:25",
       "Headline": "විදුලි සේවකයන් අඛන්ඩ වර්ජනයක",
       "News Content": "විදුලි සේවකයන් පිරිසකගේ ග්‍රහණයේ සිටි විදුලිබල මණ්ඩල සභාපතිවරයා මුදාගැනීමට පොලිස් කැරළි මර්දන ඒකකය සහ විශේෂ කාර්ය බලකාය මැදිහත්වීමත් සමග ඊයේ (17) රාත්‍රියේ විදුලිබල මණ්ඩල මුලස්ථානයේ උණුසුම් තත්ත්වයක් හටගත්තා.\nඑහිදී තමන්ට පහරදීමක්ද සිදුවූ බවයි විදුලි වෘත්තිය සමිති හිරු ප්‍රවෘත්ති අංශයට සඳහන් කළේ.\nඊට විරෝධය පළ කරමින් අද (18) පෙරවරු 9 සිට දීපව්‍යාප්ත අඛන්ඩ වර්ජනයක් ආරම්භ කරන බවද වෘත්තිය සමිති ප්‍රකාශ කළා.\nපාලනාධිකාරියට පමණක් වැටුප් වැඩිකිරීමට විරෝධය පළ කිරීම ඇතුළු ඉල්ලීම් කිහිපයක් මුල්කරගනිමින් ලංකා විදුලිබල මණ්ඩලයේ සේවකයින් පිරිසක් කොළඹ පිහිටි එම මණ්ඩලයේ ප්‍රධාන කාර්යාලය ඊයේ වටලනු ලැබුවා.\nඅනතුරුව විරෝධතාකරුවන් සභාපතිවරයා රැඳී සිටින නිල කාමරයට ඇතුළු වී පැය 05 කට අධික කාලයක් ඔහු එහි බලහත්කාරයෙන් රඳවාගෙන සිටියා.\nපසුව වෘත්තිය සමිති නියෝජිතයින් විසුරුවා හැර, එහි සිටි පිරිස ගලවාගැනීම සඳහා පොලීසිය, කැරළි මර්දන ඒකකය සහ පොලිස් විශේෂ කාර්ය බලකාය ඊයේ රාත්‍රියේ කටයුතු කළා.\nමෙම සිද්ධියෙන් පසුව තුවාල ලැබූ විරෝධතාවට එක්ව සිටි සේවකයින් 05 දෙනෙකු කොළඹ ජාතික රෝහලේ හදිසි අනතුරු අංශයෙන් ප්‍රතිකාර ලබා පිටව ගොස් ඇති බව එහි ප්‍රකාශකයෙකු හිරු ප්‍රවෘත්ති අංශය කළ විමසීමකදී සඳහන් කළා.\nමෙම පහරදීමට විරෝධය පළ කරමින් අද උදෑසන 09 සිට අඛන්ඩ වර්ජනයක නිරතවන බවයි විදුලිබල මණ්ඩලයේ ඒකාබද්ධ වෘත්තිය සමිති සන්ධානයේ කැඳවුම්කරු රන්ජන් ජයලාල් කියා සිටියේ.\nකෙසේ වෙතත් විදුලිබල හා පුනර්ජනනීය බලශක්ති අමාත්‍යාංශයේ මාධ්‍ය ප්‍රකාශක සුලක්ෂණ ජයවර්ධන කියා සිටියේ  ඕනෑම වර්ජනයකට මුහුණදීමට සුදානම් බවයි.",
       "URL": "https://www.hirunews.lk/181345/විදුලි-සේවකයන්-අඛන්ඩ-වර්ජනයක",
       "Category": "Local News",
       "Parent URL": "https://www.hirunews.lk/local-news.php?pageID=4120"
}