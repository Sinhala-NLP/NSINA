{
       "Source": "hirunews",
       "Timestamp": "Wednesday, 06 July 2022 - 11:03",
       "Headline": "අගමැතිතුමා හදන කොමිටි ව්‍යවස්ථාවෙත් නෑ! - ඒවා යාළුකමට හදන කොමිටි - පා.ම ලක්ෂ්මන් කිරිඇල්ල (වීඩියෝ)",
       "News Content": "19 වන ව්‍යවස්ථා සංශෝධනය නොමැතිව හදන කොමිටිවලට බලයක් නොමැති බවත් ඒවා යාලු මිත්‍රකමට හදන කොමිටි බවත් විපක්ෂයේ ප්‍රධාන සංවිධායක පාර්ලිමේන්තු මන්ත්‍රී ලක්ෂ්මන් කිරිඇල්ල පාර්ලිමේන්තුවේ දී අද (06) කියා සිටියා.\nඔහු මේ බව කියා සිටියේ ආංශික අධීක්ෂණ කාරක සභා පත් කිරීමේ වැදගත්කම පිළිබඳ අග්‍රාමාත්‍යවරයා විසින් පාර්ලිමේන්තුව දැනුවත් කිරීම සඳහා කළ කතාවට පිළිතුරු වශයෙන්.\nආංශික අධීක්ෂණ කාරක සභා වැදගත් වුවත් ඒවා 19 වන ව්‍යවස්ථා සංශෝධනය ක්‍රියාත්මක නොවන තත්ත්වයක අදාළ සභා ඵල රහිත ඒවා බවට පත්ව තිබෙන බවත් ඔහු ප්‍රකාශ කළා.\nතව ද 20 වන ව්‍යවස්ථා සංශෝධනය හරහා රාජ්‍ය ආයතන සියල්ල ජනාධිපතිවරයා යටතට පත් කොට තිබෙන පසුබිමක රාජ්‍ය ආයතන දේශපාලනයෙන් මුදවා ගන්නට කොමිටි පත් කරමින් හැකි බව අග්‍රාමාත්‍යවරයා කියා සිටින්නේ කුමන අයුරින් ද යන්න මන්ත්‍රීවරයා විමසා සිටියා.\n\"අපි රැස් වෙළා තීරණ ගත්තත් ජනාධිපතිවරයාට ඒවා ක්‍රියාත්මක නොකර ඉන්න පුළුවන් , ඒ නිසා ඉස්සල්ලා ම ඔබතුමා ගෙනා 19 ගේන්න. දැන් තියෙන 22වැනි ව්‍යවස්ථා සංශෝධනයවත් 19 ව්‍යවස්ථා සංශෝධනයවත් නොවන බව ද ඔහු ප්‍රකාශ කළා.\nමුලින් ම අගමැතිතුමාගෙ ප්‍රධානත්වයෙන් රැස් වූ රැස් වීමේ දී ඉදිරිපත් කළ කෙටුම්පත 19 වැනි සංශෝධනයට සාමාන එකක් බවත්, පසුව එය වෙනස් කර ඇති බවත්, නමුත් විජයදාස රාජපක්ෂ විසින් ගෙනත් තිබෙන මෙම ව්‍යවස්ථා සංශෝධන යෝජනාව වෙන්ත් එකක් බවත්, එමගින් ජනාධිපතිවරයා සතු බලතල 20 වැනි ව්‍යවස්ථා සංශෝධනය ද ඉක්මවා යන බව ඔහු කියා සිටියා.\nව්‍යවස්ථාවට ඩොනමෝර් ක්‍රමය ගෙනැවිත් කොමිටි ස්ථාපනය කිරීමට කටයුතු කරනවානම් එයට තම පාර්ශවය එකඟ බව ද ඔහු ප්‍රකාශ කළා.",
       "URL": "https://www.hirunews.lk/309190/අගමැතිතුමා-හදන-කොමිටි-ව්‍යවස්ථාවෙත්-නෑ-ඒවා-යාළුකමට-හදන-කොමිටි-පා-ම-ලක්ෂ්මන්-කිරිඇල්ල-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1043"
}