{
       "Source": "hirunews",
       "Timestamp": "Tuesday, 25 April 2023 - 18:35",
       "Headline": "නීතිපතිගෙන් ශ්‍රේෂ්ඨාධිකරණයට අභියාචනයක් (වීඩියෝ)",
       "News Content": "2019 වසරේ උතුරු මුහුදු තීරයේ දී හෙරොයින් සමඟ අත්අඩංගුවට ගත් විත්තිකරුවන් 05 දෙනෙකු නිදොස් කොට නිදහස් කිරීමට කොළඹ ත්‍රි පුද්ගල මහාධිකරණ විනිසුරු මඬුල්ල ගත් තීරණයට එරෙහිව නීතිපතිවරයා විසින් ශ්‍රේෂ්ඨාධිකරණය වෙත අභියාචනයක් ඉදිරිපත් කර තිබෙනවා.\nඑම අභියාචනය ශ්‍රේෂ්ඨාධිකරණය වෙත යොමු කිරීම සඳහා අදාළ තීන්දුව ලබා දුන් කොළඹ මහාධිකරණය වෙත භාරදී ඇති බවයි හිරු අධිකරණ වාර්තාකරු සඳහන් කළේ.\n2019 වසරේ අප්‍රේල් මස 21 වැනිදා උතුරු මුහුදේ දී හෙරොයින් මත්කුඩු කිලෝ ග්‍රෑම් 196ක් ප්‍රවාහනය කරමින් සිටිය දී මෙම විත්තිකරුවන් පස්දෙනා නාවික හමුදාව මගින් අත්අඩංගුවට ගනු ලැබුවා.\nඅනතුරුව නීතිපතිවරයා විසින් කොළඹ ත්‍රිපුද්ගල මහාධිකරණ විනිසුරු මඩුල්ලක් ඉදිරියේ එම විත්තිකරුවන්ට එරෙහිව නඩු පවරනු ලැබූ අතර, දීර්ඝ නඩු විභාගයකින් විත්තිකරුවන් පසුගිය 6 වැනිදා නිදොස් කොට නිදහස් කළේ එල්ල කර තිබූ චෝදනා සාධාරණ සැකයකින් තොරව ඔප්පු කිරීමට පැමිණිල්ල අසමත් වීම හේතුවෙන්.",
       "URL": "https://www.hirunews.lk/333438/නීතිපතිගෙන්-ශ්‍රේෂ්ඨාධිකරණයට-අභියාචනයක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=391"
}