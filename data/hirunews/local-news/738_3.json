{
       "Source": "hirunews",
       "Timestamp": "Sunday, 13 November 2022 - 13:23",
       "Headline": "පොලිස් නිලධාරියාගේ හැසිරීම ගැන විමර්ශනයක් (වීඩියෝ)",
       "News Content": "පානදුර ප්‍රදේශයේදී පා ගමනක් අතරතුර පිරිසක් අත්අඩංගුවට ගැනීමට යාමේදී පොලිස් නිලධාරියෙකුගේ හැසිරීමක් සම්බන්ධයෙන් සමාජ මාධ්‍ය තුළ පැතිර යන වීඩියෝ පටය සම්බන්ධයෙන් විමර්ශනයක් ආරම්භ කර තිබෙනවා.\nසහකාර පොලිස් අධිකාරිවරයෙකු යටතේ මෙම පරීක්ෂණ ක්‍රියාත්මක බවයි බස්නාහිර ප්‍රදේශය භාර ජ්‍යෙෂ්ඨ නියෝජ්‍ය පොලිස්පති දේශබන්දු තෙන්නකෝන් අප කළ විමසීමකදී කියා සිටියේ.\nත්‍රස්තවාදය වැළැක්වීමේ පනත යටතේ අත්අඩංගුවේ පසුවන අන්තර් විශ්වවිද්‍යාලයීය ශිෂ්‍ය බල මණ්ඩලයේ කැඳවුම්කරු වසන්ත මුදලිගේ රඳවා ගැනීමට විරෝධය පළ කරමින් කාන්තාවන් දෙදෙනෙකු පා ගමනක් ආරම්භ කර තිබුණා.\nඑලෙස පැමිණි එම කාන්තාවන් පානදුර ප්‍රදේශයේදී අත්අඩංගුවට ගැනීමට සූදානම් වීමේදියි මෙම සිද්ධිය ඇතිව තිබුණේ. මෙහිදී කාන්තාවන් දෙදෙනා අත්අඩංගුවට ගැනීමට කාන්තා පොලිස් නිලධාරිනියන් ඉදිරිපත් නොවන බවට චෝදනා කරමින් මෙම ජ්‍යෙෂ්ඨ පොලිස් නිලධාරියා කෝපයෙන් හැසිරෙන අයුරු අදාළ වීඩියෝවේ දැක්වෙනවා.\nසිද්ධිය පිළිබඳ සියලු තොරතුරු විමර්ශනය කිරීමෙන් අනතුරුව නිගමනයක් ඉදිරිපත් කළ හැකි බවයි ජ්‍යෙෂ්ඨ නියෝජ්‍ය පොලිස්පතිවරයා කියා සිටියේ.\nඑමෙන්ම ශ්‍රී ලංකා නීතීඥ සංගමයේ සභාපති සාලිය පීරිස් සිය නිල ෆේස්බුක් ගිණුමේ සටහනක් තබමින් ප්‍රකාශ කර තිබුණේ සාමකාමී සහ අනුගතවීම් මත සිදුකරන විරෝධතා වළක්වමින් නිරායුධ සිවිල් ජනතාවට පහරදීමත්, ඔවුන්ව අත්අඩංගුවට ගැනීමත් පොලිසිය දිගින් දිගටම සිදුකිරීම දැඩි හෙළා දකින බවයි.\nමේ අතර මෙම කාන්තාවන් දෙදෙනාට පොලිස් ඇප හිමිවීමෙන් අනතුරුව යළිත් මොරටුව කුරුස හන්දියේ සිට පා ගමනින් ගාලු මුවදොරට පැමිණීමට උත්සහ කර තිබෙනවා.\nකෙසේ වෙතත් පොලිසිය ඊට ඉඩ ලබා දී නැහැ.",
       "URL": "https://www.hirunews.lk/320282/පොලිස්-නිලධාරියාගේ-හැසිරීම-ගැන-විමර්ශනයක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=738"
}