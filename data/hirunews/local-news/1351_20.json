{
       "Source": "hirunews",
       "Timestamp": "Thursday, 17 February 2022 - 12:54",
       "Headline": "කාන්තා වැසිකිළියේ කැමරාව, සවිකළ සැකකරු හඳුනා ගැනෙයි (වීඩියෝ)",
       "News Content": "ගම්පහ නගරයේ උපකාරක පන්ති පවත්වන ප්‍රසිද්ධ ආයතනයක කාන්තා වැසිකිළියේ කැමරාවක් සවි කර තිබීමේ සිද්ධියට සම්බන්ධ සැකකරු හඳුනාගෙන ඇතැයි පොලීසිය පවසනවා.\nකෙසේ වෙතත් ඔහු අත්අඩංගුවට ගන්නා තෙක් ඔහුගේ අනන්‍යතාවය හෙළි කළ නො හැකි බව පරීක්ෂණ මෙහෙය වන නිලධාරියෙකු හිරු ප්‍රවෘත්ති කළ විමසීමක දී සදහන් කළා.\nගම්පහ පොලීසියේ ජ්‍යෙෂ්ඨ නිලධාරියෙකු කියා සිටියේ මෙම සිද්ධිය සම්බන්ධයෙන් ගම්පහ නගරාධිපතිවරයා සමග සාකච්ඡා කර ඇති බවයි.\nඒ අනුව නගරාධිපතිවරයාට පවතින බලතල අනුව විමර්ශන අවසන් වනතෙක් අදාළ ආයතනයේ උපකාරක පන්ති පැවැත්වීම තහනම් කිරීමට තීරණය කළ බව ඔහු සඳහන් කළා.\nකෙසේ වෙතත්, මෙතෙක් ඒ සම්බන්ධයෙන් තීරණයක් ගෙන නැහැ.\nඑමෙන්ම සිද්ධියට අදාළ වැඩිදුර විමර්ශන කටයුතු මේ වනවිට මෙහෙය වනු ලබන්නේ පොලිස් තොරතුරු තාක්ෂණ කොට්ඨාශය මගින්.\nඋසස් පෙළ සිසුන් සඳහා උපකාරක පන්ති පවත්වන එම ආයතනයේ ගැහැණු ළමයින්ගේ වැසිකිලියේ සවිකර තිබියදී නවීන තාක්ෂණයෙන් යුත් කැමරාවක් හමුවුනේ පසුගිය සතියේදීයි.\nඒ සිසුවියකගේ මවක විසින් පොලීසිය වෙත කළ පැමිණිල්ලකට අනුවයි.\nඑහි දර්ශන ස්මාර්ට් ජංගම දුරකථනයකින් හෝ පරිගණකයකින් නැරඹිය හැකි වන පරිදි නව තාක්ෂණික ක්‍රමෝපායන් භාවිතා කරමින් අදාළ කැමරාව සවි කර තිබූ බවට යි තොරතුරු වාර්තා වුණේ.\nසිද්ධිය සම්බන්ධයෙන් මේ වන විට ප්‍රකාශ 20ක් පමණ ලබා ගෙන තිබෙනවා.\nඅදාළ ආයතනයේ හිමිකරුගෙන්, ගුරුවරුන්ගෙන් සහ උපකාරක පන්තිවලට සහභාගී වන සිසුන්ගෙන් එම ප්‍රකාශ ලබා ගෙන ඇති බවයි පොලීසිය සඳහන් කළේ.",
       "URL": "https://www.hirunews.lk/297253/කාන්තා-වැසිකිළියේ-කැමරාව-සවිකළ-සැකකරු-හඳුනා-ගැනෙයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1351"
}