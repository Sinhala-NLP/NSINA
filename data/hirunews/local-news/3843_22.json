{
       "Source": "hirunews",
       "Timestamp": "Wednesday, 18 July 2018 - 9:26",
       "Headline": "පාසල් සිසුවිය කෙළෙසූ පෙම්වතා පොලිස් දැලේ",
       "News Content": "වයස අවුරුදු 15ක පාසල් සිසුවියක් දූෂණය කළ බව කියන 19 හැවිරිදි තරුණයෙකු පොලිසිය විසින් අත්අඩංගුවට ගෙන තිබෙනවා.\nමාදම්පේ පොලීසිය විසින් ඊයේ (17) අත්අඩංගුවට ගෙන ඇත්තේ මාදම්පේ - මනක්කුලම, වාලහේන ප්‍රදේශයේ පදිංචි තරුණයෙක් බවයි වාර්තා වන්නේ.\nඅදාල සිසුවියගේ මව සහ පියා වෙනත් විවාහයන් සිදුකර ගැනීම හේතුවෙන් ඇය මිත්තණිය බාරයේ හැදී වැඩී ඇති බව සඳහන්.\nපාසල් සිසුවිය සහ සැකකාර තරුණයා අතර ප්‍රේම සම්බන්ධයක් පැවති බවට කරුනු අනාවරණය වී ඇති අතර මිත්තණිය නිවසේ නොමැති අවස්ථා වලදී සැකකාර තරුණයා සිසුවියගේ නිවසට පැමිණි බවට හෙළිව තිබෙනවා.\nඒ පිළිබඳව දැනගත් මිත්තණිය දැරියගෙන් කළකරුණු විමසීමේදී සියලු තොරතුරු පවසා ඇති බවයි වාර්තා වන්නේ.\nඅනතුරුව මේ සම්බන්ධයෙන් මිත්තණිය සිසුවිය සමඟ මාදම්පේ පොලීසියට පැමිණිලි කර ඇති බවයි අප වාර්තාකරු සඳහන් කළේ.\nමාස 06 ක පමණ කාලයක් අදාල තරුණයා සහ තමන් මෙලස අඹු - සැමි ඇසුරක් පැවැත්වූ බව සිසුවිය පොලීසිය හමුවේ පවසා තිබෙනවා.\nදූෂණයට ලක්වූ දැරිය වෛද්‍ය පරීක්ෂණයක් සදහා හලාවත මහ රෝහලට ඇතුළත් කර ඇති අතර සැකකාර තරුණයා අද (18) දින හලාවත මහේස්ත්‍රාත් අධිකරණට ඉදිරිපත් කිරිමට නියමිතයි.",
       "URL": "https://www.hirunews.lk/195456/පාසල්-සිසුවිය-කෙළෙසූ-පෙම්වතා-පොලිස්-දැලේ",
       "Category": "Local News",
       "Parent URL": "https://www.hirunews.lk/local-news.php?pageID=3843"
}