{
       "Source": "hirunews",
       "Timestamp": "Saturday, 09 January 2016 - 7:56",
       "Headline": "ඇඹිලිපිටිය තරුණයාගේ බිරිඳට අධිකරණ නියෝග",
       "News Content": "ඇඹිලිපිටිය - මහඇල ප්‍රදේශයේ නිවසක පැවති සාදයකදී පොලිසිය සමග ඇති වූ ගැටුමකින් පසු උඩුමහලකින් ඇද වැටී මිය ගිය තරුණයාගේ බිරිඳට අධිකරණය විසින් නියෝගයක් ලබාදී තිබෙනවා.\nඑහිදී ඇඹිලිපිටිය මහේස්ත්‍රාත් අධිකරණය තරුණයාගේ බිරිඳට නියෝග කර ඇත්තේ දේහය රැගත් රිය පෙරහර යාමෙන් වළකින ලෙසයි.\nඑසේම එය රැගෙන ඇඹිලිපිටිය පොලීසිය ඉදිරිපිටට පැමිණ විරෝධතාවේ යෙදීම ද එමගින් තහනම් කර තිබෙනවා.\nමේ අතර, ඝාතනය සම්බන්ධයෙන් ජනතා පෙත්සමකට අත්සන් තැබීම ද ඊයේ ආරම්භ වුණා.\nමිය ගිය තරුණයාගේ දේහය ඊයේ පස්වරුවේ පොලිස් විශේෂ කාර්ය බලකායේ ආරක්ෂාව යටතේ ඇඹිලිපිටියේ නව නගරයේ පිහිටි පිහිටි ඔහුගේ නිවස වෙත රැගෙන එනු ලැබුවා.\nඔහුගේ මරණය සම්බන්ධයෙන් රත්නපුර මූලික රෝහලේ ඊයේ පශ්චාත් මරණ පරීක්ෂණය පැවැත්වුණා.\nඑහිදී අනාවරණ වූයේ සිරුරේ ඇතිවූ බහුවිධ තුවාල හේතුවෙන් සිදුවූ අභ්‍යන්තර රුධිර වහනය නිසා ඔහු ජීවිතක්ෂයට පත්වී ඇති බවයි.\nපසුගිය 4 වන දා රාත්‍රියේ මෙම ගැටුම සිදුවූ අතර, සිද්ධියෙන් මිය ගියේ ඇඹිලිපිටිය ප්‍රදේශයේම පදිංචි 29 හැවිරිදි සුමිත් ප්‍රසන්න ජයවර්ධන නමැති එක්දරු පියෙක්.\nමෙම තරුණයා මරණයට පත්වීම සම්බන්ධයෙන් ජාතික පොලිස් කොමිසම ද විමර්ශනයක් ආරම්භ කිරීමට සූදානම්.\nඑහි ලේකම් ආරියදාස කුරේ සදහන් කළේ ජනතාවගේ හැසිරීම සහ ජනමාධ්‍ය ඔස්සේ විකාශය වූ සිද්ධීන් මූලික කර ගනිමින් මෙම විමර්ශනය ආරම්භ කරන බවයි.\nඒ අනුව සිද්ධිය පිළිබදව පොලිස්පතිවරයාගේ වාර්තාවක් ඉල්ලා ඇති බව ඔහු සදහන් කළා. සිද්ධිය පිළිබදව මානව හිමිකම් කොමිසමේ නිලධාරින් තුන් දෙනෙකු ද ඇඹිලිපිටිය ප්‍රදේශයට ගොස් පරීක්ෂණ ආරම්භ කළා.\nතරුණයාගේ මරණයට විරෝධය පළකරමින් නොසන්සුන්කාරි තත්ත්වයක් හට ගැණුනු ඇඹිලිපිටිය නගරයේ මේ වනවිට සාමකාමී තත්ත්වයක් පවතින බව ප්‍රදේශයේ හිරු වාර්තාකරු කියා සිටියා.\nඇඹිලිපිටිය නගරයට තවමත් පොලිස් විශේෂ කාර්ය බලකායේ ආරක්ෂාව ලබාදී ඇති බවයි පොලීසිය සදහන් කළේ.\nඑසේම ඇඹිලිපිටිය පොලීසියට අමතරව තවත් පොලිස් ස්ථාන 5ක පොලිස් නිලධාරීන් එහි ආරක්ෂාව සඳහා යොදවා තිබෙනවා.\nමෙම සිද්ධිය මුල් කරගෙන ඇඹිලිපිටිය පොලිස් ස්ථානයේ ස්ථානාධිපතිවරයා ඇතුළු 21 දෙනෙකුට තාවකාලික පදනම මත ස්ථාන මාරු ලබාදුන්නා.\nඒ අනුව ඔවුන් සීතාවක සහ කෑගල්ල පොලිසි වලට අනුයුක්ත කර ඇති බවයි පොලිස් මාධ්‍ය ප්‍රකාශක කාර්යාලය සදහන් කළේ.\nකෙසේ වෙතත්, මෙම තරුණයාගේ මිය යාම සම්බන්ධයෙන් ඇඹිලිපිටිය ප්‍රදේශවාසීන්  මෙන්ම ඔහුගේ ඥාතීන් ද තවමත් චෝදනා එල්ල කරන්නේ පොලිස් නිළධාරීන්ටයි.",
       "URL": "https://www.hirunews.lk/123657/ඇඹිලිපිටිය-තරුණයාගේ-බිරිඳට-අධිකරණ-නියෝග",
       "Category": "Local News",
       "Parent URL": "https://www.hirunews.lk/local-news.php?pageID=5217"
}