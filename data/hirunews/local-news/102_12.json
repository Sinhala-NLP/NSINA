{
       "Source": "hirunews",
       "Timestamp": "Sunday, 13 August 2023 - 11:10",
       "Headline": "උතුරු පළාත තුළ ඩෙංගු රෝගීන්ගේ වර්ධනයක්",
       "News Content": "උතුරු පළාත තුළ ඩෙංගු රෝගීන්ගේ වර්ධනයක් දක්නට ලැබෙන බැවින් අගෝස්තු මස 14 වෙනිදා සිට වහාම ක්‍රියාත්මක වන පරිදි උතුරු ප්‍රදේශය තුළ ඩෙංගු මර්දන සතියක් ප්‍රකාශයට පත් කොට තිබෙනවා.\nඋතුරු පළාත් සෞඛ්‍ය සේවා අධ්‍යක්ෂ වෛද්‍ය පී. සත්‍යමූර්ති පැවසුවේ වර්ෂාවට පෙර මෙවැනි ඩෙංගු අවදානමක් උතුරු පළාත් තුළ දක්නට ලැබෙන්නේ නම් වර්ෂා කාලය ආරම්භ වීමත් සමගම ඩෙංගු රෝගීන්ගේ සංඛ්‍යාව බෙහෙවින් ඉහළ යා හැකි බවයි.\nමේ නිසා උතුරු පළාතේ ග්‍රාමීය මට්ටමින් ක්‍රියාත්මක වන ඩෙංගු මර්දන සතියක් ප්‍රකාශයට පත් කොට ඇති නිසා එය සාර්ථක කර ගැනීම පිණිස සෞඛ්‍ය නිලධාරීන්ට පූර්ණ සහය ලබා දෙන ලෙස තමන් මහජනතාවගෙන් ඉල්ලා සිටින බවද සෞඛ්‍ය සේවා අධ්‍යක්ෂවරයා පවසනවා.\nමේ වසරේ පළමු මාස පහ තුළ ශ්‍රී ලංකාවෙන් හදුනාගත් ඩෙංගු රෝගීන් 45612කින් 1474ක්ම යාපනය දිස්ත්‍රිකකයේ වීම ගැන සලකා බලන විට ඉතා අවදානම් සහගත තත්ත්වයක් පෙන්නුම් කෙරෙන බැවින් ඩෙංගු මර්දන කටයුතු සදහා නිලධාරීන්ද මහජනතාවද දැඩි කැපවීමකින් යුත්ව කටයුතු කල යුතුව ඇතැයි සෞඛ්‍ය සේව අධ්‍යක්ෂවරයා පෙන්වා දෙනවා.\nඊට අමතරව කිළිනොච්චියෙන් ඩෙංගු රෝගීන් 76ක්ද වවුනියාවෙන් 109ක්ද මන්නාරමෙන් 100 ක්ද මුලතිව් දිස්ත්‍රික්කයෙන් 79ක්ද ගත වූ මාස පහක කාලය ඇතුළත වාර්තා වී සිටින බවද හෙතෙම සදහන් කර සිටියා.",
       "URL": "https://www.hirunews.lk/344651/උතුරු-පළාත-තුළ-ඩෙංගු-රෝගීන්ගේ-වර්ධනයක්",
       "Category": "Local News",
       "Parent URL": "https://www.hirunews.lk/local-news.php?pageID=102"
}