{
       "Source": "hirunews",
       "Timestamp": "Wednesday, 08 December 2021 - 7:27",
       "Headline": "යුගදනවි පෙත්සම්වලට පක්ෂව, විමල්, වාසු, ගම්මන්පිල කරුණු කියයි",
       "News Content": "කෙරවලපිටිය යුගදනවි තාප බලාගාරයේ රජය සතු සියයට 40ක කොටස් ඇමරිකානු සමාගමකට පැවරීමේ ගිවිසුම හා ඊට අදාළ කැබිනට් තීරණය බලරහිත කරන්නැ යි ඉල්ලා ගොනුකොට ඇති පෙත්සම් 5ට පක්ෂව කරුණු දක්වමින් රජයේ අමාත්‍යවරුන් තුන් දෙනෙකු ශ්‍රේෂ්ඨාධිකරණයට සිය ලිඛිත දේශන ඊයේ ගොනු කරනු ලැබුවා.\nමෙලෙස පක්ෂව කරුණු දක්වමින් ලිඛිත දේශන ගොනු කරනු ලැබුවේ, විමල් වීරවංශ, උදය ගම්මන්පිල සහ වාසුදේව නානායක්කාර යන අමාත්‍යවරුන්.\nමොවුන් මෙම පෙත්සම්වල වගඋත්තරකරුවන් ලෙස නම් කර සිටියදීයි පෙත්සම්වලට පක්ෂ ව විරෝධතා ඉදිරිපත් කර ඇත්තේ.\nපිටු 59කින් යුක්තව නීතිඥවරුන් මාර්ගයෙන් ඉදිරිපත් කොට ඇති ලිඛිත දේශනය මගින් ප්‍රධාන වශයෙන්ම ප්‍රකාශ කොට ඇත්තේ, මෙම ගිවිසුමට අදාළ කැබිනට් පත්‍රිකාව එදින කැබිනට් රැස්වීමට ඉදිරිපත් නොවු අතර එනිසා කිසිදු සාකච්ජාවකට ද බඳුන් නො වූ බැවින් එය අමාත්‍ය මණ්ඩලයේ අනුමත කරන ලදැයි යන්න සහමුලින්ම මිථ්‍යාවක් බවයි.\nටෙන්ඩර්පත් කැඳවීමේදී ප්‍රශ්නගත ඇමරිකානු නිව් ෆෝට්‍රස් එනර්ජි සමාගම ටෙන්ඩර් පතක් ඉදිරිපත් කොට නොමැති බවත් එසේ තිබියදී මෙම සමාගමට එම පැවරීම සිදු කිරීමට කිසිදු හැකියාවක් නොමැති බවත් එහි දැක්වෙනවා.\nමෙම සමාගම 2018 වසරේ ආරම්භ කළ සමාගමක් වන අතර ඔවුන්ට ගෑස් කළමනාකරණය පිළිබඳ කිසිදු ඉතිහාසයක් නොමැති බවද මෙහි සඳහන්.\nඑබැවින් මෙම සමාගමට රටේ ගෑස් කළමනාකරණ බාර දීම රටේ ජාතික ආරක්ෂවට තර්ජනයක් බව ද එහි දැක්වෙනවා.\nඅගරදගුරු අතිඋතුම් මැල්කම් කාදිනල් රංජිත් හිමිපාණන්, පූජ්‍ය ඇල්ලේ ගුණවංශ හිමියන්, සමගි ජන බලවේගයේ මහ ලේකම් පාර්ලිමේන්තු මන්ත්‍රී රංජිත් මද්දුමබණ්ඩාර, ජනතා විමුක්ති පෙරමුණේ දේශපාලන මණ්ඩල සභික වසන්ත සමරසිංහ සහ ලංකා විදුලි සේවක සංගමයේ ලේකම් රංජන් ජයලාල් මෙම පෙත්සම් ගොනු කර තිබෙනවා.\nඅගවිනිසුරු ජයන්ත ජයසූරියගේ සභාපතිත්වයෙන් බුවනෙක අලුවිහාරේ, ප්‍රියන්ත ජයවර්ධන, විජිත් මළල්ගොඩ සහ එල්.ටී.බී. දෙහිදෙණිය යන විනිසුරුවරුන්ගෙන් සමන්විත පංච පුද්ගල ශ්‍රේෂ්ඨාධිකරණ විනිසුරු මඩුල්ල හමුවේ මෙම පෙත්සම් ලබන 16 සහ 17 සලකා බැලීමට නියමිතයි.",
       "URL": "https://www.hirunews.lk/290363/යුගදනවි-පෙත්සම්වලට-පක්ෂව-විමල්-වාසු-ගම්මන්පිල-කරුණු-කියයි",
       "Category": "Local News",
       "Parent URL": "https://www.hirunews.lk/local-news.php?pageID=1509"
}