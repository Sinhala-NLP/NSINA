{
       "Source": "hirunews",
       "Timestamp": "Thursday, 13 October 2022 - 18:12",
       "Headline": "මවට මගහැරුණු කොටි පැටවුන් භාරදීමේ මෙහෙයුම සාර්ථකයි - වනජීවී සංරක්ෂණ දෙපාර්තමේන්තුව",
       "News Content": "මවගෙන් මගහැරී අතරමංව සිටි කොටි පැටවුන් දෙදෙනා යළි මවට භාරදීමේ මෙහෙයුම සාර්ථක බව වනජීවී දෙපාර්තමේන්තුව පවසනවා.\nනොර්වුඩ් පොලිස් වසමට අයත් ඉන්ජස්ට්‍රි තේ වත්තේ අතරමංව සිටි දින 10ක් පමණ වයසැති කඳුකර කොටි පැටවුන් දෙදෙනා හමුවී තිබුණේ තේ දළු නෙලමින් සිටි වතු කම්කරුවන් පිරිසකටයි.\nපසුව වතු කම්කරුවන් විසින් වතු අධිකාරිවරයා දැනුවත් කිරීමෙන් පසු වතු අධිකාරිවරයා විසින් ආරක්ෂිතව කොටි පැටවුන් දෙදෙනා රඳවාගෙන ඒ පිළිබඳ නල්ලතන්නිය වනජිවී කාර්යාලයේ නිලධාරින් වෙත දැනුම් දී තිබුණා.\nගැහැණු සහ පිරිමි සතුන් දෙදෙනෙකු වන එම පැටවුන් දෙදෙනා හමු වු ස්ථානයට යාබදවම ආරක්ෂිත ස්ථානයක රඳවා තිබියදි මව විසින් පැටවුන් දෙදෙනා අවස්ථා දෙකකදි රැගෙන ගිය බවයි නල්ලතන්නිය වනජිවී කාර්යාලයේ නිලධාරින් කියාසිටියේ.\nපසුගිය 11 වනදා පෙරවරු 11ට පමණ වනජීවී නිලධාරීන්ට මෙම සත්ත්වයන් පිළිබඳ තොරතුර ලැබී තිබූ අතර පස්වරු 1 පමණ වන විට නිලධාරීන් එම ස්ථානයට ළගාවී තිබුණා.\nඔවුන් පැමිණීමට පෙර පැටවුන් දෙදෙනාගේ ආරක්ෂාව සැලසිය යුතු ආකාරය පිළිබඳ දුරකථන මගින් වතුයායේ නිලධාරීන්ට දැනුම්දුන් බවයි වනජීවී නිලධාරීන් කියාසිටියේ.\nඑම අවස්ථාවන වන විට ප්‍රදේශයේ යහපත් කාලගුණයක් ද පැවති අතර එහි සිටි පිරිස ඉවත් කරමින් පැටවුන් දෙදෙනා මවට භාරදීම සඳහා සුදුසු ආරක්ෂිත ස්ථානයක රඳවා තිබුණා.\nපසුව මව විසින් පළමුව පිරිමි පැටවා පස්වරු 2.30ට පමණ රැගෙන ගිය අතර පස්වරු 5.55ට පමණ ගැහැණු පැටවා ද රැගෙන ගිය බවයි ඔවුන් කියාසිටියේ.",
       "URL": "https://www.hirunews.lk/317779/මවට-මගහැරුණු-කොටි-පැටවුන්-භාරදීමේ-මෙහෙයුම-සාර්ථකයි-වනජීවී-සංරක්ෂණ-දෙපාර්තමේන්තුව",
       "Category": "Local News",
       "Parent URL": "https://www.hirunews.lk/local-news.php?pageID=805"
}