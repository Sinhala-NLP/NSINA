{
       "Source": "hirunews",
       "Timestamp": "Wednesday, 05 June 2019 - 20:25",
       "Headline": "අයිස් මත්ද්‍රව්‍ය සමග වැටලූ ජාවාරම",
       "News Content": "අයිස් යනුවෙන් හඳුන්වන මත්ද්‍රව්‍ය අයත්වන්නේ ලොව භයානකම මත්ද්‍රව්‍ය කාණ්ඩයටයි.\nෆේස් බුක් සාද පවත්වමින් එම මත්ද්‍රව්‍ය සූක්ෂමව මෙරට තරුණ තරුණියන් අතරේ ව්‍යාප්ත කරන කණ්ඩායමක් පිළිබද හිරු සී.අයි.ඒ. වෙත තොරතුරු වාර්තා වුණා.\nහිරු සී.අයි.ඒ. කණ්ඩායම වලාන දූෂණ මර්දන ඒකකයේ නිලධාරීන් සමග අදාළ කණ්ඩායම වැටලීමට සැලසුමක් සකස් කළේ ඒ අනුවයි.\nෆේස්බුක් සාද සඳහා තරුණියන් රැස් කරන ඕෂි නම් කාන්තාව අයිස් මත්ද්‍රව්‍ය මිලදී ගැනීම සඳහා අපව යොමු කළේ අවිස්සාවේල්ල ප්‍රදේශයේ තරුණයෙකු වෙතයි.\nඒ අනුව ඔහුව ප්‍රථමයෙන් අත්අඩංගුවට ගනු ලැබුවා.\nඅයිස් මත්ද්‍රව්‍ය මිලදී ගත් පසු සාදය සඳහා සම්බන්ධ වන තරුණියන් රැගෙන හෝටලය වෙත පැමිණෙන ලෙස අදාළ කාන්තාව දැන්නුවා.\nසාදය සඳහා සහභාගී කරවන එක් තරුණියක් මිලදී ගත යුත්තේ රුපියල් 30000ක මුදලකටයි.\nසාදය සදහා පැමිණි තරුණියන් වෑන් රථයට ගොඩ වූ පසු වැටලීම ක්‍රියාත්මක වුණා.\nමෙවැනි ෆේස් බුක් සාද හරහා සූක්ෂම සිදුවන්නේ මෙරට තරුණ තරුණියන් භයානක මත්ද්‍රව්‍ය සදහා ක්‍රමක්‍රමයෙන් ඇබ්බැහි කර ගැනීමයි.\nමෙම වැටලීමේදී එක් සැකකරුවෙකු හා සැකකාරියන් අට දෙනෙකු පොලිස් අත්අඩංගුවට පත්වුණා.\nඔවුන් අවිස්සාවේල්ල හා මීගමුව මහේස්ත්‍රාත් අධිකරණවලට ඉදිරිපත් කෙරුණු අතර, සිද්ධිය පිළිබද වළාන දූෂණ මර්දන ඒකකය වැඩිදුර විමර්ශන සිදු කරනවා.",
       "URL": "https://www.hirunews.lk/217789/අයිස්-මත්ද්‍රව්‍ය-සමග-වැටලූ-ජාවාරම",
       "Category": "Local News",
       "Parent URL": "https://www.hirunews.lk/local-news.php?pageID=3316"
}