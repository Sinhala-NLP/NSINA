{
       "Source": "hirunews",
       "Timestamp": "Wednesday, 02 August 2017 - 15:12",
       "Headline": "පොලිසියට ගල්මුල් ප්‍රහාරයක් - පුද්ගලයෙක් ඔලුව බිත්තියේ ගසාගනී",
       "News Content": "පොලොන්නරුව, මා ඔය ප්‍රදේශයේ ප්‍රජා ජංගම පොලිස් මුරපොළ අසල ඇති අත් පන්දු ක්‍රීඩා පිටියේ අත් පන්දු තරගාවලියක් පැවති අතරතුර ඇති වූ බහින්බස් වීමක් දුරදිග ගොස් කලහකාරී ලෙස හැසිරුණු  පුද්ගලයෙකු පොලිසිය විසින් පොලිස් මුරපොලට ‍රැගෙන යෑමට විරෝධය පා කලහාකාරීන් පිරිසක් එම පොලිස් මුරපොලට ඊයේ (01) ගල් මුල්වලින් පහර දී අලාභ හානි සිදු කර ඇතැයි පොලිසිය පවසනවා.\nපොලිසිය පවසන අන්දමට ඊයේ (01) සවස සිංහ උදාගම හා මා ඔය තරුණ කණ්ඩායම් දෙකක් අතර සංවිධානය කර තිබූ අත් පන්දු තරගාවලියක් අතරතුර මා ඔය ප්‍රදේශයේ බීමත් පිරිසක් පැමිණ කලහකාරී ලෙස හැසිරී තිබෙනවා.\nඑය පාළනය කිරීමට පොලිසිය උත්සාහ ගෙන ඇති අතර පසුව ක්‍රීඩා පිටියේ ක්‍රීඩාවට බාධාවන අන්දමින් වෙනත් බෝලයක් ගෙනවිත් එහාට මෙහාට විසි කරන්නට පටන් ගැනීම නිසා එහි සිටි පුද්ගලයෙකු පොලිස් බාරයට ගෙන මුරපොලට කැදවාගෙන ගොස් තිබෙනවා.\nපොලිස් මුරපොල වෙත කැදවාගෙන ගිය පුද්ගලයා ඉල්ලා තවත් පිරිසක් කලහකාරී ලෙස පොලිස් මුරපොලට ගල් මුල් ප්‍රහාර එල්ල කර ඇති අතර පසුව පොලිස් මුරපොලට ‍රැගෙන ගිය පුද්ගලයා පලා යෑමට උත්සාහ කර ඇති බවයි සඳහන් වන්නේ.\nකෙසේ වෙතත් පොලිසිය ඔහුව පාළනය කරගෙන ඇති අතර බිත්තියේ ඔලුව ගසාගෙන හා කැරම් ලැල්ලක් කඩා දැමීම නිසා ඔහුට සුලු තුවාල හේතුවෙන් පොලොන්නරුව මහ රෝහලට ඇතුලත් කර තිබෙනවා.\nපොලිසියට ගල් මුල් ප්‍රහාර එල්ල කළ පුද්ගලයින්  6 දෙනෙකු හඳුනාගෙන ඇතිබවත් ඔවුන් අත්අඩංගුවට ගැනීමට මේවනවිට කටයුතු කරන බවත් පොලිසිය පවසනවා.",
       "URL": "https://www.hirunews.lk/167440/පොලිසියට-ගල්මුල්-ප්‍රහාරයක්-පුද්ගලයෙක්-ඔලුව-බිත්තියේ-ගසාගනී",
       "Category": "Local News",
       "Parent URL": "https://www.hirunews.lk/local-news.php?pageID=4390"
}