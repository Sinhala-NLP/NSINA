{
       "Source": "hirunews",
       "Timestamp": "Thursday, 04 August 2022 - 20:39",
       "Headline": "ගල්කිස්ස අධිකරණයේ වෙඩි තැබීම ගැන තොරතුරු එළියට (වීඩියෝ)",
       "News Content": "ගල්කිස්ස මහේස්ත්‍රාත් අධිකරණයේ නඩුවක් විභාග වන අතරතුර අද සිදුවූ වෙඩි තැබීම, මත්කුඩු ජාවාරමට සම්බන්ධ සිද්ධියක් මුල්කරගනිමින් සිදුකර ඇති බවට මූලික පොලිස් පරීක්ෂණවලදී හෙළි වී තිබෙනවා.\nදහවල් 1.45 ට පමණ අධිකරණ ශාලාව තුළ සිදුවූ මෙම වෙඩි තැබීමෙන් කිසිවෙකුටත් හානියක් සිදුවූයේ නැහැ.\nඅධිකරණ ශාලාව තුළ සිටි නාඳුනන පුද්ගලයෙකු විසින් රිවෝල්වරයකින් මෙම වෙඩි තැබීම සිදුකර තිබුණේ ඒ වනවිට විත්ති කූඩුවේ සිටි සැකකරුවන් දෙදෙනෙකුගෙන් එක් අයෙකු ඉලක්ක කර ගනිමින්.\nඑම පුද්ගලයින් වැලිගම ප්‍රදේශයේ පදිංචිකරුවන් වන අතර, රණවිරු අධිකාරිය මගින් පැවැත් වූ ලොතරැයි දිනුම් ඇදීමකින් ත්‍රීරෝද රථයක් දිනා ඇති බව පවසමින් පුද්ගලයෙකුගෙන් රුපියල් 48,500 ක මුදලක් වංචා කිරීමේ සිද්ධියක් සම්බන්ධයෙන් 2017 වසරේ වැල්ලවත්ත පොලිසිය ගොනුකළ නඩුවකට පෙනී සිටීම සඳහා ඔවුන් අධිකරණය වෙත පැමිණ තිබෙනවා.\nගල්කිස්ස ප්‍රධාන මහේස්ත්‍රාත් කෝසල සේනාධීර ඉදිරියේ අද මෙම නඩුව විභාගයට ගැනීම ආරම්භ වූ අවස්ථාවේ අධිකරණ ශාලාව තුළ සිටි නාඳුනන පුද්ගලයා එක්වරම ශාලාව මැදට පැමිණ වෙඩි තැබීම සිදුකර ඇති බව අනාවරණ වී තිබෙනවා.\nවෙඩි ප්‍රහාර දෙකක් විත්ති කූඩුවේ සිටි 35 වන වියේ පසු වූ සැකකරුට එල්ල කර ඇති නමුත්, ඒවා වැරදී ගොස් අසල බිත්තියේ වැදී ඇති බව විමර්ශන සිදුකරන උසස් පොලිස් නිලධාරියෙකු කියා සිටියා.\nවෙඩි ප්‍රහාරයේ ඉලක්කය වූ පුද්ගලයා මත්කුඩු ජාවාරමට අදාළ තොරතුරු පොලිසියට ලබාදෙන අයෙකු බවටද තොරතුරු වාර්තා වනවා.\nසිද්ධිය වන අවස්ථාවේ විනිසුරුවරුන්ගේ ආරක්ෂාව සඳහා සිටින පොලිස් නිලධාරීන්ද සමඟ පොලිස් සාමාජිකයින් විසි දෙනෙකු පමණ අධිකරණ පරිශ්‍රය තුළ රැඳී සිටියා. එමෙන්ම, අධිකරණයට පැමිණෙන පුද්ගලයින් පරීක්ෂා කිරීමද පොලිසිය මගින් අද දිනයේත් සිදුකර තිබෙනවා. එවන් පසුබිමකයි අධිකරණ ශාලාව තුළ මෙම වෙඩි ප්‍රහාරය එල්ල කරනු ලැබුවේ.\nප්‍රහාරය එල්ල කිරීමෙන් පසු වෙඩික්කරු අධිකරණ භූමියෙන් පිටතට දිව යන අවස්ථාවේ ආරක්ෂාවේ සිටි පොලිස් නිලධාරීන් දෙසටද වෙඩි ප්‍රහාරයක් එල්ල කර ඇති බව සඳහන්.\nඅනතුරුව එක් පොලිස් නිලධාරියෙකු වෙඩික්කරු පසුපස ලුහුබැඳ ගොස් ඇති අතර, ඔහුගෙන් මිදී සැකකරු පළාගොස් තිබෙනවා.\n2017 වසරේදීද ගල්කිස්ස මහේස්ත්‍රාත් අධිකරණය තුළ තිබී රිවෝල්වරයක්, පිස්තෝලයක් සහ උණ්ඩ තොගයක් සොයා ගැනුණු අතර, පසුව හෙලි වුණේ අපරාධ කල්ලි සාමාජිකයෙකු ඝාතනය කිරීම සඳහා ඒවා රැගෙනවිත් ඇති බවයි.\nකෙසේ වෙතත්, දින 66 ක් තුළදී දිවයිනේ විවිධ ප්‍රදේශවල සිදුවූ වෙඩි තැබීම් සංඛ්‍යාව 20 ක්. ඉන් පුද්ගලයින් 21 දෙනෙකු මියගොස් තිබෙනවා.",
       "URL": "https://www.hirunews.lk/311912/ගල්කිස්ස-අධිකරණයේ-වෙඩි-තැබීම-ගැන-තොරතුරු-එළියට-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=964"
}