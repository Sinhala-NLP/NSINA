{
       "Source": "hirunews",
       "Timestamp": "Saturday, 04 December 2021 - 20:51",
       "Headline": "පාකිස්තානයේ සිටින සෙසු ශ්‍රී ලාංකිකයින්ගේ ආරක්ෂාව තහවුරු  කරන්නැයි ජනපති එරට රජයෙන් ඉල්ලයි (වීඩියෝ)",
       "News Content": "පාකිස්තානයේදී ශ්‍රී ලාංකිකයෙකු ඝාතනය කළ සිද්ධියට අදාළව පාකිස්තාන රජය ගන්නා ඉදිරි ක්‍රියාමාර්ග දෙස ලක් රජය සහ ජනතාව දැඩි විශ්වාසයෙන් බලා සිටින බව ජනාධිපති ගෝඨාභය රාජපක්ෂ ප්‍රකාශ කළා.\nඒ අදාළ සිද්ධිය පිළිබඳ විශේෂ නිවේදනයක් නිකුත් කරමින්.\nජනාධිපතිවරයා සඳහන් කරන්නේ පාකිස්තාන අග්‍රාමාත්‍ය ඉම්රාන් ඛාන් ප්‍රමුඛ රජය එම මිලේච්ඡ ඝාතනය සිදුවූ වහාම යුක්තිය පසිඳලීමට ගත් ක්‍රියාමාර්ග ශ්‍රී ලංකාව අගය කරන බවයි.\nඑසේම, පාකිස්තානයේ වෙසෙන ශ්‍රී ලාංකිකයින්ගේ ආරක්ෂාව සුරක්ෂිත කරන ලෙස පාකිස්තාන රජයෙන් ඉල්ලා සිටින බවද ජනාධිපති ගෝඨාභය රාජපක්ෂ ප්‍රකාශ කළා.\nමෙම සිද්ධිය සම්බන්ධයෙන් අග්‍රාමාත්‍ය මහින්ද රාජපක්ෂ විසින්ද ට්විටර් පණිවුඩයක් නිකුත් කළ අතර, එහිදී අග්‍රාමාත්‍යවරයා සඳහන් කර ඇත්තේ අන්තවාදී කළහකාරීන් ප්‍රියන්ත කුමාර දියවඩන කුරිරු ලෙස ඝාතනය කිරීමේ සිද්ධියෙන් තමා දැඩි කම්පනයට පත්වූ බවයි.\nඔහුගේ බිරිඳ සහ පවුලේ සාමාජිකයන්ට සිය කණගාටුව පළ කරන බව සඳහන් කළ අග්‍රාමාත්‍යවරයා යුක්තිය ඉටු කිරීමට සහ චූදිතයන් නීතිය ඉදිරියට පැමිණවීම සඳහා අග්‍රාමාත්‍ය ඉම්රාන් ඛාන් දුන් ප්‍රතිඥාව පිළිබඳ විශ්වාසයෙන් පසුවන බව කියා සිටියා.\nමේ අතර, සිද්ධියෙන් මියගිය ප්‍රියන්ත කුමාරගේ සිරුර අනිද්දා දිවයිනට රැගෙන ඒමට කටයුතු කරන බව පාකිස්තානයේ ශ්‍රී ලංකා මහ කොමසාරිස් වයිස් අද්මිරාල් මොහාන් විජේවික්‍රම ප්‍රකාශ කළා.\nරජයේ වියදමින් ශ්‍රී ලංකන් ගුවන් සේවයට අයත් යානයකින් අදාළ සිරුර දිවයිනට රැගෙන එන බවයි ඔහු වැඩිදුරටත් සඳහන් කළේ.\nඑසේම, පාකිස්තාන විදේශ අමාත්‍ය ෂා මහමුඩ් කුරේෂි ට්වීටර් පණිවුඩයක් නිකුත් කරමින් සඳහන් කළේ ඇති වූ සිද්ධිය සම්බන්ධයෙන් මෙරට විදේශ අමාත්‍ය මහාචාර්ය ජී.එල්. පීරිස්ට දුරකතනයෙන් අමතා ශෝකය පළ කළ බවයි.\nසිද්ධිය සම්බන්ධයෙන් චෝදනා එල්ල වන පුද්ගලයින් කඩිනමින් නීතිය ඉදිරියට ගෙන ඒම සඳහා සහතික වන බව එහිදී ප්‍රකාශ කළ බව එමඟින් වැඩිදුරටත් දක්වා තිබෙනවා.\nනිෂ්පාදන ඉංජිනේරුවෙකු ලෙස පේරාදෙණිය සරසවියේ 1993 වසර කණ්ඩායමෙන් ඉංජිනේරු විද්‍යාවේදී උපාධි ලද ඝාතනයට ලක්වූ ප්‍රියන්ත කුමාර දියවඩන පාකිස්තානය වෙත ගොස් ඇත්තේ මීට වසර 11 කට පෙරයි.\n2010 වසරේදී ඔහු පාකිස්තාන ක්‍රසන්ට් ටෙක්ස්ටයිල් ඇඟළුම් කර්මාන්තශාලාවේ කාර්මික ඉංජිනේරු කළමනාකරු ලෙස එක්වූ අතර, 2012 වසරේදී සියල්කොට් හි රාජ්කෝ කම්හලේ සාමාන්‍යාධිකාරී ලෙස සේවයට එක්වී තිබෙනවා.\nගනේමුල්ල - වැලිපිහිල්ල ප්‍රදේශයේ පදිංචි ඔහුට වයස අවුරුදු 14 ක් සහ 9 ක් වන දරුවන් දෙදෙනෙකුද සිටිනවා.\nප්‍රියන්ත කුමාර දියවඩන, අන්තවාදී සංවිධානයක් වූ ටී.එල්.පී. හෙවත් ටෙහෙරික් ඊ ලබ්බයික් පාකිස්ථාන් අනුගාමිකයන් විසින් ඝාතනය කර ඇත්තේ ඉස්ලාම් දහමට අපහාස කළේ යැයි චෝදනා කරමින්.\nඑහෙත් ඔහු සිදුකර තිබුණේ තම කම්හලේ අලවා තිබූ ආගමික පෝස්ටරයක් ඉවත් කිරීම පමණක් බව සඳහන්.\nමේ අතර, ශ්‍රී ලංකා පොදුජන පෙරමුණ විසින් කොළඹ පිහිටි පාකිස්තාන මහ කොමසාරිස් කාර්යාලයට ලිපියක් ලබාදී සිද්ධිය සම්බන්ධයෙන් විරෝධය පළ කර තිබෙනවා.\nඊට අමතරව සිවිල් සංවිධාන නියෝජිතයින් පිරිසක්ද එලෙස විරෝධතා ලිපි කොළඹ පිහිටි පාකිස්තාන මහ කොමසාරිස් කාර්යාලයට භාරදී ඇති බවයි වාර්තා වන්නේ.",
       "URL": "https://www.hirunews.lk/290035/පාකිස්තානයේ-සිටින-සෙසු-ශ්‍රී-ලාංකිකයින්ගේ-ආරක්ෂාව-තහවුරු-කරන්නැයි-ජනපති-එරට-රජයෙන්-ඉල්ලයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1517"
}