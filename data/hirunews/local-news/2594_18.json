{
       "Source": "hirunews",
       "Timestamp": "Saturday, 11 July 2020 - 13:13",
       "Headline": "අඟුලානේ සිද්ධිය ගැන විශේෂ පොලිස් විමර්ශනයක් - වෙඩි තැබූ නිලධාරියා වැරදි නම් නීතිමය සහ විනය පියවර (වීඩියෝ)",
       "News Content": "මොරටුව - ලුනාව පාලම අසළදී පොලිස් රාජකාරියට බාධා කළ පුද්ගලයෙකු පොලිස් වෙඩි පහරින් මිය යාමේ සිද්ධිය සම්බන්ධයෙන් ගල්කිස්ස ප්‍රදේශය භාර ජ්‍යෙෂ්ඨ පොලිස් අධිකාරීවරයාගේ ප්‍රධානත්වයෙන් විමර්ශනයක් ආරම්භ කර තිබෙනවා.\nබස්නාහිර පළාත භාර ජ්‍යෙෂ්ඨ නියෝජ්‍ය පොලිස්පති දේශබන්දු තෙන්නකෝන් හිරු ප්‍රවෘත්ති අංශයට කියා සිටියේ අදාළ සිදුවීමේදී සිද්ධියට සම්බන්ධ පොලිස් නිලධාරියාගෙන් වරදක් සිදුව ඇත්නම් ඔහුට එරෙහිව නීතිමය සහ විනය පියවර ගැනීමට බලාපොරොත්තු වන බවයි.\nඊයේ රාත්‍රී 12.25 ට පමණ රාත්‍රී ජංගම පොලිස් මුර සංචාරයේ නිරතවූ අඟුලාන පොලීසියේ නිලධාරීන් තුන්දෙනෙකු විසින් හදිසි මාර්ග බාධකයක් යොදවා ත්‍රිරෝද රථ දෙකක් පරීක්ෂා කර තිබෙනවා.\nඑහිදී ඇතිවූ බහින්බස්වීමක් දුරදිග ගොස් පොලිස් රාජකාරියට බාධා කිරීමේදී මෙම වෙඩි තැබීම සිදුව ඇති බවයි වාර්තා වන්නේ.\nමෙම පිරිස පැමිණි එක් ත්‍රිරෝද රථයක ආදායම් බලපත්‍ර නොමැති බවට පොලීසිය දන්වා ඇති අතර, පසුව ඔවුන් ළඟ මත්ද්‍රව්‍ය ඇත්දැයි පොලීසිය විමසීමත් සමඟයි මෙම බහින්බස්වීම දුරදිග ගොස් ඇත්තේ.\nපොලීසිය සදහන් කළේ ත්‍රිරෝද රථයේ පැමිණි එක් පුද්ගලයෙකු පොලිස් නිලධාරීන්ට ගල්වලින් පහරදීමට තැත් කළ අවස්ථාවේදී මෙම වෙඩි ප්‍රහාරය එල්ල වී ඇති බවයි.\nමොවුන් ධීවරයන් පිරිසක් වන අතර, රාත්‍රියේ රැකියාවට යමින් සිටියදී මෙම සිද්ධිය සිදුව ඇති බව සඳහන්.\nවෙඩි තැබීමෙන් 39 හැවිරිදි පුද්ගලයෙකු මිය යාමත් සමඟ ප්‍රදේශවාසීන් කළහකාරීව පොලීසියට පහරදීමට උත්සාහ ගෙන ඇති අතර පසුව අඟුලාන පොලිස් ස්ථානය වෙත පොලිස් විශේෂ කාර්ය බලකායද කැඳවා ආරක්ෂාව යොදා තිබුණා.",
       "URL": "https://www.hirunews.lk/245206/අඟුලානේ-සිද්ධිය-ගැන-විශේෂ-පොලිස්-විමර්ශනයක්-වෙඩි-තැබූ-නිලධාරියා-වැරදි-නම්-නීතිමය-සහ-විනය-පියවර-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2594"
}