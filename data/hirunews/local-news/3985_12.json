{
       "Source": "hirunews",
       "Timestamp": "Wednesday, 18 April 2018 - 13:19",
       "Headline": "පාර්ලිමේන්තුවේ අසුන් පැනවීමේ අර්බුදයක්",
       "News Content": "ආණ්ඩුවෙන් ඉවත් වන ශ්‍රී ලංකා නිදහස් පක්ෂයේ හිටපු අමාත්‍යවරුන් පාර්ලිමේන්තුව දැනුවත් නොකිරීම හේතුවෙන් අසුන් පැනවීමේ අර්බුදයක් මතුව තිබෙනවා.\nඅග්‍රාමාත්‍යවරයාට එරෙහි විශ්වාසභංග යෝජනාවේදී ඊට පක්ෂ වූ නිදහස් පක්ෂයේ අමාත්‍යවරුන් 15 දෙනෙකු සහ නියෝජ්‍ය කතානායකවරයා ආණ්ඩුවෙන් ඉවත් වන බව ප්‍රකාශයට පත් කළා.\nඑමෙන්ම විපක්ෂයේ අසුන් ගැනීමට සූදානම් බවද ඔවුන් මේ වනවිට ප්‍රකාශයට පත් කර අවසන්.\nකෙසේ වෙතත් ආණ්ඩු පක්ෂයේ අසුන් ගෙන සිටි මෙම පිරිස යලි විපක්ෂයේ අසුන් ගන්නේ නම් ඒ පිලිබඳව කතානායකවරයා නිල වශයෙන් දැනුවත් කළ යුතුයි.\nඑහෙත් මේ වන තුරුත් එවැන්නක් සිදුකර නොමැති බවයි පාර්ලිමේන්තුවේ නියෝජ්‍ය මහ ලේකම් නීල් ඉද්දවල හිරු ප්‍රවෘත්ති අංශය කළ විමසීමකදී කියා සිටියේ.\nපෙර දැනුම් දීමක් සිදු නොකරන්නේ නම් යලි පාර්ලිමේන්තුව රැස්වන දිනයේදී රතු පලස මතින් ගොස් විපක්ෂයේ අසුන් ගැනීමටද එම මන්ත්‍රීවරුන්ට අවස්ථාව පවතිනවා.\nඅප මේ සම්බන්ධයෙන් අමාත්‍ය ධුරයෙන් ඉවත් වූ හිටපු රාජ්‍ය අමාත්‍ය ටී. බී. ඒකනායකගෙන් විමසීමක් කළා.\nඔහු කියා සිටියේ විපක්ෂයේ අසුන් ගැනීම පිළිබඳව ඒකාබද්ධ විපක්ෂයේ නායක පාර්ලිමේන්තු මන්ත්‍රී දිනේෂ් ගුණවර්ධන දැනුවත් කිරීමට පියවර ගෙන ඇති බවයි.",
       "URL": "https://www.hirunews.lk/188673/පාර්ලිමේන්තුවේ-අසුන්-පැනවීමේ-අර්බුදයක්",
       "Category": "Local News",
       "Parent URL": "https://www.hirunews.lk/local-news.php?pageID=3985"
}