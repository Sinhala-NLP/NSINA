{
       "Source": "hirunews",
       "Timestamp": "Saturday, 22 April 2023 - 16:13",
       "Headline": "සිව්දරු මව සොයා පොලිස් මෙහෙයුමක් (වීඩියෝ)",
       "News Content": "පවුල් ආරවුලක් හේතුවෙන් දිඹුල පතන පොලීසියට පැමිණිල්ලක් සිදු කිරීමට පැමිණි සිව්දරු මවක්, අද (22) දින එම ආසන්නයේ පිහිටි ඩෙවොන් දිය ඇල්ලෙන් පහළට පැන තිබෙනවා.\nඑලෙස දිය ඇල්ලෙන් පහළට පැන සියදිවි නසා ගැනීමට තැත් කළ එම තැනැත්තිය මේ වනවිට අතුරුදන් වී ඇති බවයි පොලිසිය සඳහන් කළේ.\nමෙලෙස අතුරුදන් වී ඇත්තේ දිඹුලපතන පොලිස් වසමට අයත් බෝගහවත්ත ප්‍රදේශයේ පදිංචි ලෙච්චුමන් නිශාන්තනි නමැති 34 හැවිරිදි සිව්දරු මවක්.\nතම දරුවන් දෙදෙනා ද සමග පොලිසියට ගොස් පැමිණිල්ල සිදු කළ ඇය එක් දරුවෙකු සමග දිය ඇල්ල අසලට ගොස් තමන්ට බීමට වතුර වීදුරුවක් රැගෙන එන ලෙස දරුවාට දැනුම්දී තිබෙනවා.\nදරුවා එම ස්ථානයෙන් පිටව යාමත් සමග සිව්දරු මව ඩෙවොන් දිය ඇල්ලට පැන ඇති බවයි සිද්ධිය සම්බන්ධයෙන් පරික්ෂණ පවත්වන දිඹුල පතන පොලිසිය කියා සිටියේ.\nසිව්දරු මවගේ සිරුර සොයා දිඹුල පතන පොලිසිය වැඩිදුර මෙහෙයුම් ආරම්භ කර තිබෙනවා.",
       "URL": "https://www.hirunews.lk/333163/සිව්දරු-මව-සොයා-පොලිස්-මෙහෙයුමක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=398"
}