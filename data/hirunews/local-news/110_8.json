{
       "Source": "hirunews",
       "Timestamp": "Thursday, 10 August 2023 - 8:12",
       "Headline": "අස්වැසුම අභියාචනා සහ විරෝධතා සමාලෝචනය මෙම මාසයේදී අවසන් කිරීමට සැළසුම්",
       "News Content": "අස්වැසුම සුබසාධන ප්‍රතිලාභ වැඩසටහන සඳහා ලැබී ඇති අභියාචනා සහ විරෝධතා සමාලෝචනය මේ මාසයෙන් අවසන් කරන බව මුදල් රාජ්‍ය අමාත්‍ය රංජිත් සියඹලාපිටිය පාර්ලිමේන්තුවේදී ඊයේ ප්‍රකාශ කළා.\nඔහු කියා සිටියේ ප්‍රතිලාභීන්ට ප්‍රතිලාභ ගෙවීම සඳහා රුපියල් බිලියන පහයි දශම දෙකක මුදලක් මාසිකව වැයවන බවයි.\nඅභියාචනා දසලක්ෂ 24,059 ක් සහ විරෝධතා එක්ලක්ෂ 24,495 ක් ලැබී තිබෙනවා. එමෙන්ම පවුල් අටලක්ෂ 87,653 ක් අස්වැසුම ප්‍රතිලාභය සඳහා සුදුසුකම් ලබා ඇති බවයි රාජ්‍ය අමාත්‍යවරයා කියා සිටියේ. පවුල් ලක්ෂ 20 ක් සඳහා ප්‍රතිලාභ ලබා දීම අස්වැසුම සුබසාධන ප්‍රතිලාභ වැඩසටහනේ අරමුණ බවද ඔහු සඳහන් කළා.\nඑමෙන්ම පසුගිය වර්ෂයට සාපේක්ෂව මේ වසරේ මුල් මාස 6 තුළ සියයට 38ක ආර්ථික වර්ධනයක් ලබා ඇති බවයි මුදල් රාජ්‍ය අමාත්‍යවරයා පාර්ලිමේන්තුවේදී ප්‍රකාශ කළා.\nඑමෙන්ම බඩඉරිඟු සඳහා පනවා ඇති බදු සම්බන්ධයෙන්ද කෘෂිකර්ම රාජ්‍ය අමාත්‍ය මොහාන් පී ද සිල්වා සහ තුෂාර ඉදුනිල් මන්ත්‍රීවරයා අතර පාර්ලිමේන්තුවේදී සංවාදයක් ඇතිවුණා.\nමේ අතර වර්තමානයේ වතු ප්‍රජාව මුහුණදෙන සමාජ, ආර්ථික ගැටළු පිළිබඳ කල් තැබීමේ විවාදය අද පාර්ලිමේන්තුවේදී පැවැත්වෙනවා.\nකෙසේ වෙතත් කොළඹ ඊයේ පැවති මාධ්‍ය හමුවකට එක්වෙමින් දෙමළ ප්‍රගතිශීලි සන්ධානයේ නියෝජ්‍ය නායක පාර්ලිමේන්තු මන්ත්‍රී වී. රාධක්‍රිෂ්ණන් සඳහන් කළේ තම ප්‍රජාව තවමත් රාජ්‍ය පාලනයට ඇතුළත්ව නොමැති බවයි.",
       "URL": "https://www.hirunews.lk/344273/අස්වැසුම-අභියාචනා-සහ-විරෝධතා-සමාලෝචනය-මෙම-මාසයේදී-අවසන්-කිරීමට-සැළසුම්",
       "Category": "Local News",
       "Parent URL": "https://www.hirunews.lk/local-news.php?pageID=110"
}