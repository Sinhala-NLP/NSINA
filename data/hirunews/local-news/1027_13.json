{
       "Source": "hirunews",
       "Timestamp": "Tuesday, 12 July 2022 - 9:07",
       "Headline": "අරලිය ගහ මැදුරේ දෙපිරිසක් ගැටේ - දහයකට තුවාල (වීඩියෝ)",
       "News Content": "පසුගිය 9 වැනි දා ඇති වූ අරගලකාරි සිදුවීමෙන් පසු කොළඹ කොටුව ජනාධිපති මන්දිරය ඇතුළු ස්ථානවලට සිදු වූ හානිය විමර්ශනය කිරීමට හා ඒවා අලුත්වැඩියා කිරීම කෙරෙහි මේ වන විට අවධානය යොමු ව තිබෙනවා.\nපුරාවිද්‍යා දෙපාර්තමේන්තුවේ නිලධාරින් කණ්ඩායමක් අද පෙරවරුවේ ජනාධිපති මන්දිරයට ගොස් තිබුණේ එම කටයුතු ආරම්භ කිරීමේ මූලික පියවරක් ලෙසයි.\nඊට පුරාවිද්‍යා දෙපාර්තමේන්තුවේ අධ්‍යක්ෂ ජනරාල් මහාචාර්ය අනුර මනතුංග ද එක්ව සිටියා.\nඉදිරියේ දී ජනාධිපති කාර්යාලය හා අරලියගහ මන්දිරය ද නිරීක්ෂණය කර ඒවාට සිදුව ඇති හානිය ගණනය කිරීමට අපේක්ෂා කරන බවයි ඔහු හිරු ප්‍රවෘත්ති අංශයට සඳහන් කළේ.\nජනාධිපතිවරයාට ඉල්ලා අස්වන ලෙස බලකරමින් සහ ආණ්ඩුවට විරෝධය පළ කරමින් දිවයිනේ විවිධ ප්‍රදේශවලින් පසුගිය 9 වන දා කොළඹට පැමිණි ජනතාව ගාලුමුවදොර අරගලකරුවන් සමග එක්ව සියලු ආරක්ෂක රැකවල් බිඳ දමමින් කොළඹ කොටුව ජනාධිපති මන්දිරය ප්‍රථමයෙන් අත්පත් කර ගත්තා.\nජනාධිපති කාර්යාලය හා කොල්ලුපිටියේ පිහිටි අරලියගහ මන්දිරය අරගලකරුවන් අත්පත් කර ගත්තේ ඉන් අනතුරුව යි.\nඒ මොහොතේ සිට මේ දක්වා එම ස්ථාන නැරඹිමට විශාල පිරිසක් පැමිණෙමින් සිටිනවා.\nකොළඹ කොටුවේ පිහිටි ජනාධිපති මන්දිරය නැරඹීමට පැමිණෙන ජනතාවගෙන් කොළඹ චැතැම් වීදිය ආශ්‍රිත ප්‍රදේශයේ අද පෙරවරුවේ ද ඉතා දිගු පෝලිම් දක්නට ලැබුණා.\nඑමෙන්ම පසුගිය 9 වනදා කොටුව ජනාධිපති මන්දිරය අසල වෙඩි තැබීම සිදු වූ ස්ථානය අද පෙරවරුවේ රජයේ රස පරීක්ෂකවරයාගේ නිරීක්ෂණයට ලක්වුණා.\nමේ අතර, කොල්ලුපිටිය - අරලියගහ මන්දිරය තුළ රැඳී සිටින අරගලකරුවන් දෙපිරිසක් අතර අද අළුයම ගැටුමක් හට ගෙන තිබෙනවා.\nඑහි දී තුවාල ලැබූ දස දෙනෙකු කොළඹ ජාතික රෝහලට ඇතුළත් කිරීමටයි පියවර ගැණුනේ.\nතුවාලකරුවන් අතර කාන්තාවක් ද සිටිනවා.\nඅරලියගහ මන්දිරයේ කාමරයක් සම්බන්ධයෙන් ඇති වූ ආරවුලක් හේතුවෙන් මෙම ගැටුම හටගෙන ඇති බවයි වාර්තා වන්නේ.\nකෙසේ වෙතත්, මේ වනවිට තුවාලකරුවන්ගෙන් තුන්දෙනෙකු ප්‍රතිකාර ලබා රෝහලෙන් පිටව ගොස් ඇති අතර, එක් අයෙකුට ශල්‍යකර්මයක් සිදු කිරීමට පියවර ගෙන ඇත්තේ තියුණු ආයුධයකින් සිදුවූ පහරදීමක් හේතුවෙන්.\nසිද්ධිය සම්බන්ධයෙන් කොල්ලුපිටිය පොලීසිය විමර්ශනයක් ද ආරම්භ කර තිබෙනවා.",
       "URL": "https://www.hirunews.lk/309764/අරලිය-ගහ-මැදුරේ-දෙපිරිසක්-ගැටේ-දහයකට-තුවාල-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1027"
}