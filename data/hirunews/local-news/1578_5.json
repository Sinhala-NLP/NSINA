{
       "Source": "hirunews",
       "Timestamp": "Sunday, 07 November 2021 - 16:19",
       "Headline": "කෝටි 11ක බාල ඖෂධ මෙරටට ගෙන්වීම ගැන රවී කුමුදේෂ්ගෙන් හෙළිදරව්වක්",
       "News Content": "2020 විගණන වාර්තාව අනුව මෙරටට නිසි ප්‍රමිතියෙන් තොර බාල ඖෂධ ආනයනය කර ඇති බවට සෞඛ්‍ය වෘත්තීයවේදීන්ගේ විද්වත් සංගමයේ සභාපති රවී කුමුදේශ් පවසනවා.\nඅද (07) පැවති මාධ්‍ය හමුවකට එක්වෙමින් සභාපතිවරයා චෝදනා කළේ, ප්‍රමිතියෙන් තොර ඖෂධ ආනයනය කිරීම පමණක් නොව, එලෙස ගෙන්වූ ඖෂධ පොළොන්නරුව රෝහල වෙත ලක්ෂ 06ක තොගයක් ලබා දී ඇති අතර, එයින් ලක්ෂ 05ක් මේ වනවිට රෝගීන් වෙත ද නිකුත් කර ඇති බවයි.\nක්ෂුද්‍ර ජීවීන් ඇතුළු අහිතකර ද්‍රව්‍ය අඩංගු මෙම බාල ඖෂධ මේ වනවිට අසරණ රෝගීන් භාවිත කර ඇති බවත්, නිසි ප්‍රමිතියකින් තොර ඖෂධ භාවිත කිරීම තුළින් ජනතාවගේ ජීවිත වෙනුවෙන් කිසිදු සෞඛ්‍ය අමාත්‍යවරයෙක් හෝ වගකිව යුතු බලධාරියෙකු වග නොකියන බව ද සභාපතිවරයා පෙන්වා දෙනවා.\nමෙරට තුළ භාවිත වන ඖෂධ සම්බන්ධයෙන් වගකිව යුතු අමාත්‍යවරයෙකු පත් කර සිටිය ද, ඔහු කිසිදු අයුරකින් ඊට වගකීම භාර නොගන්නා බවත්, බාල ඖෂධ ගෙන්වීම ද පෙර පැවති රජයේ වරදක් ලෙස පවසා එම වරද නිවැරදි නොකරන බවටත් සභාපතිවරයා ප්‍රකාශ කරනවා.\nඑමෙන්ම මේ වනවිට ඖෂධ සම්බන්ධයෙන් වෙනම අමාත්‍යාංශයක් පිහිටුවීම සිදු කෙරුණ ද, එතුළින් කිසිදු සෙතක් සිදු නොවීම සහ ඖෂධ සංස්ථාවල දත්ත මැකීම වැනි දූෂිත සිද්ධීන් මගින් මෙරට සෞඛ්‍ය ක්ෂේත්‍රයට විශාල අපකීර්තියක් ඇති වී තිබෙන බවයි හෙතෙම වැඩිදුරටත් පෙන්වා දෙන්නේ.\nරට තුළ ඖෂධ නිෂ්පාදන ඇනහිට ඇති අතර, ඖෂධ ගෙන්වීමේදී මෙන්ම සෞඛ්‍ය උපකරණ කට්ටල ගෙන්වීමේ ක්‍රියාවලිය තුළ දී ද විශාල ලෙස අක්‍රමිකතා සිදු ව ඇති බවටයි සභාපතිවරයා පවසන්නේ.\nඑබැවින් වෙනම අමාත්‍යාංශයක් පිහිටුවා රටේ ඖෂධවල ප්‍රමිතිය සම්බන්ධයෙන් බලාපොරොත්තු වන්නේ සුබදායී පිලිතුරක් මිස, තව තවත් අක්‍රමිකතා සිදු නොවීම බව ද හෙතෙම වැඩිදුරටත් ප්‍රකාශ කළා.\nතාක්ෂණික ඇගයීම් කමිටුවල වංචාසහගත තීරණ නිසා, කොවිඩ් PCR ප්‍රතික්‍රීයක වැඩිමුදලට ගැනීම හේතුවෙන්, මාස කිහිපයක දී මිලයන 125ක් රජයට අහිමි වී ඇති බව ද සභාපතිවරයා සඳහන් කරනවා.\nමෙම ඖෂධ අක්‍රමිකතා හෝ මාෆියා සම්බන්ධයෙන් රාජ්‍ය අමාත්‍යවරයා හෝ කිසිදු පරිපාලන දැනුමකින් තොර සෞඛ්‍ය ලේකම්වරා හෝ ඊට අවශ්‍ය පිළියම් ලබා නොදෙන බව දක්නට ලැබෙන බවයි සෞඛ්‍ය වෘත්තීයවේදීන්ගේ විද්වත් සංගමයේ සභාපති රවී කුමුදේශ් පවසන්නේ.",
       "URL": "https://www.hirunews.lk/287282/කෝටි-11ක-බාල-ඖෂධ-මෙරටට-ගෙන්වීම-ගැන-රවී-කුමුදේෂ්ගෙන්-හෙළිදරව්වක්",
       "Category": "Local News",
       "Parent URL": "https://www.hirunews.lk/local-news.php?pageID=1578"
}