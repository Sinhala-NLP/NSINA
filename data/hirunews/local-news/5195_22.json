{
       "Source": "hirunews",
       "Timestamp": "Monday, 25 January 2016 - 22:12",
       "Headline": "ගීතා සහ විජේපාල පළමු දවසෙම ගැටෙයි (ඡායාරූප)",
       "News Content": "ගාල්ල දිස්ත්‍රික් සම්බන්ධීකරණ කමිටුවේ සම සභාපතිවරුන් වන ගාල්ල දිස්ත්‍රික් සන්ධාන පාර්ලිමේන්තු මන්ත්‍රී විජේපාල හෙට්ටිආරච්චි  සහ ගීතා කුමාරසිංහ අතර,  නව රජය යටතේ  ගාල්ල දිස්ත්‍රික් සම්බන්ධීකරණ කමිටුව මුල් වරට රැස්වූ අද (25) උණුසුම් වචන හුවමාරුවක් සිදුව තිබේ.\nවිජේපාල හෙට්ටිආරච්චි සහ  ගීතා කුමාරසිංහගේ ප්‍රධානත්වයෙන් පෙරවරු 9.00 ට ගාල්ල දිස්ත්‍රික් ලේකම් කාර්යාලයීය ශ්‍රවණාගාරයේදී  කමිටුව රැස්වූ අතර  කමිටුවේ සම සභාපති වරයෙකු වන දකුණු පළාත් ප්‍රධාන අමාත්‍ය ශාන් විජේලාල් ද සිල්වා  සහභාගී වී සිටියේ නැහැ.\nසම්බන්ධීකරණ කමිටු රැස්වීම පාර්ලිමේන්තු මන්ත්‍රී විජේපාල හෙට්ටිආරච්චි විසින්  මෙහෙයවනු ලැබුවා.\nයෝජණා හතලිස් නවයකින් සමන්විත දිස්ත්‍රික් සම්බන්ධීකරණ කමිටු න්‍යාය පත්‍රය පස්වරු 2.45 පමණ වන විටත් අවසන්ව තිනුනේ නැහැ.\nපස්වරුව වන විටත්  සම්බන්ධීකරණ කමිටු න්‍යාය පත්‍රය අවසන් නොවීම සම්බන්ධයෙන් කෝපයටපත් සම සභාපති ගීතා කුමාරසිංහ, විජේපාල හෙට්ටිආරච්චි  අමතමින් පැවසුවේ  දේශණ පවත්වමින් කල් නොගෙන සම්බන්ධීකරණ කමිටුව අවසන් කරන ලෙසයි.\n\".....මමත් මේකේ සම සභාපති.... මම දිගු වේලාවක් බලාගෙන සිටියා.... මේ මිනිස්සුන්ට.... තවත් රාජකාරි තියෙනවා... දේශණ පවත්වන්නේ නැතිව ඉක්මනින් න්‍යාය පත්‍රය අවසන් කරන්න.....උදේ නවයට ආරම්භ වෙන රැස්වීම  පස්වරු දෙක පසුවන තුරුම පැවැත්වෙනවා...  දැන්වත් ඉක්මනින් මේ රැස්වීම අවසන් කරන්න....\"\nසම්බන්ධීකරණ කමිටුවේ සම සභාපති විජේපාල හෙට්ටිආරච්චි එහිදී පවසා ඇත්තේ...\n\"....මම කනගාටු වෙනවා ඔබ තුමිය මෙහෙම කතා කිරිම සම්බන්ධව.... මට මේක මෙහෙයවන්න ආශාවක් නෑ.... මම ඔය වගේ රැස්වීම් මෙහෙයවලා තියෙනවා...  මම උදේ ඔබතුමියට කීවා ඔබ රැස්වීමේ භාගයක් මෙහෙයවන්න....  මම භාගයක් මෙහෙයවන්නම් කියලා... බළලා මැටියෙන් හරි  කමක් නෑ මීයන් අල්ලනවා නම්..  අපට උවමණා වැඩ කරන්නයි...න්‍යාය පත්‍රයේ යෝජනා  හතලිහක් තියෙනවා... මේවා කතා කරලා අවසන් කල යුතුයි...\"\nකෙසේ වෙතත් පස්වරු 3.00 පමණ වන විට දිස්ත්‍රික් සම්බන්ධීකරණ කමිටුවේ කටයුතු අවසන්වූ බව අප වාර්තාකරු පවසයි.\n(ඡායාරූප - රවීන්ද්‍ර චන්ද්‍රලාල්)",
       "URL": "https://www.hirunews.lk/124745/ගීතා-සහ-විජේපාල-පළමු-දවසෙම-ගැටෙයි-ඡායාරූප",
       "Category": "Local News",
       "Parent URL": "https://www.hirunews.lk/local-news.php?pageID=5195"
}