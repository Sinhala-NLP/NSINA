{
       "Source": "hirunews",
       "Timestamp": "Wednesday, 22 February 2023 - 15:51",
       "Headline": "ෂාෆ්‍ටර්ගේ මරණයට හේතු සෙවීමට විශේෂඥ කමිටුවක්",
       "News Content": "ව්‍යාපාරික දිනේෂ් ෂාෆ්‍ටර්ගේ මරණයට හේතුව සෙවීම සඳහා පත් කිරීමට නියමිත විශේෂඥ පංච පුද්ගල වෛද්‍ය කමිටුවේ සාමාජිකයින් විනිවිදභාවයකින් යුතුව පත්කිරීමට තමන් අපේක්ෂා කරන බව කොළඹ අතිරේක මහේස්ත්‍රාත් රජින්ද්‍රා ජයසූරිය අද (22) විවෘත අධිකරණයේ ප්‍රකාශ කළා.\nමෙම සිද්ධියට අදාල මහේස්ත්‍රාත් පරීක්ෂණය අද අධිකරණය හමුවේ කැඳවනු ලැබූ අවස්ථාවේ දී ඉදිරිපත් වූ කරුණු සලකා බැලීමෙන් අනතුරුව මහේස්ත්‍රාත්වරිය විසින් මෙම ප්‍රකාශය සිදු කරනු ලැබුවා.\nමෙම පැමිණිල්ල කැඳවනු ලැබූ අවස්ථාවේ ඇය කියා සිටියේ මීට පෙර අධිකරණය කළ නියෝගයට අනුව, විශ්වවිද්‍යාල ප්‍රතිපාදන කොමිසම සහ සෞඛ්‍ය සේවා අධ්‍යක්ෂ ජනරාල්වරයා විසින් අධිකරණ හා වෝහාරික විශේෂඥයින්ගෙන් සමන්විත නම් ලැයිස්තු අධිකරණය වෙත එවා ඇති බවයි.\nඑය විශ්ලේෂණය කොට විනිවිදභාවයෙන් පංච පුද්ගල විශේෂඥ කමිටුවේ සාමාජිකයින් තමන් විසින් නම් කරන බව මහේස්ත්‍රාත්වරිය කියා සිටියා.\nමෙහි දී ඇය වැඩිදුරටත් සඳහන් කළේ පසුගියදා තමන් කළ නියෝගයට අනුව, දිනේෂ් ෂාෆ්ටර් කොළඹ ජාතික රෝහලට ඇතුළත් කළ අවස්ථාවේ සිදුකළ ප්‍රතිකාර පිළිබඳව වාර්තා මෙතෙක් ලැබී නොමැති බවයි.\nඒ අනුව එම වාර්තා ඉදිරිපත් කිරීමට පියවර ගන්නා ලෙස කොළඹ ජාතික රෝහලේ අධ්‍යක්ෂවරයා වෙත ඇය සිහිකැඳවීමක් සිදුකළා.",
       "URL": "https://www.hirunews.lk/328031/ෂාෆ්‍ටර්ගේ-මරණයට-හේතු-සෙවීමට-විශේෂඥ-කමිටුවක්",
       "Category": "Local News",
       "Parent URL": "https://www.hirunews.lk/local-news.php?pageID=520"
}