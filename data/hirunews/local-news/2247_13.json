{
       "Source": "hirunews",
       "Timestamp": "Tuesday, 29 December 2020 - 7:47",
       "Headline": "'හිරු සීල පාරමිතාව' හිරු ලයිෆ් මැදිරි සංකීර්ණයේ සිට",
       "News Content": "උඳුවප් පුර පසළොස්වක පොහෝ දිනය වෙනුවෙන් හිරු මාධ්‍ය ජාලය මෙත් සිතින් සංවිධාන කරන හිරු සීල පාරමිතාව හිරු ලයිෆ් මැදිරි සංකීර්ණයේ සිට අද (29) දිනය පුරා ක්‍රියාත්මකයි.\nරට තුළ පවතින තත්ත්වය හමුවේ මෙවන් කටයුත්තක් සංවිධාන කර ඇති අතර, ඒ සඳහා සියලුදෙනාට නිවසේ සිට එක්වීමේ හැකියාව පවතිනවා.\nඒ අනුව අද උදෑසන 6.00 ට පෙහෙවස් සමාදන් කිරීම සිදු කෙරෙණු අතර, එම කටයුතු සහ ධර්මානුශාසනාව සිදු කරනු ලැබුවේ පූජ්‍ය වරායායේ සමිත ස්වාමින් වහන්සේ විසින්.\nඋදෑසන 7.30 ට පූජ්‍ය පූජ්‍ය කොත්මලේ කුමාර කාශ්‍යප ස්වාමින් වහන්සේ විසින් පෝදා කාලීන ධර්ම දේශනාව පැවැත්වීමට නියමිතයි.\nපෙරවරු 8.30 ට ඉවසීම පිළිබඳ විග්‍රහ කෙරෙන කාලීන ධර්ම සාකච්ඡාව සිදු කෙරෙනවා.\nඊට පූජ්‍ය තලල්ලේ චන්දකිත්ති හිමියන් සහ පූජ්‍ය වල්පොල ගෝතම හිමියන් එක්වීමට නියමිතයි.\nපෙරවරු 10 ට පෝදා ධර්ම දේශනාව සිදුකරන්නේ පූජ්‍ය බොරැල්ලේ අතුල නායක ස්වාමින් වහන්සේ විසින්.\nකවිබණ දේශනාව පෙරවරු 11 ට  ආරම්භ වීමට නියමිතව ඇත්තේ කාව්‍ය විශාරද ශාස්ත්‍රපති පූජ්‍ය මාම්පිටියේ සිරිසුමන හිමියන් විසින්.\nදහවල් 12.30 ට කාලීන ධර්ම සාකච්ඡාවක් ආරම්භ කෙරෙන අතර, ඒ සඳහා පූජ්‍ය පුලියද්දේ සුදම්ම හිමියන්, පූජ්‍ය වාඩිගල සමිතඥාන හිමියන් සමඟ පේරාදෙණිය විශ්වවිද්‍යාලයේ කථිකාචාර්ය සේනාරත්න කාරියවසම් එක්වනවා.\nමෙම සියලු වැඩසටහන් සජීවී ලෙස හිරු එෆ්.එම්. සහ හිරු ටී වී ඔස්සේ විකාශය කිරීමටද සියලු කටයුතු සූදානම් කර තිබෙනවා.",
       "URL": "https://www.hirunews.lk/258209/හිරු-සීල-පාරමිතාව-හිරු-ලයිෆ්-මැදිරි-සංකීර්ණයේ-සිට",
       "Category": "Local News",
       "Parent URL": "https://www.hirunews.lk/local-news.php?pageID=2247"
}