{
       "Source": "hirunews",
       "Timestamp": "Monday, 14 March 2022 - 18:59",
       "Headline": "IMF ලොක්කා මුදල් ඇමති හමුවෙයි (වීඩියෝ)",
       "News Content": "දිවයිනට පැමිණ සිටින ජාත්‍යන්තර මූල්‍ය අරමුදලේ ආසියා පැසිෆික් කලාපීය අධ්‍යක්ෂ චැන්යොං - රී, මුදල් අමාත්‍ය බැසිල් රාජපක්ෂ සමඟ අද (14) සාකච්ඡාවක නිරත වී තිබෙනවා.\nඔහු භාණ්ඩාගාර ලේකම් එස්.ආර්. ආටිගල ද මුණගැසී ඇති බවයි මුදල් අමාත්‍යාංශ ආරංචි මාර්ග උපුටා දක්වමින් රොයිටර් පුවත් සේවය සඳහන් කළේ.\nඑමෙන්ම ජාත්‍යන්තර මූල්‍ය අරමුදලේ නියෝජිතයන් හෙට (15) ජනාධිපති ගෝඨාභය රාපක්ෂ හමුවීමට නියමිතයි.\nඔහු ඇතුළු මූල්‍ය අරමුදලේ නියෝජිත පිරිස ශ්‍රී ලංකාව පිළිබඳ අයි.එම්.එෆ්. ඇගයීම් වාර්තාව පිළිබඳ කරුණු දක්වනු ඇති.\nආටිකල් ෆෝටීන් උපදේශනයට අදාළ ජාත්‍යන්තර මූල්‍ය අරමුදලේ ශ්‍රී ලංකාව පිළිබඳ වාර්තාව මෙන්ම පසුගිය පෙබරවාරි 25 වනදා පවත්වන ලද එහි විධායක අධ්‍යක්ෂ රැස්වීමේදී දැක්වූ අදහස් ද මෙහිදී ජනාධිපතිවරයා වෙත ඉදිරිපත් කෙරෙනු ඇතැයි අපේක්ෂිතයි.\nශ්‍රී ලංකාව මෙතෙක් ජාත්‍යන්තර මූල්‍ය අරමුදලෙන් ණය සහනයක් සඳහා අයදුම්කර නැහැ.\nඑහෙත් ඉල්ලීමක් ඉදිරිපත් වුවහොත් ඒ පිළිබඳ සළකා බැලිය හැකි බවයි මූල්‍ය අරමුදල සඳහන් කළේ.\nමුදල් අමාත්‍ය බැසිල් රාජපක්ෂ ලබන මස මැදභාගයේ ඇමරිකා එක්සත් ජනපදයේ සංචාරයක නිරතවෙමින් ජාත්‍යන්තර මූල්‍ය අරමුදල සමඟ සාකච්ඡා කිරීමට නියමිත බව මීට පෙර රොයිටර් වාර්තා කළා.\nඒ, මෙරට විදේශ සංචිත ඇමරිකානු ඩොලර් බිලියන 2.3 දක්වා පහත වැටී ඇති පසුබිමකයි.\nශ්‍රී ලංකාව මුහුණ දී ඇති අර්ථික අර්බුදයට සහය ලබාගැනීම සදහා ජාත්‍යන්තර මූල්‍ය අරමුදල සමග ලබන මාසයේදී නිළ සාකච්ඡා පැවැත්වීමට ද නියමිත ව තිබෙනවා.\nපසුගිය 7 වනදා නම්‍යශීලි විනිමය අනුපාතික ප්‍රකාශයට පත් කිරීමත් සමඟ ඩොලරයට සාපේක්ෂව රුපියලේ අගය සියයට 30කින් පමණ අවප්‍රමාණ වුණා.\nශ්‍රී ලංකා මහ බැංකුව මගින් අද නිකුත් කළ විනිමය අනුපාතිකවලට අනුව ඇමරිකානු ඩොලරයක ගැනුම් මිල රුපියල් 250 ක් ලෙසත්, විකිණුම් මිල රුපියල් 260 ක් ලෙසත් සටහන් වුණා.\nස්ටර්ලින් පවුම් එකක ගැනුම් මිල රුපියල් 327 ක් වූ අතර එහි විකිණුම් මිල සටහන් වූයේ රුපියල් 340 ක් ලෙසයි.\nයුරෝ එකක ගැනුම් මිල රුපියල් 276 යි ශත 34 ක් ලෙසත්, විකිණුම් මිල රුපියල් 286 යි ශත 84 ක් ලෙස සටහන් වුණා.\nමහ බැංකු අනුපාතය රුපියල 260 ක් වුව ද පෞද්ගලික බැංකු වල ඇමරිකානු ඩොරලයක් සඳහා විකිණුම් මිල රුපියල් 265 ක් ලෙස අද සටහන්වුණා.\nමෙලෙස විනිමය අනුපාතික විචලනය වීම ආරම්භ වූයේ මහ බැංකුව විසින් නම්‍යශීලී ප්‍රතිපත්තියක් අනුගමනය කිරීමත් සමඟයි.",
       "URL": "https://www.hirunews.lk/299477/imf-ලොක්කා-මුදල්-ඇමති-හමුවෙයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1294"
}