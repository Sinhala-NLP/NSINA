{
       "Source": "hirunews",
       "Timestamp": "Tuesday, 18 April 2023 - 15:32",
       "Headline": "ශ්‍රී ලාංකික පුහුණු ශ්‍රමිකයන්ට විදෙස් රැකියා අවස්ථා රැසක් (ඡායාරූප)",
       "News Content": "ජපානය, එංගලන්තය, කැනඩාව සහ ඔස්ට්‍රේලියාව වැනි රටවල ක්ෂේත්‍ර ගණනාවක රැකියා අවස්ථා ශ්‍රී ලාංකික පුහුණු ශ්‍රමිකයන්ට ලැබී ඇති බව කම්කරු හා විදේශ රැකියා අමාත්‍ය මනූෂ නානයක්කාර පවසනවා. අමාත්‍යවරයා වැඩි දුරටත් පැවසුවේ මැද පෙරදිග ඉදිකිරීම් ක්ෂේත්‍රයේ රැකියා අවස්ථා දැවැන්ත ප්‍රමාණ‍යක් මෙරට පුහුණු ශ්‍රමිකයන්ට විවෘතව ඇති බවයි.\nමේ පිළිබඳව කම්කරු හා විදේශ රැකියා අමාත්‍යවරයා හෙළි කළේ ශ්‍රී ලංකා විදේශ සේවා නියුක්ති කාර්යාංශය සහ වෘත්තීය පුහුණු අධිකාරිය අතර අවභෝධතා ගිවිසුමක් අත්සන් කළ අවස්ථාවේදී යි.\nරැකියා ඉල්ලුමට සරිලන පුහුණු ශ්‍රමිකයින් සපයාගැනීමට නොහැකි වීම ගැටළුවක් බවද මෙහිදී අමාත්‍යවරයා හෙළිදරව් කළා.\nමෙම රැකියා අවස්ථා සම්පූර්ණ කරගැනීම සදහා අවශ්‍ය පුහුණු ශ්‍රමිකයින් බිහි කරගත යුතු බවත්, විදේශ රැකියා ඉලක්ක කරගත් වෘත්තීය පුහුණුව ලබාදීම සදහා වෘත්තීය පුහුණු අධිකාරිය සමඟ ගිවිසුම් ගත වන බවත් අමාත්‍යවරයා තවදුරටත් ප්‍රකාශ කර සිටියා.\nඅත්සන් කෙරුණු මෙම අවභෝධතා ගිවිසුම අනුව ශ්‍රී ලංකා විදේශ සේවා නියුක්ති කාර්යාංශය විසින් ලබාදෙන නිර්නායකයන්ට අනුව, විදේශ රැකියා සදහා අවශ්‍ය නිපුණතාවයන් සහිත වෘත්තිකයින් පුහුණු කිරීම, ඔවුන්ට අවශ්‍ය ජාතික වෘත්තීය සුදුසුකම් සහිතකය ලබාදීම සහ අනෙකුත් වෘත්තීය සහතික ලබාදීම ශ්‍රී ලංකා වෘත්තීය පුහුණු අධිකාරිය විසින් සිදු කරන බවයි අමාත්‍යවරයා පෙන්වා දුන්නේ.\nතවද අවභෝධතා ගිවිසුම අනුව වෘත්තීය පුුහුණව සදහා සිසුන් ලියාපදිංචි කිීරීම, ඔවුන්ට ප්‍රමිතිගත පුහුණුවක් ලබාදීම, ඔවුන්ගේ පුහුණුව නියාමනය කිරීම සහ සහතිකකරණය, විදේශ සේවා නියුක්ති කාර්යාංශයේ මාර්ගෝපදේශයන්ට යටත්ව සිදු කිරීමට නියමිතයි.",
       "URL": "https://www.hirunews.lk/332843/ශ්‍රී-ලාංකික-පුහුණු-ශ්‍රමිකයන්ට-විදෙස්-රැකියා-අවස්ථා-රැසක්-ඡායාරූප",
       "Category": "Local News",
       "Parent URL": "https://www.hirunews.lk/local-news.php?pageID=406"
}