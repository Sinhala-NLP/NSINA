{
       "Source": "hirunews",
       "Timestamp": "Wednesday, 04 August 2021 - 19:21",
       "Headline": "උපරිම සිල්ලර මිල ඉක්මවා භාණ්ඩ අලෙවි කරන්නන්ට දැඩි දඬුවම් - 2500 දඩය ලක්ෂය දක්වා ඉහළට",
       "News Content": "වී අලෙවි මණ්ඩලයේ හෝ මෝල් හිමියන් හැර වෙනත් ජාවාරම්කරුවන් ගොවීන්ගෙන් වී මිලදී ගෙන සහල් මිල ඉහළ නැංවීමේ අරමුණින් වී ගබඩා කර තබා ගන්නේ නම් එවැනි වී තොග රාජසන්තක කිරීමට අවශ්‍ය නීති සම්මත කරන බව වෙළඳ අමාත්‍ය බන්දුල ගුණවර්ධන පවසනවා.\nඅමාත්‍යවරයා මේබව සඳහන් කළේ අද පැවති ප්‍රවෘත්ති සාකච්ඡාවකට එක්වෙමින්.\nඔහු පෙන්වා දුන්නේ මෙම පියවර ගනු ලබන්නේ පාරිභෝගික ආරක්ෂණය පාරිභෝගිකයන්ගේ යහපත සහ නිෂ්පාදන ක්‍රියාවලියෙහි නිරත ගොවීන්ගේ යහපත උදෙසා බවයි.\nරජය නියම කර ඇති උපරිම සිල්ලර මිලට වැඩියෙන් සහල් අලෙවි කරන පුද්ගලයන්ට පාරිභෝගික ආරක්ෂක පනත යටතේ නියම කෙරෙන රුපියල් 2500ක දඩ මුදල රුපියල් 100000 දක්වා වැඩි කරන බවයි අමාත්‍යවරයා සඳහන් කළේ.\nජාවාරම්කරුවන් සිතා මතා සහල් හිගයක් ඇති කිරීමට කටයුතු කළ හොත් ඊට විකල්පයක් ලෙස සහල් මෙට්‍රික් ටොන් ලක්ෂයක් ආනයනය කර එවැනි අවස්ථාවලදී පාරිභෝගිකයාට පාලන මිලට සහල් ලබාදීම සඳහා ගබඩා කරන බව ද වෙළඳ අමාත්‍යවරයා ප්‍රකාශ කළා.",
       "URL": "https://www.hirunews.lk/278872/උපරිම-සිල්ලර-මිල-ඉක්මවා-භාණ්ඩ-අලෙවි-කරන්නන්ට-දැඩි-දඬුවම්-2500-දඩය-ලක්ෂය-දක්වා-ඉහළට",
       "Category": "Local News",
       "Parent URL": "https://www.hirunews.lk/local-news.php?pageID=1774"
}