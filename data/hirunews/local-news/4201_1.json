{
       "Source": "hirunews",
       "Timestamp": "Saturday, 25 November 2017 - 19:01",
       "Headline": "පළාත් පාලන ඇමති විදෙස්ගත වීම ගැන අනුර කුමාරගෙන් ප්‍රශ්ණයක්",
       "News Content": "අයවැය කාරක සභා විවාදයේ 8 වන දිනය වූ අද (25) විදේශ කටයුතු, සංවර්ධන කාර්ය භාර, ප්‍රවාහන හා සිවිල් ගුවන් සේවා, යන අමාත්‍යාංශයන්හි වැයශීර්ෂ විවාදයට ගැනෙනවා.\nවිවාදයට පෙර විපක්ෂයේ ප්‍රධාන සංවිධායක අනුර කුමාර දිසානායක මහතා විමසා සිටියේ අය වැය කාලසීමාව අතරතුරදී ආණ්ඩුවේ සාමාජිකයින්ට විදෙස් ගතවීම තහනම් කර තිබියදීත් පළාත් පාලන ඇමතිවරයා විදෙස් ගත වූයේ කෙසේද යන්නයි.\nවිවාදය ආරම්භ වීමට පෙර වාචික පිළිතුරු අපේක්ෂාවෙන් පාර්ලිමේන්තු මන්ත්‍රී සිඩ්නි ජයරත්න, ඓතිහාසික ගිරිහඩු සෑය ප්‍රතිසංස්කරණය කිරීම පිළිබද ප්‍රශ්නයක් යොමුකළා.\nඊට අමාත්‍ය ගාමිණී ජයවික්‍රම පෙරේරා, අග්‍රාමාත්‍ය රනිල් වික්‍රමසිංහ සහ නියෝජ්‍ය අමාත්‍ය අජිත් පී පෙරේරා ද මැදිහත් වුණා.\nඉන් අනතුරුව ආරම්භ වූ අයවැය විවාදයේදී දුම්රිය දෙපාර්තමේන්තුවේ සේවිකාවන් පිළිබදව පැනයක් මතුවූ අතර, ඊට පාර්ලිමේන්තු මන්ත්‍රී සුනිල් හදුන්නෙත්ති, අමාත්‍ය නිමල් සිරිපාල ද සිල්වා, නියෝජ්‍ය අමාත්‍ය අශෝක් අබේසිංහ හා පාර්ලිමේන්තු මන්ත්‍රී කුමාර වෙල්ගම මැදිහත් වුණා.\nඑහිදී අමාත්‍ය නිමල් සිරිපාල ද සිල්වා ප්‍රකාශ කළේ දුම්රිය දෙපාර්තමේන්තුවේ කාන්තා සේවිකාවන් වෙනත් දෙපාර්තමේන්තුවකට මාරු කිරීමට කැබිනට් අවසරය ඉල්ලා ඇති බවයි.",
       "URL": "https://www.hirunews.lk/176924/පළාත්-පාලන-ඇමති-විදෙස්ගත-වීම-ගැන-අනුර-කුමාරගෙන්-ප්‍රශ්ණයක්",
       "Category": "Local News",
       "Parent URL": "https://www.hirunews.lk/local-news.php?pageID=4201"
}