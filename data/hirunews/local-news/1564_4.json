{
       "Source": "hirunews",
       "Timestamp": "Saturday, 13 November 2021 - 14:25",
       "Headline": "අභාවප්‍රාප්ත ප්‍රවීණ ගායක ලක්ෂ්මන් විජේසේකරගේ අවසන් කටයුතු හෙට (වීඩියෝ)",
       "News Content": "අභාවප්‍රාප්ත ප්‍රවීණ ගායක, සංගීතඥ සහ රංගන ශිල්පී ලක්ෂ්මන් විජේසේකරගේ දේහය පිළිබඳ අවසන් කටයුතු හෙට (14) පස්වරු පහට ගල්කිස්ස පොදු සුසාන භූමියේදී සිදු කෙරෙනවා.\nදීර්ඝ කාලයක් රෝගාතුරව සිටි ලක්ෂ්මන් විජේසේකර ඊයේ (12) අභාවප්‍රාප්ත වනවිට 73 වන වියේ පසුවුණා.\nරජයේ සංගීත විද්‍යාලයෙන් සංගීතය හදාරා, 1975 වසරේ ගුවන් විදුලි සරළ ගී පරීක්ෂණයෙන් සමත්වූ ඔහු ප්‍රියංගා සිනමා පටයෙන් චිත්‍රපට රංගනයට පිවිසුණා.\nඊට පෙර ඔහු වෙස්සන්තර සහ නෙළුම් පොකුණ යන වේදිකා නාට්‍ය සඳහාද රංගනයෙන් දායක වී තිබූ අතර, රේඛා මෙන්ම ගංඟා සහ නිශ්ශංක ටෙලි නාට්‍යවල ද ප්‍රධාන චරිත නිරූපණය කරමින් ජනාදරයට පත්වුණා.\nඑමෙන්ම බුමුතුරුණු, අත්ත බිඳෙයි වැනි ජනප්‍රිය ටෙලිනාට්‍ය රැසක සංගීත අධ්‍යක්ෂවරයා ලෙසද ලක්ෂ්මන් විජේසේකර කටයුතු කර තිබීම විශේෂත්වයක්.\nඔහු ගායනා කළ ගීත අතර දැල්වූ පහන්, ඇති දේ ඇති සැටියෙන්, සුපෙම් හැඟුම් ඔබෙන් එපා, සිනා පිපෙනා මේ වසන්තය ආදී ගීත ඉමහත් රසික ජනාදරයට පත්වුණා.",
       "URL": "https://www.hirunews.lk/287897/අභාවප්‍රාප්ත-ප්‍රවීණ-ගායක-ලක්ෂ්මන්-විජේසේකරගේ-අවසන්-කටයුතු-හෙට-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1564"
}