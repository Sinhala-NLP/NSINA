{
       "Source": "hirunews",
       "Timestamp": "Wednesday, 22 September 2021 - 13:29",
       "Headline": "දරුවන්ට එන්නත් ලබාදීම පිළිබඳ විශේෂඥ මතය (වීඩියෝ)",
       "News Content": "දරුවන්ට එන්නත් ලබාදීමට තීරණය කළේ ඒ පිළිබඳ විශේෂඥ මතය විමසීමෙන් පසු ව බව රාජ්‍ය ඖෂධ නීති ගත සංස්ථාවේ සභාපති විශේෂඥ වෛද්‍ය ප්‍රසන්න ගුණසේන ප්‍රකාශ කළා.\nඔහු කියා සිටියේ ඒ සඳහා අවශ්‍ය කටයුතු මේ වෙනවිට සූදානම් බවයි.\nමෙරට කොරෝනා මර්දන එන්නත්කරණ වැඩසටහන යටතේ ගෙවුණු දිනයේ දී පළමු සහ දෙවන මාත්‍රා වශයෙන් ලබා දුන් එන්නත් මාත්‍රා ගණන 183,278ක්.\nඒ අනුව පුද්ගලයින් 103,698ක් පළමු මාත්‍රාවත්, පුද්ගලයින් 79,580ක් දෙවැනි මාත්‍රාවත් ලබා ගෙන තිබෙනවා.\nපසුගිය 20 වැනි දා සිදු වූ කොරෝනා මරණ 66ක් ද සෞඛ්‍ය සේවා අධ්‍යක්ෂ ජනරාල්වරයා ඊයේ තහවුරු කළා.\nවාර්තා වූ මරණ අතරින් 53ක් ම අවුරුදු 60 ඉක්මවූවන්.\nමේ වෙනවිට මෙරට සමස්ත කොරෝනා මරණ සංඛ්‍යාව දැක්වෙන්නේ 12,284ක් ලෙසයි.\nඊයේ කොවිඩ් ආසාදිතයින් 1321 දෙනෙකු වාර්තා වූ අතර, ඒ සමඟ මෙරට සමස්ත ආසාදිතයින් සංඛ්‍යාව 507,330ක් දක්වා ඉහළ ගියා.\nමේ අතර නියෝජ්‍ය සෞඛ්‍ය සේවා අධ්‍යක්ෂ ජනරාල් විශේෂඥ වෛද්‍ය හේමන්ත හේරත් පැවසුවේ, ආසාදිත සංඛ්‍යාව අඩු වීමට මහජන එක් රැස්වීම් අවම වීම බලපා ඇති බවයි.",
       "URL": "https://www.hirunews.lk/282930/දරුවන්ට-එන්නත්-ලබාදීම-පිළිබඳ-විශේෂඥ-මතය-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1676"
}