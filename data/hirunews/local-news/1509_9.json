{
       "Source": "hirunews",
       "Timestamp": "Wednesday, 08 December 2021 - 9:57",
       "Headline": "විශ්‍රාම වැටුප් දෙපාර්තමේන්තුවේ නිලධාරීන් බව පවසා මුදල් වංචා කළ කණ්ඩායමක් අත්අඩංගුවට",
       "News Content": "විශ්‍රාම වැටුප් දෙපාර්තමේන්තුවේ නිලධාරීන් ලෙස පවසමින් හිඟ විශ්‍රාම වැටුප් ලබාදෙන බව පවසා මුදල් වංචා කිරීමේ ජාවාරමක් පොලීසිය අනාවරණ කරගෙන තිබෙනවා.\nමොවුන් අවිස්සාවේල්ල, මාවතගම, මාතලේ, නාරම්මල, හෝකන්දර, දංකොටුව ආදී ප්‍රදේශවලට ගොස් මුදල් වංචා කර ඇති බවටයි අනාවරණ වී ඇත්තේ.\nහිඟ විශ්‍රාම වැටුප් සකස් කර දෙන ලෙස පවසා කාන්තාවන්ගෙන් සහ විවිධ පුද්ගලයින්ගෙන් මුදල්වලට අමතරව රන් භාණ්ඩ ද ලබාගෙන ඇති බවට දැනට සිදු කරන ලද පොලිස් පරීක්ෂණවලින් අනාවරණ වී තිබෙනවා.\nමාතලේ ප්‍රාදේශීය ලේකම් කාර්යාලයේ විශ්‍රාම අංශයේ නිලධාරීන් ලෙස පවසමින් පසුගිය දිනෙක කාන්තාවකගෙන් පවුම් 5ක් බරැති රන් වලළු 4ක් වංචා කර ඇති අතර, ඒ අනුවයි පොලීසිය විමර්ශන ආරම්භ කර ඇත්තේ.\nපසුව සිද්ධියට සැකකරුවන් 4 දෙනෙකු අත්අඩංගුවට ගෙන ඇති අතර, ඔවුන් සතුව තිබී රන් පවුම් 30ක්,රුපියල් 3,625,000ක මුදලක් සහ යතුරුපැදියක් ද සොයාගෙන තිබෙනවා.\nසැකකරුවන් මිනුවන්ගොඩ, මීගමුව සහ දිවුලපිටිය යන ප්‍රදේශවල පදිංචිකරුවන්.",
       "URL": "https://www.hirunews.lk/290379/විශ්‍රාම-වැටුප්-දෙපාර්තමේන්තුවේ-නිලධාරීන්-බව-පවසා-මුදල්-වංචා-කළ-කණ්ඩායමක්-අත්අඩංගුවට",
       "Category": "Local News",
       "Parent URL": "https://www.hirunews.lk/local-news.php?pageID=1509"
}