{
       "Source": "hirunews",
       "Timestamp": "Saturday, 13 May 2017 - 13:13",
       "Headline": "ටී.එන්.ඒ. අර්බුදය, මෝදි හමුවට",
       "News Content": "දෙමළ ජාතික සන්ධානය සහ උතුරු පළාත් මහඇමති සී.වී. විග්නේෂ්වරන් අතර පවතින මතභේදය ඉන්දීය අග්‍රාමාත්‍ය නරේන්ද්‍ර මෝදි හමුවේ ද අවධානයට ලක්වූ බව ඉන්දීය මාධ්‍ය සඳහන් කළා.\nකෙසේ නමුත්, ඒ පිළිබද වැඩිදුර තොරතුරු එමගින් හෙළිදරව් කර නැහැ.\nදෙමළ ජාතික සන්ධානයේ නායක ආර්. සම්බන්ධන් ඇතුළු පිරිසක් ඊයේ සන්ධ්‍යාවේ ඉන්දීය අග්‍රාමාත්‍ය නරේන්ද්‍ර මෝදි කටුනායක ගුවන් තොටුපළ පරිශ්‍රයේදී හමුවූයේ ඔහු දිවයිනෙන් නික්ම යාමට සුළු වේලාවකට පෙරයි.\nඑහිදී ඉන්දියාවට සහ ශ්‍රී ලංකාවට බලපාන පොදු කරුණු සම්බන්ධයෙන් එහිදී අදහස් හුවමාරු වූ බව ඉන්දීය මාධ්‍ය සඳහන් කළා.\nනව ව්‍යවස්ථාවක් සැකසීමේ ක්‍රියාවලිය මන්දගාමීව සිදුවන බවට එහිදී දෙමළ සන්ධාන නියෝජිතයන් ඉන්දීය අග්‍රාමාත්‍ය මෝදි හමුවේ ප්‍රකාශ කර තිබෙනවා.\nඋතුරු පළාත් මහඇමති මෙම හමුවට එක්නොවීම විශේෂත්වයක්.\nඑහෙත් ඔහු ඉන්දීය අග්‍රාමාත්‍යවරයා වෙනුවෙන් ජනාධිපති මෛත්‍රීපාල සිරිසේන පැවැත්වූ රාත්‍රී භෝජන සංග්‍රහයට එක්ව සිටියා.\nශ්‍රී ලංකාවේ දෙමළ ජනතාවගේ ජීවන තත්ත්වය ඉහළ නැංවීම සඳහා ලක් රජය ගෙන ඇති පියවර වලට පූර්ණ සහය දෙන බව ඉන්දීය අග්‍රාමාත්‍යවරයා ප්‍රකාශ කළේ යැයි එරට මාධ්‍ය අවධාරණය කළා.\nකෙසේ නමුත්, දෙමළ ජාතික සන්ධානයේ පාර්ලිමේන්තු මන්ත්‍රී ධර්මලිංගම් සිද්ධාර්තන් හිරු ප්‍රවෘත්ති අංශයට ප්‍රකාශ කළේ ශ්‍රී ලාංකික දෙමළ ජනතාවට බලපාන පොදු කරුණු සම්බන්ධයෙන් ඉන්දීය අග්‍රාමාත්‍යවරයා සමඟ තමන් සාකච්ඡා කළ බවයි.\nඉන්දීය අග්‍රාමාත්‍යවරයා ඉන්දීය ආධාරයෙන් හැටන් - දික්ඔය ඉදිකළ රෝහල් සංකීර්ණය විවෘත කිරීමේ අවස්ථාවෙන් අනතුරුව දෙමළ ප්‍රගතිශීලි සන්ධානයේ නියෝජිතයින් ද හමුවී සාකච්ඡා කළා.\nඑම අවස්ථාවට එහි නායක අමාත්‍ය මනෝ ගනේෂන්, නියෝජ්‍ය නායකවරුන් වන අමාත්‍ය පලනි දිගම්බරන් සහ රාජ්‍ය අමාත්‍ය වී.රාධක්‍රිෂ්ණන්ද එක්වූ බවයි එම සන්ධානය නිවේදනය කළේ.",
       "URL": "https://www.hirunews.lk/161240/ටී-එන්-ඒ-අර්බුදය-මෝදි-හමුවට",
       "Category": "Local News",
       "Parent URL": "https://www.hirunews.lk/local-news.php?pageID=4519"
}