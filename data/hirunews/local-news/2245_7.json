{
       "Source": "hirunews",
       "Timestamp": "Wednesday, 30 December 2020 - 12:36",
       "Headline": "මහර සිද්ධියට අදාළ නඩුව 7 වන දිනටත් කැඳවයි (වීඩියෝ)",
       "News Content": "මහර බන්ධනාගාරයේ ඇති වූ නොසන්සුන්කාරි තත්ත්වයෙන් රැඳවියන් 11 දෙනෙකු ජිවිතක්ෂයට පත්වීම සම්බන්ධයෙන් වන නඩුව අද 7 වන දිනටත් විභාගයට ගැනෙනවා.\nඒ වත්තල මහේස්ත්‍රාත් අධිකරණයේදීයි.\nමෙම සිද්ධිය සම්බන්ධයෙන් සිරකරු අයිතිවාසිකම් සුරැකීමේ සංවිධානය වත්තල මහේස්ත්‍රාත් අධිකරණය හමුවේ මෝසමක් ගොනුකර තිබුණා.\nඊට අදාළ නඩුව වත්තල මහේස්ත්‍රාත් බුද්ධික ශ්‍රී රාගල ඉදිරියේ පසුගිය 23 වනදා අවසන් වරට කැඳවූ අතර එහිදී විනිසුරුවරයා සඳහන් කළේ අගතියට පත් පාර්ශවය වෙනුවන් පෙනී සිටින නීතිඥ මඩුල්ලට මෙම නඩුවට පෙනී සිටීමට හැකි ද යන්න සම්බන්ධයෙන් වන තීන්දුව අද ප්‍රකාශයට පත් කරන බවයි.\nමීට අමතරව, දැනට ඉතිරිව ඇති කොවිඞ් ආසාදිත රැඳවියන්ගේ මෘත දේහ ආදාහනය කරන්නේ ද භූමදාන කරන්නේ ද යන්න තීන්දුව ද අද ප්‍රකාශයට පත් කිරීමට නියමිතයි. ඒ අනුව මෙම නඩුවට පෙනී සිටීම සඳහා අද 7 වන දිනටත් අගතියට පත් පාර්ශවයේ නීතිඥයින් හා නීතිපති දෙපාර්තමේන්තුවේ නිලධාරින් වත්තල මහේස්ත්‍රාත් අධිකරණය වෙත පැමිණියා.\nපෙරවරු 11 ට පමණ මෙම නඩු විභාගය ආරම්භ වූ බවයි හිරු අධිකරණ වාර්තාකරු සඳහන් කළේ.",
       "URL": "https://www.hirunews.lk/258312/මහර-සිද්ධියට-අදාළ-නඩුව-7-වන-දිනටත්-කැඳවයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2245"
}