{
       "Source": "hirunews",
       "Timestamp": "Saturday, 24 June 2023 - 17:09",
       "Headline": "''ප්‍රසිද්ධ කර ඇත්තේ අවසාන නාම ලේඛනය නොවේ'' අමාත්‍ය ශෙහාන් සේමසිංහ",
       "News Content": "අස්වැසුම සමාජ සුබසාධන වැඩසටහන යටතේ දැනට ප්‍රසිද්ධ ඇත්තේ ප්‍රතිලාභින්ගේ අවසාන නාම ලේඛනය නොවන බව වැඩබලන මුදල් අමාත්‍ය ශෙහාන් සේමසිංහ පවසනවා.\nඅමාත්‍යවරයා පෙන්වා දෙන්නේ අභියාචනා සහ විරෝධතා ගොනු කිරීමට ලබා දී ඇති දින 10ක කාලයෙන් පසු සිදු කරන සොයා බැලිමෙන් අනතුරුව අවසන් නාම ලේඛනය ප්‍රකාශයට පත් කරන බවයි.\nඑම කාලයෙන් පසුව වුවද කිසියම් පවුල් ඒකකයක් තමාට අසාධාරණයක් සිදු වූ බවට අභියාචනා ඉදිරිපත් කළ හොත් එය සලකා බැලීමට ද සුබ සාධන ප්‍රතිලාභ මණ්ඩලය සූදානම් බව ද අමාත්‍යවරයා අවධාරණය කරනවා.\nඅමාත්‍යවරයා මේ බව කියා සිටියේ අද (24) අනුරාධපුරයේ පැවැති මාධ්‍ය හමුවකදී ය.\nජාත්‍යන්තර මූල්‍ය අරමුදලේ සේම ලෝක බැංකුවේ පවා අදහස වී ඇත්තේ සමාජ ප්‍රතිලාභ ඉහළ නැංවිය යුතු අතර ම ඒවා සුදුසුම කණ්ඩායම වෙත ලබා දිය යුතු ය යන්නයි.\nසුබ සාධන ප්‍රතිලාභ 30% - 40% අතර නුසුදුසු පිරිසකට ලැබෙන බවට චෝදනා එල්ල වී තිබෙනවා.\nමෙවර මෙම සමීක්ෂණය කිසිදු දේශපාලන බලපෑමකින් තොරව විනිවිද භාවයෙන් යුතුය සිදු කළේ සුදුසුම කණ්ඩායමට ප්‍රතිලාභ ලබාදීම සඳහා ය.\nදින 10ක අභියාචනා සහ විරෝධතා කාලයක් ලබා දී ඇත්තේ නුසුදුස්සන් සොයා ගැනීමට සහ සුදුස්සන්ට අවස්ථාව ලබාදීමට බව අමාත්‍යවරයා අවධාරණය කළ බව සඳහන්.\nදැනට ලැබී ඇති අභියාචනා සහ විරෝධතා සලකා බැලීමට අදාළ කමිටු දැනටමත් දිස්ත්‍රික් ලේකම්වරුන් විසින් පත්කරනු ලැබ ඇති අතර දින 10 අවසන්ව ඉතා කෙටි කාලයකින් අවසන් ලේඛනය ප්‍රසිද්ධ කිරීමේ හැකියාව ඇතැයි ද හෙතෙම අවධාරණය ක‍ර සිටියා.\nඅමාත්‍යවරයා මෙහි දී ප්‍රකාශ කළේ මේ අවස්ථාවේ වගකීම විය යුත්තේ අභියාචනා ඉදිරිපත් කිරීම සහ විරෝධතා ඉදිරිපත් කිරීම මිස වෘත්තීය සමිති හෝ දේශපාලන මතවාද සමග එක්ව කටයුතු නොකිරීම බවයි.\nකෙසේ වෙතත් දැනට ප්‍රසිද්ධ කර ඇති ප්‍රතිලාභී නාමලේඛනය අතුරෙන් විරෝධතා ඉදිරිපත් නොවන පවුල් ඒකක වෙත ජූලි මස අස්වැසුම පළමු වාරිකය ලබා දීමට පියවර ගන්නා බවයි අමාත්‍යවරයා වැඩිදුරටත් සඳහන් කළේ.",
       "URL": "https://www.hirunews.lk/338956/ප්‍රසිද්ධ-කර-ඇත්තේ-අවසාන-නාම-ලේඛනය-නොවේ-අමාත්‍ය-ශෙහාන්-සේමසිංහ",
       "Category": "Local News",
       "Parent URL": "https://www.hirunews.lk/local-news.php?pageID=240"
}