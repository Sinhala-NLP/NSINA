{
       "Source": "hirunews",
       "Timestamp": "Tuesday, 08 November 2022 - 17:09",
       "Headline": "මහනුවර ත්‍රිත්ව විද්‍යාලයේ සිසුන් පිරිසකට බඹර ප්‍රහාරයක්",
       "News Content": "මහනුවර ත්‍රිත්ව විදුහලේ ප්‍රාථමික අංශයේ සිසු පිරිසක් විද්‍යාලීය ක්‍රීඩාංගණයේ පාපන්දු පුහුණු වීම් වල නිරත වන අතරතුර එල්ල වූ බඹර ප්‍රහාරයකින් තුවාල ලත් සිසුන් 20 දෙනෙකු ඇතුළු 24 දෙනෙකු ප්‍රතිකාර සඳහා මහනුවර ජාතික රෝහලට ඇතුළත් කර තිබෙනවා.\nමෙම බඹර ප්‍රහාරය පස්වරු 1.00 ට එල්ල වී තිබෙන අතර තුවාල ලත් සිසුන් ඇතුළු පිරිස ගිලන් රථ හා පෞද්ගලික වාහන වලින් රෝහලට රැගෙන ගොස් තිබෙනවා.\nකාන්තා පොලිස් කොස්තාපල්වරියක් ද බඹර ප්‍රහාරයට ලක්ව තිබෙන බව පොලීසිය පැවසුවා.\nවිද්‍යාලීය ප්‍රාථමික අංශයේ ක්‍රීඩාංගණය අසළ පිහිටි විශාල ගසක බැඳ තිබූ බඹර කූඩුවකට රිලවෙකු කළ පහරදීමකින් බඹරුන් ඇවිස්සී තිබෙන බව දැන ගන්නට තිබෙනවා.\nබඹර ප්‍රහාරයට ලක්වූ තවත් සිසු පිරිසක් රෝහල් ගත නොකර දෙමව්පියන් විසින් පෞද්ගලික වෛද්‍යවරුන් ගෙන් ප්‍රතිකාර ලබා දීමට රැගෙන ගොස් ඇති බව අප වාර්තාකරු සඳහන් කලා.",
       "URL": "https://www.hirunews.lk/319910/මහනුවර-ත්‍රිත්ව-විද්‍යාලයේ-සිසුන්-පිරිසකට-බඹර-ප්‍රහාරයක්",
       "Category": "Local News",
       "Parent URL": "https://www.hirunews.lk/local-news.php?pageID=749"
}