{
       "Source": "hirunews",
       "Timestamp": "Wednesday, 17 August 2022 - 18:42",
       "Headline": "හිටපු ජනපති මෛත්‍රීපාල සිරිසේනගෙන් නිවේදනයක් (වීඩියෝ)",
       "News Content": "දේශපාලන පළි ගැනීම්වලට ලක්වූ අය බව සඳහන් කරමින් තෝරාගත් විශේෂිත පිරිසක් වෙනුවෙන් රුපියල් කෝටි ගණනක වන්දි මුදල් ගෙවීමට රජය කටයුතු කරන්නේ නම් ඊට විරෝධය දක්වන බව හිටපු ජනාධිපති ශ්‍රී ලංකා නිදහස් පක්ෂ සභාපති මෛත්‍රීපාල සිරිසේන පවසනවා.\nනිවේදනයක් නිකුත් කරමින් ඔහු ප්‍රකාශ කළේ 2015 සිට 2019 යහපාලන කාලය තුළදී දේශපාලන පළිගැනීම් වලට ලක්වූ අය යැයි සඳහන් කරමින් රාජ්‍ය නිලධාරින් සහ ආයතන ප්‍රධානීන් කිහිපදෙනෙකුට රුපියල් කෝටි ගණනක් වන්දි ගෙවීම සඳහා වත්මන් රජය සූදානමක් ඇති බවට තොරතුරු වාර්තා වී ඇති බවයි.\nඅදාළ වන්දි ගෙවීමට නිර්දේශ වී තිබෙන නාමලේඛනය පරිශීලනය කිරීමේදී පැහැදිළි වන්නේ බොහෝ පිරිසකගේ නම් අධිකරණමය ක්‍රියාමාර්ග මත ගන්නා ලද තීරණ වන අතර එය හුදු දේශපාලන පළිගැනීම් ලෙස හුවා දැක්වීම සුදුසු නොවන බව එම නිවේදනය මගින් නිදහස් පක්ෂ සභාපතිවරයා පෙන්වා දෙනවා.\nඑබැවින්, රටේ ආර්ථික අර්බුදයක් පවතින අවස්ථාවක මෙවැනි ආකාරයක තෝරාගත් විශේෂිත පිරිසක් වෙනුවෙන් රුපියල් කෝටි ගණනක වන්දි මුදල් ගෙවීමට රජය කටයුතු කරන්නේ නම්, ඒ සඳහා ශ්‍රී ලංකා නිදහස් පක්ෂය ලෙස විරෝධය සහ අසතුට මේ මොහොතේ රජයට ප්‍රකාශ කරන බවයි මෛත්‍රීපාල සිරිසේන මහතා ප්‍රකාශ කර ඇත්තේ.\nමේ අවස්ථාවේ රජයේ ප්‍රමුඛ කාර්යය විය යුත්තේ ජනතාවත්, රටත් ආර්ථික අර්බුදයෙන් ගොඩගැනීමට සියලු ශක්තිය යෙදවීම මිස ජනතාවගේ මුදල් මෙලෙස කාබාසිනියා කිරීම නොවන බව ද ඔහු සිය නිවේදනය මගින්.",
       "URL": "https://www.hirunews.lk/313032/හිටපු-ජනපති-මෛත්‍රීපාල-සිරිසේනගෙන්-නිවේදනයක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=933"
}