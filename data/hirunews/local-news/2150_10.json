{
       "Source": "hirunews",
       "Timestamp": "Saturday, 13 February 2021 - 12:42",
       "Headline": "බුලන්කුලම වැව් රක්ෂිතයේ ඉඩම් නීතිවිරෝධීව අත්පත් කර ගැනීම අමාත්‍ය එස්.එම්. චන්ද්‍රසේනගේ අවධානයට (වීඩියෝ)",
       "News Content": "අනුරාධපුර - පූජා නගරය ආසන්නයේ පිහිටි බුලන්කුලම වැව් රක්ෂිතයේ ඉඩම් නීතිවිරෝධීව අත්පත් කර ගෙන ඇති බවට හිරු ප්‍රවෘත්ති කළ අනාවරණය සම්බන්ධයෙන් ඉඩම් අමාත්‍ය එස්.එම්. චන්ද්‍රසේනගේ අවධානය යොමුව තිබෙනවා.\nඑම ප්‍රදේශයේ නිරීක්ෂණ චාරිකාවකට එක්වෙමින් අමාත්‍යවරයා ප්‍රකාශ කළේ රක්ෂිතයේ සිටින පිරිස් සති දෙකක් තුළ ඉවත් කිරීමට කටයුතු කරන බවයි.\nබුලන්කුලම වැව් රක්ෂිතයේ සිදුවන නීතිවිරෝධී ඉඩම් අත්පත් කර ගැනීම සම්බන්ධයෙන් අප පසුගියදා හිරු ප්‍රවෘත්ති හරහා අනාවරණ කළා.\nඒ පිළිබඳව සොයා බැලීම සඳහා සිංහලේ අපි ජාතික සංවිධානයේ කැඳවුම්කරු පූජ්‍ය ජඹුරේවෙල චන්දරතන හිමියන් ද පසුගියදා එම ප්‍රදේශයට පැමිණි අතර එහිදී ද වැව් රක්ෂිතයට අයත් ඉඩම් ප්‍රදේශයේ පිරිසක් විසින් බලහත්කාරයෙන් අත්පත් කරගෙන ඇති බවට අනාවරණ වුණා.\nමේ පිළිබඳව ඉඩම් අමාත්‍ය එස්.එම් චන්ද්‍රසේනගේ අවධානයට යොමුවීමෙන් පසු ඔහු ඊයේ එම ප්‍රදේශයේ නිරීක්ෂණ චාරිකාවකට එක්වුණා. එම ස්ථානයට පැමිණි අමාත්‍යවරයා උතුරුමැද පළාත් ඉඩම් කොමසාරිස්වරයා දුරකථනයෙන් සම්බන්ධ කර ගත්තා.",
       "URL": "https://www.hirunews.lk/262484/බුලන්කුලම-වැව්-රක්ෂිතයේ-ඉඩම්-නීතිවිරෝධීව-අත්පත්-කර-ගැනීම-අමාත්‍ය-එස්-එම්-චන්ද්‍රසේනගේ-අවධානයට-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2150"
}