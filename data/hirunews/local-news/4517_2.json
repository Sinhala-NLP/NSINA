{
       "Source": "hirunews",
       "Timestamp": "Monday, 15 May 2017 - 11:35",
       "Headline": "තම පාසලේ ම සිසුවිය ගැබිනියක් කළ ගුරුවරයා",
       "News Content": "තමා උගන්වන ලබන පාසලේම 15 හැවිරිදි දැරියක් අපයෝජනයට ලක් කර ගැබිනියක් බවට පත් කළ බව කියන ගුරුවරයෙකු රක්ෂිත බන්ධනාගාර ගත කිරීමට කළුතර වැඩබලන මහේස්ත්‍රාත්වරයා තීරණය කර තිබෙනවා.\nසැකකාර ගුරුවරයා තිදරු පියෙක් බවයි වාර්තා වන්නේ.\nමෙම සැකකාර ගුරුවරයා මෙම ශිෂ්‍යාව සමඟ වසර 02ක කාලයක් ප්‍රේම සබඳතාවක් පවත්වාගෙන ගොස් ඇතැයි අධිකරණයේ දී අනාවරණය වුනා.\nඔහු ඇයව සිය මෝටර් රථයේ හා යතුරු පැදියේ නංවාගෙන හෝටල් කාමර වෙත රැගෙන ගොස් ඇති බවයි අනාවරණය වී ඇත්තේ.\nපසුගිය මාර්තු 30 වන දා ඔහු දැරියට කියා ඇත්තේ පාසල නිම වූ පසු පාට ඇඳුමකින් සැරසී පැමිණෙන ලෙසයි.\nඑසේ කළුතර නගරයට පැමිණි පසු ගුරුවරයා, දැරියව මෝටර් රථයේ නංවාගෙන ඔහුගේ නිවාස වෙත ගෙනගොස් ඇති අතර එවිට නිවසේ සිට ඇත්තේ ඔහුගේ දරුවන් තිදෙනා පමණක් බව ද දැරිය පොලිසිය හමුවේ පවසා තිබෙනවා.\nමෙම ගුරුවරයාගේ දරුවන් අතර දැරියට ආසන්න වයසේ දරුවකු සිටින බවට ද අනාවරණය වී ඇතැයි සඳහන්.\nඑදින එම දරුවන් උඩු මහලට යැවූ ගුරුවරයා සිය සිසුවිය සමඟ අඹු සැමියන් ලෙස හැසිරුණු  බවද ඇය පොලිසියට සඳහන් කර තිබෙනවා.\nපසු දිනක දැරිය ගුරුවරයාට පවසා ඇත්තේ තම ශරීරයේ වෙනසක් දැනෙන බවයි.\nපසුව ඉකුත් මැයි මස 06 වනදා ඔහු සිය බිරිඳ සමග පැමිණ කුප්පියකට සිය මුත්‍රා සාම්පලයක් රැගෙන ගිය බවද දැරිය පැවසූ බව පොලිසිය අධිකරණයට කියා ඇති බව සඳහන්.\nඒ අනුව තමා ගැබ් ගෙන ඇතැයි ඉන් දැනගත් බව ඇය පොලිසිය හමුවේ පවසා තිබෙනවා.",
       "URL": "https://www.hirunews.lk/161373/තම-පාසලේ-ම-සිසුවිය-ගැබිනියක්-කළ-ගුරුවරයා",
       "Category": "Local News",
       "Parent URL": "https://www.hirunews.lk/local-news.php?pageID=4517"
}