{
       "Source": "hirunews",
       "Timestamp": "Thursday, 17 March 2016 - 16:48",
       "Headline": "වැලිගමින් අතුරුදන් වු කාන්තාව පොළොන්නරුවේ හෝටලයක",
       "News Content": "වැලිගම කප්පරතොට ප්‍රදේශයේදී පැහැර ගැනීමට ලක්වු කාන්තාවක් පොළොන්නරුව ප්‍රදේශයේ හෝටලයක රඳවාගෙන සිටියදී හමුවී තිබෙනවා.\nපසුගිය 14 වනදා දහවල් මෙම කාන්තාව පැහැර ගැනීමට ලක්ව තිබුනේ ඇයට අයත් වෑන් රථය ද සමගයි.\nකප්පරතොට ප්‍රදේශයේ හෝටල් හිමිකාරියක් වන ඇය පොළොන්නරුවේ හෝටලයක රඳවාගෙන සිටින බවට ලැබුනු තොරතුරකට අනුවයි පොලිසිය විමර්ශණ ආරම්භ කර ඇත්තේ.\nඒ අනුව අදාළ හෝටලය වටලා පැහැරගත් කාන්තාව සහ වාහනය ද පොලිස් භාරයට ගෙන ඇති අතර පැහැර ගැනීමට සම්බන්ධ පුද්ගලයා ද අත්අඩංගුවට ගෙන තිබෙනවා.\nමෙම කාන්තාව වැලිගම ප්‍රදේශයේ පදිංචි 46 හැවිරිදි කාන්තාවක් වන අතර සැකකරු තණමල්විල ප්‍රදේශයේ පදිංචි 33 හැවිරිදි අයෙක් බවයි පොලිසිය සඳහන් කලේ.\nපොළොන්නරුව පොලිසිය විසින් අත්අඩංගුවට ගත් සැකකරු / කාන්තාව සහ වාහනය වැලිගම පොලිසියට භාරදී තිබෙනවා.\nකාන්තාව මාතර මහ රෝහලට ඇතුලත් කර ඇති අතර සැකකරු අද මාතර මහේස්ත්‍රාත් අධිකරණයට ඉදිරිපත් කිරීමට නියමිතයි.",
       "URL": "https://www.hirunews.lk/128744/වැලිගමින්-අතුරුදන්-වු-කාන්තාව-පොළොන්නරුවේ-හෝටලයක",
       "Category": "Local News",
       "Parent URL": "https://www.hirunews.lk/local-news.php?pageID=5126"
}