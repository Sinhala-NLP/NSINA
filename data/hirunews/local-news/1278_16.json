{
       "Source": "hirunews",
       "Timestamp": "Tuesday, 22 March 2022 - 13:25",
       "Headline": "ගෑස් පෝලිම් දිගුවේ - විරෝධතාවක් හේතුවෙන් ගාලු පාරත් වැසේ (වීඩියෝ)",
       "News Content": "ගෑස් ගැටලුව ඉදිරි දින 10 ඇතුළත විසඳේ යැයි අපේක්ෂා කරන බව සම කැබිනට් ප්‍රකාශක අමාත්‍ය වෛද්‍ය රමේෂ් පතිරණ පවසනවා.\nඑහෙත් දින ගණනක් පවතින ගෑස් පෝළිම්වල අඩුවක් තවමත් දක්නට ලැබෙන්නේ නැහැ.\nරත්ගමපොළ අසලදී පැමිණ සිටි පාරිභෝගියකයන් පිරිසක් ගෑස් නොලැබීම නිසා ගාල්ල - කොළඹ ප්‍රධාන මාර්ගය අවහිර කරමින් අද (22) පෙරවරුවේ විරෝධතාවයක නිරත වුණා.\nඊයේ (21) රාත්‍රියේ දිවයිනට ලගා වූ ගෑස් මෙටි්‍රක් ටොන් 3500ක් රැගත් නෞකාවේ ගෑස් තොග ගොඩබෑමේ කටයුතු අද පස්වරුවේ ආරම්භ කිරීමට නියමිතයි.\nඑම ගෑස් තොගය දින තුනක පමණ කාලයක් සඳහා ප්‍රමාණවත් අතර ලබන බ්‍රහස්පතින්දා සහ සිකුරාදා තවත් ගෑස් මෙටි්‍රක් ටොන් 7000ක් රැගත් නෞකා දෙකක් මෙරටට ලගා වීමට නියමිතව තිබෙනවා.\nලෝක වෙළඳපොලේ ඉන්ධන මිල ඉහළ යාමට සාපේක්ෂව ඉන්දියාව ද අද සිය පෙට්‍රල් සහ ඩීසල් මිල මෙන්ම, එල්.පී ගෑස් මිල ද ඉහළ නංවා තිබෙනවා.\nඉන්දියාවේ ඉන්ධන මිල ඉහළ නැංවන ප්‍රමාණය ප්‍රාන්ත අනුව සුළු වශයෙන් වෙනස් වන අතර, ඉන්දීය අගනුවර දිල්ලියේ පෙට්‍රල් සහ ඩීසල් මිල ඉහළ නංවා ඇත්තේ ශත 80 බැගින්.\nඒ අනුව, පෙට්‍රල් ලීටරයක් ඉන්දීය රුපියල් 96 යි ශත 21 දක්වා ඉහළ ගොස් ඇති අතර, ඩීසල් ලීටරයක නව මිල සඳහන් වන්නේ ඉන්දීය රුපියල් 86,ශත 60 ක් ලෙසයි.\nඉන්දියාවට එල්.පී ගෑස් මිල ඉහල නංවා ඇත්තේ රුපියල් 50 කින්. මෙලෙස ගෑස් මිල වැඩි කර ඇත්තේ පසුගිය ඔක්තෝම්බර් මාසයෙන් පසු ප්‍රථම වතාවටයි.\nඉන්දියාවේ ඉන්ධන සඳහා මිල සූත්‍රයක් ක්‍රියාත්මක වන අතර, දැන් ප්‍රකාශයට පත් කර ඇත්තේ එහි නවතම යාවත්කාලීන කිරීමයි.",
       "URL": "https://www.hirunews.lk/300090/ගෑස්-පෝලිම්-දිගුවේ-විරෝධතාවක්-හේතුවෙන්-ගාලු-පාරත්-වැසේ-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1278"
}