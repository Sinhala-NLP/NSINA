{
       "Source": "hirunews",
       "Timestamp": "Tuesday, 31 October 2017 - 7:42",
       "Headline": "මඩාටුගම දැරියගේ පැමිණිල්ල පැය 7ක් විභාගයට - බලංගොඩ දෙදරු මවටත් ඇප",
       "News Content": "ගැබ් ගෙන ඇති බවට චෝදනා කරමින් පාසලින් ඉවත් කළ කැකිරාව අධ්‍යාපන කලාපයේ මඩාටුගම ප්‍රදේශයේ රජයේ පාසලක ඉගෙනුම ලැබූ දැරිය සම්බන්ධයෙන් පැමිණිලි විභාගය පැය 7ක් පුරා ශ්‍රී ලංකා මානව හිමිකම් කොමිෂන් සභාව සිදුකර තිබෙනවා.\nමීට පෙර මෙම සිද්ධිය පිළිබඳව මානව හිමිකම් කොමිෂන් සභාව පරීක්ෂණයක් ආරම්භ කර තිබුණා.\nඊට අදාළව ඊයේ දිනයේදී විමර්ශන ආරම්භ කළ අතර, ඒ සඳහා සිද්ධියට මුහුණ දුන් දැරිය සහ දෙමව්පියන් එක්ව සිටි බවයි කොමිෂන් සභාවේ ප්‍රකාශකයෙකු සඳහන් කළේ.\nඑමෙන්ම පාසලේ විදුහල්පතිනිය සහ තවත් ගුරුවරුන් කිහිප දෙනෙකු මානව හිමිකම් කොමිෂන් සභාවට කැදවා තිබුණේ ඒ පිළිබදව පැමිණිලි විභාගය සඳහායි.\nමේ අතර, ඇය පාසලෙන් ඉවත්කළ විදුහල්පතිනියගේ වැඩ තහනම් කිරීමට ද අධ්‍යාපන අමාත්‍යාංශය ඊයේ පියවර ගත්තා. අවශ්‍ය නම් එම දැරියට ජාතික පාසලක් ලබාදීමට පියවර ගන්නා ලෙස ද අධ්‍යාපන අමාත්‍ය අකිල විරාජ් කාරියවසම් බලධාරීන්ට උපදෙස් ලබාදී තිබෙනවා.\nමෙම දැරිය පසුගියදා පාසලේදී හදිසියේ වමනය කර ඇත්තේ උදෑසන ආහාර නොගෙන පාසල් පැමිණීම හේතුවෙන්. එහෙත්, ඇය ගැබ්ගෙන ඇති බව සිතූ මෙම පාසලේ විදුහල්පතිනිය දෙමව්පියන් පාසලට කැඳවා සිසුවිය පාසලෙන් ඉවත් කිරීමට කටයුතු කර තිබුණා.\nකෙසේ වෙතත්, ඇය දඹුල්ල රෝහලට ඇතුළත් කිරීමෙන් අනතුරුව ඇය පරීක්ෂා කළ වෛද්‍යවරුන් ඇය ගැබ්ගැනීමක් හෝ කිසිදු අතවරයක් සිදුව නොමැති බව තහවුරු කළා.\nඑසේම, රෝහල් බලධාරින් සිද්ධිය පිළිබදව ළමා හා කාන්තා කාර්යාංශය මෙන්ම, ජාතික ළමාරක්ෂණ අධිකාරිය ද දැනුවත් කිරීමටයි පියවර ගත්තේ.\nමේ අතර, සැමියා වෙනුවෙන් ඇප අත්සන් කර බන්ධනාගාර ගතවීමට සිදුවූ බලංගොඩ ප්‍රදේශයේ දෙදරු මව නිදහස් කෙරුණා. ඒ, ඇය පිළිබඳව හිරු ප්‍රවෘත්ති කළ අනාවරණයෙන් පසු පරිත්‍යාගශීලීන් එකතු කර ලබාදුන් රුපියල් ලක්ෂයක ඇප මුදල බලංගොඩ මහේස්ත්‍රාත් අධිකරණයට ඊයේ ගෙවීමෙන් අනතුරුවයි.\nපුද්ගලයෙකුට පහරදීමේ සිද්ධියක් සම්බන්ධයෙන් චෝදනා ලැබ සිය සැමියා නිදහස් කර ගැනීම සඳහා ඔහු වෙනුවෙන් රුපියල් ලක්ෂයක ශරීර ඇප අත්සන් තබා අවසානයේ බන්ධනාගාර ගතවීමට සිදුවූ 24 හැවිරිදි දෙදරු මවක් සම්බන්ධයෙන් අප මීට පෙර අනාවරණ කළා. කාන්තාවගේ සැමියා ඇප ලබා ගැනීමෙන් අනතුරුව අධිකරණය මඟහැර සිටීම හේතුවෙන් දරුවන් දෙදෙනාගේ මවට මාස 6ක සිර දඬුවම් නියම වී තිබෙනවා.\nමව බන්ධනාගාර ගත වූ පසු ඇයගේ අවුරුදු 2ක් සහ 3ක් වයසැති දරුවන් දෙදෙනා රැකබලා ගැනීමේ කාර්යය පැවරුණේ ඇයගේ මවටයි.\nකෙසේ වෙතත්, එය හිරු ප්‍රවෘත්ති ඔස්සේ පෙන්වා දීමෙන් පසු රේගු දෙපාර්තමේන්තුවේ මිතුරු සංසදය ඇයව නිදහස් කර ගැනීම සඳහා අවශ්‍ය රුපියල් ලක්ෂයක මුදල ලබා දීමට කටයුතු කළා.",
       "URL": "https://www.hirunews.lk/174846/මඩාටුගම-දැරියගේ-පැමිණිල්ල-පැය-7ක්-විභාගයට-බලංගොඩ-දෙදරු-මවටත්-ඇප",
       "Category": "Local News",
       "Parent URL": "https://www.hirunews.lk/local-news.php?pageID=4244"
}