{
       "Source": "hirunews",
       "Timestamp": "Tuesday, 25 January 2022 - 10:48",
       "Headline": "පාඨලී කියන්නේ පට්ටපල් බොරු - ජයසුමන (වීඩියෝ)",
       "News Content": "කොවිෂීල්ඩ් ඇස්ට්‍රාසෙනෙකා එන්නත ඉන්දුනීසියාව 2020 නොවැම්බර් මාසයේ ඩොලර් 1.6ට ලබා ගනිද්දී ශ්‍රී ලංකාව ඩොලර් 16කට ලබාගත් බවට පාඨලී චම්පික රණවක මන්ත්‍රිවරයා අමූලික බොරුවක් පවසා ඇති බවට ඖෂධ නිෂ්පාදනය, සැපයීම හා නියාමන රාජ්‍ය ඇමති මහාචාර්ය චන්න ජයසුමන චෝදනා කරනවා.\nකොවිෂීල්ඩ් ඇස්ට්‍රාසෙනෙකා නිපද වූ ඉන්දියාව එම එන්නත ලබාදීම ඇරැඹුවේ 2021 ජනවාරි 19 වැනි දින බවත් ශ්‍රී ලංකාව ඉන් දින 10කට පසු 2021 ජනවාරි 29 දින එම එන්නත ලබාදීම ආරම්භ කළ බවත් ඔහු පැවසුවා.\nඉන්දුනීසියාවට කොවිෂීල්ඩ් ඇස්ට්‍රාසෙනෙකා ලැබී ඇත්තේ ද 2021 මාර්තු 8 වැනි දින බව යි රාජ්‍ය ඇමැතිවරයා සඳහන් කළේ.\nකොවිෂීල්ඩ් ඇස්ට්‍රාසෙනෙකා එන්නත නිපදවන්නේ ඉන්දියාවේ සීරම් ආයතනය බවත් එය ඉන්දියා රජයට ලබා දී ඇත්තේ ඩොලර් 4.05ට බවත් පවසන ඇමතිවරයා, ඉන්දියාවේ පෞද්ගලික අංශයට ලබාදුන්නේ ඩොලර් 7.95ට යැයි ද ශ්‍රී ලංකාවට ඩොලර් 5.25ට එය ලබාදුන් බව ද පෙන්වා දෙනවා.\nඑය ශ්‍රී ලංකාව ලබා ගත්තේ, ඩොලර් 16ට බව පැවැසීම අමූලික බොරුවක් බව යි රාජ්‍ය ඇමැතිවරයා සඳහන් කළේ.\nඉන්දුනීසියාව ඇස්ට්‍රාසෙනෙකා එන්නත මිල දී ගෙන නො මැති අතර, ඔවුන්ට එය ලැබී ඇත්තේ, පරිත්‍යාගයක් ලෙස යැයි ද මහාචාර්ය චන්න ජයසුමන හෙළිදරව් කරනවා.\nමෙම මිල තීරණය කළේ ශ්‍රී ලංකාවේ කැබිනට් මණ්ඩලය පත් කළ ඉහළ රාජ්‍ය නිලධාරීන්ගෙන් සමන්විත කමිටුවක් මඟින් බවත් ඔවුන් වාර ගණනාවක් සීරම් ආයතනය සමඟ සාකච්ඡා කර මෙම එකඟතාවට එළැඹුණු බවත් පැවසූ අමාත්‍යවරයා, පසුව මෙම මිල සඳහා ශ්‍රී ලංකාවේ කැබිනට් මණ්ඩලයේ අනුමැතිය හිමි වූ බව ද අවසාන වශයෙන් ප්‍රකාශ කළා.",
       "URL": "https://www.hirunews.lk/295092/පාඨලී-කියන්නේ-පට්ටපල්-බොරු-ජයසුමන-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1400"
}