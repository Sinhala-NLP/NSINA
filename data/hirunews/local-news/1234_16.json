{
       "Source": "hirunews",
       "Timestamp": "Tuesday, 12 April 2022 - 18:02",
       "Headline": "බාබකිව් උඳුනක් තුන්දෙනෙකු රෝහලට යවයි",
       "News Content": "බාබකිව් උඳුනක් කාමරයක තබාගෙන නින්දට ගිය පුද්ගලයන් තිදෙනෙකු අසාද්‍ය තත්වයෙන් රෝහල් ගතකර තිබෙනවා.\nපවතින ශීතල තත්වය හේතුවෙන් බාබකිව් උඳුන කාමරයක තබාගෙන නින්දට ගොස් තිබු මෙම පුද්ගලයන් තුන්දෙනා  සිහිසුන් ව සිටියදී නුවරඑලිය මහ රෝහල වෙත අද (12) දින ඇතුලත් කල බවයි පොලිසිය පැවසුවේ.\nකුරුණෑගල මහව ප්‍රදේශයේ සිට (11) දින නුවරඑලියේ සංචාරයක් සදහා පැමිණි 08 දෙනෙක් නුවරඑලිය මාගස්තොට ගැමුණු මාවතේ පිහිටි නිවසක් කුලියට ගෙන නතර වී සිට තිබෙනවා.\nඑම පිරිස ඊයේ (11) දින රාත්‍රියේ අදාළ නිවසේ මත්පැන් සාදයක් පවත්වා ඇති අතර,එහිදි බාබකිව් උඳුනෙන් මස් පුළුස්සා ආහාරයට ගෙන අලුයම 3ට පමණ එම පිරිස සමග පැමිණි පුද්ගලයන් තිදෙනෙකු පවතින අධික ශීතල කාලගුණයත් සමග බාබකිව් උඳුන නිවසේ කාමරයක් තුලට රැගෙන ගොස් ඇති බවටයි අනාවරණ වී ඇත්තේ.\nඑම කාමරය තුල වයස අවුරුදු 20, 30 සහ 48 හැවිරිදි පුද්ගලයන් තිදෙනෙකු සිට ඇති අතර, ඔවුන් අද අලුයම අවදි නොවීම හමුවේ අනෙක් පිරිස කළ සොයා බැලිමේදියි ඔවුන් නිවසේ හිමිකරු වෙත දැනුම් දී ඇත්තේ.\nපසුව ප්‍රදේශවාසින් ගිලන් රථයක් මගින් ඔවුන් තිදෙනා නුවරඑළිය රෝහල වෙත ඇතුලත් කර තිබෙනවා.\nඔවුන්ගේ තත්ත්වය බරපතල වීම හේතුවෙන් නුවරඑලිය මහ රෝහලේ දැඩි සත්කාර ඒකකයට ඇතුලත් කර ඇති අතර සිද්ධිය සම්බන්ධයෙන් නුවරඑළිය පොලිසිය පරික්ෂණ ආරම්භ කර තිබෙනවා.\nනුවරඑලියේ සංචාරය සදහා පැමිණෙන සංචාරකයන්ට බාබකිව් උඳුන් කාමරය තුලට රැගෙන යාමට අවසර ලබා නොදෙන ලෙසට නුවරඑලිය ප්‍රදේශයේ නවාතැන් පහසුකම් සපයන පුද්ගලයන්ට නුවරඑලිය පොලිසිය මීට පෙර අවස්ථා කිහිපයකදීම දැනුවත් කිරීම් ද සිදුකර තිබෙනවා.",
       "URL": "https://www.hirunews.lk/301828/බාබකිව්-උඳුනක්-තුන්දෙනෙකු-රෝහලට-යවයි",
       "Category": "Local News",
       "Parent URL": "https://www.hirunews.lk/local-news.php?pageID=1234"
}