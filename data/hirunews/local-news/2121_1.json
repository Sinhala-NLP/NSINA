{
       "Source": "hirunews",
       "Timestamp": "Sunday, 28 February 2021 - 8:10",
       "Headline": "හරක් කටාගේ මත්ද්‍රව්‍ය සොයා වැලිගම - දොස්තරවත්තේ මෙහෙයුමක් (ඡායාරූප)",
       "News Content": "දැනට විදේශ රටකට පලාගොස් සිටින මත්ද්‍රව්‍ය ජාවාරම්කරුවෙකු වන රුවන් නඳුන් චින්තක හෙවත් හරක් කටා විසින් තවත් පිරිසක් යොදා මත්ද්‍රව්‍ය තොග සඟවා තබන ලද වැලිගම - ඉමදූව - දොස්තරවත්ත ප්‍රදේශය පොලිස් මත්ද්‍රව්‍යනාශක කාර්යාංශයේ නිලධාරීන් විශේෂ පරීක්ෂාවකට ලක් කර තිබෙනවා.\nඒ, පසුගිය 25 වනදා රාත්‍රියේ හෙරොයින් කිලෝග්‍රෑම් 25 ක් සමඟ අත්අඩංගුවට ගනු ලැබූ දෙදෙනෙකුගෙන් කරන ලද ප්‍රශ්න කිරීම්වලදී අනාවරණ වූ කරුණුවලට අනුවයි.\nපොලිස් මාධ්‍ය ප්‍රකාශක නියෝජ්‍ය පොලිස්පති අජිත් රෝහණ සඳහන් කළේ 25 වනදා අත්අඩංගුවට ගත් දෙදෙනාගෙන් එක් අයෙකු යුද හමුදා සෙබළෙකු වන අතර, අනෙක් පුද්ගලයා ඉන් පලාගොස් සිටි සෙබලෙකු බවයි.\nඒ අනුව දොස්තරවත්ත ප්‍රදේශයේ පොලිස් මත්ද්‍රව්‍යනාශක කාර්යාංශය සිදුකළ පරීක්ෂා කිරීම්වලදී එහි වළදමා තිබූ බැරල් කිහිපයක් හමුවී ඇති අතර, ඒවා තුළ මත්ද්‍රව්‍ය සඟවා තබන්නට ඇති බවට තොරතුරු අනාවරණ වී තිබෙනවා.",
       "URL": "https://www.hirunews.lk/263874/හරක්-කටාගේ-මත්ද්‍රව්‍ය-සොයා-වැලිගම-දොස්තරවත්තේ-මෙහෙයුමක්-ඡායාරූප",
       "Category": "Local News",
       "Parent URL": "https://www.hirunews.lk/local-news.php?pageID=2121"
}