{
       "Source": "hirunews",
       "Timestamp": "Sunday, 25 September 2022 - 13:01",
       "Headline": "තෙල් මිල අඩු කිරීමට රජය තීරණය කළහොත් ප්‍රතිචාර දැක්වීමට සූදානම් - අයි.ඕ.සී. (වීඩියෝ)",
       "News Content": "ලෝක වෙළඳපොලේ පවතින ඉන්ධන මිල ගණන්වලට සාපේක්ෂව බලශක්ති අමාත්‍යාංශය මිල සංශෝධනයක් කරන්නේ නම් ඊට අනුකූලතාවක් දැක්වීමට සූදානම් බව ලංකා අයි.ඕ.සී. සමාගම පවසනවා.\nකෙසේ වෙතත් එහි කළමනාකාර අධ්‍යක්ෂ මනෝජ් ගුප්තා හිරු ප්‍රවෘත්ති අංශයට සඳහන් කළේ ලෝක වෙළඳපොලේ ඉන්ධන මිල අඩුවීමට සාපේක්ෂව ක්‍ෂණික ප්‍රතිචාර දැක්වීමක් සිදු කිරීමට හැකියාවක් නොමැති බවයි.\nවැඩි මිලට ගත් ඉන්ධන තොග තවදුරටත් පැවතීම ඊට ප්‍රධාන හේතුවක්. එමෙන්ම ශ්‍රී ලංකාවේ පවතින ඩොලර් අර්බුදය මත සැපයුම්කරුවන්, මෙරටට ඉන්ධන සැපයීමේදී ඉහළ මිල සීමාවක් තීරණය කර තිබීම තවත් හේතුවක්.\nණයවර ලිපි විවෘත කිරීමේදී ඒ සඳහා පවතින බාධාවන්ද ඉන්ධන සැපයුමේදී ගැටළුකාරී තත්වයන් මතුවීමට හේතු වන බව ලංකා අයි.ඕ.සී. සමාගමේ කළමනාකරණ අධ්‍යක්ෂ මනෝජ් ගුප්තා කියා සිටියා.\nකෙසේ වෙතත් බලශක්ති අමාත්‍යාංශය මිල සංශෝධනයක් පිළිබඳ යම් තීරණයක් ගනු ලබන්නේ නම් ඊට ප්‍රතිචාර දක්වන බවයි ඔහු වැඩිදුරටත් සඳහන් කළේ.\nමේ අතර නොරොච්චෝලේ ලක්විජය බලාගාරයට ගල් අඟුරු මිලදී ගැනීම සඳහා විවෘත කළ ටෙන්ඩරය අවලංගු වීමත් සමඟ ලබන අඟහරුවාදා ක්‍ෂණික මිලදී ගැනීම් සඳහා ටෙන්ඩරයක් කැඳවීමට නියමිතයි.",
       "URL": "https://www.hirunews.lk/316265/තෙල්-මිල-අඩු-කිරීමට-රජය-තීරණය-කළහොත්-ප්‍රතිචාර-දැක්වීමට-සූදානම්-අයි-ඕ-සී-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=845"
}