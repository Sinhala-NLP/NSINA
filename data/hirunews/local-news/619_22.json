{
       "Source": "hirunews",
       "Timestamp": "Friday, 06 January 2023 - 7:46",
       "Headline": "එක මතයකට එන්නැ යි ජනපතිගෙන් මැතිවරණ කොමිසමට දැනුම් දීමක්",
       "News Content": "ජනාධිපති රනිල් වික්‍රමසිංහ සහ මැතිවරණ කොමිසමේ සාමාජිකයන් අතර හමුවක් ජනාධිපති කාර්යාලයේ දී පවත්වා තිබෙනවා.\nඊයේ පස්වරුවේ පැවති මෙම හමුවට නීතිපතිවරයා ද එක් ව සිටි අතර, පළාත්පාලන මැතිවරණය සම්බන්ධයෙන් දීර්ඝ වශයෙන් සාකච්ඡා කර ඇති බව සඳහන්.\nඡන්ද විමසීම සම්බන්ධයෙන් මැතිවරණ කොමිසමේ සාමාජිකයන් මත 04ක් දැරීම හේතුවෙන් ජනාධිපතිවරයා එහි දී සඳහන් කර ඇත්තේ, පළමුව ඔවුන්ට එක් මතයකට පැමිණෙන ලෙස යි.\nබහුතර ඒකමතික කැමැත්තක් සහිත ව කටයුතු කරන ලෙස ප්‍රකාශ කර ඇති ජනාධිපතිවරයා, ස්වාධීන ව කොමිසමේ කටයුතු පවත්වාගෙන යෑමට කිසිදු බාධාවක් නොමැති බව අවධාරණය කර තිබෙනවා.\nඅවශ්‍ය නම් නීතිපතිවරයාගෙන් ලිඛිත විමසීම් සිදු කරන ලෙස යි ජනාධිපතිවරයා මැතිවරණ කොමිසමේ සාමාජිකයින්ට දැනුම් දී ඇත්තේ.\nනීතිපතිවරයා එහි දී දන්වා ඇත්තේ නිදහස් හා සාමකාමී මැතිවරණයක් සඳහා වන පසුබිම සහ තත්ත්වයන් සම්බන්ධයෙන් තමන් දැනුවත් කරන ලෙස යි.\nයම් නීතිමය ගැටලුවක් ඇතොත් එය විමසීමට ඍජුව ම තමා වෙත දන්වා එවන ලෙස ද ඔහු එහි දී ප්‍රකාශ කර තිබෙනවා.\nකෙසේ වෙතත්, මැතිවරණ කොමිසමේ සාමාජිකයන් පළාත් පාලන ආයතන ඡන්ද විමසීම පැවැත්වීම සම්බන්ධයෙන් මත 04ක් දැරීම හේතුවෙන් ඊයේ පැවති සාකච්ඡාව එකඟතාවකින් තොර ව අවසන් ව ඇති බවයි වාර්තා වන්නේ.",
       "URL": "https://www.hirunews.lk/324403/එක-මතයකට-එන්නැ-යි-ජනපතිගෙන්-මැතිවරණ-කොමිසමට-දැනුම්-දීමක්",
       "Category": "Local News",
       "Parent URL": "https://www.hirunews.lk/local-news.php?pageID=619"
}