{
       "Source": "hirunews",
       "Timestamp": "Tuesday, 20 April 2021 - 10:24",
       "Headline": "වරාය නගර කොමිෂන් සභා පනත් කෙටුම්පතට එරෙහි පෙත්සම් සලකා බැලීම දෙවන දිනටත් ඇරඹේ (වීඩියෝ)",
       "News Content": "කොළඹ වරාය නගරය ආර්ථික කොමිෂන් සභාව පනත් කෙටුම්පතට එරෙහිව ඉදිරිපත් වී ඇති පෙත්සම් දෙවන දිනටත් සලකා බැලීම ශ්‍රේෂ්ඨාධිකරණයේදී අද පෙරවරුවේ ආරම්භ වුණා.\nඒ, අගවිනිසුරු ජයන්ත ජයසූරිය ඇතුළු පංච පුද්ගල විනිසුරු මඩුල්ල හමුවේයි.\nමේ අතර, කථානායක මහින්ද යාපා අබේවර්ධන අද පාර්ලිමේන්තුවට දැනුම් දුන්නේ ශ්‍රේෂ්ඨාධිකරණයට ඉදිරිපත් වී ඇති පෙත්සම් 17ක පිටපත් තමන් වෙත ලැබි ඇති බවයි.\nඅදාළ පනත් කෙටුම්පතට එරෙහිව සමගි ජන බලවේගය, ජනතා විමුක්ති පෙරමුණ, එක්සත් ජාතික පක්ෂය සහ සිවිල්  සංවිධාන පෙත්සම් 19ක් ගොනු කර ඇත්තේ  එහි ඇතැම් වගන්ති ආණ්ඩුක්‍රම ව්‍යවස්ථාවට පටහැනි බවට නියෝගයක් නිකුත් කරන ලෙස ඉල්ලමින්.\nඑසේම අදාළ පෙත්සම් වලට මැදිහත් වීමට අවසර ඉල්ලා අමාත්‍ය මහාචාර්ය ජී.එල්.පීරිස්, ශ්‍රී ලංකා පොදුජන පෙරමුණේ ලේකම් පාර්ලිමේන්තු මන්ත්‍රී සාගර කාරියවසම්, ශ්‍රී ලංකා පොදුජන පෙරමුණේ නීතිඥ සංගමය, ඇතුළු පිරිසක් ඊයේ අතරමැදි පෙත්සම් ඉදිරිපත් කරනු ලැබුවා.\nපෙත්සම් පළමු වරට සලකා බැලූ ඊයේ දිනයේදී පෙත්සම්කරුවන් 10 දෙනෙකුගේ නීතිඥවරුන් අධිකරණය හමුවේ කරුණු දැක්වූ අතර, අද ජනාධිපති නීතිඥ පාර්ලිමේන්තු මන්ත්‍රී විජේදාස රාජපක්ෂ කරුණු දක්වනු ලැබුවේ පූජ්‍ය මුරුත්තෙට්ටුවේ ආනන්ද හිමියන් වෙනුවෙන්.\nඒ අනුව කොළඹ වරාය නගරය ගොඩනැගීමට අදාළ 2014 වසරේ ඇති කර ගත් මුල් ගිවිසුමේත්, 2016 වසරේ ඇති කර ගත් සංශෝධිත ගිවිසුමේත් එම නගරය පාලනය කිරීම සඳහා කොමිසමක් ස්ථාපිත කරන බවට ප්‍රතිපාදන ඇතුළත්ව නොතිබූ බව ඔහු පෙන්වා දුන්නා.\nමෙම පනත් කෙටුම්පත තුළින් කොළඹ වරාය නගර භූමිය යෝජිත වරාය නගර කොමිසම වෙත පවරා දීමට ගෙන ඇති තීරණය මුළුමනින්ම ආණ්ඩුක්‍රම ව්‍යවස්ථාවට පටහැනි ක්‍රියාවක් බවටයි ජනාධිපති නීතිඥ විජේදාස රාජපක්ෂ කියා සිටියේ.\nඑමගින් ජාතික ආරක්ෂාව දැඩි ලෙස අනතුරට ලක්වන බව ඔහු පෙන්වා දුන්නා.\nඔහු තවදුරටත් සදහන් කළේ මෙම පනත් කෙටුම්පත තුළින් අපේක්ෂා කරන්නේ ශ්‍රී ලංකාවේ අභිවෘද්ධිය නොව වරාය නගර කලාපයේ අභිවෘද්ධිය පමණක් බවයි.\nමෙම වරාය නගර කලාපයේ ඇරඹෙන ව්‍යාපාර තුළින් කිසිදු ශ්‍රී ලාංකිකයෙකුට රැකියාවක් හිමි නොවන බව ද පෙන්වා දී තිබෙනවා.\nඑසේම ඒකීය රාජ්‍යයක් වන ශ්‍රී ලංකාව තුළ මෙවැනි නගර කලාපයක් ක්‍රියාත්මක විය නොහැකි බවත් එම ව්‍යාපෘතියට ඉන්දියාව, ඇමරිකාව ඇතුළු රටවල් රැසක් දැනටමත් විරෝධය පළ කර ඇතැයි ද ජනාධිපති නීතිඥ විජේදාස රාජපක්ෂ පෙන්වා දී තිබෙනවා.",
       "URL": "https://www.hirunews.lk/268959/වරාය-නගර-කොමිෂන්-සභා-පනත්-කෙටුම්පතට-එරෙහි-පෙත්සම්-සලකා-බැලීම-දෙවන-දිනටත්-ඇරඹේ-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2008"
}