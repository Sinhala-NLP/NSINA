{
       "Source": "hirunews",
       "Timestamp": "Thursday, 13 January 2022 - 19:14",
       "Headline": "නිරෝධායන නීති කැඩූ අගමැතිවරයෙකුට ඉල්ලා අස්වන්නැයි බලපෑම්",
       "News Content": "නිරෝධායන නීති උල්ලංඝණය කරමින් සාදයකට සහභාගී වීම තහවුරු වීමෙන් අනතුරුව ධුරයෙන් ඉල්ලා අස්වන්නැයි බ්‍රිතාන්‍ය අග්‍රාමාත්‍ය බොරිස් ජොන්සන්ට බලපෑම් එල්ලවෙමින් පවතිනවා.\nකෙසේවෙතත් කැබිනට් අමාත්‍ය මණ්ඩලය සිය සහයෝගය අගමැතිවරයාට පළකර ඇති බවයි විදෙස් මාධ්‍ය වාර්තා කළේ.\nඔවුන් ප්‍රකාශකර ඇත්තේ නිරේාධායන නීති කඩ කළ බවට වන චෝදනාවන්ට අදාළ පරීක්ෂණවල ප්‍රතිඵල ලැබෙන තෙක් අගමැතිවරයා ධුරයේ රැඳී සිටිය යුතු බවටයි.\nකෙසේවෙතත් වහාම ක්‍රියාත්මක වන පරිදි අගමැතිවරයා ඉල්ලා අස්විය යුතු බවට පාලක කොන්සවේටිව් පක්ෂයේ ජ්‍යෙෂ්ඨයන් අගමැතිවරයාට දැනුම්දී තිබෙනවා.\n2020 මැයි මස 20 වනදා ඩවුනින් වීදියේ උද්‍යානයක පැවති සාදයකට සංචරණ නීති උල්ලංඝණය කරමින් සහභාගී වූ බවට බ්‍රිතාන්‍ය අගමැතිවරයා ඊයේ පිළිගත්තා.\nඑහි විනාඩි 25ක පමණ කාලයක් රැඳී සිටි අතර වසංගත සමයේ සිදුකළ මෙහෙය වෙනුවෙන් එහි සිටි තම හිතවතුන්ට ස්තූතිය පළ කිරීමට ඊට සහභාගී වූ බව ද ඔහු ප්‍රකාශකර තිබෙනවා.\nතමා ඒ පිළිබඳ සමාව අයදින අතර ජනතාවගේ කෝපය තමාට වැටහෙන බවයි අගමැතිවරයා සඳහන් කර ඇත්තේ.\nකෙසේවෙතත් නියෝජ්‍ය අගමැති ඩොමිනික් රාබ් ඇතුලු පිරිසක් අවධාරණය කරන්නේ අගමැති ජොන්සන් ඉවත්වීමේ කිසිදු අවශ්‍යතාවයක් නොමැති බවයි.\nමේ අතර බොරිස් ජොන්සන් මහතාට එරෙහි විශ්වාස භංග යෝජනාවක් කොන්සර්වටිව් පක්ෂ මන්ත්‍රී කණ්ඩායම වෙත ඉදිරිපත් කිරීමේ සූදානමක්ද පවතිනවා.\nපසුපෙළ මන්ත්‍රීවරුන් 54 දෙනෙකු එම ලිපියට අත්සන් තැබුවහොත් එය නායකත්ව අභියෝගයක් ලෙසටයි සැළකෙන්නේ.\nමේ අතර බ්‍රිතාන්‍ය අග්‍රාමාත්‍ය බොරිස් ජොන්සන් මහතා ලැන්කෂයර් ප්‍රාන්තයේ සංචාරයක නිරතවීමට සැලසුම් කර තිබී ඇති අතර සිය පවුලේ සාමාජිකයෙකු කොරෝනා ආසාදිත බවට අනාවරණ වීම හේතුවෙන් එය අවලංගු කර තිබෙනවා.",
       "URL": "https://www.hirunews.lk/293936/නිරෝධායන-නීති-කැඩූ-අගමැතිවරයෙකුට-ඉල්ලා-අස්වන්නැයි-බලපෑම්",
       "Category": "Local News",
       "Parent URL": "https://www.hirunews.lk/local-news.php?pageID=1426"
}