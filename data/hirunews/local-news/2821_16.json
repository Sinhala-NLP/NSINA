{
       "Source": "hirunews",
       "Timestamp": "Wednesday, 01 April 2020 - 20:06",
       "Headline": "අවදානම් දිස්ත්‍රික්කවලට නැවත දැනුම් දෙනතුරු ඇඳිරි නීතිය - පුද්ගලයන් 9028ක් අත්අඩංගුවට",
       "News Content": "කොරෝනා වෛරසය ව්‍යාප්තවීම පාලනය කිරීමේ අරමුණින් මේ වනවිටත් දිවයින පුරා ඇඳිරි නීතිය ක්‍රියාත්මකයි.\nඉහළ අවදානම් කළාප ලෙස හඳුනාගෙන ඇති කොළඹ, ගම්පහ, කළුතර, පුත්තලම, මහනුවර සහ යාපනය දිස්ත්‍රික්ක හැර සෙසු දිස්ත්‍රික්කවලට ක්‍රියාත්මක වූ ඇඳිරි නීතිය අද උදෑසන හයට ලිහිල් කෙරුණු අතර එය යළිත් පස්වරු දෙකට පනවනු ලැබුවා.\nඒ අනුව එම දිස්ත්‍රික්කවලට අද පැනවූ ඇඳිරි නීතිය අප්‍රේල් 6 වන සඳුදා උදෑසන හය දක්වා ක්‍රියාත්මකයි.\nඑදිනම පස්වරු දෙකට යළිත් එම ඇඳිරි නීතිය ක්‍රියාත්මක කිරිමට තීරණය කර ඇති බවයි ජනාධිපති මාධ්‍ය අංශය සඳහන් කළේ.\nකෙසේ වෙතත් අවදානම් කලාප ලෙස නම් කර ඇති දිස්ත්‍රික්ක හයට නැවත දැනුම්දෙන තුරු අඛණ්ඩව ඇඳිරි නීතිය ක්‍රියාත්මක වනවා.\nමේ අතර කොරෝනා වෛරස් ව්‍යාප්තිය වැළැක්වීම සඳහා පසුගිය මාර්තු මස 20 වනදා සවස 6 සිට දිවයින පුරා පොලිස් ඇඳිරි නීතිය පැනවීමෙන් පසු මේ දක්වා ඇඳිරි නීතිය උල්ලංඝණය කළ පුද්ගලයන් 9028ක් අත්අඩංගුවට ගෙන තිබෙනවා.\nවාහන 2216ක් ද පොලිස් භාරයට ගෙන ඇති බවයි පොලිස් මාධ්‍ය ප්‍රකාශක කාර්යාලය කියාසිටියේ.\nඅද දහවල් 12 සිට පස්වරු 6 දක්වා කාලය තුළ පමණක් ඇඳිරි නීතිය කඩ කළ පුද්ගලයන් 289ක් සහ වාහන 67ක් අත්අඩංගුවට ගෙන තිබෙනවා.\nඇඳිරි නීතිය අද උදෑසන තාවකාලිකව ඉවත් කෙරුණු බොහෝ ප්‍රදේශවල ජනතාව භාණ්ඩ මිලදී ගැනීම සඳහා නගර වෙත පැමිණීමේ අඩුවක් දක්නට ලැබුණු බවයි අප වාර්තාකරුවන් සඳහන් කළේ.\nඇතැම් ප්‍රදේශවල ජනතාව සාමාන්‍ය පරිදි වෙළඳසැල් වෙත පැමිණ තිබූ අතර, බොහෝ පිරිසක් සෞඛ්‍යාරක්ෂිත ක්‍රම අනුගමනය කරමින් සිටියා.\nකොළඹ මැනිං වෙළඳපොල වෙත අද දිනයේදීත් එළවළු ලැබී තිබුණ ද ඒවා මිලදී ගැනීම සඳහා තොග වෙළඳුන්ගේ පැමිණීමේ අඩුවක් දක්නට ලැබුණා.\nමීට අමතරව දඹුල්ල ආර්ථික මධ්‍යස්ථානයේද වෙළඳසැල් රැසක් අදත් වසා තිබුණේ වෙළඳුන් නොපැමිණීම හේතුවෙන්.",
       "URL": "https://www.hirunews.lk/237733/අවදානම්-දිස්ත්‍රික්කවලට-නැවත-දැනුම්-දෙනතුරු-ඇඳිරි-නීතිය-පුද්ගලයන්-9028ක්-අත්අඩංගුවට",
       "Category": "Local News",
       "Parent URL": "https://www.hirunews.lk/local-news.php?pageID=2821"
}