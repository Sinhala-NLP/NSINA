{
       "Source": "hirunews",
       "Timestamp": "Saturday, 26 February 2022 - 19:58",
       "Headline": "යුක්රේන අගනුවර සටන් තවත් දරුණු වෙයි",
       "News Content": "රුසියාවේ ශාන්ත පීටර්ස්බර්ග් වෙත ගමන් කරමින් තිබූ රුසියානු භාණ්ඩ ප්‍රවාහන නෞකාවක් ප්‍රංශ නාවික හමුදාව භාරයට ගෙන තිබෙනවා.\nරුසියානු හමුදාව යුක්රේනයේ කීව් අගනුවරට ළගා වීමත් සමඟ එහි ගැටුම් තවදුරටත් උත්සන්න වී ඇති බවයි විදෙස් වාර්තා සඳහන් කළේ.\nයුක්රේනයේ ප්‍රධානතම ආර්ථික මර්මස්ථානය වන කීව් අගනුවරට රුසියානු හමුදා ළගා වීමත් සමග එහි දරුණු ගැටුම් හට ගෙන තිබෙනවා.\nරුසියාව මිසයිල ප්‍රහාර එල්ල කරමින් සිටින අතර කීව් අගනුවර දකුණු ප්‍රදේශයේ ගුවන්තොටුපල ද මේ වනවිට ඔවුන් වටකර ඇති බවයි විදෙස් වාර්තා සඳහන් කළේ.\nකීව් අගනුවර ආක්‍රමණයට පැමිණෙන රුසියානු හමුදා ගත වූ පැය කිහිපය තුළ දී පමණක් සිවිල් වැසියන් 198 දෙනෙකු ඝාතනය කර ඇති බවට යුක්රේනය චෝදනා කළා.\nමේ අතර, යුක්රේන ජනාධිපති වොල්ඩොමයර් සෙලෙන්ස්කි ප්‍රකාශ කරන්නේ රුසියානු හමුදා අකර්මන්‍ය කිරීමට හැකිවී ඇති බවයි.\nමේ වනවිට රුසියානු හමුදා සතු ඉන්ධන සහ ආහාර අවසන් වෙමින් පවතින බව ද ඔහු ප්‍රකාශ කර තිබෙනවා.\nයුක්රේන ජනාධිපතිවරයා උපුටා දක්වමින් විදෙස් වාර්තා සඳහන් කළේ රුසියානු හමුදා භට පිරිස් 2800 ක් මරණයට පත්ව ඇති බවයි.\nඑමෙන්ම, යුධ ටැංකි 80 ක්, හමුදා රථ 516 ක් සහ ගුවන් යානා 10 ක් මෙන්ම හෙලිකොප්ටර් 7 ක් ද විනාශ කිරීමට යුක්රේන හමුදාව සමත්ව ඇති බව යුක්රේන වාර්තා ප්‍රකාශ කළා.\nකීව් අගනුවරින් ආරක්ෂිතව ඉවත් කර ගැනීම සඳහා ඇමෙරිකාව ඉදිරිපත් කළ යෝජනාව යුක්රේන ජනාධිපතිවරයා ප්‍රතික්ෂේප කර ඇති බව ද අද වාර්තා වුණා.\nඇමෙරිකානු යෝජනාවට ප්‍රතිචාර දක්වමින් යුක්රේන ජනාධිපතිවරයා ප්‍රකාශ කර ඇත්තේ යුද්ධය මෙහි පවතින බැවින් තමන්ට ආයුධ මිස සංචාරයක් අවශ්‍ය නොවන බවයි.\nමේ අතර, රුසියානු ආක්‍රමණයට මුහුණදී සිටින යුක්රේනය වෙත ඩොලර් මිලියන 350 ක් වටිනා යුධ ආධාර ලබාදෙන ලෙස ඇමෙරිකානු ජනාධිපති ජෝ බයිඩ්න් රාජ්‍ය දෙපාර්තමේන්තුවට උපදෙස් ලබාදී තිබෙනවා.\nමේ අතර, රුසියානු හමුදා ප්‍රකාශ කළේ දකුණු දිග යුක්රේන නගරයක් වන මෙලිටොපොල් තමන් අත්පත් කර ගත් බවයි.\nරුසියානු හමුදා විසින් කීව් අගනුවර ඇතුළු එරට ප්‍රධාන නගර වෙත කාල තුවක්කු සහ කෲස් මිසයිල ප්‍රහාර අඛන්ඩව එල්ල කරන බව සඳහන්.\nයුක්රේනයේ හමුදාවට අයත් ගොඩනැගිලි 211 ක් විනාශ කළ බවත් මිසයිල ආරක්ෂණ පද්ධති 19 ක් සහ රේඩාර් පද්ධති 39 ක් රුසියානු ප්‍රහාර හමුවේ විනාශ වී තිබෙනවා.\nරුසියානු හමුදාව ඉදිරියට පැමිණීම ප්‍රමාද කිරීමේ අරමුණින් පාලමක් පුපුරුවා හරිමින් දිවියෙන් සමුගත් යුක්රේන සෙබලෙකු පිළිබඳ පුවතක් ද විදෙස් මාධ්‍ය වාර්තා කරනවා.\nක්‍රිමියාව සහ උපාය මාර්ගික වැදගත්කමක් සහිත යුක්රේනයේ පතල් බිම් යා කෙරෙන අදාළ පාලම මොහු විසින් පුපුරුවා හැරීමට ස්වේච්ඡාවෙන්ම ඉදිරිපත් වී ඇත්තේ තම ජිවිතය ද පූජා කරමින්.\nරුසියානු ප්‍රහාර මධ්‍යයේ කීව් අගනුවර උමං දුම්රිය ස්ථානයේ රැකවරණය ලබමින් සිටි ගර්භනී කාන්තාවක් දරු ප්‍රසූතියක් සිදුකිරීමේ පුවතක් ද විදෙස් මාධ්‍ය වාර්තා කළා.\nමේ අතර, රුසියාවේ ශාන්ත පීටර්ස්බර්ග් වෙත ගමන් කරමින් තිබූ රුසියානු භාණ්ඩ ප්‍රවාහන නෞකාවක් ප්‍රංශ නාවික හමුදාව භාරයට ගෙන තිබෙනවා.\nඒ යුරෝපා සංගමය රුසියාවට එරෙහිව පනවා ඇති සම්බාධක අනුවයි.\nබෝල්ටික් ලීඩර් නම් අදාළ නෞකාවේ මෝටර් රථ ප්‍රවාහනය කරමින් තිබූ බවයි වාර්තා වන්නේ.\nඑය මේ වනවිට උතුරු ප්‍රංශයේ බෝලොන් සූමර් වරාය වෙත රැගෙන ගොස් තිබෙනවා.",
       "URL": "https://www.hirunews.lk/298136/යුක්රේන-අගනුවර-සටන්-තවත්-දරුණු-වෙයි",
       "Category": "Local News",
       "Parent URL": "https://www.hirunews.lk/local-news.php?pageID=1331"
}