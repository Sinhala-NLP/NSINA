{
       "Source": "hirunews",
       "Timestamp": "Tuesday, 13 June 2023 - 14:28",
       "Headline": "වල් නාශක සහ කෘමි නාශක ඉසීමට ඩ්‍රෝන තාක්ෂණය",
       "News Content": "2022 යල කන්නයේදී වගා හානි සිදු වූ වී ගොවීන්ට වන්දි ලබා දීම සඳහා රජය විසින් රුපියල් මිලියන 70ක් වෙන් කර ඇති බව කෘෂිකර්ම අමාත්‍ය මහින්ද අමරවීර නිවේදනයක් නිකුත් කරමින් පවසනවා.\nමේ අතර කෘෂි කර්මාන්තය සඳහා ඩ්‍රෝන තාක්ෂණය සම්බන්ධ කරගනිමින් කාර්යක්ෂම හා ඵලදායී අයුරින් වගා කටයුතු සිදුකරන තරුණයෙකු පිළිබඳව දිඹුලාගල ප්‍රදේශයෙන් වාර්තා වුණා.\nශ්‍රී ලංකාවේ කෘෂි භෝග නිෂ්පාදනය සඳහා තාක්ෂණය භාවිත කිරීම පවතින්නේ බොහෝ සෙයින් අඩු මට්ටමක පැවතියත් විදෙස් රටවල එය ඉතා ඉහළ මට්ටමක පවතිනවා.\nකෘෂිකර්මාන්තයට ඩ්‍රෝන තාක්ෂණය සම්බන්ධ කරගැනීමත් තාක්ෂණික විප්ලවයක තවත් දිගහැරුමක් ලෙස හුවා දැක්විය හැකියි.\nපොළොන්නරුව මහවැලි බී කලාපයේ දිඹුලාගල ප්‍රදේශයේ පදිංචි සංකල්ප සිල්වා නම් තරුණයෙකු ඩ්‍රෝන තාක්ෂණය මගින් වල් නාශක සහ කෘමි නාශක ඉසීම සිදුකරන පුවතක් අපට වාර්තා වුණා.\nමෙමගින් කෘමිනාශක සහ වල් නාශක 60% කින් පමණ ඉතිරි කරගත හැකි බවද ඔහු පවසනවා.\nබඩ ඉරිඟු, පොල්, කජු, උක්, ඇතුළු අනෙකුත් භෝග වගාවන්ට වැළඳෙන සියලුම රෝග සඳහා කෘමි නාශක,වල් නාශක මෙන්ම දියර පොහොර ඉසීමට හැකි වන පරිදී මෙය නිර්මාණය කර තිබෙනවා.\nමෙම තාක්ෂණය භාවිතයෙන් ශ්‍රී ලංකාව පුරා අක්කර 900කට ආසන්න ප්‍රමාණයක ගොවීන්ට සේවා සපයා තිබීමද විශේෂත්වයක්.",
       "URL": "https://www.hirunews.lk/337813/වල්-නාශක-සහ-කෘමි-නාශක-ඉසීමට-ඩ්‍රෝන-තාක්ෂණය",
       "Category": "Local News",
       "Parent URL": "https://www.hirunews.lk/local-news.php?pageID=272"
}