{
       "Source": "hirunews",
       "Timestamp": "Wednesday, 07 December 2022 - 18:26",
       "Headline": "ගෝඨා ආණ්ඩුවේ ඒකපාර්ශවික තීරණයක් නිසා රුපියල් මිලියන 5,978ක මුදලක් අපතේ ගිගිං!",
       "News Content": "ජපන් ණය ආධාර යටතේ ආරම්භ කළ කොළඹ - මාලබේ සැහැල්ලු දුම්රිය ව්‍යාපෘතිය එවක පැවති ගෝඨාභය රාජපක්ෂ රජය සමයේ ඒක පාර්ශ්වික තීරණයක් මත අවලංගු කිරීමෙන් රුපියල් මිලියන 5,978ක මුදලක් අපතේ ගොස් ඇතැයි නවතම විගණන වාර්තාවෙන් අනාවරණය වී තිබෙනවා.\nඑසේ ම අදාල විගනන වාර්තාව තුළ වැඩිදුරටත් සඳහන් වන්නේ, එම ව්‍යාපෘතියට අදාල ජපාන උපදේශන සමාගම බේරුම්කරණ ක්‍රියාවලියක් සඳහා ජාත්‍යන්තර අධිකරණයට යාමට තීරණය කළහොත් ඊට අදාළවත් අධික පිරිවැයක් දැරීමට ශ්‍රී ලංකාවට සිදු ව ඇති බවයි.\nකොළඹ හා ඒ ආශ්‍රිත මාර්ග තදබදය අවම කිරීම සහ මගී ජනතාවට වඩාත් යහපත් ප්‍රවාහන සේවාවක් ලබාදීමේ අරමුණ ඇතිව 2016 වසරේ ජපන් ණය ආධාර යටතේ ආරම්භ කිරීමට යෙදුණ මෙම සැහැල්ලු දුම්රිය ව්‍යාපෘතිය, 2020 වසරේ සැප්තැම්බර් 24 දිනැති ගැසට් පත්‍රය මගින් ෙවක පැවති ශ්‍රී ලංකා ආණ්ඩුව ඒකපාර්ශවික තීරණයක් මත අවලංගු කොට තිබෙන බවයි අදාල විගණන වාර්තාව සඳහන් වන්නේ.\nමේ අතර විගණන අදාල වාර්තාව තුළ වැඩිදුරටත් සඳහන් වන්නේ, අදාළ ව්‍යාපෘතියේ ජපාන උපදේශක සමාගම, ව්‍යාපෘතිය අවලංගු කිරීම නිසා තමන්ට සිදුවන අලාභය වෙනුවෙන් රුපියල් මිලියන 5,169ක වන්දි මුදලක්ද ඉල්ලා ඇති බවත් ඒ සඳහා කටයුතු කරමින් සිටින බවයි.\nඑසේ ම එම සමාගම බේරුම්කරණය සඳහා ජාත්‍යන්තර අධිකරණයට යාමට තීරණය කළහොත්, සම්පූර්ණ උපදේශන ගාස්තුව හා වන්දි මුදලක් ද ඇතුළුව තවත් විශාල මුදලක් ගෙවීමට සිදුවනු ඇතැයි මෙම විගණන වාර්තාව පෙන්වා දෙනවා.\nමෙම ව්‍යාපෘතිය ආරම්භයේ දී, පෙර ගෙවුම් ගාස්තුවක් ලෙස රුපියල් කෝටි 10.4ක මුදලක් ව්‍යාපෘතියට යොදවා ඇති අතර ව්‍යාපෘතිය සම්පූර්ණයෙන් අවසන් වූ පසු එම මුදලින් සියයට පනහක් ආපසු ගෙවිය යුතු වුවත් අතරමඟ නැවතීම නිසා එම පෙර ගෙවුම් ගාස්තුව ද අපතේ ගොස් ඇති බවයි එම වාර්තාවේ වැඩිදුරටත් සඳහන් වන්නේ.\nජපාන ජාත්‍යන්තර සහයෝගිතා ආයතනය හෙවත් ජයිකා ආයතනය මෙම ව්‍යාපෘතිය සඳහා වසර 12 සහන කාලයක් සහිතව වසර 40 ගෙවීමට හැකි වන පරිදි සියයට 0.1ක සහන පොලී පදනමක් යටතේ ණය ලබා දී තිබියදීත් ව්‍යාපෘතිය අවලංගු කිරීම, කිසිදු පිළිගත හැකි හේතු දැක්වීමක් සිදුකර නැති බවද වාර්තාවේ දැක්වෙනවා.\nමේ අතර අදාල ව්‍යාපෘතියේ ණය ගිවිසුම අවලංගු කිරීම සඳහා සාකච්ඡා කිරීමට ශ්‍රී ලංකා රජය කරන ලද ඉල්ලීම ජයිකා ආයතනය ප්‍රතික්ෂේප කර තිබීම හේතුවෙන්, ඉදිරියේ දී බේරුම්කරණ කාර්යයකට මුහුණ පෑමට ඉඩ ඇතැයි ද වාර්තාවේ වැඩිදුරටත් සඳහන්.",
       "URL": "https://www.hirunews.lk/322176/ගෝඨා-ආණ්ඩුවේ-ඒකපාර්ශවික-තීරණයක්-නිසා-රුපියල්-මිලියන-5978ක-මුදලක්-අපතේ-ගිගිං",
       "Category": "Local News",
       "Parent URL": "https://www.hirunews.lk/local-news.php?pageID=682"
}