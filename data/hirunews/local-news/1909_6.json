{
       "Source": "hirunews",
       "Timestamp": "Thursday, 03 June 2021 - 16:38",
       "Headline": "කාබනික පොහොර නිෂ්පාදනය කඩිනම් කිරීමට වැඩපිළිවෙළ රැසක් (වීඩියෝ)",
       "News Content": "මහ කන්නයට අවශ්‍ය කාබනික පොහොර නිෂ්පාදනය කඩිනම් කිරීමට වැඩපිළිවෙළ රැසක් සැලසුම් කර තිබෙනවා.\nපොහොර නිෂ්පාදනයට අවශ්‍ය යන්ත්‍ර සූත්‍ර මොනවාද යන්න පිළිබඳව අධ්‍යයනය කර ඒවා ආනයනය කිරීමටත්, මෙරටදී නිපදවිය හැකි යන්ත්‍ර රජයේ කර්මාන්තශාලාව සහ යුද හමුදා ඉංජිනේරු බලකායේ දායකත්වයෙන් සාදා ගැනීමටත් පියවර ගන්නා ලෙසටයි ජනාධිපති ගෝඨාභය රාජපක්ෂ නිලධාරීන්ට  උපදෙස් දී ඇත්තේ.\nඊයේ (02) පස්වරුවේ කාබනික පොහොර නිෂ්පාදනය සම්බන්ධයෙන් ජනාධිපති කාර්යාලයේ පැවති සාකච්ඡාවේදී ජනාධිපතිවරයා විසින් මෙම උපදෙස් ලබාදී තිබෙනවා.\nපොහොර නිෂ්පාදනය පළාත් පාලන ආයතන මට්ටමින් සිදුකිරීම කෙරෙහි මෙහිදී විශේෂ අවධානය යොමු කෙරුණා.\nඑම ආයතනවලට තාක්ෂණික දැනුම ලබාදීමේ අවශ්‍යතාව ද ජනාධිපතිවරයා පැහැදිලි කළ බවයි ජනාධිපති මාධ්‍ය අංශය සඳහන් කළේ.\nකාබනික පොහොර නිෂ්පාදනයට යොදාගන්නා අමුද්‍රව්‍ය ග්‍රාමීය පරිසරයෙන්ම සපයා ගැනීමට හැකියි.\nඑමගින් ගමේ පවිත්‍රතාවය සහ සුන්දරත්වය ද රැකෙන අතර සමෘද්ධිලාභීන් ඊට දායක කරගැනීමෙන් අලුත් ග්‍රාමීය ආර්ථිකයක් ගොඩනගා ගත හැකි බව ඔහු පෙන්වාදී තිබෙනවා.\nමෙම වැඩසටහන ක්‍රියාත්මක කිරීමේදී අභියෝග පැමිණිය හැකියි.\nඑහෙත් “සෞභාග්‍යයේ දැක්ම” ප්‍රතිපත්ති ප්‍රකාරව නිරෝගී සහ ඵලදායී පුරවැසියෙක් බිහි කිරීම වෙනුවෙන් වස විසෙන් තොර ආහාර වේලක් සඳහා වූ ජනතා අයිතිය තහවුරු කළ යුතු වනවා.\nත්‍රස්තවාදයට එරෙහිව ක්‍රියාත්මක වීමේදී ලෝකයේ බොහෝ දෙනෙක් එය කළ නොහැක්කක් බව ප්‍රකාශ කළ අතර කාබනික පොහොර වැඩසටහන කෙරෙහි ඇත්තේ ද එවැනිම මතයක්.\nඑය ජයගැනීම යුගයේ අවශ්‍යතාවක් බවයි ජනාධිපති ගෝඨාභය රාජපක්ෂ අවධාරණය කළේ.\nමෙම වැඩපිළිවෙළ සාර්ථක කරගැනීම උදෙසා  ගොවියාට අවශ්‍ය කාබනික පොහොර ප්‍රමාණය හිඟයකින් තොරව ලබාදීම අනිවාර්යය බව ද ජනාධිපතිවරයා  සඳහන් කළා.\nඒ සඳහා අවශ්‍ය සම්පූර්ණ කාබනික පොහොර ප්‍රමාණය මෙරටදී නිෂ්පාදනය කිරීමට අපේක්ෂා කරන අතර යම් අඩුවක් සිදු වුව හොත් නිකුත් කිරීමට අවශ්‍ය කාබනික පොහොර ප්‍රමාණය රජය මගින් ගෙන්වා ගබඩා කර තබා ගන්නා බවයි කෘෂිකර්ම අමාත්‍ය මහින්දානන්ද අලුත්ගමගේ මෙහිදී කියාසිටියේ.\nගොවීන්ට කාබනික පොහොර නිකුත් කිරීමේදී පස පරීක්ෂා කර අවශ්‍ය ප්‍රමාණය පමණක් නිර්දේශ කිරීමට විශේෂ වැඩපිළිවෙළක් සහ ඒ සඳහා පස පරීක්ෂණයට අවශ්‍ය උපකරණ දිවයිනේ සියලුම ගොවිජන සේවා මධ්‍යස්ථාන වෙත ලබාදීමට පියවර ගන්නා බව ද ඔහු ප්‍රකාශ කළා.\nකාබනික පොහොර නිෂ්පාදනය සඳහා ගොවියාට අවශ්‍ය තාක්ෂණික දැනුම ලබාදීමට කටයුතු කරමින් සිටින බවයි රාජ්‍ය අමාත්‍ය ශෂීන්ද්‍ර රාජපක්ෂ මෙහිදී  පෙන්වා දුන්නේ.\nකාබනික පොහොර භාවිතය පිළිබඳව දැනුවත් කිරීමට මුද්‍රිත උපදෙස් මාලාවක් ගොවීන්ට ලබාදීමට ද මෙහිදී තීරණය කර තිබෙනවා.\nපස පරීක්ෂා කරන උපකරණ ගොවිජන සේවා කොමසාරිස් ජෙනරාල්වරයාට සහ කෘෂිකර්ම අධ්‍යක්ෂ ජෙනරාල්වරයාට නිල වශයෙන් භාරදීම ද මෙහිදී සිදු කෙරුණු බවයි ජනාධිපති මාධ්‍ය අංශය කියාසිටියේ.\nමේ අතර රසායනික පොහොර වැඩි මිලට විකිණීමේ ජාවාරමක් පිළිබඳවත් හිරු ප්‍රවෘත්ති වෙත තිස්සමහාරාමය ප්‍රදේශයෙන් වාර්තා වුණා.\nරුපියල් 1500ක් වැනි මිලකට අලෙවි වූ රසායනික පොහොර මිටියකට මේ වන විට රුපියල් 3000කට අධික මිලක් ගෙවීමට සිදුව ඇති බව තිස්සමහාරාම ප්‍රදේශයේ ගොවීන් පවසනවා.\nමේ අතර අමාත්‍ය එස්.එම්. චන්ද්‍රසේන මහතා ප්‍රකාශ කළේ වැඩි මිලට පොහොර අලෙවි කරන්නන්ට එරෙහිව නීතිය දැඩි ලෙස ක්‍රියාත්මක කරන බවයි.",
       "URL": "https://www.hirunews.lk/273279/කාබනික-පොහොර-නිෂ්පාදනය-කඩිනම්-කිරීමට-වැඩපිළිවෙළ-රැසක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1909"
}