{
       "Source": "hirunews",
       "Timestamp": "Sunday, 10 July 2022 - 15:02",
       "Headline": "ශ්‍රේෂ්ඨ නායකත්වය වෙනුවෙන් හඬා වැටෙන මිනිස්සු",
       "News Content": "වෙඩි ප්‍රහාරයකින් ජීවිතක්ෂයට පත්වූ ජපානයේ හිටපු අග්‍රාමාත්‍ය ෂින් ෂෝ අබේ වෙනුවෙන් ශෝකය පළ කිරීම සඳහා ජපානයේ ජනතාව සිය දහස් ගණනක් එක්ව තිබෙනවා.\nමේ වනවිට ඔහුගේ දේහය අගමැති නිල නිවස පිහිටි ටෝකියෝ නුවරට රැගෙන විත් ඇති අතර ලබන 12 වැනිදා ටෝකියෝ නුවර දී අවමංගල්‍යය උත්සවය පැවැත්වීමට නියමිතයි.\nඅවමංගල්‍ය උත්සවය 12 වැනිදා පැවැත්වීමට තීරණය කර ඇත්තේ, එරට ඉහළ මන්ත්‍රී මණ්ඩලය සඳහා මන්ත්‍රීවරුන් තෝරා ගැනීම සඳහා වන මැතිවරණය අද පැවැත්වීම හේතුවෙන්.\nප්‍රහාරය එල්ල කළ සැකකරුගේ නිවස පරීක්ෂා කිරීමේදී ඔහු විසින් සකස් කරන ලද තවත් ගිනි අවි කිහිපයක්ම සොයා ගැනීමට හැකි වී තිබෙනවා.\nඅගමැතිවරයා ඝාතනය කිරීමට යොදාගත් ගිනි අවිය සෙන්මීටර් 40ක් දිගකින් සහ සෙන්ටිමීටර් 20ක පළලකින් යුක්තයි.\nමේ අතර, අගමැතිවරයාගේ ඝාතනය සම්බන්ධයෙන් ශෝකය පළ කළ ලොව ප්‍රකට පුද්ගලයන් අතරට බ්‍රිතාන්‍ය මහ රැජිණ ද එක්වුණා.\nමෙම පුවත වාර්තාවීමෙන් පසු සිය රජ පවුල විශාල කම්පනයකට ලක්වූ බවයි මහ රැජිණිය සඳහන් කර ඇත්තේ.\nඅමෙරිකානු ජනපති ජෝ බයිඩ්න් සඳහන් කරන්නේ රටවල් අතර මිත්‍රත්වය ගොඩ නැගීමේදී ෂින් ෂෝ අබේ සිදුකළ කාර්යය අතිවිශාල බවයි.\nමේ හේතුවෙන් ඔහුට සිදුකරන ගෞරවයක් ලෙස අමෙරිකාව පුරා ජාතික ධජ අඩකුඹු කරන ලෙසයි ඔහු එරට ජනතාවට පවසා ඇත්තේ.\nමේ අතර අමෙරිකානු රාජ්‍ය ලේකම්වරයා අගමැතිවරයාට අවසන් ගෞරව දැක්වීම සඳහා ජපානයට ගොස් තිබෙනවා.",
       "URL": "https://www.hirunews.lk/309606/ශ්‍රේෂ්ඨ-නායකත්වය-වෙනුවෙන්-හඬා-වැටෙන-මිනිස්සු",
       "Category": "Local News",
       "Parent URL": "https://www.hirunews.lk/local-news.php?pageID=1031"
}