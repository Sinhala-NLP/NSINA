{
       "Source": "hirunews",
       "Timestamp": "Wednesday, 20 April 2022 - 19:41",
       "Headline": "වසා දැමූ ගාලුපාර පානදුර ප්‍රදේශවාසීන් බලහත්කාරයෙන් විවෘත කරයි (වීඩියෝ)",
       "News Content": "ඉන්ධන මිල ඉහළ යාමට එරෙහිව මාතර නගරයේ පැවති විරෝධතාවයේදී කළහකාරී ලෙස හැසීරීම හේතුවෙන් අත්අඩංගුවට ගත් සැකකරුවන් 8 දෙනා ලබන මස 2 වනදා තෙක් රක්ෂිත බන්ධනාගාර ගත කෙරුණා.\nඒ ඔවුන් අද මාතර මහේස්ත්‍රාත් අධිකරණය වෙත ඉදිරිපත් කල අවස්ථාවේදීයි.\nකෙසේ වෙතත් මාතර නගරයේ පැවැත්වෙන විරෝධතාවය තවදුරටත් ක්‍රියාත්මකයි.\nඑමෙන්ම ඉන්ධන මිල යළි ඉහළ දැමීම ඇතුලු රටතුළ පවතින තත්වයන්ට විරෝධය පළ කරමින් ප්‍රධාන නගර කිහිපයක අදත් මාර්ග අවහිර කරමින් විරෝධතා පැවැත්වුණා.\nඒ හේතුවෙන් ප්‍රධාන මාර්ග රැසක ගමනාගමනයට බාධා එල්ල වූ අතර, මෙම විරෝධතා වාර්තා වූයේ කොළඹ, මොරටුව, පානදුර, බණ්ඩාරගම, වාද්දූව, පස්සර, මාවතගම, අලව්ව, වරකාපොළ, දඹුල්ල, දිගන, කැප්පෙටිපොල, හුන්නස්ගිරිය, ඇහැලියගොඩ, ගම්පහ, නිට්ටඹුව, ත්‍රීකුණාමලය, වෙන්නප්පුව, වාරියපොල, ගාල්ල සහ මාතර ප්‍රදේශවලින්.\nතංගල්ල පැවති විරෝධතාවයේදී විරෝධතාකරුවන් කාල්ටන් නිවස දෙසට ගමන් කිරීමට උත්සහ කල අතර එහිදී මාර්ග බාධක යොදා එය වැලැක්වීමටයි පොලීසිය කටයුතු කලේ.\nකොළඹ විශ්ව විද්‍යාල නීති පිඨයේ ආදි විද්‍යාර්ථයින් පිරිසක් එම විශ්ව විද්‍යාලයේ ඉදිරිපිට විරෝධතාවයක නිරතවුනේ පවතින තත්වයන්ට විරෝධය පල කරමින්.\nමේ අතර පානදුර නගරයේ මාර්ග අවහිර කරමින් සිටි පිරිසට අද පස්වරුවේ ප්‍රදේශවාසීන් පැමිණ විරොධය පල කිරීමත් සමග නොසන්සුන්තාවයක් ඇති වුණා.\nඑහිදී ප්‍රදේශවාසීන් විසින් මාර්ගය අවහිර කල පිරිසට පහරදී හරස් කර තිබූ වාහන සහ බාධක සමග විරෝධතාකරුවන් ඉවත් කිරීමට කටයුතු කල අතර ඒ අනුව මේ වනවිට පානදුර හරහා ගාලුපාරේ වාහන ගමනාගමනය යථා තත්වයට පත්ව තිබෙනවා.\nමේ අතර කොළඹ ගාලු මුවදොර ජනාධිපති ලේකම් කාර්යාලය අසල පැවැත්වෙන විරෝධතාවය මේ වන විට අඛණ්ඩව දොලොස් වන දිනටත් ක්‍රියාත්මතකයි.\nඇතැම් පිරිස් කලාත්මක, සංස්කෘතික සහ නිර්මාණාත්මක අංගයන් ඉදිරිපත් කරමින් විරෝධතාවයට එක්ව සිටීම විශේෂත්වයක්. එමෙන්ම විරෝධතාවයට එක්වන පුද්ගලයන්ට සිරුරේ ටැටූ සටහන් කර ගැනීමටද අද අවස්ථාව ලබා දී තිබුණා.\nවිරෝධතා හේතුවෙන් මාර්ග වල වාහන ගමනාගමනයට බාධා එල්ල වීමත්, මගී ප්‍රවාහන සේවා අඩාල වීමත් හේතුවෙන්, අදත් පාසල් සිසුන්, කාර්යාල අවසන් කර නිවෙස් බලා යන ජනතාව ඇතුලු ජනතාව දැඩි අපහසුතාවයට පත් වුණා.\nමේ අතර දිවයින පුරා ඉන්ධන හල් රැසක අදත් පෝලිම් පැවති බවයි අප වාර්තාකරුවන් සඳහන් කළේ.",
       "URL": "https://www.hirunews.lk/302397/වසා-දැමූ-ගාලුපාර-පානදුර-ප්‍රදේශවාසීන්-බලහත්කාරයෙන්-විවෘත-කරයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1219"
}