{
       "Source": "hirunews",
       "Timestamp": "Wednesday, 05 August 2020 - 13:50",
       "Headline": "ලෙබනනයේ පිපිරීමෙන් ශ්‍රී ලංකා තානාපති කාර්යාලයටත් හානි - තුවාල ලැබූවන් අතර ශ්‍රී ලාංකිකයිනුත් දෙදෙනෙක් (වීඩියෝ)",
       "News Content": "ලෙබනනයේ බීරුට් අගනුවර ඊයේ සිදුවූ දැවැන්ත පිපිරීමෙන් එරට පිහිටි ශ්‍රී ලංකා තානාපති කාර්යාලයට හානි සිදුව තිබෙනවා.\nතානාපතිනී ශානි කල්‍යානරත්න කරුණාරත්න කියා සිටියේ තානාපති කාර්යාලය පිහිටි ගොඩනැගිල්ලට මෙන්ම එහි සේවය කරන නිලධාරීන්ගේ නිවෙස්වලට හානි සිදුව ඇති බවයි.\nකෙසේ වෙතත්, තානාපති කාර්යාලයේ කිසිවෙකුටත් පිපිරීමෙන් තුවාල සිදුවී නොමැති අතර, ශ්‍රී ලාංකිකයින් දෙදෙනෙකුට තුවාල සිදුවී ඇති බවට දැනට වාර්තා වී ඇති බව තානාපතිනිය කියා සිටියා.\nලෙබනනයේ මෙරට ශ්‍රමිකයින් 24,000කට ආසන්න සංඛ්‍යාවක් සේවයේ නිරත වනවා.\nවිදේශ සේවා නියුක්ති කාර්යාංශයේ සාමාන්‍යාධිකාරී ඩබ්ලිව්. එම්. වී. වන්සේකර සඳහන් කළේ හානි සිදුවී ඇති පුද්ගලයින් සම්බන්ධයෙන් විදේශ අමාත්‍යාංශය සහ ලෙබනනයේ ශ්‍රී ලංකා තානාපති කාර්යාලය හරහා තොරතුරු ලබා ගැනීමට කටයුතු කරමින් සිටින බවයි.",
       "URL": "https://www.hirunews.lk/247162/ලෙබනනයේ-පිපිරීමෙන්-ශ්‍රී-ලංකා-තානාපති-කාර්යාලයටත්-හානි-තුවාල-ලැබූවන්-අතර-ශ්‍රී-ලාංකිකයිනුත්-දෙදෙනෙක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2538"
}