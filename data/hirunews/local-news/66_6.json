{
       "Source": "hirunews",
       "Timestamp": "Monday, 28 August 2023 - 21:52",
       "Headline": "මල් කැකුළුවන් කුඩා දැරියන් දෙදෙනෙකුට අමානුෂිකව පහරදුන් පියෙක්",
       "News Content": "මල්කැකුළු වැනි කුඩා දරුවන් දෙදෙනෙකුට ඉතා අමානුෂික අන්දමින් පහර දුන් පියෙකු පිළිබඳ පුවතක් හිරු ප්‍රවෘත්ති වෙත වාර්තා වෙනවා.\nමෙම අවසනාවන්ත සිදුවීමට මුහුණ පා සිටින්නේ මාතර වේරදුව ප්‍රදේශයේ වයස අවුරුදු 5ක සහ අවුරුදු 3 ක දැරියන් දෙදෙනෙක්.\nමේ සිඟිත්තියන්ට මව් සෙනෙහස මෙන්ම මිත්තණියගේ සෙනෙහසත් අහිමිව ඇත්තේ ඔවුන් දෙදෙනාම රැකියා සඳහා විදේශගත වීම හේතුවෙන්.\nඒ නිසාවෙන් මේ දරුවන්ගේ භාරකාරිත්වය පියාට පැවරී තිබෙනවා.\nඑහෙත් පීතෘත්වයටත් නිගා කරමින් මොහු මව සහ මිත්තණියගෙන් මුදල් ලබාගැනීමටත් ඔවුන්ව යළි මෙරටට ගෙන්වා ගැනීමටත් ප්‍රාණ ඇපයට ගෙන තිබෙන්නේ මේ පුංචි මල්වල ජීවිතයි.\nවිදේශගතව සිටින දරුවන්ගේ මිත්තණිය පියාගේ මෙම අමානුෂික ක්‍රියාව පිටුපස ඇති වුවමනාවන් අප හිරු ප්‍රවෘත්ති වෙත හෙළිකරමින් පැවසුවේ පියා විසින් සිය වුවමනාවන් දැරියන් ලවා මිත්තණියට ඇඟවීමට උත්සාහ දරන බවයි.\nමෙම අමානුෂික පියා සම්බන්ධයෙන් පොලිසියට ලද තොරතුරක් මත මාතර පොලිස් නිලධාරීන් විසින් ඔහුව අත්අඩංගුවට ගෙන ඇති අතර ඔහුව මාතර මහේස්ත්‍රාත් අධිකරණයට ඉදිරිපත් කිරීමෙන් පසු ඇප මත නිදහස් කර තිබෙනවා.\nඊට අදාළ නඩුව යළි සැප්තැම්බර් මස 11 වනදා කැඳවීමට නියමිතයි.\nතමන්ගේ ලෙයින්ම උපන් දැරියන්ට මේ පියා සිදුකළ පහරදීම් හේතුවෙන් දැරියන් මේ වනවිට ප්‍රතිකාර ලබන්නේ මාතර මහ රෝහලේයි.\nපොලිසිය පැවසුවේ අධිකරණයෙන් මෙම දැරියන්ව නිසි භාරකාරීත්වයකට යොමුකරන තුරු රෝහලේ තබාගන්නා බවයි.",
       "URL": "https://www.hirunews.lk/346443/මල්-කැකුළුවන්-කුඩා-දැරියන්-දෙදෙනෙකුට-අමානුෂිකව-පහරදුන්-පියෙක්",
       "Category": "Local News",
       "Parent URL": "https://www.hirunews.lk/local-news.php?pageID=66"
}