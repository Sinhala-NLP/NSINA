{
       "Source": "hirunews",
       "Timestamp": "Saturday, 18 July 2020 - 13:24",
       "Headline": "හිටපු පොලිස්පති පාස්කු කොමිසමට දුන් සාක්ෂිය (වීඩියෝ)",
       "News Content": "තමන් පොලිස්පතිවරයාව සිටි සමයේ මෙරට ක්‍රියාත්මක අන්තවාදය සහ සහරාන් හෂීම් පිළිබඳ රාජ්‍ය බුද්ධි සේවයේ එවක අධ්‍යක්ෂවරයා නිසි ලෙස තොරතුරු ලබා නොදුන් බව, හිටපු පොලිස්පති එන්.කේ. ඉලංගකෝන් මහතා අද අනාවරණ කළා.\nඒ, පාස්කු ප්‍රහාරය පිළිබඳ සොයන ජනාධිපති කොමිසම හමුවේ සාක්ෂි ලබාදෙමින්.\nපාස්කු ඉරු දින එල්ල වූ ත්‍රස්ත ප්‍රහාර මාලාව පිළිබඳ සොයාබැලීමට හිටපු ජනාධිපති මෛත්‍රීපාල සිරිසේන මහතා විසින් මුලින් පත්කළ මලල්ගොඩ කමිටුවේ සමාජිකයෙකු වු හිටපු පොලිස්පති එන්.කේ. ඉලංගකෝන් මහතා, පාස්කු ප්‍රහාරය ගැන සොයන ජනාධිපති කොමිසම හමුවට ඊයේ කැඳවා තිබුණා.\nඑහිදි සාක්ෂි ලබාදෙමින් හිටපු පොලිස්පතිවරයා සඳහන් කළේ, හිටපු ජනාධිපති මහින්ද රාජපක්ෂ මහතාගේ සමයේ පොලිස් දෙපාර්තමේන්තුව ආරක්ෂක අමාත්‍යාංශය යටතේ පැවතියද, 2015 වසරේ යහපාලන රජය පත්වීමත් සමග එම දෙපාර්තමේන්තුව ආරක්ෂක අමාත්‍යංශයෙන් ඉවත් කෙරුණු බවයි.\nඑහිදී පොලිස් දෙපාර්තමේන්තුව නීතිය හා සාමය අමාත්‍යාංශයට යටතට පත්වු අතර අමාත්‍යවරුන් ලෙස කටයුතු කළේ, ජෝන් අමරතුංග සහ සාගල රත්නායක යන මහත්වරුන්.\nකොමිසම එහිදී විමසුවේ බලපෙරළියත් සමග ශ්‍රී ලංකා පොලිසිය වෙනත් අමාත්‍යාංශයක් යටතට පත්වීම, පොලිස්පතිවරයා ලෙස ඔබට යම් බලපෑමක් ඇති කළේද යන්නයි.\nඑම ක්‍රියාමාර්ගය තුළින් පොලිසිය සහ ත්‍රිවිධ හමුදාව අතර තිබු සබඳතාව පළුදු වූ බව හිටපු පොලිස්පතිවරයා පෙන්වා දුන්නා.\nඑහිදී රජයේ අතිරේක සොලිසිටර් ජනරාල්වරිය සාක්ෂිකරුගෙන් විමසුවේ රාජ්‍ය බුද්ධි සේවය පොලිස්පතිවරයා යටතේ පවතින ආයතනයක් නොවේද යන්නයි.\nඑය මුළුමනින්ම දෝෂ සහගත බව සාක්ෂිකරු පැවසුවා.\nබුද්ධි අධ්‍යක්ෂකවරයාට වැදගත් යැයි හැඟීයන තොරතුරු පොලිස්පතිවරයාට යොමු කිරීමක් සිදුවන බවත් තම සේවා කාලය තුළදී ද බුද්ධි අධ්‍යක්ෂකවරයාගෙන් එවැනි ලිපි ලැබුණු බවත් සාක්ෂිකරු සඳහන් කළා.\nකෙසේ වෙතත්, රාජ්‍ය බුද්ධි සේවයේ එවක අධ්‍යක්ෂකවරයාව සිටි නිලන්ත ජයවර්ධන මහතා විසින් 2015 වර්ෂය දක්වා අන්තවාදය සම්බන්ධයෙන් තමන් වෙත යොමු කළේ, ලිපි 03 ක් හෝ 04 ක් පමණක් බව හිටපු පොලිස්පතිවරයා පෙන්වා දුන්නා.\nඔහු වැඩිදුරටත් කියා සිටියේ අදාළ ලිපි කිහිපය තුළින් මෙරට අන්තවාදි කණ්ඩායමක් ප්‍රබල ලෙස වර්ධනය වනවා යැයි සඳහන් නොවූ අතර සහරාන් හෂිම් නැමැත්තෙකු සමාජ ජාලා තුළ වෛරී ප්‍රකාශ පතුරුවා හරින්නේ යැයි සුළු සඳහනක් පමණක් අන්තර්ගත වූ බවයි.\nඅනතුරුව පූජිත් ජයසුන්දර මහතා පොලිස්පති ලෙස කටයුතු කරද්දී පාස්කු ප්‍රහාරය පිළිබඳ ලැබුණු පෙර දැනුවත් කිරීමේ ලිපි පෙන්වමින් කොමිසම ප්‍රශ්න කළේ, ප්‍රහාරය සම්බන්ධයෙන් මෙලෙස පූර්ව අනතුරු ඇඟවීමක් ඔබට ලැබුනේනම් පොලිස්පතිවරයකු ලෙස ක්‍රියාකරන්නේ කෙසේද යන්නයි.\nඑහිදී ලිපිය පරීක්ෂා කර බැලු හිටපු පොලිස්පතිවරයා සඳහන් කළේ ප්‍රථමයෙන් මෙහි බැරෑරුම් බව අවබෝධ කරගෙන ලිපියේ නම් සඳහන් අයගේ මෙතෙක් ලැබී ඇති සබැඳි තොරතුරු එක් රැස් කළ යුතු බවයි.\nඒ වනවිටත් මාවනැල්ලේ සහ වනාතවිල්ලුවේ, සිදුවීම් දෙකක් පිළිබඳ අපරාධ පරීක්ෂණ දෙපාර්තමේන්තුව විමර්ශන ආරම්භ කර තිබූ නිසා අදාළ නිලධාරීන් කැඳවා පොලිස්පති විසින් සාකච්ඡාවක් පැවැත්විය යුතුව තිබූ බව සාක්ෂිකරු පෙන්වා දුන්නා.\nඅනතුරුව පළාත් භාර ජ්‍යෙෂ්ඨ නියෝජ්‍ය පොලිස්පතිවරු හරහා සහරාන් අත්ඩංගුවට ගැනීමට විශේෂ මෙහෙයුමක් ආරම්භ කළ යුතු බව පෙන්වාදුන් හිටපු පොලිස්පතිවරයා සඳහන් කළේ, එවිට සැකකරුවන් පළායාමට උත්සහ දරන බවයි.\nලිපියේ සඳහන්, තර්ජනයට ලක් වී ඇති ස්ථානවල ආරක්ෂාව පිළිබඳව අවධානය යොමු කළ යුත්තේ ඉන් අනතුරුව බවත් තර්ජනය පහව යන තෙක් නිරන්තර අධීක්ෂණයක් සිදුකළ යුතු බවත් සාක්ෂිකරු සඳහන් කළා.\nහිටපු පොලිස්පතිවරයා සිය දීර්ඝ පැහැදිලි කිරීම අවසන් කරමින් අවධාරණය කළේ, ලිපිය ලද පසු පැවැත්වෙන සියලු බුද්ධි සමාලෝචන සහ ආරක්ෂක කවුන්සිල රැස්වීම්වල ප්‍රමුඛතම අවධානයක් ලක්කළ යුත්තේද මෙම කරුණ සම්බන්ධයෙන් බවයි.",
       "URL": "https://www.hirunews.lk/245816/හිටපු-පොලිස්පති-පාස්කු-කොමිසමට-දුන්-සාක්ෂිය-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2576"
}