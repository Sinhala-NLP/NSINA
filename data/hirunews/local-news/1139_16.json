{
       "Source": "hirunews",
       "Timestamp": "Friday, 27 May 2022 - 16:16",
       "Headline": "සදුදා වනතුරු ගෑස් නැහැ - පෝලිම්වල ඉන්න එපා ලිට්රෝ සභාපති කියයි (වීඩියෝ)",
       "News Content": "ලබන සදුදා වනතුරු නැවතත් ලිට්රෝ ගෑස් බෙදා හැරීමක් සිදුනොවන බව එම සමාගමේ සභාපති විජිත හේරත් පවසනවා.\nලිට්රෝ සමාගමේ සභාපති වරයා කියා සිටින්නේ ඇනවුම් කළ ගෑස් තොග රැගත් නෞකාව ප්‍රමාදවීම හේතුවෙන් අදාළ ප්‍රමාදය හටගෙන ඇති බවයි.\nකෙසේ වෙතත් සෙනසුරාදා රාත්‍රියේ හෝ ඉරිදා අලුයම් කාලයේ දී අදාළ නෞකාව ශ්‍රී ලංකාව වෙත ළඟා වීමට නියමිත බවයි වාර්තා වන්නේ.\nඑලෙස නෞකාව පැමිණීමෙන් පසු ගෑස් තොග ගොඩබෑම වහාම ආරම්භ කිරීමට සියලු කටයුතු යොදා ඇති බවත් එදින තුළදී සිලින්ඩර නැවතත් වෙළඳ පොළට නිකුත් නිකුත් කිරීමට කටයුතු කරන බවයි ඔහු සඳහන් කරන්නේ.\nඑතෙක් ගෑස් ලබා ගැනීමේ බලාපොරොත්තුවෙන් පෝලිම්වල රැඳී නොසිටින ලෙසයි ඔහු පාරිභෝගිකයින්ගෙන් ඉල්ලා සිටින්නේ.\nමේ අතර, මෙරට කර්මාන්තකරුවන්ට අවශ්‍ය දැවි තෙල් සහ ඩීසල් පෞද්ගලික සමාගම් මගින් ආනයනය කර බෙදා හැරීමට අනුමැතිය ලබාදී ඇති බව විදුලිබල හා බලශක්ති අමාත්‍යාංශය ප්‍රකාශ කළා.\nඒ අනුව, මෙරට ක්‍රියාත්මක නාවික කටයුතු වෙනුවෙන් ඉන්ධන ලබාදෙන පෞද්ගලික සමාගම් මගින් මෙරට කර්මාන්තකරුවන්ගේ විදුලි ජනන යන්ත්‍ර සහ උපකරණවලට අවශ්‍ය ඉන්ධන ලබාදීමට අනුමැතිය ලබාදුන් බවයි එම අමාත්‍යාංශය සඳහන් කළේ.\nඑසේම, මාස දෙකක් වසා තිබූ සපුගස්කන්ද තෙල් පිරිපහදුවේ මෙහෙයුම් කටයුතු යළි ආරම්භ කෙරෙන අතර එහි ඉන්ධන නිෂ්පාදනය දිනය 6 කින් ආරම්භ කළ හැකි බවයි බලශක්ති අමාත්‍ය කංචන විජේසේකර කියා සිටියේ.\nමේ වනවිට මෙරට ප්‍රමාණවත් ඉන්ධන තොග පවතින අතර ඉන්ධන මිල ඉහළ යාමත් සමග පිරවුම්හල් අසල පවතින පෝලිම්වල අඩුවක් දක්නට ලැබෙන බවයි හිරු වාර්තාකරුවන් සඳහන් කළේ.\nමේ අතර, මෙට්‍රික් ටොන් 3500ක ගෑස් නෞකාව ලබන සඳුදා දිවයිනට පැමිණියහොත් අඟහරුවාදා සිට ගෑස් බෙදා හැරීමේ කටයුතු ආරම්භ කිරීමට සියලු කටයුතු සූදානම් කර ඇති බවයි ලිට්රෝ සමාගම සඳහන් කළේ.\nඑම නිසා යළි ගෑස් බෙදා හැරීම සම්බන්ධයෙන් දැනුම්දෙන තෙක් පෝලිම්වල රැදී නොසිටින ලෙසයි එම සමාගම ජනතාවට දැනුම් දෙන්නේ.\nඅද පෙරවරුවේ අත්‍යාවශ්‍ය සේවා සඳහා පමණක් කිලෝග්‍රෑම් 38.5 ගෑස් සිලින්ඩර තොගයක් කෙරවළපිටිය ලිට්රෝ ගෑස් සමාගමෙන් නිකුත් කෙරුණා.\nඅදත් දිවයිනේ ප්‍රදේශ කිහිපයක ජනතාව ගෑස් මිලදී ගැනීම සඳහා දිගු පෝලිම්වල රැදී සිටියා.\nගෑස් මිලදී ගැනීම සඳහා හැටන් ප්‍රදේශයේ වෙළඳසැලක් ඉදිරිපිටට පැමිණි පිරිසක් අතර අද උණුසුම් තත්ත්වයක් ඇතිවුණේ එක් පුද්ගලයෙකු ගෑස් සිලින්ඩර 5ක් මිලදී ගැනීම හේතුවෙන්.\nඑසේම ලාෆ් ගෑස් සමාගම ද දින 5 කින් පසු සිය නිෂ්පාදන වෙළඳපොලට නිකුත් කිරීමට සූදානම් කර ඇති බව එම සමාගමේ සභාපති ඩබ්ලිව්.කේ.එච්.වෑගපිටිය සඳහන් කළා.",
       "URL": "https://www.hirunews.lk/305446/සදුදා-වනතුරු-ගෑස්-නැහැ-පෝලිම්වල-ඉන්න-එපා-ලිට්රෝ-සභාපති-කියයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1139"
}