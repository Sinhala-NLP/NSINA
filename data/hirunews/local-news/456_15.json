{
       "Source": "hirunews",
       "Timestamp": "Friday, 24 March 2023 - 16:36",
       "Headline": "මොරටුවේ දී පුද්ගලයෙකුගේ දෑත් කපා රැගෙන ගිය සැකකරු රඳවාගෙන ප්‍රශ්න කිරීමට අවසර",
       "News Content": "මොරටුව -කොරළවැල්ල ප්‍රදේශයේදී තියුණු ආයුධයකින් පහරදී පුද්ගලයෙකුගේ මැණික්කටුව ආසන්නයෙන් දෑත් කපා රැගෙන පලාගිය සැකකරු පැය 48 ක් රඳවාගෙන ප්‍රශ්න කිරීම සඳහා අධිකරණය අවසර ලබාදී තිබෙනවා.\nඒ සැකකරු අද මොරටුව මහේස්ත්‍රාත් අධිකරණයට ඉදිරිපත් වීමෙන් අනතුරුවයි. සැකකරු නීතීඥයෙකු සමඟ පැමිණ අද උදෑසන මොරටුව මහේස්ත්‍රාත් අධිකරණයට භාරවී තිබුණා.\n40 හැවිරිදි අදාළ සැකකරු ගල්කිස්ස විශේෂ අපරාධ විමර්ශන ඒකකයට ලබා දෙන ලෙස ඉල්ලීමක් කළත් , අධිකරණයට භාරවූ පුද්ගලයෙක නැවත පොලිසියට භාර දීමේ හැකියාවක් නොමැති බවයි මොරටුව මහේස්ත්‍රාත් තරංගමාල් උද්දාල සුවන්දුරුගොඩ එහිදී ප්‍රකාශ කර ඇත්තේ.\nපසුව සැකකරු විසින් කපා ඉවත් කළ දෑත් සහ ඊට භාවිත කළ තියුණු ආයුධය සොයා ගැනීමට අවශ්‍ය ඉදිරි විමර්ශන සඳහා පැය 48ක් ඔහු රඳවාගෙන ප්‍රශ්න කිරීමට නියෝගයක් නිකුත් කරන ලෙස මොරටුව පොලිසිය සහ ගල්කිස්ස විශේෂ අපරාධ විමර්ශන ඒකකය ඉල්ලීමක් කර තිබෙනවා.\nඑහිදී මහේස්ත්‍රාත්වරයා සඳහන් කර ඇත්තේ, තමා වුවද විමර්ශන නිලධාරියෙකු නම් පළමුව සිදුකරන්නේ සැකකරුගෙන් ප්‍රථමයෙන් අදාළ දෑත් සම්බන්ධයෙන් ප්‍රශ්න කරන බවයි. එම නිසා නිසි විමර්ශනයකින් අනතුරුව මෙම පුද්ගලයාට දඬුවම් ලබා දෙන බව ද මොරටුව මහේස්ත්‍රාත්වරයා ප්‍රකාශ කර තිබෙනවා.\nඅසල්වැසියෙකු වූ මෙම සැකකරුගේ පහරදීමෙන් දෑත් අහිමි වූ පුද්ගලයා මේ වනවිටත් පානදුර රෝහලේ ප්‍රතිකාර ලබනවා.\nමේ අතර ශ්‍රී ලංකා නීතීඥ සංගමයේ සභාපති ජනාධිපති නීතීඥ සාලිය පීරිස්ගේ බොරැල්ල - කුරුප්පු පාර ප්‍රදේශයේ පිහිටි කාර්යාලය ඉදිරිපිට අද පැවති විරෝධතාව සම්බන්ධයෙන් නිතීඥ සංගමය විසින් පොලිස්පතිවරයාට ලිපියක් යොමු කර තිබෙනවා.\nඑහි සඳහන් වන්නේ එම කාර්යාලය ඉදිරිපිට විරෝධය පළ කිරීම හරහා ඔහුගේ ආරක්ෂාවට තර්ජනයක් ඇතිවන බැවින්, ආරක්ෂාව තහවුරු කරන ලෙස ඉල්ලා සිටින බවයි.\nඅපරාධ රැසකට සම්බන්ධ බවට සැකපිට අත්අඩංගුවට ගෙන තිබෙන මිදිගම චින්තක නොහොත් හරක් කටා නැමැත්තාගේ නඩුවලට පෙනී සිටීමට එරෙහිවයි හරක් කටාගේ අතින් ඝාතනයට ලක්වූ බව පැවසෙන පුද්ගලයන්ගේ ඥාතීන් පිරිසක් මෙම විරෝධතාව සිදු කර තිබූ අතර ඔවුන් එහිදී මෙලෙස අදහස් පළ කළා.",
       "URL": "https://www.hirunews.lk/330820/මොරටුවේ-දී-පුද්ගලයෙකුගේ-දෑත්-කපා-රැගෙන-ගිය-සැකකරු-රඳවාගෙන-ප්‍රශ්න-කිරීමට-අවසර",
       "Category": "Local News",
       "Parent URL": "https://www.hirunews.lk/local-news.php?pageID=456"
}