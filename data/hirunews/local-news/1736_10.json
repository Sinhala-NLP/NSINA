{
       "Source": "hirunews",
       "Timestamp": "Monday, 23 August 2021 - 12:39",
       "Headline": "අදානි සමූහය කොළඹ වරාය, බටහිර පර්යන්තයේ ඉදිකිරීම් ඇරඹීමට සූදානම්",
       "News Content": "ඉන්දියාවේ අදානි සමූහය කොළඹ වරායේ බටහිර පර්යන්තයේ ඉදිකිරිම් මේ වසරේ දෙසැම්බර් මාසයේ දී ආරම්භ කිරීමට සූදානම් බව හින්දු පුවත්පත වාර්තා කළා.\nඇප්සෙස් හෙවත් අදානි වරාය සහ විශේෂ ආර්ථික කලාප සමාගම ඒ සඳහා මෙරට ජෝන් කීල්ස් හෝල්ඩින්ග්ස් සමාගම හා ශ්‍රී ලංකා වරාය අධිකාරිය සමඟ එක්වන බවයි එමගින් වැඩිදුරටත් සඳහන් කළේ.\nබටහිර පර්යන්තයේ ඉදිකිරීම් අදානි සමූහයට ලබාදීම සඳහා දේශීය හවුල්කරුවන් එක් කර ගැනීම කොන්දේසියක් බව සඳහන්.\nබටහිර පර්යන්තය ඉදිකර, පවත්වාගෙන යමින් වසර 35ක් තුළ හුවමාරු කිරීමේ ගිවිසුමට අදානි සමාගම නොවැම්බරයේ දී අත්සන් තබනු ඇති බවයි හින්දු පුවත්පත වැඩිදුරටත් අනාවරණ කළේ.\nඒ සඳහා ඉන්දියාවේ විශාලතම පෞද්ගලික වරාය සහ ප්‍රවාහන සේවා ජාලය වන අදානි සමූහයට අයත් ඇප්සෙස් සමාගම වෙත ලක් රජය වෙනුවෙන් වරාය හා නාවික කටයුතු අමාත්‍යාංශය සහ ශ්‍රී ලංකා වරාය අධිකාරිය වෙතින් අභිලාෂ ලිපිය පසුගිය මාර්තු මාසයේ දී ලැබී තිබෙනවා.\nමීටර් 1400ක් දිගැති මීටර් 20ක් ගැඹුරු ලෙස ඉදිකෙරෙන බටහිර පර්යන්තය, බහාලුම් ඒකක මිලියන 3යි දශම 5ක ධාරිතාවක් සහිත වන අතර, එමඟින් අති විශාල බහාලුම් නෞකා හැසිරවීමට ද හැකිවනු ඇති.\nඒ අනුව, එය කලාපයේ ප්‍රධාන පෙළේ නෞකා භාණ්ඩ ප්‍රතිඅපනයන පර්යන්තයක් බව ද පත්වනු ඇති බවයි විශ්වාස කෙරෙන්නේ.\nකොළඹ වරායේ නැගෙනහිර පර්යන්තය මීට පෙර ඉන්දියාවේ සහයෙන් සංවර්ධනය කිරීමට සැලසුම් කර තිබුණ ද වරාය සේවක විරෝධතාව හේතුවෙන් එය පසු ව අත්හැර දැමුණා.\nඒ අනුව, එය මේ වනවිට ශ්‍රී ලංකා වරාය අධිකාරිය යටතේ ක්‍රියාත්මක යි.",
       "URL": "https://www.hirunews.lk/280409/අදානි-සමූහය-කොළඹ-වරාය-බටහිර-පර්යන්තයේ-ඉදිකිරීම්-ඇරඹීමට-සූදානම්",
       "Category": "Local News",
       "Parent URL": "https://www.hirunews.lk/local-news.php?pageID=1736"
}