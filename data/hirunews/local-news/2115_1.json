{
       "Source": "hirunews",
       "Timestamp": "Tuesday, 02 March 2021 - 19:55",
       "Headline": "මාස නවයේ බිළිඳාට පහරදුන් මවගේ මානසික වෛද්‍ය වාර්තාවක් කැඳවයි  (වීඩියෝ)",
       "News Content": "යාපනය - අරියාලේ - නාවල්අඩි ප්‍රදේශයේදී කුඩා බිළිඳෙකුට අමානුෂික ලෙස පහරදීමේ සිද්ධිය සම්බන්ධයෙන් අත්අඩංගුවට ගත් බිළිඳාගේ මවගේ මානසික වෛද්‍ය වාර්තාවක් ලබාගන්නා ලෙසට යාපනය මහේස්ත්‍රාත්වරයා නියෝග කර තිබෙනවා.\nඊට අමතරව බිළිඳාටද සිදුව ඇති තුවාල සම්බන්ධයෙන් අධිකරණ වෛද්‍ය වාර්තාවක් ලබන 9 වනදාට ඉදිරිපත් කරන ලෙසටයි මහේස්ත්‍රාත්වරයා නියෝග කර ඇත්තේ.\nදෙදෙනාම ලබන 9 වනදා දක්වා පරිවාස භාරයට පත් කරන ලෙසටද මහේස්ත්‍රාත්වරයා නියෝග කර තිබුණා.\nමාස 9ක් වයසැති මෙම බිළිඳාට 24 හැවිරිදි මව විසින් කෝටුවකින් පහර දී පසුව කාමරයක් තුලට ඇදගෙන ගොස් යලි කෝටුවෙන් පහර දෙන ආකාරයත් එහිදී දැඩි වේදනාවෙන් එම දරුවා හඩන අයුරුත් සමාජ මාධ්‍ය සංසරණය වූ වීඩියෝවේ දැක්වුණා.\nමෙම වීඩියෝව සම්බන්ධයෙන් යාපනය පොලිසිය අදාළ නිවසට ගොස් පරීක්ෂණ සිදුකළ අවස්ථාවේදී මව අත්අඩංගුවට ගත් අතර, දරුවාගේ පියා කුවේට් රාජ්‍යයේ රැකියාවක නිරත වන බව සඳහන්.\nසැමියා විසින් තමාට ජීවත්වීම සඳහා අවශ්‍ය මුදල් ලබා නොදීම හේතුවෙන් තමන් දැඩි මානසික පීඩනයකට පත්ව සිටින බවයි අදාළ මව පොලීසියට ප්‍රකාශ කර තිබුණේ.",
       "URL": "https://www.hirunews.lk/264138/මාස-නවයේ-බිළිඳාට-පහරදුන්-මවගේ-මානසික-වෛද්‍ය-වාර්තාවක්-කැඳවයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2115"
}