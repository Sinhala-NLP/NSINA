{
       "Source": "hirunews",
       "Timestamp": "Tuesday, 26 September 2017 - 19:24",
       "Headline": "දඹුල්ලේ ජනතාවට පණු තර්ජනයක් (ඡායාරූප)",
       "News Content": "දඹුල්ල හා අවට ප්‍රදේශවල පදිංචි බොහෝ දෙනෙකුගේ ශරීර අභ්‍යන්තරයේ පණු විශේෂයක් සැත්කම්වලින් ඉවත් කර ඇතැයි වාර්තා වනවා.\nදැනටමත් විසි දෙනෙකුගේ පනුවන් ඉවත් කර ඇතැයි සඳහන්.\nදඹුල්ල ප්‍රදේශිය පදිංචි පුද්ගලයන්  විසි දෙනකුගේ පමණ මේ වනවිට ශරීරයේ අභ්‍යන්තරයේ  ජීවත්වූ පණුවන් විශේෂයක් සැත්කම් මගින් ඉවත් කර ඇතැයි දඹුල්ල මූලික රෝහලේ වෛද්‍යවරු කියා සිටියා.\nඅද (26) මෙලෙස කුඩා දරුවන් දෙදෙනෙකුගේ පණුවන් ඉවත් කිරීමේ සාර්ථක ශල්‍ය කර්මය විශේෂඥ ශල්‍ය වෛද්‍ය  අජිත් අර්ථනායක ඇතුළු වෛද්‍ය කණ්ඩායමක් විසින් සිදු කරනු ලැබුවා.\nමෙසේ ශරීරගතවන පණුවන් අඟල් 3 අඟල් 4 අඟල් 5 දී දිගැටි සුදු පැහැති පණු විශේෂයක් බව වෛද්‍යවරු වැඩිදුරටත් පෙන්වා දෙනවා.\nශරීරයේ විවිධ ස්ථාන වල අභ්‍යන්තරයේ කෝෂ සාදා ගෙන මෙම පණුවන් ජීවත්වන බව පරීක්ෂණවලදී හෙළිවී තිබෙනවා.\nවීශේෂයෙන්ම කුඩා දරුවන්ට පණු විශේෂයට ද ගොදුරු වී ඇති බව වෛද්‍යවරු කියා සිටියා.\nවිශේෂඥ ශල්‍ය වෛද්‍ය අජිත් අර්ථනායක සඳහන් කර සිටියේ ගෘහස්ථ සතුන්ගෙන් මෙම පණු විශේෂය බොහෝ දුරට ශරීරගත විය හැකි බවත් මදුරු විශේෂයක් මඟින් මෙම පනුවා මිනිසුන්ට ශරීරගත වීමේ වැඩි ප්‍රවණතාවක් පවතින බවයි.\nඑම මදුරු විශේෂය බීජ මගින් ශරීරයට පණුවන්ට ඇතුළත් කිරීම සිදුකරන බවද වැඩිදුරටත් ඔහු සඳහන් කළා.\nකාන්තා සහ පිරිමි භේදයකින් තොරව මෙවැනි රෝගීන් හමුවී තිබෙන බවද වෛද්‍යවරයා වැඩිදුරටත් කියා සිටියා.\nඅද (26) සිදුකළ සැත්කමෙන්  කුඩා දරුවෙකුගේ ශරීරයේ සිටි පණුවන් ඉවත් කිරීම වෛද්‍ය කණ්ඩායම විසින් සාර්ථකව සිදුකරනු ලැබුවා.\nලෝකයේ රටවල් ගණනාවකින් මෙවැනි සිද්ධීන් වාර්තා වී තිබෙන බවත් එහෙත් ලංකාවේ  අවස්ථා කිහිපයකදී  ශරීර වල මේ ආකාරයෙන් පණුවන් ජීවත්ව තිබෙන බවද වාර්තා වී ඇතැයි වෛද්‍ය අජිත් අර්ථනායක සඳහන් කළා.\nමෙම පණු විශේෂය ශරීරයට ඇතුළු වන ආකාරය මෙම පණුවන් පිළිබදව සහ ඔවුන් ජීවත් වන කාල සීමාව පිළිබඳ වත් එමෙන්ම මෙම සතුන් බෝ වෙන ආකාරය පිළිබදවත් පරීක්ෂණ පැවැත්වීම සඳහා ශරීර වලින් ඉවත් කරගත් පණුවන් සහ පණුවන් ජීවත් වූ ශරීර අභ්‍යන්තරයේ තිබූ කෝෂ පේරාදෙණිය විශ්වවිද්‍යාලයේ වෛද්‍ය පීඨයට යැවූ  බව වෛද්‍ය  අර්ථනායක වැඩිදුරටත් සඳහන් කළා.\nබොහෝ දුරට සම මතුපිටින් ගැටිති මතු වීමෙන් මෙම පණු ගෙඩි අනාවරණය කරගැනීමට හැකියාව පැවතිය ද ශරීර අභ්‍යන්තරයේ මේ ආකාරයෙන් පණු විශේෂය රැඳී සිටියහොත් එකවරම හඳුනා ගැනීමට නොහැකි අවදානම් තත්වයක් පවතින බව ද වෛද්‍යවරු කියා සිටිනවා.\nවිශේෂයෙන් ගෘහස්ථ බල්ලන් පූසන් වැනි සතුන් ගෙන් සහ මදුරුවන්ගෙන් මේ තත්වය බෝවීමේ වැඩි ප්‍රවණතාවයක් දක්නට ඇති බවද වෛද්‍යවරයා වැඩිදුරටත් සඳහන් කළා.\nඑකවරම මේ හා සමානව වැඩි රෝගීන් පිරිසක් දඹුල්ලෙන් වාර්තා වීම පිළිබඳව විශේෂ පරීක්ෂණයක් පැවැත්වීමට ද තම වෛද්‍ය  කණ්ඩායම ඉදිරියේ දී බලාපොරොත්තු වෙන බව ද අර් නායක මහතා වැඩිදුරටත් සඳහන් කළා.\nමෙම පණු විශේෂය කුඩා  දරුවන්ගේ රහස් ප්‍රදේශයෙන් ඇතුළු වූ අවස්ථාව ද එමෙන්ම ශරීරයේ අත්පාවලින් සහ පපුව ප්‍රදේශවලින් ඇතුළු වූ අවස්ථාද දැක ගැනීමට තිබුණු බවද වෛද්‍යවරු සඳහන් කරනවා.\nඑක් අවස්ථාවක ඇසක රැඳී සිටි අඟල් හයක පමණ පණුවකු සොයාගැනීමට හැකියාව ලැබුණු බවද වෛද්‍යවරු සඳහන් කලා.\nවිශේෂයෙන් දඹුල්ල,හබරණ, ගලේවෙල, සීගිරිය ආදී ප්‍රදේශවලින් රෝගීන්ගේ වාර්තා වීම විශේෂත්වයක් බව ද වෛද්‍යවරු පැවසුවා.\nඡායාරූප - දඹුල්ල කාංචන කුමාර",
       "URL": "https://www.hirunews.lk/171917/දඹුල්ලේ-ජනතාවට-පණු-තර්ජනයක්-ඡායාරූප",
       "Category": "Local News",
       "Parent URL": "https://www.hirunews.lk/local-news.php?pageID=4302"
}