{
       "Source": "hirunews",
       "Timestamp": "Thursday, 11 February 2016 - 13:00",
       "Headline": "නව නීතිපති දිවුරුම් දෙයි",
       "News Content": "මෙරට 29 වන නීතිපතිවරයා ලෙස ජ්‍යෙෂ්ඨ අතිරේක සොලිසිටර් ජනරාල් ජයන්ත ජයසූරිය අද ජනාධිපති මෛත්‍රිපාල සිරිසේන ඉදිරියේ දිවුරුම් දුන්නා.\nඒ ජනාධිපතිවරයාගේ නිල නිවසේදියි.\nආණ්ඩුක්‍රම ව්‍යවස්ථා සභාව කථානායක කරූ ජයසූරියගේ ප්‍රධානත්වයෙන් ඊයේ පස්වරුවේ පාර්ලිමේන්තුවේදී රැස්වූ අතර, එහිදී නීතිපති ධුරය සඳහා ජ්‍යෙෂ්ඨ අතිරේක සොලිසිටර් ජනරාල් ජයන්ත ජයසූරියගේ නම නිර්දේශ කරනු ලැබුවා.\nහිටපු නීිතිපති යුවන්ජන විජේතිලක විශ්‍රාම යෑමෙන් පසුව පුරප්පාඩු වූ නීතිපති ධුරයේ වැඩබලනු ලැබුවේ සොලිසිටර් ජනරාල් සුහද ගම්ලත් විසින්.\nකෙසේ වෙතත් පුරප්පාඩුව පැවති නීතිපති ධුරය සඳහා සොලිසිටර් ජනරාල් සුහද ගම්ලත්, අතිරේක සොලිසිටර් ජනරාල්වරුන් වන ජයන්ත ජයසුරිය සහ කපිල වෛද්‍යරත්නගේ නම් ජනාධිපතිවරයා විසින් ආණ්ඩුක්‍රම ව්‍යවස්ථා සභාවට එවා තිබුණා.\nකෙසේ වෙතත් ආන්ඩුක්‍රම ව්‍යවස්ථා සභාව තීරණය කරනු ලැබුවේ මෙම තිදෙනා අතරින් වඩාත් සුදුසුම පුද්ගලයා පත් කිරීමේ අවස්ථාව ජනාධිපතිවරයා වෙත පැවරීමටයි.\nඒ අනුව මෛත්‍රිපාල සිරිසේන ජනාධිපතිවරයා විසින් අතිරේක සොලිසිටර් ජනරාල් ජයන්ත ජයසූරියගේ නම අනුමැතිය සඳහා ආණ්ඩුක්‍රම ව්‍යවස්ථා සභාවට එවා තිබුණා.\n1982 දී නීතිඥවරයෙකු ලෙස සමත්වූ නව නීතිපතිවරයා 1983 දී රජයේ නීතීඥයෙකු ලෙස නීතිපති දෙපාර්තමේන්තුවට සම්බන්ධ වුණා.\nවසර 33 ක් නීතිපති දෙපාර්තමේන්තුවේ සේවය කළ මොහු කුරුණෑගල මලියදේව විද්‍යාලයේ ආදි ශිෂ්‍යයෙක්.\nඑක්සත් ජාතීන්ගේ යුද අපරාධ අධිකරණ දෙකක පැමිණිලි මෙහෙයවන නීතීඥවරයා ලෙස කටයුතු කරන්නේද මොහුයි.\nරෝයල් පාක් තරුණිය ඝාතනය කිරීමේ නඩුව, අඟුලාන පොලිස් ස්ථානාධිපතිවරයා ඇතුලූ පොලිස් නිලධාරීන්ට එරෙහි නඩුව, සදීප ලක්ෂාන් ඝාතන නඩුව ඇතුලූ සුවිශේෂ නඩු කිහිපයක පැමිනිල්ල මෙහෙයවන නීතීඥවරයා ලෙස කටයුතු කළේද  නව නීතිපතිවරයායි.\nUpdate: Thursday, February 2016 - 10.12\n--------------------------------------------------------------------------\nනව නීතිපතිවරයා ලෙස අතිරේක සොලිසිටර් ජෙනරාල් ජයන්ත ජයසුරිය ජනාධිපති මෛත්‍රීපාල සිරිසේන ඉදිරියේ දිවුරුම් දී තිබෙනවා.\nනීතිපති ධුරයට නීතිඥ ජයන්ත ජයසුරිය පත් කිරීමට ව්‍යවස්ථාදායක සභාවේ අනුමැතිය ලැබී තිබුනේ ඊයේ දිනයේදීයි.\nඊයේ පස්වරුවේ කථානායකවරයාගේ ප්‍රධානත්වයෙන් රැස්වූ ආණ්ඩුක්‍රම ව්‍යවස්ථා සභාව නීතිපතිවරයා ලෙස අතිරේක සොලිසිටර් ජනරාල් ජයන්ත ජයසූරිය නිර්දේශ කර ඒ පිළිබඳව ජනාධිපති මෛත්‍රිපාල සිරිසේන වෙත දැනුම්දී තිබූනා.\nවසර 33 ක කාලයක් නීතිපති දෙපාර්තමේන්තුවේ සේවය කළ මොහු කුරුණෑගල මලියදේව විද්‍යාලයේ ආදි ශිෂ්‍යයෙක්.\n1982 වසරේදී නීතීඥයෙකු ලෙස දිවුරුම් දී 1983 දී රජයේ නීතීඥයෙකු ලෙස නීතිපති දෙපාර්තමේන්තුවට මොහු සම්බන්ධ වුණා.",
       "URL": "https://www.hirunews.lk/125980/නව-නීතිපති-දිවුරුම්-දෙයි",
       "Category": "Local News",
       "Parent URL": "https://www.hirunews.lk/local-news.php?pageID=5173"
}