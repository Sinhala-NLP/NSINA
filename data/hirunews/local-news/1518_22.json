{
       "Source": "hirunews",
       "Timestamp": "Saturday, 04 December 2021 - 7:48",
       "Headline": "රසායනික පොහොර ආනයනයට තවත් මාස 3ක් ගතවන ලකුණු",
       "News Content": "ශ්‍රී ලංකාව හරිත රටක් බවට පත්කිරීම සඳහා හඳුනාගෙන ඇති ප්‍රමුඛතා ක්‍රමවත් ලෙස ඉටුකිරීමේ අරමුණින් හරිත කෘෂිකර්ම ක්‍රියාන්විත මධ්‍යස්ථානයක් පිහිටුවීමට ජනාධිපති ගෝඨාභය රාජපක්ෂ තීරණය කර තිබෙනවා.\nඒ යුධ හමුදාපති ජෙනරාල් ශවේන්ද්‍ර සිල්වාගේ මෙහෙයවීමෙන්.\nඒ අනුව කොළඹ කොමර්ෂල් සහ ලංකා පොහොර සමාගම් ඒකාබද්ධ කර ජාතික කාබනික පොහොර හා බෙදාහැරීමේ සමාගම ලෙස ක්‍රියාත්මක කරවීමට මෙම මධ්‍යස්ථානයට උපදෙස් ලබා දී තිබෙනවා.\nඑමෙන්ම ඝන හා දියර කාබනික පොහොර ප්‍රමිතියට අනුකූලව නිෂ්පාදනය සඳහා දිරිගැන්වීම, නිසි වේලාවට ගොවීන්ට පොහොර නොමිලේ ලබා දීම සහ දිස්ත්‍රික්ක තුළ පොහොර අවශ්‍යතාව සපිරීම යන කාර්යයන් මෙම හරිත කෘෂිකර්ම ක්‍රියාන්විත මධ්‍යස්ථාය වෙත පවරන බවයි ජනාධිපති මාධ්‍ය අංශය නිවේදනය කළේ.\nකෘෂිකර්ම වගා කටයුතුවලට සම්බන්ධ සියලුම නිලධාරීන් සම්බන්ධීකරණය වීම හරහා බඩඉරිගු හා අනෙකුත් ධාන්‍ය, එළවළු, පළතුරු නිෂ්පාදනය වේගවත් කිරීමට ද ප්‍රමුඛතාව ලබා දෙන ලෙස මෙම ක්‍රියාන්විත මධ්‍යස්ථායට ජනාධිපතිවරයා උපදෙස් ලබා දී තිබෙනවා.\nඑමෙන්ම ජනාධිපතිවරයා විසින් සෑම සති 2කට වරක් ම පැවැත්වීමට සැලසුම් කර ඇති ජාතික හරිත ආර්ථික මණ්ඩලය සංවිධානය කිරීමට සැලසුම් කිරීමද මෙම නව හරිත කෘෂිකර්ම ක්‍රියාන්විත මධ්‍යස්ථානය වෙත පවරා ඇති බව සඳහන්.\nජනාධිපති මාධ්‍ය අංශය වැඩිදුරටත් සඳහන් කළේ දේශගුනික විපර්යාසයන්ට තිරසර විසඳුම් සහිත හරිත සමාජ ආර්ථිකයක් බවට ශ්‍රී ලංකාව පත්කිරීමට අදාළ ජනාධිපති කාර්ය සාධක බලකායන් 2 සමග අවශ්‍ය සම්බන්ධීකරණය සිදු කිරීම ද මෙම ක්‍රියාන්විත මධ්‍යස්ථානයේ කාර්යන්ට අයත් වන බවයි.\nමේ අතර රසායනික පොහොර ආනයනයට රජය යළි අවසර ලබා දීමත් සමග එම පොහොර ආනයනය කිරීමට අදාළ මුලික කටයුතු මේ වන විට ආරම්භ කර ඇති බව විශේෂිත පොහොර ආනයනකරුවන්ගේ සංගමය පවසනවා.\nඑහි ලේකම් සුජීව වලිසුන්දර හිරු ප්‍රවෘත්තී අංශයට කියා සිටියේ, ඒ අනුව විදේශීය සමාගම් සමග ඊට අදාළ ගිවිසුම්වලට එළඹ ලිපිලේඛන සකස් කිරීමේ කටයුතු සිදු වෙමින් පවතින බවයි .\nකෙසේ වෙතත් පොහොර ආනයනයට අදාළ සාමාන්‍ය ක්‍රියාවලියට අනුව මෙරටට පොහොර තොග ලැබීම සඳහා මාස 3ක පමණ කාලයක් ගත වන බව ඔහු ප්‍රකාශ කළා.\nඒ අනුව ලබන මාර්තු මාසය පමණ වන විට ගොවීන්ට රසායනික පොහොර බෙදා දීමට හැකි වනු ඇති බවයි ඔහු කියා සිටියේ.",
       "URL": "https://www.hirunews.lk/289976/රසායනික-පොහොර-ආනයනයට-තවත්-මාස-3ක්-ගතවන-ලකුණු",
       "Category": "Local News",
       "Parent URL": "https://www.hirunews.lk/local-news.php?pageID=1518"
}