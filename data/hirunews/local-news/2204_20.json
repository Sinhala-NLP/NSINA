{
       "Source": "hirunews",
       "Timestamp": "Monday, 18 January 2021 - 13:05",
       "Headline": "කලාවැව හා බලලුවැව රක්ෂිතයේ මහා පරිමාණ වන විනාශය (වීඩියෝ)",
       "News Content": "ධාතුසේන රජතුමා ඉදිකළ බව කියන කලා බළලුවැව ආසන්නයේ පිහිටි රජයේ රක්ෂිතයේ මහා පරිමාණ වන විනාශයක් ක්‍රියාත්මක වන බවට ප්‍රදේශය භාර වනජීවි නිලධාරීන් පවසනවා.\nකලා බළලුවැව සහ දික්ඇදියාව ඉස්මත්තේ පිහිටි අලිමංකඩ ද මේ වන විටත් ඩෝසර් කර ඇති බවයි ඔවුන් පෙන්වා දෙන්නේ.\nමේ හේතුවෙන් අලින්ගේ ගමනාගමනයට ද බාධා වී ඇති අතර, වටිනා ඉපැරණි ශාඛ කපා ඒවා කුට්ටි කර පවතින බවයි වනජීවි නිලධාරීන් සමග එම ස්ථානයට ගිය  හිරු වාර්තාකරු කාංචන කුමාර ආරියදාස සදහන් කළේ.\nමෙම රක්ෂිතය හෙළිපෙහෙළි කළ ප්‍රදේශයට ආසන්නව තවත් පිරිසක් පලාගල ප්‍රාදේශීය සභාවෙන් අවසර දුන් බව සදහන් කරමින් අනවසර ඉදිකිරීමක් සිදුකරමින් පවතිනවා.\nප්‍රදේශවාසීන් පෙන්වා දෙන්නේ මෙම ස්ථානයේ සිදුකරන මහා පරිමාණ පරිසර විනාශය පිළිබදව පලාගල ප්‍රාදේශීය ලේකම්වරයා මෙන්ම ගල්කිරියාගම පොලීසිය ඇතුලු බලධාරීන් දැනුවත් කළ ද කිසිදු ප්‍රතිචාරයක් නොලැබුණු බවයි.\nමේ අතර බණ්ඩාරවෙල රාවණාඇල්ල වනජීවි කලාපයට අයත් ඇල්ල හිඹිලියගොල්ල ප්‍රදේශයට පවුල් 15ක පමණ පිරිසක් පැමිණ ඉඩම් අත්පත් කරගනිමින් පදිංචි වී තිබෙනවා.\nඔවුන් පවසන්නේ තමන් 2014 වසරේදී නාය යාමට හසුව ඉඩම් අහිමි වූ පුද්ගලයන් බවයි.\nරාජ්‍ය නිලධාරීන් තමන්ට ඉඩම් ලබානොදීම හේතුවෙන් මෙලෙස වනජීවි කලාපයේ පදිංචියට පැමිණි බවයි ඔවුන් ප්‍රකාශ කළේ.\nකෙසේ වෙතත් හපුතලේ විශේෂ කාර්ය බලකා නිලධාරීන් හා වනජීවි නිලධාරීන් මැදිහත්ව දින දෙකක් ඇතුළත මෙම පිරිසට අදාළ ප්‍රදේශයෙන් ඉවත්වන ලෙසට දැනුම් දුන්නා.",
       "URL": "https://www.hirunews.lk/260014/කලාවැව-හා-බලලුවැව-රක්ෂිතයේ-මහා-පරිමාණ-වන-විනාශය-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2204"
}