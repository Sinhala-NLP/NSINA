{
       "Source": "hirunews",
       "Timestamp": "Friday, 02 March 2018 - 14:52",
       "Headline": "කුණු කන්ද නිසා නාගරික කොමසාරිස් ඉවතට",
       "News Content": "කොළඹ නාගරික කොමසාරිස් වී.කේ.ඒ. අනුර ඉවත් කිරීමට බස්නාහිර පළාත් ආණ්ඩුකාර කේ.සී. ලෝගේෂ්වරන් පියවර ගෙන තිබෙනවා.\nආණ්ඩුකාර ලේකම් කාර්යාලය සඳහන් කළේ හිටපු  මහාධිකරණ විනිසුරු චන්ද්‍රදාස නානායක්කාරගේ ප්‍රධානත්වයෙන් මීතොටමුල්ල කසල කන්ද කඩා වැටීමේ සිද්ධියට අදාළව සිදුකළ විමර්ශනයේ වාර්තාවට අනුව මෙම පියවර ගෙන ඇති බවයි.\nමීතොටමුල්ලට කසළ බැහැර කිරීම සඳහා බාහිර ආයතන වෙත ලබාදී ඇති මුදල් 2015 සහ 2016 වසරවලදී අසාමාන්‍ය අයුරින් වර්ධනය වී ඇති බව එම වාර්තාවෙන් හෙළි වුණා.\n2014 වසරේ ඒ සඳහා රුපියල් මිලියන 64 ක් වැය කර ඇති අතර, එය 2015 වසරේදී මිලියන 182 ක් දක්වා ඉහළ ගොස් තිබීම විශේෂත්වයක්.\nඑසේම 2016 වසරේදී එය රුපියල් මිලියන 232 දක්වා තවදුරටත් වැඩි වී තිබුණා.\nකොළඹ මහ නගර සභාව කසළ බැහැර කිරීම පිළිබඳ විධිමත් වැඩපිළිවෙලක් අනුගමනය නොකිරීම සහ ඉදිරිපත් කළ යෝජනා නිසි අයුරින් ක්‍රියාත්මක නොකිරීමද මීතොටමුල්ල ඛේදවාචකයට හේතුවූ බවයි පෙබරවාරි 6 වන දා ජනාධිපතිවරයාට භාර දුන් එම වාර්තාවේ සඳහන් කර තිබුණේ.\nඑහි නිර්දේශ අනුව කටයුතු කරන ලෙස ජනාධිපති මෛත්‍රීපාල සිරිසේන ආණ්ඩුකාරවරයාට උපදෙස් ලබාදුන්නේ ඉන් අනතුරුවයි.",
       "URL": "https://www.hirunews.lk/184932/කුණු-කන්ද-නිසා-නාගරික-කොමසාරිස්-ඉවතට",
       "Category": "Local News",
       "Parent URL": "https://www.hirunews.lk/local-news.php?pageID=4056"
}