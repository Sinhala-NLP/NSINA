{
       "Source": "hirunews",
       "Timestamp": "Sunday, 25 March 2018 - 17:29",
       "Headline": "ගාල්ල මහනගර සභාවේ එජාපයේ 07කට විනය පරීක්ෂණ",
       "News Content": "ගාල්ල මහ නගර සභාවේ නගරාධිපති තේරීමේදී පොදුජන පෙරමුණේ නගරාධිපති අපේක්ෂකයා ජයග්‍රහණය කරවීමට ඡන්දය ලබාදුන් එක්සත් ජාතික පක්ෂ මන්ත්‍රීවරුන්ට එරෙහිව විනය ක්‍රියාමාර්ග ගන්නා බව අමාත්‍ය වජිර අබේවර්ධන පවසනවා.\nඑම පක්ෂයේ ගාල්ල දිස්ත්‍රික් බල මණ්ඩල සභාපති ලෙස නිවේදනයක් නිකුත් කරමින් ඔහු සඳහන් කළේ මෙවර පළාත් පාලන මැතිවරණයේදී එක්සත් ජාතික පක්ෂයට බලය හිමිවූ ගාල්ල මහනගර සභාවේ නගරාධිපතිවරයා තෝරා පත් කර ගැනීම පාක්ෂිකයන්ගේ මතය මුදලට පාවාදීමක් බවයි.\nමේ වන විටත් සිද්ධිය සම්බන්ධයෙන් පක්ෂ මහලේකම්වරයා දැනුවත් කර ඇති බව ද එම නිවේදනයේ සඳහන්.\nපසුගිය සිකුරාදා නගරාධිපතිවරයා තේරීම සඳහා පැවැති රහස් ඡන්දයේදී පොදුජන පෙරමුණේ මන්ත්‍රී ප්‍රියන්ත සහබන්දු ගොඩගම ගාල්ල මහ නගර සභාවේ නගරාධිපතිවරයා ලෙස තේරී පත්වුණා.\nනගරාධිපතිවරයා තෝරා ගැනීම සඳහා පැවැති රහස් ඡන්දයේදී එක්සත් ජාතික පක්ෂ අපේක්ෂකයාට එම පක්ෂයේ මන්ත්‍රීවරුන් 07 දෙනෙකුගේ සහ නිදහස් සන්ධාන මන්ත්‍රීවරුන් 03 දෙනෙකුගේ මෙන්ම එක්සත් ජාතික නිදහස් පෙරමුණේ මන්ත්‍රීවරයෙකුගේ ඡන්දය හිමි වුණා.\nපොදුජන පෙරමුණේ අපේක්ෂකයාට එම පෙරමුණේ මන්ත්‍රීවරුන් 13 දෙනාගේ සහ එක්සත් ජාතික පක්ෂ මන්ත්‍රීවරුන් 07 දෙනෙකුගේ ඡන්දය ලැබී තිබුණා.",
       "URL": "https://www.hirunews.lk/186831/ගාල්ල-මහනගර-සභාවේ-එජාපයේ-07කට-විනය-පරීක්ෂණ",
       "Category": "Local News",
       "Parent URL": "https://www.hirunews.lk/local-news.php?pageID=4021"
}