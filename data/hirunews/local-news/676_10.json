{
       "Source": "hirunews",
       "Timestamp": "Saturday, 10 December 2022 - 13:16",
       "Headline": "විදෙස් අරමුදල් ඖෂධ මිලදි ගැනීමට නිසි භාවිත නොකිරීම ගැන ජාතික සභා අනු කාරක සභාවේ කණගාටුව",
       "News Content": "විදෙස් අරමුදල්, ඖෂධ මිලදී ගැනීම සඳහා නිසි ලෙස භාවිතයට නොගැනීම සම්බන්ධයෙන් ආර්ථිකය ස්ථායිකරණයට අදාළ වැඩසටහන් හඳුනාගැනීමේ ජාතික සභා අනු කාරක සභාවේ කණගාටුව පළ කරනවා.\nඑම කමිටුව පසුගියදා එහි සභාපති පාර්ලිමේන්තු මන්ත්‍රී ගරු පාඨලී චම්පික රණවකගේ ප්‍රධානත්වයෙන් පාර්ලිමේන්තුවේදී රැස්වුණා.\nඑහිදී අනාවරණ වුණේ ඉන්දීය රජය, ලෝක බැංකුව, ආසියානු සංවර්ධන බැංකුව, ආසියානු යටිතල පහසුකම් සංවර්ධන බැංකුව යන ආයතන සෞඛ්‍ය අමාත්‍යාංශයට මුදල් ලබාදී තිබුණත් රජයේ දෙපාර්තමේන්තු ඖෂධ මිලදී ගැනීම සඳහා ඒවා නිසි ලෙස භාවිත කර නොමැති බවයි.\nඑමෙන්ම අත්‍යාවශ්‍ය ඖෂධවලින් මේ වනවිට රට තුළ ඇත්තේ සියයට 50ක් පමණක් බවද මෙහිදී අනාවරණ වුණා.\nඑමෙන්ම දේශීය සහ ආයුර්වේද ඖෂධ නිෂ්පාදනය සඳහා අවශ්‍ය වන ශාකමය අමුද්‍රව්‍ය 130 ක් දැනට ඉන්දියාව සහ චීනය වැනි රටවලින් ආනයනය කරන බවද එම අනුකාරක සභාවේදී අනාවරණ වී තිබෙනවා.\nමේ අතර මෙරට ආර්ථික ස්ථායිකරණයට අදාළව වෘත්තීය සමිති සහ වෘත්තීය සංගම්වල අදහස් හා යෝජනා ආර්ථික ස්ථායිකරණ කමිටුවට ඉදිරිපත් කර තිබෙනවා.\nඒ අනුව මෑතකදී එළිදක්වන ලද පවුල් සෞඛ්‍ය කාර්යාංශ වාර්තා දත්ත වලින් හෙළි වී ඇත්තේ අවුරුදු 5 ට අඩු දරුවන්ගෙන් සියයට 50 කට මන්දපෝෂණය ඇති බවයි.\nඑමෙන්ම, ගර්භනී මව්වරුන්ගේ ශරීර ස්කන්ධ දර්ශකයේ අගය බෙහෙවින් අඩුවී ඇති බවත් එහිදී අනාවරණ වී තිබුණා.",
       "URL": "https://www.hirunews.lk/322356/විදෙස්-අරමුදල්-ඖෂධ-මිලදි-ගැනීමට-නිසි-භාවිත-නොකිරීම-ගැන-ජාතික-සභා-අනු-කාරක-සභාවේ-කණගාටුව",
       "Category": "Local News",
       "Parent URL": "https://www.hirunews.lk/local-news.php?pageID=676"
}