{
       "Source": "hirunews",
       "Timestamp": "Wednesday, 28 December 2022 - 12:56",
       "Headline": "කොළඹ වරායේ ජායා පර්යන්තයේ සංවර්ධන කටයුතු කඩිනම් කරන්නැ යි උපදෙස් (වීඩියෝ)",
       "News Content": "මේ වනවිට ප්‍රමාද වී ඇති කොළඹ වරායේ ජායා පර්යන්ත පුළුල් කිරීමේ සංවර්ධන කටයුතු, කඩිනම් කරන ලෙස වරාය, නාවික හා ගුවන් සේවා අමාත්‍ය නිමල් සිරිපාල ද සිල්වා නිලධාරින්ට උපදෙස් ලබා දී තිබෙනවා.\nඒ, එම පර්යන්තයේ ඊයේ සිදු කළ නිරීක්ෂණ චාරිකාවක දී යි.\nශ්‍රී ලංකා වරාය අධිකාරියට පූර්ණ අයිතිය ඇති ඉපැරණි පර්යන්තය වන්නේ ජායා පර්යන්තය යි.\nඑය පුළුල් කිරීමේ කටයුතුවල ප්‍රමාදයන් ඇති බව පෙන්වා දුන් අමාත්‍යවරයා පර්යන්තයේ ඉදිකිරීම් භාර චීන සමාගම වහා කැඳවා ගිවිසගත් දින වකවානුවලට මෙම ව්‍යාපෘතිය නිම කරන ලෙස දන්වන්නැ යි සිය ලේකම්වරයාට උපදෙස් ලබා දී තිබෙනවා.\nදිගින් මීටර් 1260 ක් වන ජායා පර්යන්තය අදාළ ව්‍යාපෘතිය යටතේ මීටර් 1380ක් දක්වා පුළුල් කිරීමට නියමිත යි.\nඒ අනුව, මීටර් 360ක දිගින් යුත් නෞකා දෙකක් එකවර නැංගුරම් ලෑමට මෙහි දී ඉඩ සැලසෙනවා.\nදැනට ජායා පර්යන්තයේ වාර්ෂිකව බහාලුම් ලක්ෂ 20ක් පමණ මෙහෙයුම් කටයුතු සිදු කරන අතර සංවර්ධන කටයුතු නිම වීමෙන් පසු එම සංඛ්‍යාව ලක්ෂ 30ක් දක්වා ඉහළ දැමීමට හැකියාව ලැබෙනු ඇති.\nමෙම සමස්ත සංවර්ධන කටයුතු සඳහා වැය වන ඩොලර් මිලියන 32ක පිරිවැය සපයා ගන්නේ වරාය අධිකාරියේ ඉතුරුම්වලින් වීම විශේෂත්වයක්.\nජායා බහාලුම් පර්යන්තයට සමගාමී ව නැගෙනහිර පර්යන්තයේ ඉදිකිරීම් ද මේ වන විට සිදු වන බැවින් ඉදිරි වසර 5 තුළ දී කොළඹ වරාය දකුණු ආසියාවේ සුවිශේෂී වරායක් වනු ඇති බව යි වරාය හා ගුවන් සේවා අමාත්‍යාංශය පෙන්වා දෙන්නේ.",
       "URL": "https://www.hirunews.lk/323742/කොළඹ-වරායේ-ජායා-පර්යන්තයේ-සංවර්ධන-කටයුතු-කඩිනම්-කරන්නැ-යි-උපදෙස්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=638"
}