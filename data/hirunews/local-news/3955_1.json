{
       "Source": "hirunews",
       "Timestamp": "Tuesday, 08 May 2018 - 16:45",
       "Headline": "දුමින්දට වුනේ අසාධාරණයක් - වරදකරු කිරීමේ චේතනාවෙන් දුන් තීන්දුවක් - තීන්දුවේ අඩුපාඩු රැසක්",
       "News Content": "සටහන් කළ සාක්ෂි පරස්පරතා රැසක් සැලකිල්ලට ගෙන නැහැ\nනිදොස්කොට නිදහස් කරන්නැයි නීතිඥයින් ශ්‍රේෂ්ඨාධිකරණයට කියයි\nහිටපු පාර්ලිමේන්තු මන්ත්‍රී දුමින්ද සිල්වා මහතාට එරෙහිව කොළඹ මහාධිකරණය ලබාදුන්නේ නීත්‍යනුකූල තීන්දුවක් නොවන බව ජනාධිපති නීතීඥවරුන් අද (08) ශ්‍රේෂ්ඨාධිකරණය හමුවේ ඔප්පු කළා.\nඒ සම්බන්ධයෙන් ගොනුකළ අභියාචනය විභාගයට ගත් අවස්ථාවේදී ජනාධිපති නීතීඥවරුන් පෙන්වා දුන්නේ අදාළ තීන්දුව දුමින්ද සිල්වා මහතා වරදකරු කිරීමේ චේතනාවෙන්ම ලබා දුන් නඩු තීන්දුවක් බවත් එහි  අඩුපාඩු රැසක් ද ඇති බවත්ය.\nහිටපු පාර්ලිමේන්තු මන්ත්‍රී දුමින්ද සිල්වා මහතා නිදොස් කොට නිදහස් කරන ලෙස ඉල්ලා සිටිමින් ගොනු කළ අභියාචනය පළමුවරට විභාගයට ගැනුණේ මාර්තු 27 වැනිදායි.\nඒ අගවිනිසුරු ප්‍රියසාත් ඩෙප් මහතා ප්‍රමුඛ පංච පුද්ගල ශ්‍රේෂ්ඨාධිකරණ විනිසුරු මඩුල්ලක් හමුවේයි.\nඑහිදී කරුණු ඉදිරිපත් කළ ජනාධිපති නීතීඥ අනිල් ද සිල්වා මහතා සඳහන් කළේ කොළඹ මහාධිකරණයෙන් ලබාදුන් තීන්දුවේ අඩුපාඩු රැසක් ඇති බවයි.\nඑම නඩු තීන්දුව එක් විනිසුරුවරියක් සකස් කර ඇත්තේ දුමින්ද සිල්වා මහතා වැරදිකරු කිරීමේ චේතනාවෙන් බව ජනාධිපති නීතීඥවරයා ප්‍රකාශ කළා.\nඔහු පැවසුවේ නඩු විභාගයේදී ඉදිරිපත් වූ සාක්ෂි සාධාරණ සැකයකින් තොරව ඔප්පුවන්නේදැයි සොයා බැලීමකින් තොරව රජයේ නීතීඥවරුන්ගේ ප්‍රකාශ මත පමණක් පදනම් වෙමින් විනිසුරුවරිය සිය තීන්දුව ලබාදී ඇති බවයි.\nගිනි අවි භාවිත කළ බවට දුමින්ද සිල්වා මහතාට චෝදනා ගොනු කර තිබූ අතර ඒ සඳහා කිසිදු සාක්ෂියක් නඩු විභාගයේදී ඉදිරිපත් නොවූ බව ජනාධිපති නීතීඥවරයා මෙහිදී ශ්‍රේෂ්ඨාධිකරණයට පෙන්වා දුන්නා.\nඅනෙක් චෝදනා සම්බන්ධයෙන්ද අදාළ නොවන සාක්ෂි ඉදිරිපත් වූ බව ප්‍රකාශ කළ ජනාධිපති නීතීඥවරයා පැවසුවේ එම සාක්ෂිවල පරස්පරතා හා ඌණතා 62 ක් නඩු විභාගයේදී සලකුණු කළ බවයි.\nතීන්දුව ලබාදීමේදී ඒවා සැලකිල්ලට ගෙන එහි වාසිය දුමින්ද සිල්වා මහතාගේ පාර්ශ්වයට ලබාදිය යුතු බවත් එය නොසලකා හැර ඇති බව ජනාධිපති නීතීඥවරයා පැවසුවා.\nඊට අමතරව ජනාධිපති නීතීඥවරයා තර්කානුකූලව ඔප්පු කළේ දුමින්ද සිල්වා මහතා වරදකරු කිරීම සඳහා ව්‍යාජ සිද්ධි නිර්මාණය කර ඇති බවයි.\nඊට අමතරව දුමින්ද සිල්වා මහතාට වෙඩි වැදුණු සිද්ධිය භාරත ලක්ෂ්මන් පාර්ශ්වය විසින් ආරම්භ කර තිබුණද තීන්දුව ලබාදීමේදී එය නොසලකා හැර ඇති බව ජනාධිපති නීතීඥවරයා පෙන්වා දුන්නා.\nජනාධිපති නීතීඥවරයා තවදුරටත් ශ්‍රේෂ්ඨාධිකරණය හමුවේ පෙන්වා දුන්නේ  සාවද්‍යව නිර්මාණය කරන ලද සිද්ධි හා සාක්ෂි මත පදනම් වෙමින් දුමින්ද සිල්වා මහතාගේ පාර්ශ්වය වෙනුවෙන් ඉදිරිපත් වූ කරුණු හෙවත් විත්ති වාචික නොසලකා හරිමින් මහාධිකරණයේ නඩු විභාගය සිදුවී ඇති බවයි.\nඔහු පැවසුවේ හිටපු පාර්ලිමේන්තු මන්ත්‍රී දුමින්ද සිල්වා මහතාගේ ප්‍රතිරූපය විනාශ කිරීම සඳහා ගොනු කළ මෙම නඩුවේදී සිය සේවාදායකයාට සෑම පුරවැසියෙකුටම හිමිවිය යුතු සාධාරණ නඩු විභාගයක් නොලැබුනු බවයි.\nඑම නිසා නීතියට පටහැනිව දඩුවම් දෙමින් ලබා දුන් නඩු තීන්දුව අහෝසි කර සියලු චෝදනාවලින් හිටපු පාර්ලිමේන්තු මන්ත්‍රි දුමින්ද සිල්වා මහතා නිදොස් කොට නිදහස් කරන ලෙස ජනාධිපති නීතීඥ අනිල් ද සිල්වා මහතා ශ්‍රේෂ්ඨාධිකරණයෙන් ඉල්ලා සිටියා.\nඅනතුරුව ශ්‍රේෂ්ඨාධිකරණ පංච පුද්ගල විනිසුරු මඩුල්ල හමුවේ අභියාචනය අද යළිත් විභාගයට ගැනුණේ තුන්වන දිනටයි.\nඑහිදී කරුණු දැක්වූ ජනාධිපති නීතීඥ අනුජ ප්‍රේමරත්න මහතා ද සඳහන් කළේ හිටපු පාර්ලිමේන්තු මන්ත්‍රී දුමින්ද සිල්වා මහතාට එරෙහිව ලබා දුන් නඩු තීන්දුව නීත්‍යනුකූල නොවන බවයි.\nඑහි අඩුපාඩු කරුණු 10 ක් ඔස්සේ පෙන්වා දුන් ජනාධිපති නීතීඥවරයා ප්‍රකාශ කළේ සාක්ෂි හෝ කරුණු මත නොව, දුමින්ද සිල්වා මහතා ජනප්‍රිය දේශපාලන චරිතයක්වීම මත පදනම් වෙමින් නඩු තීන්දුව ලබාදී ඇති බවයි.\nනඩු තීන්දුව ලක්ෂ වාරයක් කියවූවද දුමින්ද සිල්වා මහතා වරදකරුවෙකු කළේ මන්දැයි සොයාගත නොහැකි බව ජනාධිපති නීතීඥවරයා සඳහන් කළා.\nඔහු පැවසුවේ දුමින්ද සිල්වා මහතා වරදට පත්කිරීම සඳහා ගෙතූ බොරු සාක්ෂිවල ලුහුඬුතා හා පරස්පරතා නඩු විභාගයේදී ලකුණු කළ බවයි.\nකෙසේ වෙතත් ඒවා සැලකිල්ලට නොගැනීම පිළිබඳව හේතු නොදක්වා, ඒක පාර්ශ්වික නඩු තීන්දුවක් ලබාදී ඇති බව ජනාධිපති නීතීඥවරයා සඳහන් කළේ මහාධිකරණයේ සාක්ෂි සටහන් උපුටා දක්වමින්.\nඔහු පැවසුවේ ගිනි අවියක් ළඟ තබාගැනීමේ වරදට ද මහාධිකරණය දඬුවම් ලබාදුන්නද ඒ සඳහා කිසිඳු සාක්ෂියක් නොමැති බවයි.\nඑම නිසා ත්‍රිපුද්ගල විනිසුරු මඩුල්ලේ එක් විනිසුරුවරයෙකු අදාළ වරදට දඬුවම් දිය නොහැකි බව නඩු තීන්දුවේම සඳහන් කර ඇති බව ජනාධිපති නීතීඥවරයා සඳහන් කළා.\nජනාධිපති නීතීඥවරයා ප්‍රකාශ කළේ මහාධිකරණ නඩු විභාගය සඳහා අගවිනිසුරුවරයා ත්‍රිපුද්ගල විනිසුරු මඩුල්ලක් පත් කළේ එක් එක් විනිසුරුවරයාගේ විනිශ්චය දැනගැනීමේ අරමුණින් වුවත් ඊට අනුගත නොවී විනිසුරුවරුන් කටයුතු කර ඇති බවයි.\nඑමනිසා හිටපු පාර්ලිමේන්තු මන්ත්‍රී දුමින්ද සිල්වා මහතා වරදකරුකළ තීන්දුව සැබවින්ම නියම නඩු තීන්දුවක් නොවන බව ජනාධිපති නීතීඥ අනුජ ප්‍රේමරත්න මහතා ශ්‍රේෂ්ඨාධිකරණ පංච පුද්ගල විනිසුරු මඩුල්ල හමුවේ ඔප්පු කළා.\nඅභියාචනය වැඩිදුර විභාගය අනිද්දා දිනයේදී යලි කැඳවීමට නියමිතයි.",
       "URL": "https://www.hirunews.lk/190267/දුමින්දට-වුනේ-අසාධාරණයක්-වරදකරු-කිරීමේ-චේතනාවෙන්-දුන්-තීන්දුවක්-තීන්දුවේ-අඩුපාඩු-රැසක්",
       "Category": "Local News",
       "Parent URL": "https://www.hirunews.lk/local-news.php?pageID=3955"
}