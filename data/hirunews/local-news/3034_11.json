{
       "Source": "hirunews",
       "Timestamp": "Sunday, 24 November 2019 - 6:54",
       "Headline": "සෞදි ගිය බිරිඳ - වසර 15 ක් තිස්සේ සොයන සැමියෙකු ගලේවෙල",
       "News Content": "වසර 15 කට පමණ පෙර විදේශ රැකියාවක් සඳහා සෞදි අරාබියට ගිය තම බිරිඳ පිළිබඳව මෙතෙක් කිසිදු තොරතුරක් නොමැති බව ගලේවෙල ප්‍රදේශයේ තිදරු පියෙකු පවසනවා.\nසෞදි අරාබියට ගොස් මසකට පමණ පසුව දුරකතන ඇමතුමක් ලබාදී ඇති අතර, ඉන් පසුව ඇය පිළිබඳව කිසිදු තොරතුරක් නොලැබුණු බවයි ඇයගේ සැමියා ප්‍රකාශ කළේ.\n49 හැවිරිදි ටී.එම්.නීලමනී තෙන්නකෝන් මෙලෙස 2005 වසරේදී සෞදි අරාබියට ගෘහ සේවිකාවක ලෙස පිටත්ව ගොස් ඇත්තේ සිය නිවස සාදා ගැනීමේ අරමුණින්.\nතම බිරිඳ ගෙන්වා දෙන ලෙසට විදේශ සේවා නියුක්ති කාර්යාංශයටද අවස්ථා කිහිපයකදීම ඇයගේ සැමියා වන ආර්.එම්. සුරවීර ඉල්ලීම් කර තිබෙනවා.\nඑම කාන්තාවගේ දරුවන් තුන්දෙනා අතුරින් දියණිය වන 28 හැවිරිදි දිනූෂා හර්ෂනී හිරු ප්‍රවෘත්ති අංශයට අදහස් දක්වමින් බලධාරීන් වෙතින් ඉල්ලීමක් කළා.\nඇය කියා සිටියේ තම මව ජීවතුන් අතර සිටින බවට විශ්වාසයක් පවතින බැවින් ඇය, හැකි ඉක්මනින් මෙරටට ගෙන්වා දීමට කටයුතු කරන ලෙසටයි.\nමේ අතර, මාලඹේ - තලාහේන ප්‍රදේශයේ පදිංචි 30 හැවිරිදි විවාහක තරුණයෙකු ඩුබායි හිදී ඝාතනය කර තිබෙනවා.\nමීට මාස 03 කට පමණ පෙර විවාහ වී ඇති ඔහු ඩුබායි හි ජීවත්ව ඇත්තේ සිය බිරිඳ සමඟයි.\nඑහි හෝටලයක රැකියාව කරමින් සිටින අතරතුරදී බි්‍රතාන්‍ය ජාතිකයෙකු විසින් ඔහුට තියුණු ආයුධයකින් පහරදී මෙලෙස ඝාතනය කර තිබෙනවා.\nමියගිය තරුණයාගේ සිරුර ඊයේ දිනයේදී මෙරටට රැගෙනවිත් ඇති අතර, අද දිනයේ අවසන් කටයුතු සිදුකිරීමට නියමිත බවයි වාර්තා වන්නේ.",
       "URL": "https://www.hirunews.lk/228849/සෞදි-ගිය-බිරිඳ-වසර-15-ක්-තිස්සේ-සොයන-සැමියෙකු-ගලේවෙල",
       "Category": "Local News",
       "Parent URL": "https://www.hirunews.lk/local-news.php?pageID=3034"
}