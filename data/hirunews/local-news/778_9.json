{
       "Source": "hirunews",
       "Timestamp": "Wednesday, 26 October 2022 - 12:34",
       "Headline": "සමාජ ආරක්ෂණ බද්දෙන් විදුලි බිල තවත් ඉහළට (වීඩියෝ)",
       "News Content": "රජය විසින් පසුගියදා පනවනු ලැබූ සමාජ ආරක්ෂණ දායකත්ව බද්ද, විදුලි බිලටද එකතු වන බව මහජන උපයෝගිතා කොමිසම පවසනවා.\nඑම කොමිසමේ සභාපති ජනක රත්නායක මහතා මේ බව පැවසුවේ හිරු ප්‍රවෘත්ති වෙත ප්‍රකාශයක් කරමින්.\n2.5%ක් වන සමාජ ආරක්ෂණ දායකත්ව බද්ද රජය විසින් පනවනු ලැබුවේ, ඔක්තෝබර් මස පළමුවැනිදා සිට ක්‍රියාත්මක වන පරිදියි.\nආනයනකරුවන්, නිෂ්පාදකයින්, සේවා සපයන්නන් සහ තොග හා සිල්ලර වෙළෙඳුන් යන ක්ෂේත්‍රවලට අදාළ වන පරිදි මෙය ක්‍රියාත්මකයි.\nමහජන උපයෝගිතා කොමිසමේ සභාපතිවරයා පවසන්නේ, මෙම 2.5% සමාජ ආරක්ෂණ දායකත්ව බද්ද විදුලි බිලටද එකතු වන බවයි.\nමේ අතර, ජාත්‍යන්තර මුල්‍ය අරමුදලේ කොන්දේසි අනුව යමින්, ඉදිරියේදී විදුලිබිල 30%කින් යළිත් ඉහළ දැමීමට රජය කටයුතු කරමින් සිටින බව, ලංකා විදුලිබල මණ්ඩලයේ ඒකාබද්ධ වෘත්තීය සමිති සන්ධානය පවසනවා.\nමේ අතර, පුනර්ජනනීය බලශක්ති ක්ෂේත්‍රයට අදාළ ගාස්තු සංශෝධනය කිරීමට ඊයේ විෂයභාර අමාත්‍යවරයා පියවර ගත් අතර ඒ, වහල මත සවි කරන සෝලා පද්ධති වෙනුවෙන් විදුලිබල මණ්ඩලයෙන් අදාළ පද්ධතියේ හිමිකරුට කරන ගෙවීම් ඉහළ නංවමින්.\n20 වසරක ගිවිසුම්ගත කාලයෙන් එක් ඒකකයක් සඳහා පළමු වසර 07 තුළ රුපියල් 22ක් සහ ඉතිරි වසර 13 සඳහා රුපියල් 15.50ක්ව පැවති ගාස්තු වෙනුවට කිලෝවොට් 500ට අඩු පද්ධතියක එක් ඒකකයක් සඳහා රුපියල් 37ක මුදලකුත් කිලෝවොට් 500ට වැඩි පද්ධතියක එක් ඒකකයක් සඳහා රුපියල් 34.50කුත් ලෙස ගෙවීමට අමාත්‍ය මණ්ඩල අනුමැතිය ලැබී තිබෙනවා.\nකෙසේවෙතත්, මෙරට පුනර්ජනනීය බලශක්ති ක්ෂේත්‍රයේ නියැලී සිටින ව්‍යවසායකයින් පවසන්නේ, රටේ පවතින ආර්ථික තත්ත්වය සහ උද්ධමනයට සමගාමීව මෙම ගාස්තු ප්‍රමාණවත් නොවන බවයි.\nකිලෝවොට් 500ට වැඩි පද්ධතියක එක් ඒකකයක් සඳහා අවම වශයෙන් රුපියල් 50ක ගාස්තුවක් ගෙවන ලෙස ඉල්ලා සිටින පුනර්ජනනීය බලශක්ති ව්‍යවසායකයින් පෙන්වා දෙන්නේ විදුලිබල මණ්ඩලය මහජනතාවගෙන් එක් ඒකකයක් සඳහා අය කරන ගාස්තුව සෑම අතින්ම ඉහළ දැමුවද මහජනතාවට ආපසු ගෙවන අවස්ථාවට අදාළ ගාස්තුව සුළු මුදලකින් ඉහළ දැමීම සාධාරණ නොවන බවයි.\nමේ අතර, පුනර්ජනනීය බලශක්ති නිෂ්පාදකයින්ට පසුගිය කාලයට අදාළව ගෙවීමට ඇති රුපියල් බිලියන 35ක මුදල වහා ගෙවන්නැයි ඉල්ලමින් ලංකා විදුලිබල මණ්ඩල ප්‍රධාන කාර්යාලය ඉදිරිපිට අද විරෝධතාවක්ද පැවැත්වුණා.\nඑය සංවිධාන කළේ, දේශීය පුනර්ජනනීය බලශක්ති ක්ෂේත්‍රයේ සේවක එකමුතුවයි.",
       "URL": "https://www.hirunews.lk/318863/සමාජ-ආරක්ෂණ-බද්දෙන්-විදුලි-බිල-තවත්-ඉහළට-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=778"
}