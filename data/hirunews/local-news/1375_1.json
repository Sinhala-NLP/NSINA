{
       "Source": "hirunews",
       "Timestamp": "Saturday, 05 February 2022 - 11:43",
       "Headline": "එවරස්ට් කඳු මුදුනේ ඉහළම ග්ලැසියරය වේගයෙන් දියවේ",
       "News Content": "ගෝලීය කාලගුණ වෙනස හේතුවෙන් ලොව උසම කඳු ශිඛරය වන හිමාලයේ එවරස්ට් කඳු මුදුනේ පිහිටි විශාලතම ග්ලැසියරය වේගයෙන් ඛාදනය වන බව නව අධ්‍යයනයකින් හෙළි වී තිබෙනවා.\nඇමරිකා එක්සත් ජනපදයේ මේන් සරසවියේ පර්යේෂකයන් පිරිසක් සිදුකළ මෙම අධ්‍යයනයේ දී අනාවරණ වී ඇත්තේ එවරස්ට් කඳු මුදුන සහ ලෝට්ස් කඳු ශිඛරය අතර බෑවුමේ පිහිටි සවුත් - කොල් ග්ලැසියරයේ ඝනකම පසුගිය වසර 25 තුළ අඩි 180 කින් අඩුවී ඇති බවයි.\nමුහුදු මට්ටමේ සිට අඩි 25,938 ක් උසින් පිහිටි මෙම ග්ලැසියරය එහි අයිස් හටගැනීමට සාපේක්ෂව අසූ ගුණයකින් දිය වී යන බවයි මෙහි දී හෙළි වී ඇත්තේ.\nඋණුසුම් කාලගුණය මෙන්ම දැඩි සුළං ප්‍රවාහය මෙලෙස හිමාලයේ ඉහළින්ම පිහිටි ග්ලැසියරය ශීඝ්‍රයෙන් දිය වී යාමට බලපා තිබෙනවා.\nපර්යේෂකයන් සඳහන් කළේ 1990 දශකයේ සිට හිමාලයේ ග්ලැසියර ඛාදනයෙන් මෙලෙස දියවී ගිය අයිස් වසර 2000 ක් තිස්සේ නිර්මාණය වූ ඒවා බවයි.",
       "URL": "https://www.hirunews.lk/296217/එවරස්ට්-කඳු-මුදුනේ-ඉහළම-ග්ලැසියරය-වේගයෙන්-දියවේ",
       "Category": "Local News",
       "Parent URL": "https://www.hirunews.lk/local-news.php?pageID=1375"
}