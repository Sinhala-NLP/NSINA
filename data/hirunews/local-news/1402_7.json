{
       "Source": "hirunews",
       "Timestamp": "Monday, 24 January 2022 - 17:08",
       "Headline": "මහබැංකුවෙන් හෝටල් සේවා සැපයුම්කරුවන්ට නිවේදනයක්",
       "News Content": "විදේශිකයන් මෙරට දී සිදුකරන ගෙවීම් විදේශ විනිමයෙන් පමණක් භාර ගැනීම හෝටල් සේවා සැපයුම්කරුවන්ට අනිවාර්ය කර තිබෙනවා.\nඊට අදාළ නීති රීති මහබැංකුවේ මුදල් මණ්ඩලය මගින් සකස් කර ඇති අතර, අති විශේෂ ගැසට් පත්‍රයක් මගින් ද ප්‍රකාශයට පත් කර ඇති බවයි, මහබැංකුව සඳහන් කළේ.\nඒ අනුව, ශ්‍රී ලංකා සංචාරක සංවර්ධන අධිකාරියේ ලියාපදිංචි බලපත්‍රලාභී හෝටල් සේවා සැපයුම්කරුවන් විදේශිකයන්ට සපයන සේවාවන් සඳහා වූ ගෙවීම් විදේශ විනිමයෙන් පමණක් භාර ගත යුතුයි.\nඑම මුදල් සැපයුම්කරුගේ විදේශ මුදල් ගිණුමකට බැර කිරීම හෝ බලපත්‍රලාභී බැංකුවකට විකිණීම දින 3ක් තුළ සිදුකළ යුතු වනවා.\nඑමෙන්ම, විදේශිකයන් විසින් ණයපත් - හරපත් හෝ සංචාරක කාඩ්පත් යනාදිය හරහා සිදුකරන ගෙවීම් ද හෝටල් සේවා සැපයුම්කරුගේ විදේශ මුදල් ගිණුමකට බැර කළ යුතුයි.\nකෙසේ නමුත්, ශ්‍රී ලංකාවට ගෙන එන ලද විදේශ මුදල් ශ්‍රී ලංකා රුපියල්වලට පරිවර්තනය කරන ලද බවට අදාළ ලේඛන ලබාදුන් විට විදේශිකයන්ට ද ශ්‍රී ලංකා රුපියල්වලින් එම ගෙවීම් සිදුකළ හැකි බවයි, මහබැංකුව සඳහන් කළේ.",
       "URL": "https://www.hirunews.lk/295013/මහබැංකුවෙන්-හෝටල්-සේවා-සැපයුම්කරුවන්ට-නිවේදනයක්",
       "Category": "Local News",
       "Parent URL": "https://www.hirunews.lk/local-news.php?pageID=1402"
}