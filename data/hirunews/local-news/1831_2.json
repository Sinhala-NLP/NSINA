{
       "Source": "hirunews",
       "Timestamp": "Friday, 09 July 2021 - 19:48",
       "Headline": "ජවිපෙ මානව හිමිකම් යයි - විපක්ෂය නඩු මඟට   (වීඩියෝ)",
       "News Content": "මානව හිමිකම් කොමිෂන් සභාව නිකුත් කර ඇති කොන්දේසි උල්ලංඝනය කර පොලීසිය පුද්ගලයින් අත්අඩංගුවට ගන්නා බවට චෝදනා කරමින් ජනතා විමුක්ති පෙරමුණ අද එම කොමිසමට පැමිණිල්ලක් ගොනු කළා.\nමානව හිමිකම් කොමිසම පසුගිය මැයි මාසයේ නිකුත් කළ කොන්දේසිවල දැක්වෙන්නේ කොරෝනා වසංගත තත්වය හමුවේ නීති උල්ලංඝනය කිරීම්වලදී පොලිස් නිලධාරීන් ගන්නා ක්‍රියාමාර්ග නීත්‍යානුකූල විය යුතු බවයි.\nඅත්අඩංගුවට ගැනීම් නීතියේ දක්වා ඇති ප්‍රතිපාදනවලට අනුව අපරාධ නඩු විධාන සංග්‍රහය, පොලිස් දෙපාර්තමේන්තු නියෝග හා ශ්‍රේෂ්ඨාධිකරණයෙන් ලබාදී ඇති තීන්දු පිළිබඳව අවධානය යොමු කරමින් සිදුකළ යුතු බව දක්වා තිබෙනවා.\nඑසේම කොරෝනා වසංගත තත්වය යටතේ නිරෝධායන නීති උල්ලංඝනය කරන සියලුම පුද්ගලයින් සිදුකරන ක්‍රියාවන් වෙනස්කමකට භාජනය නොකළ යුතු බවත්, මානව හිමිකම් කොමිසන් සභාව නිකුත් කළ කොන්දේසිවල ඇතුළත්.\nඑසේම අත්අඩංගුවට ගෙන පොලිස් ස්ථාන වෙත රැගෙන යන පිරිස් නිරෝධායන නියෝග හා ඊට අදාළ මාර්ගෝපදේශ අනුව ප්‍රවාහනය කළ යුතු බව එහි දැක්වෙනවා.\nජනතා විමුක්ති පෙරමුණේ නීතීඥ සුනිල් වටගල අද මානව හිමිකම් කොමිසමට පැමිණිල්ලක් ඉදිරිපත් කරමින් කියා සිටියේ ලංකා ගුරු සංගමයේ ප්‍රධාන ලේකම් ජෝශ්ෆ් ස්ටාලින් ඇතුළු පිරිස අත්අඩංගුවට ගැනීමේදී හා නිරෝධායනයට රැගෙන යාමේදී පොලීසිය විසින් ඉහත කරුණු උල්ලංඝනය කර ඇති බවයි.\nමේ අතර ජනතාවගේ භාෂණය හා ප්‍රකාශනයේ නිදහස අහිමිවී ඇති බව පවසමින් සමගි ජනබලවේගය අද ශ්‍රේෂ්ඨාධිකරණයට පෙත්සම් තුනක් ගොනු කළා.\nඒ, එම පක්ෂයේ මහලේකම් රංජිත් මද්දුමබණ්ඩාර, පාර්ලිමේන්තු මන්ත්‍රීවරුන් වන මයන්ත දිසානායක සහ හර්ෂණ රාජකරුණා විසින්.\nඑසේම විපක්ෂ නායක සජිත් ප්‍රේමදාස ප්‍රමුඛ සමගි ජනබලවේගයේ මන්ත්‍රීවරුන් විසින් අද නිදහස් චතුරශ්‍රය අසළද විරෝධතාවක නිරතවුණේ විරෝධතා සිදුකරන පුද්ගලයින් අත්අඩංගුවට ගැනීම, බඩුමිල ඉහළ යාම ඇතුලු කරුණු කිහිපයක් මුල් කරගනිමින්.",
       "URL": "https://www.hirunews.lk/276548/ජවිපෙ-මානව-හිමිකම්-යයි-විපක්ෂය-නඩු-මඟට-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1831"
}