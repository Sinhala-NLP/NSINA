{
       "Source": "hirunews",
       "Timestamp": "Saturday, 11 July 2020 - 20:24",
       "Headline": "අගුලාන සිද්ධිය ගැන සාධාරණ හා විධිමත් පරීක්ෂණයක් සිදුකරන බව පොලීසිය කියයි (වීඩියෝ)",
       "News Content": "මොරටුව - ලුනාව පාලම අසළදී පොලිස් රාජකාරියට බාධා කළ පුද්ගලයෙකු පොලිස් වෙඩි පහරින් මිය යාමේ සිද්ධිය සම්බන්ධයෙන් මහේස්ත්‍රාත් පරීක්ෂණය සිදුකිරීමෙන් අනතුරුව දේහය පිළිබඳ පශ්චාත් මරණ පරීක්ෂණය සිදුකර තිබෙනවා.\nදකුණු කොළඹ ශික්ෂණ රෝහලේදී මොරටුව වැඩබලන මහේස්ත්‍රාත්වරයා පැමිණ ස්ථානීය මහේස්ත්‍රාත් පරීක්ෂණය සිදුකළ බවයි අප වාර්තාකරු සඳහන් කළේ.\nඊයේ රාත්‍රී 12.25 ට පමණ අඟුලාන පොලීසියේ ජංගම මුර සංචාරයේ නිරත පොලිස් නිලධාරින් 3 දෙනෙකු හදිසි මාර්ග බාධයක් යොදවා මොරටුව - ලුනාව පාලම අසළදී ත්‍රිරෝද රථ දෙකක් නවතා පරීක්ෂා කිරීමේදී එහි සිටි පුද්ගලයින් 5 දෙනෙකු අතරින් එක් අයෙක් පොලිස් රාජකාරියට බාධාකරමින් පොලීසියට ගල් ප්‍රහාරයක් එල්ල කිරීමට තැත් කර තිබුණා.\nඑහිදී මෙම වෙඩි තැබීම සිදුව ඇති බවයි වාර්තා වන්නේ.\nවෙඩි තැබීමෙන් 39 හැවිරිදි පුද්ගලයෙකු මිය යාමත් සමඟ ප්‍රදේශවාසීන් කළහකාරීව පොලීසියට පහරදීමට උත්සාහ ගෙන ඇති අතර පසුව අඟුලාන පොලිස් ස්ථානය වෙත පොලිස් විශේෂ කාර්ය බලකායද කැඳවා ආරක්ෂාව යොදවනු ලැබුවා.\nඋද්ගතවූ සිද්ධිය සම්බන්ධයෙන් සොයා බැලීමට බස්නාහිර පළාත භාර ජ්‍යෙෂ්ඨ නියෝජ්‍ය පොලිස්පති දේශබන්දු තෙන්නකෝන් අද එම ප්‍රදේශයේ නිරීක්ෂණයකට එක්වූ අතර එහිදී ඔහු කියා සිටියේ සිද්ධිය සම්බන්ධයෙන් සාධාරණ හා විධිමත් පරීක්ෂණයක් සිදුකරන බවයි.",
       "URL": "https://www.hirunews.lk/245248/අගුලාන-සිද්ධිය-ගැන-සාධාරණ-හා-විධිමත්-පරීක්ෂණයක්-සිදුකරන-බව-පොලීසිය-කියයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2593"
}