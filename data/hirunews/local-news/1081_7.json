{
       "Source": "hirunews",
       "Timestamp": "Monday, 20 June 2022 - 14:25",
       "Headline": "ඇරඹුණු යල කන්නය (වීඩියෝ)",
       "News Content": "ඉදිරියේදී ඇති විය හැකි ආහාර අර්බුදයට මුහුණදීම සඳහා බොහෝ ප්‍රදේශවල ගොවීන් ප්‍රමාද වී හෝ යල කන්නයේ කටයුතු මේ වනවිට ආරම්භ කර තිබෙනවා.\nඔවුන් ඉල්ලා සිටින්නේ, ඉදිරියේදී පොහොර ලබා දීමට ආණ්ඩුව කඩිනමින් පියවර ගත යුතු බවයි.\nඉදිරියේ පැමිණෙන ආහාර හිඟයට මුහුණ දීම සඳහා පොළොන්නරුව පරාක්‍රම සමුද්‍ර ව්‍යාපාරයේ ගොවීන් යල කන්නයේ වගාවන් ආරම්භ කර තිබෙනවා.\nඔවුන් පවසන්නේ සිය වගාවන් සඳහා ප්‍රමාද වී හෝ පොහොර ලැබේයැයි අපේක්ෂා කරන බවයි.\nඅනුරාධපුර ශ්‍රාවස්තිපුර ප්‍රදේශයේ පුරන්වී ඇති කුඹුරු වගා කිරීමට පියවර ගෙන ඇත්තේ මෙලෙසින්.\nපොළොන්නරුව, ලංකාපුර ලක්ෂඋයන ප්‍රදේශයේ ගොවීන් ,පොහොර ලැබේ යැයි අපේක්ෂාවෙන් මෙවර යල කන්නය සඳහා සිය වගාවන් ආරම්භ කර ඇති අකාරයයි මේ.\nඉදිරියේ ඇතිවිය හැකි ආහාර අර්බුදයට මුහුණ දීම සඳහා සියලු දෙනා හැකි පමණනින් වගා කළ යුතු බවටයි ගොවීන් පෙන්වා දෙන්නේ.\nමේ අතර, පොළොන්නරුව ඕනෑගම ප්‍රදේශයේ ගොවි ජනතාව වගාකළ අතරමැදි කන්නයේ අස්වැන්න නෙලාගෑනීමේ කාලය එළඹ තිබෙනවා.\nකෙසේ වෙතත්, යන්ත්‍රවලට අවශ්‍ය ඉන්ධන නොමැති වීමෙ හේතුවෙන් එම අස්වැන්න කපා ගැනීමට නොහැකි වී ඇති බවටයි ගොවීන් චෝදනා කළේ.\nවියලුව කන්දෙකැටිය වාරිමාර්ග කාර්යාලයට අයත් බත්මැඩිල්ල , බදුලුඔය ,කෝමාරික ඇතුළු ගොවි ව්‍යාපාර වල ගොවීන් පත්ව ඇත්තේ දැඩි දුෂ්කරතාවයකටයි.\nගොවීන් පවසන්නේ, පොහොර නොලැබීම ඇතුළු ගැටලු නිසා මෙවර අස්වද්දවා ඇත්තේ අක්කර දස දහසකට අධික භූමි ප්‍රමාණයෙන් සියයට 25 ක් පමණ කොටසක් බවයි.",
       "URL": "https://www.hirunews.lk/307678/ඇරඹුණු-යල-කන්නය-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1081"
}