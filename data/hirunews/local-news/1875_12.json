{
       "Source": "hirunews",
       "Timestamp": "Saturday, 19 June 2021 - 8:14",
       "Headline": "නව කොරෝනා මරණ 55ක් - සමස්තය 2,500ට ආසන්න වෙයි (වීඩියෝ)",
       "News Content": "ඊයේ දිනයේ මෙරටින් නව කොරෝනා ආසාදිතයන් 2,349 දෙනෙකු හදුනාගැනීමත් සමඟ මෙරට සමස්ත ආසාදිතයන් සංඛ්‍යාව දෙලක්ෂ 35,413 ක් දක්වා ඉහළ ගියා.\nනව ආසාදිතයන්ගෙන් 2,327 දෙනෙකු අලුත් අවුරුදු කොවිඩ් පොකුරේ ආශ්‍රිතයන් වන අතර, විදේශයන් හි සිට පැමිණි 22 කු ද ආසාදිතයන් ලෙස හඳුනාගැනුනා.\nඒ අනුව තවදුරටත් රෝගීන් 35,729 ක් රෝහල් ගතව ප්‍රතිකාර ලබන අතර, සුවය ලැබූ මුළු සංඛ්‍යාව එක්ලක්ෂ 97,259 ක්.\nඑමෙන්ම සෞඛ්‍ය සේවා අධ්‍යක්ෂ ජනරාල්වරයා විසින් පෙරේදා සිදුවූ බවට තහවුරු කරන ලද කොරෝනා මරණ 55 ක් වාර්තා කිරීමත් සමඟ මෙරට සමස්ත මරණ සංඛ්‍යාව 2,500 සීමාවට ආසන්න වුණා.\nඑය දැක්වුණේ 2,480 ක් ලෙසයි.\nමෙලෙස මියගිය අය අතර 32 කු පිරිමි පුද්ගලයින් වන අතර, කාන්තාවන් 23 දෙනෙකුද ඊට ඇතුළත්.\nමේ අතර, ඔන්ලයින් ක්‍රමයට ඉගැන්වීම් සඳහා ගුරුවරුන්ට බලපෑම් කිරීම වහා නතර කළ යුතු බව ගුරු සංගම් 09ක් එක්ව ඒකාබද්ධ නිවේදනයක් නිකුත් කරමින් ප්‍රකාශ කළා.\nකොරෝනා ව්‍යාප්ත වී වසරකුත් මාස 03කට අධික කාලයක් ගත වී ඇතත් දුරස්ථ ඉගැන්වීම් සම්බන්ධයෙන් අධ්‍යාපන බලධාරීන් කිසිදු වැඩපිළිවෙලක් ක්‍රියාත්මක කර නොමැති බවයි ලංකා ගුරු සේවා සංගමයේ ලේකම් මහින්ද ජයසිංහ කියා සිටියේ.",
       "URL": "https://www.hirunews.lk/274694/නව-කොරෝනා-මරණ-55ක්-සමස්තය-2500ට-ආසන්න-වෙයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1875"
}