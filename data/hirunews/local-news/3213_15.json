{
       "Source": "hirunews",
       "Timestamp": "Tuesday, 06 August 2019 - 13:32",
       "Headline": "විදුලිය අරපිරිමැස්මෙන් භාවිත කරන්නැයි ජනතාවට උපදෙස්",
       "News Content": "දිවයිනේ ප්‍රදේශ කිහිපයකට බලපා ඇති වියළි කාලගුණ තත්ත්වය හේතුවෙන් අරපිරිමැස්මෙන් විදුලිය භාවිතා කරන ලෙස විදුලි බල අමාත්‍යාංශය ජනතාවගෙන් ඉල්ලීමක් කරනවා.\nවිදුලිය නිෂ්පාදනය කෙරෙන බලාගාර ආශ්‍රීත ප්‍රදේශවලට බලපාන වියළි කාලගුණ තත්ත්වය හේතුවෙන් බලාගාර ආශ්‍රීත ජලාශවල ජල මට්ටම් පහත යාම ඊට හේතුව බවයි එම අමාත්‍යාංශයේ මාධ්‍ය ප්‍රකාශක සුලක්ෂණ ජයවර්ධන ප්‍රකාශ කළේ.\nඑමෙන්ම, මෙම වියළි කාලගුණ තත්ත්වය පහව ගොස් එම ප්‍රදේශවලට ඔක්තෝම්බර් සහ නොවැම්බර් මාසවලදි වැසි ඇද හැලෙනු ඇතැයි බලාපොරොත්තු වන බව කාලගුණ විද්‍යා දෙපාර්තමේන්තුව සදහන් කළා.\nමේ අතර උතුරු, උතුරු මැද සහ වයඹ පලාත්වලත් ත්‍රිකුණාමලය දිස්ත්‍රික්කය හරහාත් හමායන සුළගේ වේගය පැයට කිලෝමිටර 50 ත් 60 ත් අතර අගයක් ගන්නා බවයි එම දෙපාර්තමේන්තුව කියා සිටියේ.\nදිවයින වටා ඇති මුහුදු ප්‍රදේශවලද සුළං තත්ත්වයේ වෙනසක් ඇති වන බැවින් එ පිළිබදව අවධානයෙන් කටයුතු කරන ලෙස ධීවර හා නාවික ප්‍රජාවෙන් ඉල්ලා සිටින බවයි කාලගුණ විද්‍යා දෙපාර්තමේන්තුවේ අධ්‍යක්ෂ ජනරාල් අතුල කරුණානායක සදහන් කළේ.",
       "URL": "https://www.hirunews.lk/221656/විදුලිය-අරපිරිමැස්මෙන්-භාවිත-කරන්නැයි-ජනතාවට-උපදෙස්",
       "Category": "Local News",
       "Parent URL": "https://www.hirunews.lk/local-news.php?pageID=3213"
}