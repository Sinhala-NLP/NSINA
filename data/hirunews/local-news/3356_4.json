{
       "Source": "hirunews",
       "Timestamp": "Sunday, 12 May 2019 - 12:12",
       "Headline": "දහම් පාසල්වලට ළමයින් පැමිණීම අවම මට්ටමක - කතෝලික පෞද්ගලික පාසල් ආරම්භ කිරීම ගැන තවමත් තීන්දුවක් නැහැ",
       "News Content": "පාස්කු ඉරිදා ත්‍රස්ත ප්‍රහාරයෙන් අනතුරුව අද ආරම්භ වූ දහම් පාසල්වල ළමයින්ගේ පැමිණීම ඉතා අවම මට්ටමක පැවති බව වාර්තාවනවා.\nහිරු වාර්තාකරුවන් දිවයිනේ විවිධ ප්‍රදේශවල සිදුකළ සොයාබැලීම් වලදී වාර්තාවුණේ එක් සිසුවෙකු හෝ පැමිණ නොසිටි දහම් පාසල්ද දක්නට ලැබුණු බවයි.\nගම්පහ දිස්ත්‍රික්කයේ ද දහම් පාසල්වල සිසුන්ගේ පැමිණීම අවම මට්ටමක පැවති බවයි හිරු ප්‍රාදේශිය වාර්තාකරු ටෝනි කරුණානායක සඳහන් කළේ.\nදහම් පාසල් සිසුන්ගේ පැමිණීම අවම මට්ටමක පැවතියද පොලිස් සහ හමුදා ආරක්ෂාව ලබාදී තිබූ ආකාරයක් දක්නට ලැබුණු බව හිරු ප්‍රාදේශිය වාර්තාකරු වසන්ත චන්ද්‍රපාල සඳහන් කළා.\nමේ අතර කතෝලික දහම් පාසල් නැවත ආරම්භ කිරීම සම්බන්ධයෙන් මෙතෙක් තීරණය කර නොමැති බව අගරදගුරු පදවි ජන සන්නිවේදන හා සංස්කෘතික කේන්ද්‍රයේ අධ්‍යක්ෂ එඞ්මන් තිලකරත්න පියතුමන් සඳහන් කළා.\nඑමෙන්ම කතෝලික පාසල්වල අධ්‍යයන කටයුතු ද මෙම සතිය තුළ ආරම්භ කරන බවට මීට පෙර ප්‍රකාශ කළද ඒ සම්බන්ධයෙන්ද අවසන් තීරණයක් ගෙන නොමැති බවයි පියතුමන් කියා සිටියේ.\nකෙසේ වෙතත් රජයේ පාසල්වල ප්‍රාථමික අංශයේ දෙවන වාරයේ අධ්‍යයන කටයුතු හෙට සිට ආරම්භ කිරීමට අධ්‍යාපන අමාත්‍යාංශය පියවර ගෙන තිබෙනවා.\nහය ශ්‍රේණියේ සිට 13 වන ශ්‍රේණිය දක්වා සිසුන්ගේ දෙවන වාරය පසුගිය සතියේ සිට ආරම්භ කළද සිසුන්ගේ පැමිණීම පැවතියේ ඉතා දුර්වල මට්ටමකයි.\nඑම තත්ත්වයට හේතුව දේශපාලන අරමුණු මත ඇතැම් කණ්ඩායම් ගෙන යන අසත්‍ය ප්‍රචාර සහ කතා කථා බවයි අධ්‍යාපන අමාත්‍ය අකිල විරාජ් කාරියවසම් හිරු ප්‍රවෘත්ති අංශයට සඳහන් කළේ.\nපාසල්වල ආරක්ෂාව උපරිම ලෙස මේ වනවිටත් තහවුරු කර ඇති බව අධ්‍යාපන අමාත්‍යවරයා එහිදි වැඩිදුරටත් ප්‍රකාශ කළා.",
       "URL": "https://www.hirunews.lk/216230/දහම්-පාසල්වලට-ළමයින්-පැමිණීම-අවම-මට්ටමක-කතෝලික-පෞද්ගලික-පාසල්-ආරම්භ-කිරීම-ගැන-තවමත්-තීන්දුවක්-නැහැ",
       "Category": "Local News",
       "Parent URL": "https://www.hirunews.lk/local-news.php?pageID=3356"
}