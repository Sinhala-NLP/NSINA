{
       "Source": "hirunews",
       "Timestamp": "Friday, 14 October 2022 - 7:01",
       "Headline": "ජාතික හැඳුනුම්පත් ලබා ගැනීමේ ගාස්තු සංශෝධනය කෙරෙයි (වීඩියෝ)",
       "News Content": "ලබන මස 1 වනදා සිට බලපැවැත්වෙන පරිදි ජාතික හැඳුනුම්පත් නිකුත් කිරීමේ ගාස්තුව ඉහළ නංවා තිබෙනවා.\nඊට අදාළ ගැසට් නිවේදනය මහජන ආරක්ෂක අමාත්‍ය ටිරාන් අලස් විසින් ඊයේ (13) නිකුත් කළ අතර, එහි දැක්වෙන්නේ රුපියල් 100ක් ව පැවති නව ජාතික හැඳුනුම්පතක් නිකුත් කිරීමේ ගාස්තුව රුපියල් 200 දක්වා ඉහළ නංවා ඇති බවයි.\nඑමෙන්ම සංශෝධනය කර යළි ලබාගන්නා හැඳුනුම්පත් සඳහා රුපියල් 250ක් ව පැවති ගාස්තුව රුපියල් 500ක් දක්වා ඉහළ නංවා තිබෙනවා.\nඅස්ථානගත වීමෙන් පසු යළි හැඳුනුම්පතක් ලබාගැනීමේ දී අය කෙරෙන ගාස්තුව ඉහළ දමා ඇත්තේ රුපියල් 500කින්.\nමේ අතර ලබන 20 වැනි දා සිට මුහුදුබඩ මාර්ගයේ කාර්යාල වේලාවන්වල දී ගමන් ගන්නා දුම්රිය කිහිපයක කාල සටහන වෙනස් කර තිබෙනවා.\nඒ අනුව දුම්රිය ගමන් වාර 32ක ධාවන කාලය විනාඩි 10ත් 15ත් අතර කාලයකින් වෙනස් කර ඇති බවයි දුම්රිය දෙපාර්තමේන්තුව සඳහන් කළේ.\nපෙරේ දා දිනයේ ද මෙලෙස කාලසටහන වෙනස් කරන බව දුම්රිය ස්ථානවල දී නිවේදනය කර තිබුණත් පසු ව එය අවලංගු කෙරුණා.\nඒ අනුව, අලුයම 3.20 සිට උදෑසන 10.45 දක්වා මුහුදුබඩ මාර්ගයේ, ගමන් ගන්නා කාර්යාල දුම්රිය මෙතෙක් පැවති ආරම්භක වේලාවට වඩා විනාඩි 10ත් 15ත් අතර කාලයකට පෙර ගමන් ආරම්භ කරනු ඇති බව යි දුම්රිය සාමාන්‍යාධිකාරි ඩබ්ලිව්.ඒ.ඩී.එස්. ගුණසිංහ හිරු ප්‍රවෘත්ති අංශයට සඳහන් කළේ.\nකෙසේ වෙතත්, දුම්රිය ස්ථානාධිපතිවරුන්ගේ සංගමයේ සභාපති සුමේධ සෝමරත්න පැවසුවේ අත්‍යවශ්‍ය නඩත්තු කටයුතු සිදු කරනවා වෙනුවට දුම්රිය බලධාරීන් ගැටලුවලට වෙනත් විසඳුම් ඉදිරිපත් කරමින් සිටින බව යි.\nමේ අතර, දුම්රිය ප්‍රවේශපත්‍ර හිඟය ද වැඩි වෙමින් පවතින බව දුම්රිය ස්ථානාධිපතිවරුන්ගේ සංගමයේ සභාපති සුමේධ සෝමරත්න සඳහන් කළා.\nඑම සම්පූර්ණ ගැසට්ටුව පහළින්",
       "URL": "https://www.hirunews.lk/317801/ජාතික-හැඳුනුම්පත්-ලබා-ගැනීමේ-ගාස්තු-සංශෝධනය-කෙරෙයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=805"
}