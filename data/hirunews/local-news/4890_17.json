{
       "Source": "hirunews",
       "Timestamp": "Tuesday, 06 September 2016 - 15:09",
       "Headline": "වත්තල විරෝධතා සිද්ධියට අත්අඩංගුවට ගත් හත්දෙනාට ඇප",
       "News Content": "අමාත්‍ය ජෝන් අමරතුංගට විරෝධය පළ වූ උත්සවයේදී බස්නාහිර පළාත් සභා මන්ත්‍රී ජානක සූරියබණ්ඩාරගේ රථයට පහර දීමේ සිද්ධියට අත්අඩංගුවට ගත් සැකකරුවන් හත්දෙනා අද ඇප මත මුදාහැරුණා.\nඒ, ඔවුන් වත්තල මහේස්ත්‍රාත් පූර්ණිමා ගමගේ හමුවට ඉදිරිපත් කිරීමෙන් අනතුරුවයි.\nඔවුන් පසුගිය 30 වනදා අද දිනය දක්වා රක්ෂිත බන්ධනාගාර ගත කෙරුණේ එදිනට නියමිතව තිබූ හඳුනාගැනීමේ පෙරට්ටුවට පළාත් සභා මන්ත්‍රීවරයා නොපැමිණීම හේතුවෙන්.\nකෙසේ වෙතත් නිදහස් සන්ධානයේ බස්නාහිර පළාත් සභා මන්ත්‍රී ජානක සූරියබණ්ඩාර අද අධිකරණයට පැමිණ සිටි අතර, හඳුනාගැනීමේ පෙරට්ටුවේදී ඔහුට සැකකරුවන් හඳුනාගැනීමට නොහැකිවීම නිසා මෙම පිරිසට ඇප ලබාදී තිබෙනවා.\nමහේස්ත්‍රාත්වරිය නියෝග කළේ එක් අයෙකු රුපියල් 2500 ක මුදල් ඇපයක් සහ ශරීර ඇප දෙකක් මත මුදාහරින  ලෙසයි. නඩුව යළි ලබන 18  වනදා විභාගයට ගැනෙනවා.\nනවලෝක - උද්‍යානපුර ප්‍රදේශයේ නව පාසලක් ඉදිකිරිම සදහා මුල් ගල තැබීමේ උත්සවයක් පසුගිය මස 28 වනදා පැවති අතර එහිදී පිරිසක් ජෝන් අමරතුංග අමාත්‍යවරයාට විරෝධය පළ කළා.\nඒ අතරතුරයි උත්සවයට පැමිණි පළාත් සභා මන්ත්‍රිවරයාගේ රථයට ගල් ප්‍රහාරයක් එල්ල වූයේ.",
       "URL": "https://www.hirunews.lk/142379/වත්තල-විරෝධතා-සිද්ධියට-අත්අඩංගුවට-ගත්-හත්දෙනාට-ඇප",
       "Category": "Local News",
       "Parent URL": "https://www.hirunews.lk/local-news.php?pageID=4890"
}