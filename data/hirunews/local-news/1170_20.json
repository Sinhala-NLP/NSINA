{
       "Source": "hirunews",
       "Timestamp": "Friday, 13 May 2022 - 22:58",
       "Headline": "තද වැසි සහ සුළං පිළිබඳ අවවාදාත්මක නිවේදනයක්",
       "News Content": "තද වැසි සහ සුළං පිළිබඳ කාලගුණ විද්‍යා දෙපාර්තමේන්තුවේ පූර්ව අනතුරු ඇගවීමේ මධ්‍යස්ථානය විසින් අවවාදාත්මක නිවේදනයක් නිකුත් කර තිබෙනවා.\nඅද (13) රාත්‍රී 10ට මෙම නිවේදනය නිකුත් කර ඇත්තේ ලබන හෙට (14) පස්වරු 2 දක්වා වලංගු වන ආකාරයෙන්.\nඒ අනුව දිවයිනේ නිරිත දිග කොටසේ බස්නාහිර, සබරගමුව, මධ්‍යම පළාත්වලත් ගාල්ල සහ මාතර දිස්ත්‍රික්වලත් වැසි තත්වයේ වැඩි වීමක් අපේක්ෂා කෙරෙනවා.\nමධ්‍යම කඳුකරයේ බටහිර බෑවුම් ප්‍රදේශවලත් උතුර උතුරු මැද සහ වයඹ පළාත්වලත් හම්බන්තොට දිස්ත්‍රික්කයේත් සුළඟේ වේගය වැඩිවීමක් බලාපොරොත්තු වනවා.\nබස්නාහිර, සබරගමුව, මධ්‍යම සහ වයඹ පළාත්වලත් ගාල්ල සහ මාතර දිස්ත්‍රික්වලත් විටින් විට වැසි හෝ ගිගුරුම් සහිත වැසි ඇති වනවා.\nබස්නාහිර, සබරගමුව සහ මධ්‍යම පළාත්වලත් ගාල්ල සහ මාතර දිස්ත්‍රික්වලත් ඇතැම් ස්ථානවලට මිලිමීටර් 150ට වැඩි ඉතා තද වැසි ද ඇතිවිය හැකි බවයි කාලගුණ විද්‍යා දෙපාර්තමේන්තුව කියාසිටියේ.\nබස්නාහිර සබරගමුව මධ්‍යම සහ වයඹ පළාත්වලත් ගාල්ල සහ මාතර දිස්ත්‍රික්වලත් විටින් විට වැසි හෝ ගිගුරුම් සහිත වැසි ඇති විය හැකියි.\nබස්නාහිර සබරගමුව සහ මධ්‍යම පළාත්වලත් ගාල්ල සහ මාතර දිස්ත්‍රික්වලත් ඇතැම් ස්ථානවලට මිලිමීටර් 150ට වඩා ඉතා තද වැසි ද ඇතිවීමේ හැකියාවක් පවතිනවා.\nමේ අතර අද පෙරවරු 8.30 සිට රාත්‍රී 10 දක්වා වැඩිම වර්ෂාපතනයක් වාර්තාවී ඇත්තේ කලුතර දිස්ත්‍රික්කයේ ගල්කඩුව දිස්ත්‍රික්කයෙන්.\nඑම අගය මිලිමීටර් 108ග0ක්.\nකඳුකර ප්‍රදේශවල විශේෂයෙන් නායයාම් අවධානම සහිත ප්‍රදේශවල මෙන්ම ගංගා ආශ්‍රිතව පහත් බිම්වල ජීවත්වන ජනතාව මේ සම්බන්ධයෙන් විමසිලිමත් විය යුතුයි.\nකඳුකර ප්‍රදේශවල මාර්ග භාවිත කරන්නන් සහ රථ වාහන පදවන්නන් ද මේ සම්බන්ධයෙන් අවධානය යොමු කළ යුතු වනවා.\nඑමෙන්ම අකුණු මගින් සිදුවන අනතුරු අවම කර ගැනීමට අවශ්‍ය පියවර ගන්නා ලෙසටයි දැනුම්දෙන්නේ.\nකඩාවැටෙන ගස්වලින් සහ විදුලි රැහැන්වලින් ආරක්ෂා වීමට සහ ඉදිරි නිවේදන පිළිබඳ අවදානයෙන් පසුවන ලෙසට ජනතාවගෙන් ඉල්ලීමක් කෙරෙනවා.\nහදිසි තත්ත්වයකදී ප්‍රාදේශීය ආපදා කළමනාකරණ නිලධාරීන්ගේ සහය පතන ලෙසටයි දැනුම්දෙන්නේ.",
       "URL": "https://www.hirunews.lk/304285/තද-වැසි-සහ-සුළං-පිළිබඳ-අවවාදාත්මක-නිවේදනයක්",
       "Category": "Local News",
       "Parent URL": "https://www.hirunews.lk/local-news.php?pageID=1170"
}