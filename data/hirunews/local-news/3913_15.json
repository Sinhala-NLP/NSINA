{
       "Source": "hirunews",
       "Timestamp": "Sunday, 03 June 2018 - 11:44",
       "Headline": "ශ්‍රීලනිප තාවකාලික නිලධාරී මඩුල්ල පත් කෙරේ - ලේකම් මහාචාර්ය රෝහණ ලක්ෂ්මන් පියදාස - දුමින්ද, ජාතික සංවිධායක - මහින්ද, චන්ද්‍රිකා, දි.මු. යළි උපදේශක මණ්ඩලයට (ඡායාරූප)",
       "News Content": "ශ්‍රී ලංකා නිදහස් පක්ෂය සඳහා තාවකාලික නිලධාරී මණ්ඩලයක් අද (03) තෝරා පත් කර ගැනුණා.\nඒ අනුව පක්ෂයේ නව ලේකම්වරයා වන්නේ මහාචාර්ය රෝහණ ලක්ෂ්මන් පියදාසයි.\nශ්‍රී ලංකා  නිදහස් පක්ෂ විධායක සභාව සහ සමස්ත ලංකා කාරක සභාව එකවර අද කැඳවා තිබුණේ බත්තරමුල්ල - අපේගම පරිශ්‍රයේයි.\nඊට සහභාගිවීම සඳහා අමාත්‍යවරුන්, පාර්ලිමේන්තු මන්ත්‍රීවරුන්, ප්‍රධාන අමාත්‍යවරුන් සහ පක්ෂයේ විවිධ සංවිධාන නියෝජනය කරන්නන් අපේගම පරිශ්‍රයට පැමිණ සිටියා.\nනිදහස් පක්ෂ සභාපති, ජනාධිපති මෛත්‍රීපාල සිරිසේනගේ පැමිණීමෙන් අනතුරුව රැස්වීම ආරම්භ කෙරුණු අතර, පක්ෂයේ හිටපු මහලේකම් අමාත්‍ය දුමින්ද දිසානායක ඉදිරිපත් කළ නිලධාරී මණ්ඩලය ඉල්ලා අස්වීමේ යෝජනාව ජනාධිපති මෛත්‍රීපාල සිරිසේන ස්ථීර කරනු ලැබුවා.\nතාවකාලික නිලධාරී මණ්ඩලය තෝරා පත් කර ගැනුණේ ඉන් අනතුරුවයි.\nඒ අනුව ශ්‍රී ලංකා නිදහස් පක්ෂයේ සභාපතිවරයා ලෙස යළි පත් කර ගැනුණේ ජනාධිපති මෛත්‍රීපාල සිරිසේනයි.\nහිටපු ජනාධිපතිවරුන් වන මහින්ද රාජපක්ෂ සහ චන්ද්‍රිකා බණ්ඩාරනායක කුමාරණතුංග මෙන්ම හිටපු අග්‍රාමාත්‍ය දි.මු. ජයරත්න පක්ෂයේ උපදේශකවරු ලෙස යළි තෝරා පත් කර ගනු ලැබුවා.\nපක්ෂයේ නව මහලේකම් ලෙස මහාචාර්ය රෝහණ ලක්ෂ්මන් පියදාස පත් කර ගනු ලැබුවේ ඒකජ්ඡන්දයෙන්.\nහිටපු මහලේකම් අමාත්‍ය දුමින්ද දිසානායක, ජාතික සංවිධායක ලෙස පත් කරගෙන තිබෙනවා.\nමෙතෙක් පක්ෂයේ ජාතික සංවිධායකවරයා ලෙස කටයුතු කරනු ලැබුවේ හිටපු අමාත්‍ය සුසිල් ප්‍රේමජයන්තයි.\nඔහු ඇතුළුව පක්ෂයේ ජ්‍යෙෂ්ඨ උප සභාපතිවරුන් සිව් දෙනෙකු මෙහිදී තෝරා පත් කර ගනු ලැබුවා.\nඒ අනුව අමාත්‍ය නිමල් සිරිපාල ද සිල්වා සහ හිටපු අමාත්‍යවරුන් වන ඩබ්ලිව්.ඩී.ජේ. සෙනෙවිරත්න මෙන්ම අනුර ප්‍රියදර්ශන යාපා ජ්‍යෙෂ්ඨ උප සභාපතිවරුන් ලෙස කටයුතු කරනු ඇති.\nඑමෙන්ම පාර්ලිමේන්තු මන්ත්‍රී එස්.බී. දිසානායක නිදහස් පක්ෂ භාණ්ඩාගාරි ධුරයට නැවතත් පත් කරගෙන තිබෙනවා.\nමීට අමතරව උප සභාපතිවරුන් 11 දෙනෙකු ද නිදහස් පක්ෂයට තෝරා පත් කර ගනු ලැබූ අතර, ඒ.එච්.එම්. ෆවුසි, සරත් අමුණුගම, මහින්ද අමරවීර, පියසේන ගමගේ, විජිත් විජයමුණි සොයිසා, මහින්ද සමරසිංහ, දයාසිරි ජයසේකර, ඩිලාන් පෙරේරා, අංගජන් රාමනාදන්, රෙජිනෝල්ඩ් කුරේ සහ ශාන් විජේලාල් ද සිල්වා මෙම පිරිසට ඇතුළත්.\nශ්‍රී ලංකා නිදහස් පක්ෂයේ නව උප ලේකම්වරුන් ලෙස රංජිත් සියඹලාපිටිය, ලසන්ත අලගියවන්න, වෛද්‍ය සුදර්ශනී ප්‍රනාන්දුපුල්ලේ, සුමේධා ජී. ජයසේන, සරත් ඒකනායක, ධර්මසිරි දසනායක, ඉසුර දේවප්‍රිය සහ චාමර සම්පත් දසනායක යන අය පත් කරගනු ලැබුවා.",
       "URL": "https://www.hirunews.lk/192204/ශ්‍රීලනිප-තාවකාලික-නිලධාරී-මඩුල්ල-පත්-කෙරේ-ලේකම්-මහාචාර්ය-රෝහණ-ලක්ෂ්මන්-පියදාස-දුමින්ද-ජාතික-සංවිධායක-මහින්ද-චන්ද්‍රිකා-දි-මු-යළි-උපදේශක-මණ්ඩලයට-ඡායාරූප",
       "Category": "Local News",
       "Parent URL": "https://www.hirunews.lk/local-news.php?pageID=3913"
}