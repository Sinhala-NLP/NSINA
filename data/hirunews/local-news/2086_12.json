{
       "Source": "hirunews",
       "Timestamp": "Monday, 15 March 2021 - 19:55",
       "Headline": "බුර්කා තහනම ගැන පාකිස්තානය කණස්සල්ලෙන් (වීඩියෝ)",
       "News Content": "බුර්කාව තහනම් කිරීමට ශ්‍රී ලංකාව ගෙන ඇති පියවර පිළිබදව පාකිස්තාන රජය සිය කණස්සල්ල පළ කර තිබෙනවා.\nට්විටර් පණිවුඩයක් නිකුත් කරමින් මෙරට පාකිස්තාන මහකොමසාරිස් සාද් කත්තාක් සදහන් කර ඇත්තේ බුර්කාව තහනම් කිරීම තුළින් මෙරට සාමාන්‍ය මුස්ලිම් ජනතාවගේ මෙන්ම ලොව පුරා මුස්ලිම්වරුන්ගේ හැගීම්වලට හානියක් සිදුවන බවයි.\nකොරෝනා වසංගතය හේතුවෙන් උදා වී ඇති ආර්ථික වශයෙන් දුෂ්කර සමයක රටේ ප්‍රතිරූපය සම්බන්ධ වෙනත් අභියෝග ද පවතින බවයි මහකොමසාරිස්වරයා එහිදී සිහිපත් කළේ.\nපාකිස්තාන මහකොමසාරිස්වරයාගේ එම ට්විටර් පණිවුඩයට ප්‍රසාදය පළ කරමින් පාර්ලිමේන්තු මන්ත්‍රී රිෂාඩ් බදියුදීන් විසින් ද සිය ට්විටර් ගිණුමේ සදහනක් යොදා තිබුණා.\nඑහිදී ඔහු සඳහන් කර ඇත්තේ ශ්‍රී ලාංකික මුස්ලිම්වරුන්ගේ දුක්ගැනවිලි සොයා බැලීම ගැන ඔහුට ස්තූතිය පළ කරන බවයි.\nඑමෙන්ම, වාර්ගිකත්වය හෝ ආගමික පසුබිම නොතකා සියළු ශ්‍රී ලාංකිකයන් එක්සත් වන්නේ නම්, විවිධාංගීකරණය සඳහා මෙය අවස්ථාවක් නොවනු ඇති බවයි රිෂාඩ් බදියුදීන් ප්‍රකාශ කළේ.\nශ්‍රී ලංකාව තුළ බුර්කාව පැලදීම තහනම් කිරීමට අදාළ කැබිනට් පත්‍රිකාව අද අමාත්‍ය මණ්ඩලය වෙත ඉදිරිපත් කිරීමට නියමිතයි.\nමෙම කැබිනට් පත්‍රිකාවට පසුගිය සිකුරාදා මහජන ආරක්ෂක අමාත්‍ය විශ්‍රාමික රියර් අද්මිරාල් සරත් වීරසේකර අත්සන් තැබුවා.\nපාස්කු ඉරුදින ත්‍රස්ත ප්‍රහාරයෙන් පසුව හිටපු ජනාධිපති මෛත්‍රිපාල සිරිසේන විසින් පත් කළ විජිත් මළල්ගොඩ ත්‍රිපුද්ගල කමිටුවේ නිර්දේශයන්ට අනුව 2019 වසරේ මැයි මස 13 වනදා අතිවිශේෂ ගැසට් පත්‍රයක් නිකුත් කරමින් මෙවැනිම නීතියක් පනවනු ලැබුවා.\nශ්‍රී ලංකාව තුළ ප්‍රසිද්ධ ස්ථානවල අනන්‍යතාව හඳුනාගැනීමට නොහැකිවන පරිදි සම්පූර්ණයෙන් මුහුණ සඟවාලන ඇඳුමක්, ඇඟළුමක් හෝ වෙනත් ද්‍රව්‍යයක් නොපැළඳිය යුතු බවටයි එම ගැසට් පත්‍රයේ සඳහන් වුණේ.\nමේ අතර මද්ද්‍රාසා පාසල් සම්බන්ධයෙන් පියවර ගන්නා ලෙස රජය නියෝගයක් නිකුත් කර ඇති බව අධ්‍යාපන අමාත්‍ය මහාචාර්ය ජී.එල් පීරිස් පවසනවා. අමාත්‍යවරයා මේ බව සදහන් කලේ කොළඹ අද පැවති මාධ්‍ය හමුවකට එක් වෙමින්.",
       "URL": "https://www.hirunews.lk/265432/බුර්කා-තහනම-ගැන-පාකිස්තානය-කණස්සල්ලෙන්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2086"
}