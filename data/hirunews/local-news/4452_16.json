{
       "Source": "hirunews",
       "Timestamp": "Sunday, 25 June 2017 - 19:15",
       "Headline": "කොට්ටාවේ 29 හැවිරිදි තරුණියගේ ඝාතනයට සම්බන්ධ සැකකරු පොලිසියට බාර වෙයි",
       "News Content": "පසුගිය 22 වන දා කොට්ටාව ප්‍රදේශයේ දී සිදුවූ ඝාතනයට සම්බන්ධ සැකකරු ඊයේ නීතීඥයෙකු මාර්ගයෙන් කොට්ටාව පොලිසියට බාර වී තිබෙනවා.\nඅදාල සැකකරු හක්මන, මීමැන්න, බඩබැද්ද ප්‍රදේශයේ පදිංචිකරුවෙකු බවයි පොලිසිය පවසන්නේ.\nමෙලෙස බාර වූ සැකකාර තරුණයා අද දින හෝමාගම අධිකරණයට ඉදිරිපත් කිරීමෙන් අනතුරුව ලබන මස 04 වන දින දක්වා රක්ෂිත බන්ධනාගාර ගත කිරීමට නියෝග කර තිබෙනවා.\nකොට්ටාවේ පිහිටි සිය නිවස තුළ කාමරයේ දී ඝාතනට කර තිබූ තරින්දි ආලෝකා නමැති 29 හැවිරිදි තරුණියගේ සිරුර පසුගියදා හමුවුණා.\nඝාතනයට ලක් වූ තරුණියගේ මරණය ගැන පශ්චාත් මරණ පරීක්ෂණය කළුබෝවිල රෝහලේ දී සිදු කෙරුණු අතර එහිදී අනාවරණය වූයේ තරුණියගේ ගෙල ප්‍රදේශයේ ඉදිරිපසට හා පසුපසට පිහි පහර 20කට වැඩි ප්‍රමාණයක් එල්ල කර ඇති බවයි.\nඑමගින් අධික ලෙස ලේ වහනය වීම නිසා මරණය සිදු වී ඇති බවයි අධිකරණ වෛද්‍ය නිලධාරිවරයා කියා සිටියේ.\nසැකකරු විදේශ වන්දනා ගමන් සංවිධානය කරන්නෙකු වන අතර දැනට වසර 02කට ආසන්න කාලයක සිට මෙම නිවසට යන එන පුද්ගලයෙකු බවද සඳහන්.\nමෙම පුද්ගලයා තරුණිය හා ප්‍රේම සම්බන්ධතාවක් පැවැත්වීමට උත්සාහ කර ඇති අතර තරුණිය ඊට අකැමැත්තෙන් සිට ඇති බවද පොලිසියට තොරතුරු වාර්තා වුණා.\nපරීක්ෂණ වලදී අනාවරණය වුනේ සිද්ධිය වන දිනට පෙර රාත්‍රියේ ඔහු මෙම නිවසේ නැවතී සිට ඇති බවයි.",
       "URL": "https://www.hirunews.lk/164385/කොට්ටාවේ-29-හැවිරිදි-තරුණියගේ-ඝාතනයට-සම්බන්ධ-සැකකරු-පොලිසියට-බාර-වෙයි",
       "Category": "Local News",
       "Parent URL": "https://www.hirunews.lk/local-news.php?pageID=4452"
}