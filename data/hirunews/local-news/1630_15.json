{
       "Source": "hirunews",
       "Timestamp": "Wednesday, 13 October 2021 - 20:58",
       "Headline": "අගමැති පුත් රෝහිත ක්‍රිකට් පරිපාලනයට ?",
       "News Content": "මහින්ද රාජපක්ෂ අග්‍රාමාත්‍යවරයාගේ කනිටු පුත්‍රයා වන රෝහිත රාජපක්ෂ පන්දුවාර 50 අන්තර් සමාජ ක්‍රිකට් තරගාවලිය තුළ දී ක්‍රිකට් ක්‍රීඩාවට පිවිසෙන්නට තීරණය කර ඇති බව වාර්තා වනවා.\nජාතික සහ ක්‍රීඩා සමාජ මට්ටමේ රග්බි ක්‍රීඩකයකු වන රෝහිත රාජපක්ෂ ශ්‍රී ලංකා යුධ හමුද කණ්ඩායම සහ කොළඹ CH&FC ක්‍රීඩා සමාජ කණ්ඩායම් නියෝජනය කළා.\nක්‍රිකට් ආරංචි මාර්ග සඳහන් කරන්නේ රෝහිත රාජපක්ෂ අද මග්ගොන සරේ ක්‍රීඩාංගණයේ පැවති කළුතර ටවුන් ක්ලබ් ක්‍රීඩා සමාජයේ පුහුණු තරගයක් සඳහා එක්වූ බවයි.\nශ්‍රී ලංකා ක්‍රිකට් ආයතනය සංවිධානය කරනු ලබන අන්තර් සමාජ සීමිත පන්දුවාර ක්‍රිකට් තරගාවලිය ඔක්තෝබර් මස 27 වනදා ආරම්භ වීමට නියමිත අතර එම තරගාවලිය ලංකා ප්‍රිමියර් ලීග් තරගාවලිය ආරම්භවීමට ප්‍රථම අවසන් කිරීමටයි සැලසුම් කර ඇත්තේ.\nකළුතර ටවුන් ක්ලබ් ක්‍රීඩා සමාජය ශ්‍රී ලංකා ක්‍රිකට් ආයතනයේ දෙවැනි පෙළ ක්‍රිකට් ක්‍රීඩා සමාජයක් වන අතර ඔවුන් මෙවර පන්දුවාර 50 අන්තර් සමාජ ක්‍රිකට් තරගාවලියේදී දෙවැනි කාණ්ඩයේ යටතේ තරග සඳහා එක්වීමට නියමිතයි.\nවිචාරකයින් පවසන්නේ  රෝහිත රාජපක්ෂගේ මෙම හදිසි ක්‍රිකට් ආගමනය ඔහුගේ අනාගත සැලැස්මක කොටසක් විය හැකි බවටයි.\nශ්‍රී ලංකා ක්‍රිකට් ක්‍රීඩාවේ පරිපාලනය සිදුවන ක්‍රිකට් මහගෙදර වන ශ්‍රී ලංකා ක්‍රිකට් ආයතනයේ භාණ්ඩාගාර ධූරය හැර අනෙක් සියලු විධායක මට්ටමේ තනතුරු සඳහා අවම තරමින් ශ්‍රී ලංකා ක්‍රිකට් හා අනුබද්ධ දෙවෙනි පෙල ක්‍රීඩා සමාජයක හෝ අන්තර් සමාජ ක්‍රිකට් ක්‍රීඩාව සඳහා ක්‍රීඩා කළ යුතු ව තිබීම අත්‍යාවශ්‍ය සුදුසුකමක් ලෙස සැලකෙනවා.",
       "URL": "https://www.hirunews.lk/284914/අගමැති-පුත්-රෝහිත-ක්‍රිකට්-පරිපාලනයට",
       "Category": "Local News",
       "Parent URL": "https://www.hirunews.lk/local-news.php?pageID=1630"
}