{
       "Source": "hirunews",
       "Timestamp": "Friday, 11 December 2020 - 14:38",
       "Headline": "ඩ්‍රෝන කැමරාවකින් රූප ගතකළ පස්දෙනෙකු අත්අඩංගුවට",
       "News Content": "අනුරාධපුර ගුවන් හමුදා කඳවුර ආසන්නයේ ඩ්‍රෝන කැමරාවකින් අනවසරයෙන් රූපගත කිරීම් සිදුකළ තරුණයන් පස්දෙනෙකු අත්අඩංගුවට ගෙන තිබෙනවා.\nඅනුරාධපුර ගුවන් හමුදා කඳවුරේ බුද්ධි අංශ නිලධාරීන් ඊයේ ලබාදුන් තොරතුරක් මත පොලීසිය අත්අඩංගුවට ගත් තරුණයින් ප්‍රකාශ කර ඇත්තේ ඒ ආසන්නයේ පිහිටි රජයේ පාසලක් සම්බන්ධයෙන් සිදුකරන වාර්තා වැඩසටහනක් සඳහා ඩ්‍රෝන කැමරාව යොදාගනිමින් රූපගත කිරීම් සිදුකළ බවයි.\nකෙසේ වෙතත් අදාළ රූපගත කිරීම් සඳහා ඩ්‍රෝන කැමරාව යොදාගැනීම සම්බන්ධයෙන් ගුවන් හමුදාවෙන් හෝ සිවිල් ගුවන් සේවා අධිකාරියෙන් අවසර ගෙන නොමැති බව සිදුකළ පරීක්ෂණයේදී අනාවරණ වී තිබෙනවා.\nඅත්අඩංගුවට ගත් තරුණයන් පස්දෙනා බොරලැස්ගමුව, ගනේමුල්ල, කිරිඳිවැල, ඇල්විටිගල සහ මොරගහහේනේ පදිංචිකරුවන් බවයි පොලීසිය ප්‍රකාශ කළේ.",
       "URL": "https://www.hirunews.lk/256797/ඩ්‍රෝන-කැමරාවකින්-රූප-ගතකළ-පස්දෙනෙකු-අත්අඩංගුවට",
       "Category": "Local News",
       "Parent URL": "https://www.hirunews.lk/local-news.php?pageID=2281"
}