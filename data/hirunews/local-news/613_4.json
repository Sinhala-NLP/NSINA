{
       "Source": "hirunews",
       "Timestamp": "Monday, 09 January 2023 - 19:04",
       "Headline": "බෞද්ධ හා පාළි විශ්ව විද්‍යාලයේ ඉදිරි විමර්ශන cid යට",
       "News Content": "හෝමාගම පිටිපන බෞද්ධ හා පාළි විශ්ව විද්‍යාලය තුළ නවක වදය මෙහෙයවීමේ චෝදනාව ඇතුළු කරුණු හතරක් සම්බන්ධයෙන් බන්ධනාගාර ගතව සිටින එම සරසවියේ මහා ශිෂ්‍ය සංගමයේ ලේකම් හිමිනම ලබන 23 දා දක්වා යළි රක්ෂිත බන්ධනාගාර කිරීමට හෝමාගම මහේස්ත්‍රාත් නිලුපුලී ලංකාපුර මෙනවිය (09) දා නියෝග කළාය.\nමීට අමතරව මෙම නඩුවේ ඉදිරි විමර්ශන කටයුතු අපරාධ පරීක්ෂණ දෙපාර්තමේන්තුව යටතේ සිදු කරන ලෙසට ද මහේස්ත්‍රාත්වරිය නියෝග කළාය .\nහෝමාගම පිටිපන බෞද්ධ හා පාලි විශ්ව විද්‍යාලය තුළ අමානුෂික ලෙස නවක වදය ලබා දීම , අයුතු සිරකර තැබීම , අයුතු අවහිරය සහ සිසුන්ට සුළු තුවාල සිදු කිරීම යන චෝදනා යටතේ එම විශ්ව විද්‍යාලයේ මහා ශිෂ්‍ය සංගමයේ ලේකම් පූජ්‍ය පුජ්‍ය තලාවේ ධම්මික හිමියන් පොලිසිය කළ දැනුම් දීමකට අනුව පොලිසියට පැමිණි අවස්ථාවේ දී ප්‍රකාශයක් සටහන් කොට ගෙන අධිකරණයට ඉදිරිපත් කර තිබුණි.\nඒ අනුව ජනවාරි මස 09 දා දක්වා එම හිමිනම රක්ෂිත බන්ධනාගාරගත කළ අතර , හෝමාගම මහේස්ත්‍රාත් නිලුපුලී ලංකාපුර මෙනවිය හමුවේ එම නඩුව යළි 09 දා කැදවන ලදී.\nනඩුව 09 දා කැදවූ අවස්ථාවේ දී සැකකාර හිමිනම අධිකරණයට ඉදිරිපත් නොකොට ඒ වෙනුවෙන් නීතිඥයින් අධිකරණයට කරුණු දැක්වූ අතර එහිදී ඔවුන් ඉල්ලා සිටියේ සැකකාර හිමිනම ට ඇප ලබාදෙන ලෙසටයි .\nඑහෙත් අමානුෂික ලෙස නවකවදය ලබාදීම,අයුතු ලෙස සිරකර තැබීම,අයුතු අවහිරය, සහ සුළු තුවාල සිදු කිරීම යන චෝදනා යටතේ අත්අඩංගුවට ගෙන රක්ෂිත බන්ධනාගාර ගත කර සිටින සැකකාර පුජ්‍ය තලාවේ ධම්මික හිමියන් සම්බන්ධයෙන් සිදු කෙරෙන විමර්ශන අවසන් නොමැති හෙයින් ඇප ලබා දීමට පොලීසිය විරෝධය පළ කළාය.\nඒ අනුව උසස් අධ්‍යාපන ආයතන තුළ නවක වදය හා සාහසික ක්‍රියා තහනම් කිරීමේ පනත ප්‍රකාරව බන්ධනාගාරගත කර සිටින එම සරසවියේ මහා ශිෂ්‍ය සංගමයේ ලේකම් පූජ්‍ය තලාවේ ධම්මික හිමියන් සම්බන්ධයෙන් අපරාධ පරීක්ෂණ දෙපාර්තමේන්තුව යටතේ ප්‍රකාශ සටහන් කොට ගෙන ඉදිරි විමර්ශන කටයුතු කඩිනමින් සිදු කරන ලෙසටත් එහි වාර්තාවක් ජනවාරි 23 දා අධිකරණයට ඉදිරිපත් කරන ලෙසටත් මහේස්ත්‍රාත් නිලුපුලී ලංකාපුර මෙනවිය අපරාධ පරීක්ෂණ දෙපාර්තමේන්තුවට නියෝග කළාය.\nනඩුව ජනවාරි 23 දා යළි කැඳවීමට නියමිතය.",
       "URL": "https://www.hirunews.lk/324650/බෞද්ධ-හා-පාළි-විශ්ව-විද්‍යාලයේ-ඉදිරි-විමර්ශන-cid-යට",
       "Category": "Local News",
       "Parent URL": "https://www.hirunews.lk/local-news.php?pageID=613"
}