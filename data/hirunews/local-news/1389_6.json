{
       "Source": "hirunews",
       "Timestamp": "Saturday, 29 January 2022 - 15:25",
       "Headline": "ටොයෝටා නැවතත් ලොව විශාලතම මෝටර් රථ නිෂ්පාදකයා වෙයි",
       "News Content": "පසුගිය වසරේ දී මෝටර් රථ අලෙවිය සියයට 10.1 කින් ඉහළ ගිය අතර, මෝටර් රථ මිලියන 10.5 ක් අලෙවි කළ බව ජපානයේ ටොයෝටා සමාගම ප්‍රකාශ කළා.\nඒ අනුව නැවතත් ලොව විශාලතම මෝටර් රථ නිෂ්පාදකයා බවට පත්වන ටොයෝටා සමාගම සහ ආසන්නතම ප්‍රතිවාදියා වූ ජර්මනියේ වොක්ස්වාගන් සමාගම අතර පරතරය ද පුළුල් වී තිබෙනවා.\nවොක්ස්වාගන් සමාගමේ මෝටර් රථ අලෙවිය පසුගිය වසරේදී ඉහළ ගොස් ඇත්තේ සියයට 5කින් වන අතර, එමගින් අලෙවි කළ මෝටර් රථ සංඛ්‍යාව මිලියන 8.9 ක්.\nකෙසේ නමුත් ලොව සියලුම මෝටර් රථ නිෂ්පාදකයින් කොරෝනා වෛරස් ගෝලීය වසංගතය හේතුවෙන් සිය සැපයුම් දාමයේ ගැටලුවලට මුහුණදුන්නා.\nමේ නිසා ඒවායේ නිෂ්පාදනය පහත වැටුණ ද දේශීය ඉල්ලුම සහ ආසියාතික වෙළඳපොල හේතුවෙන් ජපාන ටොයෝටා සමාගම ඉහළ අලෙවියක් පවත්වා ගැනීමට සමත් වී තිබෙනවා.",
       "URL": "https://www.hirunews.lk/295580/ටොයෝටා-නැවතත්-ලොව-විශාලතම-මෝටර්-රථ-නිෂ්පාදකයා-වෙයි",
       "Category": "Local News",
       "Parent URL": "https://www.hirunews.lk/local-news.php?pageID=1389"
}