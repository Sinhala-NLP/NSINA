{
       "Source": "hirunews",
       "Timestamp": "Sunday, 31 October 2021 - 5:55",
       "Headline": "යතුරුපැදි අනතුරුවලින් ළමුන් දෙදෙනෙකු ඇතුලු 4ක් මරුට",
       "News Content": "ප්‍රදේශ කිහිපයක සිදුවූ යතුරුපැදි අනතුරුවලින් ළමුන් දෙදෙනෙකු ඇතුලු 4 දෙනෙකු ජීවිතක්ෂයට පත්වී තිබෙනවා.\nබලංගොඩ, ඇල්පිටිය සහ වැලිපැන්නගහමුල යන ප්‍රදේශවලදීයි ඊයේ මෙම අනතුරු සිදුවී ඇත්තේ.\nබලංගොඩ රත්මල්වින්න ප්‍රදේශයේදී යතුරුපැදියක් විරුද්ධ දිශාවෙන් පැමිණි ත්‍රී රෝද රථයක ගැටීමෙන් ඊයේ සවස අනතුරක් සිදුව තිබෙනවා.\nඑහිදී බරපතල තුවාල ලැබූ යතුරුපැදිකරු බලංගොඩ රෝහලට ඇතුලත් කිරීමේදීයි මියගොස් ඇත්තේ.\nඔහු පින්නවල ප්‍රදේශයේ පදිංචි 17 හැවිරිදි පිරිමි ළමයෙක්.\nමෘත ශරීරය බලංගොඩ රෝහලේ තැන්පත් කර ඇති අතර අනතුරට අදාළව ත්‍රී රෝද රථයේ රියදුරා පොලිස් අත්අඩංගුවට ගෙන තිබෙනවා.\nමේ අතර නාත්තන්ඩිය වැලිපැන්නගහමුල මාර්ගයේ කුඹුක්ගහමුල්ල හංදිය අසලදී ඊයේ රාත්‍රී අනතුරක් සිදුවුණා.\nයතුරුපැදියක් ප්‍රතිවිරුද්ධ දිශාවෙන් පැමිණි වෑන් රථයක ගැටීමෙන් එම අනතුර සිදුව ඇති අතර මියගොස් ඇත්තේ යතුරුපැදිය පැදවූ 13 හැවිරිදි පිරිමි ළමයෙක්.\nඔහු වැලිපැන්නගහමුල ප්‍රදේශයේ පදිංචිකරුවෙක් වන අතර මෘත ශරීරය දුනකදෙණිය රෝහලේ තැන්පත් කර තිබෙනවා.\nවෑන් රථයේ රියදුරා අත්අඩංගුවට ගෙන ඇති බවයි පොලිසිය කියාසිටියේ.\nමේ අතර ඇල්පිටිය මාපලගම මාර්ගයේ කැන්දගහ හංදිය අසලදී යතුරුපැදියක් ප්‍රතිවිරුද්ධ දිශාවෙන් පැමිණි ලොරියක ගැටීමෙන් ඊයේ සවස අනතුරක් සිදුව තිබෙනවා.\nඅනතුරින් බරපතල තුවාල ලැබූ යතුරුපැදිකරු සහ පසු පැදිකරු ඇල්පිටිය රෝහලට ඇතුලත් කිරීමේදී මියගොස් ඇති බවයි පොලිසිය සඳහන් කළේ.\nමියගොස් ඇත්තේ අවුරුදු 30 සහ 35 වයස්වල පසුවන ඇල්පිටිය ප්‍රදේශයේ පදිංචිකරුවන් දෙදෙනෙක්.\nඅනතුර සම්බන්ධයෙන් ලොරියේ රියදුරා අත්අඩංගුවට ගෙන ඇති අතර ඇල්පිටිය පොලිසිය පරීක්ෂණ සිදුකරනවා.",
       "URL": "https://www.hirunews.lk/286554/යතුරුපැදි-අනතුරුවලින්-ළමුන්-දෙදෙනෙකු-ඇතුලු-4ක්-මරුට",
       "Category": "Local News",
       "Parent URL": "https://www.hirunews.lk/local-news.php?pageID=1594"
}