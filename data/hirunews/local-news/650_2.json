{
       "Source": "hirunews",
       "Timestamp": "Thursday, 22 December 2022 - 18:11",
       "Headline": "මෙසීගේ මුහුණ ආර්ජන්ටිනා පේසෝ දහසක මුදල් නෝට්ටුවක සටහන් වෙන ලකුණු?",
       "News Content": "ආජන්ටිනා සුපිරි පාපන්දු තරුව වන ලයනල් මෙසී ට මිලක් නියම කිරීමට ඔබට හැකි ද?\nවසර 17ක කාලයක් පුරා ස්පාඤ්ඤයේ බාසිලෝනා පපාපන්දු කණ්ඩායමට ක්‍රීඩා කළ ලයනල් මෙසී ඉන් නික්ම ගොස් ප්‍රංශයේ \"පැරිස් සෙන්ට්-ජර්මේන්\" පාපන්දු කණ්ඩායම සමග එක් වන්නේ ඉතිහාසයේ ක්‍රීඩකයෙකු වෙනුවෙන් ගෙවනු ලැබූ වැඩි ම ලංසු මුදලක් ලබා ගනිමින්.\nඒ ඇමරිකානු ඩොලර් මිලියන 41ක වටිනාකමක් හිමිකර ගනිමින්.\nඔහුගේ වෘත්තීය ජීවිතය තුළ ඔහුට මිලක් නියම කිරීමට ඔබට හැකි වන්නේ එලෙසින්.\nනමුත් ආර්ජන්ටිනා මහ බැංකුව කටාර්හි දී ආර්ජන්ටිනා ජාතික කණ්ඩායම දිනා ගත් ලෝක කුසලාන ජයග්‍රහණය සනිටුහන් කිරීම සඳහා ලයනල් මෙසීගේ මුහුණ ආර්ජන්ටිනා පෙසෝ 1000ක බැංකු නෝට්ටුවක් මත තැබීමට සැලසුම් කරන බවට වාර්ථා පළ වනවා.\nඒ අනුව, ඔබට ලයනල් මෙසී හට මිලක් නියම කළ හැකියි.\n1986 මෙක්සිකෝවේ දී ආර්ජන්ටිනාවට ඔවුන්ගේ දෙවැනි පාපන්දු ලෝක කුසලාන ජයග්‍රහණය සඳහා සුපිරි ඉදිරි පෙල ක්‍රීඩක ඩියාගෝ මැරඩෝනා මඟ පෙන්වූ පසු, ඔහුගේ මුහුණ පේසෝ සියයක් වටිනා මුදල් නෝට්ටුවක් මත මුද්‍රණය කිරීමට යෝජනා කෙරුණ ද එය ක්‍රියාවට නැගුනේ නැහැ.\nඉන්පසු 2020 නොවැම්බර් මස 25 වැනිදා මෙම සුපිරි ක්‍රීඩකයා වයස අවුරුදු 60 දී සිය දිවිගමනට සමු දීමෙන් අනතුරුව, නැවත වතාවක් ඔහුගේ මුහුණ ආර්ජන්ටිනා මුදල් නෝට්ටුවක් මත තැබිය යුතුය යන යෝජනාව ඉදිරිපත් කෙරුණත් එයද මෙතෙක් යථාර්ථයක් බවට පත් වී නැහැ.\nආර්ජන්ටිනාවේ El Financiero පුවත්පතට අනුව, ආර්ජන්ටිනා මහ බැංකුව මෙම ඓතිහාසික ජයග්‍රහණය සනිටුහන් කිරීමට උනන්දු වන බව ප්‍රකාශ වීමත් සමග පෙසෝ 1,000 නෝට්ටු රටා සමාජ මාධ්‍ය ඔස්සේ වෛරස් වී ඇති අතර එය ඔවුන්ගේ මුදල් සංසරණයට ඇතුළු වන බව දැකීමට රසිකයන් මහත් උනන්දුවකින් පසු වෙනවා.\nමෙලෙස සංසරණය වන පේසෝ දහසේ නෝට්ටු අතර මෙසීගේ සිනාමුසු මුහුණ සහ ඔහුගේ අස්සන එක් පැත්තක සටහන් වන අතර, මෙම කණ්ඩායමේ සුරතල් නාමය වන 'La Scaloneta' නාමය පිටුපසට යෝජනා කර තිබෙනවා.\nවර්ෂ 2018 දී ලයනල් ස්කැලෝනි (Lionel Scaloni) ආජන්ටිනා කණ්ඩායමේ ප්‍රධාන පුහුණුකාර ධුරය භාරගැනීමෙන් අනතුරුව ආජන්ටිනා කණ්ඩායම් හඳුන්වන්නේ \"ල ස්කැලොනෙටා\" හෙවත් \"ස්කැලෝනිගේ බලකාය\" ලෙසින්.\nස්කැලෝනිගේ අනුදැනුම යටතේ ආර්ජන්ටිනාව ඔවුන් පළමු වරට එංගලන්තයේ වෙම්බ්ලි ක්‍රීඩාංගනයේ එක් වූ 2021 කෝපා ඇමරිකා කුසලානය ජයග්‍රහණය සහ 2022 FIFA ලෝක කුසලානය දිනා ගැනීමට සමත් වුනා.\nආර්ජන්ටිනා මහ බැංකු නිලධාරීන් මෙම නෝට්ටුව මුදා හැරීමේ ඔවුන්ගේ සැලැස්ම ඉදිරියට ගෙන ගියහොත් එය ආර්ජන්ටිනාවේ සිවිල් වැසියන් බෙහෙවින් ම එකතු කරන මුදල් නෝට්ටුව වනු ඇතැයි ඔවුන් විශ්වාස කරණවා.\nඔවුන් මීට පෙර 1978 දී ආර්ජන්ටිනාව සිය පළමු පාපන්දු ලෝක කුසලානය දිනාගත් විට ඒ වෙනුවෙන් සමරු කාසි නිකුත් කළා.\nපසුගිය අඟහරුවාදා සිය රට පැමිණී මෙසී මේ වන විට රොසාරියෝ හි පිහිටි ඔහුගේ නිවසේ විවේක කාලය ගත කරමින් සිටිනවා.\nඔහු තරගාවලියේ ක්‍රීඩකයා ලෙස නම් කල අතර 2022-23 වාරයේ දී චැම්පියන්ස් ලීගයේ තරග සඳහා එක් වීමට නව වසරේ පැරිස් සෙන්ට්-ජර්මේන් කණ්ඩායම වෙත ආපසු යෑමට නියමිතයි.",
       "URL": "https://www.hirunews.lk/323313/මෙසීගේ-මුහුණ-ආර්ජන්ටිනා-පේසෝ-දහසක-මුදල්-නෝට්ටුවක-සටහන්-වෙන-ලකුණු",
       "Category": "Local News",
       "Parent URL": "https://www.hirunews.lk/local-news.php?pageID=650"
}