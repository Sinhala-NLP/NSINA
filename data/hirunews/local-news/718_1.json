{
       "Source": "hirunews",
       "Timestamp": "Tuesday, 22 November 2022 - 8:49",
       "Headline": "සිසුවකුගේ කනට ගැසූ පන්තිභාර ගුරුවරිය ඇප මත මුදා හැරෙයි",
       "News Content": "දිවුලපිටිය, මරදගහමුල ප්‍රදේශයේ පුද්ගලික පාසලක 06 වන ශ්‍රේණියේ ඉගෙනුම ලබන සිසුවෙකුගේ කනට පහරදුන් එම සිසුවාගේ පන්තිභාර ගුරුවරියව රුපියල් ලක්ෂ 02 බැගින් වු ශරීර ඇප 02 ක් මත මුදාහැරීමට මිනුවන්ගොඩ මහේස්ත්‍රාත් ටී. තේනබදු ඊයේ (21) නියෝග කළා.\nඑමෙන්ම සිසුවා ගම්පහ මහ රෝහලේ අධිකරණ වෛද්‍ය නිලධාරීවරයා වෙත ඉදිරිපත් කර වෛද්‍ය වාර්තාවක් ලබාගෙන ඊළඟ නඩු දිනයේ දී අධිකරණයට ඉදිරිපත් කරන ලෙස යි පොලිසියට නියෝග කර ඇත්තේ.\nඉකුත් 18 වැනි දා සැකකාර ගුරුවරිය පන්තියේ සිසුන්ට ප්‍රශ්න 18ක් ලබා දී ඇති බවත් ඊට නිසි පිළිතුරු ලබා නො දීමේ සිද්ධියක් මෙම පහර දීමට හේතු වී ඇති බවත් පොලිසිය සඳහන් කළා.\nපහර කෑමට ලක් වූ සිසුවා ගම්පහ මහ රෝහලේ නේවාසික ව ප්‍රතිකාර ලබා පිට ව ගොස් ඇති අතර, රෝහලේ පැවැත්වෙන සායනයට සහභාගි වීමට වෛද්‍යවරුන් නිර්දේශ කර ඇති බවයි පොලිසිය අධිකරණය හමුවේ කියා සිටියේ.",
       "URL": "https://www.hirunews.lk/320970/සිසුවකුගේ-කනට-ගැසූ-පන්තිභාර-ගුරුවරිය-ඇප-මත-මුදා-හැරෙයි",
       "Category": "Local News",
       "Parent URL": "https://www.hirunews.lk/local-news.php?pageID=718"
}