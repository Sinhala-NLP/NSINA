{
       "Source": "hirunews",
       "Timestamp": "Tuesday, 13 July 2021 - 7:23",
       "Headline": "කොළඹ සිට කුරියර් සේවා මගින් මත්ද්‍රව්‍ය බෙදාහැරීම සිදුකළ සැකකාරියක් අත්අඩංගුවට",
       "News Content": "මත්ද්‍රව්‍ය ජාවාරම් සම්බන්ධව පොලීසියට අවශ්‍යව සිටි කුඩු නෝනි නැමැති කාන්තාව  අත්අඩංගුවට ගෙන තිබෙනවා.\nඒ, පොලිස් මත්ද්‍රව්‍ය නාශක කාර්යංශය වෙත ලද තොරතුරක් අනුව කූරියර් සේවාවකින් ප්‍රවාහනය කරමින් තිබූ පාර්සලයක් පරීක්ෂා කර අනාවරණය කරගත් තොරතුරුවලට අනුවයි.\nඑහිදී ත්‍යාගයක් ලෙස සකසන ලද බෝනික්කෙකු සහිත අදාල පාර්සලය කොළඹ සිට අනුරාධපුර ප්‍රදේශයේ පුද්ගලයෙකු වෙත යවා ඇති අතර, එම පුද්ගලයාව අත්අඩංගුවට ගෙන සිදුකළ ප්‍රශ්න කිරීම්වලින් පසු එය කුඩු නෝනි නැමැති කාන්තාව විසින් එවූ බවට අනාවරණය වී තිබෙනවා.\nඒ අනුව සිදුකළ විමර්ශනවලදී ඇයගේ කඩුවෙල ප්‍රදේශයේ පිහිටි නිවසක් තුළ තිබී කූරියර් සේවාවකින් ප්‍රවාහනය කිරීමට නියමිතව තිබූ හෙරොයින් ග්‍රෑම් 56 ක්ද හමු වූ බවයි පොලීසිය සඳහන් කළේ.\nඅත්අඩංගුවට ගත් සැකකාරිය කොම්පඤ්ඤවීදිය ප්‍රදේශයේ පදිංචි 49 හැවිරිදි කාන්තාවක්. ඇය කඩුවෙල මහේස්ත්‍රාත් අධිකරණය වෙත ඉදිරිපත් කිරීමෙන් අනතුරුව රඳවා තබාගෙන ප්‍රශ්න කිරීමේ නියෝගයක් ලබාගත් බවයි පොලීසිය වැඩිදුරටත් සඳහන් කළේ.",
       "URL": "https://www.hirunews.lk/276817/කොළඹ-සිට-කුරියර්-සේවා-මගින්-මත්ද්‍රව්‍ය-බෙදාහැරීම-සිදුකළ-සැකකාරියක්-අත්අඩංගුවට",
       "Category": "Local News",
       "Parent URL": "https://www.hirunews.lk/local-news.php?pageID=1824"
}