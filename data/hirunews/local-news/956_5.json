{
       "Source": "hirunews",
       "Timestamp": "Monday, 08 August 2022 - 11:45",
       "Headline": "සර්ව පාක්ෂික ආණ්ඩුවක් පිහිටුවීම ගැන සාකච්ඡාවට ජවිපෙ හෙට ජනපති හමුවෙයි (වීඩියෝ)",
       "News Content": "හෙට (09) දිනයේ ජනාධිපතිවරයා හමුවී සාකච්ඡා කිරීමට සූදානම් බව ජනතා විමුක්ති පෙරමුණ පවසනවා.\nකොළඹ අද (08) පැවති මාධ්‍ය හමුවකදී මේ සම්බන්ධයෙන් එහි දේශපාලන මණ්ඩල සභික හිටපු පාර්ලිමේන්තු මන්ත්‍රී සුනිල් හඳුන්නෙත්ති කියා සිටියේ සර්වපාක්ෂික ආණ්ඩුවක් පිළිබඳ ජනාධිපතිවරයා සියලු දේශපාලන පක්ෂවලට සිදුකර ඇති ආරාධනයට අනුව ඊට සහභාගි වන බවයි.\nමීට පෙර ජනතා විමුක්ති පෙරමුණ සර්වපාක්ෂික ආණ්ඩුවක් සඳහා කිසිදු අයුරකින් සහයෝගය නොදක්වන බව ප්‍රකාශ කළා.\nඑමෙන්ම සර්වපාක්ෂික ආණ්ඩුවක් පිළිබඳ ජනාධිපතිවරයා විවිධ පාර්ශ්ව සමඟ පසුගිය සතියේ පැවැත්වූ සාකච්ඡාවල දී ඉදිරිපත් වූ යෝජනා අද දිනය තුළ එම පක්ෂ වෙත ලිඛිතව යොමු කිරීමට නියමිතයි.\nසර්වපාක්ෂික ආණ්ඩුවක් පිහිටුවීම සම්බන්ධයෙන් පසුගිය කාලසීමාව පුරා විවිධ පාර්ශව මගින් ජනාධිපතිවරයා වෙත යෝජනා ඉදිරිපත් වුණා.\nවිපක්ෂ නායකවරයා ප්‍රමුඛ සමගි ජනබලවේගය හිටපු ජනාධිපති මෛත්‍රීපාල සිරිසේන ප්‍රමුඛ ශ්‍රී ලංකා නිදහස් පක්ෂය, ශ්‍රී ලංකා පොදුජන පෙරමුණ, දෙමළ ජාතික සන්ධානය, ඩලස් අලහප්පෙරුම මන්ත්‍රීවරයා සහ ඔහුට සහාය දක්වන කණ්ඩායම මෙන්ම ස්වාධීන පක්ෂ දහයේ කණ්ඩායම සහ සිවිල් සංවිධාන කිහිපයක්ද මෙලෙස ජනාධිපතිවරයා හමුවී සිය යෝජනා ඉදිරිපත් කර තිබුණා.\nඑම පාර්ශ්ව සියල්ල ඉදිරිපත් කළ යෝජනා තුළ අන්තර්ගත පොදු යෝජනාවලියක් මෙලෙස ජනාධිපතිවරයා විසින් අද දිනයේ සියලු දේශපාලන පක්ෂ වෙත ලිඛිතව ලබාදීමටයි නියමිතව ඇත්තේ.\nසර්වපාක්ෂික ආණ්ඩුවක් සම්බන්ධයෙන් සිදු කෙරෙන සාකච්ඡාවල දී ඇතැම් පාර්ශ්ව ඊට එකඟ නොවීම හේතුවෙන් පසුව සර්වපාක්ෂික පාලනයක් නමින් විකල්ප යෝජනාවක්ද ජනාධිපතිවරයා විසින් ඉදිරිපත් කර තිබෙනවා.\nකෙසේ වෙතත් සමගි ජනබලවේගය, ශ්‍රී ලංකා නිදහස් පක්ෂය, ඩලස් අලහප්පෙරුම මන්ත්‍රිවරයා සහ ඔහුට සහය දක්වන කණ්ඩායම, තනතුරු භාර නොගෙන ආණ්ඩුවේ කාර්යයන් සඳහා සහයෝගය දැක්වීමට එකඟ වී ඇති අතර, පොදුජන පෙරමුණ පූර්ණ සහයෝගය පළ කර තිබෙනවා.",
       "URL": "https://www.hirunews.lk/312226/සර්ව-පාක්ෂික-ආණ්ඩුවක්-පිහිටුවීම-ගැන-සාකච්ඡාවට-ජවිපෙ-හෙට-ජනපති-හමුවෙයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=956"
}