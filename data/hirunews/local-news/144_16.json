{
       "Source": "hirunews",
       "Timestamp": "Friday, 28 July 2023 - 15:26",
       "Headline": "ස්මාර්ට් ජංගම දුරකතන පාසල්වලින් ඉවත් කරන්න යුනෙස්කෝවෙන් නිර්දේශයක්",
       "News Content": "දරුවන් ස්මාට් දුරකතනවල තිරය දෙස දිගු වේලාවක් බලා සිටීමෙන් ඔවුන්ගේ චිත්තවේගීය ස්ථාවරභාවය බිඳවැටීම ඇතුළු කරුණු කිහිපයක් මූලික කර ගනිමින් එක්සත් ජාතීන්ගේ අධ්‍යාපන විද්‍යා හා සංස්කෘතික සංවිධානය විසින් ස්මාර්ට් ජංගම දුරකතන පාසල්වලින් ඉවත් කළ යුතු බවට නිර්දේශ ඉදිරිපත් කර තිබෙනවා.\nයුනෙස්කෝව පෙන්වා දෙන්නේ වැඩිපුර වේලාවක් ජංගම දුරකතනය දෙස බලා සිටීම හේතුකොට ගෙන දරුවන්ගේ මානසික යහපැවැත්මට අහිතකර බලපෑමක් සිදුවන බවයි.\nඒ අනුව ස්මාර්ට් ජංගම දුරකතන පාසල්වලින් ඉවත් කළ යුතු බව එක්සත් ජාතීන්ගේ වාර්තාව නිර්දේශ කර තිබෙනවා.\nතවදුරටත් අදහස් දක්වමින් එම සංවිධානය පවසා සිටින්නේ සෑම විට ම අලුත් දේ හොඳම දේ නොවන බවත්, ප්‍රතිපත්ති සම්පාදකයන් වැඩිදුර නොසිතා “ඩිජිටල් තාක්ෂණය” අධ්‍යාපනයට යොදාගැනීම පිළිබඳ සිය විරෝධය පළකරන බවත් ය.\nකොවිඩ් – 19 සමය තුළ ඔන්ලයින් තාක්ෂණය ඔස්සේ ඉගැන්වීම් සිදු කිරීම වාසි සහගත වුවද දරුවා සහ ගුරුවරයා අතර පන්ති කාමරය තුළ සිදුවන ඉගැන්වීම් ක්‍රමවේදයෙන් ගොඩනැගෙන සමීප සම්බන්ධතාවය සිසුවෙකුට ඉතා වැදගත් වන බවයි යුනෙස්කෝව සඳහන් කරන්නේ.\nකෙසේ වෙතත් බ්‍රිතාන්‍ය පාසල් සහ උසස් විද්‍යාල ලේකම් ජෙෆ් බාර්ටන් පවසන්නේ මේ කරුණු පිළිබඳ සලකා බැලීමෙන් ජංගම දුරකතන පන්ති කාමරය තුළදී පමණක් භාවිතය තහනම් කළ යුතු බවයි.",
       "URL": "https://www.hirunews.lk/342833/ස්මාර්ට්-ජංගම-දුරකතන-පාසල්වලින්-ඉවත්-කරන්න-යුනෙස්කෝවෙන්-නිර්දේශයක්",
       "Category": "Local News",
       "Parent URL": "https://www.hirunews.lk/local-news.php?pageID=144"
}