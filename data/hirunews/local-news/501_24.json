{
       "Source": "hirunews",
       "Timestamp": "Thursday, 02 March 2023 - 20:43",
       "Headline": "මැතිවරණ කොමිසම දින නැති ලේඛනයක් ඉල්ලයි",
       "News Content": "පළාත් පාලන ආයතන ඡන්ද විමසීම් ආඥා පනත යටතේ පළාත් පාලන ආයතනවලට අදාළව නව ඡන්ද විමසීම් දිනයක් සටහන් නොකළ ඡන්ද නිවේදනයක් දිස්ත්‍රික් තේරිම්භාර නිලධාරීවරුන් මගින් තමන් වෙත යොමු කරන ලෙස මැතිවරණ කොමසාරිස් ජනරාල් සමන් ශ්‍රී රත්නායක විසින් සියළුම නියෝජ්‍ය හා සහකාර මැතිවරණ කොමසාරිස්වරු වෙත දැනුම් දී තිබෙනවා.\nඅදාළ දැනුම්දීම මැතිවරණ කොමසාරිස් ජනරාල්වරයා විසින් ඊයේ (01) දින සියලුම දිස්ත්‍රික් නියෝජ්‍ය හා සහකාර මැතිවරණ කොමසාරිස්වරුන් වෙත යොමු කර ඇති බවයි වාර්තා වෙන්නේ.\nදිස්ත්‍රික් තේරිම්භාර නිලධාරීන්ගේ අත්සන ගත් එම ලේඛන අද (02) දින මැතිවරණ ප්‍රධාන කාර්යාලය වෙත ගෙනවිත් භාර දෙන ලෙස ද සමන් ශ්‍රී රත්නායක නිවේදනය කර තිබෙනවා.\nඑම ලේඛනයට අදාළ නියෝජ්‍ය හා සහකාර මැතිවරණ කොමසාරිස්වරුන් රාජකාරි කරන දිස්ත්‍රික්කයේ පළාත් පාලන ආයතන ලැයිස්තුව ද ඇතුළත් කරන ලෙස මැතිවරණ කොමසාරිස් ජනරාල්වරයා නියම කළා.\nහදිසි කටයුත්තක් සේ සලකා එම නිවේදනය ඊයේ (01) දිනයේම සියළුම නියෝජ්‍ය හා සහකාර කොමසාරිස්වරුන් යොමු කර තිබෙනවා.",
       "URL": "https://www.hirunews.lk/328826/මැතිවරණ-කොමිසම-දින-නැති-ලේඛනයක්-ඉල්ලයි",
       "Category": "Local News",
       "Parent URL": "https://www.hirunews.lk/local-news.php?pageID=501"
}