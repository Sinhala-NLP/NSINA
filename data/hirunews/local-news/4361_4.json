{
       "Source": "hirunews",
       "Timestamp": "Monday, 21 August 2017 - 11:25",
       "Headline": "උසස් පෙළ විභාගයේ ප්‍රශ්න පත්‍ර පිටවීමේ සුළමුල හෙළිවෙයි ?",
       "News Content": "උසස් පෙළ විභාගයේ ප්‍රශ්න පත්‍ර පිටවීම සම්බන්ධයෙන් දෙදෙනෙක් අත්අඩංගුවට\nඋසස් පෙළ විභාගයේ ප්‍රශ්න පත්‍ර පිට වූ බවට පැවසෙන සිද්ධිය සම්බන්ධයෙන් අදාළ උපකාරක පන්ති ගුරුවරයාගේ පියා සහ ඔහුගේ සහෝදරයෙකු පොලිසිය විසින් අත්අඩංගුවට ගෙන තිබෙනවා.\nඋසස්‌ පෙළ රසායන විද්‍යාව (II) ප්‍රශ්න පත්‍රයේ ප්‍රශ්නයක්‌ සම්පූර්ණයෙන්මද, තවත් ප්‍රශ්න දෙකක කොටස්‌ද පෞද්ගලික උපකාරක පන්ති ගුරුවරයකු විසින් මුද්‍රණය කරනු ලැබ විභාගය අවසන් වූ මොහොතේම බෙදා හැරීමේ සිද්ධියක්‌ සම්බන්ධයෙන් පොලිසිය පරීක්‍ෂණ පවත්වනු ලැබුවා.\nපෙරේදා (19 වැනිදා) පෙරවරුවේ මෙම විභාගය පැවැති අතර පෙරවරු 11.30 ට විභාගය අවසන් වීමත් සමගම ගම්පහ රත්නාවලී බාලිකා විදුහල් විභාග මධ්‍යස්‌ථානයෙන් පිටතට පැමිණෙන සිසුවියන්ට එම ප්‍රශ්න ඇතුළත් පත්‍රිකාවක්‌ බෙදාහැර තිබෙනවා.\nඋසස් පෙළ විභාගයට අදාළව අනුරාධපුර - පදවි පරාක්‍රමපුර අංක 1407 දරණ විභාග මධ්‍යස්ථානයේ දී පසුගිය සෙනසුරාදා ලබාදුන් රසායන විද්‍යා දෙවන කොටසේ ප්‍රශ්න පත්‍රයක් අදාළ ප්‍රශ්න පත්‍ර පැකට්ටුවෙන් අඩු වී ඇති බවට ලංකා ගුරු සංගමය චෝදනා කළා.\nඑහි ප්‍රධාන ලේකම් ජෝශෆ් ස්ටාලින් කියා සිටියේ රසායනික විද්‍යාව පැවැති පසුගිය සෙනසුරාදා දිනයේ ගම්පහ ප්‍රදේශයේ උපකාරක පන්ති ගුරුවරයෙකු බෙදා හැර ඇති අත්පත්‍රිකාව සදහන් වූ අනුමාන ප්‍රශ්න පත්‍රයේ සහ රසායනික විද්‍යා ප්‍රශ්න පත්‍රයේ ප්‍රශ්න සමාන බවයි.\nඒ අනුව ගම්පහ - රත්නාවලි බාලිකා විද්‍යාලය අසළ දී මෙලෙස අනුමාන ප්‍රශ්න ඇතුළත් අත්පත්‍රිකා බෙදා හැරි උපකාරක ගුරුවරයා සම්බන්ධයෙන් පොලීසිය පරීක්ෂණ ආරම්භ කර තිබුණා.\nඑමෙන්ම තම දෙපාර්තමේන්තුව ද සිද්ධිය සම්බන්ධයෙන් මේ වන විට පරීක්ෂණයක් ආරම්භ කර ඇති බවයි විභාග කොමසාරිස් ජනරාල් ඩබ්ලිව්.එම්.එන්.ජේ පුෂ්පකුමාර කියා සිටියේ.\nමේ අතර, ඊයේ පැවැති 5 ශ්‍රේණිය ශිෂ්‍යත්ව විභාගයට අදාළව මහනුවර - වත්තේගම - පරණගම මධ්‍ය මහා විද්‍යාල මධ්‍යස්ථානයේ විභාගයට පෙනී සිටි සිසුන්ට කාලය පිළිබඳව ගැටළුවක් ද මතු වුණා.",
       "URL": "https://www.hirunews.lk/168964/උසස්-පෙළ-විභාගයේ-ප්‍රශ්න-පත්‍ර-පිටවීමේ-සුළමුල-හෙළිවෙයි",
       "Category": "Local News",
       "Parent URL": "https://www.hirunews.lk/local-news.php?pageID=4361"
}