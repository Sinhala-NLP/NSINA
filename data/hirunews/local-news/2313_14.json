{
       "Source": "hirunews",
       "Timestamp": "Wednesday, 25 November 2020 - 10:50",
       "Headline": "හිටපු ජනපති කාර්ය මණ්ඩල ප්‍රධානියාගේ ඇප අයදුම්පත ප්‍රතික්ෂේප වෙයි",
       "News Content": "රුපියල් කෝටි 02ක අල්ලස් මුදලක් ලබා ගැනීම සම්බන්ධයෙන් වරදකරු වී වසර 20ක බරපතල සිර දඩුවම් ලැබ සිටින හිටපු ජනාධිපති මෛත්‍රීපාල සිරිසේනගේ හිටපු කාර්ය මණ්ඩල ප්‍රධානී ආචාර්ය කුසුම්දාස මහානාමගේ ඇප ඉල්ලීම කොළඹ - පළමු ස්ථීර ත්‍රිපුද්ගල විනිසුරු මඩුල්ල අද ප්‍රතික්ෂේප කළා.\nමෙම ඇප ඉල්ලීම සලකා බලනු ලැබුවේ සම්පත් අබේකෝන්, සම්පත් විජේරත්න සහ චම්පා ජානකී රාජරත්න යන විනිසුරු මඩුල්ල හමුවේයි.\nඑය විභාගයට ගත් අවස්ථාවේ නීතිපති දෙපාර්තමේන්තුව වෙනුවෙන් පෙනී සිටි නීතිඥයින් පෙන්වා දුන්නේ හිටපු ජනාධිපති මෛත්‍රීපාල සිරිසේනගේ හිටපු කාර්ය මණ්ඩල ප්‍රධානී ආචාර්ය කුසුම්දාස මහානාම ශ්‍රේෂ්ඨාධිකරණයට අභියාචනයක් ඉදිරිපත් කර තිබියදී අදාළ ඇප අයදුම්පත විභාගයට ගත නොහැකි බවයි.\nමීට පෙර රාජ්‍ය දැව සංස්ථාවේ හිටපු සභාපති පියදාස දිසානායක ඉදිරිපත් කළ ඇප ඉල්ලීම ද බස්නාහිර පළාත් බඳ පළමු ස්ථීර ත්‍රිපුද්ගල මහාධිකරණය ප්‍රතික්ෂේප කළා. ඒ, ඇප ලබා දීමට තරම් ප්‍රමාණවත් සාක්ෂි නොමැති බව පවසමින්.\n2018 වසරේදී කන්තලේ සීනි සමාගමට අයත් අබලි ද්‍රව්‍ය විකිණීමට අදාල කටයුතු ඉටු කර දීම සඳහා ඉන්දීය ව්‍යාපාරිකයෙකුගෙන් රුපියල් මිලියන 54ක මුදලක් අල්ලස් ලෙස ඉල්ලා ඉන් මිලියන 20ක මුදලක් අල්ලස් ලෙස ලබා ගත් බවට මොවුන්ට චෝදනා එල්ල වුණා.\nනඩුවේ තීන්දුව ලබා දෙමින් හිටපු ජනාධිපති කාර්ය මණ්ඩල ප්‍රධානියාට වසර 20ක සහ රාජ්‍ය දැව සංස්ථාවේ හිටපු සභාපතිවරයාට වසර 12ක බරපතල වැඩ සහිත සිර දඩුවම් නියම කිරීමටයි බස්නාහිර පළාත් බඳ පළමු ත්‍රිපුද්ගල මහාධිකරණය පියවර ගනු ලැබුවේ.\nහිටපු අමාත්‍ය බැසිල් රාජපක්ෂ ඇතුලු හතරදෙනා විත්තියේ සාක්ෂි කැඳවීමකින් තොරව නිදහස් කරනවාද, නැද්ද යන තීන්දුව ලබන 30 වනදා ප්‍රකාශයට පත් කරන බව කොළඹ මහාධිකරණ විනිසුරු ආර්. ගුරුසිංහ ප්‍රකාශ කළා.\nඒ, 2015 වසරේ ජනාධිපතිවරණය පැවති සමයේ දිවිනැගුම සංවර්ධන දෙපාර්තමේන්තුවට අයත් රුපියල් මිලියන 2,992 ක මුදලක් වැය කර නිවාස ආධාර ලබාදීම තුළින් රජයේ මුදල් සාවද්‍ය ලෙස පරිහරණය කළේ යැයි පවසමින් සැකකරුවන්ට එරෙහිව පවරා ඇති නඩුව අද විභාගයට ගත් අවස්ථාවේදීයි.\nහිටපු අමාත්‍ය බැසිල් රාජපක්ෂට එරෙහිව පනවා තිබූ විදෙස් ගමන් තහනම ද පෙරේදා ඉවත් කිරීමටයි කොළඹ මහාධිකරණ විනිසුරු ආර්. ගුරුසිංහ නියෝග කළේ.\nමෙම නඩුවේ සෙසු විත්තිකරුවන් වන්නේ ආර්ථික සංවර්ධන අමාත්‍යාංශයේ හිටපු ලේකම් වෛද්‍ය නිහාල් ජයතිලක, දිවි නැගුම සංවර්ධන දෙපාර්තමේන්තුවේ හිටපු අධ්‍යක්‍ෂ ජනරාල් කිත්සිරි රණවක සහ එම දෙපාර්තමේන්තුවේ හිටපු නියෝජ්‍ය අධ්‍යක්‍ෂ ජනරාල් බන්දුල තිලකසිරි යන අයයි.",
       "URL": "https://www.hirunews.lk/255558/හිටපු-ජනපති-කාර්ය-මණ්ඩල-ප්‍රධානියාගේ-ඇප-අයදුම්පත-ප්‍රතික්ෂේප-වෙයි",
       "Category": "Local News",
       "Parent URL": "https://www.hirunews.lk/local-news.php?pageID=2313"
}