{
       "Source": "hirunews",
       "Timestamp": "Thursday, 22 June 2023 - 13:55",
       "Headline": "එ.ජා. මානව හිමිකම් නියෝජ්‍ය මහකොමසාරිස්ගෙන් ඉල්ලීමක්",
       "News Content": "ත්‍රස්තවාදය වැළැක්වීමේ පනත අවලංගු කරන ලෙසට එක්සත් ජාතීන්ගේ මානව\nහිමිකම් පිළිබඳ නියෝජ්‍ය මහකොමසාරිස් නාඩා අල් නෂීෆ් මහත්මිය ලක් රජයෙන්\nඉල්ලීමක් කරනවා.\nජිනීවා නුවරදී පැවැත්වෙන 53වන මානව හිමිකම් සැසිවාරයේදී ශ්‍රී ලංකාව\nසම්බන්ධයෙන් වාචික වාර්තාවක් ඉදිරිපත් කරමින් ඇය මෙම ඉල්ලීම සිදු කරනු ලැබුවා.\nඇය වැඩිදුරටත් ප්‍රකාශ කළේ පසුගිය සමයේ ශ්‍රී ලංකාවේ පැවති විරෝධතා\nපාලනයට ආරක්ෂක අංශ කටයුතු කළ ආකාරය සම්බන්ධව ද සිය විරෝධය පළ\nකරන බවයි\nඑමෙන්ම එක්සත් ජාතීන්ගේ මානව හිමිකම් කවුන්සිලයේ 53 වන සැසිවාරයේදී එක්සත්\nජාතීන්ගේ මානව හිමිකම් පිළිබඳ නියෝජය මහකොමසාරිස් නාඩා අල් නෂීෆ්\nමහත්මිය වාචික වාර්තාවක් ඉදිරිපත් කළා.\nඑහිදී ඇය සඳහන් කළේ, ප්‍රහසන වැඩසටහන් අතරතුර සිදුකරන ලද ප්‍රකාශ\nසම්බන්ධයෙන් පුද්ගලයින් අත්අඩංගුවට ගැනීම, විරෝධතාවල නිරත වූ මහජන\nනියෝජිතයින් සහ නායකයින් අත්අඩංගුවට ගැනීම යන කරුණු පිළිබඳව අවධානය\nයොමුව ඇති බවයි.\nපසුගිය සමයේ ශ්‍රී ලංකාවේ පැවති විරෝධතා පාලනයට ආරක්ෂක අංශ කටයුතු\nකළ ආකාරය සම්බන්ධව විරෝධය පළ කරන බව ද මානව හිමිකම් පිළිබඳ\nනියෝජ්‍ය මහ කොමසාරිස්වරිය වැඩිදුරටත් ප්‍රකාශ කළා.\nමේ අතර, ජනාධිපති රනිල් වික්‍රමසිංහ මහතා දෙමළ දේශපාලන පක්ෂ සමඟ\nආරම්භ කර ඇති සාකච්ඡා සම්බන්ධයෙන් සතුට පළ කළ මානව හිමිකම් පිළිබඳ\nනියෝජ්‍ය මහ කොමසාරිස්වරිය පුරාවිද්‍යා වන වගා හෝ ආරක්ෂක අරමුණු සඳහා\nඉඩම් අත්පත් කර ගැනීම නැවැත්වීමට ගෙන ඇති තීරණය පිළිබඳව ද සතුට පළ\nකළා.\nශ්‍රී ලංකා මානව හිමිකම් කොමිසමේ නව පත් කිරීම් කඩිනම් විය යුතු බවත්, සත්‍ය\nසෙවීමේ කොමිසමක් හෝ ඒ හා සමාන ප්‍රතිසන්ධාන යාන්ත්‍රණයක් සඳහා වන\nසැලසුම් ප්‍රකාශ කිරීම සම්බන්ධයෙන් ද අවධානය යොමු විය යුතු බවත් ඇය සිය\nවාර්තාවෙන් පෙන්වා දුන්නා.",
       "URL": "https://www.hirunews.lk/338711/එ-ජා-මානව-හිමිකම්-නියෝජ්‍ය-මහකොමසාරිස්ගෙන්-ඉල්ලීමක්",
       "Category": "Local News",
       "Parent URL": "https://www.hirunews.lk/local-news.php?pageID=246"
}