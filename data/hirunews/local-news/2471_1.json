{
       "Source": "hirunews",
       "Timestamp": "Monday, 07 September 2020 - 15:43",
       "Headline": "බද්දේගම හිටපු ප්‍රාදේශීය සභා මන්ත්‍රීවරයෙකුගේ නිවසින් ගිනි අවි ඇතුළු ආයුධ රැසක් (ඡායාරූප)",
       "News Content": "ගාල්ල - බද්දේගම - නැගෙනහිර ගනේගම ප්‍රදේශයේ අද සිදුකළ වැටලීමකදී නිවසක සඟවා තිබූ ටී - 56 ගිනි අවියක්, ජීව අත්බෝම්බයක් ඇතුළු තවත් ආයුධ රැසක් සොයා ගත්තා.\nබද්දේගම පොලීසිය සහ පොලිස් විශේෂ කාර්ය බලකාය එක්ව සිදුකළ වැටලීමකදීයි මෙම අවි ආයුධ සොයා ගනු ලැබුවේ.\nටී - 56 ගිනි අවියට අමතරව වායු රයිෆලයක්, ජීව උණ්ඩ 8ක්, මැගසින් එකක්, කඩුවක් සහ රම්බෝ පිහි 4ක් සොයා ගත් බවයි පොලීසිය සඳහන් කළේ.\nමීට අමතරව නිවසේ තිබූ යතුරුපැදියක් ද පොලිස් භාරයට ගෙන තිබුණා.\nසිද්ධියට අදාළව එක් අයෙකු අත්අඩංගුවට ගෙන ඇති අතර, ඔහු බද්දේගම ප්‍රාදේශීය සභාවේ එක්සත් ජාතික පක්ෂ හිටපු මන්ත්‍රීවරයෙකු ද වනවා.\nමේ අතර, කහවත්ත - ගල්ඉන්න ප්‍රදේශයේ නිවසක් පරීක්ෂා කළ අවස්ථාවේදී එහි තිබී ජීව උණ්ඩ කිහිපයක් සහ ගල්කටස් වර්ගයේ ගිනි අවියක් සොයා ගත් බවයි පොලීසිය සඳහන් කළේ.\nඑමෙන්ම, යාපනය - වඩලිඅලෙප්පු ප්‍රදේශයේ සිදුකළ වැටලීමකදී කඩු 3ක් සමඟ සැකකරුවෙකු පොලිස් විශේෂ කාර්ය බලකාය මගින් අත්අඩංගුවට ගෙන තිබෙනවා.\nඊයේ අත්අඩංගුවට ගත් 32 හැවිරිදි මොහු එම ප්‍රදේශයේම පදිංචිකරුවෙකු වන අතර, කඩු කොපුවක් හා මුගුරක් ද ඔහු සන්තකයේ තිබී සොයා ගැනුණා.",
       "URL": "https://www.hirunews.lk/249633/බද්දේගම-හිටපු-ප්‍රාදේශීය-සභා-මන්ත්‍රීවරයෙකුගේ-නිවසින්-ගිනි-අවි-ඇතුළු-ආයුධ-රැසක්-ඡායාරූප",
       "Category": "Local News",
       "Parent URL": "https://www.hirunews.lk/local-news.php?pageID=2471"
}