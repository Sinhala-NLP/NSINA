{
       "Source": "hirunews",
       "Timestamp": "Tuesday, 10 January 2023 - 19:27",
       "Headline": "අලි - පොහොට්ටු හවුල ස්ථිරයි - විමල්, ඩලස්, මෛත්‍රීගේ සන්ධානය හෙට",
       "News Content": "පළාත් පාලන ඡන්ද විමසීමේදී කොළඹ සහ මහනුවර මහනගර සභා මෙන්ම පුත්තලම නගර සභාවට ශ්‍රී ලංකා පොදුජන පෙරමුණ සහ එක්සත් ජාතික පක්ෂය අලියා ලකුණින් තරඟ කිරීමට එකඟතාවයකට පැමිණ තිබෙනවා.\nඒ, ශ්‍රී ලංකා පොදුජන පෙරමුණ සහ එක්සත් ජාතික පක්ෂය අතර පැවති සාකච්ඡාවකදියි.\nමෙම සාකච්ඡාව අද දෙවන දිනටත් පැවැත්වුණේ ජනාධිපති ලේකම් කාර්යාලයේදියි.\nමේ අතර ශ්‍රී ලංකා පොදුජන පෙරමුණ අනුරාධපුර දිස්ත්‍රික්කයේ පළාත්පාලන ආයතන 19 කට මෙන්ම පොළොන්නරුව දිස්ත්‍රික්කයේ පළාත්පාලන ආයතනවලට අද ඇප මුදල් තැන්පත් කර තිබුණා.\nමේ අතර පළාත් පාලන ඡන්දයට තරග කිරීම සඳහා ශ්‍රී ලංකා නිදහස් පක්ෂය, නිදහස ජාතික සභාව සහ උත්තර ලංකා සභාගය එක්ව නව සන්ධානයක් ගොඩනැගීම හෙට දිනයේදී සිදුවනවා.\nපක්ෂ රැසක මහජන නියෝජිතයින් 40 ක පමණ ප්‍රමාණයක් මෙම සන්ධානය ගොඩනැගීමේ අවස්ථාවට හෙට දිනයේදී සහභාගි වන බවයි එක්සත් ජනතා නිදහස් සන්ධානය නිවේදනයක් නිකුත් කරමින් සඳහන් කළේ.\nමෙම නව සන්ධානය නිදහස් ජනතා පෙරමුණ ලෙස නම් කර ඇති අතර, එහි ලකුණ හෙලිකොප්ටරය බවද වාර්තාවනවා.\nඊයේ ශ්‍රී ලංකාවේ කොමියුනිස්ට් පක්ෂ ප්‍රධාන කාර්යාලයේ දී ඊට අදාළ සාකච්ඡාවක් පැවති අතර, ඊට පාර්ලිමේන්තු මන්ත්‍රීවරුන් වන ඩලස් අලහප්පෙරුම, දයාසිරි ජයසේකර සහ විමල් වීරවංශ ඇතුළු පිරිසක් එක්ව සිටියා.\nමේ අතර ඉදිරි පළාත් පාලන ඡන්දය සඳහා වෙන වෙනම තරඟ කිරීමට දෙමළ සන්ධානය නියෝජනය කරන පක්ෂ තීරණය කර තිබෙනවා.\nඒ අද පෙරවරුවේ එම සන්ධානයේ නායක පාර්ලිමේන්තු මන්ත්‍රී ආර්. සම්බන්ධන්ගේ ප්‍රධානත්වයෙන් කොළඹ පැවති සාකච්ඡාවේදීයි.\nකෙසේ වෙතත් ඒ අතරින් ටෙලෝ පක්ෂය, අනෙකුත් දෙමළ පක්ෂ සමඟ සන්ධානගතව තරඟ කිරීමට තීරණය කර ඇති බව එම පක්ෂයේ නායක පාර්ලිමේන්තු මන්ත්‍රී සෙල්වම් අඩෙක්කලනාදන් ප්‍රකාශ කළා.\nඔහු වැඩිදුරටත් සඳහන් කළේ ප්ලොට්, ඊ.පී.ආර්.එල්.එෆ්., දෙමළ ජනතා ජාතික සන්ධානය සහ ඩී.ආර්.පී. සමඟ මෙලෙස එක්ව තරඟ කිරීමට සූදානමක් පවතින බවයි.",
       "URL": "https://www.hirunews.lk/324736/අලි-පොහොට්ටු-හවුල-ස්ථිරයි-විමල්-ඩලස්-මෛත්‍රීගේ-සන්ධානය-හෙට",
       "Category": "Local News",
       "Parent URL": "https://www.hirunews.lk/local-news.php?pageID=610"
}