{
       "Source": "hirunews",
       "Timestamp": "Saturday, 27 April 2019 - 17:57",
       "Headline": "අම්පාර - නින්දවූර් වලින් යුධෝපකරණ තොගයක් සොයා ගැනේ - කල්මුණේ - සයින්දමරුදුවලත් මෙහෙයුම්",
       "News Content": "කල්මුණේ - සයින්දමරුදු සහ සමන්තුරේ ඇතුළු ප්‍රදේශ රැසක සෝදිසි මෙහෙයුම් ක්‍රියාත්මක බව පොලීසිය ප්‍රකාශ කළා.\nමේ අතර, අම්පාර - නින්දවූර් ප්‍රදේශයේ මරාගෙන මැරෙන ත්‍රස්ත කණ්ඩායම් සිටින බවට ලද තොරතුරක් මත සිදුකළ සෝදිසි මෙහෙයුමකදී යුධෝපකරණ තොගයක් සොයා ගෙන තිබෙනවා.\nපොලීසිය සහ විශේෂ කාර්ය බලකාය එක්ව සිදුකළ මෙම සෝදිසි මෙහෙයුමේදී සොයා ගත් යුධෝපකරණ අතර, මරාගෙන මැරෙන ඇදුම් කට්ටල සදහා සවි කෙරෙන කුඩා යකඩ බෝල සවි කළ තහඩුවක් සහ ඊට සවි කරන විද්‍යුත් උපකරණ කිහිපයක් ද වනවා.\nමීට අමතරව, ලියාපදිංචි නොකළ වෑන් රථයක්, උල් පිහියක් ඇතුළු තවත් භාණ්ඩ කිහිපයක් ද සොයා ගත් බවයි පොලීසිය පැවසුවේ.\nකල්මුණේ - සයින්දමුරුදු ප්‍රදේශයේදී ඊයේ සිදුවූ පිපිරීමෙන් තුවාල ලැබූ කාන්තාවක් සහ කුඩා ළමයෙකු තවදුරටත් මඩකලපුව රෝහලේ ප්‍රතිකාර ලබනවා.\nඊයේ පස්වරුවේ සිදුවූ මෙම පිපිරීමෙන් 15 දෙනෙකු මියගියා.\nඒ අතර, පිරිමි පුද්ගලයින් 6 දෙනෙකු, කාන්තාවන් 3 දෙනෙකු සහ ළමයින් 6 දෙනෙක් සිටියා.\nඔවුන් රැදි සිටි නිවස පිළීබදව ප්‍රදේශවාසියෙකු කළ දැනුම්දීමකට පොලීසිය සහ යුද හමුදාව පරීක්ෂා කිරීමට යාමට මොහොතකට පෙර මෙම පිපිරීම සිදුව ඇති බව සදහන්.\nපළමු පිපිරීමෙන් පසුව තවත් පිපිරීමක් සිදුව ඇති අතර ඒ අතරතුර නිවසේ සිටි පුද්ගලයෙකු  ආරක්ෂක අංශ වෙත වෙඩි ප්‍රහාර ද එල්ල කර තිබෙනවා.\nපසුව කළ සෝදිසි මෙහෙයුමේදී එම ප්‍රහාරකයා ද ජීවිතක්ෂයට පත්ව ඇති බව හෙළි වුණා.\nයුද හමුදාව සහ පොලිස් විශේෂ කාර්ය බලකාය එම ප්‍රදේශයේ තවදුරටත් සෝදිසි මෙහෙයුම් සිදුකරන බව සදහන්.\nඑමෙන්ම, අම්පාර සමන්තුරය ප්‍රදේශයේ නිවසක තිබියදී ද තවත් පුපුරණ ද්‍රව්‍ය තොගයක් පොලීසිය ඊයේ රාත්‍රියේ සොයා ගත්තා.\nඒ රාජ්‍ය බුද්ධි සේවයේ නිලධාරින්ට ලද තොරතුරකට අනුව අපරාධ පරීක්ෂණ දෙපාර්තමේන්තුව සහ අම්පාර පොලීසිය සිදුකළ සෝදිසි මෙහෙයුමකදීයි.\nපාස්කු ඉරිදා සිදුවූ ප්‍රහාරවලට සම්බන්ධ බෝම්බකරුවන් නිකුත් කළ බවට සැකකරන වීඩියෝ දර්ශනවල දක්නට ලැබෙන පුද්ගලයන්ගේ ඇදුම්වලට සමාන ඇදුම් කට්ටලයක් ද මෙහිදී සොයා ගැණුනා.\nඊට අමතරව, එම වීඩියෝ දර්ශනයේ පිටුපස තිරයට සමාන වැකි සදහන් තිරයක් ද හමුවී තිබෙනවා.\nජෙලට් නයිට් කූරු 150 කට අධික ප්‍රමාණයක්, යකඩ බෝල ලක්ෂයක පමණ ප්‍රමාණයක් සහ ඩ්‍රෝන කැමරාවක් ද මෙහිදී සොයා ගෙන ඇති අතර, තවදුරටත් සිදුකළ සෝදිසි මෙහෙයුමේදී සැක කටයුතු වෑන් රථයක් සහ ලැප්ටොප් පරිගණකයක් සොයා ගෙන තිබෙනවා.\nඑහිදී විවිධ භාණ්ඩ වර්ග 119 ක් හමුවූ බවයි පොලිස් මාධ්‍ය ප්‍රකාශක කාර්යාලය සදහන් කළේ.\nදැනට සිදුකළ විමර්ශනවලදී අනාවරණ වී ඇත්තේ මෙම පුපුරණ ද්‍රව්‍ය තොගය පසුගියදා බෝම්බ ප්‍රහාරයක් සිදුවූ කටාන - කටුවපිටිය දේවස්ථානය අසල කුලියට ගත් නිවසක තබාගෙන සිටි ඒවා බවයි.\nපසුව වේයන්ගොඩ ප්‍රදේශයේ පුද්ගලයෙකුට අයත් ලොරි රථයකින් කටුවපිටිය ප්‍රහාරය සිදුවීමට දින දෙකකට ඒවා සමන්තුරේට ගෙනවිත් ඇති බව පරීක්ෂණවලදී අනාවරණ වී තිබෙනවා.",
       "URL": "https://www.hirunews.lk/215299/අම්පාර-නින්දවූර්-වලින්-යුධෝපකරණ-තොගයක්-සොයා-ගැනේ-කල්මුණේ-සයින්දමරුදුවලත්-මෙහෙයුම්",
       "Category": "Local News",
       "Parent URL": "https://www.hirunews.lk/local-news.php?pageID=3381"
}