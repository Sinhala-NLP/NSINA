{
       "Source": "hirunews",
       "Timestamp": "Wednesday, 24 June 2020 - 8:45",
       "Headline": "කොරෝනා කාලයේ සේවකයින් රැසක් විශ්‍රාම යාමෙන් දුම්රියේ ගැටළු රැසක්",
       "News Content": "කොරෝනා වෛරස් ව්‍යාප්තියත් සමඟ රට වසා දැමුණු කාලසීමාව තුළ දුම්රිය දෙපාර්තමේන්තුවේ විවිධ අංශවල සේවකයින් විශාල ප්‍රමාණයක් විශ්‍රාම යාම හේතුවෙන් මේ වනවිට ගැටළුකාරී තත්ත්වයක් මතුව තිබෙනවා.\nඒ, සේවකයින් විශ්‍රාම යාමෙන් ඇතිවූ පුරප්පාඩුව පිරවීම සඳහා මෙතෙක් කටයුතු නොකිරීම හේතුවෙන්.\nඇතැම් අංශවල සේවකයින් 50 කට වැඩි පිරිසක් විශ්‍රාම ගොස් ඇති බවයි දුම්රිය දෙපාර්තමේන්තුවේ උසස් නිලධාරියෙකු හිරු ප්‍රවෘත්ති අංශයට කියා සිටියේ.\nමේ සඳහා නව බඳවාගැනීම් සිදුකිරීමට බොහෝ දුරට ඉඩකඩ පවතින්නේ මහ මැතිවරණයෙන් පසුව බවයි එම නිලධාරියා වැඩිදුරටත් සඳහන් කළේ.\nහිරු ප්‍රවෘත්ති අංශයට අදහස් දක්වමින් දුම්රිය රියදුරන්ගේ සංගමයේ ලේකම් ඉන්දික දොඩංගොඩ ප්‍රකාශ කළේ නව සේවකයින් බඳවාගන්නා තෙක් විශ්‍රාම ගිය සේවකයින්ට වසරක සේවා දිගුවක් ලබාදෙන ලෙස ඉල්ලීම් කළද මෙතෙක් ඊට ප්‍රතිචාරයක් ලැබී නොමැති බවයි.\nමගී ප්‍රවාහන කළමනාකරණ අමාත්‍ය මහින්ද අමරවීරගෙන් හිරු ප්‍රවෘත්ති අංශය මේ සම්බන්ධයෙන් කළ විමසීමකදී ඔහු සඳහන් කළේ විශ්‍රාම ගිය සේවකයින්ට වසරක සේවා දිගුවක් ලබාදීමට අදාළ කැබිනට් පත්‍රිකාව අමාත්‍ය මණ්ඩලයට යොමුකර ඇති බවයි.\nඑය අනුමත වුවහොත් අදාළ ගැටළුවට විසඳුම් ලැබෙනු ඇතැයි අමාත්‍යවරයා ප්‍රකාශ කළා.",
       "URL": "https://www.hirunews.lk/243803/කොරෝනා-කාලයේ-සේවකයින්-රැසක්-විශ්‍රාම-යාමෙන්-දුම්රියේ-ගැටළු-රැසක්",
       "Category": "Local News",
       "Parent URL": "https://www.hirunews.lk/local-news.php?pageID=2636"
}