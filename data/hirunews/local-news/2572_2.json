{
       "Source": "hirunews",
       "Timestamp": "Monday, 20 July 2020 - 14:28",
       "Headline": "නාකොටික් භාරයේ තිබූ තවත් හෙරොයින් සහ අයිස් මත්ද්‍රව්‍ය තොගයක් රස පරීක්ෂක වෙත",
       "News Content": "නාවික හමුදාව විසින් පසුගියදා ගැඹුරු මුහුදේ සිදුකළ මෙහෙයුමකින් අත්අඩංගුවට ගෙන පොලිස් මත්ද්‍රව්‍ය නාශක කාර්යාංශය භාරයට පත් කර තිබූ රුපියල් කෝටි 300 කට අධික වටිනාකමකින් යුත් හෙරොයින් සහ අයිස් මත්ද්‍රව්‍ය තොගයක් අද අපරාධ පරීක්ෂණ දෙපාර්තමේන්තුව රජයේ රස පරීක්ෂකවරයා වෙත භාර දී තිබෙනවා.\nමත්ද්‍රව්‍ය කිලෝග්‍රෑම් 330 ක් මෙලෙස භාරදී ඇති බවයි වාර්තා වන්නේ.\nමෙම මත්ද්‍රව්‍ය තොගය දින 14ක් තිස්සේ සිදුකළ මෙහෙයුමකින් අනතුරුව පසුගියදා නාවික හමුදාව අත්අඩංගුවට ගනු ලැබුවේ ඉරාන ජාතිකයින් 7 දෙනෙකු ද සමඟයි.\nඑසේම, අත්අඩංගුවට ගත් මත්කුඩු පොලිස් මත්ද්‍රව්‍ය නාශක කාර්යාංශයේ නිලධාරින් විසින් අලෙවි කළ බවට පැවසෙන කොට්ටාවේ රජිත හසන්ත හෙවත් ලොකූ නමැත්තාට අයත් මෝටර් රථයක් මෙන්ම ඔහුගේ අනියම් පෙම්වතියට අයත් බවට සැකකරන මෝටර් රථයක් ද අපරාධ පරීක්ෂණ දෙපාර්තමේන්තුව අද රජයේ රස පරීක්ෂකවරයා වෙත භාර දුන්නා. ඒ මෙම මෝටර් රථවල මත්කුඩු ප්‍රවාහනය කළේදැයි සෙවීම සඳහායි.",
       "URL": "https://www.hirunews.lk/245980/නාකොටික්-භාරයේ-තිබූ-තවත්-හෙරොයින්-සහ-අයිස්-මත්ද්‍රව්‍ය-තොගයක්-රස-පරීක්ෂක-වෙත",
       "Category": "Local News",
       "Parent URL": "https://www.hirunews.lk/local-news.php?pageID=2572"
}