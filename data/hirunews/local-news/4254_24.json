{
       "Source": "hirunews",
       "Timestamp": "Tuesday, 24 October 2017 - 21:09",
       "Headline": "පුංචි ඡන්දය ජනවාරි 27 පැවැත්වීමට පක්ෂ නායකයන්ගේ එකඟතාව",
       "News Content": "පළාත් පාලන මැතිවරණය, ලබන ජනවාරි 27 වනදා වනවිට පැවැත්වීම සඳහා අවශ්‍ය මූලික කටයුතු සකස් කිරීමට පක්ෂ නායකයින් එකඟතාව පළකර තිබෙනවා.\nඒ, අග්‍රාමාත්‍ය රනිල් වික්‍රමසිංහ මහතාගේ ප්‍රධානත්වයෙන් පැවති සාකච්ජාවකදී.\nපළාත් පාලන මැතිවරණයට අදාළ ගැටළු සම්බන්ධයෙන් සාකච්ජා කිරීමට දේශපාලන පක්ෂ නායකයින් සහ නියෝජිතයින් අරලියගහ මන්දිරයේදී අද අග්‍රාමාත්‍ය රනිල් වික්‍රමසිංහ මහතා හමු වුණා.\nඒ සඳහා එක්සත් ජනතා නිදහස් සන්ධානයේ මහලේකම් අමාත්‍ය මහින්ද අමරවීර, ශ්‍රී ලංකා නිදහස් පක්ෂයේ මහලේකම් අමාත්‍ය දුමින්ද දිසානායක, එක්සත් ජාතික පක්ෂයේ මහලේකම් අමාත්‍ය කබීර් හෂීම්, ජනතා විමුක්ති පෙරමුණේ නායක අනුර කුමාර දිසානායක, මුස්ලිම් කොංග්‍රස් නායක අමාත්‍ය රවුෆ් හකීම්, අමාත්‍ය මනෝ ගනේෂන්, අමාත්‍ය පලනි දිගම්බරන්, ඊ.පී.ඩී.පී නායක ඩග්ලස් දේවානන්ද, පළාත් සභා හා පළාත් පාලන අමාත්‍ය ෆයිසර් මුස්තාෆා ඇතුළු පිරිසක් එක්ව සිටියා.\nමේ අතර පළාත් පාලන ආයතනසංස්ථාපනය කිරීමේ ගැසට් නිවේදනය ලබන සතියේ නිකුත් කරන බව විෂයභාර අමාත්‍ය ෆයිසර් මුස්තාෆා මහතා ප්‍රකාශ කළා.\nමේ අතර සමස්ත ලංකා පළාත් පාලන සංසඳයේ සභාපති උදේනි අතුකෝරල මහතා ඇතුළු එහි නියෝජිතයින් පිරිසක් අද මැතිවරණ කොමිසමේ සභාපති මහින්ද දේශප්‍රිය මහතා හමුවුණා.\nඒ පළාත් පාලන මැතිවරණය කල් යෑම සහ ක්ෂේත්‍ර නිලධාරීන්ට මැතිවරණය සඳහා ඉදිරිපත් වීමට නොහැකි තත්ත්වයක් උද්ගතවීම යන කරුණු පිළිබඳ සාකච්ජා කිරීම සඳහායි.",
       "URL": "https://www.hirunews.lk/174347/පුංචි-ඡන්දය-ජනවාරි-27-පැවැත්වීමට-පක්ෂ-නායකයන්ගේ-එකඟතාව",
       "Category": "Local News",
       "Parent URL": "https://www.hirunews.lk/local-news.php?pageID=4254"
}