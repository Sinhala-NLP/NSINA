{
       "Source": "hirunews",
       "Timestamp": "Tuesday, 02 March 2021 - 21:34",
       "Headline": "කොළඹ වරායේ බටහිර පර්යන්තය අදානි සමාගම සමඟ සංවර්ධනය කිරීමට අමාත්‍ය මණ්ඩල අනුමැතිය  (වීඩියෝ)",
       "News Content": "කොළඹ වරායේ බටහිර පර්යන්තය ඉන්දියාවේ අදානි සමාගම සහ එහි දේශීය නියෝජිතයා වන ජෝන් කීල්ස් සමාගම සමඟ ශ්‍රී ලංකා වරාය අධිකාරියට එක්ව සංවර්ධනය කිරීම සඳහා අමාත්‍ය මණ්ඩලයේ අනුමැතිය හිමිවී තිබෙනවා.\nකෙසේ වෙතත් බටහිර පර්යන්තය සංවර්ධනය කිරීම සඳහා ආයෝජකයෙක් නම් කරන ලෙස කළ ඉල්ලීමට ජපන් රජය ප්‍රතිචාර දක්වා නැහැ.\nකොළඹ වරායේ බටහිර පර්යන්තයේ ඉදිකිරීම, මෙහෙයුම් කිරීම හා වසර 35කින් පවරාදීම සඳහා වන ගිවිසුම සහ යෝජනා, ඉන්දීය මහ කොමසාරිස් කාර්යාලයට සහ ජපන් තානාපති කාර්යාලය වෙත රජය විසින් පසුගිය සමයේදී යොමුකර තිබුණේ ආයෝජකයෙකු නම් කරන ලෙස ඉල්ලමින්.\nඒ අනුව අදානි පෝට්ස් ඇන්ඩ් ස්පෙෂල් ඉකොනොමික් සෝන් ලිමිටඩ් ඉදිරිපත් කළ යෝජනාව සදහා ඉන්දීය මහකොමසාරිස් කාර්යාලයේ අනුමැතිය ලැබී තිබෙනවා.\nකෙසේ වෙතත් ජපන් රජය ඒ සඳහා කිසිදු ආයෝජකයෙකු නම්කර නැහැ.\nඒ අනුව දෙපාර්ශ්වය අතර පැවති සාකච්ඡාවලින් පසු අමාත්‍ය මණ්ඩලය විසින් පත්කරන ලද සාකච්ඡා සම්මුති කමිටුව විසින් ඉදිරිපත් කරන ලද නිර්දේශ පරිදි අදානි පෝට්ස් ඇන්ඩ් ස්පෙෂල් ඉකොනොමික් සෝන් ලිමිටඩ් සහ එම සමාගමේ දේශීය නියෝජිතයා වන ජෝන් කීල්ස් හෝල්ඩින්ග්ස් සහ ශ්‍රී ලංකා වරාය අධිකාරියඑක්ව බටහිර පර්යන්තය සංවර්ධනය කිරීමට අමාත්‍ය මණ්ඩලයේ අනුමැතිය හිමිවී තිබෙනවා.",
       "URL": "https://www.hirunews.lk/264156/කොළඹ-වරායේ-බටහිර-පර්යන්තය-අදානි-සමාගම-සමඟ-සංවර්ධනය-කිරීමට-අමාත්‍ය-මණ්ඩල-අනුමැතිය-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2114"
}