{
       "Source": "hirunews",
       "Timestamp": "Thursday, 27 October 2016 - 18:24",
       "Headline": "මන්ත්‍රී විමල්ගේ නිවසේදී මියගිය තරුණයාගේ මරණය ගැන විවෘත තීන්දුවක්",
       "News Content": "පාර්ලිමේන්තු මන්ත්‍රී විමල් වීරවංශ මහතාගේ නිවසේද සිටියදී හදිසියේ මියගිය තරුණයාගේ මරණයට හේතුව පශ්චාත් මරණ පරීක්ෂණයෙන් අනාවරණ කිරීමට  නොහැකිවීම හේතුවෙන් සිරුරේ කොටස් රජයේ රස පරීක්ෂක වෙත යොමු කරන ලෙස අධිකරණ වෛද්‍ය නිලධාරිවරයා නියෝග කර තිබෙනවා.\nඒ කලුබෝවිල ශික්ෂණ රෝහලේ අද පැවති පශ්චාත් මරණ පරීක්ෂණයේදී විවෘත තීන්දුවක් ලබා දෙමින්.\nජාතික නිදහස් පෙරමුණේ නායක පාර්ලිමේන්තු මන්ත්‍රී විමල් වීරවංශ මහතාට අයත් හෝකන්දර ප්‍රදේශයේ පිහිටි නිවසේදී අදාළ තරුණයා මියගොස් සිටියේ ඊයේ උදැසනයි.\n24 හැවිරිදි ළහිරු ජනිත් දිසානායක වන මියගිය තරුණයා විමල් වීරවංශ මහතාගේ පුතුගේ මිතුරෙක්.\nඅදාළ තරුණයා පසුගිය 25 වැනිදා රාත්‍රියේ වීරවංශ මහතාගේ නිවසට පැමිණ ඇති අතර රැය පහන් කර ඇත්තේ එම නිවසේ උඩු මහළේයි.\nසිද්ධිය සම්බන්ධයෙන් තලංගම පොලිසිය ශෂී වීරවංශ මහත්මියගෙන්, ඇයගේ පුතුගෙන් සහ තවත් කිහිප දෙනෙකුගෙන් ප්‍රකාශ සටහන් කර ගෙන තිබුණා.\nඅදාළ තරුණයාගේ මව පවසන්නේ තම පුතු නිවසින් පිටව ගියේ කිසිදු රෝගී තත්ත්වයක් නොමැතිව බවයි.\nළහිරුගේ මළ සිරුර පළමුව ජයවර්ධනපුර රෝහලට රැගෙන ගොස් ඇති අතර එහි අධිකරණය වෛද්‍ය නිලධාරීවරයා විසින් ප්‍රකාශ කර තිබුණේ සිරුරු ඉදිමීම, සහ නිල් පැහැ ගැන්වී තිබූ සැක සහිත ස්ථාන පැවතීම හේතුවෙන් පශ්චාත් මරණ පරීක්ෂණය පැවැත්වීමට නොහැකි බවයි.\nපසුව මෘත දේහය පිළිබඳ පශ්චාත් මරණ පරීක්ෂණය පස්වරුවේ කලුබෝවිල ශික්ෂණ රෝහලේදී සිදු කෙරුණේ දකුණු කොළඹ ශික්ෂණ රෝහලේ ප්‍රධාන අධිකරණ වෛද්‍ය විශේෂඥ වෛද්‍ය ටීගඑස්ගදසනායක මහතාගේ ප්‍රධානත්වයෙන්.\nඑහිදී අනාවරණ වූයේ පශ්චාත් මරණ පරීක්ෂණයෙන් අදාළ තරුණයාගේ මරණයට හේතුව නිගමනය කිරීමට නොහැකි බැවින් සිරුරේ කොටස් රජයේ රස පරීක්ෂක වෙත යොමු කරන ලෙසයි.",
       "URL": "https://www.hirunews.lk/146221/මන්ත්‍රී-විමල්ගේ-නිවසේදී-මියගිය-තරුණයාගේ-මරණය-ගැන-විවෘත-තීන්දුවක්",
       "Category": "Local News",
       "Parent URL": "https://www.hirunews.lk/local-news.php?pageID=4820"
}