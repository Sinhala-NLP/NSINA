{
       "Source": "hirunews",
       "Timestamp": "Saturday, 23 July 2022 - 11:00",
       "Headline": "දුම්රිය ගාස්තු සංශෝධනය ක්‍රියාත්මක නොකරන සේවකයින්ට විනය පියවර (වීඩියෝ)",
       "News Content": "අද (23) සිට දුම්රිය ගාස්තු සංශෝධනය ක්‍රියාත්මක කිරීමේදී ඊට පරිබාහිරව ක්‍රියාකරන සේවකයින්ට එරෙහිව විනය ක්‍රියාමාර්ග ගන්නා බව දුම්රිය සාමාන්‍යාධිකාරී ධම්මික ජයසුන්දර ප්‍රකාශ කළා.\nකෙසේ වෙතත් අද සිට දුම්රිය ගාස්තු සංශෝධනය ක්‍රියාත්මක කළ නොහැකි බවයි දුම්රිය ස්ථානාධිපති සංගමය මීට පෙර සඳහන් කළේ.\nඑය ලබන පළවනදා සිට ක්‍රියාත්මක කිරීමට සූදානම් බව එම සංගමයේ සභාපති සුමේධ සෝමරත්න කියා සිටියා.\nපසුගිය බ්‍රහස්පතින්දා භාණ්ඩ සහ මගී ප්‍රවාහන දුම්රිය ගාස්තු ඉහළ නංවමින් ප්‍රවාහන අමාත්‍යාංශය ගැසට් නිවේදනයක් නිකුත් කළා.\nඑහි අවම රුපියල් 10 ක් පැවැති අවම දුම්රිය ගාස්තුව රුපියල් 20 දක්වා ඉහළ දමා තිබූ අතර, දෙවන පන්තිය සඳහා අවම ගාස්තුව රුපියල් 50 ක් ලෙස සහ පළමු පන්තියේ අවම ගාස්තුව රුපියල් 100 ක් ලෙස සංශෝධනය කර තිබුණා.\nපළමු කිලෝමීටර් 10 තුළ එක් කිලෝ මීටරයකට තුන්වන පන්තිය සඳහා රුපියල් 2 යි ශත 60 කින් සහ දෙවන පන්තිය සඳහා රුපියල් 5 යි ශත 20කින් මෙන්ම, පළමු පන්තිය සඳහා රුපියල් 10 ශත 40 කින් දුම්රිය ගාස්තු ඉහළ දැමීම සිදුවන බවයි එම ගැසට් නිවේදනයේ වැඩිදුරටත් දැක්වුණේ.\nඒ අනුව ඉහළ දැමීමට සැළසුම් කර තිබූ දුම්රිය ගාස්තු ඉහළ දැමීමේ ක්‍රමවේදයේ ගැටළු රැසක් මතුව ඇති බවයි දුම්රිය ස්ථානාධිපති සංගමය සඳහන් කළේ. මෙම ගාස්තු වැඩිවීමේ ක්‍රමවේදය තුළ ඇතැම් දුම්රිය ගමනාන්නතවලට නගරාන්තර සීග්‍රගාමී දුම්රිය සඳහා අය කරන ගාස්තුවට වඩා වැඩි ප්‍රමාණයක් සාමාන්‍ය දුම්රියක ගමන් කිරීමේ දී මගීන්ට ගෙවීමට සිදුවන බවද එම සංගමය වැඩිදුරටත් පෙන්වා දුන්නා.\nමෙම තත්වය මත ගාස්තු වැඩිකිරීමේ ක්‍රමවේදයේ පවතින අඩුපාඩු සම්බන්ධයෙන් ප්‍රවාහන අමාත්‍යාංශයේ ලේකම්වරයාද දැනුවත් කර ඇති බවයි දුම්රිය ස්ථානාධිපති සංගමයේ සභාපති සුමේධ සෝමරත්න හිරු ප්‍රවෘත්ති අංශයට කියා සිටියේ.\nසති අන්ත දිනයක් වූ අද, සාමාන්‍ය පරිදි දුම්රිය ධාවනය සිදු කෙරුණා.\nමේ අතර අද අලුයම කොළඹ - කොටුවේ සිට යාපනය බලා ධාවනය වූ නගරාන්තර සීග්‍රගාමී දුම්රියේ රාජකාරි කටයුතුවල නිරතව සිටි දුම්රිය ආරක්ෂක නියාමකවරයෙකුට සිදුකළ පහරදීමක් නිසා ඔහු දුම්රියෙන් පිටතට ඇද වැටීමෙන් ජීවිතක්ෂයට පත්ව ඇති බව පොලිසිය පැවසුවා.",
       "URL": "https://www.hirunews.lk/310729/දුම්රිය-ගාස්තු-සංශෝධනය-ක්‍රියාත්මක-නොකරන-සේවකයින්ට-විනය-පියවර-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=999"
}