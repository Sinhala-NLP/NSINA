{
       "Source": "hirunews",
       "Timestamp": "Monday, 23 April 2018 - 11:16",
       "Headline": "මහසෝන් බලකායේ අමිත් වීරසිංහ ඇතුළු 28 දෙනා යලි රිමාන්ඩ්",
       "News Content": "මහනුවර පොලිස් කොට්ඨාශය තුළ පසුගිය දිනවල සිදු වූ කළහකාරී ක්‍රියා සම්බන්ධයෙන් අත්අඩංගුවට ගැනුනු මහසෝන් බලකායේ ප්‍රධානි අමිත් වීරසිංහ ඇතුළු 28 දෙනා මැයි මස 02 වනදා දක්වා අද (23) යළි රක්ෂිත බන්ධනාගාර ගත කෙරුණා.\nඒ, ඔවුන් තෙල්දෙණිය මහේස්ත්‍රාත් එම්.එච්. ෆරික්ඩීන් හමුවට ඉදිරිපත් කිරීමෙන් පසුවයි.\nසැකකාර අමිත් වීරසිංහ මේ වනවිට අනුරාධපුර රිමාන්ඩ් බන්ධනාගාරයේ රදවා සිටින අතර අනෙක් 27 දෙනා පල්ලෙකැලේ දුම්බර රිමාන්ඩ් බන්ධනාගාරයේ රදවා සිටින බවයි අප වාර්තාකරු කියා සිටියේ.\nදිගන ඇතුළු ප්‍රදේශ කිහිපයක අනර්ථකාරී ක්‍රියා සිදුකිරීම සහ ජනවාර්ගික ගැටුම් ඇති කිරීම ඇතුළු චෝදනා කිහිපයක් යටතේ අමිත් වීරසිංහ ඇතුළු 18 දෙනා අත්අඩංගුවට ගනු ලැබූ අතර එම පිරිසට ප්‍රාදේශීය සභා මන්ත්‍රීවරයෙකුද ඇතුලත්.\nතෙල්දෙණිය ප්‍රදේශයේ වෙළඳසැලක් ගිනි තැබීම ඇතුළු චෝදනා කිහිපයක් යටතේ තවත් 10 දෙනෙකු පසුගිය මාර්තු මස 04 වනදා අත්අඩංගුවට ගනු ලැබුවා.",
       "URL": "https://www.hirunews.lk/189031/මහසෝන්-බලකායේ-අමිත්-වීරසිංහ-ඇතුළු-28-දෙනා-යලි-රිමාන්ඩ්",
       "Category": "Local News",
       "Parent URL": "https://www.hirunews.lk/local-news.php?pageID=3978"
}