{
       "Source": "hirunews",
       "Timestamp": "Thursday, 26 April 2018 - 21:18",
       "Headline": "සරසවි භික්ෂු විරෝධතාවයේදී අත්අඩංගුවට ගත් දසදෙනා රිමාන්ඩ්",
       "News Content": "විශ්ව විද්‍යාල ප්‍රතිපාදන කොමිෂන් සභාවට බලහත්කාරයෙන් ඇතුලුවීමට උත්සාහ කිරීමේ දී අත්අඩංගුවට පත්වූ ශිෂ්‍ය හිමිනමක් ඇතුලු සිසුන් 10 දෙනෙකු ලබන මැයි මස පළමුවනදා දක්වා රක්ෂිත බන්ධනාගාර ගතකර තිබෙනවා.\nඅන්තර් විශ්ව විද්‍යාලයීය භික්ෂු බල මණ්ඩලය සංවිධාන කර තිබු විරෝධතා පාගමනක් අතරතුරයි ඔවුන් කොමිෂන් සභාවට ඇතුලුවීමට උත්සාහ කළේ.\nමෙම විරෝධතා පාගමන විසුරුවා හැරීම සදහා පොලීසිය ජල සහ කදුළු ගෑස් ප්‍රහාර එල්ල කළා.\n2016 සහ 2017 අධ්‍යයන වර්ෂය සදහා බෞද්ධ දර්ශනය විෂයට සිසුන් බදවා ගැනීම නතර කිරීමට උසස් අධ්‍යාපන අමාත්‍යාංශය තීරණය කර ඇති බව පවසමිනුයි ශිෂ්‍ය භික්ෂුන් වහන්සේ ඇතුළු සිසුන් කොළඹ කොටුව දුම්රිය ස්ථානය ඉදිරිපිටින් මෙම විරෝධතා පාගමන ආරම්භ කළේ.\nඒ හේතුවෙන් පුරහල අවට රථ වාහන තදබදයක් ද හට ගත්තා.\nපසුව ඔවුන් පාගමනින් විශ්වවිද්‍යාල ප්‍රතිපාදන කොමිෂන් සභාව අසලට පැමිණි අතර, එහිදී භික්ෂුන් වහන්සේලා සහ සිසුන් බලහත්කාරයෙන් ඊට ඇතුළු වීමට උත්සාහ දැරුවා.\nඑම අවස්ථාවේදීයි පොලීසිය ජල සහ කදුළු ගෑස් ප්‍රහාර එල්ල කරනු ලැබුවේ.\nඑහිදී පොලිසිය සහ සිසුන් අතර උණුසුම්කාරි තත්ත්වයක්ද හට ගත්තා.",
       "URL": "https://www.hirunews.lk/189348/සරසවි-භික්ෂු-විරෝධතාවයේදී-අත්අඩංගුවට-ගත්-දසදෙනා-රිමාන්ඩ්",
       "Category": "Local News",
       "Parent URL": "https://www.hirunews.lk/local-news.php?pageID=3972"
}