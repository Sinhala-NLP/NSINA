{
       "Source": "hirunews",
       "Timestamp": "Monday, 26 April 2021 - 13:58",
       "Headline": "කසළ ගැටලුවට නව විසඳුමක් (වීඩියෝ)",
       "News Content": "අක්‍රමවත් ලෙස කසළ බැහැර කිරීම මුලු මහත් ලෝකයම මුහුණ දෙන ගැටලුවක්.\nමෙම ගැටලුවට විසඳුම් සොයන්න විවිධ පුද්ගලයින්, ආයතන මෙන්ම සංවිධානද උත්සහ කරනවා.\nඅපේම රටේ ක්‍රියාත්මක වන එවන් උත්සහයක් පිළිබඳවයි මේ.\nමෙරට වඩාත්ම නාගරීකරණය වූ පළාත ලෙස සැලකෙන බස්නාහිර පළාතේ දෛනිකව බැහැර කරන කසල ප්‍රමාණය ටොන් තුන්දහසකට අධිකයි.\nඑයින් සියයට 30ක්ම නොදිරන අපද්‍රව්‍ය ගණයට අයත් වනවා.\nප්ලාස්ටික්, පොලිතින්, රබර්, ආදී නොදිරන අපද්‍රව්‍ය අක්‍රමවත්ව පරිසරයට බැහැර කිරීමෙන් සිදු වන්නේ පරිසර දූෂණය පමණක්ම නොවෙයි.\nමිනිසාගේ සෞඛ්‍ය ආරක්ෂාවට මෙන්ම සතා සිව්පාවුන්ගේ සෞඛ්‍ය ආරක්ෂාවට පවා එය තර්ජනයක් වූ අවස්ථා ඕනෑ තරම් දැකිය හැකියි.\nක්‍රමවත් යාන්ත්‍රණයක් යටතේ කසල බැහැර කිරීම සිදුනොවන පෙදෙස් වල පරිසරයට සෘජුවම කසල බැහැර කිරීම විශාල ගෝලීය බලපෑමකට ලක්වන\nකරුණක්.\nඅවිධිමත් ලෙස පරිසරයට කසල බැහැර කිරීම අවම කිරීමට විසඳුමක් ලෙසින් ඇතැම් ප්‍රදේශවල පළාත් පාලන ආයතන විසින් නිවෙස් වලින් බැහැර කරන අපද්‍රව්‍ය වෙන් කර එක්රැස් කිරීමේ ක්‍රියාවලිය ආරම්භ කර තිබෙනවා.\nජාඇල සහ රාගම නගර සභා මගින් එම වැඩපිළිවෙළ වඩාත් ආකර්ෂණීය මුහුණුවරකින් ක්‍රියාත්මක කරන ආකාරයයි මේ.\nමෙම සම්පත් පියස මධ්‍යස්ථානවලදී වෙන් කෙරුණු අපද්‍රව්‍ය මිලට ගනු ලබන්නේ ඔබට ආර්ථික වාසියක් ද අත්කර දෙමින්.\nඑපමණක් නොවෙයි මෙම සම්පත් පියස හරහා ගෘහස්ථ අපද්‍රව්‍ය කළමනාකරණය සඳහා උපදෙස් ද ලබා දෙනවා.\nමෙම ස්ථානයෙන් මිළදී ගන්නා නොදිරන අපද්‍රව්‍ය වලින් කොටසක් යොමු කෙරෙන්නේ ප්‍රතිචක්‍රීකරණය සඳහායි.\nඉතිරි නොදිරන අපද්‍රව්‍ය සමහරක් භාවිත කරමින් විවිධ නිර්මාණ හරහා නගර අලංකරණ කටයුතු සිදුවන්නේද ඒ ඒ නගර සභා සේවකයින්ගේ දෑතින්මයි.\nපරිසර දූෂණය අවම කිරීමට මෙන්ම තම නිවසේ අපද්‍රව්‍ය ක්‍රමවත්ව බැහැර කිරීමට ඇති මෙම නව ව්‍යාපෘතිය කෙරෙහි ජනතාව විශාල උනන්දුවක් දක්වනවා.\nජනතාවගේ ආර්ථිකයද ශක්තිමත් කරමින් සිදුකෙරෙන මෙවැනි වැඩසටහන් රටතුළ තව තවත් ව්‍යාප්ත කිරීම කසළ ගැටළුවට කඩිනම් විසඳුමක් නොවේද?",
       "URL": "https://www.hirunews.lk/269576/කසළ-ගැටලුවට-නව-විසඳුමක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1995"
}