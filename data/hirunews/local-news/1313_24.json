{
       "Source": "hirunews",
       "Timestamp": "Monday, 07 March 2022 - 7:12",
       "Headline": "දිවයින පුරා පාසල් අද ඇරඹේ (වීඩියෝ)",
       "News Content": "දිවයින පුරා රජයේ සහ රජයේ අනුමත පෞද්ගලික පාසල් අද ආරම්භ වනවා.\nඅධ්‍යාපන අමාත්‍යංශය සඳහන් කළේ, සිසුන් විශාල සංඛ්‍යාවක් සිටින පාසල්වල කණ්ඩායම් වශයෙන් සිසුන් කැඳවා අධ්‍යාපන කටයුතු සිදු කරන ලෙස චක්‍රලේඛයක් නිකුත් කර ඇති බවයි.\nඒ අනුව එක් පන්ති කාමරයක සිසුන් 20ත් 40ත් අතර සංඛ්‍යාවක් සිටී නම් එම පන්ති කණ්ඩායම් 2කට වෙන් කර සතියක් හැර සතියක් පැවැත්විය යුතු බව එම චක්‍රලේඛයේ සඳහන්.\nසිසුන් 40ට වැඩි ප්‍රමාණයක් සිටින පන්ති, සිසුන් සංඛ්‍යාව සමාන කොටස් 3කට බෙදා වෙන් කර ඒ ඒ දිනවල හෝ සතිවල දී පැවැත්විය යුතු වනවා.\nකොරෝනා තත්ත්වය සැළකිල්ලට ගනිමින් මෙම පියවරට එළඹි බවයි අධ්‍යාපන අමාත්‍යාංශයේ ලේකම් මහාචාර්ය කපිල පෙරේරා සඳහන් කළේ.\nපාසල් නිවාඩු ලබා දී තිබූ කාලය තුළ කොරෝනා ආසාදිත ළමයින්ගේ අඩුවක් පැවති අතර, යළි පාසල් ආරම්භ කිරීමත් සමඟ එම වෛරසයෙන් දරුවන් ආරක්ෂා කරගැනීමට දෙමාපියන් සහ ගුරුවරුන් සෞඛ්‍ය මාර්ගෝපදේශ සම්බන්ධයෙන් දරුවන් නිරන්තරයෙන් දැනුවත් කිරීම අත්‍යවශ්‍ය බව ළමා රෝග පිළිබඳ විශේෂඥ වෛද්‍ය දීපාල් පෙරේරා ප්‍රකාශ කළා.\nඅද දිවයින පුරා පාසැල් ආරම්භ වීමත් සමඟ ඉන්ධන හිඟය හේතුවෙන් සිය වෘත්තීය කරගෙන යාමට නො හැකි තත්ත්වයක් ඇති වී තිබෙන බව අන්තර් පළාත් පාසල් ළමයින් ප්‍රවාහන සේවා සංගමයේ සභාපති රුවන් ප්‍රසාද් ප්‍රකාශ කළා.\nමේ අතර උසස් පෙළ විභාගයේ පිළිතුරු පත්‍ර ඇගයීම් මධ්‍යස්ථාන ලෙස භාවිත කරන පාසල් කිහිපයක් අද සිට මේ මස 12 වන දා දක්වා වසා තැබෙන බව අධ්‍යාපන අමාත්‍යාංශය සඳහන් කළා.\nඒ අනුව කොළඹ රාජකීය, කෑගල්ල - කෑගලූ විද්‍යාලය , මහනුවර කිංස්වුඩ්, මහනුවර සීතාදේවි බාලිකා විද්‍යාලය, ගාල්ල විද්‍යාලෝක, බදුල්ල ඌව මහා විද්‍යාලය, රත්නපුර ෆර්ගසන් උසස් බාලිකා විද්‍යාලය මෙලෙස වසා තැබෙනු ඇති.",
       "URL": "https://www.hirunews.lk/298831/දිවයින-පුරා-පාසල්-අද-ඇරඹේ-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1313"
}