{
       "Source": "hirunews",
       "Timestamp": "Monday, 05 June 2023 - 14:06",
       "Headline": "විකාශන අධිකාරි පනත ගැන සාකච්ඡාවට විපක්ෂයේ අනුකමිටුව ලබන සතියේ රැස්වෙයි",
       "News Content": "යෝජිත විකාශන අධිකාරී පනත් කෙටුම්පත සම්බන්ධයෙන් අධ්‍යයනය කිරීමට පත් කළ විපක්ෂ එකමුතුවේ විශේෂ අනුකමිටුව ලබන සතියේ රැස්වීමට නියමිතයි.\nඑහි සභාපති පාර්ලිමේන්තු මන්ත්‍රී චරිත හේරත් හිරු ප්‍රවෘත්ති අංශය කළ විමසීමක දී සඳහන් කළේ අද (05) පස්වරුවේ එම අනු කමිටුව රැස්වීමට නියමිතව තිබුණ ද තවත් පාර්ශ්ව කිහිපයක යෝජනා ලබාගත යුතුව ඇති හෙයින් එය ලබන සතියේ රැස්වීමට තීරණය කළ බවයි.\nමෙම පනත් කෙටුම්පතට අදාළව අනුකමිටුව මගින් කරනු ලබන නිරීක්ෂණ ඉදිරියේ දී විපක්ෂ නායකවරයා ඇතුලු විපක්ෂයේ සියලු නායකයන්ට දැනුම්දීමටයි නියමිතව ඇත්තේ.\nඑමෙන්ම පනත් කෙටුම්පත සම්බන්ධයෙන් මෙරට මාධ්‍ය ආයතන ප්‍රධානීන් සමඟ ඉදිරි දිනවල දී සාකච්ඡා කිරීමට මෙම අනුකමිටුව සූදානමින් සිටින බව ද වාර්තා වෙනවා.\nමේ අතර විවිධ පාර්ශ්ව අදහස් පළ කර ඇත්තේ යෝජිත පනත් කෙටුම්පත තුළින් මාධ්‍යයේ යහ පැවැත්මට බලපෑමක් එල්ලවිය හැකි බවයි.",
       "URL": "https://www.hirunews.lk/337095/විකාශන-අධිකාරි-පනත-ගැන-සාකච්ඡාවට-විපක්ෂයේ-අනුකමිටුව-ලබන-සතියේ-රැස්වෙයි",
       "Category": "Local News",
       "Parent URL": "https://www.hirunews.lk/local-news.php?pageID=293"
}