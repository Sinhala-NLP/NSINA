{
       "Source": "hirunews",
       "Timestamp": "Wednesday, 16 November 2022 - 13:05",
       "Headline": "ගම්පහ ප්‍රාථමික විදුහල ඉදිරිපිට වෙඩි තැබීමේ සිද්ධියට සැකකරුවෙකු අත්අඩංගුවට",
       "News Content": "ගම්පහ - මාකෙවිට - සියඹලාපිටිය ප්‍රාථමික විදුහල ඉදිරිපිට දී පුද්ගලයෙකුට වෙඩි තබා තුවාල සිදුකිරීමේ සිද්ධියට ආධාර අනුබල දුන් සැකකරුවෙකු පොලිස් විශේෂ කාර්ය බලකාය විසින් අත්අඩංගුවට ගෙන තිබෙනවා.\nඑම බලකායේ ගෝනහේන කඳවුරේ නිලධාරින්ට ඊයේ (15) ලද තොරතුරකට අනුව මෙලෙස අත්අඩංගුවට ගෙන ඇත්තේ මාකෙවිට ප්‍රදේශයේම පදිංචි 33 හැවිරිදි පුද්ගලයෙකු වන අතර ඔහු සන්තකයේ තිබී හෙරොයින් ග්‍රෑම් 5යි මිලිග්‍රෑම් 120ක් ද සොයා ගැණුනා.\nඊයේ දහවල් යතුරුපැදියකින් පැමිණි දෙදෙනෙකු විසින් මෙලෙස වෙඩි තබා තිබුණේ සිය වැඩිමහල් දරුවා පාසලෙන් රැගෙන යාම සඳහා බිරිද සහ කුඩා දරුවා සමග පැමිණි ගම්පහ - ආරච්චිවත්ත ප්‍රදේශයේ පදිංචි 42 හැවිරිදි පුද්ගලයෙකුට යි.\nමේ වනවිට ගම්පහ මහ රෝහලේ ප්‍රතිකාර ලබන මොහු, 2018 වසරේදී ප්‍රභාත් නිරෝෂන් බාලසූරිය නොහොත් පස් චමින්ද නැමති පුද්ගලයා ඝාතනයේ ඔත්තු බැලීම සම්බන්ධයෙන් චෝදනා එල්ල වී රක්ෂිත බන්ධනාගාර ගතව සිට ඇප මත පැමිණි අයෙක්.\nඑසේම, මොහු විදේශ රටකට පලාගොස් සිටින කෙහෙල්බද්ද පද්මෙ නමැත්තාගේ ගෝලයෙකු බවයි සිද්ධිය සම්බන්ධයෙන් විමර්ශන සිදු කරන පොලිස් නිලධාරියෙකු සඳහන් කළේ.\nමෙම වෙඩි තැබීම අපරාධ කල්ලි සාමාජිකයෙකු වන මාකිලන්ගමුවේ සංජීව නමැත්තා විසින් සිදු කරන්නට ඇති බවට පොලීසිය සැක කරනවා.",
       "URL": "https://www.hirunews.lk/320504/ගම්පහ-ප්‍රාථමික-විදුහල-ඉදිරිපිට-වෙඩි-තැබීමේ-සිද්ධියට-සැකකරුවෙකු-අත්අඩංගුවට",
       "Category": "Local News",
       "Parent URL": "https://www.hirunews.lk/local-news.php?pageID=731"
}