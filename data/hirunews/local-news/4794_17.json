{
       "Source": "hirunews",
       "Timestamp": "Tuesday, 15 November 2016 - 18:27",
       "Headline": "බිරින්දෑවරුන් තුන්දෙනෙකු මියගිය සැමියා ඉල්ලා උසාවියට",
       "News Content": "රිය අනතුරකින් මියගිය 45 හැවිරිදි ඇඟළුම් සේවකයෙකුගේ දේහය භාරගැනීම සඳහා කාන්තාවන් තුන්දෙනෙකු ඉදිරිපත් වීමේ පුවතක් ගම්පහ මහේස්ත්‍රාත් අධිකරණයෙන් අද වාර්තාවුණා.\nපොලීසිය ප්‍රකාශ කළේ මෙම කාන්තාවන් තිදෙනාම අදාළ පුද්ගලයා තමන් සමඟ විවාහ වී සිටි බව විවාහ සහතික මගින් තහවුරු කර ඇති බවයි.\nඑක් අයෙකුට දෙදෙනා බැගින් ඔවුන්ට දරුවන් සයදෙනෙකුද සිටීම විශේෂත්වයක්.\nඅදාළ පුද්ගලයා මියයන අවස්ථාව වනවිට ජීවත්වී ඇත්තේ ගම්පහ මල්වතු හිරිපිටිය ප්‍රදේශයේ පදිංචිව සිටි බිරිඳගේ නිවසේයි.\nඔහු විවාහ කරගෙන සිටි අනෙක් කාන්තාවන් දෙදෙනා රඹුක්කන සහ දැරණියගල ප්‍රදේශවල පදිංචිකාරිණියන්.\nනීතීඥවරුන් තුන්දෙනෙකු මගින් අධිකරණයට කරුණු දක්වමින් එම කාන්තාවන් මියගිය පුද්ගලයාගේ දේහය භාරගැනීමට අද අධිකරණයට පැමිණ සිටි අතර, ගම්පහ අතිරේක මහේස්ත්‍රාත් ලලිත් කන්නන්ගර ප්‍රකාශ කර ඇත්තේ දරුවන් සයදෙනාට අගතියක් නොවන පරිදි දේහය පිළිබඳ අවසන් කටයුතු සිදුකළ යුතු බවයි.\nඒ අනුව සියලූදෙනා එක්වී සාකච්ඡා කර එම තීරණය හෙට අධිකරණයට දැනුම්දෙන ලෙස මහේස්ත්‍රාත්වරයා ඔවුන්ට නියෝග කර තිබෙනවා.\nඑතෙක් දේහය ගම්පහ රෝහලේ මෘත ශරීරාගාරයේ තැන්පත් කරන ලෙසද එහිදී නියෝග කෙරුණා.",
       "URL": "https://www.hirunews.lk/147609/බිරින්දෑවරුන්-තුන්දෙනෙකු-මියගිය-සැමියා-ඉල්ලා-උසාවියට",
       "Category": "Local News",
       "Parent URL": "https://www.hirunews.lk/local-news.php?pageID=4794"
}