{
       "Source": "hirunews",
       "Timestamp": "Monday, 13 June 2022 - 17:24",
       "Headline": "කොළඹ සහ අවට ඉන්ෆ්ලුවන්සා රෝගීන් වාර්තා වීමේ වැඩි වීමක්! ඒ අතර බහුතරය දරුවන් - විශේෂඥ වෛද්‍ය දීපාල් පෙරේරා  (වීඩියෝ)",
       "News Content": "මේ දිනවල කොළඹ සහ ඒ අවට ප්‍රදේශවල ඉන්ෆ්ලුවන්සා රෝගීන් වාර්තා වීමේ වැඩි වීමක් දක්නට ලැබෙන බව රිජ්වේ ආර්යා ළමා රෝහලේ විශේෂඥ වෛද්‍ය දීපාල් පෙරේරා ප්‍රකාශ කරනවා.\nඑලෙස වාර්තාවන රෝගීන්ගෙන් බහුතරයක් පාසල් සහ පෙර පාසල් වයසේ ළමුන් වන බවයි විශේෂඥ වෛද්‍යවරයා ප්‍රකාශ කරන්නේ.\nඑම රෝගී දරුවන්ගේ රෝග ලක්ෂණ අතර උණ, ඇඟපත වේදනාව, කැස්ස, හෙම්බිරිස්සාව වැනි රෝග ලක්ෂණ මූලිකව ම වාර්තා වුවත් ෆිට් එක වැනි තත්ත්වයන් ස්මතු වූ ළමුන් පවා වාර්තා වන බවයි විශේෂඥ වෛද්‍යවරයා සඳහන් කළේ.\nඑබැවින් සමාජ දුරස්ථභාවය, දෑත් සේදීම වැනි සෞඛ්‍ය පුරුදු අඛණ්ඩව පවත්වා ගෙන්නා ලෙසයි වෛද්‍යවරයා දරුවන්ගෙන් සහ දෙමාපියන්ගෙන් ඉල්ලා සිටින්නේ.\nඑලෙස ම රෝහල්, පාසල්, දිවා සුරැකුම් මධ්‍යස්ථන, පොදු ප්‍රවාහනය ආදී විශාල පිරිසක් ගැවසෙන ස්ථානවලදී මුව ආවරණ භාවිත කරන ලෙස ද විශේෂඥ වෛද්‍යවරයා ඉල්ලා සිටිනවා.\nතව ද ඉන්ෆ්ලුවන්සා රෝග තත්ත්වයට දරුවන් ගොදුරු වූ දරුවන්ට නියමිත මාත්‍රාවට පැරසිටමෝල් ඖෂධය ලබා දෙන ලෙසත්, ශරීර උෂ්ණත්වය අඩු කිරීම සඳහා මද රස්නය සහිත ජලයෙන් ශරීරය තෙමන ලෙසත්, එසේත් උණ තත්ත්වය අඩු නොවන්නේ නැති නම් හා ස්වසන අපහසුතාවක් ඇති වුවහොත් දරුවා වහා ම රෝහල වෙත යොමු කරන ලෙස ද ඔහු ඉල්ලා සිටිනවා.\nතව ද රිජ්වේ ආර්‍යා ළමා රෝහලේ ඖෂධවලට අමතරව උග්‍ර ආහාර අර්බුදයක් ද පැන නැඟී ඇති බව පසුගිය දිනවල වාර්තා වුණා.\nඒ සම්බන්ධයෙන් අදහස් දැක් වූ විශේෂඥ වෛද්‍යවරයා කියා සිටියේ, \" මේ දිනවල රිජ්වේ ආර්යා ළමා රෝහලේ ළමයි අතර පෝෂණය ගැන යම්කිසි සංගණනයක් අපි කරගෙන යනවා. ඒ මගින් දැනගත්ත කාරණා අනුව සමහර අයට මන්දපෝෂණ තත්ත්වයන් තිබෙන බව අපට වාර්තා වුණා. මේකට හේතුකාරක බොහොමයක් තිබෙනවා. අපේ දෙමව්පියන් පිටරටින් ගෙන එන ආහාර පිළිබඳව විශ්වාසය තියාගෙන ඉන්නවා. එය නෙමේ විය යුත්තේ\" යනුවෙන්.\nඑලෙස ම දරුවන් මන්දපෝෂණ තත්ත්වයකට මුහුණ පා ඇත් ද යන්න හඳුනා ගැනීමට, දරුවන්ගේ වසයට සරිලන උස සහ බර තිබෙනවා දැයි පරීක්ෂා සහගතවන ලෙස දෙමාපියන්ගෙන් වෛද්‍යවරයා ඉල්ලා සිටියා.\nඊට අමතරව දරුවා මලානික තත්ත්වයකට හෝ සුදුමැලි වනවා නම් හෝ ඇස්වල ලප තිබෙනවානම් දරුවා සම්බන්ධයෙන් සැලකිලිමත්වන ලෙස ද වෛද්‍යවරයා ඉල්ලා සිටියා.\nඑමෙන් ම දරුවන්ට කොස්, පොළොස්, කොස් ඇට, මඤ්ඤොක්කා, බතල, කොළ වර්ග, වට්ටක්කා වැනි කහපාට එළවළු වර්ග දරුවන්ට දෙන ලෙසත්, කෙටි ආහාර වර්ග දරුවන්ට ලබා දීමෙන් වලකින ලෙසත්, වෛද්‍යවරයා කියා සිටියා.\nතව ද හාල්මැස්සන්, බිත්තර, බණ්ඩක්කා වැනි ආහාර දරුවන්ට ලබා දෙන ලෙසත්, හැකි උපරිම අයුරින් කුඩා දරුවන්ට මව්කිරි ලබා දෙන ලෙසත් වෛද්‍යවරයා දෙමාපියන්ගෙන් ඉල්ලා සිටියා.",
       "URL": "https://www.hirunews.lk/307043/කොළඹ-සහ-අවට-ඉන්ෆ්ලුවන්සා-රෝගීන්-වාර්තා-වීමේ-වැඩි-වීමක්-ඒ-අතර-බහුතරය-දරුවන්-විශේෂඥ-වෛද්‍ය-දීපාල්-පෙරේරා-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1097"
}