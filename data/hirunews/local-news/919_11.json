{
       "Source": "hirunews",
       "Timestamp": "Tuesday, 23 August 2022 - 18:36",
       "Headline": "කෝටි 5 1/2ක අගරු චෙක්පත් දුන්නැයි සමාගමක අධ්‍යක්ෂවරු දෙදෙනෙක් රිමාන්ඩ්",
       "News Content": "අමෙරිකානු ඩොලර් ලබා දෙන බවට පවසා රුපියල් කෝටි 5 1/2ක මුදලක් වංචා කළ බවට චෝදනා ලද මෙරට ප්‍රධාන පෙළේ පෞද්ගලික සමාගමක් වන එන්ටස්ට් හෝල්ඩින්ග්ස්හි අධ්‍යක්ෂවරුන් දෙදෙනෙක් ලබන 31 වැනි දා දක්වා රක්ෂිත බන්ධනාගාරගත කිරීමට කොටුව මහේස්ත්‍රාත් තිළිණ ගමගේ ඊයේ (22) නියෝග කළා.\nමෙලෙස රක්ෂිත බන්ධනාගාර ගත කරන ලද්දේ, අදාළ සමාගමේ අධ්‍යක්ෂවරුන් දෙදෙනෙක් වන ධර්මප්‍රිය බණ්ඩාර දසනායක හා අනුෂ්කි සමාධි ප්‍රනාන්දු යන අයයි.\nසිද්ධියට සම්බන්ධ අධ්‍යක්ෂවරුන් දෙදෙනා කොළඹ තරු පහේ හෝටලයක රැඳී සිටිය දී අපරාධ පරීක්ෂණ දෙපාර්තමේන්තුව විසින් ඊයේ (22) අත්අඩංගුවට ගත් අතර පසුව අධිකරණයට ඉදිරිපත් කෙරුණා.\nසැකකරුවන් දෙදෙනා අධිකරණය වෙත ඉදිරිපත් කළ අපරාධ පරීක්ෂණ දෙපාර්තමේන්තුව අධිකරණයට දන්වා සිටියේ, මෙම සැකකරුවන් දෙදෙනා විසින් අමෙරිකානු ඩොලර් ලබා දෙන බවට පවසමින් අගරු චෙක්පත් දෙකක් ලබා දී ඇති බවයි.\nමොවුන් දෙදෙනාට එරෙහිව මෙම චෝදනාව එල්ල වී තිබුණේ මීට වසර පහකට පෙර වන අතර, එවක දී එම පැමිණිල්ල ගොනු කිරීමට කටයුතු කර තිබුණේ, චමත්කා හෝල්ඩින්ග්ස්හි අධ්‍යක්ෂවරයෙක් වන ගාර්ෂියා පුංචිහේවා විසින්.\nමේ අතර මෙම සැකකාර අධ්‍යක්ෂවරුන් දෙදෙනා අත්අඩංගුවට ගන්නා අවස්ථාවේ දී, සැකකරුවන් විසින් අපරාධ පරීක්ෂණ දෙපාර්තමේන්තු නිලධාරීන්ට තර්ජනය කළ බව ද අපරාධ පරීක්ෂණ දෙපාර්තමේන්තුව අධිකරණයට දන්වා සිටියා.\nකෙසේ නමුත්, සැකකරුවන් වෙනුවෙන් අධිකරණයේ පෙනී සිටි නීතිඥවරුන් අධිකරණයට දන්වා සිටියේ තම සේවා දායකයා වන සැකකරු දරුණු පිළිකා රෝගියෙකු බවත්, ඒ වෙනුවෙන් ප්‍රතිකාර ලබන බවයි.\nමෙම සිද්ධියේ සැකකාරිය මොළයේ ශල්‍යකර්මයක් සිදු කළ අයෙක් වන අතර, මෙම මුදලින් කොටසක් ගෙවීම සඳහා එකඟතාව පළ කර තිබෙන බවත්, එබැවින් සැකකරුවන් සුදුසු ඇපයක් මත මුදා හරින ලෙසත් සැකකරුවන් වෙනුවෙන් පෙනී සිටි නීතිඥයන් අධිකරණයෙන් ඉල්ලා සිටියා.\nමූලාශ්‍රය: ලංකාදීප 2022.08.23",
       "URL": "https://www.hirunews.lk/313554/කෝටි-5-1-2ක-අගරු-චෙක්පත්-දුන්නැයි-සමාගමක-අධ්‍යක්ෂවරු-දෙදෙනෙක්-රිමාන්ඩ්",
       "Category": "Local News",
       "Parent URL": "https://www.hirunews.lk/local-news.php?pageID=919"
}