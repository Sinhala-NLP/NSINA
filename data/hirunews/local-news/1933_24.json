{
       "Source": "hirunews",
       "Timestamp": "Sunday, 23 May 2021 - 18:47",
       "Headline": "සේරුවාවිල රජමහා විහාරයේ විහාරාධිපති හිමියන් පත් කිරීම අධිකරණය නියෝග අනුව",
       "News Content": "ඓතිහාසික සේරුවිල මංගල රජමහා විහාරයේ විහාරාධිපති හිමියන් පත් කිරීමේදී අධිකරණය ලබාදී ඇති නියෝගය ප්‍රකාරව කටයුතු කරන බව බුද්ධ ශාසන අමාත්‍යාංශයේ ලේකම් කපිල ගුණවර්ධන ප්‍රකාශ කළා.\nපූජ්‍ය අලුදෙණියේ සුබෝදි හිමියන් ඓතිහාසික සේරුවිල මංගල රජමහා විහාරයේ විහාරාධිපති හිමියන් ලෙස පත්වීමට එරෙහි ක්‍රියාවන් වළක්වාලන වාරණ නියෝගයක්, කොළඹ දිසා අධිකරණය විසින් නිකුත් කර තිබුණේ පෙරේදා දිනයේදීයි.\nඅමරපුර ශ්‍රී කළ්‍යානි වංශ පාර්ශවයේ මහානායක අතිපූජ්‍ය දොඩම්පහල චන්ද්‍රසිරි නාහිමියන් වෙත සහ තවත් ස්වාමින් වහන්සේ සිව් නමකට අදාළ වාරණ නියෝගය නිකුත් කර තිබුණා.\nමෙම වාරණ නියෝගය නිකුත් කළ සෙසු ස්වාමින් වහන්සේලා වන්නේ පූජ්‍ය කොටපොල අමරකිත්ති, පූජ්‍ය කපුගොල්ලෑවේ ආනන්ද කිත්ති, පූජ්‍ය හම්බෙගමුවේ අස්සජි සහ පූජ්‍ය බලංගොඩ ධම්මාලෝක යන හිමිවරුන්.\nමීට අමතරව, පූජ්‍ය අලුදෙනියේ සුබෝධි හිමියන් විහාරාධිපති වශයෙන් කටයුතු කිරීමට බාධා කිරීම්, අවහිර කිරීම් සහ විහාරස්ථානයේ පරිපාලන කටයුතුවලට මැදිහත්වීම වළක්වාලමින් ද වාරණ නියෝගයක් නිකුත් කර තිබෙනවා.\nමෙම වාරණ නියෝග පිළිබඳව බෞද්ධ කටයුතු කොමසාරිස්වරයාට දැන ගැනීම පිණිස එම නියෝග වල පිටපත් නිකුත් කරන ලෙසට ද කොළඹ අතිරේක දිසා විනිසුරු කල්හාරි ලියනගේ  නියෝග කර තිබුණා.\nපැමිණිලිකරුවන් සිය පැමිණිල්ල මගින් පෙන්වා දී ඇත්තේ ඓතිහාසික සේරුවිල මංගල රජමහා විහාරස්ථානය සම්බන්ධයෙන් විශේෂ විහාර සම්ප්‍රදායක් අදාල වන බවයි.\nඑය පෙර නඩු තීන්දු මගින් ද ලේඛන සහ අමරපුර කල්‍යාණිවංශ පාර්ශවයේ  ව්‍යවස්ථාව මගින් ද පිළිගෙන ඇති නීති තත්ත්වයක් බවත් පෙන්වා දී තිබුණා.\nසේරුවිල මංගල රජමහා විහාරf්ය චෛත්‍ය වර්ධන සමිතිය විසින් පූජ්‍ය අලුදෙණියේ සුබෝදි හිමිපාණන් විහාරාධිපති ධුරයට පත් කිරීම නීත්‍යානුකූල බවත් ඊට පටහැනි කවර හෝ පත් කිරීමක් නීතිය ඉදිරියේ අවලංගු වන බවත්, පැමිණිලි පාර්ශවයේ නීතිඥවරුන් නඩු විභාගයේදී පෙන්වා දී තිබෙනවා.\nඒ අනුව, විහාරාධිපති හිමිවරුන් පත් කිරීමේ සේරුවිල විහාර සම්ප්‍රදායට අනුව පූජ්‍ය අලුදෙණියේ සුබෝධි හිමියන් පසුගියදා සේරුවිල විහාරස්ථානයේ විහාරාධිපති ධුරයට පත්කරනු ලැබුවා.\nඒ සේරුවිල මංගල රජමහා විහාරාධිපති පූජ්‍ය මුංහේනේ මෙත්තාරාම නාහිමියන්, ඉන්දියාවේ රෝහලක ප්‍රතිකාර ලබමින් සිටියදී කොරෝනා ආසාදනය වී අපවත් වීමත් සමගයි. නඩුව යළි ලබන මස 4 වනදා කැඳවීමට නියමිතයි.",
       "URL": "https://www.hirunews.lk/272233/සේරුවාවිල-රජමහා-විහාරයේ-විහාරාධිපති-හිමියන්-පත්-කිරීම-අධිකරණය-නියෝග-අනුව",
       "Category": "Local News",
       "Parent URL": "https://www.hirunews.lk/local-news.php?pageID=1933"
}