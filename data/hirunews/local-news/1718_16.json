{
       "Source": "hirunews",
       "Timestamp": "Wednesday, 01 September 2021 - 8:39",
       "Headline": "කිලෝ 290 ක හෙරොයින් කොස්ගොඩ සුජීගේ බවට සැක",
       "News Content": "ගැඹුරු මුහුදේ සිදුකළ මෙහෙයුමකදී ජාත්‍යන්තර මුහුදේ සිට රැගෙන එනු ලැබූ රුපියල් මිලියන 2,321 කට අධික වටිනාකමකින් යුත් හෙරොයින් කිලෝග්‍රෑම් 290 මෙරටට එවා ඇත්තේ සංවිධානාත්මක අපරාධකල්ලි සාමාජිකයෙකු මෙන්ම මත්ද්‍රව්‍ය ජාවාරම්කරුවෙකු ද වන දැනට ඩුබායි රාජ්‍යයේ සැඟව සිටින කොස්ගොඩ සුජී නැමැත්තා බවට පොලීසිය සැක පළ කරනවා.\nමොහු විසින් ජාත්‍යන්තර මත්ද්‍රව්‍ය ජාවාරම්කරුවන් සමඟ සම්බන්ධ වෙමින් මෙරට මුහුදු තීරය වෙත මෙම මත්ද්‍රව්‍ය තොගය එවා ඇත්තේ බහුදින යාත්‍රාවකින්. ජාත්‍යන්තර ජාවාරම්කරුවන් බහුදින යාත්‍රාවට මෙම මත්ද්‍රව්‍ය තොගය පටවා ඇත්තේ මාලදිවයින් මුහුදේදී බව විමර්ශනවලදී අනාවරණ වී තිබෙනවා.\nනාවික හමුදාව, වෙරළාරක්ෂක දෙපාර්තමේන්තුව එක්ව පෙරේදා සිදුකළ විශේෂ සෝදිසි මෙහෙයුමකදී මුහුදු මාර්ගයෙන් මෙරටට ගෙන ඒමට උත්සාහ කළ හෙරොයින් මත්ද්‍රව්‍ය කිලෝග්‍රෑම් 290යි ග්‍රෑම් 200ක් සමඟ සැකකරුවන් 5 දෙනෙකු අත්අඩංගුවට ගත්තා.\nඔවුන් අවුරුදු 30ත්, 37ත් අතර වයස්වල පසුවන අහුංගල්ල, බලපිටිය සහ හබරාදූව යන ප්‍රදේශවල පදිංචිකරුවන්. මෙම හෙරොයින් තොගය උර 10ක පාර්සල් 259ක් ලෙස සකස් කර  බහුදින ධීවර යාත්‍රාවේ සූක්ෂමව අසුරා තබා තිබෙනවා.\nනාවික හමුදාවේ උසස් නිලධාරියෙකු සඳහන් කළේ අදාළ බහුදින යාත්‍රාව බේරුවල ධීවර වරායේ සිට ගැඹුරු මුහුදට යාත්‍රා කර ඇත්තේ පසුගිය ජුලි මස 30 වන දා බවයි.",
       "URL": "https://www.hirunews.lk/281079/කිලෝ-290-ක-හෙරොයින්-කොස්ගොඩ-සුජීගේ-බවට-සැක",
       "Category": "Local News",
       "Parent URL": "https://www.hirunews.lk/local-news.php?pageID=1718"
}