{
       "Source": "hirunews",
       "Timestamp": "Friday, 15 January 2021 - 20:09",
       "Headline": "ශ්‍රී ලංකා - එංගලන්ත ක්‍රිකට් කණ්ඩායම් නවාතැන් ගත් හෝටලයේ සේවකයන් දෙදෙනෙකුටත් කොරෝනා (වීඩියෝ)",
       "News Content": "ශ්‍රී ලංකා ක්‍රිකට් කණ්ඩායමේ සහ සංචාරක එංගලන්ත කණ්ඩායමේ ක්‍රීඩකයින් රැඳී සිටින ගාල්ල ලයිට් හවුස් හෝටලයේ මුළුතැන්ගෙයි සේවය කරන පුද්ගලයින් දෙදෙනෙකුට කොරෝනා වෛරසය ආසාදනය වී තිබෙනවා.\nඔවුන් වැලිගම සහ රත්ගම ප්‍රදේශවල පදිංචිකරුවන්. මේ සම්බන්ධයෙන් අප ශ්‍රී ලංකා ක්‍රිකට් ආයතනයේ සභාපති ශම්මි සිල්වාගෙන් විමසීමක් කළා.\nඔහු සඳහන් කළේ මෙම සිදුවීමෙන් ශ්‍රී ලංකා ක්‍රිකට් කණ්ඩායමට හෝ එංගලන්ත ක්‍රිකට් කණ්ඩායමට කිසිදු බලබෑමත් ඇති නොවන බවයි.\nඑමගින් එංගලන්ත ශ්‍රී ලංකා ටෙස්ට් ක්‍රිකට් තරගාවලියේ ජෛව බුබුලට කිසිදු බලපෑමක් නොවන බව ශ්‍රී ලංකා ක්‍රිකට් සභාපතිවරයා වැඩිදුරටත් සඳහන් කළා.\nමේ අතර කොරෝනා ආසාදිතයින් 320 දෙනෙකු අද දිනයේදී මෙරටින් හඳුනා ගත් බව යුද හමුදාපති ජෙනරාල් ශවේන්ද්‍ර සිල්වා ප්‍රකාශ කළා.\nඒ සමග මෙරටින් වාර්තාවන සමස්ත කොරෝනා ආසාදිතයින් සංඛ්‍යාව 51,219ක් දක්වා ඉහළ ගියා.\nඑසේම, පුද්ගලයින් 512 දෙනෙකු අද සුවය ලැබූ අතර ඒ අනුව සුවය ලැබූ සමස්ත පුද්ගලයින් සංඛ්‍යාව සටහන් වන්නේ 44,259ක් ලෙසයි.",
       "URL": "https://www.hirunews.lk/259811/ශ්‍රී-ලංකා-එංගලන්ත-ක්‍රිකට්-කණ්ඩායම්-නවාතැන්-ගත්-හෝටලයේ-සේවකයන්-දෙදෙනෙකුටත්-කොරෝනා-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2209"
}