{
       "Source": "hirunews",
       "Timestamp": "Sunday, 31 January 2016 - 18:50",
       "Headline": "හෝමාගම අධිකරණය අසළ කලහ කළ සිව් දෙනා රිමාන්ඩ්",
       "News Content": "හෝමාගම මහේස්ත්‍රාත් අධිකරණය ඉදිරිපිට කලහකාරී බවට හැසිරුණු බවට අත්අඩංගුවට ගත් හතර දෙනා පෙබරවාරි මස 9 වන දා දක්වා රක්ෂිත බන්ධනාගාර ගත කර තිබෙනවා.\nඒ සැකකරුවන් අද හෝමාගම වැඩබලන මහේස්ත්‍රාත් සුදර්ශන සූරියප්පෙරුම හමුවට ඉදිරිපත් කිරීමෙන් පසුවයි.\nපෙබරවාරි මස 9 වන දා මොවුන් හදුනා ගැනීමේ පෙරට්ටුවක් සදහා ඉදිරිපත් කරන ලෙස ද වැබලන මහේස්ත්‍රාත්වරයා නියෝග කළා.\nමෙලෙස රක්ෂිත බන්ධනාගාර ගත කෙරුණු සිව් දෙනා අතර ත්‍රිරෝද රථ රියදුරන් දෙදෙනෙකු ද වන බව සදහන්.\nපසුගිය 26 වන දා හෝමාගම මහේස්ත්‍රාත් අධිකරණය ඉදිරිපිට දී කලහකාරී ලෙස හැසිරීම සම්බන්ධයෙන් එම ප්‍රදේශයේ පදිංචි මෙම සැකකරුවන් අත්අඩංගුවට ගැනුණේ ඊයේ දිනයේදියි.\nමාධ්‍යවේදී ප්‍රගීත් එක්නැලිගොඩගේ අතුරුදන්වීමට අදාළ නඩු විභාගයේදී අධිකරණයට  අපහාස කිරීමේ චෝදනාව මත අත්අඩංගුවට ගත් බොදුබල සේනා සංවිධානයේ මහ ලේකම් ගලගොඩඅත්තේ ඥාණසාර හිමියන් රක්ෂිත බන්ධනාගාර ගතකළ පසු මෙම පිරිස ඇතුලූ ගිහි පැවිදි කණ්ඩායමක් අධිකරණ භූමියේ කළහකාරී ලෙස හැසිරුණා.\nඅධිකරණ භූමිය ඉදිරිපිට කලහකාරී ලෙස හැසිරුණු පිරිස් අත්අඩංගුවට ගෙන අධිකරණයට ඉදිරිපත් කරන ලෙස පසුව මහේස්ත්‍රාත්වරයා නියෝගයක් ද ලබාදී තිබුණා.",
       "URL": "https://www.hirunews.lk/125156/හෝමාගම-අධිකරණය-අසළ-කලහ-කළ-සිව්-දෙනා-රිමාන්ඩ්",
       "Category": "Local News",
       "Parent URL": "https://www.hirunews.lk/local-news.php?pageID=5188"
}