{
       "Source": "hirunews",
       "Timestamp": "Wednesday, 22 December 2021 - 12:00",
       "Headline": "එළවළු සොරකම් කළ එක ම පවුලක හත් දෙනෙකු අත් අඩංගුවට",
       "News Content": "මේ දිනවල සෑම අංශයක් කෙරෙහි ම බල පා ඇති ආර්ථික අර්බුදයෙන් ගැලවීම රටේ සාමාන්‍ය ජනයාට මහත් අපහසු කාරණයක් බවට පත් වී තිබෙනවා.\nඉකුත් දිනක දී ආහාරය සඳහා පොල් සම්බෝලයක් සාදා ගැනීම සඳහා යාබද වත්තකින් පොල් ගෙඩියක් සොරා ගත් මිනිසෙකුට නිරුවත් කර ඇවිද්දූ වතු අධිකාරිවරයෙකුගේ සිද්ධියක් ද වාර්තා වුණා.\nමෙවැනි පසුබිමක දී වැලිමඩ එක ම පවුලේ හත් දෙනෙකු හේන්වල එළවළු සොරකමේ ගිය සිදුවීමක් ද වාර්තා වෙනවා.\nඔවුන් වැලිමඩ - දිකාපිටිය හා කහටපිටිය ප්‍රදේශවල ගොවිබිම්වලිනුයි මෙසේ එළවළු සොරාගෙන ඇත්තේ.\nගම්වාසින් විසින් මොවුන් ව අල්ලා පොලිසියට බාර දී ඇති බව වාර්තා වෙන අතර, සැකකරුවන් අතර මව,පියා සහ  පුතා ද සිටින බව පොලිසිය වාර්තා කරනවා.\nමොවුන් විසින් සොරාගත් ඇත්තේ, කරවිල, වම්බටු, තක්කාලි හා වට්ටක්කා ඇතුළු එළවළු වර්ග රැසක්.",
       "URL": "https://www.hirunews.lk/291800/එළවළු-සොරකම්-කළ-එක-ම-පවුලක-හත්-දෙනෙකු-අත්-අඩංගුවට",
       "Category": "Local News",
       "Parent URL": "https://www.hirunews.lk/local-news.php?pageID=1477"
}