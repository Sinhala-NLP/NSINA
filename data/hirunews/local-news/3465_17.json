{
       "Source": "hirunews",
       "Timestamp": "Friday, 08 March 2019 - 14:54",
       "Headline": "රුධිර සාම්පල වෙනස් කිරීමට පොලිස් කොස්තාල්පල්වරයෙකුට අල්ලස් දීමට තැත්කළ අයෙක් අත්අඩංගුවේ",
       "News Content": "පොලිස් කොස්තාල්පරයෙකුට රුපියල් ලක්ෂ දෙකක අල්ලසක් ලබාදීමට තැත් කළ පුද්ගලයෙකු අල්ලස් හෝ දූෂණ චෝදනා විමර්ශන කොමිෂන් සභාවේ නිලධාරීන් ඊයේ (07) අත්අඩංගුවට ගෙන තිබෙනවා.\nකාන්තාවක් අපයෝජනයට ලක් කිරීමේ සිද්ධියකට අදාළව ඩී.එන්.ඒ. වාර්තාවක් ලබාගැනීම සඳහා සිදුකරන පරීක්ෂණයක රුධිර සාම්පලය වෙනස් කිරීම සඳහා සැකකරු විසින් මෙම අල්ලස් මුදල ලබා දීමට උත්සාහ කර ඇති බව සඳහන්.\nමොණරාගල මහාධිකරණයේ වැසිකිළිය තුළ දී සැකකරු අල්ලස් මුදලින් රුපියල් අනූ දහසක අතිකාරමක් ලබාදෙන අවස්ථාවේදීයි මෙලෙස අත්අඩංගුවට ගෙන ඇත්තේ.\nඅත්අඩංගුවට ගැනුණු පුද්ගලයා වැල්ලවාය ප්‍රදේශයේ පදිංචි 34 හැවිරිදි අයෙක් බවයි වැල්ලවාය පොලිසිය සඳහන් කළේ.\nසැකකරුගේ බිරිඳගේ නැඟණිය වූ 16 හැවිරිදි බාල වයස්කාර දැරියක් 2016 වසරේදී සැකකරු විසින් දූෂණය කර ඇති අතර පසුව ඇය දරුවෙකු ප්‍රසූත කර තිබෙනවා.\nසැකකරු විසින් අදාල බාල වයස්කාර දැරිය දූෂණය කර ඇති බවට පරීක්ෂණ වලදී අනාවරණය වී ඇති අතර සිද්ධිය සම්බන්ධයෙන් සිදුකෙරන නඩු කටයුත්තකට අදාලව ඩී.එන්.ඒ. වාර්තාවක් ලබාගැනීම සඳහා සිදුකරන පරීක්ෂණයක රුධිර සාම්පලය වෙනස් කිරීමට සැකකරු මෙලෙස අල්ලස් මුදල ලබාදීමට උත්සහ කර ඇති බව සඳහන්.\nඅල්ලස් හෝ දූෂණ චෝදනා විමර්ශන කොමිෂන් සභාවේ නිලධාරීන් විසින් අත්අඩංගුවට ගැනුණු සැකකරු අද (08) දින මොණරාගල අධිකරණයට ඉදිරිපත් කිරීමට නියමිතව තිබුණා.",
       "URL": "https://www.hirunews.lk/211973/රුධිර-සාම්පල-වෙනස්-කිරීමට-පොලිස්-කොස්තාල්පල්වරයෙකුට-අල්ලස්-දීමට-තැත්කළ-අයෙක්-අත්අඩංගුවේ",
       "Category": "Local News",
       "Parent URL": "https://www.hirunews.lk/local-news.php?pageID=3465"
}