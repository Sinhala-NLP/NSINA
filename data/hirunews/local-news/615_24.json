{
       "Source": "hirunews",
       "Timestamp": "Sunday, 08 January 2023 - 13:59",
       "Headline": "බණ්ඩාරනායක සැමරුම් දෙකක් (වීඩියෝ)",
       "News Content": "ශ්‍රී ලංකා නිදහස් පක්ෂයේ නිර්මාතෘ එස්.ඩබ්ලිව්.ආර්.ඩී. බණ්ඩාරනායකයන්ගේ 124 වන ජන්ම දින ප්‍රධාන සැමරුම් අද (08) ස්ථාන දෙකක දී පැවැත්වුණා.\nහිටපු ජනාධිපතිනි චන්ද්‍රිකා බණ්ඩාරනායක කුමාරණතුංග සිය පියාණන් වූ හිටපු අග්‍රාමාත්‍ය එස්.ඩබ්ලිව්.ආර්.ඩී. බණ්ඩාරනායකයන්ගේ ගුණ සැමරුමට එක්වූයේ ගාලු මුවදොර බණ්ඩාරනායක පිළිරුව අභියසදියි.\nමෙම අවස්ථාවට ශ්‍රී ලංකා නිදහස් පක්ෂයේ සිට ආණ්ඩුවට සහාය පළ කළ අමාත්‍ය මහින්ද අමරවීර, පාර්ලිමේන්තු මන්ත්‍රීවරුන් වන දුමින්ද දිසානායක, චන්දිම වීරක්කොඩි, කුමාර වෙල්ගම මෙන්ම ඩලස් අලහප්පෙරුමගේ පාර්ශ්වය නියෝජනය කරන පාර්ලිමේන්තු මන්ත්‍රී මහාචාර්ය ජී.එල්.පීරිස්, අග්‍රාමාත්‍ය දිනේෂ් ගුණවර්ධන ද එක්ව සිටීම විශේෂත්වයක්.\nමේ අතර ශ්‍රී ලංකා නිදහස් පක්ෂ මූලස්ථානයේ ද බණ්ඩාරනායක ගුණ සමරුවක් පැවැත්වුණේ එහි සභාපති හිටපු ජනාධිපති මෛත්‍රිපාල සිරිසේනගේ ප්‍රධානත්වයෙන්.\nඊට පක්ෂ මහලේකම් පාර්ලිමේන්තු මන්ත්‍රී දයාසිරි ජයසේකර ඇතුලු පිරිසක් එක්ව සිටියා.",
       "URL": "https://www.hirunews.lk/324545/බණ්ඩාරනායක-සැමරුම්-දෙකක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=615"
}