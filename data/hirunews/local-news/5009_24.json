{
       "Source": "hirunews",
       "Timestamp": "Sunday, 12 June 2016 - 12:54",
       "Headline": "සාලාවට මිලියන 100ක්",
       "News Content": "කොස්ගම - සාලාව යුද හමුදා කදවුරේ සිදුවූ පිපිරීමෙන් හානියට පත්  නිවාස හිමිකරුවන්ට තාවකාලික දීමනා මුදල් ගෙවීම සදහා රුපියල් මිලියන 100 ක මුදලක් මහාභාණ්ඩාගාරය විසින් මුදා හැර තිබෙනවා.\nමුදල් අමාත්‍යාංශයේ ලේකම් ආචාර්ය එච්.එස් සමරතුංග ප්‍රකාශ කළේ එම මුදල් ආපදා කළමනාකරණ අමාත්‍යාංශය වෙත ලබාදී ඇති බවයි.\nරජයේ තක්සේරු නිලධාරින් 76 දෙනෙකු එම ප්‍රදේශයේ නිවාස හා දේපලවලට සිදුවූ හානිය පිළිබදව තොරතුරු රැස් කිරීම ආරම්භ කළේ ඊයේ (11) දිනයේදීයි.\nඊට ප්‍රදේශයේ ග්‍රාමසේවා වසම් 12 ක් නියෝජනය කරමින් සැකසුණු ග්‍රාමීය කටයුතු සාමාජිකයින් ද එක්ව සිටිනවා.\nහානි සිදුවූ නිවාස පිළිබදව වාර්තාව හෙට දිනයේදී සීතාවක ප්‍රාදේශිය ලේකම්වරයා වෙත භාරදීමට නියමිතයි.\nඒ අනුව ලබන අගහරුවාදා සිට හානි වූ නිවාසවල හිමිකරුවන්ට මාස 3 ක කාලයක් සදහා රුපියල් 50,000 බැගින් තාවකාලික දීමනා මුදල් ගෙවීම් කටයුතු ආරම්භ කරන බවයි කොළඹ දිස්ත්‍රික් ලේකම් සුනිල් කන්නන්ගර සදහන් කළේ.\nයුද හමුදා කඳවුරේ ඇතිවු පිපිරීමෙන් විනාශ වූ කොස්ගම රජයේ රෝහල ප්‍රතිසංස්කරණ කටයුතුවලින් අනතුරුව එහි බාහිර රෝගී අංශය හෙට යළි විවෘත කෙරෙනවා.\nඑසේම, පිපිරීම නිසා වසා දැමුණු ප්‍රදේශයේ පාසල් ද හෙට දිනයේදී විවෘත කරන බව ස්වදේශ  කටයුතු අමාත්‍ය වජිර අබේවර්ධන සීතාවක ප්‍රාදේශීය ලේකම් කාර්යාලයේ අද පැවති සාකච්ඡාවකදී සදහන් කළා.\nසිසුන්ට අවශ්‍ය පාසල් උපකරණ යුද හමුදාව මගින් ලබාදීමට සැලසුම් කර තිබෙනවා.\nමේ අතර අග්‍රාමාත්‍ය රනිල් වික්‍රමසිංහ අද පස්වරුවේ කොස්ගම  ප්‍රදේශයේ සංචාරයක නිරත වනවා.\nඑහිදී ආපදාවට ලක්ව සිටින ජනතාව හමුවී සාකච්ඡාවක ද නිරත වීමට අග්‍රාමාත්‍යවරයා සූදානම් බවයි අග්‍රාමාත්‍ය කාර්යාලය ප්‍රකාශ කළේ.",
       "URL": "https://www.hirunews.lk/135336/සාලාවට-මිලියන-100ක්",
       "Category": "Local News",
       "Parent URL": "https://www.hirunews.lk/local-news.php?pageID=5009"
}