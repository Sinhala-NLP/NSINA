{
       "Source": "hirunews",
       "Timestamp": "Monday, 31 August 2020 - 14:11",
       "Headline": "පාස්කු ප්‍රහාරය පිළිබඳ ජනපති කොමිසමේ පොලිස් ඒකකයෙන් හිටපු අගමැති රනිල් පිටව යයි (වීඩියෝ)",
       "News Content": "හිටපු අග්‍රාමාත්‍ය, එක්සත් ජාතික පක්ෂ නායක රනිල් වික්‍රමසිංහ පාස්කු ප්‍රහාරය සම්බන්ධයෙන් සොයාබලන ජනපති කොමිසමේ පොලිස් ඒකකය හමුවේ අද පැය 4 කට ආසන්න කාලයක් ප්‍රකාශ ලබාදුන්නා.\nප්‍රථමයෙන් එක්සත් ජාතික පක්ෂයේ මහ ලේකම් හිටපු පාර්ලිමේන්තු මන්ත්‍රී අකිල විරාජ් කාරියවසම් ද අද ජනපති කොමිසමේ පොලිස් ඒකකය වෙත පැමිණ පැය දෙකකට වැඩි කාලයක් ප්‍රකාශ ලබාදුන්නා.\nඑමෙන්ම, එම පොලිස් ඒකකයට ප්‍රකාශයක් ලබාදෙන ලෙස කර තිබූ දැනුම්දීමකට අනුව හිටපු අග්‍රාමාත්‍ය රනිල් වික්‍රමසිංහ ද එහි පැමිණියේ පෙරවරු 10 ට පමණයි.\nප්‍රහාර එල්ලවූ කාලවකවානුවේදී හිටපු අග්‍රාමාත්‍යවරයා ජාතික ආරක්ෂක මණ්ඩලයට ද සහභාගිවී සිටි බැවින් මෙලෙස ඔහු කැඳවා ප්‍රකාශයක් ලබාගැනීමට කොමිසම තීරණය කර තිබුණා.\nහිටපු අග්‍රාමාත්‍යවරයා මෙලෙස පොලිස් ඒකකය හමුවේ පෙනී සිටියේ පළමු වතාවටයි. ප්‍රකාශය ලබාදීමෙන් අනතුරුව  හිටපු අග්‍රාමාත්‍ය රනිල් වික්‍රමසිංහ වෙත මාධ්‍යවේදීන් ප්‍රශ්න කිහිපයක් යොමු කළ ද ඔහු එහිදී ඊට ප්‍රතිචාර නොදක්වමින් පිටව ගියා.\nමේ අතර පාස්කු ඉරුදින ප්‍රහාරයට හිටපු අග්‍රාමාත්‍ය රනිල් වික්‍රමසිංහ අත්අඩංගුවට ගත යුතු බව පවසමින් අම්පාර - සයින්දමරදු ප්‍රදේශයේ පදිංචි පුද්ගලයෙකු පාස්කු ප්‍රහාරය සම්බන්ධයෙන් සොයා බලන ජනාධිපති කොමිසම පිහිටා ඇති කොළඹ බණ්ඩාරනායක ජාත්‍යන්තර සම්මන්ත්‍රණ ශාලාව ඉදිරිපිට අද පෙරවරුවේ විරෝධතාවක නිරතවුණා.\nවිරෝධතා පුවරුවක් සහ ජාතික ධජයක් ද අතැතිව ඔහු මෙලෙස විරෝධතාවයේ නිරතවූ බවයි හිරු වාර්තාකරු කියා සිටියේ.\nමේ අතර, වැඩබලන පොලිස්පති සී.ඩී. වික්‍රමරත්නට දේශපාලන පළි ගැනීම් පිළිබඳ සොයන ජනාධිපති කොමිසම හමුවේ පෙනී සිටින ලෙසට නොතීසි නිකුත් කර තිබෙනවා.\nඒ අනුව එළඹෙන 3 වන දා එම කොමිසම හමුවේ පෙනී සිටින ලෙසටයි නොතීසි නිකුත් කර ඇත්තේ.\nලලිත් අනුර ජයසිංහ නැමති පොලිස් නිලධාරියෙකු සේවයෙන් පහ කිරීම පිළිබඳව දේශපාලන කොමිසම හමුවේ සිදුකරන ලද පැමිණිල්ලකට අදාළව මෙලෙස වැඩබලන පොලිස්පතිවරයාට නොතීසි නිකුත් කර තිබෙනවා.",
       "URL": "https://www.hirunews.lk/249075/පාස්කු-ප්‍රහාරය-පිළිබඳ-ජනපති-කොමිසමේ-පොලිස්-ඒකකයෙන්-හිටපු-අගමැති-රනිල්-පිටව-යයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2486"
}