{
       "Source": "hirunews",
       "Timestamp": "Tuesday, 27 June 2023 - 21:32",
       "Headline": "ශ්‍රී ලංකා ක්‍රිකට් ක්‍රීඩිකාවන්ට නවසීලන්තයට එරෙහිව විශිෂ්ට ජයක්",
       "News Content": "ශ්‍රී ලංකා සහ නවසීලන්ත කාන්තා ක්‍රිකට් කණ්ඩායම් අතර පැවති පළමු එක්දින තරගයෙන් ඩක්වර්ත් සහ ලුවිස් න්‍යායට අනුව කඩුලු 9ක ජයක් ලබා ගැනීමට ශ්‍රී ලංකාව අද (27) සමත් වුනා.\nශ්‍රී ලංකා කාන්තා ක්‍රිකට් කණ්ඩායමක් නවසීලන්තයට එරෙහිව ලබා ගත් පළමු ජයග්‍රහණය මෙය වීම විශේෂත්වයක්.\nඒ සමඟ ICC කාන්තා ක්‍රිකට් ශූරතාවලියේ තෙවැනි ජයග්‍රහණය ලබා ගත් ශ්‍රී ලංකාව ප්‍රසාද ලකුණු 2ක් සමඟින් තරග 3කින් සමන්විත මේ එක්දින තරගාවලිය ද 1-0ක් ලෙස පෙරමුණ ගැනීමට සමත් වුනා.\nකාසියේ වාසිය දිනා ගත් නවසීලන්තය පළමුව පන්දුවට පහර දීමට තීරණය කළ අතර ඔවුන් කඩුලු 5ක් දැවී ලබා ගත් ලකුණු සංඛ්‍යාව ලකුණු 170ක්.\nමේ තරගයේ ඉනිමක් පන්දුවාර 28කට සීමා වුනේ තරගයේ ආරම්භයට වර්ෂාවෙන් බාධා එල්ල වීම නිසයි.\nAmelia Kerr ලකුණු 40ක් ලබාගෙන දස්කම් දක්වන විට, Maddy Green ලකුණු 38ක් ලබාගෙන නවසීලන්ත ඉනිමේ මැදපෙළ සවිමත් කළා. පන්දු යැවීමේ දී සුගන්ධිකා කුමාරි, ඉනෝකා රණවීර සහ කවීෂා දිල්හාරි කඩුල්ල බැගින් දවාගෙන දස්කම් දැක්වූවා.\nඩක්වර්ත් සහ ලුවිස් න්‍යායට අනුව පන්දුවාර 28ක් තුල ලකුණු 172 ඉලක්කයක් හඹා ගිය ශ්‍රී ලංකා කණ්ඩායම පන්දුවාර 27ක් තුල මේ ඉලක්කය හඹා යමින් තරගය ජයගෙන ශ්‍රී ලංකා කාන්තා ක්‍රිකට් ඉතිහාසය අලුත් කළේ නවසීලන්තයට එරෙහිව ලබා ගත් පළමු ජයග්‍රහණය වාර්තා කරමිනුයි.\nඑහි දී පළමු කඩුල්ල වෙනුවෙන් ලකුණු 159ක දැවැන්ත සබඳතාවයක් ගොඩනැංවීමට චමරි අතපත්තු සහ යොවුන් ක්‍රීඩිකා විශ්මි ගුණරත්න සමත් වුනා.\nඑම සබඳතාවය ශ්‍රී ලංකා කාන්තා එක්දින ක්‍රිකට් ඉතිහාසයේ ඕනෑම කඩුල්ලක් වෙනුවෙන් ගොඩනංවා තිබෙන හොඳම සම්බන්ධතාවය ලෙස වාර්තා පොත් අතරට එක් වුනා.\nවයස අවුරුදු 17ක් වන විශ්මි ගුණරත්න ඇයගේ මංගල එක්දින අර්ධ ශතකය ලබාගෙන දස්කම් දක්වන විට, නායකත්වයේ ඉනිමක් දියත් කළ අතපත්තු ඇයගේ 7 වැනි එක්දින ශතකය ලබාගෙන ශ්‍රී ලංකාවේ ජයග්‍රහණය තහවුරු කළා.\nදෙරට අතර පැවැත්වෙන දෙවැනි එක්දින තරගය මේ මස 30 වැනිදා ගාල්ල ජාත්‍යන්තර ක්‍රිකට් ක්‍රීඩාංගණයේ දී ම පැවැත්වීමට නියමිතයි.",
       "URL": "https://www.hirunews.lk/339296/ශ්‍රී-ලංකා-ක්‍රිකට්-ක්‍රීඩිකාවන්ට-නවසීලන්තයට-එරෙහිව-විශිෂ්ට-ජයක්",
       "Category": "Local News",
       "Parent URL": "https://www.hirunews.lk/local-news.php?pageID=231"
}