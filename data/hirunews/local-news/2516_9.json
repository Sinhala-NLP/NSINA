{
       "Source": "hirunews",
       "Timestamp": "Monday, 17 August 2020 - 11:27",
       "Headline": "යෝධ නිදිකුම්බා මාතලේ ගිලගැනීමට පෙර විසදුම් ඕනෑ - ගොවි සංවිධාන නව රජයෙන් ඉල්ලයි",
       "News Content": "මාතලේ දිස්ත්‍රික්කයේ වැවි හා ජලාශ ආශ්‍රීත ප්‍රදේශවල කලක් තිස්සේ පැතිර යමින් පවතින ‘මී මොසා පිග්‍රා‘ යන උද්භිත විද්‍යාත්මක නමින් හැදින්වෙන යෝධ නිදිකුම්බා ශාකය බලවත් තර්ජනයක්ව ඇති බව ගොවීන් පවසනවා.\nමෙම ශාකය ජලාශ අභ්‍යන්තරයට පැතිරිම සහ ඇලවේලිවල පැතිරිම හේතුවෙන් ජලාප්‍රවාහන කටයුතු වලටද  බාධා එල්ලවී ඇති බවයි ගොවින් පෙන්වා දෙන්නේ.\nගොවි සංවිධාන කියා සිටියේ මෙම ශාකය විනාශ කිරිමේ නොහැකියාව වැනි කාරණා රැසක් හේතුවෙන් මේ වනවිටත් ගොවීන් විවිධ ගැටළුවලට මුහුන දෙමින් සිටින බවයි.\nවැඩිදුරටත් අදහස් දක්වමින් ගොවීන් පවසන්නේ යෝධ නිදිකුම්බා ශාකය කපා ඉවත් කළ ද එහි බිජ විවිධ පාරිසරික බලපෑම් මධ්‍යයේ වූවද පහසුවෙන් පැලවීම හා වේගයෙන් ව්‍යාප්ත වීම, මෙම ගැටළු නිර්මාණය වීමට හේතුවක් වී ඇති බවයි.\nමිට පෙරද මාතලේ දිස්ත්‍රික්කයේ ස්ථාන කිහිපයක දක්නට ලැබුනු මෙම ශාකය මේ වන විට දිස්ත්‍රික්කයේ සියළු ප්‍රාදේශිය ලේකම් කොට්ඨාශවල හා  ඇල දොල වැවි අමුණු ආශ්‍රීතව ව්‍යාප්ත වෙමින් පවතින බව සඳහන්.\nමේ වන තෙක් බලධාරීන් මේ සම්බන්ධයෙන් තිරසාර විසඳුමක් ලබාදීමට අපොහොසත් වී ඇති බවයි ගොවි සංවිධාන රැසක් මැසිවිලි නගමින් කියා සිටින්නේ .\nකෙසේ වෙතත් මේ සඳහා ස්ථිර විසදුමක් ලබාදීමට කටයුතු කරන ලෙස ගොවින් නව රජයෙන් ඉල්ලීමක් කරනවා.",
       "URL": "https://www.hirunews.lk/248009/යෝධ-නිදිකුම්බා-මාතලේ-ගිලගැනීමට-පෙර-විසදුම්-ඕනෑ-ගොවි-සංවිධාන-නව-රජයෙන්-ඉල්ලයි",
       "Category": "Local News",
       "Parent URL": "https://www.hirunews.lk/local-news.php?pageID=2516"
}