{
       "Source": "hirunews",
       "Timestamp": "Sunday, 16 April 2023 - 17:44",
       "Headline": "පළමු දිනය නිමා වෙද්දී ශ්‍රී ලංකාව ලකුණු 386/4",
       "News Content": "සංචාරක අයර්ලන්තය සමගින් පැවැත්වෙන පළමු ටෙස්ට් තරගයේ පළමු දිනය නිමා වන විට ශ්‍රී ලංකා කණ්ඩායම කඩුලු 04ක් දැවී ලකුණු 386ක් ලබා සිටිනවා.\nඅද (16) දිනය නිමා වනවිට පිටියේ ශ්‍රී ලංකා කණ්ඩායම වෙනුවෙන් පන්දුවට පහරදෙමින් සිටියේ දිනේෂ් චන්දිමාල් සමගින් ප්‍රභාත් ජයසූරියයි.\nඔවුන් දෙදෙනා පිළිවෙළින් ලකුණු 18ක් සහ 12ක් ඇතැතිව 5 වැනි කඩුල්ලේ රැඳී සිටිනවා.\nඅද උදෑසන ගාල්ල ජාත්‍යන්ත ක්‍රීඩාංගණයේ දී ඇරඹි මෙම තරගයේ කාසියේ වාසියේ ජය හිමිවූයේ නායක දිමුත් කරුණාරත්නටයි.\nඒ අනුව දිමුත්ගේ තීරණය පරිදි පළමුව පන්දුවට පහරදීමේ අවස්ථාව ශ්‍රී ලංකා කණ්ඩායම ලබාගත්තා.\nආරම්භක පිතිකරුවන් ලෙස පිටියට පැමිණියේ නායක දිමුත් සමගින් නිශාන් මධුෂ්කයි.\nනිශාන් මධුෂ්ක ලකුණු 29ක් ලබා සිටියදී දවා ගන්නට Campher සමත් වුණා.\nඉන් අනතුරුව දෙවැනි කඩුල්ලට පිටියට පිවිසි කුසල් මෙන්ඩිස් හා එක් වූ දිමුත් කරුණාරත්න ශ්‍රී ලංකා පළමු ඉනිමේ ලකුණු පුවරුව ඉතාමත් ප්‍රවේසමෙන් යුතුව ලකුණු අතරට රැගෙන යන්නට සමත් වුණා.\nදිමුත් සහ කුසල් දෙදෙනා ම එක්ව අගනා ටෙස්ට් ශතක රැස්කර ගැනීමට සමත් වූයේ විශිෂ්ට ලකුණු සබඳතාවක් ද එක් කරමින්.\nශක්තිමත් ඉනිම බිඳ වැටුණේ කුසල් මෙන්ඩිස් ලකුණු 140ක් ලබා සිටියදී Dockrellගේ පන්දුවක් හමුවේ කඩුල්ල මුවා කිරීමේ වරදට නතු වෙමින් දැවී යාමත් සමගයි.\nඉන් අනතුරුව පිටියට පිවිසියේ ඇන්ජිලෝ මැතිව්ස්.\nඑහෙත් මැතිව්ස්ට සාර්ථක වීමට අයර්ලන්ත පන්දු යවන්නන් ඉඩ ලබා නුදුන් අතර ඔහු ලකුණු අතරට ඒමටත් පෙර දැවී ගියේ Whiteගේ පන්දුවක් හමුවේයි.\nදිනය පුරාවටම අයර්ලන්ත පන්දු යවන්නන්ට කරදකාරී ඉනිමක් වූ නායක දිමුත්ව දවා ගන්නට Adairගේ පන්දුවකට හැකි වුණා.\nනායක දිමුත් දැවී ගියේ අගනා ලකුණු 179ක් ශ්‍රී ලංකා ලකුණු පුවරුවට එක් කරමින්.\nහෙට (17) තරගයේ දෙවැනි දිනයයි.",
       "URL": "https://www.hirunews.lk/332685/පළමු-දිනය-නිමා-වෙද්දී-ශ්‍රී-ලංකාව-ලකුණු-386-4",
       "Category": "Local News",
       "Parent URL": "https://www.hirunews.lk/local-news.php?pageID=410"
}