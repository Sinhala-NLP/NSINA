{
       "Source": "hirunews",
       "Timestamp": "Saturday, 16 October 2021 - 18:48",
       "Headline": "පක්ෂ සාමාජිකත්වයෙන් ඉවත් කළ රතන හිමිට ඉදිරි ක්‍රියාමාර්ග ගන්න මාසයක්  (වීඩියෝ)",
       "News Content": "පාර්ලිමේන්තු මන්ත්‍රී අතුරලියේ රතන හිමියන් අපේ ජනබල පක්ෂයේ සාමාජිකත්වයෙන් ඉවත් කිරීමට අදාළ දැනුම්දීම මේ වනතෙක් තමා වෙත නොලැබුණු බව පාර්ලිමේන්තු මහලේකම් ධම්මික දසනායක ප්‍රකාශ කළා.\nකෙසේ වෙතත්, මැතිවරණ කොමිසමේ සභාපති නීතිඥ නිමල් පුංචිහේවා ප්‍රකාශ කළේ කොමිසමට ඊයේ දිනයේ අදාළ දැනුම්දීම ලැබුණු බවයි.\nපසුගිය මහ මැතිවරණයෙන් අපේජනබල පක්ෂයට ඡන්ද 67,000 කට වැඩි ප්‍රමාණයක් ලැබුණු අතර, ඒ හේතුවෙන් එම පක්ෂයට ජාතික ලැයිස්තු මන්ත්‍රී ධුරයක් හිමිවුණා.\nපසුව පාර්ලිමේන්තුවට ඒ හරහා පැමිණෙන්නේ කවුරුන් ද යන්න පිළිබඳව පක්ෂය තුල ඇතිවුණේ මතභේදාත්මක තත්ත්වයක්. ඒ හේතුවෙන් මන්ත්‍රී ධුරය නම් කිරීම ද කල් දැමුණා.\nපසුව එම පක්ෂය තීරණය කළේ මාස 6 ක කාලයක් සඳහා පූජ්‍ය අතුරලියේ රතන හිමියන් එම මන්ත්‍රී ධුරය සඳහා පත් කර යැවීමටයි.\nඅනතුරුව උන්වහන්සේ සිය කැමැත්තෙන් ඉල්ලා අස්වී ඒ සඳහා පූජ්‍ය ගලගොඩඅත්තේ ඥානසාර හිමියන් පත් කර යැවීමට මීට පෙර එකඟ වී තිබුණා.\nපසුගිය ජනවාරි 5 වනදා පූජ්‍ය අතුරලියේ රතන හිමියන් මන්ත්‍රී ධුරයේ දිවුරුම් දුන් අතර එකඟතාවයට අනුව පසුගිය ජූලි 5 වනදා උන්වහන්සේගේ කාලය අවසන් වුණා.\nකෙසේ වෙතත්, මන්ත්‍රී ධුරයෙන් ඉල්ලා අස්නොවීමටයි උන්වහන්සේ තීරණය කර තිබුණේ. ඒ අනුව අපේ ජනබල පක්ෂය විසින් තීරණය කළේ උන්වහන්සේගේ පක්ෂ සාමාජිකත්වය අහෝසි කිරීමටයි.\nපක්ෂ සාමාජිකත්වය අහෝසි කිරීම සම්බන්ධයෙන් අපේ ජනබල පක්ෂය විසින් මැතිවරණ කොමිසම දැනුවත් කර ඇති අතර, කොමිසමේ සභාපති නීතිඥ නිමල් පුංචිහේවා ප්‍රකාශ කළේ ඒ සම්බන්ධයේ ප්‍රථමයෙන් පාර්ලිමේන්තු මහලේකම්වරයා දැනුවත් කළ යුතු බවයි.\nඒ අනුව පාර්ලිමේන්තු මහලේකම් ධම්මික දසනායකගෙන් අප ඒ පිළිබඳව විමසීමක් කළ අතර ඔහු කියා සිටියේ පූජ්‍ය අතුරලියේ රතන හිමියන් එම පක්ෂයෙන් ඉවත් කළ බවට මෙතෙක් තමා දැනුවත් කර නොමැති බවයි.\nකෙසේ වෙතත්, පවතින තත්ත්වය අනුව පක්ෂය විසින් පාර්ලිමේන්තු මහලේකම්වරයා දැනුවත් කිරීමෙන් අනතුරුව මාසයක කාල සීමාවක් යනතුරු එලෙස ඉවත් කළ පාර්ශවයට තම ප්‍රතිචාරය දැක්වීමට කාලය පවතිනවා.\nඒ අනුව, පූජ්‍ය අතුරලියේ රතන හිමියන්ට අදාළ මාසයක කාල සීමාව තුල අධිකරණ ක්‍රියාමාර්ග ගැනීමට හැකියි.\nඅධිකරණය විසින් ලබාදෙන තීන්දුව අනුව අවසන් තීරණය ගැනෙන අතර, යම් හෙයකින් පූජ්‍ය අතුරලියේ රතන හිමියන් පක්ෂයෙන් ඉවත් කිරීම අධිකරණය පිලිගතහොත් එම පක්ෂයේ මහලේකම්වරයාට අදාළ මන්ත්‍රී ධුරය සඳහා වෙනත් අයෙකු පත් කිරීමට බලය හිමිවනවා.",
       "URL": "https://www.hirunews.lk/285194/පක්ෂ-සාමාජිකත්වයෙන්-ඉවත්-කළ-රතන-හිමිට-ඉදිරි-ක්‍රියාමාර්ග-ගන්න-මාසයක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1624"
}