{
       "Source": "hirunews",
       "Timestamp": "Sunday, 13 February 2022 - 8:43",
       "Headline": "මැතිවරණ කොමිසම සියලු පක්ෂ ලේකම්වරුන් කැඳවයි",
       "News Content": "සියලුම දේශපාලන පක්ෂ ලේකම්වරුන් ලබන 24 වනදා මැතිවරණ කොමිෂන් සභාව වෙත කැඳවා තිබෙනවා.\nඑහි සභාපති නිමල් පුංචිහේවා හිරු ප්‍රවෘත්ති අංශයට කියා සිටියේ ඒ සම්බන්ධයෙන් සියලු දේශපාලන පක්ෂ මේ වනවිට දැනුවත් කර ඇති බවයි.\nමැතිවරණ කටයුතු සම්බන්ධයෙන් මැතිවරණ කොමිෂන් සභාව යෝජනා කරන නව සංශෝධිත නීති මාලාවක් පිළිබඳව දේශපාලන පක්ෂ දැනුවත් කිරීමේ අරමුණින් මෙම කැඳවීම සිදු කර තිබෙනවා.\nඑහිදී අදාළ යෝජනා සම්බන්ධයෙන් දේශපාලන පක්ෂ වල අදහස් ලබා ගැනීම සහ දීර්ඝ ලෙස සාකච්ඡා කිරීමට නියමිතයි.\nමැතිවරණ නියමිත වේලාවට පැවැත්වීම, දේශපාලන පක්ෂ වල වගකීම හා කාර්යභාරය, සම්බන්ධයෙන් ද එහිදී සාකච්ඡා කිරීමට නියමිතයි.\nමේ වනවිට මැතිවරණ කොමිෂන් සභාවේ ලියාපදිචි දේශපාලන පක්ෂ 79 ක් පවතින අතර ඉන් 06 ක් මේ වනවිට සක්‍රීයව කටයුතු නොකරන බවයි මැතිවරණ කොමිෂන් සභාව සඳහන් කළේ.\nමේ අතර ඡන්ද හිමි නාමලේඛන යාවත්කාලීන කිරීමේ කටයුතු මේ වන විට අඛණ්ඩව සිදු කෙරෙන බව ද මැතිවරණ කොමිෂන් සභාවේ සභාපතිවරයා සඳහන් කළා.\nකෙසේ වෙතත්ග්‍රාම නිලධාරී වෘත්තීය සමිති සන්ධානයේ සම කැඳවුම්කරු සුමිත් කොඩිකාර පෙරේදා කියා සිටියේ ඡන්ද හිමි නාමලේඛන ප්‍රතිශෝධන කටයුතුවලට අදාළ ක්‍ෂේත්‍ර රාජකාරිවලින් ඉවත් වන බව යි.\nඒ හේතුවෙන් මෙම වසරේ ඡන්ද හිමි නාමලේඛන ප්‍රතිශෝධන කටයුතුවලට බාධා මතුවිය හැකි බව ද ඔහු සඳහන් කළා.\nමේ සම්බන්ධයෙන් අප කළ විමසීමේ දී මැතිවරණ කොමිෂන් සභාවේ සභාපති නිමල් පුංචිහේවා ප්‍රකාශ කළේ ග්‍රාම නිලධාරීන්ගේ ගැටලු සම්බන්ධයෙන් සාකච්ඡා කර විසඳුම් ලබා දෙන ලෙස ස්වදේශ කටයුතු අමාත්‍යංශයේ ලේකම්වරයා වෙත ඉල්ලීමක් ඉදිරිපත් කර ඇති බවයි.\nඒ අනුව ඉදිරියේ දී ග්‍රාම නිලධාරීන්ගේ ගැටලුවලට විසඳුම් ලබා දෙනු ඇති බව ඔහු කියා සිටියා.\nකෙසේ වෙතත් මෙතෙක් ඡන්ද හිමි නාමලේඛන ප්‍රතිශෝධන කටයුතුවලට කිසිදු බාධාවක් හටගෙන නොමැති බව ඔහු වැඩිදුරටත් සඳහන් කළා.",
       "URL": "https://www.hirunews.lk/296877/මැතිවරණ-කොමිසම-සියලු-පක්ෂ-ලේකම්වරුන්-කැඳවයි",
       "Category": "Local News",
       "Parent URL": "https://www.hirunews.lk/local-news.php?pageID=1359"
}