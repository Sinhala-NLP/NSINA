{
       "Source": "hirunews",
       "Timestamp": "Monday, 05 April 2021 - 7:27",
       "Headline": "පිළිකාකාරක පොල්තෙල් මෙරටදී විනාශ කළ හැකියි මධ්‍යම පරිසර අධිකාරිය කියයි (වීඩියෝ)",
       "News Content": "පිළිකාකාරක අඩංගු බවට තහවුරු වූ ආනයනික පොල්තෙල් තොගය පරිසරයට හානිකර නොවන ලෙස මෙරටදී විනාශ කිරීමේ හැකියාව පවතින බව මධ්‍යම පරිසර අධිකාරියේ සභාපති සිරිපාල අමරසිංහ පවසනවා.\nඔහු මේ බව කියා සිටියේ ප්‍රශ්නගත පොල්තෙල් තොගය ප්‍රතිඅපනයනය නොකර මෙරට තුළ විනාශ කිරීමේ හැකියාව ඇත්ද යන්න සම්බන්ධයෙන් හිරු ප්‍රවෘත්ති අංශය කළ විමසීමකදියි.\nසමස්ත ලංකා පාරම්පරික පොල්තෙල් නිෂ්පාදකයින්ගේ සංගමයේ ප්‍රධාන කැඳවුම්කරු බුද්ධික ද සිල්වා පසුගියදා මාධ්‍ය හමුවක් පවත්වමින් ප්‍රකාශ කළේ අදාළ පොල්තෙල් ප්‍රතිඅපනයනය නොකර මෙරටදීම විනාශ කළ යුතු බවයි.\nකෙසේ වෙතත් මෙරටදී විනාශ කිරීම පරිසරයට හානිකර බැවින් එසේ නොකරන බවයි රේගු දෙපාර්තමේන්තුව කියා සිටියේ.\nඑහෙත් දැනට පවත්නා ගිවිසුමක් අනුව අදාළ ප්‍රශ්නගත පොල්තෙල් තොගය පරිසරයට හානිකර නොවන අයුරින් බැහැර කළ හැකි බව මධ්‍යම පරිසර අධිකාරියේ සභාපති සිරිපාල අමරසිංහ සඳහන් කළා.\nමිනිස් පරිභෝජනයට නුසුදුසු පොල්තෙල් කන්ට්නර් 95ක් ප්‍රති අපනයනයට සූදානම් කර ඇති බව රේගු අධ්‍යක්ෂ ජනරාල් විශ්‍රාමික මේජර් ජෙනරාල් විජිත රවිප්‍රිය ප්‍රකාශ කළා.\nඔහු කියා සිටියේ ඒ සඳහා නෞකා දෙකක් අද (05) දිනයේ මෙරටට ළඟාවීමට නියමිත බවයි.\nපසුගිය වසරේ ඔක්තෝම්බර් මාසයේ සිට මේ දක්වා මෙරටට ගෙන එන ලද පොල්තෙල් කන්ටේනර් පරීක්ෂා කිරීමෙන් අනතුරුව ඇතැම් කන්ටේනර්වල පිළිකා කාරක සහිත පොල්තෙල් අඩංගු බවට තහවුරු වුණා.\nමෙම කාලය තුළ මෙරටට කන්ටේනර් දහසක් පමණ ආනයනය කර ඇති බවයි වාර්තාවන්නේ.\nඒ, පිලිපීනය, මලයාසියාව සහ ඉන්දුනීසියාව වැනි රටවල්වලින්.\nමේ අතර ආනයනික පොල්තෙල්වල පිළිකා කාරක අඩංගු බවට අනාවරණ වීමත් සමඟ වෙළඳපොලේ දැනට පවතින පොල්තෙල්වල මිල ගණන් තවදුරටත් ඉහළ ගොස් තිබෙනවා.\nරුපියල් 400 ක්ව පැවති පොල්තෙල් ලීටරය මේ වනවිට රුපියල් 440 දක්වා ඉහළ ගොස් ඇති බව සඳහන්.",
       "URL": "https://www.hirunews.lk/267525/පිළිකාකාරක-පොල්තෙල්-මෙරටදී-විනාශ-කළ-හැකියි-මධ්‍යම-පරිසර-අධිකාරිය-කියයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2041"
}