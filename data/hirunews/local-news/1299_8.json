{
       "Source": "hirunews",
       "Timestamp": "Saturday, 12 March 2022 - 9:04",
       "Headline": "ඉන්දු - ශ්‍රී ලංකා 2 වන ටෙස්ට් තරඟය අද",
       "News Content": "ශ්‍රී ලංකාව සහ ඉන්දියාව අතර 2 වන ටෙස්ට් තරඟය අද (12) බැංගලෝරයේ දී ආරම්භ වනවා.\nඒ දිවා රාත්‍රී තරගයක් ලෙසයි.\nඉන්දීය වාර්තා ප්‍රකාශ කළේ අද තරඟයේදී කණ්ඩායම් 2හි යම් වෙනස්කම් කිහිපයක් සිදු වනු ඇති බවයි.\nශ්‍රී ලංකා කණ්ඩායමේ පැතුම් නිස්සංක ආබාධයට ලක්වීම හේතුවෙන් අද තරඟයට එක් වන්නේ නැහැ.\nඑසේම දුෂ්මන්ත චමීර ද වළලුකර ආබාධයක් හේතුවෙන් විවේක ගන්වා තිබෙනවා.\nපළමු ටෙස්ට් තරගයෙන් පළමු ඉනිමක විශිෂ්ට ජයක් ඉන්දියාව සතු කරගත්තා.\nමේ අතර ශ්‍රී ලංකාව සමඟ අද ආරම්භ වන දෙවන ටෙස්ට් තරගය ජයග්‍රහණය කර ටෙස්ට් ශ්‍රේණිගත කිරීම්වල ඉදිරියට යාම ඉන්දියාවේ අපේක්ෂාව වනු ඇතැයි ක්‍රීඩා විචාරකයන් සඳහන් කරනවා.\nපළමු ටෙස්ට් තරගය ඔවුන් ලකුණු 222 කින් ජයගත් අතර, ටෙස්ට් ශ්‍රේණි ගතකිරීම්වල පස්වන ස්ථානය තහවුරු කරගැනීමට එමඟින් සමත් වුණා.\nඅද (12) තරගයේ දී කුල්දීප් යාදව් වෙනුවට අත්සාර් පටෙල් ඉන්දීය කණ්ඩායමට ඇතුළත්ව සිටිනවා.\nඔහු පසුගිය නොවැම්බරයේ නවසීලන්තය සමඟ පැවති තරගාවලියෙන් පසු ක්‍රීඩා කළේ නැහැ.\nවිචාරකයන් පවසන්නේ ශ්‍රී ලංකා නායක දිමුත් කරුණාරත්න ලකුණු අතරට පැමිණීම තරග ජයග්‍රහණය සඳහා වැදගත් වනු ඇති බවයි.\nමෙම ටෙස්ට් තරගය ශ්‍රී ලංකාවේ වේග පන්දු යවන ක්‍රීඩක සුරංග ලක්මාල්ගේ අවසන් තරගයයි.",
       "URL": "https://www.hirunews.lk/299283/ඉන්දු-ශ්‍රී-ලංකා-2-වන-ටෙස්ට්-තරඟය-අද",
       "Category": "Local News",
       "Parent URL": "https://www.hirunews.lk/local-news.php?pageID=1299"
}