{
       "Source": "hirunews",
       "Timestamp": "Monday, 04 April 2022 - 10:52",
       "Headline": "ෆේස්බුක් සමාජ මාධ්‍ය ගැන මෙරට ජනතාවට දැනුම් දීමක්",
       "News Content": "ෆේස්බුක් ඇතුළු සමාජ මාධ්‍ය භාවිත කරන්නන් ඒවායෙහි ආචාර ධර්ම පද්ධති උල්ලංඝණය වන අයුරින් කටයුතු කරන අවස්ථාවලදී රට තුළ සමාජ මාධ්‍ය භාවිතය සම්පූර්ණයෙන් තහනම් කිරීමට හැකි බව තාක්ෂණ අමාත්‍යංශය පවසනවා.\nසමාජ මාධ්‍ය නිර්මාණය කර ඇත්තේ සමාජය තුළ පුද්ගල සම්බන්ධතා වර්ධනය කර ගැනීම වැනි අරමුණු පදනම් කර ගනිමින්.\nඑහෙත් සමාජ මාධ්‍ය ජාලවල ආචාර ධර්ම පද්ධතියට හා එහි මූලධර්මවලට හානි වන පරිදි ප්‍රචණ්ඩ ක්‍රියා ප්‍රවර්ධනය සඳහා සමාජ මාධ්‍ය භාවිත කිරීම අනුමත කළ නොහැකි බව ෆේස්බුක් වැනි සමාජ මාධ්‍ය පද්ධති මගින් මෙරටට දැනුම් දී ඇති බවයි තාක්ෂණ අමාත්‍යංශයේ ජ්‍යෙෂ්ඨ ප්‍රකාශකයා අවධාරණය කළේ.\nරට තුළ දැනට පවතින තත්ත්වය සම්බන්ධයෙන් අපරාධ පරීක්ෂණ දෙපාර්තමේන්තුව සිය සමාගම් වෙත වාර්තාවක් ඉදිරිපත් කරන්නේ නම්, රට තුළ සමාජ මාධ්‍ය භාවිතය සම්පූර්ණයෙන් අත්හිටුවිය හැකි බවද අදාළ සමාජ මාධ්‍ය පද්ධති මගින් තාක්ෂණ අමාත්‍යංශය වෙත දැනුම් දී ඇති බව ද ඔහු ප්‍රකාශ කළා.\nමේ අතර රට තුළ පවතින තත්ත්වය සහ සමාජ මාධ්‍ය භාවිතය සම්බන්ධයෙන් මෙටා වැනි සමාගම් තාක්ෂණ අමාත්‍යංශය සමග සාකච්ඡා කර ඇති බවයි එම අමාත්‍යංශයේ ජ්‍යෙෂ්ඨ ප්‍රකාශකයා වැඩි දුරටත් සඳහන් කළේ.",
       "URL": "https://www.hirunews.lk/301152/ෆේස්බුක්-සමාජ-මාධ්‍ය-ගැන-මෙරට-ජනතාවට-දැනුම්-දීමක්",
       "Category": "Local News",
       "Parent URL": "https://www.hirunews.lk/local-news.php?pageID=1251"
}