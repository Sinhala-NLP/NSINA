{
       "Source": "hirunews",
       "Timestamp": "Sunday, 25 June 2023 - 18:30",
       "Headline": "අස්වැසුම සුබසාධක ප්‍රතිලාභ ගැන තොරතුරු දැනගැනීම සදහා හදිසි දුරකථන අංකයක් (වීඩියෝ)",
       "News Content": "අස්වැසුම සමාජ සුබසාධන ප්‍රතිලාභ හිමිකම් පිළිබඳ අභියාචනා සහ විරෝධතා දිවයිනේ සියලු ප්‍රාදේශීය ලේකම් කාර්යාල වෙත පුද්ගලිකව වුවද භාරදිය හැකි පරිදි නිලධාරීන් දැනුවත් කර ඇති බව වැඩබලන මුදල් අමාත්‍ය ෂෙහාන් සේමසිංහ පවසනවා.\nමාර්ගගත ක්‍රමය ඔස්සේ එම අභියාචනා සහ විරෝධතා ඉදිරිපත් කළ නොහැකි පුද්ගලයන්ට ඒ අනුව පහසුකම් සැලසෙන බවයි වැඩබලන මුදල් අමාත්‍යවරයා කියා සිටියේ.\nට්විටර් පණිවිඩයක් නිකුත් කරමින් අමාත්‍යවරයා මේ බව සදහන් කළ අතර එහි වැඩිදුරටත් දැක්වෙන්නේ 1924 හදිසි ඇමතුම් අංකයෙන් සදුදා සිට සිකුරාදා දක්වා පෙරවරු 8ත් පස්වරු 5ත් අතර කාලය තුළ අවශ්‍ය තොරතුරු ලබා ගත හැකි බවයි.\nමේ අතර අදාළ සුබසාධන ප්‍රතිලාභ හිමිකම් නොලැබුණු පවුල් සදහා ජුලි මස 10 වනදා දක්වා අභියාචනා ඉදිරිපත් කල හැකි බව අග්‍රාමාත්‍ය දිනේෂ් ගුණවර්ධන ප්‍රකාශ කළා.\nඒ අද පැවති සීතාවක ප්‍රාදේශීය සම්බන්ධීකරණ කමිටු රැස්වීමට එක්වෙමින්.\nමේ අතර අස්වැසුම සමාජ සුබසාධන ප්‍රතිලාභ වැඩසටහන යටතේ තමන්ට අසාධාරණයක් සිදුව ඇති බව පවසමින් අද ආරච්චිකට්ටුව පොදු වෙළදපළ ඉදිරිපිටදී ද විරෝධතාවක් පැවැත්වුණා.\nග්‍රාමසේවා වසම් 11 ක සමෘද්ධිලාභීන් එම විරෝධතාවයට එක්ව සිටි අතර ඔවුන් චෝදනා කර සිටියේ තම සමෘද්ධි සහනය කප්පාදු කර ඇති බවටයි.",
       "URL": "https://www.hirunews.lk/339043/අස්වැසුම-සුබසාධක-ප්‍රතිලාභ-ගැන-තොරතුරු-දැනගැනීම-සදහා-හදිසි-දුරකථන-අංකයක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=237"
}