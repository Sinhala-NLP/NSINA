{
       "Source": "hirunews",
       "Timestamp": "Thursday, 02 February 2017 - 21:42",
       "Headline": "රජයේ වෛද්‍ය නිලධාරීන් වර්ජනයක",
       "News Content": "සයිටම් ආයතනය නීතිගත කිරීමට විරෝධය පළ කරමින් සරසවි සිසුන් පැවැත්වූ විරෝධතාවට පොලිසිය විසින් පහරදී සිසුන් පිරිසක් අත්අඩංගුවට ගැනීමට විරෝධය පළ කරමින් හෙට පෙරවරු 8 සිට 12 දක්වා සංකේතාත්මක වැඩ වර්ජනයක නිරතවීමට රජයේ වෛද්‍ය නිලධාරීන්ගේ සංගමය තීරණය කර තිබෙනවා.\nනිවේදනයක් නිකුත් කරමින් එම සංගමය අද පස්වරුවේ මෙම තීරණය ප්‍රකාශයට පත්කළා.\nමේ අතර අද පැවති ප්‍රවෘත්ති සාකච්ඡාවකදී එම සංගමය ප්‍රකාශ කළේ මාලඹේ පෞද්ගලික වෛද්‍ය විද්‍යාලය සම්බන්ධයෙන් අවසන් තීන්දුවකට පැමිණීමට රජයට සතියක කාලයක් ලබාදෙන බවයි.\nඑම කාලය තුළ අදාළ තීන්දුවලට රජය එළැඹීමට අපොහොසත් වුවහොත් දීප ව්‍යාප්තව අඛණ්ඩ වෘත්තිය ක්‍රියාමාර්ගයකට යොමුවන බවද ඔවුන් සඳහන් කළා.\nමාලඹේ පෞද්ගලික වෛද්‍ය විද්‍යාලය සම්බන්ධයෙන් අභියාචනාධිකරණය පසුගියදා ලබාදුන් තීන්දුව පිළිබඳව සාකච්ඡා කිරීම සඳහා රජයේ වෛද්‍ය නිලධාරීන්ගේ සංගමය අද පෙරවරුවේ ශ්‍රී ලංකා වෛද්‍ය සභාවේ සභාපති මහාචාර්ය කලෝ ෆොන්සේකා මහතා ඇතුළු පිරිසක් හමු වුණා.\nරජයේ වෛද්‍ය නිලධාරීන්ගේ සංගමයේ විධායක සභාව රැස් වූයේ ඉන් අනතුරුවයි.\nඑම තීරණ දැනුම්දීම සඳහා අද පස්වරුවේ රජයේ වෛද්‍ය නිලධාරීන්ගේ සංගමය ප්‍රවෘත්ති සාකච්ඡාවක් කැඳවා තිබුණා.",
       "URL": "https://www.hirunews.lk/153537/රජයේ-වෛද්‍ය-නිලධාරීන්-වර්ජනයක",
       "Category": "Local News",
       "Parent URL": "https://www.hirunews.lk/local-news.php?pageID=4679"
}