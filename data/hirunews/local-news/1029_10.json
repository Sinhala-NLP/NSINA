{
       "Source": "hirunews",
       "Timestamp": "Monday, 11 July 2022 - 13:32",
       "Headline": "ශ්‍රී ලංකා පළමු ඉනිම ලකුණු 554කට සීමා වෙයි",
       "News Content": "සංචාරක ඕස්ට්‍රේලියානු කණ්ඩායම සහ ශ්‍රී ලංකා කණ්ඩායම අතර ගාල්ල ජාත්‍යන්තර ක්‍රිකට් ක්‍රීඩාංගණයේ පැවැත්වෙන දෙවැනි ටෙස්ට් තරගයේ පළමු ඉනිම සඳහා ශ්‍රී ලංකා කණ්ඩායම සියලු දෙනා දැවී ලකුණු 554 ක් රැස්කර ගත්තා.\nඒ අනුව ඔවුන් ඔස්ට්‍රේලියානු කණ්ඩායමට වඩා ලකුණු 190 ක් ඉදිරියෙන් සිටිනවා.\nමේ තරගයේ පළමුව පන්දුවට පහරදුන් ඔස්ට්‍රෙලියානු කණ්ඩායම සියලු දෙනා දැවී රැස් කර ගත්තේ ලකුණු 364 ක් පමණයි.\nඅද දිනය තුළ දී දිනේෂ් චන්දිමාල් ඔහුගේ ටෙස්ට් දිවියේ පළමු ද්විත්ව ශතකය වාර්තා කර ගැනීම විශේෂ සිදුවීමක්.\nඔහුගේ ද්විත්ව ශතකය සඳහා ඔහු පන්දු 326 කට මුහුණ දුන් අතර එයට හතරේ පහර 16ක් සහ හයේ පහර පහක් එල්ල කර තිබුණා.\nමේ හැරුණු විට ශ්‍රී ලංකා කණ්ඩායම වෙනුවෙන් දිමුත් කරුණාරත්න ලකුණු 86ක්, කුසල් මෙන්ඩිස් ලකුණු අසූ 85ක්, ඇන්ජලෝ මැතිව්ස් ලකුණු 52 ක් සහ කමිඳු මෙන්ඩිස් ලකුණු 61 ක් රැස්කර ගනිමින් ශ්‍රී ලංකා ලකුණු පුවරුව ඉහළ දැමීමට දායක වුනා.\nමීට අමතරව පසු පෙළින් පන්ඳුවට පහරදීමට පැමිණි රමේෂ් මෙන්ඩිස් ලකුණු 29 රැස්කර ගනිමින් ශ්‍රී ලංකා කණ්ඩායමේ ලකුණු තත්වය තවත් ඉහළ දැමීමට සමත් වුණේ දිනේෂ් චන්දිමාල් සමඟ එක්ව හත්වෙනි කඩුල්ලට ලකුණු 68 ක සම්බන්ධතාවක් ද එක් කරමින්.\nපන්දු යැවීමේදී ඔස්ට්‍රේලියානු කණ්ඩායම වෙනුවෙන් මිෂෙල් ස්ටාර්ක් ලකුණු 89 කට කඩුලු 4ක් දවා ගත් අතර මිෂෙල් ස්වැප්සන් ලකුණු 103ක කට කඩුලු 3ක් බිඳ හෙලුවා.\nනේදන් ලයන් දවා ගත් කඩුලු සංඛ්‍යාව දෙකක්.\nමේ අනුව ශ්‍රී ලංකා කණ්ඩායම සිය පළමු ඉනිමේදී ඔස්ට්‍රෙලියානු කණ්ඩායමට වඩා ලකුණු 190 ඉදිරියෙන් සිටිනවා.\nඅද තරගයේ සිවුවැනි දිනයයි.",
       "URL": "https://www.hirunews.lk/309698/ශ්‍රී-ලංකා-පළමු-ඉනිම-ලකුණු-554කට-සීමා-වෙයි",
       "Category": "Local News",
       "Parent URL": "https://www.hirunews.lk/local-news.php?pageID=1029"
}