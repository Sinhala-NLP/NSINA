{
       "Source": "hirunews",
       "Timestamp": "Thursday, 16 February 2023 - 23:34",
       "Headline": "ගුරු ඔවදනක් නිමකළ ගුරු දිවිය",
       "News Content": "යතුරුපැදි හිස් ආවරණවලින් සිදුකළ අමානුෂික පහරදීමකින් ඝාතනයට ලක් වූ රංග විරාජ් නැමති ගුරුවරයාගේ දේහය අද (16) අලුයම ඔහුගේ නිවසට රැගෙන එනු ලැබුවා.\nඝාතනය සම්බන්ධයෙන් අත්අඩංගුවට ගත් 16 හැවිරිදි බාලවයස්කාර සැකකරුවන් තිදෙනා ලබන 28 වැනිදා දක්වා රක්ෂිත බන්ධනාගාරගත කිරීමට නියෝග කර තිබෙනවා.\nමෙම අමානුෂික ඝාතනයට මුල් වී ඇත්තේ අදාළ ගුරුවරයා විසින් මහමගදී දුන් අවවාදයක්.\nරංග විරාජ් ජයසිංහ මතුගම කුරුදිප්පිට ප්‍රදේශයේ පදිංචිව සිටි 34 වැනි වියේ පසු වූ ගුරුවරයෙක්.\nපසුගිය 14 වැනිදා පස්වරුවේ සිය නිවසට අවශ්‍ය භාණ්ඩ කිහිපයක් රැගෙන ඒම සඳහා ගල්මත්ත ප්‍රදේශයට ගිය අවස්ථාවේදී ඔහු මුහුණ දෙන්නේ අනපේක්ෂිත අත් දැකීමකටයි.\nආරක්ෂිත හිස් වැසුම් පැළඳීමකින් තොරව යතුරු පැදි වලින් ගිය බාල වයස්කාර තරුණයින් තිදෙනෙකුට ආරක්ෂිත හිස් වැසුම් පැළඳ ගමන් කරන්නැයි ඔහු පවසා තිබුණේ සැබෑ ගුරුවරයෙකුගේ වගකීම පෙරදැරිවයි.\nනමුත් ඔහුගේ ඔවදන් පිළිගැනීම වෙනුවට කුපිත වූ තරුණයින්ගෙන් එල්ල වුණේ කිසිවෙකුත් නොසිතූ ප්‍රතිචාරයක්.\nඔවුන් අත තිබූ හෙල්මට් වලින් විරාජ්ට අමානුෂික ආකාරයෙන් පහර දී තිබුණා.\nපහරකෑමෙන් බරපතල තුවාල ලැබූ විරාජ් වැලිපැන්න රෝහලට ඇතුළත් කෙරුණු නමුත් එහිදී අවාසනාවන්ත ලෙස මියගොස් තිබෙනවා.\nමාස 11ක් වයසැති තම දියණිය සහ දයාබර බිරිඳ සදහටම මේ ලොව තනි කරවන්නට තරම් තම ඔවදන දුරදිග යනු ඇතැයි රංග කිසිදා නොසිතන්නට ඇති.\nමෙම අමානුෂික ඝාතනය පිළිබඳ සමාජ මාධ්‍යයේ ද සටහන්ව තිබුණේ මෙලෙසින්.\nසිද්ධියට සැකපිට වැලිපැන්න පොලිසිය මගින් අත්අඩංගුවට ගැනුනු 16 හැවිරිදි බාලවයස්කාර සැකකරුවන් තිදෙනා 11 වසර අධ්‍යාපනය ලබන සිසුන් බවටයි අනාවරණ වී තිබෙන්නේ.\nඅදාළ සැකකරුවන් මතුගම මහේස්ත්‍රාත් අධිකරණයට ඉදිරිපත් කිරීමෙන් පසු මහේස්ත්‍රාත්වරයා නියෝග කර ඇත්තේ ලබන 28 වැනිදා දක්වා මාකොළ පිහිටි ළමා රැඳවුම් මධ්‍යස්ථානයේ රඳවන ලෙසයි.",
       "URL": "https://www.hirunews.lk/327591/ගුරු-ඔවදනක්-නිමකළ-ගුරු-දිවිය",
       "Category": "Local News",
       "Parent URL": "https://www.hirunews.lk/local-news.php?pageID=531"
}