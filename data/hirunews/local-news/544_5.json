{
       "Source": "hirunews",
       "Timestamp": "Saturday, 11 February 2023 - 9:32",
       "Headline": "භාවනා මධ්‍යස්ථානයේ දේව ප්‍රතිමා ඉස්සූ සැකකරු මාට්ටු",
       "News Content": "මුල්ලේරියාව ප්‍රදේශයේ භාවනා මධ්‍යස්ථානයක තිබූ ලක්ෂ හතර හමාරක් පමණ වටිනා පිත්තලෙන් නිර්මාණය කරන ලද ශිව දේව ප්‍රතිමාවක්, කතරගම දෙවියන්ගේ ප්‍රතිමාවක් මෙන් ම චෛත්‍යයක කුඩා අනුරුවක් සොරකම් කළ තරුණයෙකු අත්අඩංගුවට ගෙන තිබෙනවා.\nපොලිස් මාධ්‍ය ප්‍රකාශක කාර්යාලය සඳහන් කළේ පෙරේදා දිනයේදී සැකකරු මෙම දේව ප්‍රතිමාව සොරකම් කරගෙන ගොස් ඇති අතර, ඊයේ (10) ඔහු අත්අඩංගුවට ගත් බවයි.\nසැකකරු අත්අඩංගුවට ගැනීමට යාමේදී ඔහු කැළණි ගඟට පැන පීනා ගොස් ඇති අතර, නැවත ඔහු ගොඩට පැමිණෙන අවස්ථාවේ දී පොලිසිය විසින් සැකකරු අත්අඩංගුවට ගෙන තිබෙනවා.\nමෙලෙස අත්අඩංගුවට ගෙන ඇත්තේ 25 හැවිරිදි මුල්ලේරියාව ප්‍රදේශයේ පදිංචි තරුණයෙක්.\nසැකකරුට එරෙහිව දේපළ සොරාගැනීමට අදාළ නඩුවක්ද විභාගවෙමින් පවතින අතර, මත්ද්‍රව්‍ය ළඟ තබාගැනීම සම්බන්ධයෙන් ඔහු වරදකරු වී දඬුවම් ලැබූවෙකු බවද සඳහන්.",
       "URL": "https://www.hirunews.lk/327149/භාවනා-මධ්‍යස්ථානයේ-දේව-ප්‍රතිමා-ඉස්සූ-සැකකරු-මාට්ටු",
       "Category": "Local News",
       "Parent URL": "https://www.hirunews.lk/local-news.php?pageID=544"
}