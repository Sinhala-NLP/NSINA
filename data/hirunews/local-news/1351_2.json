{
       "Source": "hirunews",
       "Timestamp": "Thursday, 17 February 2022 - 16:58",
       "Headline": "ඔස්ට්‍රේලියා ප්‍රබලයන් තුනක් හෙට තරගයෙන් ඉවතට",
       "News Content": "සංචාරක ශ්‍රී ලංකා කණ්ඩායම සහ ඔස්ට්‍රේලියානු කණ්ඩායම අතර හෙට මෙල්බර්න් ක්‍රිකට් ක්‍රීඩාංගණයේදී පැවැත්වෙන සිව්වන පන්දුවාර විස්ස ක්‍රිකට් තරගය සඳහා ඔස්ට්‍රෙලියානු කණ්ඩායමේ ඉදිරිපෙළ වේගපන්දු යවන්නන් තිදෙනාම එක් නොවන බව වාර්තා වනවා.\nමේ අනුව හෙට තරගයේදී දී ඔස්ට්‍රෙලියානු කණ්ඩායම ක්‍රීඩා කරනුයේ  මිචෙල් ස්ටාර්ක් , ජොස් හේසල්වුඩ් හා පැට් කමින්ස් යන වේග පන්දු යවන්නන් තිදෙනාම නොමැතිවයි.\nමේ අතරින් ශ්‍රී ලංකා කණ්ඩායමට වඩාත් වැඩි බලපෑමක් සිදු කළ වේග පන්දු යවන්නා වූයේ ජොස් හේසල්වුඩ්.\nඔහු ලකුණු සම වූ දෙවෙනි පන්දුවාර විස්ස තරගයේ සුපිරි ඕවරයේදී ශ්‍රී ලංකා කණ්ඩායමට ලබා දුන්නේ ලකුණු පහක් පමණයි.\nමෙම ක්‍රීඩකයින් විවේක ගැන්වීමට තීරණය කළේ ඉරියේදී එළඹෙන පාකිස්තාන තරග සංචාර සඳහා ඔවුන් වඩාත් හොඳින් සූදානම් කිරීම සඳහා බවයි ඔස්ට්‍රෙලියානු කණ්ඩායම්  නායක ඇරොන් ෆින්ච් අද පැවැති මාධ්‍ය හමුවක දී සඳහන් කළේ.\nකෙසේ වෙතත් හෙට තරගය සඳහා ඔස්ට්‍රෙලියානු කණ්ඩායමේ සුපිරි දඟ පන්දු යවන්නා වන ඇඩම් සම්පා හා කේන් රිචඩ්සන්  ක්‍රීඩා කිරීමට ඉඩ පවතින බවද ඇරොන් ෆින්ච් මෙහිදී වැඩිදුරටත් පැවසුවා.\nනමුත් හෙට තරගය සඳහා එක්වන අවසන් කණ්ඩායම මෙතෙක් තෝරා ගෙන නැති බව ද ඕස්ට්‍රේලියානු නායකයා මෙම මාධ්‍ය හමුවේදි වැඩිදුරටත් කියාසිටියා.\nඑමෙන්ම නව සැලැස්මක් යටතේ හෙට තරගයට ක්‍රීඩා කරන බවයි ඔහු අවධාරණය කළේ.\nසංචාරක ශ්‍රී ලංකා කණ්ඩායම සහ ශ්‍රී ලංකාව අතර T20 තරග 5ක් පැවැත්වෙනවා.\nඉන් තරග 3ක් මේවන විට අවසන්ව ඇති අතර එම තරග තුනම ජයගත් ඔස්ට්‍රේලියා කණ්ඩායම මේවන විටත් තරගාවලියේ ජය හිමිකරගෙන අවසන්.\nදෙරට අතර හතරවන තරගය හෙට පැවැත්වෙන්නේ මෙල්බන්හිදීයි.\nඅවසන් තරගය ලබන 20 වනදා මෙල්බන්හිදී පැවැත්වීමටයි සැලසුම් කර ඇත්තේ.",
       "URL": "https://www.hirunews.lk/297284/ඔස්ට්‍රේලියා-ප්‍රබලයන්-තුනක්-හෙට-තරගයෙන්-ඉවතට",
       "Category": "Local News",
       "Parent URL": "https://www.hirunews.lk/local-news.php?pageID=1351"
}