{
       "Source": "hirunews",
       "Timestamp": "Tuesday, 18 April 2017 - 19:36",
       "Headline": "කොළොන්නාවට නිසි නායකත්වයක් නැහැලූ",
       "News Content": "මිනිස් ජීවිත රැසක් අහිමි කළ මීතොටමුල්ලේ කසල කන්ද නාය යාමේ සිද්ධිය සම්බන්ධයෙන් පක්ෂ විපක්ෂ දේශපාලනඥයින් අද ස්ථාන කිහිපයක පැවති මාධ්‍ය හමුවලදී අදහස් පළ කළා.\nපාර්ලිමේන්තු මන්ත්‍රී උදය ගම්මන්පිල කියා සිටියේ බල අරගලයේ කඹ ඇදිල්ල හේතුවෙන් මෙම විපත සිදුවූ බවයි.\nආණ්ඩුව සහ පළාත්පාලන ආයතන මෙම නායයෑමේ සිද්ධියට වග කිව යුතු බවයි නිදහස් පක්ෂය කැඳවා තිබූ මාධ්‍ය හමුවකට එක්වෙමින් එහි තරුණ පෙරමුණේ සභාපති ශාන්ත බණ්ඩාර සඳහන් කළේ.\nආණ්ඩුව මිනිස් ජීවිතයක වටිනාකම රුපියල් ලක්ෂයකට සීමාකර ඇති බව බස්නාහිර පළාත් සන්ධාන මන්ත්‍රී නීල් සුනේත්‍රලාල් අද පැවති මාධ්‍ය හමුවකදී කියා සිටියා.\nඔහු සඳහන් කළේ ප්‍රදේශයේ සැරිසැරූ වත්මන් ආණ්ඩුවේ මන්ත්‍රීවරියන් සහ මන්ත්‍රීවරුන් දැන් සොයාගැනීමට නොමැති බවයි.\nප්‍රදේශයේ ජනතාව නොමග යැවූ අදාළ දේශපාලන නායකයන් කුණු කන්දටම යටවුණාදැයි සැක මතුවන බව පිවිතුරු හෙළ උරුමයේ නියෝජිත මධුමාධව අරවින්ද අද පැවති මාධ්‍ය හමුවේදී කියා සිටියා.\nඔවුන් ජනතාවගේ ඡන්දය ලබාගැනීමෙන් අනතුරුව ජනතාව මගහැර යමින් සිටින බවයි ඔහු සඳහන් කළේ.\nබස්නාහිර පළාත් සභා මන්ත්‍රී යසපාල කෝරළගේ කියා සිටියේ කොළොන්නාව ආසනයට මේ වනවිට නිසි නායකත්වයක් නොමැති බවයි.\nමෙම සිද්ධියට රජයේ බලධාරින් වගකිව යුතු බව ඒකාබද්ධ විපක්ෂය නියෝජනය කරන පාර්ලිමේන්තු මන්ත්‍රී වාසුදේව නානායක්කාර ද අද පැවති මාධ්‍ය හමුවකදී කියා සිටියා.",
       "URL": "https://www.hirunews.lk/159452/කොළොන්නාවට-නිසි-නායකත්වයක්-නැහැලූ",
       "Category": "Local News",
       "Parent URL": "https://www.hirunews.lk/local-news.php?pageID=4558"
}