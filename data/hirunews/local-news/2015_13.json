{
       "Source": "hirunews",
       "Timestamp": "Saturday, 17 April 2021 - 8:09",
       "Headline": "තුන්කෝටියකට මිලදී ගත් ඇඟිලි සලකුණු යන්ත්‍ර",
       "News Content": "සෞඛ්‍ය අමාත්‍යාංශය විසින් 2006 වසරේදී රුපියල් මිලියන 31 යි දශම 7 යි 1 ක් වැය කර මිලදී ගෙන තිබුණු ඇගිලි සලකුණු සටහන් යන්ත්‍ර 224 ක් වසර 15කට වැඩි කාලයක් ප්‍රයෝජනයට ගෙන නොමැති බව රජයේ ගිණුම්කාරක සභාවේදී අනාවරණ වුණා.\nඒ සම්බන්ධයෙන් කාරක සභාව සිය නොසතුට පළ කළ බවයි පාර්ලිමේන්තුවේ සන්නිවේදන දෙපාර්තමේන්තුව ප්‍රකාශ කළේ.\nඑසේම, නව සොයා ගැනීම් ව්‍යාපෘතීන් කිහිපයක් එකම පුද්ගලයෙකු විසින් සිදුකිරීම මගින් පර්යේෂණ ව්‍යාපෘති අකාර්යක්ෂම වී ඇති බව රජයේ ගිණුම්කාරක සභාවේදී අනාවරණ වී තිබෙනවා.\n2017 වසරේ දෙසැම්බර් 3 වනදා වනවිට නව සොයා ගැනීම් පර්යේෂණ යෝජනා 34 ක් සඳහා අනුමත කර ඇති මුදල රුපියල් මිලියන 399 ක්.\nමේ පිළිබඳව කාරක සභාවේ විශේෂ අවධානය යොමුවූ අතර, අදාළ ව්‍යාපෘති කිහිපයක් එකම පුද්ගලයෙකු වෙත අනුමත කිරීම මගින් එම කටයුතු සාර්ථක වී නොමැති බව එහිදී අනාවරණ වී ඇති බව සඳහන්.\nමේ අතර, කළුබෝවිල රෝහලේ මිලේනියම් වාට්ටු සංකීර්ණය ඉදිකිරීමේදී කොන්ත්‍රාත්කරු සම්බන්ධයෙන් මතුවූ ගැටලුවක් පිළිබඳව ද ගිණුම්කාරක සභාවේ අවධානය යොමුවී තිබෙනවා.\n2006 වසරේ අදාළ කොන්ත්‍රාත්තුව රුපියල් මිලියන 398 කට ප්‍රදානය කර තිබුණේ 2008 මාර්තු 19 වනදා එහි වැඩ නිම කළ යුතු බව සඳහන් කරමින්.\nඅදාල දිනයේ සිට වසර 6 ක් ගතවනතුරු ඉදිකිරීම් අවසන් කර නොතිබූ අතර, ඒ අනුව, කොන්ත්‍රාත්කරු වෙත ගෙවා තිබූ මුදලින් රුපියල් මිලියන 51 ක් ආපසු අය කර ගැනීමට හැකියාව තිබුණා.\nඑසේ නොකිරීම පිලිබඳව අවධානය යොමුකළ රජයේ ගිණුම්කාරක සභාව කඩිනමින් අදාල මුදල් කොන්ත්‍රාත්කරුගෙන් අය කර ගන්නා ලෙසයි සෞඛ්‍ය අමාත්‍යාංශ ලේකම්වරයාට දැනුම් දුන්නේ.",
       "URL": "https://www.hirunews.lk/268662/තුන්කෝටියකට-මිලදී-ගත්-ඇඟිලි-සලකුණු-යන්ත්‍ර",
       "Category": "Local News",
       "Parent URL": "https://www.hirunews.lk/local-news.php?pageID=2015"
}