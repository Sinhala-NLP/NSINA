{
       "Source": "hirunews",
       "Timestamp": "Wednesday, 30 August 2023 - 6:46",
       "Headline": "වැසි සහිත කාලගුණය තවදුරටත්",
       "News Content": "අද (30) දිවයිනේ නිරිතදිග කොටසේ දැනට පවතින වැසි තත්ත්වය ඉදිරි දින කිහිපයේදී තවදුරටත් පවතිනු ඇතැයි කාලගුණවිද්‍යා දෙපාර්තමේන්තුව පවසනවා.\nබස්නාහිර, සබරගමුව, මධ්‍යම සහ වයඹ පළාත්වලත් ගාල්ල සහ මාතර දිස්ත්‍රික්කවලත් විටින් විට වැසි ඇති වන බවත් බස්නාහිර සහ සබරගමුව පළාත්වලත් ගාල්ල සහ මාතර දිස්ත්‍රික්කවලත් ඇතැම් ස්ථානවලට මිලිමීටර් 75ක පමණ තරමක තද වැසි අපේක්ෂා කළ හැකි බවත් එම දෙපාර්තමේන්තුව විසින් නිකුත් කරන ලද නිවේදනයේ සඳහන්.\nනැගෙනහිර සහ ඌව පළාත්වලත් මුලතිව් දිස්ත්‍රික්කවලත් සවස් කාලයේ හෝ රාත්‍රී කාලයේ තැනින් තැන වැසි හෝ ගිගුරුම් සහිත වැසි ඇති විය හැකියි.\nමධ්‍යම කඳුකරයේ බටහිර බෑවුම් ප්‍රදේශවල, බස්නාහිර සහ සබරගමුව පළාත්වල විටින් විට පැ.කි.මී. (40-45) පමණ තරමක් තද සුළං බලාපොරොත්තු විය හැකි බවත් කාලගුණවිද්‍යා දෙපාර්තමේන්තුව පවසනවා.\nගිගුරුම් සහිත වැසි ඇති වන විට එම ප්‍රදේශවල තාවකාලික තද සුළං සහ අකුණු මඟින් සිදුවන අනතුරු අවම කර ගැනීමට ප්‍රමාණවත් පියවර ගන්නා ලෙස එම දෙපාර්තමේන්තුව සාමාන්‍ය ජනතාවගෙන් කාරුණිකව ඉල්ලා සිටිනවා.\nඑමෙන්ම, සූර්යයාගේ දෘශ්‍ය දකුණට සාපේක්ෂ චලිතය මත, එය මේ වසරේ අගෝස්තු 28 සිට සැප්තැම්බර් 07 දක්වා කාලය තුළ ශ්‍රී ලංකාවේ අක්ෂාංශවලට සෘජුවම ඉහළින් පවතිනවා.\nඅද (30) හිරු මුදුන්ව පවතින ශ්‍රී ලංකාවේ ආසන්නතම නගර වන්නේ තලෙයිමන්නාරම (මන්නාරම දිස්ත්‍රික්කය), ඉරමියන්කුලම් (වව්නියාව දිස්ත්‍රික්කය), කරප්පුකුට්ටි (ත්‍රිකුණාමලය දිස්ත්‍රික්කය), පාලමාසි (මුලතිව් දිස්ත්‍රික්කය) දහවල් 12.11 ට බවයි සඳහන් වන්නේ.",
       "URL": "https://www.hirunews.lk/346574/වැසි-සහිත-කාලගුණය-තවදුරටත්",
       "Category": "Local News",
       "Parent URL": "https://www.hirunews.lk/local-news.php?pageID=63"
}