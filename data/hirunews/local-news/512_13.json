{
       "Source": "hirunews",
       "Timestamp": "Sunday, 26 February 2023 - 10:10",
       "Headline": "අනුර ඇතුළු උද්ඝෝෂණ නඩයට උසාවියෙන් වාරණ නියෝගයක් (ඡායාරූප)",
       "News Content": "අද (26) දින කොළඹදී සංවිධාන කර ඇති උද්ඝෝෂණ සඳහා කොළඹට පැමිණෙන ජාතික ජනබලවේගයේ නායක පාර්ලිමේන්තු මන්ත්‍රී අනුර කුමාර දිසානායක ඇතුලු උද්ඝෝෂකයන් පිරිසකට අධිකරණය විසින් වාරණ නියෝගයක් පනවා තිබෙනවා.\nඑම අධිකරණ නියෝගයේ තවත් 26 දෙනෙකු නම් කර ඇති අතර, පස්වරු එකේ සිට රාත්‍රී අට දක්වා එය බලපැවැත්වෙන බවයි පොලිස් මාධ්‍ය ප්‍රකාශක කාර්යාලය සඳහන් කළේ.\nකෙසේ වෙතත් ජනතාවට පීඩාවක් නොවන අයුරින් සාමකාමීව උද්ඝෝෂණයේ නිරතවිය හැකි බවයි අධිකරණ නියෝගයේ දැක්වෙන්නේ.\nඑමෙන්ම උද්ඝෝෂකයන් මහජනතාව අතර ගැටුම්කාරී තත්වයක් හා නොසන්සුන්කාරී තත්වයක් ඇතිවන ලෙස හැසිරුණහොත් ඔවුන්ට එරෙහිව දණ්ඩ නීති සංග්‍රහය, පොලිස් ආඥා පනත, මංමාවත් පනත හා මැතිවරණ පනත යටතේ ක්‍රියාකරන ලෙසයි අධිකරණය විසින් පොලිසියට උපදෙස් ලබා දී ඇත්තේ.\nකොටුව, කොල්ලුපිටිය සහ කොම්පඤ්ඤ වීථිය පොලිස් ස්ථාන අධිකරණයෙන් කළ ඉල්ලීමක් සළකා බැලීමෙන් අනතුරුව අධිකරණය විසින් මෙම නියෝගය නිකුත් කර තිබෙනවා.",
       "URL": "https://www.hirunews.lk/328348/අනුර-ඇතුළු-උද්ඝෝෂණ-නඩයට-උසාවියෙන්-වාරණ-නියෝගයක්-ඡායාරූප",
       "Category": "Local News",
       "Parent URL": "https://www.hirunews.lk/local-news.php?pageID=512"
}