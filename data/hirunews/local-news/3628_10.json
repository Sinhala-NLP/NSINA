{
       "Source": "hirunews",
       "Timestamp": "Thursday, 29 November 2018 - 16:04",
       "Headline": "තාජුඩීන් සිද්ධියේ සැබෑ සැකකරුවන් අත්අඩංගුවට ගන්නැයි අධිකරණය CIDයට කියයි",
       "News Content": "රගර් ක්‍රීඩක වසීම් තාජුඩීන් ඝාතන සිද්ධියේ චෝදනා එල්ල කළ හැකි සැබෑ සැකකරුවන් සිටී නම් ඔවුුන් අත්අඩංගුවට ගෙන අධිකරණය හමුවට ඉදිරිපත් කරන ලෙස කොළඹ අතිරේක මහේස්ත්‍රාත් ඉසුරු නෙත්ති කුමාර අපරාධ පරීක්ෂණ දෙපාර්තමේන්තුව නියෝග කළා.\nඒ ඊට අදාළ නඩුව අද කැදවූ අවස්ථාවේදීයි.\nසිද්ධිය සම්බන්ධයෙන් නාරාහේන්පිට පොලීසියේ අපරාධ අංශයේ හිටපු ස්ථානාධිපති සුමිත් පෙරේරා, බස්නාහිර පළාත භාර හිටපු ජ්‍යෙෂ්ඨ නියෝජ්‍ය පොලිස්පති අනුර සේනානායක සහ කොළඹ හිටපු අධිකරණ වෛද්‍ය නිලධාරි වෛද්‍ය ආනන්ද සමරසේකර යන අයට මීට පෙර චෝදනා එල්ල වුණා.\nඑහෙත්, ඔවුන්ට එරෙහිව මිනීමැරීමට කුමන්ත්‍රණය කිරීමේ චෝදනා සදහා ප්‍රමාණවත් සාක්ෂි නොමැති බවයි මහේස්ත්‍රාත්වරයා අද අපරාධ පරීක්ෂණ දෙපාර්තමේන්තුවට දැනුම් දුන්නේ.\nඑමෙන්ම, මහේස්ත්‍රාත්වරයා තවදුරටත් කියා සිටියේ මෙය රිය අනතුරක් නොව ඝාතනයක් බවට නිගමනය කර ඇති බවයි.\nදැනට සිදුකරන ලද පරීක්ෂණ පිළිබදව කරුණු ඉදිරිපත් කරමින් අපරාධ පරීක්ෂණ දෙපාර්තමේන්තුව සදහන් කළේ මෙම සිද්ධියට අදාළව පුද්ගලයින් 1200 කගෙන් පමණ ප්‍රකාශ සටහන් කරගෙන ඇති බවයි.\nඑමෙන්ම, දුරකථන ඇමතුම් ලක්ෂ 22 ක් පමණ විමර්ශනය කර ඇති බව ද ඔවුන් ප්‍රකාශ කළා.\nමීට අමතරව, රගර් ක්‍රිඩක වසීම් තාජුඩීන් ඝාතනය සිදුවූ අවස්ථාවේ එම ස්ථානයෙන් ගමන් ගත් පුද්ගලයින් සහ වාහන පිළිබදව චන්ද්‍රිකා ඡායාරූප ඔස්සේ තොරතුරු ලබා ගැනීම සදහා නාසා ආයතනයෙන් කරුණු විමසීමක් කර ඇති බවයි අපරාධ පරීක්ෂණ දෙපාර්තමේන්තුව දැනුම් දුන්නේ.\nනඩුව යළි ලබන වසරේ පෙබරවාරි 28 වනදා කැදවීමට නියමිතයි.",
       "URL": "https://www.hirunews.lk/205155/තාජුඩීන්-සිද්ධියේ-සැබෑ-සැකකරුවන්-අත්අඩංගුවට-ගන්නැයි-අධිකරණය-cidයට-කියයි",
       "Category": "Local News",
       "Parent URL": "https://www.hirunews.lk/local-news.php?pageID=3628"
}