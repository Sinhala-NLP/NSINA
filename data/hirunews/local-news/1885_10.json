{
       "Source": "hirunews",
       "Timestamp": "Monday, 14 June 2021 - 17:14",
       "Headline": "කල්ලිවාදය එපා - ආණ්ඩුවේ හවුල්කාර පක්ෂ 8 කින් ඒකාබද්ධ නිවේදනයක්  (වීඩියෝ)",
       "News Content": "අභියෝගාත්මක අවස්ථාවල ඉන්ධන මිල වැඩි කිරීම වැනි ජනප්‍රිය නොවන තීන්දු ගැනීමට සිදුවන අතර, එවැනි තීරණවලට අභියෝග කිරීමේ කල්ලිවාදි ප්‍රවණතා පරාජය කළ යුතු බව ආණ්ඩුවේ හවුල්කාර පක්ෂ 8 ක් ප්‍රකාශ කරනවා.\nඒ, ඒකාබද්ධ නිවේදනයක් නිකුත් කරමින්.\nඅපේ ජනබල පක්ෂය වෙනුවෙන් පූජ්‍ය අතුරලියේ රතන හිමියන්, ජාතික නිදහස් පෙරමුණේ නායක අමාත්‍ය විමල් වීරවංශ, ප්‍රජාතන්ත්‍රවාදී වාමාංෂික පෙරමුණ ප්‍රධාන ලේකම් අමාත්‍ය වාසුදේව නානායක්කාර, ලංකා සම සමාජ පක්ෂය වෙනුවෙන් මහාචාර්ය තිස්ස විතාරණ මෙන්ම, ජාතික කොංග්‍රසය වෙනුවෙන් ඒ.එල්.එම්.අතාවුල්ලා ඊට අත්සන් තබා තිබෙනවා.\nශ්‍රී ලංකා මහජන පක්ෂය වෙනුවෙන් අසංක නවරත්න, එක්සත් මහජන පක්ෂය වෙනුවෙන් පාර්ලිමේන්තු මන්ත්‍රී ටිරාන් අලස් සහ ශ්‍රී ලංකාවේ කොමියුනිස්ට් පක්ෂය වෙනුවෙන් ජී.වීරසිංහයි එම නිවේදනයට අත්සන් තබා ඇත්තේ.\nඑහි දැක්වෙන්නේ ජනතාව සහ ආණ්ඩුව යන අංශ දෙකම අභියෝගාත්මක ඉරණමකට මුහුණපා සිටින මෙවැනි අවස්ථාවක කවර ආණ්ඩුවකට වුව ද, ජනප්‍රිය නොවන තීරණ ගැනීමට සිදුවන බවයි.\nඑබඳු තීරණයකින් පීඩාවට පත්වන අඩු ආදායම්ලාභීන්ට සහන සැලසීම අත්‍යාවශ්‍ය වන අතර, ඒ සඳහා සුදුසු යෝජනාවලියක් ඉදිරියේදී ජනාධිපතිවරයාට ලබාදෙන බවයි අදාළ නිවේදනයේ දැක්වෙන්නේ.\nකෙසේ වෙතත්, ඉන්ධන මිල ඉහළ නැංවීමේ තීරණය බලශක්ති අමාත්‍යවරයාගේ කරමත පැටවීමට දරණ වෑයම ප්‍රතික්ෂේප කරන බව සඳහන් කරන ඔවුන් ශ්‍රී ලංකා පොදුජන පෙරමුණේ ලේකම්වරයා අදාළ තීරණ අභියෝගයට ලක් කරමින් ආණ්ඩුව තුල කල්ලිවාදයක් පවතින බවට යන කුකුස ජනතාව ඉදිරියේ තබා ඇති බව ද ප්‍රකාශ කරනවා.\nමෙවැනි පරිණත නොවන ක්‍රියාවන් නිසා ආණ්ඩුව පිළිබඳ මහජන විශ්වාසය බිඳ වැටීමට හේතුවන බව පෙන්වා දෙන අදාළ දේශපාලන පක්ෂ මෙම කල්ලිවාදි ප්‍රවණතාව වහා පරාජය කිරීම ජනාධිපතිවරයාගේ සහ අග්‍රාමාත්‍යවරයාගේ වගකීම බවයි සඳහන් කරන්නේ.\nමේ අතර, වැඩි වූ ඉන්ධන මිල යළි සංශෝධනය කිරීමේ හැකියාව පිළිබඳව අද දිනයේදී අමාත්‍ය මණ්ඩල හමුවේදී සලකා බැලීමට නියමිත බව රජයේ ආරංචි මාර්ග අනාවරණ කළා.\nඑම අමාත්‍ය මණ්ඩල රැස්වීම ජනාධිපති ගෝඨාභය රාජපක්ෂගේ ප්‍රධානත්වයෙන් ජනාධිපති ලේකම් කාර්යාලයේදී මේ වනවිට පැවැත්වෙනවා.\nඑම නිවේදනය පහතින්.",
       "URL": "https://www.hirunews.lk/274279/කල්ලිවාදය-එපා-ආණ්ඩුවේ-හවුල්කාර-පක්ෂ-8-කින්-ඒකාබද්ධ-නිවේදනයක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1885"
}