{
       "Source": "hirunews",
       "Timestamp": "Friday, 08 July 2022 - 17:24",
       "Headline": "මුහුදු මාර්ගයෙන් විදෙස්ගත වීමට තැත් කළ 67ක් අත්අඩංගුවට",
       "News Content": "නීති විරෝධිව මුහුදු මාර්ගය ඔස්සේ විදෙස් රටකට යාමට උත්සාහ කළ 67 දෙනෙකු නාවික හමුදාව විසින් අත්අඩංගුවට ගෙන තිබෙනවා.\nකල්මුණේ ප්‍රදේශයට ඔබ්බෙන් වූ නැගෙනහිර මුහුදු ප්‍රදේශයේදී අද (08) අලුයම කළ මෙහෙයුමකදීයි මෙම පිරිස අත්අඩංගුවට ගෙන ඇත්තේ.\nමෙරට බහුදින ධීවර යාත්‍රාවක් ද මෙම පිරිස සමඟ නාවික හමුදා භාරයට ගෙන තිබෙනවා.\nඅනවසර සංක්‍රමණ ඇතුළු මුහුදු මාර්ග ඔස්සේ සිදුවන ජාවාරම් මැඩපැවැත්වීමේ අරමුණෙන් දිවයින වටා වූ මුහුද හා වෙරළාශ්‍රිත ප්‍රදේශයන් ආවරණය වන පරිදි නාවික හමුදාව නිරන්තර සෝදිසි මෙහෙයුම් සහ මුර සංචාර සිදුකරනු ලබනවා.\nඒ අනුව, රණරිසි නෞකාව කල්මුණේ ප්‍රදේශයට ඔබ්බෙන් වූ මුහුදු ප්‍රදේශයේ අද අළුයම සිදුකළ මුර සංචාරයකදී එම මුහුදු ප්‍රදේශයේ යාත්‍රා කරමින් තිබූ සැකකටයුතු මෙරට බහුදින ධීවර යාත්‍රාවක් පරීක්ෂාවට ලක්කර තිබෙනවා.\nඑහිදී එම බහුදින ධීවර යාත්‍රාව තුළ සිටි නීති වි‍රෝධීව මුහුද මඟින් විදෙස් රටකට සංක්‍රමණය වීමට උත්සාහ කළ බවට සැකකෙරෙන ජාවාරම්කරුවන් 06 දෙනෙකුද සමඟ පිරිමි පුද්ගලයන් 53ක්, කාන්තාවන් 06 ක් සහ ළමුන් 08ක් ඇතුළු පුද්ගලයින් 67 දෙනෙකු එම බහුදින ධීවර යාත්‍රාව ද සමඟ නාවික හමුදා භාරයට ගනු ලැබුවා.\nමෙලෙස නාවික හමුදාව භාරයට ගත් පිරිස වයස අවුරුදු 01ත් 56 ත් අතර පසුවන මන්නාරම, වව්නියාව, මුලතිව්, ත්‍රීකුණාමලය සහ මඩකලපුව යන ප්‍රදේශයන්හී පදිංචිකරුවන් බවටයි හඳුනා ගෙන ඇත්තේ.\nඑම පිරිස ඉදිරි නීතිමය කටයුතු සඳහා ත්‍රීකුණාමලය වරාය පොලිසිය වෙත භාරදීමට නියමිතයි.\nමිනිස් ජාවාරම්කරුවන් විසින් මුදල් ඉපයීමේ පරමාර්ථයෙන් අනාරක්‍ෂිත යාත්‍රා යොදාගනිමින් සංවිධානය කරනු ලබන මෙවැනි මිනිස් ජාවාරම් වලට හසුවී නීති විරෝධී ලෙස මෙරටින් සංක්‍රමණය වීමට උත්සහ කර තම ජීවිත අවදානමකට ලක්කර ගැනීමෙන් සහ නීතිය ඉදිරියේ වරදකරුවෙකු වීමෙන් වළකින ලෙසටයි නාවික හමුදාව මහජනතාව වෙත අවධාරණය කරන්නේ.",
       "URL": "https://www.hirunews.lk/309463/මුහුදු-මාර්ගයෙන්-විදෙස්ගත-වීමට-තැත්-කළ-67ක්-අත්අඩංගුවට",
       "Category": "Local News",
       "Parent URL": "https://www.hirunews.lk/local-news.php?pageID=1036"
}