{
       "Source": "hirunews",
       "Timestamp": "Saturday, 24 December 2016 - 13:06",
       "Headline": "උතුරුමැද ගිලන් රථ ලෙඩවීම රටටම බලපාන ලකුණු",
       "News Content": "උතුරුමැද පළාතේ වර්ජනයේ නිරත සෞඛ්‍ය රියදුරන්ගේ ගැටළු සඳහා ලබන 28 වන දා වන විට විසදුමක් නොලැබුණහොත් තමන් ද ඊට සහය දක්වන බව රජයේ සෞඛ්‍ය ගිලන් රථ සහ ප්‍රවාහන රියදුරු සංගමය පවසනවා.\nඑහි සභාපති ඩබ්ලිව්.ඩී. විජේසිංහ සඳහන් කළේ එක් පළාතක සෞඛ්‍ය රියදුරන්ට පමණක් නොසලකා හැරීම මව් සංගමය ලෙස බලා සිටිය නොහැකි බවයි.\nතම සේවය දෙපාර්තමේන්තු ගත සේවයක් ලෙස ස්ථාපිත කරන්නැයි ඉල්ලා උතුරු මැද පළාතේ සෞඛ්‍ය රියදුරන් පසුගිය 21 වන දා සිට සිය සේවාවන් ඉවත්වීමට තීරණය කළා.\nකෙසේ වෙතත්, අත්‍යවශ්‍ය සේවා සඳහා සිය දායකත්වය ලබාදීමට ප්‍රථමයෙන් කටයුතු කළ ද යුද හමුදාවේ සහාය ලබා ගැනීම හේතුවෙන් එම සේවාවෙන් ද ඉවත් වීමට ඔවුන් කටයුතු කළා.\nඋතුරුමැද පළාත් සෞඛ්‍ය රියදුරු සංගමයේ ලේකම් අමරානන්ද වඩුගේ සඳහන් කළේ විසදුම් ලැබෙන තුරු තම අරගලය දියත් කරන බවයි.\nමේ අතර, තම පළාතේ සෞඛ්‍ය රියදුරන්ගේ ගැටළුවලට විසදුමක් නොලැබුණහොත් තමන් ද ලබන 28 වන දා සිට සිය සේවාවෙන් ඉවත් වන බව උතුරුමැද පළාත් සෞඛ්‍ය සුළු සේවකයින් ද ප්‍රකාශ කළා.",
       "URL": "https://www.hirunews.lk/150475/උතුරුමැද-ගිලන්-රථ-ලෙඩවීම-රටටම-බලපාන-ලකුණු",
       "Category": "Local News",
       "Parent URL": "https://www.hirunews.lk/local-news.php?pageID=4740"
}