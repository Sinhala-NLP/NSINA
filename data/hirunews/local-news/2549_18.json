{
       "Source": "hirunews",
       "Timestamp": "Thursday, 30 July 2020 - 17:19",
       "Headline": "මත් ද්‍රව්‍ය සහ පාතාලය මැඩ පවත්වා ඓතිහාසික උරුමය සහ අභිමානය රැකෙන කැලණි පුරවරයක් ගොඩනගන බව ජනපති කියයි (වීඩියෝ)",
       "News Content": "මත් ද්‍රව්‍ය උවදුර සහ පාතාලය මැඩ පවත්වා ඓතිහාසික උරුමය සහ අභිමානය රැකෙන කැලණි පුරවරයක් ගොඩනගන බව ජනාධිපති ගෝඨාභය රාජපක්ෂ පවසනවා.\nපොදුජන පෙරමුණෙන් මහ මැතිවරණයට තරග වදින අපේක්ෂකයන්ගේ ජයග්‍රහණය තහවුරු කිරීම වෙනුවෙන්  අද (30) කැලණිය රජමහා විහාරස්ථානයේ ප්‍රධාන තොරණ ඉදිරිපිට පැවති ජනහමුවට සහභාගීවෙමිනුයි ජනාධිපතිවරයා මේ බව කියාසිටියේ.\nඑහිදී රැස්ව සිටි ජනතාව ඉදිරිපත් කළ ගැටළුවලට අවධානය යොමු කළ ජනාධිපතිවරයා ඉල්ලා සිටියේ ඓතිහාසික කැලණියට හිමි ප්‍රෞඩත්වය සුරැකෙන සංවර්ධන ක්‍රියාදාමයකට ශක්තිමත් පාර්ලිමේන්තු බලයක් ලබාදෙන ලෙසටයි.\nමේ අතර ජා-ඇළ නගර මධ්‍යයේ සංවිධාන කළ ජන හමුවට සහභාගී වූ ජනාධිපති ගෝඨාභය රාජපක්ෂ රැස්ව සිටි ජනතාවගෙන් ප්‍රදේශයේ අඩු පාඩු විමසා බලා තිබෙනවා.\nගම්පහ දිස්ත්‍රික්කයේ සියලු ඇල මාර්ග ප්‍රතිසංස්කරණය කර ගංවතුර පාලනයටත්, ජා-ඇළ නගර සංවර්ධනයටත් පියවර ගන්නා බවයි ඔහු කියාසිටියේ.\nආඩිඅම්බලම ප්‍රදේශයේ ජන හමුවකට ද  ජනාධිපතිවරයා එක්වූනා.\nඑහිදී  වැඩම කර සිටි මහා සංඝරත්නය රජය ගෙන යන “සෞභාග්‍යයේ ගෙවත්ත” වැඩපිළිවෙල ඉතා ඉහලින් අගය කළ අතර, එහි ප්‍රවර්ධනය සඳහා ජනතාව දිරිගැන්වීමට පන්සල ඇතුළු ආගමික ස්ථාන කේන්ද්‍ර කර ගන්නා බව ප්‍රකාශ කළ බවයි ජනාධිපති මාධ්‍ය අංශය කියාසිටියේ.\nබීජ සහ තොරතුරු බෙදා හැරීමට සියලු ආගමික ස්ථාන සහභාගී කර ගැනීමේ වැදගත්කම  ද මහා සංඝරත්නය පෙන්වා දී තිබෙනවා.\nවයස අවුරුදු 20 දී උපාධිය සම්පූර්ණ කිරීමට “සෞභාග්‍යයේ දැක්මේ” යෝජිත අධ්‍යාපන ප්‍රතිපත්තිය කඩිනමින් ක්‍රියාත්මක කරන ලෙසට ද සිසුන් පිරිසක් ජනාධිපති ගෝඨාභය රාජපක්ෂගෙන් ඉල්ලීමක් කර තිබෙනවා.",
       "URL": "https://www.hirunews.lk/246777/මත්-ද්‍රව්‍ය-සහ-පාතාලය-මැඩ-පවත්වා-ඓතිහාසික-උරුමය-සහ-අභිමානය-රැකෙන-කැලණි-පුරවරයක්-ගොඩනගන-බව-ජනපති-කියයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2549"
}