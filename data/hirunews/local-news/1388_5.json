{
       "Source": "hirunews",
       "Timestamp": "Sunday, 30 January 2022 - 10:09",
       "Headline": "ශ්‍රී ලංකාවට තවත් අති ගෞරවණීය ලෝක ශ්‍රේණිගත කිරීමක්",
       "News Content": "ලොව දූෂිතම රාජ්‍ය අංශයේ දූෂණ ක්‍රියාකාරකම් අනුව ලෝක ශ්‍රේණිගත කිරීම් සිදු කරන ට්‍රාන්ස්පේරන්සි ඉන්ටර්නැෂනල්  දූෂණ දර්ශකයේ තවත් පියවර අටක් පහළට යන්නට 2021 වර්ෂයේ දී ශ්‍රී ලංකාව සමත් වී තිබෙනවා.\nඒ අනුව මෙම දර්ශකයේ සැලකීමට ගත් රටවල් අතරෙන් ශ්‍රී ලංකාවට හිමි වී ඇත්තේ 102 වැනි ස්ථානයයි.\nදූෂණ මට්ටම් අනුව ලබාදෙන ලකුණු ප්‍රමාණයන්වල දී ශ්‍රී ලංකාවට ලකුණු 37ක් ලැබී ඇති අතර එය ගිය වසරේ දී ලබාගත් ලකුණු සංඛ්‍යාවට වඩා තවත් එක් ලකුණකින් පහළ යෑමක්.\n2020 වසරේ ශ්‍රේණිගත කිරීම්වල දී ශ්‍රී ලංකාව 94 වන ස්ථානයේ පසු වූ අතර එහිදී ශ්‍රී ලංකාවට පසුපසින් සිටි භූතානය, ඉන්දියාව, සහ මාලදිවයින යන සාර්ක් රටවල් තුන අප පසුකර දූෂණ දර්ශකයේ වඩාත් ගෞරවනීය ස්ථාන අත්පත් කර ගැනීම විශේශත්වයක්.\nට්‍රාන්ස්පේරන්සි ඉන්ටර්නැෂනල් ආයතනය විසින් සකසන මෙම දූෂණ සංජානන දර්ශකයට අනුව ලකුණු 100ක් ගන්නා රාජ්‍යය හෝ රාජ්‍යයන් දූෂණයෙන් තොර රාජ්‍යයන් ලෙස සලකන අතර, අවම ලකුණු ලබාගන්නා රට හෝ රටවල් අන්ත දූෂිත රාජ්‍යයන් ලෙස නම් කෙරෙනවා.\nමෙම සංජානන දර්ශකය සැකසීම සඳහා පෞද්ගලික අංශයේ සහ විද්වතුන්ගේ අදහස් සහ තොරතුරු මෙන්ම, ලෝක බැංකුව, ජාත්‍යන්තර මූල්‍ය අරමුදල, පුද්ගලික අවදානම් උපදේශන සමාගම් ඇතුළු භාහිර මූලාශ්‍රයන් 13 කින් නිකුත්කරන දත්ත භාවිත කරනවා.\n2020 වසරේ දී ලංකාව මෙම ල්කුණු ලබාදීමේ ක්‍රමවේදයේ දී ලකුණු තිස් අටක් ලබාගත් අතර, ඊට අදාළව ශ්‍රී  ලංකාව ස්ථානගත කර තිබුණේ ලැයිස්තුවේ 94 වැනි ස්ථානයේයි.\nනමුත් 2021 වසර වන විට එම ස්ථානය 102 වැනි ස්ථානය දක්වා පහත වැටී තිබෙනවා.\nමෙම ශ්‍රේණිගත කිරීමේ ක්‍රියාවලියේදී ශ්‍රී ලංකාව මෙතෙක් ලබාගත් අඩුම ලකුණු අගය වන්නේ 2016 දී ලබාගත් ලකුණු 36 යි.\nඑමෙන්ම ශ්‍රී  ලංකාව 2012 වසරේ දී ලබාගත් ලකුණු 40 මෙම දර්ශකයේ මෙතෙක් වාර්තා කර ඇති හොඳම ලකුණු සංඛ්‍යාවයි.\nනවතම ශ්‍රේණිගත කිරීම් අනුව ලකුණු 88 බැගින් ලබාගත් ඩෙන්මාර්කය, පින්ලන්තය සහ නවසීලන්තය ලොව දූෂණය අඩුම රටවල් අතර ඉහළින් සිටින අතර ලකුණු 13ක අවමය ලබාගත් දකුණු සුඩානය, සෝමාලියාව සහ සිරියාව මෙම ලයිස්තුවේ පතුලේ ස්ථානගත වී තිබෙනවා.\nමෙම වාර්තාව සැකසූ ට්‍රාන්ස්පේරන්සි ඉන්ටර්නැෂනල් ආයතනය පවසන්නේ රාජ්‍ය අංශයේ දූෂණය පිටුදැකීම සම්බන්ධයෙන් ලොව බොහෝ රටවල් සැලකිය යුතු ප්‍රගතියක් අත්කර ගෙන නොමැති බවයි.\nඑය ඉතා කනගාටුදායක තත්ත්වයක් බවත් ඔවුන් පෙන්වා දෙනවා.\nමෙම ලකුණු ලබාදීමේ ක්‍රියාවලියේ දී අල්ලස, රාජ්‍ය මුදල් අවභාවිතාව, දූෂණ ක්‍රියා වලට එරෙහිව ඵලදායි ලෙස නඩු නොපැවරීම, තොරතුරුවලට ප්‍රවේශය, දූෂණ වංචා හෙළි කරන්නන් මාධ්‍යවේදීන් සහ විමර්ශකයන් සඳහා වන ආරක්ෂාව, ප්‍රමාණවත් නෛතික රාමු ආදී පරාමිතීන් මත පදනම්ව මෙම දර්ශකය සම්පාදනය කර තිබෙනවා.",
       "URL": "https://www.hirunews.lk/295628/ශ්‍රී-ලංකාවට-තවත්-අති-ගෞරවණීය-ලෝක-ශ්‍රේණිගත-කිරීමක්",
       "Category": "Local News",
       "Parent URL": "https://www.hirunews.lk/local-news.php?pageID=1388"
}