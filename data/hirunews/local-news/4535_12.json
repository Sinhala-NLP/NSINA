{
       "Source": "hirunews",
       "Timestamp": "Wednesday, 03 May 2017 - 16:44",
       "Headline": "හුංගම ගැබිණි කාන්තාවගේ පරීක්ෂණ වෙනස්ම අතකට (ඡායාරූප)",
       "News Content": "හුංගම ප්‍රදේශයේදී  ඝාතනයට ලක්වූ ගැබිණි කාන්තාවගේ උදර සහ පසුපස ප්‍රදේශයට උල් ආයුධයකින් පහරවල් 13 ක් පමන ඇණ ඇතැයි පරීක්ෂණවලදී අනාවරණය වී තිබෙනවා.\nඇයගේ මවගේ සිරුරේද උල් ආයුධයකින් අනිණු ලැබූ පහර හතක් පමන ඇති බවයි සිද්ධිය සම්බන්දව පරීක්ෂන පවත්වන හුංගම සඳහන් කර ඇත්තේ.\nමෙම කාන්තාවන් දෙදෙනා නිවස තුල අභිරහස් ලෙස ඝාතණය කර තිබුනේ ඊයේ දිනයේදීයි.\nසිරුරු සම්බන්ධ මහේස්ත්‍රාත් පරීක්ෂණය අඟුණකොලපැලැස්ස මහේස්ත්‍රාත්වරයාගේ ප්‍රධානත්වයෙන් ඊයේ (02) සවස පැවැත්වුවා.\nමිය ගිය ගැබිණි කාන්තාවගේ සැමියාගෙන් පොලිසිය දීර්ඝ ලෙස ප්‍රශ්න කර තිබෙනවා.\nඑහිදී ඔහු සඳහන් කර ඇත්තේ හම්බන්තොට කාර්මික විද්‍යාලයේ ශීතකරණ පාඨමාලාවක් හැදෑරීම සඳහා තමා නිවසින් පිටව යන විට නිවසේ මව සහ බිරිඳ සිටි බවයි. කෙසේ වෙතත් කාර්මික විදුහලේ ගුරුවරයා නොපැමිනි බැවින් නැවත උදේ 10 ට පමණ නිවසට පැමිණි බව ද ඔහු පොලිසිය හමුවේ ප්‍රකාශ කර තිබෙනවා.\nතම නිවසට පැමිණෙන විට නිවසේ ඉදිරිපස දොර ඇර තිබූ අතර නිවසට ඇතුළුවී බලන විට මැද කාමරයේ බිරිඳ වැටී සිටි බවත් පසුව නිවස පිටුපස නාන කාමරය අසල නැන්දනිය වැටී සිටි බවත් ඔහු සඳහන් කර තිබෙනවා.\nපොලිසිය සඳහන් කළේ මෙම පුද්ගලයා කාර්මික විද්‍යලයෙන් නියමිත අවසර පත් ලබා නොගෙන පිටව ඇති බවට පරීක්ෂණවලින් අනාවරණය වි ඇති බවයි .\nඑමෙන්ම මෙම පුද්ගලයා නිවසට පැමිණි පසු කාර්මික විද්‍යාලයට යන විට ඇඳ සිටි කමිසය නිවසේ දි ගලවා නවා බොත්තම් දා යතුරු පැදියේ ආසනය යට ආවරණයේ  තබා ටී ෂ්ර්ට් එකකින් සැරසී යතුරුපැදියෙන් පොලිසියට පැමිණි බව ප්‍රකාශ කර ඇතැයි පොලිසිය ප්‍රකාශ කළා.\nඅප වාර්තාකරු සඳහන් කළේ මිය ගිය ගැබිණි කාන්තාව පසුගිය සමයේ තවත් කාන්තාවක් සමග සමීප ඇසුරක් ද පවත්වාගෙන ගොස් ඇති බවට පොලිස් පරීක්ෂණවලින් හෙළිවී ඇති බවයි.\nඑමෙන්ම මෙම ගැබිණි කාන්තාව සහ සැමියා අතර ආරවුල් ඇති වී තිබූ බවද මුලික පරීක්ෂණවලින් හෙලිවී ඇතැයි පොලිසිය සඳහන් කරා.",
       "URL": "https://www.hirunews.lk/160526/හුංගම-ගැබිණි-කාන්තාවගේ-පරීක්ෂණ-වෙනස්ම-අතකට-ඡායාරූප",
       "Category": "Local News",
       "Parent URL": "https://www.hirunews.lk/local-news.php?pageID=4535"
}