{
       "Source": "hirunews",
       "Timestamp": "Sunday, 05 June 2022 - 12:34",
       "Headline": "මැයි 09 වැනිදා ප්‍රචණ්ඩත්වය ගැන මානව හිමිකම් කොමිසමට ලිපියක්",
       "News Content": "රට පුරා කෙරෙන නීතිවිරෝධී අත්අඩංගුවට ගැනීම් සහ හිංසනයට පත්කිරීම් සම්බන්ධව තරුණ නීතිඥයින්ගේ සංගමය විසින් ලිපියක් ශ්‍රී ලංකා මානව හිමිකම් කොමිෂන් සභාවේ සභාපතිනිය වෙත යොමුකර තිබෙනවා.\nමැයි 09 වැනිදා ඇති වූ සිදුවීම්වලට බව කියමින් මේ වන විට 2000කට අධික පිරිසක් අත්අඩංගුවට ගෙන ඇති බව පොලිස් මාධ්‍ය ප්‍රකාශක කාර්යාලය වාර්තා කළ අතර, මෙම සියලු අත්අඩංගුවට ගැනීම් රාජ්‍ය මර්දනයක ස්වරූපයෙන් ක්‍රියාත්මක වන බැවින් රටේ ප්‍රජාතන්ත්‍රවාදය සහ මූලික මිනිස් අයිතිවාසිකම් සම්බන්ධයෙන් බරපතළ ගැටලුකාරී තත්ත්වයක් උද්ගත වී ඇති බවයි එම සංගමය පෙන්වා දෙන්නේ.\nඅරලියගහ මන්දිරය ඉදිරිපිට පැවැති මයිනාගෝගම සාමකාමී විරෝධතාවයට සහ ජනාධිපති ලේකම් කාර්යාලය අසල ගෝඨාගෝගම විරෝධතාවයට සිදුකළ සංවිධානාත්මක ප්‍රහාරය නිසා රටපුරා සිදු වූ සිදුවීම් ගැන ඔබ ද දැනුවත් වී ඇති පසුබිමක එයට වගකිවයුත්තන් අත් අඩංගුවට ගැනීමේ දී රටේ ප්‍රජාතන්ත්‍රවාදයට දේශපාලන අතපෙවීම් සිදු නොවිය යුතු බව තරුණ නීතිඥයින්ගේ සංගමය අවධාරණය කරනවා.\nඑලෙස සිදු කරන අතපෙවීම් දැකිය හැකි සිද්ධි 02ක් ලෙස එම සංගමය පෙන්වා දෙන්නේ, වසර ගණනාවක සිට පරිසරය සහ අයිතිවාසිකම් වෙනුවන් වැඩ කළ සමාජ ක්‍රියාකාරිකයකු වන වෑකඳවල රාහුල හිමියන් අත්අඩංගුවට ගැනීම, නිට්ටඹුවේ පදිංචි යූ ඒ. උපුල් දුමින්ද නම් පුද්ගලයකු අපරාධ පරීක්ෂණ දෙපාර්තමේන්තුව විසින් අත් අඩංගුවට ගැනීමේ සිද්ධියයි.\nමෙම පුද්ගලයාව නිට්ටඹුව පොලිසියට කැඳවා ඔහුට පහරදෙමින් ප්‍රශ්න කර ඇති බව පෙන්වා දෙන තරුණ නීතිඥයින්ගේ සංගමය ප්‍රකාශ කරන්නේ, රාජ්‍ය මර්දනකාරී ස්වරූපයෙන් මෙම අත් අඩංගුවට ගැනීම් ක්‍රියාත්මක වන බවයි.\nමේ හේතුවෙන් මෙවැනි සිදුවීම් ඉදිරියේ දී සිදු නොවීමට මානව හිමිකම් කොමිෂන් සභාවේ අවධානය යොමු වෙතැයි එම සංගමය විශ්වාස කරන බව එම ලිපිය මගින් වැඩිදුරටත් අවධාරණය කර තිබෙනවා.",
       "URL": "https://www.hirunews.lk/306264/මැයි-09-වැනිදා-ප්‍රචණ්ඩත්වය-ගැන-මානව-හිමිකම්-කොමිසමට-ලිපියක්",
       "Category": "Local News",
       "Parent URL": "https://www.hirunews.lk/local-news.php?pageID=1117"
}