{
       "Source": "hirunews",
       "Timestamp": "Wednesday, 06 December 2017 - 7:57",
       "Headline": "උතුරු - නැගෙනහිර මුහුද අදත් රළුවෙයි - අනතුර නොතකා 25ක් මුහුදු යයි",
       "News Content": "දිවයිනට කිලෝමීටර් 800ක් පමණ දුරින් මධ්‍යම බෙංගාල බොක්ක මුහුදු ප්‍රදේශයේ වර්ධනය වී ඇති අඩු පීඩන කලාපය ඉදිරි පැය 12 ඇතුළත පීඩන අවපාතයක් දක්වා වර්ධනය වන ලකුණු පවතින අතර වයඹ දෙසට බරව දිවයිනෙන් ඉවතට ගමන් කරමින් පවතින බව කාලගුණ විද්‍යා දෙපාර්තමේන්තුව පවසනවා.\nඑහි අධ්‍යක්ෂ අතුල කරුණානායක සදහන් කළේ මේ හේතුවෙන් උතුරු සහ නැගෙනහිර මුහුදු ප්‍රදේශ රළු විය හැකි බවයි.\nමේ අතර අවදානම් නිවේදනය නොතකා මන්නාරමෙන් මුහුදු ගිය ධීවරයින් 25 දෙනෙකු දැඩි ලෙස අවවාද කර නිදහස් කිරීමට මන්නාරම දිසා අධිකරණය ඊයේ නියෝග කළා.\nඅයහපත් කාලගුණය හේතුවෙන් නැවත දැනුම්දෙනතුරු මුහුදු යාමෙන් වළකින ලෙස නිවේදනය කර තිබියදී පෙරේදා මුහුදු ගිය මෙම පිරිස අත්අඩංගුවට ගෙන පොලීසියට භාරදී ඇත්තේ නාවික හමුදාව විසින්.\nමෙම ධීවරයින් පිරිස ගැඹුරු මුහුදට නොගිය බැවින් ඔවුන් පිළිබඳ සානුකම්පිතව සිතා බලා නිදහස් කරන ලෙස ධීවරයින් වෙනුවෙන් පෙනී සිටි නීතීඥවරයා කළ ඉල්ලීමට අනුව අදාළ ධීවරයින් 25 දෙනා දැඩි ලෙස අවවාද කර නිදහස් කිරීමට මන්නාරම දිසා විනිසුරු ඒ.ජේ. ඇලෙක්ස් රාජා නියෝග කළා.",
       "URL": "https://www.hirunews.lk/177681/උතුරු-නැගෙනහිර-මුහුද-අදත්-රළුවෙයි-අනතුර-නොතකා-25ක්-මුහුදු-යයි",
       "Category": "Local News",
       "Parent URL": "https://www.hirunews.lk/local-news.php?pageID=4185"
}