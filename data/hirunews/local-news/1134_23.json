{
       "Source": "hirunews",
       "Timestamp": "Sunday, 29 May 2022 - 16:20",
       "Headline": "අතුරුදන් වූ නේපාල යානය ගැන නිල නොලත් තොරතුරක් ?",
       "News Content": "පුද්ගලයන් 22ක් සමග අතුරුදන් වූ ගුවන්යානය සෙවීම සඳහා විශේෂ මෙහෙයුමක් මේවන විට ආරම්භ කර තිබෙනවා.\nමුස්ටැංග් සහ පොකාරා අතර ප්‍රදේශයේ නිරීක්ෂණ කටයුතු සඳහා නේපාල රජය විසින් පෞද්ගලික හෙලිකොප්ටර් යානා දෙකක් ද යොදවා ඇති බවයි ඉන්දීය මාධ්‍ය වාර්තා කළේ.\nනේපාල හමුදාව සහ පොලිසියේ විශේෂ කණ්ඩායම් කිහිපයක් ද ගුවන්යානය ගමන් කළ ගුවන් කලාපය අවට භූමියේ සෝදිසි කටයුතු වෙනුවෙන් යොමුකර තිබෙනවා.\nමේ අතර ජොම්සොම් ප්‍රදේශයේ ඝාසා නම් ගම්මානය ආශ්‍රිතව විශාල ශබ්දයක් ඇසුනු බවට අතුරුදන් වූ ගුවන්යානය ගමන් ආරම්භ කළ ගුවන්තොටුපලට නිල නොලත් තොරතුරක් ලැබී ඇතැයි ද සඳහන්.\nපෞද්ගලික සමාගමක් විසින් මෙහෙයුම් කටයුතු සිදුකරනු ලබන මෙම ගුවන්යානය අතුරුදන්ව තිබුනේ විසි දෙදෙනෙකු සමග පොකාරා ප්‍රදේශයට ගමන් කරමින් සිටියදීයි.\nඋදෑසන 9.55ට පොකාරා ගුවන්තොටුපලින් පිටත් වූ යානය පෙරවරු 10.15ට බටහිර කඳුකර ප්‍රදේශයක පිහිටි ගුවන්තොටුපලක් වන ජොම්සොම් ගුවන්තොටුපලට ගොඩබැස්වීමට නියමිතව තිබුණා.\nකෙසේවෙතත් යානය ගුවන්ගත වී විනාඩි 15කින් පමණ එහි සබඳතා බිඳවැටුණු බවයි ගුවන්තොටුපල පාලක මැදිරි නිලධාරීන් ප්‍රකාශකර ඇත්තේ.\nඅතුරුදන් වන විට ඉන්දීය ජාතිකයන් 4 දෙනෙක් ජර්මානු ජාතිකයන් දෙදෙනෙක් සහ නේපාල ජාතික මගීන් 13 දෙනෙකු එහි ගමන් කරමින් සිට තිබුණා.\nනේපාලයේ ඉන්දීය මහ කොමසාරිස් කාර්යාලය ද මෙම යානය අතුරුදන්වීම පිළිබඳ සිය ට්විටර් ගිණුමේ සටහනක් තබා තිබෙනවා.\nඑමගින් ප්‍රකාශකර ඇත්තේ අතුරුදන් වූ යානය සෙවීමේ කටයුතු සිදුකරන අතර මගීන්ගේ පවුල්වල සාමාජිකයන් සමග තම කාර්යාලය සබඳතා පවත්වා ගනිමින් සිටින බවයි.\nඑමෙන්ම තානාපති කාර්යාලය හදිසි තොරතුරු දැනුම්දීම සඳහා විශේෂ දුරකතන අංකයක් ද හඳුන්වා දී තිබෙනවා.\nඅතුරුදන් වූ යානය අයත් ගුවන් සමගම ප්‍රකාශ කරන්නේ තමන් සතුව පවතින්නේ නේපාලයේ පුළුල්ම සහ අභ්‍යන්තර ගුවන් ගමන් ජාලය තමන් සතු බවටයි.\nනේපාලයේ වෙනත් කිසිදු ගුවන් සමාගමක් මෙම සමාගම තරම් කෙටි දුර සඳහා යානා ගුවන්ගත කිරීම් සහ ගොඩබෑම සිදු නොකරන අතර අඛණ්ඩව පියාසර කිරීම් සිදුවන්නේ ද නැහැ.\nඑම සමාගමේ වෙබ් අඩවියේ දැක්වෙන්නේ තම ගුවන්යානා ආහාර, ධාන්‍ය, ඖෂධ, සහන ද්‍රව්‍ය ඇතුළු අත්‍යවශ්‍ය සැපයුම් රට අභ්‍යන්තරයට ප්‍රවාහනය කරන අතර බේරා ගැනීමේ කටයුතු සඳහා ද ගුවන් ගමන් ක්‍රියාත්මක කරන බවයි.\nලොව උසම කඳුකර ප්‍රදේශ පිහිටා ඇති නේපාලය, දුෂ්කර කඳුකර ස්ථානවල පිහිටි ගුවන් තොටුපල, නිතර වෙනස් වන කාලගුණය හමුවේ ගුවන් අනතුරු රැසක් වාර්තා වනවා.\nගුවන්යානාවලට ගොඩබැස්වීමට දුෂ්කරතම ගුවන්තොටුපල වන Tenzing-Hillary නොහොත් Lukla පිහිටා ඇත්තේ ද නේපාලයේ කඳුකර ප්‍රදේශකයි.\nමෙවර අතුරුදන් වූ යානය අයත් සමාගමට අයත් යානයක් 2016 වසරේ දී, බටහිර මයග්ඩි දිස්ත්‍රික්කයේ දී කඩා වැටී 23 දෙනෙකු මිය ගියා.\nකාර්ය මණ්ඩලයේ තිදෙනෙකුට අමතරව, චීන ජාතිකයෙකු සහ කුවේට් ජාතිකයෙකු ඇතුළු මගීන් 20 දෙනෙකු එම ගුවන් යානයේ ගමන්කර තිබුණා.",
       "URL": "https://www.hirunews.lk/305618/අතුරුදන්-වූ-නේපාල-යානය-ගැන-නිල-නොලත්-තොරතුරක්",
       "Category": "Local News",
       "Parent URL": "https://www.hirunews.lk/local-news.php?pageID=1134"
}