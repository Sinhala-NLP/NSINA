{
       "Source": "hirunews",
       "Timestamp": "Wednesday, 24 August 2022 - 19:26",
       "Headline": "අදත් වෙඩි තැබීම් දෙකක් - ව්‍යාපාරිකයෙක් මරුට",
       "News Content": "ගම්පහ, බටපොත, කුරුස හන්දිය ප්‍රදේශයේ අද සිදු වූ වෙඩි තැබීම ඩුබායි හි සැඟව සිටින කෙහෙල්බද්දර පද්මේ නමැති පාතාල කල්ලි නායකයා විසින් මෙහෙයවා ඇති බවට පොලීසිය සැක පළ කරනවා.\nඉදිකිරීම් උපකරණ අලෙවිසැලක හිමිකරුවෙකු ඔහුගේ වෙළඳසැල ඉදිරිපිටදීම යතුරුපැදියකින් පැමිණි දෙදෙනෙකු විසින් වෙඩි තබා අද දහවල් ඝාතනය කරනු ලැබුවා.\nමෙලෙස ජිවිතක්ෂයට පත්වූයේ 34 හැවිරිදි ටී.ඒ.අනුරුද්ධ පුෂ්පකුමාර නමැති සමන් රෝහිත පෙරේරා හෙවත් පස්පොඩ්ඩාගේ ඥාතියෙක්.\nපාතාල කල්ලි සාමාජිකයෙකු වන සමන් රෝහිත පෙරේරා හෙවත් පස්පොඩ්ඩා ජූලි මස 27 වනදා ඝාතනය කෙරුණේ ගම්පහ අධිකරණය ඉදිරිපිටදීයි.\nඉන් පසු පසුගිය 6 වනදා ද ගම්පහ ප්‍රදේශයේ 20 හැවිරිදි තරුණයකු වෙඩි තබා ඝාතනය කරනු ලැබුවා.\nඔහු ද පස් පොඩ්ඩාගේ ගෝලයෙකු වන අතර අද සිදුවූ ඝාතනය එම සැලැස්මේ දිගුවක් බවයි පොලීසිය සඳහන් කරන්නේ.\nඩුබායිහි සිටින පාතාල කල්ලි සාමාජික කෙහෙල්බද්දර පද්මේ නමැත්තාගේ පියා මීට වසර කිහිපයකට පෙර ඝාතනය කර ඇති බවට වාර්තා වුණේ පස්පොඩ්ඩා විසින්.\nපසුව පද්මෙ නමැත්තා ඩුබායි රටට පලාගොස් ඇති අතර ඉන් පසුවයි පස්පොඩ්ඩා ඝාතනය කිරීමට සැලැසුම් කර ඇත්තේ. එම ඝාතනයෙන් පසු ගම්පහ ප්‍රදේශය තුල සිදුවූ තුන්වන මනුෂ්‍ය ඝාතනයයි අද වාර්තා වූයේ.\nමේ අතර, අහුංගල්ල - ඌරගහ මාර්ගයේදී අද දහවල් සිදු වු වෙඩි තැබීමකින් පුද්ගලයෙකු තුවාල ලබා රෝහල් ගත කරනු ලැබුවා. යතුරුපැදියකින් පැමිණි පුද්ගලයින් දෙදෙනෙකු මෙම වෙඩි තැබීම සිදුකර පලාගොස් තිබුණා.\nතුවාල ලැබූ පුද්ගලයා බලපිටිය රෝහලට ඇතුළත් කර ඇති අතර, ඔහුගේ එක් පාදයකට වෙඩි වැදී ඇති බවයි පොලීසිය සඳහන් කළේ.\nවෙඩි වැදුණු පුද්ගලයා කොස්ගොඩ ප්‍රදේශයේ පදිංචි 42 හැවිරිදි අයෙක්.\nවෙඩි තැබීමට හේතුව පාතාල කල්ලි අතර ගැටුමක් ද යන්න පිලිබඳව පොලීසිය විමර්ශනයක් ආරම්භ කර තිබෙනවා.",
       "URL": "https://www.hirunews.lk/313638/අදත්-වෙඩි-තැබීම්-දෙකක්-ව්‍යාපාරිකයෙක්-මරුට",
       "Category": "Local News",
       "Parent URL": "https://www.hirunews.lk/local-news.php?pageID=916"
}