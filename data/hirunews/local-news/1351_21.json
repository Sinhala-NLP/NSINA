{
       "Source": "hirunews",
       "Timestamp": "Thursday, 17 February 2022 - 12:50",
       "Headline": "අහසට වෙඩි තබා හොරණ නීලක සිය දරුවා පැහැර ගනියි",
       "News Content": "හොරණ - කඳන ප්‍රදේශයේ කාන්තාවක් භාරයේ සිටි 7 හැවිරිදි දරුවෙකු අහසට වෙඩි තබා පැහැරගෙන ගොස් තිබෙනවා.\nමිනී මැරුම් ඇතුළු අපරාධ රැසකට සම්බන්ධ හොරණ නීලක නැමැත්තා මෙලෙස පැහැරගෙන ඇත්තේ, සිය නැන්දම්මා භාරයේ සිටි ඔහුගේ දරුවා බවයි පරීක්ෂණ පවත්වන උසස් නිලධාරියෙකු හිරු ප්‍රවෘත්ති අංශයට සදහන් කළේ.\nසැකකරු මීට දින කිහිපයකට පෙර සිය බිරිඳගේ අත් පා වෙන් වන ලෙස තියුණු ආයුධවලින් කපා දමා තිබූ අතර, ඔහුගේ බිරිඳ මේ වන විට දැඩි සත්කාර ඒකකයේ ප්‍රතිකාර ලබන බවයි පොලීසිය සඳහන් කළේ.\nඑම සිද්ධියට සැකකරු අත්අඩංගුවට ගැනීම සඳහා පොලීසිය විමර්ශන සිදු කරමින් පවතින අතරතුර ඊයේ රාත්‍රියේ මෙම පුද්ගලයා පැමිණ මෙලෙස අහසට වෙඩි තබා සිය දරුවා පැහැරගෙන ගොස් ඇති බවයි අප වාර්තාකරු සඳහන් කළේ.\nමේ අතර, මතුගම - බාලිකා පාර ප්‍රදේශයේ නිවසක සිටි තිදරු මවක වෙඩි තබා ඝාතනය කිරීමේ සිද්ධිය සම්බන්ධයෙන් මෙතෙක් කිසිවෙකු අත්අඩංගුවට ගෙන නැහැ.\nයතුරුපැදියකින් මුහුණු ආවරණය කර හෙල්මට් පැළදි පුද්ගලයින් දෙදෙනෙකු මෙම වෙඩි ප්‍රහාරය එල්ල කර තිබුණේ, පෙරේදා රාත්‍රී කාලයේදියි.\nමිය ගිය කාන්තාවගේ ස්වාමි පුරුෂයා මතුගම නගරයේ රන් ආභරණ වෙළදසලක හිමිකරුවෙකු වන අතර, ඔහු ඝාතනය කිරීම සඳහා මෙලෙස පැමිණ ඇත්තේ, සංවිධානාත්මක අපරාධ කල්ලි සාමාජිකයෙකු වන ශාන් අරෝෂ් හෙවත් මතුගම ශාන් නැමැත්තාගේ සාමාජිකයින් පිරිසක් බවට අනාවරණ වී තිබෙනවා.\nමිය ගිය කාන්තාව සුනඛයාට කෑම ලබාදීම සඳහා නිවසින් පිටතට පැමිණි අවස්ථාවේ වෙඩික්කරුවන් නිවසට ඇතුළු වී ඇති අතර, එම අවස්ථාවේ අදාළ කාන්තාව නිවසේ සිහිසුන්ව ඇද වැටීමෙන් පසු ඇය වෙඩි තබා ඇති බව පොලිස් පරීක්ෂණවල දී අනාවරණ වුණා.",
       "URL": "https://www.hirunews.lk/297252/අහසට-වෙඩි-තබා-හොරණ-නීලක-සිය-දරුවා-පැහැර-ගනියි",
       "Category": "Local News",
       "Parent URL": "https://www.hirunews.lk/local-news.php?pageID=1351"
}