{
       "Source": "hirunews",
       "Timestamp": "Sunday, 14 March 2021 - 19:17",
       "Headline": "සහල් මිල අර්බුදයක - ව්‍යාපාරිකයින්ගෙන් අනතුරු ඇගවීම් (වීඩියෝ)",
       "News Content": "සඟවා ඇති සහල් සහ වී සොයා පාරිභෝගික සේවා අධිකාරිය දිවයින පුරා විශේෂ වැටලීම් සිදුකිරීමට තීරණය කර තිබෙනවා.\nසහල් වෙළදුන් කියා සිටියේ රට තුළ මේ වන විට සහල් හිඟයක් පවතින අතර, මිල පාලනයෙන් තොරව අලෙවි කිරීමට සිදුව ඇති බවයි.\nමේ හේතුවෙන් මෙම ගැටළුවට කඩිනමින් විසදුමක් නොලැබුණහොත් තවදුරටත් සහල් මිල ඉහළ යා හැකි බවයි ඔවුන් කියා සිටියේ.\nපසුගිය වසරේ මැයි මස 28 වන දා ගැසට් නිවේදනයක් නිකුත් කරමින් රජය නාඩු කිලෝවක උපරිම සිල්ලර මිල රුපියල් 96ක් ලෙසත්, කීරි සම්බා කිලෝවක් රුපියල් 120ක් ලෙසත් දක්වා තිබුණා.\nඑමෙන්ම, සුදු හෝ රතු සම්බා කිලෝවක් රුපියල් 98ක් සහ රතු හෝ සුදු කැකුළු කිලෝවක් රුපියල් 93ක් ලෙසයි අදාළ ගැසට් නිවේදනයේ දැක්වෙන්නේ.\nමේ අතර, සහල් නිෂ්පාදකයින්ට, වෙළදුන්ට සහල් අලෙවි කළ හැකි උපරිම  මිල සදහන් කරමින් ගැසට් නිවේදනයක් ද නිකුත් කර තිබූ අතර ඒ අනුව රතු හෝ සුදු සම්බා මෙන්ම රතු හෝ සුදු කැකුළු සම්බා කිලෝවක් රුපියල් 94කට අලෙවි කළ යුතු වනවා.\nරතු හෝ සුදු නාඩු කිලෝවක් රුපියල් 92කටත්, රතු හෝ සුදු කැකුළු සහල් කිලෝවක් රුපියල් 89කටත් අලෙවි කළ යුතු බවට එම ගැසට් නිවේදනයේ සදහන්.\nකෙසේ වෙතත්, තොග සහ සිල්ලර වෙළදුන් පෙන්වා දෙන්නේ පාලන මිල ගණන් යටතේ තමන්ට සහල් නොලැබෙන බවයි.\nමේ අතර, රජය ප්‍රකාශයට පත් කර ඇති මිල ගණන් යටතේ සහල් මිලදී ගැනීමට නොමැති බව පාරිභෝගික ජනතාව ද ප්‍රකාශ කරන අතර ව්‍යාපාරිකයින් පෙන්වා දෙන්නේ අලෙවි කිරීමට සහල් නොමැති බවටයි.\nකෙසේ වෙතත්, පාරිභෝගික සේවා අධිකාරිය සඳහන් කළේ මෙලෙස සහල් මිල ඉහළ යාමට හේතු වී ඇත්තේ ඇතැම් පුද්ගලයින් සහල් සගවා කෘත්‍රිම සහල් හිගයක් ඇති කිරීමට උත්සාහ කිරීම නිසා බවයි.\nඑබැවින් සහල් සඟවා ඇත්ද යන්න පිළිබදව සොයා බැලීම සදහා දිවයින පුරා විශේෂ වැටලීම් ආරම්භ කර තිබෙනවා.\nඇතැම් පුද්ගලයින් වී තොග සහල් බවට පත් නොකොට සගවා ඇත්ද යන්න පිළිබදව ද මෙහිදී සොයාබැලෙන නමුත්, වී සදහා නීතිමය ක්‍රියාමාර්ගයක් ගැනීමට තමන්ට බලයක් නොමැති බවයි පාරිභෝගික සේවා අධිකාරියේ ජ්‍යෙෂ්ඨ ප්‍රකාශකයෙකු හිරු ප්‍රවෘත්ති අංශයට සදහන් කළේ.\nඊට හේතු වී ඇත්තේ පාරිභෝගික සේවා පනත තුළින් ඊට බලතල නොමැතිවීමයි.",
       "URL": "https://www.hirunews.lk/265322/සහල්-මිල-අර්බුදයක-ව්‍යාපාරිකයින්ගෙන්-අනතුරු-ඇගවීම්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2088"
}