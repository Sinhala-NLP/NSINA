{
       "Source": "hirunews",
       "Timestamp": "Wednesday, 18 November 2020 - 8:09",
       "Headline": "කොරෝනා ආසාදීත මෙරට සමස්ත සංඛ්‍යාව 18,000 ඉක්මවයි",
       "News Content": "කොරෝනා වෛරසය ආසාදනය වීමෙන් තවත් පුද්ගලයින් 05 දෙනෙකු මියගොස් ඇති බව රජයේ ප්‍රවෘත්ති දෙපාර්තමේන්තුව සඳහන් කළා. ඒ අනුව වෛරසය ආසාදනය වීමෙන් මේ වනවිට මියගොස් ඇති සමස්ත පුද්ගලයින් සංඛ්‍යාව 66 ක්. ඊයේ එම මරණ පහම වාර්තා වූයේ කොළඹ හා ඊට තදාසන්න ප්‍රදේශවලින්.\nකොළඹ 12 ප්‍රදේශයේ පදිංචි 65 හැවිරිදි පුද්ගලයෙකු මියගොස් ඇති අතර, ඔහු කොරෝනා ආසාදිතයෙකු බවට තහවුරුවීමෙන් පසු පූනානි ප්‍රතිකාර මධ්‍යස්ථානයට යොමුකර තිබෙනවා. පසුව වැලිකන්ද මූලික රෝහලට ඇතුළත් කර ඇති අතර, ඔහු මියයන විට අධික රුධිර පීඩනයෙන් පෙලී ඇති බවයි රජයේ ප්‍රවෘත්ති දෙපාර්තමේන්තුව නිකුත් කළ නිවේදනයේ දැක්වෙන්නේ.\nදියවැඩියා රෝගයේ සංකූලතා සහ අධික රුධිර පීඩනය සමඟ කොරෝනා ආසාදනය වීමෙන් 69 හැවිරිදි කාන්තාවක්ද මියගොස් ඇති අතර, ඇය රත්මලාන ප්‍රදේශයේ පදිංචිකාරිනියක්. අධික රුධිර පීඩනය සහ දියවැඩියා රෝගය සමඟ කොරෝනා ආසාදනය වූ කිරුලපන ප්‍රදේශයේ පදිංචි 71 හැවිරිදි කාන්තාවක්ද ඊයේ මියගිය අතර, ඔවුන් දෙදෙනාම නිවෙස්වලදී මියගොස් ඇති බව සඳහන්. දෙමටගොඩ සහ කොළඹ 02 ප්‍රදේශයේ පිරිමි පුද්ගලයෙක් මෙන්ම කාන්තාවක්ද ඊයේ මියගියා.\nදෙමටගොඩ ප්‍රදේශයේ පදිංචි 82 හැවිරිදි පිරිමි පුද්ගලයාද නිවසේදී මියගොස් ඇති අතර, දියවැඩියා රෝගයේ සංකූලතා සමඟ කොරෝනා ආසාදනය වීම මරණයට හේතුව ලෙස දැක්වෙන බව රජයේ ප්‍රවෘත්ති දෙපාර්තමේන්තුව නිකුත් කළ නිවේදනයේ සඳහන්. 81 හැවිරිදි කාන්තාව කොළඹ 02 ප්‍රදේශයේ පදිංචි අතර, ඇය ජාතික රෝහලේදී මියගියා. මරණයට හේතුව ලෙස දැක්වෙන්නේ කොරෝනා ආසාදනයෙන් නිවුමෝනියාව වැළඳීමයි.\nඊයේ දිනයේ නව අසාදිතයින් 398 දෙනෙකු හඳුනා ගැනිමත් සමඟ මෙරට මුළු කොරෝනා අසාදිතයින් සංඛ්‍යාව 18075 දක්වා ඉහළ ගියා. ඒ අනුව දිවුලපිටිය සහ පැලියගොඩ පොකුර 14 568 ක් වන අතර රෝහල් ගතව ප්‍රතිකාර ලබන සංඛ්‍යාව 5799 ක් වනවා. ඊයේ දිනයේදි 404 දෙනෙකු සුවය ලැබූමත් සමඟ වෛරසය ආසාදනය වී සුවය ලැබු සමස්ත ආසාදිතයින් සංඛ්‍යාව 12,210 ක්. මේ වනවිට ත්‍රිවිධ හමුදාව විසින් පවත්වා ගෙන යනු ලබන නිරෝධයන මධ්‍යස්ථාන 33 ක පුද්ගලයින් 3281  දෙනෙකු නිරෝධායන වෙමින් සිටිනවා.\nමේ අතර, තවදුරටත් දිවයින පුරා පොලිස් බල ප්‍රදේශ 24 ක් හුදකලා කර තිබෙනවා. එසේ හුදකලා කර ඇති ප්‍රදේශ වල නිරෝධායන නීති උල්ලංඝනය කරන පිරිස් සොයා ඩ්‍රෝන කැමරා යොදා ගනිමින් ගුවන් හමුදාව ඊයේ විශේෂ මෙහෙයුම් ක්‍රියාත්මක කරනු ලැබුවා. එහිදී නිරෝධායන නීති උල්ලංඝනය කළ 95 දෙනෙකු අත්අඩංගුවට ගත් බවයි පොලිසිය ප්‍රකාශ කළේ. මෙම මෙහෙයුම් සිදු කරනු ලැබුවේ කොටහේන, කෙසෙල්වත්ත, වත්තල සහ ජා-ඇල යන පොලිස් වසම්වලයි.",
       "URL": "https://www.hirunews.lk/254991/කොරෝනා-ආසාදීත-මෙරට-සමස්ත-සංඛ්‍යාව-18000-ඉක්මවයි",
       "Category": "Local News",
       "Parent URL": "https://www.hirunews.lk/local-news.php?pageID=2326"
}