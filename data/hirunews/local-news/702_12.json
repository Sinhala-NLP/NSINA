{
       "Source": "hirunews",
       "Timestamp": "Monday, 28 November 2022 - 14:36",
       "Headline": "වසර 22ක් ඇතුළත වල් වැදුණු තක්සලාව (වීඩියෝ)",
       "News Content": "එක් පාසලක් වැසී යාම සිරගෙවල් 10ක් බිහිවීමට හේතුවන්නක්' යන්න ඔබ අප කවුරුත් හොඳින් දන්නා කියමනක්.\nඅද රතු මිනිත්තුවෙන් අවධානය යොමු කරන්නේ, එලෙස වැසී ගිය පාසලක් පිළිබඳවයි.\nමේ, පොලොන්නනරුව දිස්ත්‍රික්කයේ බකමූණ අධ්‍යාපන කොට්ඨාසයේ, බකමූණ තරුණ ගොවි ව්‍යාපාරයේ දරුවන් වෙනුවෙන් 1993 වසරේදී ආරම්භ කළ පුවක්ගහඋල්පත ප්‍රාථමික විද්‍යාලයයි.\nදහස් ගණනක් දරුවන්ගේ නැණ නුවණ පෑදූ මේ පාසල අද වනවිට වල් බිහිවෙමින්, ගොඩනැඟිලි විනාශ මුඛයට ඇද වැටෙමින් සොර සතුරන්ගේද පාරාදීසයක් බවට පත් වෙමින් තිබෙනවා.\nමෙම ප්‍රදේශයේ පවුල් 120ක් පමණ ජීවත් වන අතර, ප්‍රාථමික පාසල් යන වයසේ දරුවන් 100ක් පමණ ඒ අතර වනවා.\nකිලෝමීටර් 5කටත් අධික දුරක් ගෙවමින් එම දරුවන්ට වෙනත් පාසලක් කරා යාමට සිදුව ඇත්තේ, මෙම පාසල වසා දැමීම හේතුවෙන්.\nප්‍රදේශවාසීන් පෙන්වා දෙන්නේ, 2013 වසරේදී ක්‍රියාත්මක වූ ළමා මිතුරු පාසල් ව්‍යාපෘතිය යටතේ දිවයින පුරා ප්‍රථමික පාසල් 5,000ක් ප්‍රතිපෝෂණය කිරීමේ වැඩසටහනින් පසු, අවට පාසල් කිහිපයක් නවීකරණය කිරීම හේතුවෙන් මෙම පාසල වැසී ගිය බවයි.\nපාසල් වෙනුවට, වෘත්තීය පුහුණු මධ්‍යස්ථානයක් හෝ ආරම්භ කර, ප්‍රදේශයේ තරුණ තරුණියන්ගේ රැකියා ගැටළුවට විසඳුමක් දීමට හෝ මෙය යොදා ගන්නා ලෙස ප්‍රදේශවාසීන් බලධාරීන්ගෙන් ඉල්ලා සිටිනවා.",
       "URL": "https://www.hirunews.lk/321494/වසර-22ක්-ඇතුළත-වල්-වැදුණු-තක්සලාව-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=702"
}