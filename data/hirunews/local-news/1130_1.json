{
       "Source": "hirunews",
       "Timestamp": "Tuesday, 31 May 2022 - 15:09",
       "Headline": "යාපනය පුස්තකාලය ගිනිබත් කර වසර 41යි",
       "News Content": "‛‛තම බුද්ධිමය උරුමය සිය දෙනෙත් ඉදිරියේ දැවී අළු වී ගියා’’\n- මහාචාර්ය සිවතම්බි -\n1981 මැයි 30 වැනි දින එළැඹුණේ ලාංකේය බුද්ධි ප්‍රවාහයේ අමිල කැඩපතක් බඳු වූ යාපනය පුස්තකාලය, පොත් 97,000ක් ද සමඟින් මුළුමනින් ම ගිනි බත් වීමේ ඉරණම දරාගනිමින්.\nහුදෙක් ම එදා ගිනි ගත්තේ, යාපනය පුස්තකාලය ම පමණක් නො වෙ යි.\nසමස්ත ලාංකේය සංහිදියාව, දැනුම, සාමය ඈ ආදී විෂයන් ගණනාවක් ම  දැවී අළු වූ දවසකි එදා.\nවසර 50ක් පුරාවට දැනුමේ කේන්ද්‍රස්ථානයක් ලෙසින් තල් අරඹ තුළ විරාජමාන වූ යාපනය පුස්තකාලය, පේරාදෙණි විශ්වවිද්‍යාලයීය ප්‍රධාන පුස්තකාලය තරමට ම වටිනා ස්ථානයක් ලෙස සැලකිය හැකි යි.\nයාපනය දොරේ අප්පා ක්‍රීඩාංගනය අසල ගොඩනැගුණු මේ සුවිශාල ගොඩනැගිල්ල 1935 වර්ෂයේ කේ. එම්. වෙල්ලප්පාගේ අදහසකට අනුව පෞද්ගලික ව ආරම්භ වූවක්.\nමුලින්ම මෙය හැඳින්වූයේ, Jaffna Library Movement යන නමින්.\n1949 දී පුස්තකාලය යාපනය නගර සභාවට පවරා ගැනීමෙන් අනතුරු ව ලෝකයේ විවිධ රටවලින් ගැනෙන ආධාරවලින් යාපනය පුස්තකාලය ක්‍රම ක්‍රමයෙන් වැඩි දියුණු වුණා.\nපෙරදිග ලියැවුණු අතිශයින් ම දුර්ලභ පොත්පත් රාශියක් මෙම පුස්තකාලය දරා සිටි අතර, එදා ඇවිළුණු ඒ විසල් ගිනි ජාලාවේ රස්නය, අදටත් නිමා නො වී තිබෙනවා ද යන ප්‍රශ්නාර්ථය සමඟ අපට ජීවත් වීමට සිදු වී ඇත.",
       "URL": "https://www.hirunews.lk/305802/යාපනය-පුස්තකාලය-ගිනිබත්-කර-වසර-41යි",
       "Category": "Local News",
       "Parent URL": "https://www.hirunews.lk/local-news.php?pageID=1130"
}