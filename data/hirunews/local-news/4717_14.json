{
       "Source": "hirunews",
       "Timestamp": "Monday, 09 January 2017 - 13:06",
       "Headline": "වෛද්‍ය වර්ජනයෙන් මධ්‍යම පළාතේ රෝහල් කටයුතුවලට බාධා",
       "News Content": "තම සංගමය ආරම්භ කළ වර්ජනය අද සිට මධ්‍යම පළාත දක්වා ව්‍යාප්ත කිරීම හේතුවෙන් රෝහල් කටයුතු අකර්මන්‍ය වී ඇති බව මහනුවර  දිස්ත්‍රික් ලියාපදිංචි සහ සහකාර වෛද්‍යවරුන්ගේ සංගමයේ ලේකම් වෛද්‍ය මහින්ද ලියනගේ පවසනවා.\nඔහු කියා සිටියේ අද සිට මධ්‍යම පළාතේ රෝහල් හා වෛද්‍ය මධ්‍යස්ථාන 182ක මෙම වර්ජනය ක්‍රියාත්මක බවයි.\nමහනුවර ප්‍රාදේශීය සෞඛ්‍ය සේවා අධ්‍යක්ෂ වෛද්‍ය සරත් වීර බණ්ඩාරගේ ක්‍රියා කලාපයට විරෝධය පළ කරමින් මහනුවර දිස්ත්‍රික්කයේ සහකාර සහ ලියාපදිංචි වෛද්‍යවරුන් වර්ජනයක් ආරම්භ කළේ පසුගිය 06 වැනිදායි.\nකෙසේ වෙතත් අද දිනයේ සිට තම සංගමයට අයත් වෛද්‍යවරුන් 286 දෙනෙකු ලෙඩ නිවාඩු දමා සේවයෙන් ඉවත්ව සිටින බවයි මහනුවර  දිස්ත්‍රික් ලියාපදිංචි සහ සහකාර වෛද්‍යවරුන්ගේ සංගමයේ ලේකම් වෛද්‍ය මහින්ද ලියනගේ කියා සිටියේ.\nදැනට උද්ගතව ඇති තත්ත්වයට කඩිනමින් විසදුම් ලබා නොදුනහොත් අනිද්දා සිට දීප ව්‍යාප්ත මට්ටමින් වෛද්‍ය වර්ජනයක් ක්‍රියාත්මක කරන බවද ඔහු තවදුරටත් සඳහන් කළා.",
       "URL": "https://www.hirunews.lk/151637/වෛද්‍ය-වර්ජනයෙන්-මධ්‍යම-පළාතේ-රෝහල්-කටයුතුවලට-බාධා",
       "Category": "Local News",
       "Parent URL": "https://www.hirunews.lk/local-news.php?pageID=4717"
}