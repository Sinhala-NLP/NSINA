{
       "Source": "hirunews",
       "Timestamp": "Thursday, 08 December 2022 - 19:56",
       "Headline": "දශකයකට පසු මෙරට වායුගෝලයේ වැඩි ම දූවිලි අංශු ප්‍රමාණය අද",
       "News Content": "දශකයකට පමණ පසු මෙරට වායුගෝලයේ වැඩිම දූවිලි අංශු ප්‍රමාණය දැන් වාර්තා වන බව මධ්‍යම පරිසර අධිකාරිය පවසනවා.\nඑහි පරිසර ආරක්ෂණ අංශය භාර නියෝජ්‍ය අධ්‍යක්ෂ ජනරාල් ආචාර්ය සංජය රත්නායක කියා සිටියේ මැන්ඩවුස් සුලි කුණාටුවද ඉන්දියාවේ සිට දූවිලි අංශු ගලා ඒම බලපෑ ඇති බවයි.\nකෙසේ වෙතත් අද උදෑසන කාලයේ පැවති තත්වයට සාපේක්ෂව මේ වන විට දූලි අංශු ප්‍රමාණයේ අඩුවක් දක්නට ලැබෙන බව ජාතික ගොඩනැගිලි පර්යේෂණ සංවිධානය ප්‍රකාශ කළා.\nයාපනය දිස්ත්‍රික් ලේකම් කාර්යාලයේ අද පැවති වැඩසටහනකදී පරිසර අමාත්‍යංශ ලේකම් විශේෂඥ වෛද්‍ය අනිල් ජාසිංහ කියා සිටියේ මෙම තත්වය ශ්‍රී ලංකාවට පාලනය කළ හැකි තත්වයක් නොවන බවයි.\nමේ අතර මැන්ඩවුස් සුළි කුණාටුව හේතුවෙන් අද සහ උතුර සහ නැගෙනහිර දෙසින් වන ගැඹුරු සහ නොගැඹුරු මුහුදු ප්‍රදේශ ඉතා රළු විය හැකි බවයි එම දෙපාර්තමේන්තුව සඳහන් කළේ.\nඋතුරු පළාතේ ඇතැම් ස්ථානවලට අද පස්වරුවේ සහ රාත්‍රි කාලයේ මිලි මීටර 100 ඉක්මවූ තද වැසි ඇතිවිය හැකි බව කාළගුණ විද්‍යා දෙපාර්තමේන්තුව සඳහන් කළා.\nසබරගමුව පළාතේ සහ ගාල්ල, මාතර, අනුරාධපුරය සහ ත්‍රිකුණාමලය දිස්ත්‍රික්කවල විටින් විට වැසි ඇති විය හැකි බවට එම දෙපාර්තමේන්තුව අපේක්ෂා කරනවා.\nමේ අතර නිරිත දිග බෙංගාල බොක්ක මුහුදු ප්‍රදේශයේ පවතින මැන්ඩවුස් සුළි කුණාටුව හෙට රාත්‍රිය වන විට උතුරු තමිල්නාඩු, පුදුචේරි සහ දකුණු ආන්ද්‍ර ප්‍රදේශ් වෙරළ තීරය දෙසට ගමන් කිරීමට ඉඩ ඇති බවයි කාළගුණ විද්‍යා දෙපාර්තමේන්තුව සඳහන් කළේ.\nඑමෙන් ම අයහපත් කාලගුණ තත්ත්වය හේතුවෙන් ඌව පළාතේ පාසල් 26 ක් අද වසා තැබීමට පළාත් අධ්‍යාපන අධ්‍යක්ෂ ඩී.එම්.රත්නායක කටයුතු කළා.",
       "URL": "https://www.hirunews.lk/322247/දශකයකට-පසු-මෙරට-වායුගෝලයේ-වැඩි-ම-දූවිලි-අංශු-ප්‍රමාණය-අද",
       "Category": "Local News",
       "Parent URL": "https://www.hirunews.lk/local-news.php?pageID=679"
}