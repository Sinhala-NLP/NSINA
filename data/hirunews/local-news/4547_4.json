{
       "Source": "hirunews",
       "Timestamp": "Wednesday, 26 April 2017 - 7:48",
       "Headline": "ජනක සහ ලොහාන් කතා කරයි",
       "News Content": "එක්සත් ජාතික පක්ෂයට අනුගතව ආණ්ඩුවේ සිටින ඇතැම් නිදහස් පක්ෂ කණ්ඩායම් තමන් අතුලු කිහිපදෙනෙකුට කැරලි ගසන බව පාර්ලිමේන්තු මන්ත්‍රී ජනක බණ්ඩාර තෙන්නකෝන් පවසනවා.\nශ්‍රී ලංකා නිදහස් පක්ෂ දඹුල්ල ආසන සංවිධායක ධුරයෙන් ඉවත් කිරිම සම්බන්ධයෙන් හිරු ප්‍රවෘත්ති අංශය කළ විමසීමකදීයි ඔහු මේ බව කියා සිටියේ.\nශ්‍රී ලංකා නිදහස් පක්ෂයේ ආසන සංවිධායක ධූර දැරූ ජනක බණ්ඩාර තෙන්නකෝන්, ලොහාන් රත්වත්තේ සහ අනුර විදානගමගේ වෙනුවට නව ආසන සංවිධායකවරුන් සිව්දෙනෙකු ඊයේ පත් කෙරුණා.\nඒ අනුව ජනක බණ්ඩාර තෙන්නකොන් සංවිධායක ධුරය දැරූ දඹුල්ල ආසනයට සම සංවිධායක දෙදෙනෙකු පත් කල අතර, ලොහාන් රත්වත්තේ සංවිධායක ධූරය දැරූ පාතදුම්බර ආසනයට සහ ඌව පලාත් සභා මන්ත්‍රී අනුර විදානගමගේ සංවිධායක ධුරය දැරූ මහියංගණය ආසනයටද නව සංවිධායකවරයෙකු පත් කෙරුණා.\nසිය පියා නිදහස් පක්ෂ ආසන සංවිධායක ධූරයෙන් ඉවත් කිරිමට විරෝධය පළ කරමින් පළාත් මන්ත්‍රී ප්‍රමිත බණ්ඩාර තෙන්නකොන් ඊයේ මධ්‍යම පළාත් ක්‍රීඩා අමාත්‍ය ධූරයෙන්ද ඉවත් වුණා.\nමේ අතර, පාතදුම්බර ශ්‍රී ලංකා නිදහස් පක්ෂ ආසන සංවිධාය ධුරයෙන් තමන් ඉවත් කිිරිම සිරිකොත පක්ෂ මූලස්ථානයෙන් ගත් තීරණයක් බවයි පාර්ලිමේන්තු මන්ත්‍රී ලොහාන් රත්වත්තේ කියා සිටියේ.",
       "URL": "https://www.hirunews.lk/159982/ජනක-සහ-ලොහාන්-කතා-කරයි",
       "Category": "Local News",
       "Parent URL": "https://www.hirunews.lk/local-news.php?pageID=4547"
}