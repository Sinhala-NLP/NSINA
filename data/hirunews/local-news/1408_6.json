{
       "Source": "hirunews",
       "Timestamp": "Saturday, 22 January 2022 - 6:37",
       "Headline": "සාමාන්‍ය පෙළ අයදුම් පත්‍ර කැඳවීම දීර්ඝ කෙරෙයි",
       "News Content": "අධ්‍යයන පොදු සහතික පත්‍ර සාමාන්‍ය පෙළ විභාගය 2021(2022) සඳහා අයදුම් පත්‍ර කැඳවීමේ අවසන් දිනය දීර්ඝ කර තිබෙනවා.\nඒ අනුව අයදුම් පත්‍ර කැඳවීමේ දිනය 2022-01-20 වැනි දිනට සිට 2022-02-03 දක්වා දීර්ඝ කර ඇති බව යි සඳහන් වන්නේ.\nමාර්ගගත (ඔන්ලයින්) ක්‍රමයට ශ්‍රී ලංකා විභාග දෙපාර්තමේන්තුවේ නිල වෙබ් අඩවියට (www.doenets.lk) හෝ www.onlineexams.gov.lk/eic හෝ දෙපාර්තමේන්තු නිල ජංගම යෙදවුම (Mobile App 'Exams Sri Lanka') පිවිස අදාළ අයදුම් පතර යොමු කළ හැකි යි.\nවිභාගය සඳහා රජයේ පාසල් සිසුන් අදාළ පාසලේ විදුහල්පතිවරුන් වෙත දැනටමත් ලබා දී ඇති පරිශීලක නාම (User name) හා මුරපද (Password) භාවිතයෙන් අයදුම් කළ යුතු බව නිවේදනයේ දැක්වෙනවා.\nඅයදුම් පත්‍රය සම්පූර්ණ කළ පසු එහි මුද්‍රිත පිටපතක් ලබාගෙන අවශ්‍ය අවස්ථාවක ඉදිරිපත් කිරීමට තමන් භාරයේ සුරක්ෂිත ව තබා ගත යුතු බව ද එම නිවේදනයේ සඳහන්.\nමේ අතර, 2021 - පහ ශ්‍රේණියේ ශිෂ්‍යත්ව විභාගය අද පැවැත්වෙනවා.\nමෙවර ශිෂ්‍යත්ව විභාගය සඳහා අපේක්ෂකයින් 340,508 දෙනෙකු විභාග මධ්‍යස්ථාන 2943ක දී පෙනී සිටින බව විභාග කොමසාරිස් ජනරාල් එල්. එම්.ඩී ධර්මසේන සඳහන් කළා.\nඑමෙන්ම, නියමිත වේලාවට විභාග මධ්‍යස්ථානය වෙත ළමයින් යොමුකරන ලෙස ද විභාග කොමසාරිස් ජනරාල්වරයා දෙමාපියන්ගෙන් ඉල්ලීමක් කරනවා.\nවෙනත් වසරවල අගෝස්තු මාසයේ පැවැත්වෙන 5 ශ්‍රේණිය ශිෂ්‍යත්ව විභාගය පසුගිය වසරේ අවස්ථා කිහිපයක දී කල් දැමුණේ, කොරෝනා වසංගතයේ ව්‍යාප්තිය හේතුවෙන්.\nඅද පැවැත්වෙන ශිෂ්‍යත්ව විභාගය සඳහා සිංහල මාධ්‍යයෙන් අපේක්ෂකයින් 255,062ක් ද දෙමළ මාධ්‍යයෙන් 85,446ක් ද පෙනී සිටිනවා.\nඑමෙන්ම කොරෝනා ආසාදිත සිසුන් සඳහා විශේෂ මධ්‍යස්ථාන 108ක් ස්ථාපිත කර ඇති බවයි විභාග දෙපාර්තමේන්තුව සඳහන් කළේ.",
       "URL": "https://www.hirunews.lk/294741/සාමාන්‍ය-පෙළ-අයදුම්-පත්‍ර-කැඳවීම-දීර්ඝ-කෙරෙයි",
       "Category": "Local News",
       "Parent URL": "https://www.hirunews.lk/local-news.php?pageID=1408"
}