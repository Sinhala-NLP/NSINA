{
       "Source": "hirunews",
       "Timestamp": "Saturday, 26 March 2022 - 19:30",
       "Headline": "සිපෙට්කෝ පෝලිම් තවත් දිගු වෙයි - තවමත් පාඩු බව අයි.ඕ.සී. කියයි (වීඩියෝ)",
       "News Content": "අවස්ථා කිහිපයකදී ඉන්ධන මිල ඉහළ දැමුව ද තම සමාගම පෙට්‍රල් සහ ඩීසල් අලෙවියේදී තවදුරටත් අලාභ ලබන බව ලංකා අයි.ඕ.සී. සමාගම ප්‍රකාශ කළා.\nඒ අනුව, පෙට්‍රල් ලීටරයකින් රුපියල් 15 ක සහ ඩීසල් ලීටරයකින් රුපියල් 65 ක අලාභයක් ලැබීමට තම සමාගමට සිදුව ඇති බවයි අප කළ විමසීමකදී ලංකා අයි.ඕ.සී සමාගමේ කළමනාකාර අධ්‍යක්ෂ මනෝජ් ගුප්තා කියා සිටියේ.\nඊයේ මධ්‍යම රාත්‍රියේ සිට ලංකා අයි.ඕ.සී. සමාගම යළිත් ඉන්ධන මිල යළි ඉහළ දැමීමට කටයුතු කරනු ලැබුවා.\nඑහිදී ඔක්ටේන් 92 වර්ගයේ පෙට්‍රල් මිල රුපියල් 49 කින් ඉහළ නැංවීමත් සමඟ එම පෙට්‍රල් ලීටරයක නව මිල වන්නේ රුපියල් 303 ක්. ඔක්ටේන් අනූ පහ පෙට්‍රල් ලීටරයක් රුපියල් 332 ක් දක්වා ඉහළ ගියා.\nලංකා අයි.ඕ.සී මේ වසරේ මුල්වරට අයි.ඕ.සී. සමාගම ඉන්ධන මිළ ඉහළ දමනු ලැබුවේ පසුගිය මස හයවනදා මධ්‍යම රාත්‍රියේදීයි.\nඑදින සිට සති 3 කට පසු යළි පසුගිය මස 25 වැනිදා මධ්‍යම රාත්‍රියේ යළිත් වරක් අයි.ඕ.සී. සමාගම ඉන්ධන මිළ ඉහළ දමනු ලැබුවා.\nඅයි.ඕ.සී. සමාගම ඉන්ධන මිල අවසන් වරට ඉහළ නංවනු ලැබුවේ පසුගිය 11 වනදායි.\nඉන්ධන මිල ඉහළ නැංවීමේදී අයි.ඕ.සී. සමාගම ප්‍රකාශ කළේ ශ්‍රී ලංකා රුපියල ඩොලරයට සාපේක්ෂව කැපී පෙනෙන ලෙස අවප්‍රමාණ වීම මෙලෙස මිල ඉහළ නැංවීමට සිදු වු බවයි.\nඑසේම, පවතින ආර්ථික අර්බුදය හමුවේ වුවද, මිල වැඩි කිරීමට සිදුවීම සම්බන්ධයෙන් සිය සමාගම කණගාටුවට පත්වන බව ද ලංකා අයි.ඕ.සී. සමාගම සඳහන් කළා.\nකෙසේ වෙතත්, ලංකා ඉන්දියානු ඔයිල් සමාගම විසින් යළිත් වරක් ඉන්ධන මිල ඉහළ නැංවීම ගැටළුවක් බවයි බලශක්ති අමාත්‍ය ගාමිණි ලොකුගේ ප්‍රකාශ කළේ.\nසිපෙට්කෝ ඉන්ධන මිල වැඩිකිරිමේ අවශ්‍යතාවක් දැනට නොමැති බව ද අමාත්‍යවරයා පැවසුවා.\nලංකා අයි.ඕ.සී. සමාගම පෙට්‍රල් මිළ ඉහළ දැමිම නිසා අද පෙරවරුවේ සිටම ඉන්ධන ලබා ගැනීම සඳහා ජනතාව වැඩි වශයෙන් සිපෙට්කෝ ඉන්ධන පිරවුම්හල් වෙත යොමුව තිබුණා.\nඒ හේතුවෙන් එම පිරවුම්හල් අසළ දක්නට ලැබුණේ දිගු පෝලිම්.\nඊයේ රාත්‍රී 9 සිට අද මධ්‍යහ්නය දක්වා කොලොන්නාව තෙල් ගබඩා සංකීර්ණයෙන් පිරවුම්හල් වෙත ඉන්ධන රැගෙන යන බවුසර් සඳහා ඉන්ධන නිකුත් කිරීම තාවකාලිකව නවතා තිබුණේ සේවකයින්ට විවේකයක් ලබාදීම සඳහායි.\nඉන්ධන ප්‍රවාහනය කිරීම තාවකාලිකව නතර කිරීමත් සමග දිවයිනේ ප්‍රදේශ කිහිපයක පිරවුම්හල් වෙත ඉන්ධන ලැබීමේ ප්‍රමාදයක් ඇතිවිය හැකි බව ලංකා ඛනිජ තෙල් පෞද්ගලික ටැංකි රථ හිමියන්ගේ සංගමයේ ලේකම් ශාන්ත සිල්වා කියා සිටියා.\nඑසේම, ඇතැම් ප්‍රදේශවල ලංකා අයි.ඕ.සී. ඉන්ධන පිරවුම්හල් අද පෙරවරුවේ වසා දමා තිබූ ආකාරයක්ද නිරීක්ෂණය වුණා.\nඉන්ධන මිල ඉහළ යාමත් සමග ත්‍රීරෝද රථ ගාස්තුව පළමු කිලෝමීටරය සඳහා රුපියල් 80ක් සහ දෙවන කිලෝමීටරයේ සිට රුපියල් 70 ක් බැගින් වන ස්ථාවර මිලක් යටතේ පවත්වාගෙන යාමට තීරණය කර තිබෙනවා.\nඉන්ධන මෙට්‍රික් ටොන් 37,500 ක් රැගත් නෞකාවක් අනිද්දා දිවයිනට ළඟාවන අතර, එම ඉන්ධන ප්‍රමාණයම රැගත් තවත් නෞකාවක් අප්‍රේල් මුල් සතියේ දිවයිනට ළගා වීමට නියමිත බවයි බලශක්ති අමාත්‍යාංශය සඳහන් කළේ.\nමේ අතර, ගෝලීය බොර තෙල් අවශ්‍යතාවය සපුරන ප්‍රධාන පෙළේ සමාගමක් වන සෞදි අරාබියේ ජෙඩා නුවර පිහිටි සෞදි ඇරම්කෝ සමාගමේ ඉන්ධන ගබඩාවකට යේමන - හවුති කැරලිකරුවන් විසින් ප්‍රහාර එල්ල කර තිබෙනවා.\nඑම ප්‍රහාරයෙන් එහි ඉන්ධන ටැංකි දෙකක ගින්නක් හට ගෙන ඇති අතර, ජිවිත හානි සිදුව නැහැ.\nඇරම්කෝ තෙල් පර්යන්ත මගින් දෛනිකව බොරතෙල් බැරල් මිලියන 12කට අධික සංඛ්‍යාවක් පිරිපහදු කෙරෙන බවයි සඳහන් වන්නේ.\nමෙම ප්‍රහාරය හේතුවෙන් බොරතෙල් නිෂ්පාදනය මන්දගාමී හෝ අඩාල වුවහොත් ගෝලීය වෙළඳපොලේ බොරතෙල් මිල සියයට 25 ඉක්මවා ඉහළ යනු ඇති බවට ජාත්‍යන්තර විශ්ලේෂකයින් පෙන්වා දී තිබෙනවා.\nමේ අතර, ගෑස් ලබා ගැනීම සඳහා අදත් දිවයිනේ ප්‍රදේශ රැසකම පෝලිම් පැවතියා.\nබණ්ඩාරවෙල රෝහල් අසල පිහිටි ගෑස් අලෙවි මධ්‍යස්ථානයේ කලහකාරි තත්ත්වයක් ඇතිවුණේ අද අලුයම ලැබුණු සීමිත ගෑස් තොගය පෝලිම්වල රැදී සිටි පිරිස් සඳහා ප්‍රමාණවත් නොවීම හේතුවෙන්.\nඑම අවස්ථාවේදී නොසන්සුන්වුන් ජනතාව ගෑස් අලෙවිසැල දෙසට ගල් ප්‍රහාරයක් ද එල්ල කර තිබෙනවා.\nමේ අතර, කෙරවලපිටිය ඇතුළු බලාගාරවලට අවශ්‍ය ඉන්ධන මෙටි්‍රක් ටොන් 9000 ක් නිකුත් කර තිබෙනවා.\nහිරු ප්‍රවෘත්ති අංශය කළ විමසීමකදී බලශක්ති අමාත්‍යාංශ ලේකම් කේ.ඩී.ආර්.ඔල්ගා කියා සිටියේ ඊයේ රාත්‍රිය වනවිට මෙම ඉන්ධන තොගය බලාගාර වෙත නිකුත් කළ බවයි.\nමෙවන් පසුබිමක හෙට දිනයේදී ් සිට ඛ දක්වා කලාප වලට උදෑසන 8.30 ත් පස්වරු 5යි 30 ත් අතර පැය 2 යි මිනිත්තු 15 ක්, පස්වරු 5 යි 30 ත් රාත්‍රී 10 යි 30 ත් අතර පැයයි මිනිත්තු 15ක කාලයක් ද විදුලිය කප්පාදු කිරීම සඳහා මහජන උපයෝගීතා කොමිසන් සභාව අවසර ලබා දී තිබෙනවා.\nඉදිරි දින දහය සඳහා විදුලි බලාගාරවලට අවශ්‍ය ඉන්ධන ලබාදීමට ලංකා ඛනිජ තෙල් නීතිගත සංස්ථාව පොරොන්දු වී ඇති බැවින් දැනට සිදුකෙරෙන පැය 7 ක පමණ දෛනික විදුලි කප්පාදුව අවම කර ගැනීමට හැකිවනු ඇති බව මහජන උපයෝගිතා කොමිෂන් සභාවේ සභාපති ජනක රත්නායක පැවසුවා.",
       "URL": "https://www.hirunews.lk/300464/සිපෙට්කෝ-පෝලිම්-තවත්-දිගු-වෙයි-තවමත්-පාඩු-බව-අයි-ඕ-සී-කියයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1269"
}