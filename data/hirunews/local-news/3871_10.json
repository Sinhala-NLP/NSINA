{
       "Source": "hirunews",
       "Timestamp": "Saturday, 30 June 2018 - 12:33",
       "Headline": "ඒකාබද්ධය ස්වාධීනවීමට ඉල්ලයි - 16 යළි හමුවේ",
       "News Content": "ඒකාබද්ධ විපක්ෂයේ මන්ත්‍රී සංඛ්‍යාව 70 දක්වා වැඩි වී ඇති බැවින් තම කණ්ඩායම පාර්ලිමේන්තුවේ ස්වාධීන කණ්ඩායමක් ලෙස පිළිගන්නැයි ඉල්ලා කථානායකවරයා වෙත දැනුම් දීමට ඒකාබද්ධ විපක්ෂය තීරණය කර තිබෙනවා.\nඒකාබද්ධ විපක්ෂයේ මන්ත්‍රීවරුන් 54 දෙනා සහ ආණ්ඩුවෙන් ඉවත් වූ ශ්‍රී ලංකා නිදහස් පක්ෂයේ මන්ත්‍රීවරුන් 16 දෙනා සමඟම විපක්ෂයේ මන්ත්‍රී කණ්ඩායම 70 දක්වා ඉහළ යනවා.\nමේ හේතුවෙන් එක්සත් ජනතා නිදහස් සන්ධානයේ කොටසක් ලෙස නොසලකා, වෙනම ස්වාධීන කණ්ඩායමක් ලෙස පාර්ලිමේන්තුවේ කටයුතු කිරීමට සහ විපක්ෂ නායක ධුරය එම කණ්ඩායමට ලබා ගත යුතු බවටයි ඒකාබද්ධ විපක්ෂයේ තීරණය වී ඇත්තේ.\nමේ අතර, ඒකාබද්ධ විපක්ෂයේ පාර්ලිමේන්තු කණ්ඩායම් රැස්වීමට සහභාගිවීමට පෙර, ආණ්ඩුවෙන් ඉවත් වූ නිදහස් පක්ෂයේ 16යේ කණ්ඩායම ලබන සඳුදා වෙනම හමුවී යළි සාකච්ඡාවක් පැවැත්වීමට නියමිතයි.\nසඳුදා පස්වරු 4ට ඒකාබද්ධ විපක්ෂයේ පාර්ලිමේන්තු කණ්ඩායම රැස්වන අතර, ඊට 16යේ කණ්ඩායම ද සහභාගි වන බව පසුගිය දා ප්‍රකාශ කළා.\nකෙසේ වෙතත්, ඊට පෙර හමුවී ඉදිරි ක්‍රියාමාර්ග සම්බන්ධයෙන් සාකච්ඡාවක නිරතවීමට තීරණය කළ බවයි එම කණ්ඩායම නියෝජනය කරන පාර්ලිමේන්තු  මන්ත්‍රී චන්දිම වීරක්කොඩි කියා සිටියේ.\nමේ අතර, පසුගිය බ්‍රහස්පතින්දා ශ්‍රී ලංකා පොදුජන පෙරමුණේ සාමාජික හිටපු අමාත්‍ය බැසිල් රාජපක්ෂ හමුවීමෙන් අනතුරුව 16යේ කණ්ඩායම නියෝජනය කරන පාර්ලිමේන්තු මන්ත්‍රී ලක්ෂ්මන් යාපා අබේවර්ධන කියා සිටියේ මින් ඉදිරියට 16යේ කණ්ඩායම යනුවෙන් කණ්ඩායමක් නොමැති බවයි.",
       "URL": "https://www.hirunews.lk/194220/ඒකාබද්ධය-ස්වාධීනවීමට-ඉල්ලයි-16-යළි-හමුවේ",
       "Category": "Local News",
       "Parent URL": "https://www.hirunews.lk/local-news.php?pageID=3871"
}