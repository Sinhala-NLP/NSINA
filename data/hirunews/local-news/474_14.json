{
       "Source": "hirunews",
       "Timestamp": "Wednesday, 15 March 2023 - 22:04",
       "Headline": "පුතුට ආරක්ෂාව ඉල්ලා සලිඳුගේ මව අභියාචනාධිකරණයට",
       "News Content": "මැඩගස්කරයේ දී අත්අඩංගුවට ගෙන මෙරටට රැගෙන ආ ප්‍රබල මත්ද්‍රව්‍ය ජාවාරම්කරුවෙකු වන සළිඳු මල්ශික හෙවත් ‘කුඩු සළිඳු‘ ගේ මව, අභියාචනාධිකරණය හමුවේ රීට් පෙත්සමක් ගොනුකර තිබෙනවා.\nඒ ජීවිත ආරක්ෂාව සහතික කරන ලෙස ඉල්ලමින්.\nකෙසේ වෙතත්, පෙත්සම විභාගයට නොගෙන මුල් අවස්ථාවේදී ම ප්‍රතික්ෂේප කරන ලෙස එහිදී නීතිපතිවරයා විරෝධතා මතු කර සිටියා.\nපෙත්සම ගොනුකරමින් කුඩු සලිඳුගේ මව ප්‍රකාශ කර ඇත්තේ පානදුර සහ ගාල්ල මහේස්ත්‍රාත් අධිකරණ වලින් නිකුත් කළ වරෙන්තු තුනකට අදාළව සිය පුත්‍රයා අත්අඩංගුවට ගෙන ඇති බවට තොරතුරු ලැබී ඇති බවයි.\nපසුගිය කාලයේ පොලිස් අත්අඩංගුවට ගනු ලැබූ මාකඳුරේ මධුෂ් ඇතුළු සැකකරුවන් ආයුධ පෙන්වීමට යැයි පවසමින් පිටතට රැගෙන ගිය අවස්ථාවලදී ඝාතනය කෙරුණු බව පෙන්වා දුන් ඇයගේ නීතිඥවරයා එම ඉරණම තම පුත්‍රයාට ද අත් වනු ඇති බවට තම සේවාදායකයාව බිය පළ කරන බවත් කියා සිටියා.\nඑම නිසා අත්අඩංගුවේ පසුවන සැකකරු ගේ ජීවිත ආරක්ෂාව සහතික කරන ලෙසත් ඔහු අදාල මහේස්ත්‍රාත් අධිකරණය හමුවට පමුණුවන අතුරු නියෝග නිකුත් කරන ලෙසත් ඔහු අධිකරණයෙන් ඉල්ලා තිබෙනවා.\nකෙසේ වෙතත්, එම ඉල්ලීමට නීතිපතිවරයා වෙනුවෙන් පෙනී සිටියේ නියෝජ්‍ය සොලිසිටර් ජෙනරාල්වරයා විරෝධය පළ කළ බවයි හිරු අධිකරණ වාර්තාකරු සඳහන් කළේ.\nහුදෙක්ම උපකල්පන හා මාධ්‍ය වාර්තා පදනම් කරගනිමින් මෙම පෙත්සම ගොනු කර ඇතැයි පෙන්වා දුන් නියෝජ්‍ය සොලිසිටර් ජෙනරාල්වරයා පෙත්සමේ අන්තර්ගත කරුණු සියල්ලම පාහේ පදනම් විරහිත බවටයි අධිකරණයට දැනුම් දුන්නේ.\nඑබැවින්, මෙම පෙත්සම මූලික කරුණු සලකා බැලීමකින් තොරවම ප්‍රතික්ෂේප කරන ලෙසත් නියෝජ්‍ය සොලිසිටර් ජෙනරාල්වරයා අධිකරණයෙන් ඉල්ලා සිටියා.\nඑහි දී පෙත්සම්කාර පාර්ශ්වය වෙනුවෙන් පෙනී සිටි ජනාධිපති නීතිඥවරයා අධිකරණය හමුවේ ඉල්ලීමක් කරමින් කියා සිටියේ අත්අඩංගුවේ පසුවන සැකකරුගේ ජීවිත ආරක්ෂාව තහවුරු කරන ආකාරයේ කෙටි අතුරු නියෝග කිහිපයක් නිකුත් කර ලෙසටයි.\nඑම අවස්ථාවේදී අභියාචනාධිකරණයේ සභාපති විනිසුරු නිශ්ශංක බන්දුල කරුණාරත්න කියා සිටියේ සැකකරු අත්අඩංගුවට පත්ව මේ වන විට පැය 24 ක් වත් ගත වී නොමැති බැවින් වග උත්තරකරුවන්ගේ ක්‍රියාකලාපය පරික්ෂා කිරීම සඳහා සාධාරණ කාලයක් ලබා දිය යුතු බවයි.\nඒ අනුව, අදාළ පෙත්සම ලබන 20 වනදා කැඳවීමට නියෝග කළ අභියාචනාධිකරණය එදින මෙම පෙත්සම සම්බන්ධයෙන් වගඋත්තරකරුවන්ගේ ස්ථාවරය දැනුම් දෙන ලෙස නීතිපතිවරයාට නියෝග කළා.\nමෙම පෙත්සම තුළින් පෙත්සම්කාරිය අධිකරණයෙන් අයැද සිටින්නේ අත්අඩංගුවේ පසුවන සැකකරුගේ ජීවිතයට හානි පමුණුවන ආකාරය ක්‍රියා සිදු කිරීම වළක්වමින් අපරාධ පරීක්ෂණ දෙපාර්තමේන්තුවේ අධ්‍යක්ෂවරයා ඇතුළු වගඋත්තරකරුවන් වෙත තහනම් නියෝගයක් නිකුත් කරන ලෙසයි.\nඑමෙන් ම, සැකකරු නොපමාව මහේස්ත්‍රාත්වරයෙකු හමුවට පමුණුවන නියෝගයක් නිකුත් කරන මෙන් ද පෙත්සමෙන් ඉල්ලා තිබෙනවා.\nමීට අමතරව, සැකකරු විමර්ශන කටයුතු සඳහා අත්අඩංගුවෙන් පිටතට රැගෙන යන්නේ නම් මහේස්ත්‍රාත් වරයකුට දැනුම් දී මහේස්ත්‍රාත්වරයාගේ සුපරීක්ෂණය යටතේ එම කටයුත්ත සිදු කරන ලෙස නියෝගයක් නිකුත් කරන්නැයි එමගින් ඉල්ලා තිබෙනවා.\nඑමෙන් ම, සැකකරු පිටතට රැගෙන යන අවස්ථාවලදී අත් සහ පාදවලට විලංගු දමා රැගෙන යන මෙන් නියෝගයක් නිකුත් කරන ලෙසත් ඇය අධිකරණයෙන් වැඩිදුරටත් ඉල්ලා ඇති බවයි හිරු අධිකරණ වාර්තාකරු සඳහන් කළේ.\nපෙත්සමේ වගඋත්තරකරුවන් ලෙස අපරාධ පරීක්ෂණ දෙපාර්තමේන්තුවේ අධ්‍යක්ෂවරයා, එහි නියෝජ්‍ය පොලිස්පතිවරයා, පොලිස් විශේෂ කාර්ය බළකායේ අණදෙන නිලධාරි වරයා, පොලිස්පතිවරයා ආරක්ෂක ලේකම්වරයා සහ නීතිපතිවරයා නම් කර තිබෙනවා.\nමීට පෙර නදුන් චින්තක හෙවත් හරක් කටාගේ පියා සහ සලිදු මල්ෂිත හෙවත් කුඩු සළිදුගේ මව මානව හිමිකම් කොමිසම වෙත ගොස් පැමිණිල්ලක් ඉදිරිපත් කර තිබුණේ තම දරුවන්ගේ ආරක්ෂාව සහතික කර දෙන ලෙස ඉල්ලමින්.\nමැඩගස්කරයේ දී අත්අඩංගුවට ගෙන අද උදෑසන මෙරටට රැගෙන ආ සංවිධානාත්මක අපරාධකරුවන් මෙන්ම මත්ද්‍රව්‍ය ජාවාරම්කරුවන් දෙදෙනෙකු වන නදුන් චින්තක හෙවත් හරක්කටා සහ සලිදු මල්ෂිත හෙවත් කුඩු සළිදු මේ වනවිට අපරාධ පරීක්ෂණ දෙපාර්තමේන්තුව පසුවනවා.\nඅපරාධ පරීක්ෂණ දෙපාර්තමේන්තුවේ ආරංචි මාර්ග සඳහන් කළේ මෙම සැකකරුවන් පිළිබඳ අධිකරණයට කරුණු වාර්තා කර රඳවා ගැනීමේ නියෝග ලබා ගැනීමට බලාපොරොත්තු වන බවයි.",
       "URL": "https://www.hirunews.lk/330048/පුතුට-ආරක්ෂාව-ඉල්ලා-සලිඳුගේ-මව-අභියාචනාධිකරණයට",
       "Category": "Local News",
       "Parent URL": "https://www.hirunews.lk/local-news.php?pageID=474"
}