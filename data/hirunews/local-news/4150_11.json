{
       "Source": "hirunews",
       "Timestamp": "Saturday, 30 December 2017 - 10:27",
       "Headline": "සුඩකුඩා දාගැබ ගැන නව බලාපොරොත්තුවක්",
       "News Content": "ත්‍රිකුණාමලය - සාම්පූර් - සුඩකුඩා ප්‍රදේශයේදී බැකෝ යන්ත්‍රයක් ආධාරයෙන් විනාශ කර දමනු ලැබූ ඉපැරණි දාගැබ යළි නිර්මාණය කිරීම සම්බන්ධයෙන් යළි සළකා බලන බව වැඩබලන පුරාවිද්‍යා අධ්‍යක්‍ෂ ජනරාල් මහාචාර්ය පී.බී. මණ්ඩාවල පවසනවා.\nහිරු ප්‍රවෘත්ති අංශය කළ විමසීමකදී ඔහු සඳහන් කළේ විනාශ කර දමා ඇති මෙම දාගැබ පිහිටි භූමිය පුරාවිද්‍යා දෙපාර්තමේන්තුව යටතට ගෙන ඉදිරි කටයුතු කිරීමට බලාපොරොත්තු වන බවයි.\nමේ අතර දැනට කොළඹ ජාතික රෝහලේ දැඩි සත්කාර ඒකකයේ ප්‍රතිකාර ලබන ත්‍රිකුණාමලය - සාම්පූර් ප්‍රදේශයේ දාගැබක් විනාශ කළ සිද්ධියේ බැකෝ යන්ත්‍රයේ ක්‍රියාකරුගේ තත්ත්වය සුව අතට හැරුණු විගස ඔහු අත්අඩංගුවට ගන්නා බව පොලීසිය ප්‍රකාශ කළා.\nසැකකරු කොළඹ ජාතික රෝහලට ඇතුළත් කෙරුණේ රිය අනතුරකින් බරපතල තුවාල ලැබීම හේතුවෙන්.\nත්‍රිකුණාමලය - සාම්පූර් - සුඩකුඩා ප්‍රදේශයේ පිහිටි අනුරාධපුර යුගයට අයත් බවට සැළකෙන දාගැබක් පුරාවිද්‍යා දෙපාර්තමේන්තුව විසින් සොයාගනු ලැබුවේ පසුගිය නොවැම්බර් 11 වනදායි.\nඉන් දින කිහිපයකට පසු එම දාගැබ ඇතුළු එය පිහිටි භූමිය කිසියම් පිරිසක් විසින් ඩෝසර් කර විනාශ කර දමා තිබුණා.\nපොලීසිය සඳහන් කළේ අදාළ දාගැබ ඩෝසර් කළ බැකෝ යන්ත්‍රයේ ක්‍රියාකරු පසුගියදා සිය පෞද්ගලික කටයුත්තක් සඳහා යමින් සිටියදී හලාවත ප්‍රදේශයේදී රිය අනතුරකට ලක්ව ඇති බවයි.\nඑම බැකෝ යන්ත්‍රය සැඟවීම සඳහා පටවාගෙන ගිය ටිපර් රථයේ රියදුරුද එදිනම යතුරුපැදියකින් වැටී අනතුරට ලක්ව ඇති අතර, ඔහු ත්‍රිකුණාමල රෝහලට ඇතුළත් කරනු ලැබුවා.\nබැකෝ යන්ත්‍රය සහ ටිපර් රථය පොලිස් භාරයට ගෙන ඇති අතර, බැකෝ යන්ත්‍රය සහ ටිපර් රථයේ හිමිකරු, ටිපර් රථයේ රියදුරු, සහ තවත් පුද්ගලයෙකු ද පසුව පොලීසිය අත්අඩංගුවට ගත්තා.",
       "URL": "https://www.hirunews.lk/179701/සුඩකුඩා-දාගැබ-ගැන-නව-බලාපොරොත්තුවක්",
       "Category": "Local News",
       "Parent URL": "https://www.hirunews.lk/local-news.php?pageID=4150"
}