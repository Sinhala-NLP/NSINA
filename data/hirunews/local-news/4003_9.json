{
       "Source": "hirunews",
       "Timestamp": "Thursday, 05 April 2018 - 17:30",
       "Headline": "ටිපර් රථයක ගැටීමෙන් යතුරුපැදියක ගිය කාන්තාවක් මරුට",
       "News Content": "සූරියවැව නගර මධ්‍යයේදී ටිපර් රථයක ගැටීමෙන් යතුරුපැදියක ගමන් කළ කාන්තාවක් ජීවිතක්ෂයට පත්ව තිබෙනවා.\nඅප වාර්තාකරු සඳහන් කළේ අද පස්වරු 3 ට පමණ අනතුර සිදුවූ බවයි.\nමියගොස් ඇත්තේ සූරියවැව මහපැලැස්ස ප්‍රදේශයේ පදිංචි 38 හැවිරිදි තිදරු මවක්.\nඇය අනතුර සිදුවූ ස්ථානයේම ජීවිතක්ෂයට පත්ව ඇතැයි සඳහන්.\nමෘත ශරීරය සූරියවැව රෝහලේ තැන්පත් කර ඇති අතර අනතුරට සම්බන්ධ ටිපර් රථ රියදුරා පොලිස් අත්අඩංගුවට ගෙන තිබෙනවා.\nපසුගිය සති කිහිපය පුරා දක්ෂිණ අධිවේගී මාර්ගයේ ඉදි කිරීම්වලට පස් රැගෙන යන ටිපර් රථ හේතුවෙන් අනතුරු රැසක් සිදුවූ බවට ප්‍රදේශවාසීන් චෝදනා කරනවා.\nනගර සීමාවේදී මෙම රථවල වේගය අඩු කිරීමට පොලිසිය පියවර ගත යුතු බවයි ඔවුන් පෙන්වා දෙන්නේ.\nමේ අතර අද පස්වරුවේ කාන්තාවකට මරු කැඳවූ මෙම අනතුර අසල වෙළඳසැලක සවිකර තිබූ කැමරාවල සටහන්වී තිබෙනවා.",
       "URL": "https://www.hirunews.lk/187729/ටිපර්-රථයක-ගැටීමෙන්-යතුරුපැදියක-ගිය-කාන්තාවක්-මරුට",
       "Category": "Local News",
       "Parent URL": "https://www.hirunews.lk/local-news.php?pageID=4003"
}