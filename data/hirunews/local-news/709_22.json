{
       "Source": "hirunews",
       "Timestamp": "Friday, 25 November 2022 - 13:08",
       "Headline": "අධිබර සහ තරබාරුව පහතට",
       "News Content": "මෙරට ළමයින්ගේ සහ වැඩිහිටියන්ගේ අධි බර සහ ස්ථුලතාව අඩු වී ඇති බව සෞඛ්‍ය අමාත්‍යාංශය සිදුකළ සමීක්ෂණයකින් අනාවරණ වී තිබෙනවා.\nවෛද්‍ය පර්යේෂණ ආයතනයේ පෝෂණ අංශය සිදුකළ සමීක්ෂණයකදී අනාවරණ වී ඇත්තේ ක්ෂණික ආහාර සහ පැණි බීම භාවිතය විශාල ලෙස පහත වැටීමද ඊට හේතු වී ඇති බවයි.\nඑසේ ම, ජනතාවගේ ක්‍රියාශීලි බව ඉහළ යෑමද මෙම තත්ත්වයට බලපා ඇති බව සඳහන්.\nවියදම් ඉහළ යාම හමුවේ ක්ෂණික ආහාර ලබා නොගැනීම, පැණි බීම භාවිතය අඩු කිරීම මෙන්ම කෙටි ගමන් සඳහා කුලී රථ යොදා නොගැනීම වැනි කටයුතු පුද්ගලයින්ගේ ශරීර සෞඛ්‍යයට යහපත් ආකාරයෙන් බලපෑම් එල්ල කර ඇති බවයි එම සමීක්ෂණයේදී හෙලිව ඇත්තේ.\nදෙමව්පියන් දරුවන්ට ක්ෂණික ආහාර ලබා නොදී නිවසේදී ම සාදා ගන්නා ආහාර, කොළ වර්ග ලබාදීමට පියවර ගන්නා ආකාරායද මෙහිදී නිරීක්ෂණය කර තිබෙනවා.\nදිවයින ආවරණය වන පරිදි ග්‍රාමසේවා නිලධාරී කොට්ඨාශ 105 ක් යොදා ගනිමිනුයි මෙම සමීක්ෂණය සිදුකර ඇත්තේ.\nබෝ නොවන රෝග වළක්වා ගැනීම සඳහා වන ප්‍රයත්නයට මෙම තත්ත්වය ඵලදායී ලෙස දායකත්වයක් දක්වනු ඇති බවයි වෛද්‍ය පර්යේෂණ ආයතනයේ පෝෂණ අංශය සඳහන් කළේ.\nඒ අනුව දරුවන්ට දියවැඩියාව වැළඳීම සහ අක්මාවේ තෙල් එකතු වීම වැනි රෝග පාලනය සඳහා මෙම තත්ත්වය ඉදිරියේදී ඉවහල් වනු ඇති බව ඔවුන්ගේ අදහසයි.",
       "URL": "https://www.hirunews.lk/321241/අධිබර-සහ-තරබාරුව-පහතට",
       "Category": "Local News",
       "Parent URL": "https://www.hirunews.lk/local-news.php?pageID=709"
}