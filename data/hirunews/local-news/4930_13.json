{
       "Source": "hirunews",
       "Timestamp": "Tuesday, 09 August 2016 - 13:48",
       "Headline": "සාමසරකන්ද නාය යාමට හසුවූවන් විරෝධතාවක (ඡායාරූප)",
       "News Content": "පසුගිය දිනවල පැවති අයහපත් කාලගුණ තත්ත්වය හේතුවෙන් ඉවත්වන ලෙසට දැනුම්දුන් අධි අවදානම් කළාපවලට යළි පදිංචියට යාමට නොහැකි බව පවසමින් අරණායක ප්‍රදේශවාසීන් අද උද්ඝෝෂණයක නිරතවුණා.\nඒ, අරණායක ප්‍රාදේශීය ලේකම් කාර්යාලය ඉදිරිපිටයි. ඒ සඳහා අරණායක, එළඟපිටිය, අම්බලකන්ද, ගංතුන වැනි ප්‍රදේශවල ජනතාව එක්ව සිටි බවයි අප වාර්තාකරු සඳහන් කළේ.\nමෙම විරෝධතාව හේතුවෙන් අරණායක - මාවනැල්ල ප්‍රධාන මාර්ගයේ ගමනාගමන කටයුතුවලටද බාධා එල්ලවුණා.\nමේ අතර උද්ඝෝෂණයට එක්ව සිටි පුද්ගලයන් පස්දෙනෙකු ප්‍රාදේශීය ලේකම් කාර්යාලය ඉදිරිපිට පිහිටි දෙමහල් ගොඩනැගිල්ලේ වහලය මතට නැග උද්ඝෝෂනයකද නිරතවුණා.\nකෙසේ වෙතත් ඔවුන් වහලය මතට නැගීම සඳහා උපයෝගී කරගත් ඉනිමග කිසියම් පුද්ගලයෙකු විසින් ඉවත් කර තිබීම නිසා ඔවුන් නැවත පහළට බැසීමට නොහැකිව දැඩි අපහසුතාවට පත්ව සිටි බවයි අප වාර්තාකරු සඳහන් කළේ.\nඅරණායක පොලිස් ස්ථානයේ ස්ථානාධිපතිවරයා පැමිණ උද්ඝෝෂණයේ යෙදී සිටි පුද්ගලයින්ට කරුණු පැහැදිළි කිරීමෙන් අනතුරුව විරෝධතාකරුවන් විසිර ගිය බවයි අප වාර්තාකරු සඳහන් කළේ.\nමේ සම්බන්ධයෙන් හිරු ප්‍රවෘත්ති අංශය අරණායක පාාදේශීය ලේකම් සාම් ෆයිසර්ගෙන්ද විමසීමක් කළා.\nඔහු කියා සිටියේ ජාතික ගොඩනැගිලි පර්යේෂණ ආයතනයේ නිල දැනුම්දීම මත ඔවුන්ට යළි නිවෙස් වෙත යන ලෙසට දැනුවත් කර ඇති බවයි.\nපසුගිය මැයි 17 වනදා අරණායක - සාමසර කන්ද නායයෑමට ලක්වූ අතර, එහිදී පුද්ගලයන් 144 දෙනෙකු අතුරුදන් වූ බව ප්‍රාදේශීය ලේකම් කාර්යාලය මීට පෙර සඳහන් කළා.\nකෙසේ වෙතත් අරණායක ප්‍රදේශයේ තවත් ස්ථාන කිහිපයක නායයෑම් සිදුවූ අතර, එමඟින් පවුල් දහසකට වැඩි සංඛ්‍යාවක් විපතට පත්ව අවතැන් කඳවුරුවල රැඳී සිටියා.\nඡායාරූප - සමන් විජය බණ්ඩාර",
       "URL": "https://www.hirunews.lk/140193/සාමසරකන්ද-නාය-යාමට-හසුවූවන්-විරෝධතාවක-ඡායාරූප",
       "Category": "Local News",
       "Parent URL": "https://www.hirunews.lk/local-news.php?pageID=4930"
}