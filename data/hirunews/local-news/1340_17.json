{
       "Source": "hirunews",
       "Timestamp": "Tuesday, 22 February 2022 - 16:42",
       "Headline": "රුසියානු හමුදා යුක්‍රේනයට ඇතුළු වෙයි - යුද උණුසුම තව තවත් ඉහළට",
       "News Content": "රුසියානු ජනාධිපති ව්ලැඩිමීර් පුටින් විසින් නැගෙනහිර යුක්රේනයේ කැරලිකරුවන්ගේ ග්‍රහණයේ පවතින ප්‍රදේශ දෙකක් ස්වාධීන රාජ්‍යයන් ලෙස පිළිගැනීමෙන් පසු එම ප්‍රදේශ වෙතට ඇතුළු වන ලෙස රුසියානු හමුදා භටයින්ට නියෝග කර තිබෙනවා.\nඅද (22) පෙරවරුවේ රුසියානු ජනාධිපති ව්ලැද්මීර් පුටින් විසින් යුක්‍රේනයේ ප්‍රාන්ත දෙකක් වන ඩොනෙට්ස්ක් සහ ලුහාන්ස්ක් ස්වාධීන මහජන සමූහාණ්ඩු ලෙස පිලිගනු ලැබුවා.\nඒ අනුව රුසියානු ජනාධිපති ව්ලැද්මීර් පුටින් පැවසුවේ සිය හමුදා එම ප්‍රදේශවල \"සාම සාධක කටයුතුවල\" නිරත වන බවයි.\nකෙසේ වෙතත් එම ප්‍රකාශයට ප්‍රතිචාර දක්වමින් ඇමෙරිකාව පවසා සිටියේ එලෙස රුසියානු හමුදා යුක්‍රේනයේ කොටසක සාම සහසාධක ක්‍රියාවලියක නිරත වන බව පැවසීම විහිළුසහගත එකක් බවයි.\nඔවුන් විවිධ හේතු මවා ගනිමින් යුද්ධය සඳහ පිවිසීමට සාධාරණ මාවතක් සොයා ගැනීමට උත්සාහ දරන බවටත් ඇමරිකාව චෝදනා කරනවා.\nඇමරිකාව තවදුරටත් චෝදනා කරන්නේ රුසියාව විසින් මෙලෙස ස්වාධීන රාජ්‍යයන් ලෙස පිළිගත් ඊනියා බිම් පෙදෙස 2014 වසරේ සිට යුක්රේන හමුදාවන්ට එරෙහිව සටන් වදින රුසියානු අනුග්‍රහය ලබන කැරලිකරුවන් වාසය කරන ප්‍රදේශ බවයි.\nමේ අතර රුසියාව හිතාමතාම සිය රටේ ස්වෛරීභාවය උල්ලංඝනය කරන බවට යුක්රේන ජනාධිපතිවරයා චෝදනා කරනවා.\nඊයේ (21) රාත්‍රියේ රූපවාහිනියෙන් ජාතිය අමතමින් ජනාධිපති ව්ලැද්මීර් සෙලෙන්ස්කි (Volodymyr Zelensky) කියා සිටියේ යුක්රේනයට සාමය අවශ්‍ය බව නමුත් \"අපි කිසිවෙකුටත් බය නැති අතරම කිසිවෙකුට කිසිවක් ලබා නොදෙන\" බවයි.\nඑමෙන්ම යුක්‍රේනයට එහි ජාත්‍යන්තර හවුල්කරුවන්ගෙන් \"පැහැදිලි සහ ඵලදායී ක්‍රියාමාර්ග හරහා ක්‍රියාත්මක වන සහයෝගයක්\" අවශ්‍ය බවත් ඔහු අවධාරණය කළා.\n\"අපගේ සැබෑ මිතුරා සහ සහකරු කවුද යන්න හඳුනා ගතයුතු අතරම රුසියානු සමූහාණ්ඩුව වචන වලින් පමණක් බිය ගන්වන්නේ කවුරුන්ද යන්නත් සොයා බැලීම ඉතා වැදගත් බව\" ඔහු තවදුරටත් පැවසුවා.\nඑක්සත් ජාතීන්ගේ ආරක්ෂක කවුන්සිලයේ හදිසි රැස්වීමක දී, එක්සත් ජනපද තානාපතිනි ලින්ඩා තෝමස්-ග්‍රීන්ෆීල්ඩ් කියා සිටියේ, රුසියානු හමුදා \"සාම සාධක\" භූමිකාවක් භාර ගන්නා බවට කළ ප්‍රකාශ ප්‍රතික්ෂේප කරමින් කියා සිටියේ \"ඔවුන් ඇත්ත වශයෙන්ම කරන්නේ කුමක්දැයි අපි දනිමු\" යනුවෙන්.\nලුහාන්ස්ක් සහ ඩොනෙට්ස්ක් ස්වාධීන රාජ්‍යයන් ලෙස පිළිගැනීම යුක්රේනය ආක්‍රමණය කිරීමට හේතුවක් නිර්මාණය කිරීමේ රුසියානු උත්සාහයේ කොටසක් බවත් ඇය පැවසුවා.\nමේ අතර ඇමරිකානු රාජ්‍ය දෙපාර්තමේන්තුව නිවේදනයක් නිකුත් කරමින් කියා සිටියේ මේ වන විට යුක්රේනයේ ලිවියු හි රැඳී සිටින ඇමරිකානු තානාපති කාර්යාල නිලධාරීන් එම කාර්යාල පරිශ්‍රයෙන් ඉවත් කරගෙන ඇති බවයි.\nඔවුන් දැනට තාවකාලිකව පෝලන්ත‍යේ රැඳී සිටිමින් අවශ්‍ය රාජ්‍යතාන්ත්‍රික කටයුතු සිදුකරන බවත් එම නිවේදනයේ වැඩිදුරටත් සඳහන්.\nඑමෙන්ම ඇමරිකානු රාජ්‍ය දෙපාර්තමේන්තුව නිකුත් කළ තවත් නිවේදනයක දැක්වුණේ යුක්රේනයේ රැඳී සිටින අමෙරිකානු පුරවැසියන් හට හැකි ඉක්මනින් ඉන් ඉවත්වන ලෙසට ඇමරිකාව දැනුම් දෙන බවයි.\nමේ වන විට යුක්රේනය තුළ හටගෙන ඇති අනාරක්ෂිත තත්ත්වය හේතුවෙන් මෙම ක්‍රියාමාර්ග ගන්නා බවත් එම නිවේදනයේ වැඩිදුරටත් සඳහන්.\nමේ අතර ඇමරිකානු ධවල මන්දිරය ප්‍රකාශ කළේ රුසියාවට එරෙහිව පනවනු ලබන නව ආර්ථික සම්බාධක පිළිබඳව අවසන් තීරණය අද ගන්නා බවයි.\nඑම තීරණ වලට සමගාමීව රුසියාව විසින් යුක්‍රේනය ආක්‍රමණය කිරීමේ වෑයමට එරෙහි වන අනෙකුත් රටවල්ද රුසියාවට සම්බාධක පනවනු ඇති බවටත් එම නිවේදනයේ වැඩිදුරටත් සඳහන්.\nමේ අතර මේ වන විටත් රුසියාවෙන් සැපයෙන ස්වභාවික ගෑස් මිල දී ගැනීම් අත්හිටුවීමට යුරෝපා සංගමය තීරණය කර තිබෙනවා.\nයුරෝපයේ ප්‍රමුඛතම ගෑස් සපයන්නා වන්නේ රුසියාවයි.\nඒ අනුව ඉදිරියේ දී ලෝක ඛනිජ තෙල් මිල උච්චාවචනයන්ට ද මෙම තීරණ අතිශය බරපතල බලපෑම් ඇති කරනු ඇති බවටයි ආර්ථික විශේෂඥයින් අනතුරු අඟවන්නේ.\nයම් හෙයකින් මෙම දේශසීමාවල ගැටුම් සහගත තත්ත්වයක් උද්ගත වුවහොත් එය ලෝක ඛනිජ තෙල් මිල මින් පෙර නොවූ විරූ මට්ටමින් ඉහළ දමන සාධකයක් වනු ඇති බවටත් ඔවුන් අනතුරු අඟවනවා.",
       "URL": "https://www.hirunews.lk/297729/රුසියානු-හමුදා-යුක්‍රේනයට-ඇතුළු-වෙයි-යුද-උණුසුම-තව-තවත්-ඉහළට",
       "Category": "Local News",
       "Parent URL": "https://www.hirunews.lk/local-news.php?pageID=1340"
}