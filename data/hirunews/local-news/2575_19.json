{
       "Source": "hirunews",
       "Timestamp": "Saturday, 18 July 2020 - 20:04",
       "Headline": "සහරාන් මඟ හැරුණු තවත් අවස්ථාවක් හෙළිවේ (වීඩියෝ)",
       "News Content": "සහරාන් හෂිම් අඩපණ කිරීම සදහා ජනාධිපතිවරයාගෙන් විශේෂ අනුමැතියක් ඉල්ලා දෙන ලෙස පාස්කු ප්‍රහාරයට දින දෙකකට පෙර රාජ්‍ය බුද්ධි සේවයේ අධ්‍යක්ෂවරයාගෙන් ඉල්ලීමක් කළ බව පොලිස් විශේෂ කාර්යය බලකායේ වත්මන් අණදෙන නිලධාරි නියෝජ්‍ය පොලිස්පති වරුණ ජයසුන්දර අනාවරණය කළා.\nප්‍රහාරය පිළිබඳ විමර්ශනය කෙරෙන ජනාධිපති කොමිසම හමුවේ සාක්ෂි ලබාදෙමින් ඔහු පැවසුවේ එම ඉල්ලීමට අවස්ථාවක් හිමි නොවූ බවයි.\nපාස්කු ඉරුදින ත්‍රස්ත ප්‍රහාරය එල්ල වන අවස්ථාවේ ත්‍රස්ත මර්දන සහ විමර්ශන කොට්ඨාසයේ අධ්‍යක්ෂවරයා ලෙස කටයුතු කළ පොලිස් විශේෂ කාර්යය බලකායේ වත්මන් අණදෙන නිලධාරි නියෝජ්‍ය පොලිස්පති වරුණ ජයසුන්දර පාස්කු ප්‍රහාරය පිළිබද විමර්ශනය කරන ජනාධිපති කොමිසම හමුවේ ඊයේ සාක්ෂි ලබාදුන්නේ දෙවන දිනටයි.\nසහරාන් හෂීම් අත්අඩංගුවට ගැනීමට 2018 වසරේ ලබාගත් වරෙන්තුවක් අනුව තම ත්‍රස්ත මර්දන සහ විමර්ශන කොට්ඨාශය මෙහෙයුම් 8ක් පමණ සිදුකළ බව ඔහු කොමිසමට පැවුසවා.\nකෙසේ වෙතත්, 2019 වසරේ සහරාන් හෂිම්ගේ බිරිදගේ නිවසට ගිය අවස්ථාවේදී එම විමර්ශනවලින් ඉවත් වන ලෙස අපරාධ පරික්ෂණ දෙපාර්තමේන්තුව දැනුම් දී තිබෙනවා.\nඒ අදාළ පරීක්ෂණ අපරාධ පරීක්ෂණ දෙපාර්තමේන්තුව මගින් මෙහෙය වන බව පවසමින්.\nකොමිසම ප්‍රශ්න කර සිටියේ පාස්කු ප්‍රහාරයට පෙර 2019 අප්‍රේල් 09 දින පැවති බුද්ධි සමාලෝචන රැස්වීමට ඔබ සහභාගි වුයේද යන්නයි.\nතමන් වෙනත් රාජකාරියක් සඳහා එදින ආරක්ෂක අමාත්‍යාංශයට පැමිණ සිටියදී එවකට පොලිස්පති පූජිත් ජයසුන්දර විසින් තමන්වද එම රැස්වීමට කැඳවාගෙන ගිය බව වරුණ ජයසුන්දර සඳහන් කළා.\nතමන් මීට පෙර කිසිදු අවස්ථාවක එම රැස්වීමට සහභාගි වී නොතිබුණ බව සඳහන් කළ ඔහු වැඩිදුරටත් කියා සිටියේ එම රැස්වීමෙදි රාජ්‍ය බුද්ධි සේවයේ අධ්‍යක්ෂ නිලන්ත ජයවර්ධන සහරාන් හෂීම් පිළිබඳ අන් අයගේ අවධානය යොමු කිරීමට දැඩි උත්සහයක් ගත් බවයි.\nඑහෙත්, විදෙස් රටකින් ඔහුට ලැබී තිබු ප්‍රහාරය පිළිබඳ පුර්ව අනතුරු ඇඟවීමේ ලිපිය පිළිබද එකදු වචනයක් හෝ කතා නොකළ බව වරුණ ජයසුන්දර වැඩිදුරටත් අනාවරණය කළා.\nඔහු පැවසුවේ ප්‍රහාරය එල්ලවීමට දින දෙකකට පෙර එනම් අප්‍රේල් මස 19 දින රාජ්‍ය බුද්ධි සේවයේ අධ්‍යක්ෂ නිලන්ත ජයවර්ධන කැළඹුණු ස්වරූපයකින් තමන්ට දුරකථන ඇමතුමක් ලබාදුන් බවයි.\n”‍වරුණ, කාන්තන්කුඩියේ සිදුවීමක් වෙලා දන්නවාද? පොලිසිය කියන්නේ ඒ අකුණක් කියලා. ඒත් ඒක අකුණක් වෙන්න බැහැ. ඒක පිපිරීමක්”‍ ලෙස නිලන්ත ජයවර්ධන පැවසු බවද සාක්ෂිකරු කියා සිටියා.\nතොරතුරේ තිබු සංකීර්ණභාවය වටහා ගත් තමන් ”‍සර් මට ජනාධිපතිගෙන් අවසර අරන් දෙන්න. ඔබතුමාට පුළුවන්නම් මට STF කණ්ඩායමක් අරන් දෙන්න, මම සහරාන්ව අඩපණ කරන්නම් ”‍ යනුවෙන් ඉල්ලීමක් කළ ද එයට පිළිතුරක් නොලැබුණු බවයි සාක්ෂිකරු පැවසුවේ.",
       "URL": "https://www.hirunews.lk/245850/සහරාන්-මඟ-හැරුණු-තවත්-අවස්ථාවක්-හෙළිවේ-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2575"
}