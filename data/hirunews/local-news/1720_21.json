{
       "Source": "hirunews",
       "Timestamp": "Tuesday, 31 August 2021 - 9:10",
       "Headline": "සුනිල් අයියා ගෙදර එයි",
       "News Content": "කොවිඩ් වෛරසය ආසාදනය වීම හේතුවෙන් සති තුනකට මදක් වැඩි කලක් කොළඹ පෞද්ගලික රෝහලක ප්‍රතිකාර ලබමින් පසු වූ 'ජිප්සීස්' සංගීත කණ්ඩායමේ නායක සුනිල් පෙරේරා හෙවත් අපගේ ආදරණීය සුනිල් අයියා සම්පූර්ණ සුවය ලබා ඊයේ සිය නිවසට පැමිණ තිබෙනවා.\nකෝවිඩ් වෛරසය හේතුවෙන් බරපතළ ලෙස රෝගාතුර වූ සුනිල් පෙරේරා මේ වන විට ඉතාමත් හොඳ සෞඛ්‍ය තත්ත්වයෙන් පසුවන බවයි ඔහුගේ සොයුරු පියල් පෙරේරා අප කළ විමසීමක දී කියා සිටියේ.\nකෙසේ වෙතත් ඔහු තවදුරටත් වෛද්‍ය උපදෙස් මත විවේක ගනිමින් සිටින බවත් තවත් සති දෙකක් හෝ තුනක පමණ කාලෙකින් පසු ව සිය සහෝදරයා සම්පූර්ණයෙන් ප්‍රකෘති තත්ත්වයට පත්වනු ඇති බවටත් ඔහු විශ්වාසය පළ කළා.\nඑමෙන්ම ජිප්සීස් නායකයා රෝගාතුර වූ පසු ඔහුට ඉක්මන් සුවය ප්‍රාර්ථනා කළ සෑම දෙනාට ස්තුති කිරීමටත් පියල් පෙරේරා අමතක කළේ නැහැ.\n68 හැවිරිදි වියේ පසුවන 'ජිප්සීස්' නායක සුනිල් පෙරේරා කොරෝනා වෛරසය ආසාදනය වීම හේතුවෙන් රෝහල් ගත කෙරුනේ පසුගිය 10 වැනිදා යි.",
       "URL": "https://www.hirunews.lk/280994/සුනිල්-අයියා-ගෙදර-එයි",
       "Category": "Local News",
       "Parent URL": "https://www.hirunews.lk/local-news.php?pageID=1720"
}