{
       "Source": "hirunews",
       "Timestamp": "Monday, 22 May 2023 - 7:47",
       "Headline": "ජෙරොම් තවමත් ලංකාවට පැමිණ නැහැ",
       "News Content": "සමාව ඉල්ලූ දේවගැති ජෙරොම් ප්‍රනාන්දු මෙතෙක් ශ්‍රී ලංකාවට පැමිණ නොමැති බව වාර්තාවනවා.\nගුවන් තොටුපල කාර්යභාර නිලධාරීවරයාගෙන් හිරු ප්‍රවෘත්ති අංශය කළ විමසීමකදී ඔහු කියා සිටියේ ඔහුගේ පැමිණීම සම්බන්ධයෙන් මෙතෙක් තොරතුරක් වාර්තාවී නොමැති බවයි.\nමිරිහාන ප්‍රදේශයේ උත්සවශාලාවක ඊයේ පැවති ආගමික දේශනයකට අන්තර්ජාලය ඔස්සේ සම්බන්ධ වෙමින් ජෙරොම් ප්‍රනාන්දු දේවගැතිවරයා කියා සිටියේ තමන් සිදුකළ ප්‍රකාශයකින් බෞද්ධ, හින්දු, ඉස්ලාම් සහෝදර ජනතාවගේ සිත් රිඳවීමක් සිදුවී ඇත්නම් ඊට සමාව ඉල්ලන බවයි.\nදේවගැති ජෙරොම් ප්‍රනාන්දු විසින් කරන ලද ප්‍රකාශයකට අදාළ වීඩියෝවක් සමාජ මාධ්‍ය ඔස්සේ සංසරණය වීමත් සමඟ එය රට තුළ දැඩි කථාබහට ලක්වුණේ අදාළ ප්‍රකාශය මගින් බුදුන් වහන්සේට සහ අනෙකුත් ආගමික විශ්වාසයන්ට නිගරුවන බවට විවිධ පාර්ශව චෝදනා එල්ල කිරීමත් සමඟයි.\nඒ අනුව ඔහුගේ එම ප්‍රකාශය පිළිබඳ මේ වනවිට අපරාධ පරීක්ෂණ දෙපාර්තමේන්තුවෙන්ද පරීක්ෂණයක් ආරම්භ කර තිබෙන අතර, විදෙස් ගමන් තහනමක්ද පනවා තිබෙනවා. එසේම ඔහුගේ වත්කම් සම්බන්ධයෙන්ද විමර්ශනයක් ක්‍රියාත්මකයි.\nඑවන් පසුබිමක් තුළ කටුනායක පිහිටි මිරැකල් ඩෝම් සම්මේලන මධ්‍යස්ථානයේ ඊයේ ආගමික දේශනයක් පැවැත්වෙන බවට ඔහු මීට පෙර සිය සමාජ මාධ්‍යවල සටහනක් පළ කර තිබුණා.\nකෙසේ වෙතත් ඔහු එම රැස්වීම අවලංගු කර තිබූ අතර, ඉන් අනතුරුවයි එය දෙහිවල පැවැත්වෙන බවට සටහනක් තබා තිබුණේ.\nඑහෙත් එයද අවලංගු කර පසුව අදාළ ආගමික දේශනය මිරිහාන ප්‍රදේශයේ ස්ථානයක පැවැත්වීමට කටයුතු යොදා තිබුණා.",
       "URL": "https://www.hirunews.lk/335879/ජෙරොම්-තවමත්-ලංකාවට-පැමිණ-නැහැ",
       "Category": "Local News",
       "Parent URL": "https://www.hirunews.lk/local-news.php?pageID=326"
}