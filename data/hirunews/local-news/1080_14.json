{
       "Source": "hirunews",
       "Timestamp": "Monday, 20 June 2022 - 18:08",
       "Headline": "ඕස්ට්‍රේලියා දූත පිරිස ආරක්‍ෂක ලේකම් ඇතුළු ආරක්‍ෂක බලධාරීන් හමුවෙයි",
       "News Content": "ඕස්ට්‍රේලියානු ස්වදේශ කටයුතු සහ සයිබර් ආරක්‍ෂාව පිළිබඳ අමාත්‍ය ක්ලෙයාර් ඔනීල් (Clare O'Neil) මහත්මිය ප්‍රමුඛ දූත පිරිස\nආරක්‍ෂක ලේකම් ජෙනරල් කමල් ගුණරත්න ඇතුළු ශ්‍රී ලංකා නියෝජිතයින් හමුවී තිබෙනවා.\nඒ ශ්‍රී ජයවර්ධනපුර කෝට්ටේ ආරක්‍ෂක මූලස්ථාන සංකීර්ණයේදීයි.\nශ්‍රී ලංකාවේ ඕස්ට්‍රේලියානු මහ කොමසාරිස් ඩේවිඩ් හොලී (David Holly) සමඟින් පැමිණි දූත පිරිස ආරක්ෂක ලේකම් විසින් පිළිගත් අතර, දෙරට අතර පවතින ද්විපාර්ශ්වික සබඳතා ශක්තිමත් කර ගැනීමට අදාළ කරුණු පිළිබඳව සාකච්ඡා කර තිබෙනවා.\nමිනිස් ජාවාරම් ඇතුළු ජාත්‍යන්තර අපරාධ වැළැක්වීම සඳහා ද්විපාර්ශ්වික සහයෝගීතාව ශක්තිමත් කිරීම සහ සමුද්‍ර ආරක්‍ෂාව වැනි කරුණු පිළිබඳ මෙහිදී සාකච්ඡා කෙරුණු බවයි ආරක්ෂක අමාත්‍යංශය කියාසිටියේ.\nඕස්ට්‍රේලියා දේශසීමා බලකායේ කොමසාරිස් මයිකල් අවුට්‍රම් (Michael Outram), ඒකාබද්ධ නියෝජිතායතන කාර්ය සාධක බලකායේ අණදෙන නිලධාරී රියර් අද්මිරාල් ජස්ටින් ජෝන්ස් (Rear Admiral Justin Jones), ඕස්ට්‍රේලියානු ෆෙඩරල් පොලිසියේ අන්තර්ජාතික මෙහෙයුම් අණදෙන නිලධාරී රිචඩ් චින් (Richard Chin), මිනිස් ජාවාරම් පිළිබඳ තානාපති සහ සහකාර ලේකම් ලුසීන් මැන්ටන් (Lucienne Manton) ඇතුළු නියෝජිතයන්ගෙන් සමන්විත සංචාරක දූත කණ්ඩායම සහ ඕස්ට්‍රේලියානු මහ කොමසාරිස් කාර්යාලයේ නියෝජ්‍ය මහ කොමසාරිස් ඇමෙන්ඩා ජුවෙල් (Amanda Jewell) ඇතුළු නිලධාරීන් මෙම දූත පිරිස නියෝජනය කරනු ලැබුවා.\nආරක්‍ෂක මාණ්ඩලික ප්‍රධානී ජෙනරල් ශවේන්ද්‍ර සිල්වා, යුද හමුදාපති ලුතිනන් ජෙනරල් විකුම් ලියනගේ, නාවික හමුදාපති වයිස් අද්මිරාල් නිශාන්ත උළුගේතැන්න, ගුවන් හමුදාපති එයාර් මාර්ෂල් සුදර්ශන පතිරණ, ශ්‍රී ලංකා වෙරළාරක්‍ෂක දෙපාර්තමේන්තුවේ අධ්‍යක්‍ෂ ජෙනරාල් රියර් අද්මිරාල් අනුර ඒකනායක, ජාතික බුද්ධි ප්‍රධානි මේජර් ජෙනරල් රුවන් කුලතුංග, රාජ්‍ය බුද්ධි අධ්‍යක්‍ෂ මේජර් ජෙනරල් සුරේෂ් සලේ සහ ආරක්‍ෂක අමාත්‍යංශයේ හමුදා සම්බන්ධතා නිලධාරී මේජර් ජෙනරල් දිනේෂ් නානායක්කාර යන නිලධාරීන් ශ්‍රී ලංකා පාර්ශවය නියෝජනය කළා.",
       "URL": "https://www.hirunews.lk/307700/ඕස්ට්‍රේලියා-දූත-පිරිස-ආරක්‍ෂක-ලේකම්-ඇතුළු-ආරක්‍ෂක-බලධාරීන්-හමුවෙයි",
       "Category": "Local News",
       "Parent URL": "https://www.hirunews.lk/local-news.php?pageID=1080"
}