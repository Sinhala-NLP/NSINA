{
       "Source": "hirunews",
       "Timestamp": "Tuesday, 12 April 2022 - 20:22",
       "Headline": "ඖෂධ හිඟයක් නැතැයි සෞඛ්‍ය අමාත්‍යාංශය කියයි - වෛද්‍ය සංගම් වෙනත් මතයක",
       "News Content": "රජයේ රෝහල්වල ඖෂධ හා ශල්‍ය උපකරණ හිඟයක් නොමැති බව සෞඛ්‍ය අමාත්‍යාංශය පවසනවා.\nරෝහල්වල ඖෂධ සහ ශල්‍ය උපකරණ හිඟයක් ඇති බවට සමාජ මාධ්‍ය ඔස්සේ පළවන තොරතුරු පදනම් කරගනිමිනුයි රජයේ ප්‍රවෘත්ති දෙපාර්තමේන්තුව හරහා එම අමාත්‍යාංශය මෙම නිවේදනය නිකුත් කළේ.\nබස්නාහිර පළාතේ රජයේ රෝහල්වල ඖෂධ සහ ශල්‍ය උපකරණ හිඟයක් නොමැති අතර, එම ඖෂධවල දත්ත ඇතුළත් වාර්තාවක්ද අද මාධ්‍ය වෙත නිකුත් කරනු ලැබුවා.\nපසුගිය දින කිහිපය තුළ ඖෂධ සහ ශල්‍ය උපකරණ හිඟයක් ඇති බවට රජයේ වෛද්‍ය නිලධාරීන්ගේ සංගමයද සඳහන් කළ අතර, ඇතැම් රෝහල්වල අධ්‍යක්ෂවරුන් ඒ බව තහවුරු කරනු ලැබුවා.\nසෞඛ්‍ය අමාත්‍යාංශය ඖෂධ හිඟයක් නොමැති බවට නිකුත් කර ඇති මෙම නිවේදනය පිළිබඳව හිරු ප්‍රවෘත්ති අංශය රජයේ වෛද්‍ය නිලධාරීන්ගේ සංගමයෙන් විමසීමක් කළා.\nඊට ප්‍රතිචාර දක්වමින් එහි මාධ්‍ය ප්‍රකාශක වෛද්‍ය ප්‍රසාද් කොළඹගේ කියා සිටියේ ජනතාව නොමඟ යැවීමේ අරමුණින් ඇතැම් පුද්ගලයින් මෙවැනි උත්සහයන් සිදුකරන බවයි.",
       "URL": "https://www.hirunews.lk/301838/ඖෂධ-හිඟයක්-නැතැයි-සෞඛ්‍ය-අමාත්‍යාංශය-කියයි-වෛද්‍ය-සංගම්-වෙනත්-මතයක",
       "Category": "Local News",
       "Parent URL": "https://www.hirunews.lk/local-news.php?pageID=1234"
}