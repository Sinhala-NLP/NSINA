{
       "Source": "hirunews",
       "Timestamp": "Sunday, 06 March 2022 - 11:24",
       "Headline": "බලාගාර දෙකකට ඉන්ධන සැපයීම ඇරඹේ - ඉදිරි සතියේ විදුලි අර්බුදයට විසඳුමක් (වීඩියෝ)",
       "News Content": "ඉදිරි සතියේදී විදුලි අර්බුදයට විසඳුමක් ලබාදීමට හැකිවනු ඇති බව විදුලිබල හා බලශක්ති අමාත්‍යාංශවල අභ්‍යන්තර ආරංචි මාර්ග පවසනවා.\nඉන්ධන නොමැතිවීමෙන් අක්‍රියවී ඇති බලාගාර සඳහා අවශ්‍ය ඉන්ධන ප්‍රශස්ථ මට්ටමකින් මේ සතිය තුළ ලබාදීමට හැකිවීම ඊට හේතුවයි. මේ වනවිටත් කෙරවලපිටිය සහ සොජිස්ට් බලාගාරවලට ඩීසල් මෙට්‍රික් ටොන් 8,000ක් ලබාදීම ආරම්භ කර තිබෙනවා.\nඑමෙන්ම විදුලි බලාගාර සඳහා අවශ්‍ය දැවිතෙල් මෙට්‍රික් ටොන් 30,000ක් රැගත් නෞකාවක් හෙට දිවයිනට ළඟාවීමට නියමිතව තිබෙනවා.\nඑම නෞකාව සඳහා මුදල් ගෙවීමට ණයවර ලිපි මේ වනවිටත් විවෘත කර ඇති අතර, ඊට මුදල් ගෙවීමට මහ බැංකුව එකඟතාව පළ කර ඇති බව සඳහන්.\nඒ අනුව එම දැවි තෙල් වෙස්ට් කෝස්ට්, කැළණිතිස්ස ඇතුලු සෙසු බලාගාර සඳහා මෙම සතිය තුළම ලබාදීමට බලශක්ති අමාත්‍යාංශය සැළසුම් කර තිබෙනවා.\nඒ අනුව සැළසුම් කළ පරිදි මෙම ඉන්ධන තොග ලැබුණහොත් විදුලි කප්පාදුව සීමා කිරීමට හෝ අවසන් කිරීමට මෙම සතිය තුළ හැකිවනු ඇති බව විදුලිබල අමාත්‍යාංශය ප්‍රකාශ කළා.\nපවතින විදුලි අර්බුදයට විසඳුමක් ලෙස පෞද්ගලික අංශයෙන් මෙගාවොට් 200ක් මිලදී ගැනීම සඳහාද යෝජනා ඉදිරිපත්වී තිබෙනවා.\nකෙසේ වෙතත් ඒ සම්බන්ධයෙන් මේ වනවිටත් අවසන් තීරණයක් ගෙන නොමැති බවයි විදුලිබල මණ්ඩල ප්‍රකාශකයෙකු හිරු ප්‍රවෘත්ති වෙත සඳහන් කළේ.\nකෙසේ වෙතත් අද දිනයේ දිවයිනේ ප්‍රදේශ කිහිපයකට පැය දෙකයි විනාඩි 30ක කාලයක් විදුලිය කප්පාදු කිරීම සඳහා මහජන උපයෝගීතා කොමිසම මගින් ලංකා විදුලිබල මණ්ඩලයට අවසර ලබා දී තිබෙනවා.\nඒ අනුව ඒ, බී සහ සී කලාපවලට පමණක් අද එම විදුලි කප්පාදුව සිදු කෙරෙනු ඇති.\nමේ අතර ඩීසල් හිඟය තවදුරටත් පැවතීම හේතුවෙන් ඊයේ සහ අද පෙරවරුවේද ජනතාව පිරවුම්හල් අසළ පෝලිම්වල රැඳී සිටිනු දක්නට ලැබුණා.\nකෙසේ වෙතත් පවතින ඩීසල් හිඟය ඉදිරි දින දෙක තුළ අවසන් වනු ඇති බව බලශක්ති අමාත්‍යාංශය ප්‍රකාශ කළා.\nමේ වනවිටත් ඩීසල් නෞකා දෙකක් මෙරටට පැමිණ ඇති අතර, එහි අඩංගු ඩීසල් ගොඩබා තිබෙනවා. එම ඩීසල් පිරවුම්හල් වෙත බෙදාහැරීම කඩිනම් කර ඇති බවයි තෙල් සංස්ථාව සඳහන් කළේ.",
       "URL": "https://www.hirunews.lk/298778/බලාගාර-දෙකකට-ඉන්ධන-සැපයීම-ඇරඹේ-ඉදිරි-සතියේ-විදුලි-අර්බුදයට-විසඳුමක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1310"
}