{
       "Source": "hirunews",
       "Timestamp": "Saturday, 12 March 2022 - 8:06",
       "Headline": "කොත්තුවට පේටන්ට් බලපත්‍රය ලබා ගැනීම ගැටලුවක්",
       "News Content": "රට තුළ බලශක්ති අර්බුදය උග්‍රවීම හේතුවෙන් පුනර්ජනනීය බලශක්ති විෂයට අදාළව ඉදිරිපත් වී ඇති නව නිර්මාණ, නවෝත්පාදන බවට පත් කිරීමේ කඩිනම් වැඩසටහනක් නව නිපැයුම්කරුවන්ගේ කොමිසම ආරම්භ කර තිබෙනවා.\nහිරු ප්‍රවෘත්ති සමඟ සම්මුඛ සාකච්ඡාවකට එක්වෙමින් එහි කොමසාරිස් මහාචාර්ය එන්.එම්.එස්. සිරිමුතු කියා සිටියේ එවැනි නව නිපැයුම් සිදුකළ නිර්මාණකරුවන් 35 දෙනෙකු කැඳවා ඔවුන්ගේ නිර්මාණ සුනිත්‍ය බලශක්ති අධිකාරියට සහ ලංකා විදුලිබල මණ්ඩලයට හඳුන්වාදීම ලබන සතියේ ආරම්භ කරන බවයි.\nමෙරට ජනප්‍රිය ආහාරයක් වන කොත්තුව සඳහා පේටන්ට් අයිතිය ලබා ගැනීමට පියවර ගත යුතු බව කෝප් කමිටුවේ සභාපති, පාර්ලිමේන්තු මන්ත්‍රී මහාචාර්ය චරිත හේරත් පසුගියදා පාර්ලිමේන්තුවේදී සඳහන් කළා.\nකෙසේ වෙතත්, නව නිපැයුම්කරුවන්ගේ කොමිසමේ කොමසාරිස් මහාචාර්ය එන්.එම්.එස්. සිරිමුතු කියා සිටියේ ජාත්‍යන්තර නීතිරීතිවලට අනුව කොත්තුවට පේටන්ට් අයිතිය ලබාගැනීම දුෂ්කර වනු ඇති බවයි.",
       "URL": "https://www.hirunews.lk/299273/කොත්තුවට-පේටන්ට්-බලපත්‍රය-ලබා-ගැනීම-ගැටලුවක්",
       "Category": "Local News",
       "Parent URL": "https://www.hirunews.lk/local-news.php?pageID=1299"
}