{
       "Source": "hirunews",
       "Timestamp": "Saturday, 30 January 2021 - 18:25",
       "Headline": "තැපැල් සේවාව මුළුමනින්ම ඩිජිටල්කරණයට පියවර",
       "News Content": "ලොව අති නවීන ක්‍රමෝපායන්ගෙන් යුත් ඩිජිටල්කරණය මෙරට තැපැල් සේවාව තුළ මුළුමනින්ම ක්‍රියාත්මක කිරීමට සැලසුම් කර තිබෙන බව රාජ්‍ය අමාත්‍ය  කෙහළිය රඹුක්වැල්ල පවසනවා.\nශ්‍රී ලංකා තැපැල් සේවාව අති නවීන තාක්ෂණයට අනුගත වෙමින් පාරිභෝගිකයන්ට කාර්යක්ෂම හා විශ්වසනීය උපරිම සේවාවක් සැලසීම මෙහි අරමුණයි.\nමේ සඳහා රාජ්‍ය හා පෞද්ගලික අංශයේ ව්‍යාපෘති සැලසුම් කිහිපයක් ද මේ වන විට ඉදිරිපත්ව තිබෙනවා.\nවර්තමාන රජයේ ප්‍රතිපත්ති රාමුව තුළ සිට තැපැල් සේවාව ලොව සියලු නවීන ක්‍රමෝපායන් ඔස්සේ ගොඩනැංවීම මෙහි අරමුණය බවයි රාජ්‍ය අමාත්‍යවරයා\nප්‍රකාශ කළේ.\nඉදිරි වසර දහයකට, පහළොවකට ඉදිරියෙන් තාක්ෂණික ක්‍රමෝපායන් වර්තමානයට ගැළපෙන ලෙස යොදා ගනිමින් මෙම තැපැල් සේවාව ජනතාව අතරට ගෙන යාම අරමුණ බව කෙහළිය රඹුක්වැල්ල මහතා කියසිටියා.\nමේ වන විට මෙරට ක්‍රියාත්මක වන තැපැල් කාර්යාල 653ක් සහ උප තැපැල් කාර්යාල 3410ක් ජාලගත කිරීමට පියවර ගෙන ඇති බවයි අමාත්‍යවරයා වැඩිදුරටත් සඳහන් කළේ.",
       "URL": "https://www.hirunews.lk/261165/තැපැල්-සේවාව-මුළුමනින්ම-ඩිජිටල්කරණයට-පියවර",
       "Category": "Local News",
       "Parent URL": "https://www.hirunews.lk/local-news.php?pageID=2179"
}