{
       "Source": "hirunews",
       "Timestamp": "Sunday, 06 March 2022 - 11:47",
       "Headline": "රුසියාවට මූල්‍ය තහනමක් - බැංකු ගනුදෙනුත් අර්බුදයක",
       "News Content": "අමරිකා එක්සත් ජනපදය මූලික කරගත් ගෙවීම් සමාගම් වන Visa සහ Mastercard රුසියාවේ මෙහෙයුම් අත්හිටුවීමට තීරණයක් ගෙන තිබෙනවා.\nරුසියාව - යුක්රේනය ආක්‍රමණය කිරීම හමුවේ මෙලෙස මෙහෙයුම් අත්හිටුවන අතර තම, ගනුදෙනුකරුවන් සහ හවුල්කරුවන් සමඟ රුසියාවේ සියලුම ගනුදෙනු නතර කිරීමට කටයුතු කරන බවයි අදාළ සමාගම් ප්‍රකාශ කර ඇත්තේ.\nදින කිහිපයක් ඇතුළත, රුසියාව තුලදී නිකුත් කරන ලද වීසා කාඩ්පත් සමඟ ආරම්භ වූ සියලුම ගනුදෙනු තවදුරටත් රටින් පිටත දී ක්‍රියාත්මක නොකරනු ඇති අතර රුසියාවෙන් පිටත දී නිකුත් කරන ලද වීසා කාඩ්පත් තවදුරටත් රුසියාව තුළ ක්‍රියා නොකරන බව ද සමාගම පවසනවා.\nවීසා හි ප්‍රධාන විධායක නිලධාරී අල් කෙලී ප්‍රකාශයක් නිකුත් කරමින් කියා සිටියේ, \"රුසියාව ප්‍රකෝපකාරී ලෙස යුක්රේනය ආක්‍රමණය කිරීම සහ අප දැක ඇති පිළිගත නොහැකි සිදුවීම් හේතුවෙන් මෙම තීරණයට එළඹීමට සිදු වූ බවයි.\nඑක්සත් ජනපද ජනාධිපති ජෝ බයිඩන්, යුක්රේනයේ ජනාධිපති වොලොඩිමියර් සෙලෙන්ස්කි සමඟ සිදු කළ දුරකතන සංවාදයක දී, රුසියාවේ ඔවුන්ගේ මෙහෙයුම් අත්හිටුවීමට වීසා සහ මාස්ටර්කාඩ් ගත් තීරණ අගය කළ බව ධවල මන්දිරය ප්‍රකාශ කර තිබෙනවා.\nඇමරිකා ජනාධිපතිවරයා තම පරිපාලනය මගින් යුක්රේනයට ආරක්ෂාව, මානුෂීය සහ ආර්ථික ආධාර ඉහළ නංවන බවත් අමතර අරමුදල් ලබා ගැනීම සඳහා කොන්ග්‍රසය සමඟ කටයුතු කරන බවත් සඳහන් කළ බවයි ධවල මන්දිර වාර්තා කියාසිටියේ.\nවීසා සහ මාස්ටර් කාඩ් ගෙවුම් සමාගම්වල මෙම පියවර උද්ධමනය, ආර්ථික දුෂ්කරතා සහ ආනයනික භාණ්ඩ මත පවතින හිඟය හමුවේ පීඩාවට පත්ව සිටින රුසියානුවන්ට තවත් දැඩි අර්බුදයක් විය හැකි බවයි විචාරකයන්ගේ මතය වන්නේ.",
       "URL": "https://www.hirunews.lk/298780/රුසියාවට-මූල්‍ය-තහනමක්-බැංකු-ගනුදෙනුත්-අර්බුදයක",
       "Category": "Local News",
       "Parent URL": "https://www.hirunews.lk/local-news.php?pageID=1315"
}