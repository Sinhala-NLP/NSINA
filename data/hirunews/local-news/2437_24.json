{
       "Source": "hirunews",
       "Timestamp": "Tuesday, 22 September 2020 - 11:57",
       "Headline": "විස්සට එරෙහිව සමඟි ජන බලවේග මන්ත්‍රීවරු විරෝධයක (වීඩියෝ සහ ඡායාරූප)",
       "News Content": "විසිවන ආණ්ඩුක්‍රම ව්‍යවස්ථා සංශෝධන පනත් කෙටුම්පත අධිකරණ අමාත්‍ය අලි සබ්රි විසින් අද පාර්ලිමේන්තුවට ඉදිරිපත් කරනු ලැබුවා.\nකළු පටි පැළඳ පැමිණ සිටි සමගි ජනබලවේගයේ මන්ත්‍රීවරුන් එහිදී ඊට සිය විරෝධය පළ කරමින් සිටිනවා.\nප්‍රධාන කටයුතු ආරම්භයෙන් පසු පනත් කෙටුම්පත් ඉදිරිපත් කිරීමේදී විපක්ෂ නායක සජිත් ප්‍රේමදාස විසිවන ආණ්ඩුක්‍රම ව්‍යවස්ථා සංශෝධන පනත් කෙටුම්පත ඉදිරිපත් කිරීමට ප්‍රථම ඊට විරෝධය පළ කරන බව සඳහන් කිරීමත් සමඟ සභාවේ ඇතිවූයේ උණුසුම් සංවාදයක්.\nකෙසේ නමුත් කථානායක මහින්ද යාපා අබේවර්ධන, සභාවේ කටයුතු නියමිත පරිදි ඉදිරියට  ගෙන යාම සඳහා කටයුතු කළ අතර, එහිදී අධිකරණ අමාත්‍යවරයා විසිවන ආණ්ඩුක්‍රම ව්‍යවස්ථා සංශෝධන පනත් කෙටුම්පත පාර්ලිමේන්තුවට ඉදිරිපත් කළා.\nඊට සමගි ජනබලවේගයේ මන්ත්‍රීවරුන් විරෝධය පළ කළේ සභාවේ කටයුතුවලට බාධා එල්ල කරමින්. ඔවුන් තම කමිස සාක්කුවල විස්ස එපා යනුවෙන් ලාංඡනයක් පැළඳ සිටි අතර, විනාශකාරී විස්ස එපා යනුවෙන් පෝස්ටර් රැගෙන ඔවුන් සභාව මැදට ද පැමිණ සිටි බවයි එහි සිටින හිරු මාණ්ඩලික වාර්තාකරු ඉෂාන් අල්විස් කියා සිටියේ.",
       "URL": "https://www.hirunews.lk/250825/විස්සට-එරෙහිව-සමඟි-ජන-බලවේග-මන්ත්‍රීවරු-විරෝධයක-වීඩියෝ-සහ-ඡායාරූප",
       "Category": "Local News",
       "Parent URL": "https://www.hirunews.lk/local-news.php?pageID=2437"
}