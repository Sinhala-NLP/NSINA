{
       "Source": "hirunews",
       "Timestamp": "Saturday, 21 May 2022 - 13:54",
       "Headline": "එක්ස්ප්‍රස් පර්ල් නෞකාව ගිනිගෙන අදට වසරයි (වීඩියෝ)",
       "News Content": "මෙරට සමුද්‍ර පරිසර පද්ධතියට ඉමහත් බලපෑමක් එල්ල කළ එම්.වී. එක්ස්ප්‍රස් පර්ල් නෞකාවේ ගින්නට අද (21) වනවිට වසරක් ගත වී තිබෙනවා.\nඑම පරිසර හානියේ බලපෑම තවමත් අවසන් වී නොමැති අතර ධීවර ජනතාව ද ඉන් තවදුරටත් පීඩාවට පත්ව සිටිනවා.\nකොළඹ වරායට නාවික සැතපුම් 9.5ක් දුර මුහුදේ නැංගුරම් ලා තිබිය දී මීට වසරකට පෙර එනම් 2021 මැයි\nමස 20වනදා එක්ස්ප්‍රස් පර්ල් නෞකාව ගිනිගැනිමට ලක්වුණා.\nගිනි ගන්නා විට එක්ස්ප්‍රස් පර්ල් නෞකාවේ රසායනික ද්‍රව්‍ය සහ රූපලාවන්‍ය ආලේපන ද්‍රව්‍ය සහිත බහාලුම් 1486ක් පැවති අතර දින 13ක් අඛණ්ඩව ගිනි ගැනීමෙන් අනතුරුව නෞකාව මුහුදු බත් වුණා.\nමේ හේතුවෙන් සමුද්‍රීය ජිවින්ට මෙන්ම වෙරළ තීරයටද දැවැන්ත බලපෑමක් එල්ල වුණා.\nනෞකාව ගිනිබත් වී වසරක් ගතවුවත් එයින් එල්ලවු බලපෑමේ කිසිදු අඩුවක් නොමැති බව පමුණුගම සරක්කුව මුහුදු තීරය හොඳම සාක්ෂියක්.\nනෞකාව ගිනි බත්වීමෙන් ධීවරයින්ට ද එල්ල වුණේ සුළු පටු බලපෑමක් නොවෙයි.\nඋස්වැටකෙයියාව, තල්දියවත්ත, ලුණාව, ධීවර තොටුපලින් මුහුදු යන ධීවරයින්ගේ මාළු දැල්වල පුළුන් වැනි\nද්‍රව්‍ය පැටලෙන බවට එම ධීවරයින් තවමත් මැසිවිලි නගනවා.\nධීවරයින් පෙන්වා දෙන්නේ තමන්ට තවමත් ප්‍රමාණවත් වන්දි මුදලක් පවා ලැබි නොමැති බවයි.",
       "URL": "https://www.hirunews.lk/304916/එක්ස්ප්‍රස්-පර්ල්-නෞකාව-ගිනිගෙන-අදට-වසරයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1153"
}