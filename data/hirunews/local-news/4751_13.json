{
       "Source": "hirunews",
       "Timestamp": "Friday, 16 December 2016 - 12:28",
       "Headline": "කල්පිටියේ තැඹිලි ගසකින් රුපියල් 63,000 ක් මතුවෙයි",
       "News Content": "කල්පිටිය ප්‍රදේශයේ වෙළඳසැලකින් සොරා ගත් රුපියල් 63,000 ක මුදලක් අඩි 20 ක් උස තැඹිලි ගසක් මුදුනේ සැඟවූ සැකකරුවෙකු කල්පිටිය පොලිසිය මගින් අත්අඩංගුවට ගෙන තිබෙනවා.\nඊයේ (15) පොලිස් භාරයට ගත් මෙම පුද්ගලයා මරදාන ප්‍රදේශයේ පදිංචි දිවයිනේ ලියාපදිංචි අපරාධකරුවෙකු බවයි පොලිසිය සඳහන් කළේ.\nකල්පිටිය රෝහල් මාර්ගයේ පිහිටි අයිස් කර්මාන්තශාලාවක සේවය කරන මොහු පෙරේදා රාත්‍රියේ අදාළ වෙළඳසැල වෙත පැමිණ ඇත්තේ කෝපි පැකට්ටුවක් මිලදී ගැනීම සඳහායි.\nඑහිදී මෙම පුද්ගලයා වෙළඳසැලෙන් රුපියල් 97,000 ක මුදලක් සොරකම් කර තිබෙනවා.\nපසුව වෙළඳසැල් හිමියා විසින් මේ පිළිබඳව කල්පිටිය පොලිසිය දැනුවත් කර ඇති අතර, සිදුකළ විමර්ශනයකින් අනතුරුව සැකකරු පොලිස් භාරයට ගනු ලැබුවා.\nඑහිදී ඔහු පාපොච්චාරණය කර ඇත්තේ සොරකම් කළ මුදලින් රුපියල් 63,000 ක් සිය නවාතැන් පොළ ආසන්නයේ පිහිටි තැඹිලි ගස මුදුනෙහි සැඟ වූ බවයි.\nඒ අනුව, පොලිසිය මගින් අදාළ මුදල ගස මුදුනේ තිබී සොයා ගෙන ඇති අතර, සැකකරු අද දිනයේ පුත්තලම - මහේස්ත්‍රාත් අධිකරණය වෙත ඉදිරිපත් කිරීමට නියමිතයි.",
       "URL": "https://www.hirunews.lk/149840/කල්පිටියේ-තැඹිලි-ගසකින්-රුපියල්-63000-ක්-මතුවෙයි",
       "Category": "Local News",
       "Parent URL": "https://www.hirunews.lk/local-news.php?pageID=4751"
}