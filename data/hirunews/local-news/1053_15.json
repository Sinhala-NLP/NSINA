{
       "Source": "hirunews",
       "Timestamp": "Friday, 01 July 2022 - 16:42",
       "Headline": "ප්‍රමාදයන් සහිතව හෝ දුම්රියන් ධාවනය කරන බව සාමාන්‍යාධිකාරිය කියයි",
       "News Content": "පවතින තත්ත්වය හමුවේ ප්‍රමාද වී හෝ දුම්රිය ධාවනය කිරීමට කටයුතු කරන බව දුම්රිය සාමාන්‍යාධිකාරි ධම්මක ජයසුන්දර ප්‍රකාශ කළා.\nඉන්ධන ලබාගැනීමේ දුෂ්කරතා හේතුවෙන් දුම්රිය සේවකයන් සේවයට වාර්තා නොකිරීම නිසා අද පෙරවරුවේ සිටම දුම්රිය අවලංගු වීම් සහ ප්‍රමාද වීම් වාර්තා වුණා.\nඒ අතරතුර රියදුරන් සහ නියාමකවරුන් ආරම්භ කළ වර්ජනය ද මේ වනවිට අවසන් කර තිබෙනවා.\nමේ අතර, පවතින ඉන්ධන ගැටලුවත් සමග දුම්රිය සේවකයින්ට පැමිණීමට නොහැකි වීම හේතුවෙන් කාර්යාල දුම්රිය ඇතුළු දුම්රිය ගමන්වාර 22 ක් අවලංගු වී ඇතැයි සඳහන්.\nඒ අනුව රඹුක්කන මීරිගම සහ වේයන්ගොඩ දක්වා කොලඹ කොටුවෙන් ආරම්භ වී ප්‍රධාන මාර්ගයේ ධාවනය වන කාර්යාල දුම්රිය කිහිපයක් සහ හලාවත පානදුර වාද්දූව දක්වා ධාවනය වන කාර්යාල දුම්රිය කිහිපයක්ද අවලංගු වී තිබෙනවා.\nමේ හේතුවෙන් දුම්රිය මගීන් පත්වූයේ දැඩි දුෂ්කරතාවයකටයි.\nමේ අතර පවතින ඉන්ධන අර්බුදයට විසඳුම් සෙවීමට දුම්රිය බලධාරින් කටයුතු නොකිරීම හේතුවෙන් වහාම ක්‍රියාත්මක වන පරිදි කොළඹ කොටුව දුම්රිය ස්ථානයේ සියලු දුම්රිය ස්ථානාධිපතිවරුන් සිය සේවාවලින් ඉවත්වීමට තීරණය කර තිබෙනවා.\nපවතින තත්ත්වය සම්බන්ධයෙන් පිළිතුරු සෙවීම පසෙක තබා දුම්රිය බලධාරින් ජංගම දූරකථනවලට හෝ ප්‍රතිචාර නොදක්වන බවයි දුම්රිය ස්ථානාධිපතිවරුන්ගේ සංගමයේ සභාපතිවරයා සඳහන් කළේ.\nමේ තත්ත්වයට විසඳුම් ලබාදෙන ලෙසට බල කරමින්, කොළඹ කොටුව දුම්රිය ස්ථානයේ වැඩ කටයුතු අත්හිටුවීමට තීරණයක් ගත් බවත්, රජය සහ බලධාරින් මැදිහත් වී මේ තත්ත්වය සමනය කිරීමට පියවර නොගතහොත්, ඉදිරියේ දී දිවයින පුරා දුම්රිය ස්ථානාධිපතිවරුන් සේවයෙන් ඉවත් කරගන්නා බවත් ඔහු සඳහන් කළා.\nමේ අතර කොටුව දුම්රිය ස්ථානයේ සිටින අප වාර්තාකරු සඳහන් කළේ, මේ වනවිටත් සති අන්තයේ ගම්බිම් බලා පිටත්ව යාමට පැමිණ සිටින පිරිස ද සමගින් අතිවිශාල මගී ජනතාවක් කොටුව දුම්රිය ස්ථානයේ රැඳී සිටින බවයි.",
       "URL": "https://www.hirunews.lk/308740/ප්‍රමාදයන්-සහිතව-හෝ-දුම්රියන්-ධාවනය-කරන-බව-සාමාන්‍යාධිකාරිය-කියයි",
       "Category": "Local News",
       "Parent URL": "https://www.hirunews.lk/local-news.php?pageID=1053"
}