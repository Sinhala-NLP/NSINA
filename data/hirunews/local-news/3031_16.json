{
       "Source": "hirunews",
       "Timestamp": "Tuesday, 26 November 2019 - 7:43",
       "Headline": "සී.අයි.ඩී.යේ හිටපු අධ්‍යක්ෂ ශානිට සහ ස්විට්සර්ලන්තයට පළා ගිය නිශාන්තට එරෙහිව නීතිය ක්‍රියාත්මක කරන්න - පාර්ශව රැසකින් ඉල්ලීම්",
       "News Content": "අපරාධ පරීක්ෂණ දෙපාර්තමේන්තුවේ මතභේදාත්මක පරීක්ෂණ මෙහෙය වූ පොලිස් පරීක්ෂක නිශාන්ත සිල්වා ස්විට්සර්ලන්තයට පළාගොස් ඇත්තේ නඩු කිහිපයකට අදාළ රහස්‍ය ලේඛන රැසක් සමඟ බව මව්බිම වෙනුවෙන් රණවිරුවෝ සංවිධානය පවසනවා.\nඑහි කැදවුම්කරු විශ්‍රාමික මේජර් අජිත් ප්‍රසන්න මේ බව කියා සිටියේ හිරු ටී.වී. ඔස්සේ ඊයේ රාත්‍රියේ විකාශය වූ සලකුණ දේශපාලන වැඩසටහනට එක්වෙමින්.\nමේ අතර, අපරාධ පරීක්ෂණ දෙපාර්තමේන්තුවේ මතභේදාත්මක පරීක්ෂණ මෙහෙය වූ පොලිස් පරීක්ෂක නිශාන්ත සිල්වා ස්විට්සර්ලන්තයට පළා යාම සහ හිටපු අධ්‍යක්ෂ ශානි අබේසේකරට එරෙහිව නීතිය ක්‍රියාත්මක කිරීම සම්බන්ධයෙන් පාර්ශව රැසකින් තවදුරටත් චෝදනා එල්ල වනවා.\nකඩවතමැද කෝරළයේ ප්‍රධාන අධිකරණ සංඝනායක සබරගමු පෙරමුණේ නායක පූජ්‍ය කොළොන්නේ සිරිශාන්තවිජය හිමියන් අදහස් දක්වමින් සඳහන් කළේ හිටපු අධ්‍යක්ෂ ශානි අබේසේකරට එරෙහිව නීතිය ක්‍රියාත්මක කළ යුතු බවයි.",
       "URL": "https://www.hirunews.lk/228992/සී-අයි-ඩී-යේ-හිටපු-අධ්‍යක්ෂ-ශානිට-සහ-ස්විට්සර්ලන්තයට-පළා-ගිය-නිශාන්තට-එරෙහිව-නීතිය-ක්‍රියාත්මක-කරන්න-පාර්ශව-රැසකින්-ඉල්ලීම්",
       "Category": "Local News",
       "Parent URL": "https://www.hirunews.lk/local-news.php?pageID=3031"
}