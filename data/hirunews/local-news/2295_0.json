{
       "Source": "hirunews",
       "Timestamp": "Friday, 04 December 2020 - 19:42",
       "Headline": "ඊයේ හඳුනාගත් ආසාදිතයින්ගෙන් වැඩි පිරිසක් කොළඹ දිස්ත්‍රික්කයෙන් (වීඩියෝ)",
       "News Content": "තවත් කොරෝනා ආසාදිතයන් 252 දෙනෙකු හඳුනාගත් බව යුද හමුදාපති ලුතිනන් ජනරාල් ශවේන්ද්‍ර සිල්වා ප්‍රකාශ කළා.\nඔවුන් සියලුදෙනා ආශ්‍රිතයන් වන අතර, ඒ අනුව මෙරටින් වාර්තා වන සමස්ත ආසාදිතයින් සංඛ්‍යාව 26,290 දක්වා ඉහළ යනවා.\nඅද (04) දිනයේදී තවත් කොරෝනා ආසාදිතයින් 406 දෙනෙකු සුවය ලබා රෝහල්වලින් පිටව ගියා.\nඒ අනුව සුවය ලැබූ සමස්ත කොරෝනා ආසාදිතයින්ගේ සංඛ්‍යාව 19,438ක්.\nමේ අතර, ඊයේ (03) දිනයේදී දේශීය වශයෙන් හඳුනා ගැනුණු ආසාදිතයින් 627 දෙනා අතරින් වැඩිම සංඛ්‍යාවක් කොළඹ දිස්ත්‍රික්කයෙන් හඳුනා ගැනුණු අතර, එම සංඛ්‍යාව 402 ක්.\nකොළඹ අද (04) පැවති මාධ්‍ය හමුවකට එක්වූ විශේෂඥ වෛද්‍ය ප්‍රසාද් කටුලන්ද දියවැඩියාව සහ වකුගඩු වැනි බෝ නොවන රෝගවලින් පෙලෙන පුද්ගලයින්ට මෙම තත්ත්වය මත ආතතියට පත් නොවන ලෙස දැනුම් දුන් අතර, වසංගත රෝග විද්‍යා අංශයේ ප්‍රධාන වසංගත රෝග විද්‍යාඥ විශේෂඥ වෛද්‍ය සුදත් සමරවීරද එහිදී අදහස් පළ කළා.\nලංකා ප්‍රීමියර් ලීග් ක්‍රිකට් තරඟාවලිය නැරඹීම සඳහා ක්‍රීඩාංගනයට යෑමට උත්සාහ නොකරන ලෙස එහිදී නියෝජ්‍ය සෞඛ්‍ය සේවා අධ්‍යක්ෂ ජනරාල් විශේෂඥ වෛද්‍ය හේමන්ත හේරත් ඉල්ලීමක් කළා.\nමේ අතර, පවතින කොරෝනා අවදානම සැලකිල්ලට ගනිමින් මහනුවර නගර සීමාවේ පිහිටි පාසල් 45 ක් ලබන සතිය තුළත් වසා දැමීමට තීරණය කළ බව මධ්‍යම පළාත් ආණ්ඩුකාර ලලිත් යූ ගමගේ ප්‍රකාශ කළා.\nඑසේම, විශේෂඥ වෛද්‍ය අමල් හර්ෂ ද සිල්වා ප්‍රාථමික සෞඛ්‍ය සේවා, වසංගත රෝග හා කොවිඞ් රෝග පාලන කටයුතු රාජ්‍ය අමාත්‍යාංශයේ ලේකම්වරයා ලෙස අද වැඩ භාර ගත්තා.\nකොරෝනා හේතුවෙන් තාවකාලිකව අත්හිටුවා තිබූ වනජිවි සංරක්ෂණ දෙපාර්තමේන්තුව මගින් පාලනය කරනු ලබන සියලු සංචාරක නිවාස සහ කඳවුරු බිම් ආශ්‍රිත සංචාරක කටයුතුද අද සිට සංචාරකයින් සඳහා නැවත විවෘත කර තිබෙනවා.",
       "URL": "https://www.hirunews.lk/256300/ඊයේ-හඳුනාගත්-ආසාදිතයින්ගෙන්-වැඩි-පිරිසක්-කොළඹ-දිස්ත්‍රික්කයෙන්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2295"
}