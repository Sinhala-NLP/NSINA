{
       "Source": "hirunews",
       "Timestamp": "Saturday, 06 February 2021 - 11:20",
       "Headline": "රංගන ශිල්පිනී මියුරි සමරසිංහ අභාවප්‍රාප්ත වෙයි",
       "News Content": "ප්‍රවීන වේදිකා, සිනමා සහ ටෙලි නාට්‍ය නිළියක වන මියුරි සමරසිංහ අද වත්තල පිහිටි සිය නිවසේදී අභාවප්‍රාප්ත වුණා.\nකලක් පිලිකා රෝගයකින් පීඩා විදි ඇය මියයන විට 81 වන වියේ පසුවුණා.\n1939 මාර්තු මස 15 වනදා මොරටුව ප්‍රදේශයේදී උපත ලද ඇය ගුවන් විදුලියේ මාසික රැඟුම සංගීත ප්‍රසංගයෙන් මුල්වරට සිය රංගන ජීවිතයට අත්පොත් තැබුවා.\nමිරිඟුව චිත්‍රපටයේ උප ප්‍රධාන චරිතයක් නිරූපනය කරමින් සිනමාවට අවතීර්ණ වූ ඇය මඩොල් දූව, සාරා, යස ඉසුරු, විරාගය, යහළු යෙහෙළි, යුගාන්තය, මංගල තෑග්ග, යුවතිපති, මාරුතය සහ භව දුක ආදි චිත්‍රපට රැසකට සිය රංගන දායකත්වය ලබා දුන්නා.\nවැඩිහිටි කාන්තා චරිත රංගනය සඳහා නම් දැරූ මියුරි සමරසිංහයන් මෑත කාලයේදී පත්තිනි සහ ඝරසරප වැනි චිත්‍රපටවලට ද සිය රංගනය මුසු කර තිබෙනවා.\nබන්දුල විතානගේ නිර්මාණය කළ එරබඳු මල් තුළින් ටෙලි නාට්‍ය සඳහා පිවිසි ඇය නෑදෑයෝ, දූ දරුවෝ, ගිරය, අසල්වැසියෝ, ගංගා සහ නිශ්ශංක සහ ඉර පාය වැනි ටෙලි නාට්‍ය රැසකට සිය දායකත්වය ලබා දුන්නා.\nඇයගේ දේහය පිළිබඳ අවසන් කටයුතු පසුව දැනුම් දෙන බවයි පවුලේ ඥාතීන් කියා සිටියේ.",
       "URL": "https://www.hirunews.lk/261786/රංගන-ශිල්පිනී-මියුරි-සමරසිංහ-අභාවප්‍රාප්ත-වෙයි",
       "Category": "Local News",
       "Parent URL": "https://www.hirunews.lk/local-news.php?pageID=2165"
}