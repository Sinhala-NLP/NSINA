{
       "Source": "hirunews",
       "Timestamp": "Thursday, 25 August 2022 - 7:33",
       "Headline": "වැලිමඩ දී මනුෂ්‍ය ඝාතනයක්",
       "News Content": "වැලිමඩ පොලිස් වසමේ සාප්පුකඩේ කාන්තාවක් අතුරුදන් වීමක් පිළිබඳ ඇගේ දියණිය වැලිමඩ පොලිසියට පැමිණිල්ලක් ඉදිරිපත් කර තිබෙනවා.\nඒ අනුව පොලිසිය සිදු කළ විමර්ශන මඟින් ඊයේ (24) අදාළ කාන්තාවගේ මෘත ශරීරය හමු වුණු බව යි පොලිසිය වාර්තා කරන්නේ.\nමරණකාරියගේ සිරුර හමු වී ඇත්තේ, ඇඳ ඇතිරිල්ලකින් ඔතා හෝටලයක් ආසන්නයේ ඇති පාලු ළිඳක දමා තිබිය දී.\nමරණකාරිය වයස අවුරුදු 54ක පුරංවෙල ප්‍රදේශයේ පදිංචිකාරියක්.\nමරණකාරිය තවත් පුද්ගලයකු සමඟ හෝටලයක් පවත්වාගෙන ගොස් ඇති අතර, එම පුද්ගලයා සමඟ අනියම් ඇසුරක් ද පවත්වාගෙන ගොස් තිබෙනවා.\nපසු ව දෙදෙනා අතර, යම් බහින්බස් වීමක් ඇති වී තිබෙන අතර, ඒ හේතුවෙන් මෙම ඝාතනය සිදු වී ඇති බව පොලිසිය අනාවරණය කරගෙන තිබෙනවා.\nසැකකරු වයස අවුරුදු 37ක තලවාකැලේ පදිංචි පුද්ගලයෙක්.\nවැලිමඩ පොලිසිය විසින් වැඩිදුර පරීක්ෂණ මෙහෙයවනු ඇති.\nමේ අතර, හලහ පොලිස් වසමෙන් ද මනුෂ්‍ය ඝාතනයක් වාර්තා වන අතර, තියුණු ආයුධයකින් ගෙල කපා 45 හැවිරිදි පුද්ගලයකු ඝාතනය වී තිබෙනවා.\nමරණකරු බෙල්වුඩ් ජනපදය, ගලහා ප්‍රදේශයේ පදිංචිකරුවෙක්.\nඔහු නිවසේ තනි ව ජීවත් වූ අයකු වන අතර, පෙර දින රාත්‍රියේ පිරිසක් සමඟ මත් පැන් පානය කර ඇති බව යි පොලිසිය වාර්තා කරන්නේ.\nඑහි දී ඇති වුණු යම් ආරවුලක් මත මෙම ඝාතනය සිදු කරන්නට ඇතැ යි පොලිසිය සැක පහළ කරනවා.\nසැකකරුවන් වයස අවුරුදු 40 හ 52 යන වයස්වල පසු වන අතර, ඔවුන් මේ වන විට ප්‍රදේශයෙන් පලා ගොස් ඇති බව සඳහන්.\nගලහා පොලිසිය වැඩිදුර මෙහෙයුම් සිදු කරනු ඇති.",
       "URL": "https://www.hirunews.lk/313648/වැලිමඩ-දී-මනුෂ්‍ය-ඝාතනයක්",
       "Category": "Local News",
       "Parent URL": "https://www.hirunews.lk/local-news.php?pageID=916"
}