{
       "Source": "hirunews",
       "Timestamp": "Monday, 07 December 2020 - 12:41",
       "Headline": "මහනුවරින් වාර්තා වී ඇත්තේ එක් භූ චලනයක් පමණයි - පරිසර අමාත්‍යාංශය",
       "News Content": "පෙරේදා දිනයේදී මහනුවර අවටින් සුළු භූ කම්පන හතරක් වාර්තාවී ඇති බවට ප්‍රකාශ වුවද ඉන් පොළොව අභ්‍යන්තරයෙන් සිදුවූ බවට වාර්තාවන්නේ එක් සුළු භූ කම්පනයක් පමණක් බව පරිසර අමාත්‍යාංශය පවසනවා.\nමෙම භූ කම්පන පෙරේදා වාර්තා වූයේ මහනුවර - දිගන, අලුත්වත්ත සහ අඹකොටේ යන ප්‍රදේශවලින්.\nඉන් එක් කම්පනයක් පමණක් මහකනදරාව සහ පල්ලෙකැලේ භූකම්පන මධ්‍යස්ථානවල සටහන් වී තිබෙනවා.\nපරිසර අමාත්‍යාංශය නිවේදනය කළේ පෘථවි අභ්‍යන්තරයේ සිදුවන කම්පන සටහන් වන්නේ භූ කම්පන මධ්‍යස්ථානවල ස්ථාපිත කර ඇති භූ කම්පන මානවල පමණක් බවයි.\nවික්ටෝරියා ජලාශයේ වේල්ලෙහි සවිකර තිබෙන සංවේදකවල පෘථිවි අභ්‍යන්තරයේ කම්පන සටහන් නොවන බව අදාළ නිවේදනයේ  සඳහන්.\nකෙසේ වෙතත්, සෙසු කම්පන තුන වික්ටෝරියා  ජලාශයේ සංවේදකවල සටහන් වී තිබෙනවා.\nඑම නිසා  කම්පන පොළොව අභ්‍යන්තරයේ සිදුවූ ඒවා නොව, පෘථිවි පෘෂ්ඨය මත සිදුවූ කිසියම් කම්පන තත්වයක් නිසා ඇතිවිය හැකි ඒවා විය හැකි බවයි භූ විද්‍යා සමීක්ෂණ හා පතල් කාර්යාංශයේ සභාපති අනුර වල්පොල සඳහන් කළේ.\nකෙසේ වෙතත් වරින්වර මහනුවර වික්ටෝරියා ජලාශය අවටින් වාර්තාවන සුළු භූ කම්පන සම්බන්ධයෙන් පුළුල් විමර්ශනයක් සිදුකිරීමට පියවර ගන්නා ලෙසට පරිසර අමාත්‍ය මහින්ද අමරවීරද අදාළ අංශ වෙත උපදෙස් ලබාදී තිබෙනවා.\nමීට පෙර අවස්ථා හයකදී මහනුවර ප්‍රදේශයෙන් භූකම්පන වාර්තාවූ අතර, මේ සම්බන්ධයෙන් සොයා බැලීමට පරිසර අමාත්‍ය මහින්ද අමරවීර විසින් විද්වත් කමිටුවක් ද පත් කළා. එහි අඩංගු නිර්දේශ ද අනුව ඩොලමයිට් කැණීම් හා ඒ ආශ්‍රිතව සිදුවන පිපිරීම් පිළිබඳව ද අවදානය යොමු කරන බවයි පරිසර අමාත්‍යාංශය නිවේදනය කළේ.\nමේ අතර, වලස්මුල්ල ප්‍රදේශයේ ඊයේ පැවති උත්සවයකින් අනතුරුව මාධ්‍යවේදීන් මහනුවර ප්‍රදේශයේ වරින්වර හටගන්නා භූකම්පන සම්බන්ධයෙන් පරිසර අමාත්‍ය මහින්ද අමරවීරගෙන් විමසීමක් කළා.",
       "URL": "https://www.hirunews.lk/256486/මහනුවරින්-වාර්තා-වී-ඇත්තේ-එක්-භූ-චලනයක්-පමණයි-පරිසර-අමාත්‍යාංශය",
       "Category": "Local News",
       "Parent URL": "https://www.hirunews.lk/local-news.php?pageID=2290"
}