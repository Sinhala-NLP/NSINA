{
       "Source": "hirunews",
       "Timestamp": "Sunday, 26 September 2021 - 15:08",
       "Headline": "ජාත්‍යන්තර ගුවන් ප්‍රවාහන සංගමයේ ඩිජිටල් ගමන් බලපත්‍රය ශ්‍රී ලංකන් ගුවන් සේවය හරහා අත්හදා බැලේ",
       "News Content": "ජාත්‍යන්තර ගුවන් ප්‍රවාහන සංගමයේ “ට්‍රැවල් පාස්” යෙදුම අත්හදා බැලීම ලබන 01 වැනිදා සිට ක්‍රියාත්මක කිරීමට සැලසුම් කර ඇති අතර, ඒ සඳහා දකුණු ආසියානු කලාපයේ ඉදිරියෙන්ම සිටින ශ්‍රී ලංකන් ගුවන් සේවයද එක්වනවා.\nශ්‍රී ලංකන් ගුවන් සේවය නිවේදනයක් නිකුත් කරමින් ප්‍රකාශ කළේ සිය ගුවන් සේවය ආසියාවේ පාරිභෝගික කේන්ද්‍රීය ගුවන් සේවාවක් බවට පත්වීමේ මූලාරම්භයක් මෙමඟින් සනිටුහන් වන බවයි.\n“අයටා” සංචාර ගමන් බලපත්‍රයේ වැඩිදියුණු කළ ඩිජිටල් සේවාව මගින් පාරිභෝගිකයින්ට පහසුවක් සැලසෙන අතර, ගුවන් මගීන්ට ඔවුන්ගේ ඡායාරූපය සහ තොරතුරු ඇතුළත් කර ඩිජිටල් හැඳුනුම්පතක්ද සාදාගත හැකියි.\nඑමඟින් ගුවන් මගීන්ට අදාළ රටවල කොරෝනා පරීක්ෂණ තොරතුරු හා රසායනාගාර සේවා හඳුනාගත හැකි අතර, ඩිජිටල් හැඳුනුම්පත හරහා ඒ සඳහා ලියාපදිංචි වීමටද හැකි වනවා.\nශ්‍රී ලංකන් ගුවන් සේවයේ සභාපති අශෝක් පතිරගේ සඳහන් කළේ මෙවැනි කාලෝචිත නවෝත්පාදන මගින් ගුවන් මගීන්ට බාධාවකින් තොර සංචාරක අත්දැකීමක් හිමිකර දෙන බවයි.",
       "URL": "https://www.hirunews.lk/283291/ජාත්‍යන්තර-ගුවන්-ප්‍රවාහන-සංගමයේ-ඩිජිටල්-ගමන්-බලපත්‍රය-ශ්‍රී-ලංකන්-ගුවන්-සේවය-හරහා-අත්හදා-බැලේ",
       "Category": "Local News",
       "Parent URL": "https://www.hirunews.lk/local-news.php?pageID=1667"
}