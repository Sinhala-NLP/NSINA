{
       "Source": "hirunews",
       "Timestamp": "Friday, 30 September 2022 - 10:02",
       "Headline": "නිවසක් කුලියට ගන්නා මුවාවෙන් ආ පිරිසක් ගෙහිමියාට නිදිපෙති දී රන් භාණ්ඩ කොල්ල කාලා",
       "News Content": "කුලියට නිවසක් ලබාගන්නා මුවාවෙන් තලවතුගොඩ ප්‍රදේශයේ නිවසකට ඇතුලු වී රන්භාණ්ඩ කොල්ල කෑමේ සිද්ධියක් වාර්තා වනවා.\nඑහි දී සැකකරුවන් විසින් නිවස හිමි කාන්තාවට පිහියක් පෙන්වා බිය ගන්වමින් හා පහර දෙමින් නිදි පෙති දී මෙම මංකොල්ලය සිදු කර ඇතැයි වාර්තා වන අතර සැකකරුවන් පිරිස විසින් මීට වසරකට පමණ පෙර අදාළ කාන්තාවට අයත් කඩ කාමරයක් කුලියට ගෙන එහි ආපන ශාලාවක් පවත්වාගෙන ගොස් තිබෙනවා.\nඒ අනුව සොරා ගත් රන් භාණ්ඩවලින් කොටසක් මෙම සැකකරුවන් විසින් මරදාන ප්‍රදේශයේ රන් භාණ්ඩ අලෙවිසැලකට විකුණා ඇති අතර අනෙක් කොටස පේරාදෙණිය ප්‍රදේශයේ පිහිටි උකස් ආයතනයකට උකස්කර මුදල් ලබාගෙන තිබෙනවා.\nඅදාල සිද්ධිය සම්බන්ධයෙන් එක ම පවුලේ සාමාජිකයින් සිව්දෙනෙකු ඇතුළු පුද්ගලයින් 5දෙනෙකු අත්අඩංගුවට ගෙන ඇති අතර සැකකරුවන් පේරාදෙණිය, පිළිමතලාව සහ දොම්පේ යන ප්‍රදේශවල පදිංචිකරුවන් බවයි පොලීසිය සඳහන් කරන්නේ,\nවයස අවුරුදු 17ත් 50ත් අතර වයස්වල පසුවන මෙම සැකකරුවන් අතර කාන්තාවන් දෙදෙනෙකුද සිටිනවා.\nමෙම සැකකරුවන් පිරිස, බස්නාහිර පළාත් දකුණ අපරාධ කොට්ඨාසය විසින් අත්අඩංගුවට ගෙන ඇති අතර වැඩිදුර විමර්ශන සඳහා තලංගම පොලීසියට භාර දී ඇති බවයි පොලිස් මාධ්‍ය කොට්ඨාසය සඳහන් කළේ.",
       "URL": "https://www.hirunews.lk/316678/නිවසක්-කුලියට-ගන්නා-මුවාවෙන්-ආ-පිරිසක්-ගෙහිමියාට-නිදිපෙති-දී-රන්-භාණ්ඩ-කොල්ල-කාලා",
       "Category": "Local News",
       "Parent URL": "https://www.hirunews.lk/local-news.php?pageID=834"
}