{
       "Source": "hirunews",
       "Timestamp": "Tuesday, 05 October 2021 - 13:04",
       "Headline": "කොරෝනා අතරේ ඩෙංගු අවදානමත් වැඩි වේ",
       "News Content": "කොරෝනා අසාදනය වීමෙන් පසු ඇතැම් පුද්ගලයින්ට විශාද තත්ත්වයන් ඇතිවිය හැකි බව ශ්‍රී ලංකා වෛද්‍ය සංගමය පවසනවා.\nමේ අතර, කොරෝනා ව්‍යාප්තිය සමඟ ඩෙංගු රෝගයද ව්‍යාප්ත වීමේ දැඩි අවදානමක් පවතින බවටයි ශ්‍රී ලංකා මහජන සෞඛ්‍ය පරීක්ෂකවරුන්ගේ සංගමය අනතුරු අඟවන්නේ.\nගෙවුණු දිනයේ කොරෝනා ආසාදිතයින් 786 දෙනෙකු මෙරටින් වාර්තා වුණා.\nඒ සමඟ මෙරට සමස්ත ආසාදිතයින් සංඛ්‍යාව 521,218ක් දක්වා ඉහළ ගියා.\nපසුගිය 03 වැනිදා සිදු වූ කොරෝනා මරණ 43ක් සෞඛ්‍ය සේවා අධ්‍යක්ෂ ජනරාල්වරයා ඊයේ තහවුරු කළ අතර ඒ සමඟ මෙරට සමස්ත කොරෝනා මරණ සංඛ්‍යාව දැක්වෙන්නේ 13,102ක් ලෙසයි.\nඑමෙන්ම, විරෝධතා සඳහා ජනතාව ඒකරාශීවීම තවදුරටත් අවදානම් බවයි නියෝජ්‍ය සෞඛ්‍ය සේවා අධ්‍යක්ෂ ජනරාල් විශේෂඥ වෛද්‍ය හේමන්ත හේරත් පැවසුවේ.\nමේ අතර, කොරෝනා ආසාදනය වූවන් අතරින් ඇතැම් පුද්ගලයින්ට විශාදය වැනි රෝග තත්ත්වයන් ඇතිවිය හැකි බව ශ්‍රී ලංකා වෛද්‍ය සංගමයේ මනෝ වෛද්‍ය විශේෂඥ සජීවන අමරසිංහ සඳහන් කළා.\nකොරෝනා මර්දන එන්නත්කරණ වැඩසටහන යටතේ ගෙවුණු දිනයේදී පළමු සහ දෙවැනි මාත්‍රා වශයෙන් ලබා දුන් එන්නත් මාත්‍රා ගණන 82,721ක්.\nඒ අනුව පුද්ගලයින් 18,247ක් පළමු මාත්‍රාවත්, පුද්ගලයින් 64,474ක් දෙවැනි මාත්‍රාවත් ලබා ගෙන තිබෙනවා.\nනිදන්ගත රෝගවලන් පෙළෙන සහ විශේෂ අවශ්‍යතා සහිත වයස අවුරුදු 12ට වැඩි දරුවන්ට ෆයිසර් එන්නත ලබාදීම අදත් දිවයින පුරා ක්‍රියාත්මකයි.\nඑසේම අන්තර් පළාත් ධාවනයේ යෙදවූ ශ්‍රී ලංගම බස් රථ අද සිට පළාත් තුළ ධාවනය සඳහා එක්කර තිබුණා.\nමේ අතර ඩෙංගු රෝගය ව්‍යාප්තවීමේ දැඩි අවදානමක්ද මේ වනවිට පවතින බැවින් ඒ පිළිබඳව අවධානයෙන් පසුවන ලෙස මහජන සෞඛ්‍ය පරීක්ෂකවරුන්ගේ සංගමයේ සභාපති උපුල් රෝහණ ජනතාවගෙන් ඉල්ලා සිටියා.",
       "URL": "https://www.hirunews.lk/284131/කොරෝනා-අතරේ-ඩෙංගු-අවදානමත්-වැඩි-වේ",
       "Category": "Local News",
       "Parent URL": "https://www.hirunews.lk/local-news.php?pageID=1648"
}