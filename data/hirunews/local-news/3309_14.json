{
       "Source": "hirunews",
       "Timestamp": "Monday, 10 June 2019 - 7:34",
       "Headline": "මංතීරු නීතිය අද සිට දැඩිවෙයි",
       "News Content": "මංතීරු නීතිය අද (10) සිට දැඩිව ක්‍රියාත්මක කරන බව පොලිස් මාධ්‍ය ප්‍රකාශක පොලිස් අධිකාරී රුවන් ගුණසේකර ප්‍රකාශ කළා.\nමංතීරු නීතියට අනුගතවීම සඳහා සති දෙකක සහන කාලයක් පසුගිය 27 වනදා සිට ලබාදුන් අතර, ඒ අනුව අද (10) සිට දිවයින පුරා මෙම නීතිය දැඩිව ක්‍රියාත්මක කරන බවයි ඔහු කියා සිටියේ.\nකෙසේ වෙතත් ලංකා පෞද්ගලික බස් හිමියන්ගේ සංගමයේ සභාපති ගැමුණු විජේරත්න සඳහන් කළේ ත්‍රිරෝද රථ හේතුවෙන් මංතීරු නීතිය ක්‍රියාත්මක කිරිමේදී ගැටළු මතුවන බවයි.\nඑමෙන්ම මං තීරු නීතිය ක්‍රියාත්මක වීම තම ප්‍රවාහන ක්ෂේත්‍රයට ගැටළුවක් නොවන බව සමස්ත ලංකා පාසල් ළමයින් ප්‍රවාහන සංගමයේ සභාපති මල්ශ්‍රී ද සිල්වා සඳහන් කළා.\nමේ අතර, රථ වාහන ධාවනයේදී රියදුරන් සිදුකරන වැරදි සදහා මෙතෙක් පැවති දඩ ඉහළ දැමීමේ මෝටර් වාහන සංශෝධන පනත් කෙටුම්පතට ද  පාර්ලිමේන්තුවේදි පසුගියදා සම්මත වුණා.\nඒ අනුව රියදුරු බලපත්‍රයක් නොමැතිව රිය ධාවනය, දුම්රිය මාර්ගයට අපරීක්ෂාකාරි ලෙස රථ වාහන ඇතුළු කිරීම, මත්පැන් හෝ මත්ද්‍රව්‍ය භාවිත කිරීමෙන් පසු රිය ධාවනය, වලංගු රක්ෂණ සහතිකයක් නොමැතිව රිය ධාවනය, සහ නොසැලකිලිමත් ලෙස රිය ධාවනය යන රථ වාහන වැරදි සදහා අවම දඩය රුපියල් 25,000 දක්වා ඉහළ නංවා තිබෙනවා.\nඑමෙන්ම බීමතින් රිය පදවා සිදුකරන අනතුරුවලින් සිදුවන මරණයකදී අය කරන දඩය රුපියල් ලක්ෂයේ සිට රුපියල් එක්ලක්ෂ 50,000 දක්වා වැඩි කර ඇති අතර, අවුරුදු දෙකකට නොඅඩු සිරදඬුවම් සහ රියදුරු බලපත්‍රය අවලංගු කිරීමට ද පියවර ගැනෙනු ඇති.\nඅධික වේගයෙන් රිය ධාවනය කිරීමේ වරදට වේග කාණ්ඩ 04 ක් යටතේ දඩ නියම කර ඇත්තේ රුපියල් 3000 සිට රුපියල් 25,000 දක්වා පරාසයකයි.",
       "URL": "https://www.hirunews.lk/218069/මංතීරු-නීතිය-අද-සිට-දැඩිවෙයි",
       "Category": "Local News",
       "Parent URL": "https://www.hirunews.lk/local-news.php?pageID=3309"
}