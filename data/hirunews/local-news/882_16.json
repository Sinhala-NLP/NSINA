{
       "Source": "hirunews",
       "Timestamp": "Thursday, 08 September 2022 - 17:17",
       "Headline": "සමාජ ආරක්ෂණ දායකත්ව බදු පනත් කෙටුම්පත වැඩි ඡන්දයෙන් සම්මතයි",
       "News Content": "සමාජ ආරක්ෂණ දායකත්ව බදු පනත් කෙටුම්පත අද (08) පාර්ලිමේන්තුවේදී විවාද කිරීමෙන් අනතුරුව වැඩි ඡන්ද 81 කින් සම්මත වුණා.\nජාතික ජනබලවේගයේ නායක අනුර කුමාර දිසානායක දෙවනවර කියවීම අවසානයේ ඡන්ද විමසීමක් ඉල්ලා සිටි අතර ඒ අනුව පැවති ඡන්ද විමසීමේදී පක්ෂව 91ක්ද විපක්ෂව ඡන්ද 10ක්ද හිමි වුණා.\nපනත් කෙටුම්පත කාරක සභා අවස්ථාවේදී ඊට සංශෝධන එක්වූ අතර අනතුරුව තෙවනවර කියවීම ඡන්ද විමසීමකින් තොරව සම්මත වී තිබෙනවා.\nරාජ්‍ය ආදායම ඉහළ නැංවීම සහ කෝවිඩ් 19 වසංගතයෙන් පීඩාවට පත් ආර්ථිකය නැවත ගොඩනැගීමේ අරමුණින් හදුන්වා දෙනු ලැබූ පියවරක් ලෙස 2022 අයවැය මඟිනුයි සමාජ ආරක්ෂණ දායකත්ව බද්ද හඳුන්වා දෙනු ලැබුවේ.\nවාර්ෂික පිරිවැටුම රුපියල් මිලියන 120 ඉක්මවනු ලබන ආනයනකරුවන්, නිෂ්පාදකයින්, සේවා සපයන්නන් සහ තොග වෙළෙන්දන් සහ සිල්ලර වෙළෙන්දන්ගේ බද්දට යටත් පිරිවැටුම මත සියයට 2.5 ක අනුපාතයකින් මෙම බද්ද අය කෙරෙනවා.\nමෙම බද්දෙන් අපේක්ෂිත ආදායම වසරකට රුපියල් බිලියන 140ක්.\nපනත් කෙටුම්පත 2022 ජූනි 21 වැනි දින ගැසට් පත්‍රයේ ප්‍රකාශයට පත් කරන ලද අතර එය ගරු මුදල් අමාත්‍යවරයා විසින් 2022 ජූලි 06 වැනි දින පාර්ලිමේන්තුවට ඉදිරිපත් කරනු ලැබුවා.\nමෙම පනත් කෙටුම්පත පැවති එකඟත්වය අනුව පෙරේදා දිනයේ විවාදයකින් තොරව සම්මත කරගැනීමට සුදානම් වු අවස්ථාවේ සංශෝධන ඉදිරිපත්ව තිබු හෙයින් විපක්ෂයෙන් මතුවු විරෝධය හමුවේ විවාදයකින් පසුව සම්මත කරගැනීමටයි සභාව තීරණය කරනු ලැබුවේ.\nඒ අනුව අද පාර්ලිමේන්තුවේදි ඊට අදාල විවාදය පැවත්වුනු අතර පස්වරුවේ පැවති ජන්ද විමසීමේදි සමාජ ආරක්ෂණ දායකත්ව බදු පනත් කෙටුම්පත සම්මත වුනා.\nමේ අතර, අදාල විවාදයෙදි අදහස් දක්වමින් විදුලි බල හා බලශක්ති අමාත්‍ය කංචන විජේසේකර අනතුරු අගවනු ලැබුවේ ක්‍රියාත්මක කල ටෙන්ඩර් පටිපාටියට අනුකුලව ගල් අඟුරු ගෙන්වා ගැනීමට නොහැකි වුවහොත් රටතුල නැවතත් අවිනිශ්චිත තත්ත්වයක් ඇතිවිය හැකි බවයි.",
       "URL": "https://www.hirunews.lk/314881/සමාජ-ආරක්ෂණ-දායකත්ව-බදු-පනත්-කෙටුම්පත-වැඩි-ඡන්දයෙන්-සම්මතයි",
       "Category": "Local News",
       "Parent URL": "https://www.hirunews.lk/local-news.php?pageID=882"
}