{
       "Source": "hirunews",
       "Timestamp": "Friday, 21 July 2017 - 6:49",
       "Headline": "කොකේන් තොගයේ සැකකරුවන් රඳවාගෙන විමර්ශණයට අවසර",
       "News Content": "රත්මලාන ආර්ථික මධ්‍යස්ථානයෙන් සොයා ගත් රුපියල් කෝටි 320 ක් වටිනා කොකේන් තොගය සම්බන්ධයෙන් අත්අඩංගුවට ගත් සැකකරුවන් 7 දෙනා රදවාගෙන ප්‍රශ්න කිරීමට අධිකරණය ඊයේ අවසර ලබාදුන්නා.\nසැකකරුවන් ඊයේ (20) පස්වරුවේ ගල්කිස්ස මහේස්ත්‍රාත් අධිකරණය වෙත ඉදිරිපත් කෙරුණු අතර ඔවුන් ලබන 26 වනදා දක්වා වැඩිදුර විමර්ශන කරන ලෙසයි මහේ්ස්ත්‍රාත්වරයා එහිදී නියෝග කළේ.\nසිද්ධිය සම්බන්ධයෙන් කොකේන් තොගය හමුවූ කන්ටේනර් රථයේ රියදුරා සහ ආර්ථික මධ්‍යස්ථානයේ කම්කරුවන් හය දෙනෙකු පොලිසිය අත්අඩංගුවට ගනු ලැබුවා.\nසතොස සදහා පෞද්ගලික ආයතනයක් මගින් ආනයනය කළ සීනි කන්ටේනරයක තිබී හමුවූ මෙම කොකේන් තොගයේ බර කිලෝග්‍රෑම් 218 යි ග්‍රෑම් 600 ක්.\nසීනි ආනයනකරුවන්ගේ සංගමයේ මාධ්‍ය ලේකම් හේමක ප්‍රනාන්දු කියා සිටියේ බ්‍රසීලයෙන් ආනයනය කරන ලද තවත් සීනි බහාළුම් 75 - 80 ත් අතර ප්‍රමාණයක් තවදුරටත් කොළඹ වරායේ පවතින බවයි.\nපසුගිය වසරේ ඔක්තෝම්බර් මාසයේදී බ්‍රසීලයෙන් සීනි ආනයනය කිරීම නතර කරනු ලැබුවා.\nකෙසේ වෙතත්, කොකේන් හමුවු මෙම බහාළුම ඊට පෙර බ්‍රසීලයෙන් ඇණුවුම් කරන ලද්දක් බවයි සීනි ආනයනකරුවන්ගේ සංගමයේ මාධ්‍ය ලේකම් හේමක ප්‍රනාන්දු ප්‍රකාශ කළේ.",
       "URL": "https://www.hirunews.lk/166376/කොකේන්-තොගයේ-සැකකරුවන්-රඳවාගෙන-විමර්ශණයට-අවසර",
       "Category": "Local News",
       "Parent URL": "https://www.hirunews.lk/local-news.php?pageID=4411"
}