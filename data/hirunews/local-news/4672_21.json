{
       "Source": "hirunews",
       "Timestamp": "Tuesday, 07 February 2017 - 18:50",
       "Headline": "විමල් යළි බන්ධනාගාරයට - ආධාරකරුට අත්හිටවූ සිර දඩුවම්",
       "News Content": "රජයේ වාහන අවභාවිත කිරීමේ සිද්ධියකට අදාලව අත්අඩංගුවට ගෙන සිටින පාර්ලිමේන්තු මන්ත්‍රී විමල් වීරවංශ සහ රාජ්‍ය ඉංජිනේරු සංස්ථාවේ හිටපු නියෝජ්‍ය සාමාන්‍යාධිකාරී සමන්ත ලොකුහැන්නදි මේ මස 20 වැනිදා දක්වා අද යළි රක්ෂිත බන්ධනාගාර ගත කෙරුණා.\nඒ, සැකකරුවන් කොටුව ප්‍රධාන මහේස්ත්‍රාත් ලංකා ජයරත්න හමුවට ඉදිරිපත් කිරීමෙන් පසුවයි.\nඅද පෙරවරුවේ නඩුව කැදවූ අවස්ථාවේදී විමල් වීරවංශ මන්ත්‍රීවරයා වෙනුවෙන් පෙනී සිටි නීතිඥවරයා අධිකරණය හමුවේ කියා සිටියේ පොලිස් මූල්‍ය අපරාධ විමර්ශන කොට්ඨාශය පක්ෂග්‍රාහීව පරීක්ෂණ මෙහෙයවන බවයි.\nමෙම සිද්ධියට චෝදනා එල්ල වන රාජ්‍ය ඉංජිනේරු සංස්ථාවේ හිටපු සභාපති, පාර්ලිමේන්තු මන්ත්‍රී ආශූ මාරසිංහ සම්බන්ධයෙන් විමර්ශනයක් සිදු කර නොමැති බවද ඔහු සඳහන් කළා.\nඑහිදී මහේස්ත්‍රාත්වරිය, පොලිස් මූල්‍ය අපරාධ කොට්ඨාශයට නියෝග කළේ විමල් වීරවංශ නිවාස සහ ඉදිකිරීම් අමාත්‍යවරයා ලෙස කටයුතු කරන සමයේ රාජ්‍ය ඉංජිනේරු සංස්ථාවේ සභාපතිවරුන්ව සිටි පාර්ලිමේන්තු මන්ත්‍රී ආශූ මාරසිංහ සහ තවත් අයෙකු පිළිබදව ද පරීක්ෂණ කරන ලෙසයි.\nමේ අතර පසුගිය නඩු දිනයේ අධිකරණයට අපහාස වන ලෙස හැසිරීම හේතුවෙන් රක්ෂිත බන්ධනාගාර ගත කෙරුණු පාර්ලිමේන්තු මන්ත්‍රී විමල් වීරවංශගේ ආධාරකරුට කොළඹ කොටුව මහේස්ත්‍රාත් අධිකරණය අද අත්හිටවූ සිර දඬුවමක් නියම කළා.\nඔහුට වසර එක හමාරක සිර දඩුවමක් නියම කළ කොළඹ කොටුව මහේස්ත්‍රාත් ලංකා ජයරත්න එය වසර 7කට අත්හිටවූ අතර, රුපියල් දහසක දඩයක් නියම කරනු ලැබුවා.",
       "URL": "https://www.hirunews.lk/153904/විමල්-යළි-බන්ධනාගාරයට-ආධාරකරුට-අත්හිටවූ-සිර-දඩුවම්",
       "Category": "Local News",
       "Parent URL": "https://www.hirunews.lk/local-news.php?pageID=4672"
}