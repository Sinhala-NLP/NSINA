{
       "Source": "hirunews",
       "Timestamp": "Thursday, 19 November 2020 - 17:54",
       "Headline": "මිනුවන්ගොඩ සහ පෑලියගොඩ කොරෝනා පොකුර 15,000 ඉක්මවයි (වීඩියෝ)",
       "News Content": "අද (19) දිනයේදී තවත් කොරෝනා ආසාදිතයින් 243 දෙනෙකු වාර්තා වීමත් සමඟ මිනුවන්ගොඩ බ්‍රැන්ඩික්ස් සහ පෑලියගොඩ මත්ස්‍ය වෙළඳපොල ආශ්‍රිත කොරෝනා පොකුරෙන් වාර්තා වන ආසාදිතයින්ගේ සංඛ්‍යාව 15,000 සීමාව ඉක්මවා ගියා.\nඒ අනුව එම පොකුරෙන් වාර්තා වන සමස්ත ආසාදිතයින් සංඛ්‍යාව 15,136 ක් ලෙස සටහන් වන අතර, මෙරටින් වාර්තා වන ආසාදිතයින්ගේ සංඛ්‍යාව දැක්වෙන්නේ 18,645 ක් ලෙසයි. මරණ 69 ක් මෙරටින් වාර්තා වී තිබෙනවා.\nකොරෝනා ආසාදනය වී සුවය ලැබූ සංඛ්‍යාව මේ වනවිට 13,000 ට ආසන්න වී ඇති අතර, අද ආසාදිතයින් 316 ක් සුවය ලබා පිටව ගියා.\nඒ අනුව සුවය ලැබූ මුළු සංඛ්‍යාව 12,903 ක්. ආසාදිතයින් 5,673 ක් තවදුරටත් රෝහල්ගතව ප්‍රතිකාර ලබනවා.\nමේ අතර, කටුනායක ප්‍රදේශයේ නේවාසිකාගාරයක රැඳී සිටි 17 දෙනෙකුට කොරෝනා වෛරසය ආසාදනය වී ඇති බව තහවුරු වුණා.\nසීදුව සෞඛ්‍ය වෛද්‍ය නිලධාරී වෛද්‍ය සහිරු පෙරේරා කියා සිටියේ නේවාසිකාගාරය තුළ 55 දෙනෙකු රැඳී සිට ඇති අතර, ඉතිරි පිරිසට වෛරසය ආසාදනය වී නොමැති බවයි.\nකොළඹ මහ නගර සභා සීමාවේ හුදෙකලා කළ ප්‍රදේශවල ජනතාව වෙනුවෙන් හෙට සිට විශේෂ ගිලන් රථ සේවාවක් සහ විශේෂඥ වෛද්‍ය සේවාවක් සපයන බව සෞඛ්‍ය අමාත්‍යාංශය සඳහන් කළා.\nගිලන් රථ සඳහා 0113 422 558 යන දුරකතන අංකය ඇමතිය හැකි බවයි සෞඛ්‍ය අමාත්‍යාංශය සඳහන් කළේ.\nකොරෝනා ආසාදිත පොලිස් නිලධාරීන් සංඛ්‍යාවද 819 දක්වා ඉහළ ගොස් ඇති අතර, තවදුරටත් 2500 ක පිරිසක් නිරෝධායනයේ පසුවනවා.\nබන්ධනාගාර ආශ්‍රිත කොරෝනා ආසාදිතයින් සංඛ්‍යාවද මේ වනවිට සටහන් වන්නේ 550 ක් ලෙසයි.\nමේ අතර, තර්ජනයක් විය හැකි ප්‍රදේශ හැර අනෙකුත් ප්‍රදේශ ලබන සතිය තුළ හුදකලාභාවයෙන් නිදහස් කිරීම පිළිබඳ අවධානය යොමුව ඇති බව යුද හමුදාපති ලුතිනන් ජනරාල් ශවේන්ද්‍ර සිල්වා ප්‍රකාශ කළා.\nමේ වනවිට බස්නාහිර පළාතේ සංචරණ සීමා පනවා නොමැති ප්‍රදේශවල පිහිටි ප්‍රාදේශීය ලේකම් කාර්යාල මගින් වාහන ආදායම් බලපත්‍ර නිකුත් කිරීම ආරම්භ කර තිබෙනවා.\nරජයේ ප්‍රවෘත්ති දෙපාර්තමේන්තුව සඳහන් කළේ ආදායම් බලපත්‍ර නිකුත් කිරීම අත්හිටවූ පසුගිය ඔක්තෝම්බර් 07 වැනිදා සිට ලබන දෙසැම්බර් 31 වැනිදා දක්වාම දඩ අඩ කිරීමක් නොමැතිව වාහන ආදායම් බලපත්‍ර ලබාගත හැකි බවයි.\nකොවිඩ් වසංගතය හේතුවෙන් බිඳ වැටී ඇති ටෙලි සිනමා කර්මාන්තය පවත්වාගෙන යාම සඳහා මාර්ගෝපදේශ මාලාවක්ද රජයේ වෛද්‍ය නිලධාරීන්ගේ සංගමය නිකුත් කර තිබුණා.",
       "URL": "https://www.hirunews.lk/255118/මිනුවන්ගොඩ-සහ-පෑලියගොඩ-කොරෝනා-පොකුර-15000-ඉක්මවයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2323"
}