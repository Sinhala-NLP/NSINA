{
       "Source": "hirunews",
       "Timestamp": "Tuesday, 19 April 2016 - 13:02",
       "Headline": "ත්‍රස්ත මර්දන නව පනත ගැන සාකච්ඡා ඇරඹේ",
       "News Content": "ත්‍රස්තවාදය වැළැක්වීමේ පනත වෙනුවට සකස් කෙරෙන ත්‍රස්ත මර්දන නව පනත් කෙටුම්පත සම්බන්ධයෙන් ශ්‍රී ලංකාව ජගත් සංවිධානය සමඟ නිළ සාකච්ඡා ආරම්භ කර තිබෙනවා.\nඒ නීතිය සාමය හා දක්ෂිණ සංවර්ධන අමාත්‍ය සාගල රත්නායක ජගත් සංවිධානයේ ත්‍රස්ත මර්දන විධායක කමිටු කාර්යාලයේ විධායක අධ්‍යක්ෂ ජෝන් පෝල් ලැබෝඞ් නිව්යෝක් නුවර දී ඊයේ හමුවූ අවස්ථාවේදියි.\nජගත් සංවිධාන ත්‍රස්ත මර්දන කාර්යාලයේ නියෝජිතයන් මීට පෙර ශ්‍රී ලංකාවේ ද සංචාරයක නිරත වුණා.\nඊයේ පැවැති සාකච්ඡාවේදී අවධානය යොමු වී ඇත්තේ නව ත්‍රස්තවාදය වැළැක්වීමේ පනත් කෙටුම්පත ජගත් සංවිධානයේ සම්මුතීන් සහ ජාත්‍යන්තර ප්‍රමිතීන් අනුව සකස් කිරීම පිළිබඳවයි.\nපරිපූර්ණ ත්‍රස්තවාදය වැළැක්වීමේ කෙටුම්පතක් සඳහා එක්සත් ජාතීන්ගේ සංවිධානයේ තාක්ෂණික සහාය ලබා ගැනීම පිළිබඳව ද එහිදී සාකච්ඡා කර තිබෙනවා.\nඊයේ පැවැති හමුවේදී ජගත් සංවිධාන ත්‍රස්ත මර්දන කාර්යාලයේ විධායක අධ්‍යක්ෂ ජෝන් පෝල් ලැබොඩ් සඳහන් කර ඇත්තේ ශ්‍රී ලංකාව සිය කාර්යාලය සමඟ අඛණ්ඩව සහායෝගීතාව පවත්වාගෙන ගිය බවයි.\nශ්‍රී ලංකාවේ ප්‍රජාතන්ත්‍රවාදය සහ නීතියේ ආධිපත්‍යය තහවුරු කිරීමේ ක්‍රියාවලිය සඳහා ජගත් සංවිධානයේ පූර්ණ සහාය හිමි වන බවත් ඔහු සදහන් කර තිබෙනවා.\nමෙහිදී අමාත්‍ය සාගල රත්නායක ප්‍රකාශ කර ඇත්තේ ජාතික සහ මහජන ආරක්ෂාව නීතිය හා සාමයට අදාළව නව නීති කෙටුම්පත් 3ක් ශ්‍රී ලංකාව සකස් කරමින් සිටින බවයි.\nඅන්තවාදය සහ ත්‍රස්තවාදයෙන් එල්ල වන තර්ජන වලට කාර්යක්ෂමව ප්‍රතිචාර දැක්වීම සඳහා අදාළ පනත් කෙටුම්පත් ඉදිරිපත් කෙරෙන බවයි අමාත්‍යවරයා සදහන් කර ඇත්තේ.\nජාතික ආරක්ෂාව මෙන්ම අත්‍යවශ්‍ය සේවා පවත්වාගෙන යාම සහ සංවිධානාත්මක අපරාධ මැඩලීම ද අදාළ නව නීති කෙටුම්පත්වලින් ආවරණය කෙරෙනු ඇති.",
       "URL": "https://www.hirunews.lk/131208/ත්‍රස්ත-මර්දන-නව-පනත-ගැන-සාකච්ඡා-ඇරඹේ",
       "Category": "Local News",
       "Parent URL": "https://www.hirunews.lk/local-news.php?pageID=5082"
}