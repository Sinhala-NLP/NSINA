{
       "Source": "hirunews",
       "Timestamp": "Saturday, 27 November 2021 - 6:26",
       "Headline": "දකුණු අප්‍රිකාවෙන් සොයාගත් නව කොරෝනා ප්‍රභේදය 'ඔමික්‍රොන්' ලෙස නම් කෙරේ",
       "News Content": "දකුණු අප්‍රිකාවෙන් සොයා ගැනුණු නව කොරෝනා ප්‍රභේදය ලෝක සෞඛ්‍ය සංවිධානය විසින් ඊයේ නම් කරනු ලැබුවා.\nමෙතෙක් සොයා ගැනුණු විකෘතිතා වැඩි ම සංඛ්‍යාවක් සහිත කොරෝනා ප්‍රභේදය ලෙස සැළකෙන මෙම නව දකුණු අප්‍රිකානු ප්‍රභේදය ලෝක සෞඛ්‍ය සංවිධානය විසින් නම් කෙරුණේ 'ඔමික්‍රොන්' ලෙසින්.\nග්‍රීක හෝඩියේ 15 වන අක්ෂරය වන අතර, තාරකා විද්‍යාවේදී තරු මඩලේ 15 වන තාරකාව ද නම් කර ඇත්තේ ඔමික්‍රොන් ලෙසින්.\nඑමෙන්ම නව කොරෝනා ප්‍රභේදය, ඇල්ෆා, බීටා, ගැමා සහ ඩෙල්ටා යන ලොව ප්‍රචලිත කොරෝනා ප්‍රභේද මෙන් අවධානය යොමු කළ යුතු ප්‍රභේදයක් ලෙස ද ලෝක සෞඛ්‍ය සංවිධානය විසින් හඳුන්වා තිබෙනවා.\nදකුණු අප්‍රිකාවේ සොයා ගැනුනු නව කොරෝනා ප්‍රභේදය බොට්ස්වානා, බෙල්ජියම, හොංකොං සහ ඊශ්‍රායලය යන රටවලින්ද මේ වනවිට හමු වී තිබෙනවා.\nලෝක සෞඛ්‍ය සංවිධානය විසින් මුල්වරට මෙම වෛරසය පිළිබඳ වාර්තා කළේ පසුගිය 24 වනදායි.\nවෛරසයක වෙනස්වීම් සහ විකෘතිතා ඇතිවීම සාමාන්‍ය දෙයක් වුවත්, ඔමික්‍රොන් ප්‍රභේදයේ අසාමාන්‍ය ලෙස ලෙස විකෘතිතා විශාල සංඛ්‍යාවක් ඇති වී තිබෙන්නේ එහි සම්ප්‍රේෂණ හැකියාව සහ එන්නත් ප්‍රතිශක්තිකරණය වළක්වාලීම ඉහළ නංවමින්.\nබී - එක - එක - 529 ලෙස මුලින් නම් කෙරුණු මෙම නව ප්‍රභේදය දකුණු අප්‍රිකාවේ සියලුම ප්‍රාන්තවලට පැතිරී ඇති බවට දැන් විශ්වාස කෙරෙනවා.\nකෙසේ නමුත් එය සම්ප්‍රේෂණය වන ආකාරය පිළිබඳව පැහැදිළි අවබෝධයක් ලැබීමට තවත් සති කිහිපයක් ගතවිය හැකි බවයි ලෝක සෞඛ්‍ය සංවිධානය ප්‍රකාශ කළේ.\nනව ප්‍රභේදයට එරෙහිව එන්නත් ප්‍රතිශක්තියට ක්‍රියාත්මක වීමේ හැකියාව අවම මට්ටමක පවතින බවට බි්‍රතාන්‍යය සෞඛ්‍ය බලධාරීන් අනතුරු ඇඟවීමක් සිදු කළා.\nඑහෙත් ඔක්ස්ෆර්ඩ් විශ්වවිද්‍යාලයේ ව්‍යුහාත්මක ජීව විද්‍යාව පිළිබඳ මහාචාර්ය ජේම්ස් නයිස්මිත් කියා සිටියේ එය, අසුබ පුවතක් වුවද ලෝක විනාශය සේ නොසැළකිය යුතු බවයි.\nමේ අතර කොරෝනා ආසාදිතයන් 714ක් ඊයේ වාර්තා වීමත් සමග මෙරට සමස්ථ ආසාදිතයන්ගේ සංඛ්‍යාව පන්ලක්ෂ 61,059ක් දක්වා ඉහළ ගියා.\nඑමෙන්ම තවත් කොරෝනා මරණ 26 ක් සෞඛ්‍ය අධ්‍යක්ෂ ජනරාල්වරයා විසින් ඊයේ තහවුරු කළා. ඒ සමඟම මෙරට සමස්ත කොරෝනා මරණ සංඛ්‍යාව 14,258ක් දක්වා ඉහළ යනවා.",
       "URL": "https://www.hirunews.lk/289299/දකුණු-අප්‍රිකාවෙන්-සොයාගත්-නව-කොරෝනා-ප්‍රභේදය-ඔමික්‍රොන්-ලෙස-නම්-කෙරේ",
       "Category": "Local News",
       "Parent URL": "https://www.hirunews.lk/local-news.php?pageID=1534"
}