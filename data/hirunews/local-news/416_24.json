{
       "Source": "hirunews",
       "Timestamp": "Thursday, 13 April 2023 - 10:06",
       "Headline": "ත්‍රස්ත විරෝධී පනත් කෙටුම්පත ගැන සාධාරණ සමාජයක් සඳහා වන ජාතික ව්‍යාපාරයේ යෝජනා දැනුම් දෙයි",
       "News Content": "මේ වන විට කෙටුම්පත් කර ප්‍රකාශයට පත්කර ඇති ත්‍රස්ත විරෝධී පනත් කෙටුම්පත පිළිබඳව සාධාරණ සමාජයක් සඳහා වන ජාතික ව්‍යාපාරයේ යෝජනා අධිකරණ, බන්ධනාගාර කටයුතු හා ව්‍යවස්ථා ප්‍රතිසංස්කරණ අමාත්‍ය විජයදාස රාජපක්ෂ වෙත ලිඛිතව යොමුකර ඇති බව සාධාරණ සමාජයක් සඳහා වන ජාතික ව්‍යාපාරය පවසනවා.\nඑසේ කටයුතු කර ඇත්තේ එම සංවිධානයේ නියෝජිත පිරිසක් හා සිවිල් සමාජ සංවිධාන නියෝජනය කරමින් සැදුම් ලත් කණ්ඩායමක් අමාත්‍යවරයා හමුවී කරනු ලැබූ සාකච්ඡාවේ දී සිදුකරණ ලද කරුණු දැක්වීමට අමතරවයි.\nසාධාරණ සමාජයක් සඳහා වන ජාතික ව්‍යාපාරය ඒ මගින් පෙන්වා දී ඇති මූලිකම කරුණ වී ඇත්තේ මෙවැනි පනතක් සම්මත කරගැනීමේ දී ත්‍රස්වාදය පිළිබදව පැහැදිළි ලෙස නිර්වචනය කර ඊට අදාළ විධිවිධාන පැනවීම සිදුකල යුතුව ඇති බවයි.\nඑමෙන්ම ආණ්ඩුක්‍රම ව්‍යවස්ථාවෙන් පනවා ඇති භාෂණයේ, සංවිධානය වීමේ හා රැස්වීමේ මූලික හා සිවිල් අයිතිවාසිකම්වලට ඒ මගින් සීමාවන් ඇති නොකල යුතු බව ද එහි සඳහන්.\nතවද ත්‍රස්තවාදී ක්‍රියාවකට සම්බන්ධ යැයි චෝදනාවකට සම්බන්ධව කෙරෙන රඳවා ගැනීම් පිළිබඳ අධිකරණය සතු වගකීම පූර්ණ වශයෙන් සහතික කිරීම අත්‍යවශ්‍ය බව ද ඒ මගින් පෙන්වා දී තිබෙනවා.\nමීට අමතරව, ත්‍රස්ත විරෝධී පනත් කෙටුම්පතේ X කොටස මගින් මහජන ආරක්‍ෂක ආඥාපනතේ විධිවිධාන යටතේ සකස් කර ඇති හදිසි නීති රෙගුලාසි මගින් පමණක් දැනට කළ හැකි සංවිධාන තහනම් කිරීම, ස්ථාන \"තහනම් ස්ථාන\" ලෙස ප්‍රකාශ කිරීම යනාදිය විධායකයට කළ හැකි බවයි එහි දැක්වෙන්නේ.\nඔවුන්ගේ යෝජනාව වන්නේ එම කොටස ඉවත් කර, දැන් මෙන් හදිසි නීති යටතේ එම ක්‍රියාවන් පාර්ලි‌‌මේන්තුවේ සංවරණ සහ තුලනයන්ට යටත්ව කරන ලෙසයි.",
       "URL": "https://www.hirunews.lk/332449/ත්‍රස්ත-විරෝධී-පනත්-කෙටුම්පත-ගැන-සාධාරණ-සමාජයක්-සඳහා-වන-ජාතික-ව්‍යාපාරයේ-යෝජනා-දැනුම්-දෙයි",
       "Category": "Local News",
       "Parent URL": "https://www.hirunews.lk/local-news.php?pageID=416"
}