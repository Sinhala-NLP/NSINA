{
       "Source": "hirunews",
       "Timestamp": "Friday, 11 May 2018 - 15:50",
       "Headline": "වැලිගමදී අත්අඩංගුවට ගත් පොදුජන පෙරමුණේ මන්ත්‍රීවරුන් දෙදෙනා රිමාන්ඩ්",
       "News Content": "වැලිගම - පොල්අතුමෝදර පාලම විවෘත කිරීමේ අවස්ථාවේ අද ඇති වූ උණුසුම් තත්ත්වයෙන් පසු අත්අඩංගුවට ගත් ශ්‍රී ලංකා පොදුජන පෙරමුණේ ප්‍රාදේශීය සභා මන්ත්‍රීවරුන් දෙදෙනා, ලබන 17 වන දා දක්වා රක්ෂිත බන්ධනාගාර ගත කර තිබෙනවා.\nඒ, ඔවුන් අද  මාතර මහේස්ත්‍රාත් අධිකරණයට ඉදිරිපත් කිරීමෙන් අනතුරුවයි.\nමෙම පාලම විවෘත කිරීමේ අවස්ථාවට තමන්ට ආරාධනා නොකළ බව පවසමින් වැලිගම ප්‍රාදේශීය සභාවේ සභාපතිවරයා ඇතුළු පොදුජන පෙරමුණේ මන්ත්‍රීවරුන් පිරිසක් එම ස්ථානයේ නොසන්සුන් අයුරින් හැසිරුණා.\nපාලම ඔවුන් විසින් විවෘත කිරීමෙන් අනතුරුවයි පොලීසිය මෙම ප්‍රාදේශීය සභා මන්ත්‍රීවරුන් දෙදෙනා අත්අඩංගුවට ගනු ලැබුවේ.\nපාලම අද විවෘත කිරීමට නියමිතව තිබුණේ අමාත්‍ය සාගල රත්නායක ඇතුළු පිරිසකගේ සහභාගිත්වයෙන්.\nකෙසේ වෙතත්, අද පෙරවරුවේ එම ස්ථානයට පැමිණි වැලිගම ප්‍රාදේශීය සභාවේ සභාපති පුෂ්පකුමාර බැට්ටගේ ඇතුළු පොදුජන පෙරමුණේ මන්ත්‍රීවරුන් පාලම විවෘත කිරීමට කටයුතු කර තිබුණා.\nඑහිදී ඔවුන් ප්‍රකාශ කළේ පොල්අතුමෝදර පාලම පසුගිය රජය සමයේ ප්‍රතිපාදන වෙන් කර ප්‍රතිසංස්කරණය කළ බවයි.\nවිරෝධතාව අතරතුර එම ස්ථානයේ සිටි පොලිස් නිලධාරින් සහ වැලිගම ප්‍රාදේශීය සභාවේ සභාපති පුෂ්පකුමාර බැට්ටගේ අතර උණුසුම් වචන හුවමාරුවක් ඇති වුණා.\nහිරු වාර්තාකරු ප්‍රකාශ කළේ පසුව අමාත්‍ය සාගල රත්නායක ඇතුළු පිරිස විසින් ද පාලම යළි විවෘත කළ බවයි.",
       "URL": "https://www.hirunews.lk/190506/වැලිගමදී-අත්අඩංගුවට-ගත්-පොදුජන-පෙරමුණේ-මන්ත්‍රීවරුන්-දෙදෙනා-රිමාන්ඩ්",
       "Category": "Local News",
       "Parent URL": "https://www.hirunews.lk/local-news.php?pageID=3950"
}