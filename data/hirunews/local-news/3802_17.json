{
       "Source": "hirunews",
       "Timestamp": "Sunday, 12 August 2018 - 12:58",
       "Headline": "ඇමරිකානු ආරක්ෂක අයවැයෙන් ශ්‍රී ලංකාව ගැනත් අවධානය",
       "News Content": "ඇමරිකානු ජනාධිපති ඩොනල් ට්‍රම්ප් විසින් හෙට අත්සන් කිරීමට නියමිත ඇමරිකානු ආරක්ෂක අයවැයෙන් ශ්‍රී ලංකාව පිළිබඳවද අවධානය යොමුවී ඇති බව වාර්තාවනවා.\nඇමරිකානු ඩොලර් බිලියන 700 ක මෙම දැවැන්ත ආරක්ෂක අයවැය මගින් ප්‍රධාන වශයෙන් අවධානය යොමුවන්නේ චීනය සහ රුසියාවට එරෙහිව ඇමරිකානු යුද බලය ගොඩනැගීමටයි.\nට්‍රම්ප් පරිපාලනයේ ආරක්ෂක අයවැයට ඇමරිකානු මහජන නියෝජිත සභාවේ සහ සෙනෙට් සභාවේ අනුමැතියද හිමිවුණා.\nපැසිෆික් කලාපීය නාවික මෙහෙයුම්වලදී චීනය හුදකලා කිරීමට ඇමරිකාව අදහස් කරන අතර, ඇමරිකානු විශ්වවිද්‍යාල විද්‍යායතනවල චීන භාෂා වැඩසටහන්වලට පවා අරමුදල් කපා හැරෙනවා.\nඇමරිකාවේ ආරක්ෂක අයවැයේ මීට පෙර තේමාව වූයේ ත්‍රස්තවාදයට එරෙහි යුද්ධය වුවත් මෙවර එය ක්‍රමෝපාය තරඟකාරීත්වය මත පදනම්වීම විශේෂත්වයක්.\nඒ අනුව ආසියා - පැසිෆික් කලාපය කෙරෙහි ඇමරිකාවේ විශේෂ අවධානය යොමුවනවා.\nමෙම ආරක්ෂක අයවැයෙන් ශ්‍රී ලංකාව සහ ඉන්දියාව වැනි රටවල් සමඟ සමීප ආරක්ෂක සහයෝගිතාවක් ගොඩනැගීම සඳහාද මුදල් සැපයීමට කටයුතු කර ඇති බව මේ පිළිබඳ වාර්තාවක් ගෙන එන චීන සී ජී ටී එන් ප්‍රවෘත්ති සේවය සඳහන් කළා.",
       "URL": "https://www.hirunews.lk/197348/ඇමරිකානු-ආරක්ෂක-අයවැයෙන්-ශ්‍රී-ලංකාව-ගැනත්-අවධානය",
       "Category": "Local News",
       "Parent URL": "https://www.hirunews.lk/local-news.php?pageID=3802"
}