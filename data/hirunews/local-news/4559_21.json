{
       "Source": "hirunews",
       "Timestamp": "Monday, 17 April 2017 - 16:20",
       "Headline": "මීතොටමුල්ලේ නායයාමෙන් මියගිය අයට රුපියල් ලක්ෂය බැගින් වන්දි - මියගිය 14 දෙනෙකුගේ අවසන් කටයුතු විශාල පිරිසකගේ සෝ සුසුම් මැද (ඡායාරූප)",
       "News Content": "මීතොටමුල්ල - කසල කන්ද නාය යාමෙන් ජීවිතක්ෂයට පත්වූවෙකුට රුපියල් ලක්ෂය බැගින් සහ දේපළ හානියකට උපරිමය ලක්ෂ 25ක් දක්වා වන්දි ගෙවීමට රජය තීරණය කර තිබෙනවා.\nමුදල් අමාත්‍යාංශය නිකුත් කළ නිවේදනයක දැක්වුණේ පසුගිය දා ජනාධිපති මෛත්‍රීපාල සිරිසේනගේ ප්‍රධානත්වයෙන් පැවැති සාකච්ඡාවකදී ගනු ලැබූ තීරණයකට අනුව මෙම පියවර ගත් බවයි.\nඅවතැන් වූවන්ට පිසූ ආහාර ලබාදීමට මහා භාණ්ඩාගාරයෙන් මුදල් ලබා දී ඇති අතර, අවදානම් තත්ත්වයේ පවතින නිවාස සාදා දීමට හෝ විකල්ප  ස්ථානවල පදිංචි කිරීමට රජය කටයුතු කරන බව ද මුදල් අමාත්‍යාංශය නිකුත් කළ නිවේදනයේ සදහන්.\nඑමෙන්ම මුළුමනින්ම විනාශ වූ නිවාසලාභීන්ගේ කැමැත්ත අනුව මහල් නිවාස ව්‍යාපෘතියක නිවාස ලබාදීමට ද නියමිතයි.\nමේ අතර මෙම සිද්ධියෙන් මියගිය තවත් 14 දෙනෙකුගේ අවසන් කටයුතු අද සිදු කෙරුනා.\nඅප වාර්තාකරු සඳහන් කළේ කොළොන්නාව සුසාන භූමියේදී විශාල පිරිසකගේ සහභාගීත්වයෙන් එම අවසන් කටයුතු සිදු කෙරුනු බවයි.\nකුණු කන්ද නාය යාමෙන් මේවන විට 27 දෙනෙකු මරණයට පත්ව ඇති අතර 30 දෙනෙකු අතුරුදන්.\nසිද්ධියෙන් තුවාල ලැබු 7 දෙනෙකු කොළඹ ජාතික රෝහලේ තවදුරටත් ප්‍රතිකාර ලබනවා.\nයුධ හමුදාව / විශේෂ කාර්ය බලකාය ඇතුලු විශාල පිරිසක් මේවන විටත් කුණු කන්ද නායගිය ස්ථානයේ මෙහෙයුම්වලට එක්ව සිටිනවා.",
       "URL": "https://www.hirunews.lk/159359/මීතොටමුල්ලේ-නායයාමෙන්-මියගිය-අයට-රුපියල්-ලක්ෂය-බැගින්-වන්දි-14-දෙනෙකුගේ-අවසන්-කටයුතු-විශාල-පිරිසකගේ-සෝ-සුසුම්-මැද-ඡායාරූප",
       "Category": "Local News",
       "Parent URL": "https://www.hirunews.lk/local-news.php?pageID=4559"
}