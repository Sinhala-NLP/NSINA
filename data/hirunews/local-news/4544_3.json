{
       "Source": "hirunews",
       "Timestamp": "Thursday, 27 April 2017 - 20:02",
       "Headline": "නිදහස් පක්ෂය දෙකඩ වීමේ වගකීම හිටපු ජනපති පක්ෂ නායකත්වයට පවරයි",
       "News Content": "ශ්‍රී ලංකා නිදහස් පක්ෂය දෙකඩ කිරීමේ සම්පූර්ණ වගකීම පක්ෂ නායකත්වය භාරගත යුතු බව හිටපු ජනාධිපති පාර්ලිමේන්තු මන්ත්‍රී මහින්ද රාජපක්ෂ මහතා පවසනවා.\nනිවේදනයක් නිකුත් කරමින් හිටපු ජනාධිපතිවරයා පවසන්නේ ශ්‍රී ලංකා නිදහස් පක්ෂ ආසන සංවිධායක ධුර අහිමි කිරීමෙන් ශක්තිමත් වන්නේ එක්සත් ජාතික පක්ෂය බවයි.\nමාධ්‍ය නිවේදනයක් නිකුත් කරමින් හිටපු ජනාධිපති මහින්ද රාජපක්ෂ මහතා පවසන්නේ 2015 වසරේ නව නායකයෙකු යටතට පත්වූයේ නොබෙදුණු ශ්‍රී ලංකා නිදහස් පක්ෂයක් බවත් නායකත්වය තමන් සතුකර ගැනීමට උත්සාහ නොගත්තේ සියලුදෙනාගේ දේශපාලන තෝතැන්නක් වූ ශ්‍රී ලංකා නිදහස් පක්ෂය රැක ගැනීමේ අරමුණින් බවයි.\nදශක 4 ක් මුළුල්ලේ ශ්‍රී ලංකා නිදහස් පක්ෂයේ සාමාජිකයෙකු මෙන්ම වසර 13 ක් එහි මහලේකම්වරයා වූ අයෙකු පක්ෂ නායකත්වයට පත් වූ විට හානියක් නොවනු ඇතැයි තමන් සහ පක්ෂ සාමාජිකයින් බලපොරොත්තු වූ බවද අදාළ නිවේදනයේ දැක්වෙනවා.\nකෙසේ වුවත් ශ්‍රී ලංකා නිදහස් පක්ෂ නව නායකයා ජනාධිපතිධුරයට පත්වූ පසු පාර්ලිමේන්තුවේ ආසන 43 ක් පමණක් තිබුණු එක්සත් ජාතික පක්ෂයට අග්‍රාමාත්‍යධුරය ලබාදීම හේතුවෙන් පාක්ෂිකයින් තුළ තිගැස්මක් ඇති වුවද ශ්‍රී ලංකා නිදහස් පක්ෂ නායකත්වය ලැබීමෙන් පසුවවත් එක්සත් ජාතික පක්ෂ නැඹුරුව වෙනස්වනු ඇතැයි පක්ෂ සාමාජිකයින් බලාපොරොත්තු වූ බව දමහින්ද රාජපක්ෂ මහතා පවසනවා.\nහිටපු ජනාධිපතිවරයාගේ නිවේදනයේ දැක්වෙන්නේ 2015 පැවති ඡන්දයට දින කිහිපයක් තිබියදී ඡන්දය දිනුවද තමන්ට අග්‍රාමාත්‍යධුරය ලබා නොදෙන බවට විවෘත ලිපියක් ලියමින් ශ්‍රී ලංකා නිදහස් පක්ෂ නව නායකයා ජයග්‍රහණය ලබා දුන්නේ එක්සත් ජාතික පක්ෂයට බවයි.\nඑයින්ද තම ජයග්‍රහණය නැවැත්වීමට නොහැකිවේ යැයි තිබූ සැකය හේතුවෙන් ශ්‍රී ලංකා නිදහස් පක්ෂය සහ එක්සත් ජනතා නිදහස් සන්ධාන මහලේකම්වරුන් දෙදෙනා එම ධුරවලින් පහ කිරීමටද කටයුතු කළ බව මහින්ද රාජපක්ෂ මහතාගේ නිවේදනයේ දැක්වෙනවා.\nරාජපක්ෂ මහතා පෙන්වා දුන්නේ ශ්‍රී ලංකා නිදහස් පක්ෂ ආසන සංවිධායකවරුන් එම ධුරවලින් ඉවත් කිරීම වසර 2 ක් මුළුල්ලේ සිදුකරමින් පවතින බවත් ලඅතිශය ජනප්‍රිය චරිත ආසන සංවිධායක ධුරවලින් ඉවත් කරමින් ශ්‍රී ලංකා නිදහස් පක්ෂ නායකත්වය වත්මනේ කටයුතු කරන්නේ එක්සත් ජාතික පක්ෂයේ\nජයග්‍රහණය තහවුරු කිරීමට බවයි.\nඑක්සත් ජාතික පක්ෂ ආණ්ඩුවට මුක්කු නොගැසීමේ වරදට මේවන විට ප්‍රසන්න රණතුංග, බන්දුල ගුණවර්ධන, ගීතා කුමාරසිංහ, ගාමිණි ලොකුගේල සනත් නිශාන්ත, පියල් නිශාන්ත, ජොන්ස්ටන් ප්‍රනාන්දු, මහින්ද යාපා අබේවර්ධන, කෙහෙළිය රඹුක්වැල්ල, පවිත්‍රා වන්නිආරච්චි සහ තවත් 12 දෙනෙකුට තම ආසන\nසංවිධායක ධුර අහිමිව අවසන්.\nපසුගියදා ආසන සංවිධායක ධුරයෙන් ඉවත් කළ ජනක බණ්ඩාර තෙන්නකෝන් මහතා මාතලේ දිසත්‍රික්කය වෙනුවෙන් කළ මෙහෙවරද ඇගයීමට ලක් නොකිරීම පිළිබඳවද මෙහිදී රාජපක්ෂ මහතා සිය අප්‍රසාදය පළ කර තිබෙනවා.\nශ්‍රී ලංකා නිදහස් පක්ෂය, එක්සත් ජතික පක්ෂයේ වලිගයක් බවට පත් කිරීම වළකමින් මෙම දුර්දාන්ත ආණ්ඩුව පරාජය කිරීමට තමන් කැපවන බව පවසන හිටපු ජනාධිපතිවරයා සියලු ජනතාවට ගාලු මුවදොර පැවැත්වෙන මැයි රැළියට සහභාගී වී ආණ්ඩුවට ප්‍රබල පණිවිඩයක් ලබා දෙන ලෙස ඉල්ලා සිටිනවා.\nමේ අතර අද මහනුවරදී ශ්‍රී ලංකා නිදහස් පක්ෂ මහ ලේකම් දුමින්ද දිසානායක මහතා පැවසුවේ ගාලු මුවදොර පැවැත්වෙන මැයි රැළියට සහභාගී වන ශ්‍රී ලංකා නිදහස් පක්ෂ සාමාජිකයින්ට විනය ක්‍රියාමාර්ග ගන්නා බවයි.",
       "URL": "https://www.hirunews.lk/160130/නිදහස්-පක්ෂය-දෙකඩ-වීමේ-වගකීම-හිටපු-ජනපති-පක්ෂ-නායකත්වයට-පවරයි",
       "Category": "Local News",
       "Parent URL": "https://www.hirunews.lk/local-news.php?pageID=4544"
}