{
       "Source": "hirunews",
       "Timestamp": "Sunday, 25 December 2022 - 13:23",
       "Headline": "අයහපත් කාලගුණයෙන් දුම්රිය ධාවනයටත් බාධා-රාත්‍රී තැපැල් දුම්රියත් අවලංගු කෙරේ",
       "News Content": "පවතින අයහපත් කාලගුණික තත්ත්වය හේතුවෙන් ශ්‍රී ලංකා දුම්රිය දෙපාර්තමේන්තුව විසින් ඇතැම් විශේෂ දුම්රිය සේවා අවලංගු කිරීමට තීරණය කර තිබෙනවා.\nඒ අනුව කොළඹ කොටුවේ සිට බදුල්ල දක්වා සහ බදුල්ලේ සිට කොටුව දක්වා ධාවනය වීමට නියමිත ව තිබූ රාත්‍රී තැපැල් දුම්රිය අවලංගු කර ඇති බවයි දුම්රිය දෙපාර්තමේන්තුව නිවේදනය කළේ.\nඅයහපත් කාලගුණ තත්වය හේතුවෙන් බදුල්ල දුම්රිය ස්ථානයෙන් කොළඹ කොටුව බලා පැමිණීමට නියමිතව තිබූ දුම්රිය සහ පස්වරු 12.40 ට කොටුව සිට නානුඔය බලා ධාවනය වන දුම්රිය අද (25) දින අවලංගු කර තිබෙනවා.\nමහනුවර දුම්රිය අංගනය ජලයෙන් යටවීම සහ පිළිමතලාව සහ පේරාදෙණිය දුම්රිය ස්ථාන අතර පිහිටි නානුඔය දුම්රිය හරස් මාර්ගය ආසන්නයේ පස් කන්දක් කඩාවැටීම හේතුවෙන් උඩරට දුම්රිය මාර්ගයේ ධාවනයට බාධා මතු වී තිබෙනවා.\nඒ අනුව කොළඹ සිට මහනුවර දක්වා දුම්රිය ධාවනය පිළිමතලාව දක්වා පමණක් සීමා කර ඇති බව සඳහන්.\nඑමෙන්ම බදුල්ල දුම්රිය ස්ථානයෙන් රාත්‍රී 07.30 ට කොළඹ කොටුව බලා ධාවනය වන විශේෂ දුම්රියක් ද අවලංගු කර තිබෙනවා.",
       "URL": "https://www.hirunews.lk/323510/අයහපත්-කාලගුණයෙන්-දුම්රිය-ධාවනයටත්-බාධා-රාත්‍රී-තැපැල්-දුම්රියත්-අවලංගු-කෙරේ",
       "Category": "Local News",
       "Parent URL": "https://www.hirunews.lk/local-news.php?pageID=644"
}