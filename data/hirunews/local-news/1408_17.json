{
       "Source": "hirunews",
       "Timestamp": "Friday, 21 January 2022 - 18:42",
       "Headline": "ලක් පොහොර සමාගමේ මුල් පුටුවට මිල්කෝ හිටපු සභාපති",
       "News Content": "ලංකා පොහොර සමාගමට නව සභාපතිවරයෙකු අද (21) දින පත් කර තිබෙනවා.\nඑලෙස පත්ව ඇත්තේ මිල්කෝ සමාගමේ හිටපු සභාපතිවරයා වන ලසන්ත වික්‍රමසිංහ යි.\nලසන්ත වික්‍රමසිංහ මිල්කෝ ආයතනයේ සභාපති අධුරය භාර ගැනීමෙන් අනතුරුව, එම ආයතනය ලාබ ලබන තත්ත්වයට ගෙන ඒම සඳහා විශාල කාර්යභාරයක් ඉටු කළා.\nඑතෙක් පාඩු ලබමින් තිබූ මිල්කෝ ආයතනයට නව නිෂ්පාදන කිහිපයක් ම හඳුන්වා දෙමින්, ඔහු ආයතනයේ ආදායම් තත්ත්වය ඉහළ දැමීම සඳහා අගනා කළමනාකරණ මූල්‍ය උපායන් භාවිත කළ බවටයි ආර්ථික විශේෂඥයින් පවසා සිටියේ.\nකෙසේවෙතත්, ආයතනය ලාබ ලබන තත්ත්වයට ගෙන ආ සභාපතිවරයා හදිසියේ මාරු කිරීමට රජය තීරණය කළ අතර, එයට එම ආයතනයේ සේවකයින් සහ මිල්කෝ ආයතනයට කිරි සපයන කිරි ගොවීන් පවා විරෝධය පළ කළා.\nකෙසේවෙතත්, ඊයේ (20) සවස මිල්කෝ ආයතනයේ සභාපති ධුරය ශ්‍රී ලංකා පොදුජන පෙරමුණේ පාලක ලේකම් රේණුක පෙරේරා වෙත පිරිනැමීමටයි කටයුතු කෙරුණේ.\nඉන් අනතුරුව ලසන්ත වික්‍රමසිංහ අද දින ලංකා පොහොර සමාගමේ නව සභාපතිවරයා ලෙසින් පත් කර ඇති අතර, ඔහුට එම තනතුරත් සමග භාරදූර ඉලක්ක කිහිපයක් ම සපුරාලිය යුතු ව තිබෙනවා.\nඒ රජයේ කාබනික කෘෂි ආර්ථික රටාව සංවර්ධනය කිරීමේ කාර්යභාරයෙහි ලා ලංකා පොහොර සමාගමට විශාල වගකීමක් පැවරී තිබීම හේතුවෙන්.\nවෘත්තීය ඩිජිටල් අලෙවිකරණ උපදේශකවරයෙක්, මාර්ගගත අලෙවිකරණ, ඊ-වාණිජ්‍යය සහ නවෝත්පාදන තාක්‍ෂණයට සම්බන්ධ ක්ෂේත්‍රයන්හි ප්‍රවීණයකු ද වන ලසන්ත වික්‍රමසිංහ මෙරට ප්‍රසිද්ධියක් උසුලන පෞද්ගලික ව්‍යාපාර රැසක ද නිර්මාතෘ සහ ප්‍රධාන විධායක ධුර හොබවනවා.",
       "URL": "https://www.hirunews.lk/294720/ලක්-පොහොර-සමාගමේ-මුල්-පුටුවට-මිල්කෝ-හිටපු-සභාපති",
       "Category": "Local News",
       "Parent URL": "https://www.hirunews.lk/local-news.php?pageID=1408"
}