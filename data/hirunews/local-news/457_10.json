{
       "Source": "hirunews",
       "Timestamp": "Friday, 24 March 2023 - 11:42",
       "Headline": "බලශක්තිය ගැන සාකච්ඡාවකට ඉන්දීය නියෝජිතයින් පිරිසක් දිවයිනට",
       "News Content": "ඉන්දීය ඛනිජ තෙල් සහ ස්වභාවික ගෑස් අමාත්‍යාංශයේ ලේකම් පන්කජ් ජේන් ඇතුළු දූත පිරිසක් සංචාරයක් සඳහා අද (24) මෙරටට පැමිණීමට නියමිතව තිබෙනවා.\nමෙම දූත පිරිසට අයිඕසී හෙවත් ඉන්දීය තෙල් සමාගමේ සභාපති ශ්‍රීකාන්ත් මාධව් ද එක්වන බවයි ඉන්දීය මාධ්‍ය වාර්තා කළේ.\nමොවුන් ජනාධිපති රනිල් වික්‍රමසිංහ ඇතුළු ඉහළපෙළේ ප්‍රධානීන් රැසක් හමුවී සාකච්ඡා කිරීමට නියමිත අතර ත්‍රිකුණාමලය තෙල්ටැංකි සංකීර්ණයේ සංචාරයක ද නිරතවන බව සදහන්.\nමෙම සංචාරයේදී ශ්‍රී ලංකාවේ ඛනිජතෙල් සම්බන්ධ ආයෝජන අවස්ථා පිළිබඳ ඔවුන් සොයා බලනු ඇති.\nමේ අතර සුළං බලය යොදාගනිමින් ශ්‍රී ලංකාවේ බලශක්ති අර්බුදය විසදාගැනීමට ඇති ඉහළ හැකියාව පිළිබද ඉන්දියාවේ ප්‍රකට ආර්ථික විද්‍යාඥයෙකු මෙන්ම එරට රජයේ හිටපු ආර්ථික උපදේශකවරයෙකු වන අරවින්ද් සුබ්‍රමනියන් පෙන්වා දී තිබෙනවා.\nඉන්දියන් එක්ස්ප්‍රස් පුවත්පතට ඔහු ලියූ ලිපියක් මගින් අවධාරණය කර ඇත්තේ පෝක් සමුද්‍ර සන්ධිය ආශ්‍රිත ශ්‍රී ලංකාවේ සහ ඉන්දියාවේ වෙරළ කලාපය ලෝකයේ සුළං බලයෙන් විදුලිය නිපදවීම සදහා වන හොදම කලාපයක් බවයි.\nමෙහිදී ක්ෂේත්‍රයේ ඉන්දීය ආයෝජන පුලු‍ල් කිරීමේ වැදගත්කම අවධාරණය කර ඇති ඔහු ඒ හරහා භූ දේශපාලනික ඉලක්ක ඉටුකර ගැනීමට ඇති හැකියාව පිළිබද පෙන්වා දී තිබෙනවා.",
       "URL": "https://www.hirunews.lk/330792/බලශක්තිය-ගැන-සාකච්ඡාවකට-ඉන්දීය-නියෝජිතයින්-පිරිසක්-දිවයිනට",
       "Category": "Local News",
       "Parent URL": "https://www.hirunews.lk/local-news.php?pageID=457"
}