{
       "Source": "hirunews",
       "Timestamp": "Thursday, 02 March 2017 - 12:42",
       "Headline": "හිටපු ඇමති පියංකර නිදහස් පක්ෂ මධ්‍යම කාරක සභාවට එයි",
       "News Content": "ශ්‍රී ලංකා නිදහස් පක්ෂයේ මධ්‍යම කාරක සභාව අද උදෑසන ජනාධිපති මෛත්‍රීපාල සිරිසේනගේ ප්‍රධානත්වයෙන් ජනාධිපති නිල නිවසේදී පැවැත්වුණා.\nඑම සාකච්ජාවට පසුගියදා අමාත්‍ය ධූරයෙන් ඉවත්ව පාර්ලිමේන්තුව තුල ස්වාධීන මන්ත්‍රීවරයෙකු ලෙස කටයුතු කරන  පියංකර ජයරත්න ද එක්ව සිටි බවයි එහි සිටි හිරු වාර්තාකරු සඳහන් කළේ.\nඔහු මෙම සාකච්ජාවෙන් අනතුරුව ජනාධිපති මෛත්‍රීපාල සිරිසේන ද හමුවී තිබෙනවා.\nමේ අතර අද උදෑසන පැවති මධ්‍යම කාරක සභා රැස්වීමේදී පස්වරුවේ පැවැත්වීමට නියමිත නිදහස් පක්ෂ විධායක සභාවේ සහ සමස්ත ලංකා කාරක සභාවේ න්‍යාය පත්‍ර සම්මත කර ගැනීමක් ද සිදුකර තිබෙනවා.\nඑම රැස්වීමට සහභාගි වීමෙන් අනතුරුව  මාධ්‍ය වෙත අදහස් දැක්වූ දකුණු පළාත් ප්‍රධාන අමාත්‍ය ශාන් විජේලාල් ද සිල්වා කියා සිටියේ පක්ෂයේ ඉදිරි වැඩපිළිවෙල සම්බන්ධයෙන් පස්වරුවේ පැවැත්වෙන විධායක සභාවේදී ජනාධිපතිවරයා විසින් විශේෂ ප්‍රකාශයක් සිදු කිරීමට නියමිත බවයි.\nමේ අතර නිදහස් පක්ෂ මධ්‍යම කාරක සභාව නියෝජනය කරන ඒකාබද්ධ විපක්ෂයේ එකම නිදහස් පක්ෂ මන්ත්‍රීවරයා වන කුමාර වෙල්ගම මෙම සාකච්ජාවට එක්ව සිටියේ නැහැ.\nඑමෙන්ම පස්වරුවේ පැවැත්වෙන විධායක සභාවට සහ සමස්ත ලංකා කාරක සභාවට සහභාගි නොවන බව ඒකාබද්ධ විපක්ෂය නියෝජනය කරන නිදහස් පක්ෂ මන්ත්‍රීවරුන් දැනටමත් තීරණය කර තිබෙනවා.",
       "URL": "https://www.hirunews.lk/155842/හිටපු-ඇමති-පියංකර-නිදහස්-පක්ෂ-මධ්‍යම-කාරක-සභාවට-එයි",
       "Category": "Local News",
       "Parent URL": "https://www.hirunews.lk/local-news.php?pageID=4635"
}