{
       "Source": "hirunews",
       "Timestamp": "Sunday, 18 September 2016 - 6:41",
       "Headline": "මාරවිල පියෙකු පුතු සමඟ කනේරු ඇට කයි - දරුවා මරුට, පියා රෝහලේ",
       "News Content": "පියා විසින් කනේරු ඇට සහ සීනි කැවීමෙන් අසාධ්‍ය තත්ත්වයේ පසුවූ මාරවිල - මූදුකටුව ප්‍රදේශයේ අවුරුදු තුනහමාරක කුඩා පිරිමි දරුවෙකු මාරවිල රෝහලේදී මියගොස් තිබෙනවා.\nදරුවාට විෂ සහිත ආහාර ලබාදුන් පියාද ඒවා ආහාරයට ගෙන ඇති අතර, ඔහු ද මේ වනවිට රෝහලේ ප්‍රතිකාර ලබන බව සඳහන්.\nකෙසේ වෙතත් සිද්ධිය පිළිබඳව කරුණු වාර්තා කිරීමෙන් පසු මාරවිල වැඩබලන මහේස්ත්‍රාත් ඞී.එච්.ජයසිංහ නියෝග කර ඇත්තේ සැකකාර පියා මේ මස 26 වනදා දක්වා රක්ෂිත බන්ධනාගාර ගතකරන ලෙසයි.\n33 හැවිරිදි මෙම පුද්ගලයාගේ බිරිඳ මෑතකදී කිසිවෙකුටත් නොදන්වා විදේශ ගතවී තිබෙනවා.\nඔවුන්ට දරුවන් තුන්දෙනෙකු සිටින අතර වැඩිමහල් පිරිමි දරුවා සහ තවත් ගැහැණු දරුවෙකු මේ වනවිට ළමා නිවාස දෙකක රැඳී සිටින බවයි පොලිස් පරීක්ෂණවලදී අනාවරණ වී ඇත්තේ.\nපෙරේදා පස්වරුවේ ඔහු වයස අවුරුදු තුනහමාරක කුඩා දරුවාට කනේරු ඇට කවා තමන්ද ඒවා ආහාරයට ගෙන තිබෙනවා.\nප්‍රදේශවාසීන් එක්ව ඔවුන් රෝහල් ගතකර ඇති අතර, ඊයේ දහවල් කුඩා දරුවා ජීවිතක්ෂයට පත්වුණා.",
       "URL": "https://www.hirunews.lk/143216/මාරවිල-පියෙකු-පුතු-සමඟ-කනේරු-ඇට-කයි-දරුවා-මරුට-පියා-රෝහලේ",
       "Category": "Local News",
       "Parent URL": "https://www.hirunews.lk/local-news.php?pageID=4875"
}