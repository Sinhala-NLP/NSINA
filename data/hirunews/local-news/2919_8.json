{
       "Source": "hirunews",
       "Timestamp": "Tuesday, 04 February 2020 - 10:59",
       "Headline": "කුවේටයේ සිට ගෘහ සේවිකාවන් 58 දෙනෙක් දිවයිනට",
       "News Content": "කුවේටයේ ගෘහ සේවය සදහා ගොස් විවිධ හිරිහැර, කරදරවලට ලක් වූ ශ්‍රී ලාංකික ගෘහ සේවිකාවන් 58 දෙනෙකු අද (04) උදෑසන  කටුනායක ගුවන් තොටුපළින් මෙරටට පැමිණියා.\nඔවුන් තමන් සේවය කළ නිවෙස් වලදී සිදුවන හිරිහැර, කරදර ඉවසා ගැනීමට නොහැකිව එම නිවෙස් වලින් පලායමින් සිටියදී එරට ආරක්ෂක අංශ මගින් අත්අඩංගුවට ගැනීමෙන් අනතුරුව කුවේටයේ ශ්‍රී ලංකා තානාපති කාර්යාලය වෙත භාරදී තිබුණා.\nපසුව ඔවුන් තානාපති කාර්යාලයේ \" සුරක්ෂා\" රැඳවුම් මධ්‍යස්ථානයේ රඳවා තබාගෙන සිට තාවකාලික ගුවන් ගමන් බලපත්‍ර යටතේ මෙලෙස ශ්‍රී ලංකාවට පිටත්කර ඒවා තිබුණා.\nමෙම පිරිස අද (04) උදෑසන 6.20ට පමණ කුවේටයේ සිට මෙරටට පැමිණි ශ්‍රී ලන්කන් ගුවන් සේවයේ යූ.එල් - 230 දරණ ගුවන් යානයෙන් මෙරටට පැමිණි බවයි ගුවන්තොටුපොළ අප  වාර්තාකරු පැවසුවේ.\nමෙම පිරිස අතර සිටි එක් ගෘහ සේවිකාවක් අසනීප තත්වයෙන් පසු වූ අතර ඇයට ගුවන් තොටුපළ සෞඛ්‍ය වෛද්‍ය මධ්‍යස්ථානයෙන් අවශ්‍ය ප්‍රතිකාර ලබාදී පසුව ශ්‍රී ලංකා විදේශ සේවා නියුක්ති කාර්යාංශයේ 'සහන පියස' වෙත රැගෙන ගොස් ඇති බවයි වාර්තා වන්නේ.",
       "URL": "https://www.hirunews.lk/233673/කුවේටයේ-සිට-ගෘහ-සේවිකාවන්-58-දෙනෙක්-දිවයිනට",
       "Category": "Local News",
       "Parent URL": "https://www.hirunews.lk/local-news.php?pageID=2919"
}