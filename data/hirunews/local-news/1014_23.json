{
       "Source": "hirunews",
       "Timestamp": "Sunday, 17 July 2022 - 10:59",
       "Headline": "ගෝල්ෆේස් නිර්පාක්ෂික මහජන අරගලයට දින 100ක් සපිරේ (වීඩියෝ)",
       "News Content": "වත්මන් රජයට සහ ආණ්ඩුවේ දූෂිත සහ අකාර්යක්ෂම පරිපාලනයට එරෙහිව දිවයින පුරා සිවිල් ජන කණ්ඩායම් ඒකාබද්ධ වී අප්‍රේල් මස 03 වැනි දින ඇරඹූ ගෝල්ෆේස් හෙවත් ගාලුමුවදොර අරගලයට දින 100ක් අද (17) දිනට සපිරෙනවා.\nඑය බොහෝ දේශපාලන සහ සමාජ සංවාදවල නම් කෙරුණේ\n'' නිර්පාක්ෂික ජන අරගලය''\nලෙසයි.\nහිටපු ජනපති ගෝඨාභය රාජපක්ෂ, හිටපු අග්‍රාමාත්‍ය මහින්ද රාජපක්ෂ සහ හිටපු මුදල් අමාත්‍ය බැසිල් රාජපක්ෂ ඇතුළු එවකට පැවති කැබිනට් මණ්ඩලයටම විරුද්ධවයි ජනතාව එදින වීදි බැස්සේ.\nඑහිදී ආණ්ඩුවේ නියෝජිතයින්ට පමණක් ම නොව විපක්ෂයේ නියෝජිතයින් ඇතුළු සමස්ත පාර්ලිමේන්තුවේ මහජන නියෝජිතයින් 225 දෙනාට ම ජන විරෝධය එල්ල වූයේ සිය ධුරයන්ගෙන් ඉල්ලා අස්වෙන ලෙසට බල කරමින්.\nජන පීඩක ආණ්ඩුවක් නිර්මාණය කිරීමට වගකිවයුතු පාලනාධිකාරියට එරෙහිව පළමුවෙනි වෙඩි උණ්ඩය එසේ පුපුරා යද්දී, ඊට හේතු වූ දේශපාලනික , සමාජීය මෙන්ම ආර්ථික හේතු රැසක් ද ජන දුක ඇතුළේ තිබූ බව කාටත් පෙනෙන්නට තිබූ කරුණක්.\nබලශක්ති අර්බුදය සමග විදුලි කප්පාදුව, ගෑස්, ඉන්ධන රහිතව සහ එය මිල දී ගැනීම වෙනුවෙන් කිසිදා නොවු විරූ අයුරින් පෝලිම් ක්‍රමයක් නිර්මාණය වීම, පෝලිම්වල මිනිසුන් නිකරුණේ ජීවිතක්ෂයට පත්වීම, කොවිඩ් අර්බුදය සමග රජය ගත් විවිධ අසාර්ථක යැයි ජන මතය තුළින් ගොඩනැගුණු විවිධ අදහස්, ආනයන අපනයන ක්‍රමය සීමා වීම, ඩොලර් හිඟය හේතුවෙන් දැඩි ලෙස විදෙස් සංචිත කඩා වැටීම සහ පාසල් මෙන්ම විශ්වවිද්‍යාල දරුවන්ගේ අධ්‍යාපනය ද හිතුමතේ බිඳ වැටීම ආදී කරුණු කාරණා ගණනාවක් මෙම ජන අරගලය ඇරඹෙන්නට හේතු වුණා.\nජන අරගලයක් ශ්‍රී ලංකාවේ ජනාධිපතිවරයෙකුට පළමුවරට එල්ල වන්නේ ද මෙම වර්ෂයේදීමයි.\nඒ මාර්තු 31 වැනි දින රාත්‍රියේ දී ජනාධිපති ගෝඨාභය රාජපක්ෂගේ මිරිහාන - පැඟිරිවත්තේ පිහිටි නිවස අරගලකරුවන් විසින් වටලනු ලැබීමත් සමගයි.\nඑහිදී අරගලකරුවන් සහ ආරක්ෂක අංශ අතර ඇති වූ උණුසුම් තත්ත්වයෙන් 50 දෙනෙකුට වැඩි පිරිසක් තුවාල ලැබුවා.\nපසුව මැයි 09 වැනි දින කිසිවෙකු බලාපොරොත්තු නොවූ අයුරින් ගෝල්ෆේස් හි පිහිටි ගෝඨා ගෝ ගම සහ මයිනා ගෝ ගමට විලිලැජ්ජිත ප්‍රහාරයක් එල්ල වන්නේ හිටපු අග්‍රාමාත්‍ය මහින්ද රාජපක්ෂ ධුරයෙන් ඉවත්වීමත් සමගයි..\nඑම ප්‍රහාරය එල්ල කරනු ලැබුවේ ශ්‍රී ලංකා පොදුජන පෙරමුණේ ආධාරකරුවන් පිරිසක් විසින්.\nඑහිදී සාමකාමීව ආණ්ඩුවට සිය විරෝධය පළ කළ සිවිල් වැසියාට අමානුෂික අන්දමින් එල්ල වූ තුච්ඡ ප්‍රහාරය හේතුවෙන් බොහෝ විදෙස් මාධ්‍යයේ පවා ශ්‍රී ලංකාවේ ප්‍රජාතන්ත්‍රවාදී මිනිස් අයිතීන් උල්ලංඝනය වීම සම්බන්ධයෙන් ද අවධානයක් යොමුවුණා.\nකෙසේවෙතත් මෙවන් අරගලකාරී ජන එකමුතුවක් හමුවේ පසුගිය බ්‍රහස්පතින්දා (ජූලි 14) වැනි දින නිල වශයෙන් සිය ජනාධිපති ධුරයෙන් ශ්‍රී ලංකා ප්‍රජාතන්ත්‍රවාදී සමාජවාදී ජනරජයේ 07 වැනි විධායක ජනාධිපතිවරයා වශයෙන් කටයුතු කළ ගෝඨාභය රාජපක්ෂ ඉල්ලා අස්වුණා.\nනමුත් ඔහුට ඉල්ලා අස්වීමට ද සිදු වූයේ හොර රහසේම තම උපන් රටෙන් ද විදෙස් රටවල් දෙකකට පැනීමෙන් පසුව වීම ද හාස්‍යෝත්පාදජනක සිද්ධියක්.\nඑවන් තත්ත්වයකට වත්මන් ආණ්ඩුවේ ක්‍රියාකලාපය 69 ලක්ෂයක ජන වරමින් පත් වූ 07 වැනි විධායක ජනපතිවරයා එලවා දැමීම දක්වා විශාල සිද්ධි දාමයක දම්වැලක් සේ එකට බැඳුණු ගොන්නක් ලෙසින් බොහෝ දෙනා අර්ථකථනය කරනවා.\nජනපති පන්නා දැමීමට අරගලකරුවන් විසින් ජනාධිපති මන්දිරය, අග්‍රාමාත්‍ය කාර්යාලය ද අල්ලා ගැනීම සිදු කළ ද පසුව ඒවා පුරාවිද්‍යා දෙපාර්තමේන්තුව භාරයට ලබාදීමට ද ඔවුන් එකඟ වුණා.\nආණ්ඩුවක් පෙරළා දැමීමට නිර්පාක්ෂිකව ම අරගලයක් තැනුණේ නම් එය\n\" ගෝල්ෆේස් හි නිර්පාක්ෂික අරගලය''\nබවට තතු දත්තෝ පැවසුවා.\nඑවන් අරගලයකට දින 100ක් සපිරෙන්නේ අදවන් වූ ජූලි මස 17 වැනි දිනකදීයි.",
       "URL": "https://www.hirunews.lk/310185/ගෝල්ෆේස්-නිර්පාක්ෂික-මහජන-අරගලයට-දින-100ක්-සපිරේ-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1014"
}