{
       "Source": "hirunews",
       "Timestamp": "Friday, 16 September 2022 - 8:35",
       "Headline": "මෙහෙම ගියොත් සන්තෝසම් ඇමති ධුර 134ක් ම දෙන්න වෙයි - දුමින්ද නාගමුව",
       "News Content": "ජනාධිපති බවට පත් වීම සඳහා රනිල් වික්‍රමසිංහට ඡන්දය දුන් අයට දිගට හරහට ඇමති ධුර ලැබෙමින් පවතින බව පෙරටුගාමී සමාජවාදී පක්ෂයේ ප්‍රචාරක ලේකම් දුමින්ද නාගමුව පවසනවා.\nමෙසේ ගිය හොත් මෙවැනි සන්තෝසම් ඇමති ධුර 134ක් ම ලබා දීමට සිදු වනු ඇති බව යි ඔහු සඳහන් කරන්නේ.\nරාජ්‍ය සේවයේ විශ්‍රාම වැටුප් අහෝසි කිරීමට දායකත්ව විශ්‍රාම වැටුපක් ගෙන ඒමට යන බවත් පෞද්ගලික අංශයේ සේවය අවසන් කිරීමේ පනත් වෙනස් කරමින් සේවකයන්ට අවාසි සහගත තත්ත්වයක් ඇති කිරීමට ආණ්ඩුව උත්සාහ දරන බවත් දුමින්ද නාගමුව අවධාරණය කරනවා.\nඅධ්‍යාපනය පෞද්ගලීකරණය කිරීම වැනි දේවල් අයවැය හරහා සිදු කිරීමට උත්සාහ කරන්නේ, අයි.එම්.එෆ් යෝජනාවලට අනුව බව යි ඔහු පවසන්නේ.\nමෙම ආර්ථික අර්බුදය ඇති කළේ පාලකයන් බවත් ඔවුන්ගේ වැරැදිවලට ජනතාවට වන්දි ගෙවීමට සිදු වීම අයුක්තිසහගත බවත් දුමින්ද නාගමුව අවසාන වශයෙන් අවධාරණය කරනවා.\nමේ අතර, එම අයුක්ති සහගත පාලනයට එරෙහි ව ජනතාව පෙළ ගැසිය යුතු බව යි ඔහු ප්‍රකාශ කරන්නේ.",
       "URL": "https://www.hirunews.lk/315523/මෙහෙම-ගියොත්-සන්තෝසම්-ඇමති-ධුර-134ක්-ම-දෙන්න-වෙයි-දුමින්ද-නාගමුව",
       "Category": "Local News",
       "Parent URL": "https://www.hirunews.lk/local-news.php?pageID=865"
}