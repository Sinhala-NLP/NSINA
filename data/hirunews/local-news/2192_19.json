{
       "Source": "hirunews",
       "Timestamp": "Sunday, 24 January 2021 - 7:10",
       "Headline": "ගල් පරයක ගැටුනු නෞකාව නිරීක්ෂණයට නාවික සහ ගුවන් මෙහෙයුම්",
       "News Content": "අබුඩාබි සිට ත්‍රිකුණාමලයට සිමෙන්ති අමුද්‍රව්‍ය රැගෙන එමින් තිබියදී හම්බන්තොට මුහුදු තීරයේ කුඩා රාවණා ප්‍රදීපාගාරය අසල ගල් පරයක ගැටී අනතුරට ලක්වූ එම්.වී. යුරෝසන් නෞකාව නිරික්ෂණයට නාවික හමුදාව සහ ගුවන් හමුදාව එක්ව තිබෙනවා.\nනාවික හමුදාව සතු නෞකා සහ යාත්‍රා කිමිදුම් කණ්ඩායම් ඊයේ රාත්‍රියේදී එම මුහුදු ප්‍රදේශය වෙත යොමු කිරීමට කටයුතු කළ බවයි නාවික හමුදා මාධ්‍ය අංශය සඳහන් කළේ.\nමීට අමතරව ශ්‍රී ලංකා ගුවන් හමුදා යානාද නෞකාවේ නිරීක්ෂණය සඳහා එක්කර තිබෙනවා.\nනාවික හමුදා මූලස්ථානයේ පිහිටි සමුද්‍රිය ගළවා ගැනීමේ සම්බන්ධීකරණ මධ්‍යස්ථානය මගින් මෙහෙයුම් කටයුතු අධීක්ෂණය කරමින් සිටින බවද නාවික හමුදා මාධ්‍ය අංශය ප්‍රකාශ කළා.\nඅබුඩාබි වරායේ සිට ශ්‍රී ලංකාවේ ත්‍රිකුණාමලය වරාය වෙත සිමෙන්ති අමුද්‍රව්‍ය ප්‍රවාහනය කරමින් තිබූ ලයිබීරියානු ධජය යටතේ යාත්‍රා කළ එම්.වී. යුරෝසන් නැමති නෞකාව ගිනිකොණ දිග මුහුද දෙසින් ගොඩබිම සිට කිලෝමීටර 10ක් පමණ දුරින් කුඩා රාවණා ප්‍රදීපාගාරය අසල ගල් පරයක සිරවීමෙන් ඊයේ දහවල් අනතුරට ලක්වුණා.\nඅනතුර සිදුවන අවස්ථාවේදී නෞකාවේ අමුද්‍රව්‍ය මෙට්‍රික් ටොන් 33,000 කට අධික ප්‍රමාණයක් සහ ඩීසල් මෙට්‍රික් ටොන් 720 ක ප්‍රමාණයක්ද ගබඩා කර තිබූ බව සඳහන්.\nනෞකාව පරයේ සිරවීමෙන් ඊට හානියක් සිදුවී ඇත්ද යන්න සහ ඉන්ධන කාන්දුවක් සිදුව ඇත්ද යන්න පිළිබඳව ද විමර්ශනයක් ආරම්භ කර ඇති බවයි සමුද්‍රිය පරිසර ආරක්ෂණ අධිකාරියේ සාමාන්‍යාධිකාරී ආචාර්ය ටර්නි ප්‍රදීප් කුමාර කියා සිටියේ.\nමීට අමතරව ඒ පිළිබඳව ස්ථානීය පරීක්ෂණයක්ද සිදුකළ බවයි ඔහු වැඩිදුරටත් සඳහන් කළේ.",
       "URL": "https://www.hirunews.lk/260544/ගල්-පරයක-ගැටුනු-නෞකාව-නිරීක්ෂණයට-නාවික-සහ-ගුවන්-මෙහෙයුම්",
       "Category": "Local News",
       "Parent URL": "https://www.hirunews.lk/local-news.php?pageID=2192"
}