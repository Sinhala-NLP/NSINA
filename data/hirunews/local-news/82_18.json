{
       "Source": "hirunews",
       "Timestamp": "Tuesday, 22 August 2023 - 6:59",
       "Headline": "හෝමාගම රෝහල රටටම ආදර්ශයක් - ප්‍රවාහන, මහාමාර්ග හා ජනමාධ්‍ය ඇමැති ආචාර්ය බන්දුල ගුණවර්ධන පවසයි",
       "News Content": "හෝමාගම රෝහලෙන් නිදහස් සෞඛ්‍ය සේවාවට කෙරෙන මෙහෙවර රටටම ආදර්ශයක් යැයි ප්‍රවාහන, මහාමාර්ග හා ජනමාධ්‍ය ඇමැති ආචාර්ය බන්දුල ගුණවර්ධන පැවසුවා.\nඇමැතිවරයා මේ බව පැවසුවේ, හෝමාගම ප්‍රාදේශීය සභාව මඟින් නගර මධ්‍යයේ ප්‍රදර්ශනය කරන ලද ධර්ම රශ්මී පොසොන් කලාපයේ, තොරණ සඳහා ලැබුණු ආධාරවලින් ඉතිරි වූ රුපියල් ලක්ෂ 7ක පමණ මුදලින් හෝමාගම මූලික රෝහල වෙත අත්‍යවශ්‍ය වෛද්‍ය උපකරණ පරිත්‍යාග කිරීමේ අවස්ථාවට එක්වෙමින්.\nමෙම ධර්ම රශ්මි පොසොන් කලාපය පැවැත්වුණේ, ප්‍රවාහන, මහාමාර්ග හා ජනමාධ්‍ය ඇමැතිවරයාගේ සංකල්පයකට අනුවයි.\nමෙම අවස්ථාවේදී හෝමාගම රෝහලේ ඩෙංගු රෝගී කළමනාකරණ සංකීර්ණයට අත්‍යවශ්‍ය රෝගී ප්‍රතිකාර යන්ත්‍ර ඇතුළු වෛද්‍ය උපකරණ රැසක් පරිත්‍යාග කිරීම සිදු වුණා.\nමෙම අවස්ථාවට එක්වෙමින් ඇමැතිවරයා අදහස් පළ කළේ මෙසේයි,\n\"මේ වන විට රට පුරා පොදු සෞඛ්‍ය ක්ෂේත්‍රය පිළිබඳව විශාල කතාබහක් මතුවෙමින් පවතිනවා. කොතරම් විවේචන පැවතුණත් බහුතර ජනතාවට නිදහස් සෞඛ්‍ය මඟින් අනූපමේය සේවාවක් ඉටු වන වග නොරහසක්. පෞද්ගලික හා රාජ්‍ය යන දෙඅංශයේම කොතරම් අඩුපාඩු පැවතුණත්, රටේ ඈත එපිට ප්‍රදේශවල ජනතාව පවා වැඩි විශ්වාසයක් තබන්නේ රජයේ රෝහලෙන් ලැබෙන සේවය පිළිබඳවයි.\nනිදහසින් පසු මෙරට බහුතරයක් රජයේ රෝහල් ගොඩනැඟුණේ මිනිසුන්ට ආදරය කරන මිනිසුන්ගේ දායකත්වයෙන් හා පරිත්‍යාගශීලීත්වයෙන්. රෝහල් ක්ෂේත්‍රය මෙන්ම පාසල් ඉතිහාසය ද ගොඩනැඟුණේ ඒ අයුරින්. කොළඹ දිස්ත්‍රික්කයේ පවතින රෝහල් අතරින් මහජන සහයෝගීතාවය තුළින් ඉහළ ගුණත්වයකට ළඟා වූ රෝහලක් ලෙස හෝමාගම මූලික රෝහල නම් කළ හැකියි.\nඅභියෝග රැසක් මධ්‍යයේ වුවත් පසුගිය කොවිඩ් සමය තුළ විශාල මිනිස් ජීවිත ප්‍රමාණයක් බේරා ගැනීමට මෙහි කාර්ය මණ්ඩලයට හැකි වුණා. මේ තුළින් සැලසෙන සේවාව තවදුරටත් පුළුල් කිරීමේ අරමුණින් එය ජාතික රෝහලක් බවට පත් කර ගැනීමේ වෑයමක අප නිරත වනවා.\nNSBM හරිත සරසවිය, ජයවර්ධපුර විශ්වවිද්‍යාලයේ වෛද්‍ය පීඨවලට ආසන්නයේම ඇති ප්‍රධාන රෝහල ලෙස වෛද්‍ය සිසුන්ට ශික්ෂණ රෝහලක් ලෙස භාවිතා කළ හැකි පහසුකම් සහිතව මෙම රෝහල ඉදිරියේදී නවීකරණය කළ හැකි වනු ඇති බවට මා විශ්වාස කරනවා.\"\nවෛද්‍ය උපකරණ පරිත්‍යාග කිරීමට සමගාමීව රෝහලේ ක්‍රියාත්මක වන දුරස්ථ ප්‍රතිකාර ඒකකය (Telemedicine unit), ප්‍රජා ළමා පුනරුත්ථාපන ඒකකය, ප්‍රධාන ශල්‍යාගාරය වෙත ඉදිකිරීමට යෝජිත පිවිසුම් මාර්ග ව්‍යාපෘතිය ඇතුළු අංශ රැසක් ද අමාත්‍යවරයාගේ නිරීක්ෂණයට ලක් වුණා.\nහෝමාගම මූලික රෝහල් වෛද්‍ය අධිකාරී විශේෂඥ වෛද්‍ය ජයරුවන් බණ්ඩාර, හෝමාගම ප්‍රාදේශීය සභාවේ ලේකම් කුමුදුනී ගුණතිලක, රාජ්‍ය ඉංජිනේරු නිර්මාණ නීතිගත සංස්ථාවේ සභාපති කුෂාන් දේවින්ද, පළාත් පාලන ආයතන නියෝජිතයින්, රෝහල් කාර්ය මණ්ඩලය ඇතුළු පිරිසක් මෙම අවස්ථාවට එක්ව සිටියා.",
       "URL": "https://www.hirunews.lk/345636/හෝමාගම-රෝහල-රටටම-ආදර්ශයක්-ප්‍රවාහන-මහාමාර්ග-හා-ජනමාධ්‍ය-ඇමැති-ආචාර්ය-බන්දුල-ගුණවර්ධන-පවසයි",
       "Category": "Local News",
       "Parent URL": "https://www.hirunews.lk/local-news.php?pageID=82"
}