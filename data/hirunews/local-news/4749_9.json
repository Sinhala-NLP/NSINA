{
       "Source": "hirunews",
       "Timestamp": "Saturday, 17 December 2016 - 18:16",
       "Headline": "විමල්ගේ මගහැරීම ගැන පැහැදිලි කිරීමක්",
       "News Content": "ජාතික නිදහස් පෙරමුණේ නායක, පාර්ලිමේන්තු මන්ත්‍රී විමල් වීරවංශ පොලිස් පරීක්ෂණවලට සහය දීම හිතාමතාම ප්‍රමාද කරන බවට පොලිස් මූල්‍ය අපරාධ විමර්ශන කොට්ඨාශය කරන ලද චෝදනාව පදනම් විරහිත බව නිවේදනයක් නිකුත් කරමින් එම පෙරමුණ පවසනවා.\nජාතික නිදහස් පෙරමුණේ නායකයන් සහ හිතුවතුන් පස් දෙනෙකුට එරෙහිව කොටුව මහේස්ත්‍රාත් අධිකරණයේ වාහන අවභාවිතයක් සම්බන්ධයෙන් පොලිස් මූල්‍ය අපරාධ කොට්ඨාශය අධිකරණය හමුවේ නඩු පවරා ඇති බවයි ඔවුන් එමඟින් සඳහන් කර ඇත්තේ.\nඊට අදාළව විමල් වීරවංශ මන්ත්‍රීවරයාගෙන්ද දින 04 ක් ඇතුළත පැය තිහකට ආසන්න කාලයක් ප්‍රශ්න කරමින් ප්‍රකාශ සටහන් කරගෙන ඇති බවයි ජාතික නිදහස් පෙරමුණ පවසන්නේ.\nඑමෙන්ම පක්ෂයේ මහ ලේකම්වරයා ඇතුළු 50 දෙනෙකුගෙන් පමණ ඊට අදාළව වරින්වර ප්‍රකාශ සටහන් කරගෙන තිබෙනවා.\nඅයවැය විවාදය පැවති පසුගිය මාසයේ අතිශය කාර්යබහුලවීම පවා නොතකමින් මෙම පරීක්ෂණයට සහය ලබාදීම සඳහා ඉල් පොහොය දිනයේදීද විමල් වීරවංශ මන්ත්‍රීවරයා පොලිස් මූල්‍ය අපරාධ කොට්ඨාශයට ගොස් ප්‍රකාශ ලබාදුන් බව එම පෙරමුණ නිකුත් කළ නිවේදනය මගින් පෙන්වා දෙනවා.\nඑමෙන්ම, පාර්ලිමේන්තුවේ හෝ වෙනත් අත්‍යවශ්‍ය කටයුත්තක් හේතුවෙන් කලින් යොදාගත් දිනයක් වෙනස් කිරීමට සිදුවුවහොත් ඒ පිළිබඳව නීතිඥවරුන් මාර්ගයෙන් පොලිස් මූල්‍ය අපරාධ කොට්ඨාශය දැනුවත් කර ඇති බවයි ජාතික නිදහස් පෙරමුණ පවසන්නේ.\nඅවසාන වරට මූල්‍ය අපරාධ කොට්ඨාශය හමුවේ පෙනී සිටින ලෙසට මන්ත්‍රීවරයාට දැනුම් දුන් අවස්ථාවේදී ඔහු චීනයේ නිල සංචාරයක නිරතව සිටි බවත්, එය ඔවුන්ට දන්වා තිබූ බව එම නිවේදනයේ වැඩිදුරටත් සදහන්.\nඑවැනි වටපිටාවක් තුළ විමල් වීරවංශ මන්ත්‍රීවරයා අදාළ විමර්ශන කටයුතුවලට සහය ලබානොදෙන බවට පොලිස් මූල්‍ය අපරාධ කොට්ඨාශය ඊයේ අධිකරණයට කරුණු දක්වා සිටි බවයි ජාතික නිදහස් පෙරමුණ සඳහන් කළේ.",
       "URL": "https://www.hirunews.lk/149941/විමල්ගේ-මගහැරීම-ගැන-පැහැදිලි-කිරීමක්",
       "Category": "Local News",
       "Parent URL": "https://www.hirunews.lk/local-news.php?pageID=4749"
}