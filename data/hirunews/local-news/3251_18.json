{
       "Source": "hirunews",
       "Timestamp": "Friday, 12 July 2019 - 19:17",
       "Headline": "මත්කුඩු කිලෝ 60ක් සමග අත්අඩංගුවට ගත් යාත්‍රාව කොළඹට ළගා වෙයි",
       "News Content": "ගාලූ වරායට ආසන්න මුහුදේ දී මත්කුඩු කිලෝග්‍රෑම් 60ක් සමග නාවික හමුදාව භාරයට ගත් විදේශීය යාත්‍රාව මේ වනවිට කොළඹ වරාය වෙත රැගෙනවිත් තිබෙනවා.\nමෙම මත්ද්‍රව්‍ය සහිත යාත්‍රාව පිළිබද නාවික හමුදාවේ මූලික විමර්ශනවලින් අනතුරුව අදාළ මත්ද්‍රව්‍ය තොගය පොලිස් මත්ද්‍රව්‍ය නාශක කාර්යාංශය වෙත භාරදීමට කටයුතු කරන බවයි නාවික හමුදා මාධ්‍ය ප්‍රකාශක ලූතිනන් කමාන්ඩර් ඉසුරු සූරියබණ්ඩාර සඳහන් කළේ.\nපෙරේදා දිනයේ ශ්‍රී ලාංකික සැකකරුවන් සිව් දෙනෙකු සමඟ අත්අඩංගුවට ගත් ධීවර යාත්‍රාව සහ මෙම යාත්‍රාව අතර, සබදතා පවතින බවට මේ වනවිට තොරතුරු අනාවරණ වී ඇති අතර, ඒ ඔස්සේ වැඩිදුර පරීක්ෂණ ක්‍රියාත්මක බව ද නාවික හමුදා මාධ්‍ය ප්‍රකාශකවරයා සදහන් කළා.\nගාලූ වරායට ආසන්න මුහුදේ දී ධජයක් හෝ ලියාපදිංචි සලකුණක් නොතිබූ මෙම යාත්‍රාව ඊයේ අත්අඩංගුවට ගනු ලැබුවේ නාවික හමුදා බුද්ධි අංශයට ලද තොරතුරකට අනුවයි.\nයාත්‍රාව පරීක්ෂා කිරීමේදී ඒ තුළ තිබී මත්කුඩු කිලෝග්‍රෑම් 60ක් සොයා ගැනුණ අතර ඒවා, හෙරොයින් බවට සැක කෙරෙන අතර, එය නිශ්චිතව තහවුරු කිරීම සඳහා රසායනාගාර පරීක්ෂණයක් සිදුකළ යුතු බවයි නාවික හමුදා මාධ්‍ය ප්‍රකාශකවරයා සදහන් කළේ.\nයාත්‍රාවේ සිටි විදේශීය ජාතිකයන් 9 දෙනෙකු ද, මෙහිදී නාවික හමුදාව භාරයට ගෙන ඇති අතර, ඔවුන් කුමන ජාතිකයන් ද යන්න පිළිබදව මෙතෙක් නිශ්චිතව ප්‍රකාශ කළ නොහැකි බව  නාවික හමුදා මාධ්‍ය ප්‍රකාශක ලූතිනන් කමාන්ඩර් ඉසුරු සූරියබණ්ඩාර කියා සිටියා.",
       "URL": "https://www.hirunews.lk/220186/මත්කුඩු-කිලෝ-60ක්-සමග-අත්අඩංගුවට-ගත්-යාත්‍රාව-කොළඹට-ළගා-වෙයි",
       "Category": "Local News",
       "Parent URL": "https://www.hirunews.lk/local-news.php?pageID=3251"
}