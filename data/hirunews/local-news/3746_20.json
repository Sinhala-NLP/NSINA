{
       "Source": "hirunews",
       "Timestamp": "Saturday, 15 September 2018 - 20:54",
       "Headline": "රාජකාරිය පැහැර හැරි ඔස්ටි‍්‍රයාවේ තානාපති ඇතුළු නිලධාරින් 5 දෙනෙකු යළි කැදවයි",
       "News Content": "ඔස්ටි‍්‍රයාවේ තානාපතිනිය ලෙස කටයුතු කළ ප්‍රියානි විජේසේකර ඇතුලූ ජ්‍යෙෂ්ඨ නිලධාරින් පස්දෙනෙකු නැවත මෙරටට කැදවා තිබෙනවා.\nජනාධිපති ලේකම් කාර්යාල ආරංචි මාර්ග සදහන් කළේ රාජකාරි පැහැර හැරීමේ චෝදනා මත මොවුන් සේවා කාලය නිමවීමට පෙර මෙරටට කැදවීමට තීරණය කළ බවයි.\nහිටපු පාර්ලිමේන්තු මහ ලේකම්වරියක වන ප්‍රියානි විජේසේකර ඔස්ටි‍්‍රයාවේ ශ්‍රී ලංකා තානාපතිවරිය ලෙස පත් කරනු ලැබුවේ 2015 වසරේ නොවැම්බර් මාසයේදියි.\nපසුගිය දිනක රාජකාරි අවශ්‍යතාවක් සඳහා ජනාධිපති මෛත්‍රිපාල සිරිසේන ඔස්ටි‍්‍රයානු තානාපතිවරිය සම්බන්ධ කරගැනීමට දැඩි උත්සහයක් ගෙන තිබෙනවා.\nනමුත් එහිදී තානාපතිවරිය හෝ එම කාර්යාලයේ කිසිදු නිලධාරියෙකු පැය ගණනාවක් යනතුරු සම්බන්ධ කරගැනීමට නොහැකිවූ බවයි ජනාධිපති ලේකම් කාර්යාල ආරංචි මාර්ග සඳහන් කළේ.\nමේ සම්බන්ධයෙන් අප විදේශ කටයුතු අමාත්‍යාංශයෙන් කළ විමසීමකදී එහි ප්‍රකාශිකාවක සඳහන් කළේ සේවා දිගු මත ඔස්ටි‍්‍රයානු තානාපති කාර්යාලයේ රැඳී සිටි තානාපතිවරිය ඇතුලූ ජ්‍යෙෂ්ඨ නිලධාරීන් 5 දෙනෙකුගේ සේවය අවසන් කර යළි මෙරටට කැඳවා ඇති බවයි.",
       "URL": "https://www.hirunews.lk/199990/රාජකාරිය-පැහැර-හැරි-ඔස්ටි‍්‍රයාවේ-තානාපති-ඇතුළු-නිලධාරින්-5-දෙනෙකු-යළි-කැදවයි",
       "Category": "Local News",
       "Parent URL": "https://www.hirunews.lk/local-news.php?pageID=3746"
}