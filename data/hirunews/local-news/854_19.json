{
       "Source": "hirunews",
       "Timestamp": "Wednesday, 21 September 2022 - 7:15",
       "Headline": "විදුලි බිල ගැන ත්‍රෛනිකායික මහනාහිමිවරුන්ගෙන් ජනපතිට ලිපියක්",
       "News Content": "ආගමික සිද්ධස්ථාන වෙත මේ තාක්කල් ලබා දී තිබූ සහනශීලි විදුලි ගාස්තු ක්‍රමය පසුගිය අගෝස්තු මාසයේ සිට අහෝසි කිරීමට විදුලිබල හා බලශක්ති අමාත්‍යාංශය කටයුතු කිරීම කණගාටුවට කරුණක් බව ත්‍රෛනිකායික මහා සංඝරත්නය පවසනවා.\nඒ, ජනාධිපති රනිල් වික්‍රමසිංහ වෙත ලිපියක් යොමු කරමින්.\nමහනාහිමිවරුන් පෙන්වා දෙන්නේ, ආගමික සිද්ධස්ථාන වෙතින් ලබාදෙන සමාජ දායකත්වය පිළිබඳ අවධානය යොමුකරමින් විදුලි ගාස්තු සම්බන්ධයෙන් ආගමික සිද්ධස්ථාන සඳහා ක්‍රමවත් සහනශීලි නව විදුලි ගාස්තු ප්‍රතිපත්තියක් සකස් කළ යුතු බවයි.\nරට තුළ උද්ගත ව ඇති ආර්ථික අර්බුදයේ ගැඹුර මනාව අවබෝධකොට ගෙන අරපිරිමැස්මෙන් විදුලිය භාවිත කරන ලෙස විහාරාධිපති ස්වාමින් වහන්සේලා දැනුවත් කර ඇති බව ද එහි දැක්වෙනවා.\nඑසේම ශිෂ්‍ය පිරිස් සහ දායකයන් ද ඒ සඳහා උනන්දු කරවීමට බොහෝ විහාරස්ථාන මඟින් කටයුතු කෙරෙන බවත් අදාළ ලිපියෙන් ජනාධිපතිවරයාට දැන්වීමට යි පියවර ගෙන ඇත්තේ.\nනව විදුලි ගාස්තු සංශෝධනය හේතුවෙන් මේ වන විට බෞද්ධ විහාරස්ථාන, පිරිවෙන් අධ්‍යාපන ආයතන ඇතුළු ආගමික සිද්ධස්ථාන පවත්වාගෙන යාම අතිශයින් දුෂ්කර වී ඇති බව ද මහානාහිමිවරුන් පෙන්වා දෙනවා.\nදැරිය නො හැකි අධික විදුලි ගාස්තු හේතුවෙන් ආගමික සිද්ධස්ථාන පරිපාලන කටයුතු සිදු කරන ආගමික නායකයන් ද දැඩි පීඩනයකට පත්ව ඇති බව ජනාධිපතිවරයාට යොමු කළ ලිපියෙන් දක්වා තිබෙනවා.\nපුනර්ජනනීය බලශක්ති ප්‍රභවයන් වෙත යොමුවෙමින් මෙම අර්බුදය කළමනාකරණය කර ගනිමින් මහජනතාව වෙත සහනශීලි ගාස්තු ක්‍රමයක් යටතේ විදුලිය ලබාදීමට බලශක්ති ක්ෂේත්‍රය නියෝජනය කරන සියලු ම අංශ යුහුසුලු ව කටයුතු කළ යුතු බව විශ්වාස කරන බව ද මහානාහිමිවරුන් යොමු කළ ලිපියේ සඳහන්.\nමහජන මුදල් අවභාවිතය සහ විනාශය වැළැක්වීමට නිසි යාන්ත්‍රණයක් සකස් නො කොට ආර්ථික අර්බුදයේ සමස්ත බර මහජනතාව මත පටවමින් කටයුතු කිරීම අනුමත කළ නො හැකි බව ද එමගින් වැඩිදුරටත් පෙන්වා දී තිබෙනවා.\nඑබැවින් මේ සම්බන්ධයෙන් ජනාධිපතිවරයාගේ කඩිනම් අවධානය යොමු කරනු ඇතැ යි අපේක්ෂා කරන බවයි ලිපිය අවසන් කරමින් ත්‍රෛනිකායික මහානාහිමිවරුන් ප්‍රකාශ කර ඇත්තේ.",
       "URL": "https://www.hirunews.lk/315911/විදුලි-බිල-ගැන-ත්‍රෛනිකායික-මහනාහිමිවරුන්ගෙන්-ජනපතිට-ලිපියක්",
       "Category": "Local News",
       "Parent URL": "https://www.hirunews.lk/local-news.php?pageID=854"
}