{
       "Source": "hirunews",
       "Timestamp": "Saturday, 09 October 2021 - 6:56",
       "Headline": "WHO අනුමත කොවිඩ් එන්නත් ලබාගත් විදෙස් සංචාරකයින්ට ඇමරිකාවේ දොර ඇරේ",
       "News Content": "ලෝක සෞඛ්‍ය සංවිධානය විසින් හදිසි භාවිතය සඳහා අනුමත කළ ඕනෑම කොරෝනා එන්නතක් ලැබූ ජාත්‍යන්තර සංචාරකයින්ට අමෙරිකාවට ඇතුළුවීමට අවස්ථාව හිමිවන බව සී.ඩී.සී. හෙවත් එරට රෝග පාලන හා වැළැක්වීමේ ආයතනය ප්‍රකාශ කළා.\nඅමෙරිකානු සී.ඩී.සී. ආයතනය මගින් අනුමත කළ කොරෝනා එන්නත් ලැබූවන්ටද එලෙස එරටට ඇතුළුවීමට අවස්ථාව හිමිවනු ඇති.\nචීනය, ඉන්දියාව, බ්‍රසීලය සහ යුරෝපීය රටවල් රැසක් ඇතුළු රටවල් 33 කට පනවා තිබූ සංචාරක තහනම ඉවත් කරන බව අමෙරිකාව පසුගිය සැප්තැම්බර් 20 වැනිදා නිවේදනය කළා.\nඒ, පූර්ණ කොරෝනා එන්නත්කරණය ලැබූවන්ටයි.\nඑහෙත් එහිදී අමෙරිකාව විසින් පිළිගන්නා කොරෝනා එන්නත් නිවේදනය කෙරුණේ නැහැ.\nඑය ඉදිරියේදී දැනුම්දෙන බව එහිදී ප්‍රකාශ කෙරුණා. ඒ අනුවයි සී.ඩී.සී. ආයතනය තමන් පිළිගන්නා කොරෝනා එන්නත් ප්‍රකාශයට පත්කර ඇත්තේ.\nඅමෙරිකානු සෞඛ්‍ය බලධාරීන් හෝ ලෝක සෞඛ්‍ය සංවිධානය පිළිගත් කොරෝනා එන්නත් 06 ක් පූර්ණ වශයෙන් ලැබූවන්ට මේ අනුව අමෙරිකාවට ඇතුළුවීමට අවස්ථාව හිමිවනු ඇති.\nඒ අනුව ෆයිසර්, මොඩර්නා, ජැන්සන්, ඔක්ස්ෆර්ඩ් ඇස්ට්‍රාසෙනෙකා, සයිනොෆාම් සහ සිනොවැක් කොරෝනා එන්නත් ලැබූවන්ට අමෙරිකාවේ සංචාර සඳහා අවස්ථාව හිමිවනවා.",
       "URL": "https://www.hirunews.lk/284484/who-අනුමත-කොවිඩ්-එන්නත්-ලබාගත්-විදෙස්-සංචාරකයින්ට-ඇමරිකාවේ-දොර-ඇරේ",
       "Category": "Local News",
       "Parent URL": "https://www.hirunews.lk/local-news.php?pageID=1640"
}