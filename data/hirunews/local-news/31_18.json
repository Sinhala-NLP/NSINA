{
       "Source": "hirunews",
       "Timestamp": "Thursday, 14 September 2023 - 7:39",
       "Headline": "කෝපායි ලැගුම්හලක තිබී සොයාගත් දැරියගේ මරණය ඝාතනයක් - නිදි පෙති පොවා මරා දමා ඇති බවටත් තොරතුරු",
       "News Content": "ලැඟුම්හලක වසා ඇති කාමරයකින් හමු වූ දියණියකගේ මෘත ශරීරය සහ සිහිසුන්ව සිටි කාන්තාව සම්බන්ධව තොරතුරු රැසක් අනාවරණය කර ගැනීමට කෝපායි පොලීසිය සමත් වී තිබෙනවා.\nමියගිය දැරිය අවුරුදු 12ක් වූ පල්ලිය පාර, ත්‍රිකුණාමලය ප්‍රදේශයේ පදිංචිකාරිණියක් බවයි සඳහන් වෙන්නේ.\nකෝපා‍යි ප්‍රදේශයේ තිරණවේලි ප්‍රදේශයේ පිහිටි ලැඟුම්හලක කාමරයක් තුළින් දුඟදක් හමා එන බවට එහි සේවකයෙකු විසින් දැනුම්දුන් තොරතුරකට අනුවයි කෝපායි පොලීසිය විමර්ශන ආරම්භ කර ඇත්තේ.\nඑහිදී දින කිහිපයට පෙර මියගිය දියණියකගේ සහ සිහිසුන් වූ කාන්තාවකගේ සිරුරක් සොයා ගත් අතර එම කාන්තාව ගිලන් රථයකින් යාපනය රෝහලට ඇතුළත් කොට තිබෙනවා.\nසිදුවීම පිළිබඳව විමර්ශණයේදී අනාවරණය වී ඇත්තේ මියගිය දැරිය මෙම කාන්තාවගේ දියණියගේ පළමු විවාහයේ දැරිය බවයි.\nමොවුන් දෙදෙනා පසුගිය 09 වැනිදා මෙම ලැඟුම්හල වෙත පැමිණ ඇති අතර කාන්තාව විසින් ඉන්සියුලින් එන්නතක් ලබා දී,නිදිපෙති 10ක් ලබා දී මෙම දැරිය ඝාතනය කර ඇති බවයි විමර්ශනවලදී අනාවරණය වී ඇත්තේ.\nමෘත ශරීරය මහේස්ත්‍රාත් පරීක්ෂණය සහ පශ්චාත් මරණ පරීක්ෂනය සිදුකර දැරියගේ පියා වෙත භාර දී තිබෙනවා.\nඅපරාධයට සම්බන්ධ වයස අවුරුදු 63ක් වන කාන්තාව අත්අඩංගුවට ගෙන ඇති අතර පොලිස් ආරක්ෂාව යටතේ යාපනය රෝහලේ ප්‍රතිකාර ලබමින් සිටිනවා.\nකෝපායි පොලීසිය වැඩිදුර විමර්ශන සිදුකරනු ලබනවා.",
       "URL": "https://www.hirunews.lk/348192/කෝපායි-ලැගුම්හලක-තිබී-සොයාගත්-දැරියගේ-මරණය-ඝාතනයක්-නිදි-පෙති-පොවා-මරා-දමා-ඇති-බවටත්-තොරතුරු",
       "Category": "Local News",
       "Parent URL": "https://www.hirunews.lk/local-news.php?pageID=31"
}