{
       "Source": "hirunews",
       "Timestamp": "Saturday, 04 September 2021 - 19:24",
       "Headline": "පහන්තුඩාවේ සිද්ධියේ ව්‍යාජ ඡායාරූප ගැන සී.අයි.ඩී. පරීක්ෂණයක් (වීඩියෝ)",
       "News Content": "තම ආත්මගරුත්වය ලොවක් ඉදිරියේ අභියෝගයට ලක්වද්දි කඳුළු මැදින් ඒ වෙනුවෙන් පෙනී සිටින්නට තරුණ යුවළකට සිදුව තිබෙනවා. ඒ ලොව සුපතල පහන්තුඩාව සුන්දර දිය ඇල්ලට ද කළු පැල්ලමක් එක්කළ අසභ්‍ය වීඩියෝ දර්ශන සිද්ධිය කරළියට පැමිණීමත් සමඟයි.\nදෙස් විදෙස් සංචාරකයන්ගේ නොමඳ ආකර්ශනය දිනාගත් බංලගොඩ පහන්තුඩාව දිය ඇල්ල නැරඹීමට පරිසර ලෝලීන් වන කුෂාන් සහ ගයත්‍රි යුවල එක්වන්නේ තවත් පිරිසක් සමඟයි.\nඒ පසුගිය වසරේ දෙසැම්බර් මාසයේදීයි. පැය ගණනාවක් දිය ඇල්ලේ අසිරිය විඳගත් මෙම යුවල සිය සංචාරයේ මතකය ජායාරූපයට ගැනීමට ද අමතක කළේ නැහැ.\nමෙම සංචාරයට මාස 9කට පමණ පසු පහන්තුඩාව දිය ඇල්ල ආශ්‍රිත පරිසරය සමාජ මාධ්‍ය හරහා දැඩි කැලඹීමකට පත්වනවා.\nඒ වෙනත් යුවලක් නිරෝධායන ඇඳිරිනීතිය පවතින සමයේ දිය ඇල්ල සමීපයට ගොස් අසභ්‍ය වීඩියෝ දර්ශණ පෙලක් රූගත කර අන්තර්ජාලයට එක්කිරීම හරහායි.\nතවත් පිරිසක් එම දර්ශණවලට ගයත්‍රිගේ ජායරූපද එක්කරමින් අසභ්‍ය දර්ශනවලට පෙනී සිටියේ මෙම යුවල බවට හුවා දක්වා තිබුණා.\nමේ අතර අසභ්‍ය දර්ශණවලට පෙනී සිටි යුවල පෙරේදා පොලිසිය අත්අඩංගුවට ගැණුනු අතර පසුව පොලිස් ඇප මත මුදාහැරුණා.\nකෙසේ වෙතත් කුෂාන් සහ ගයත්‍රි  යුවල අගතියකට පත්වීම සම්බන්ධයෙන් වහා සොයා බලා විමර්ශණයක් සිදුකරන ලෙස අපරාධ පරීක්ෂණ දෙපාර්තමේන්තුවට උපදෙස් ලබාදුන් බවයි මහජන ආරක්ෂක අමාත්‍ය රියර් අද්මිරාල් ආචාර්ය සරත් වීරසේකර කියා සිටියේ.",
       "URL": "https://www.hirunews.lk/281388/පහන්තුඩාවේ-සිද්ධියේ-ව්‍යාජ-ඡායාරූප-ගැන-සී-අයි-ඩී-පරීක්ෂණයක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1711"
}