{
       "Source": "hirunews",
       "Timestamp": "Thursday, 11 August 2022 - 20:15",
       "Headline": "ඇසළ පෙරහර උත්කර්ෂවත් කරන දෑල ඇතුන්",
       "News Content": "පෙර වර්ෂවල මෙන්ම මෙවරත් බොහෝ දෙනාගේ වැඩි අවධානයක් හිමිවන්නේ, අවසන් රන්දෝළි පෙරහරේ ඇත් පන්තියට බව නොරහසක්.\nදළදා පෙරහර නරඹන සියලු දෙනා නොඉවසිල්ලෙන් බලා සිටින්නේ, පෙරහර කරඬුව වඩමවන මඟුල් ඇතා සහ දෑලේ ඇතුන් දෙදෙනා දැකබලා ගැනීම සඳහා යි.\nමෙවර පෙරහර මංගල්‍යයේ දී දෑලේ ඇතුන් ලෙස ගමන් කිරීමේ වාසනාව උදාකරගත්තේ, මියන් රාජා සහ බුරුම රාජා යි.\nසුදු ඇතා ලෙස සුරතල් නමින් හඳුන්වන මියන් රාජා සහ කළු ඇතා ලෙස සුරතල් නමින් හඳුන්වන බුරුම රාජා ශ්‍රී දළදා මාළිගාවේ ඇත් පන්තියට එක් වී ඇත්තේ 2007 වසරේ දී යි.\nඉන්දිරාජා මෙවර පෙරහර මංගල්‍යයේ වැඩි ම වාරයක් පෙරහර කරඬුව වැඩම වීමේ වාසනාව උදාකරගත් පින්වන්තයා බවට පත්ව තිබෙනවා.\n46 හැවිරිදි මේ තේජවන්ත දළ ඇතා ශ්‍රී දළදා මාළිගාවේ ඇත් පන්තියට ඉන්දියාවෙන් ප්‍රදානයක් ලෙස ලබාදෙන්නේ, 1988 වසරේ දී එවක ඉන්දීය අග්‍රාමාත්‍ය රජීව් ගාන්ධි විසිනු යි.\nඉන්දිරාජා ශ්‍රී දළදා මාළිගාවේ රාජා හස්තියාට පසු පෙරහර කරඬුව වැඩිම වාරයක් වැඩම වූ ශ්‍රී දළදා මාළිගාවේ ඇත් පන්තියට අයත් දළ ඇතා වීමත් විශේෂත්වයක්.\nඉන්දි රාජාට පසු පෙරහර කරඬුව වැඩම වීම සඳහා වැඩිම සුදුසුකම් ඇති දළ ඇතුන් දෙනෙකු සිටින අතර ඒ සිංහ රාජා සහ කන්ඩුල යි.\nඉන් ශ්‍රී දළදා මාළිගාවේ ඇත් පන්තිය සතු සිංහ රාජා ද මෙවර පෙරහර මංගල්‍යයේ පළමු කුඹල් පෙරහර ඇතුළු පෙරහර කිහිපයකම කරඬුව වැඩම වූවා.",
       "URL": "https://www.hirunews.lk/312498/ඇසළ-පෙරහර-උත්කර්ෂවත්-කරන-දෑල-ඇතුන්",
       "Category": "Local News",
       "Parent URL": "https://www.hirunews.lk/local-news.php?pageID=948"
}