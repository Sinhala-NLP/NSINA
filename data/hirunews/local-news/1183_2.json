{
       "Source": "hirunews",
       "Timestamp": "Sunday, 08 May 2022 - 16:09",
       "Headline": "රාජකාරිය පැහැර හැරිය කොස්තාපල්වරයාගේ වැඩ තහනම් (වීඩියෝ)",
       "News Content": "කඩුවෙල මහේස්ත්‍රාත් චානිමා විජේබණ්ඩාරගේ නිල නිවසේ ආරක්ෂාවට යොදවා සිටි පොලිස් කොස්තාපල්වරයාගේ වැඩ තහනම් කර තිබෙනවා.\nඒ, පසුගිය 5 වන දා මහේස්ත්‍රාත්වරිය අධිකරණ කටයුතු සදහා නිවසින් පිටත්ව ගිය පසු එහි ආරක්ෂාවට සිටි එම කොස්තාපල්වරයා කිසිදු ජ්‍යෙෂ්ඨ නිලධාරියෙකුගේ අවසරයකින් සහ දැනුම් දීමකින් තොරව රාජකාරී ස්ථානයෙන් බැහැරව යාමෙන් රාජකාරිය පැහැර හැරීම හේතුවෙන්.\nකඩුවෙල මහේස්ත්‍රාත්වරියගේ ආරක්ෂාව ඉවත් කර ඇති බවට අධිකරණ සේවා සංගමය ද ඊයේ පොලිස්පතිවරයා වෙත ලිපියක් යොමු කරමින් ඒ පිළිබද සිය අප්‍රසාදය පළකර තිබුණා.\nමේ සම්බන්ධයෙන් සොයා බලා වාර්තා කරන ලෙස පොලිස්පතිවරයා විසින් බස්නාහිර පළාත භාර ජ්‍යෙෂ්ඨ නියෝජ්‍ය පොලිස්පතිවරයා වෙත දැනුම් දී තිබූ අතර ඒ අනුව පොලිස් විශේෂ විමර්ශන ඒකකය විමර්ශනයක් සිදු කරනු ලැබුවා.\nඑමෙන්ම, අධිකරණවල සහ විනිශ්චකාරවරුන්ගේ ආරක්ෂාව සම්බන්ධයෙන් මෙතෙක් නිකුත් කර ඇති චක්‍රලේඛ යළි සලකා බලා කාලීන සංශෝධන ඇත්නම් ඒ පිළිබද නිර්දේශ යොමු කිරීම සඳහා පොලිස්පතිවරයා, පරිපාලන කටයුතු භාර ජ්‍යෙෂ්ඨ නියෝජ්‍ය පොලිස්පතිවරයාගේ ප්‍රධානත්වයෙන් 6 දෙනෙකුගෙන් යුත් කමිටුවක් ද පත් කර ඇති බවයි පොලිස් මාධ්‍ය ප්‍රකාශකවරයා කියා සිටියේ.\nමේ අතර, කඩුවෙල මහේස්ත්‍රාත්වරිය ඇතුළු සියළු විනිශ්චකාරවරුන්ගේ ආරක්ෂාව තර කරන ලෙස ඊයේ අග්‍රාමාත්‍ය මහින්ද රාජපක්ෂ ද පොලිස්පතිවරයාට උපදෙස් ලබාදුන්නා.\nඒ, කඩුවෙල මහේස්ත්‍රාත්වරියගේ නිල නිවසේ ආරක්ෂාව ඉවත් කිරීම සම්බන්ධයෙන් අධිකරණ සේවා සංගමය සහ යුක්තිය උදෙසා නීතිඥයෝ සංවිධානය අග්‍රාමාත්‍යවරයාගේ අවධානයට යොමු කිරීමෙන් අනතුරුවයි.",
       "URL": "https://www.hirunews.lk/303850/රාජකාරිය-පැහැර-හැරිය-කොස්තාපල්වරයාගේ-වැඩ-තහනම්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1183"
}