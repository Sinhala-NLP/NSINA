{
       "Source": "hirunews",
       "Timestamp": "Thursday, 09 June 2016 - 11:24",
       "Headline": "ධම්මාලෝක හිමියන්ට එරෙහි මහේස්ත්‍රාත් අධිකරණ නඩුව අහවර කරයි",
       "News Content": "බලපත්‍ර නොමැතිව අලි පැටවෙකු ළඟ තබාගැනීම සම්බන්ධයෙන් පූජ්‍ය උඩුවේ ධම්මාලෝක හිමියන්ට එරෙහිව කොළඹ මහේස්ත්‍රාත්  අධිකරණයේ පවරා තිබූ නඩුව අවසන් කිරීමට කොළඹ අතිරේක මහේස්ත්‍රාත් නිශාන්ත පීරිස් අද නියෝග කළා.\nඒ, ධම්මාලෝක හිමියන්ට එරෙහිව මෙම සිද්ධියට අදාළව කොළඹ මහාධිකරණය හමුවේ නඩු පවරා ඇති බැවින්.\nමහේස්ත්‍රාත් අධිකරණයේ පැවති නඩුව අද පෙරවරුවේ කැඳවූ අවස්ථාවේදී අපරාධ පරීක්ෂණ දෙපාර්තමේන්තුව දැනුම් දුන්නේ බලපත්‍ර නොමැතිව අලි පැටවෙකු ළඟ තබාගැනීමේ සිද්ධියට චෝදනා එල්ලවූ උඩුවේ ධම්මාලෝක හිමියන්ට එරෙහිව නීතිපතිවරයා  කොළඹ මහාධිකරණය හමුවේ නඩු පවරා ඇති බවයි.\nකරුණු සළකා බැලූ අතිරේක මහේස්ත්‍රාත් නිශාන්ත පීරිස් මහේස්ත්‍රාත් අධිකරණයේ පැවති නඩු කටයුතු අවසන් කරන බවත්, මහාධිකරණයෙන් සිතාසි ලද විට එහි පෙනී සිටින ලෙසටත් සැකකාර  ධම්මාලෝක හිමියන්ට දැනුම්දුන්නා.\nකිරුලපන - පොල්හේන්ගොඩ ඇලන් මැතිණියාරාමයේදී බලපත්‍ර නොමැතිව රදවා ගෙන සිටි අලි පැටවෙකු වනජීවි නිලධාරීන් සොයාගත්තේ පසුගිය ජනවාරි මස 28 වැනිදායි.\nපසුව එම සිද්ධියට පූජ්‍ය උඩුවේ ධම්මාලෝක හිමියන් මාර්තු මස 09 වැනිදා අත්අඩංගුවට ගෙන පසුව ඇප මත මුදාහරිනු ලැබුවා.\nඅදාළ සිද්ධියට නීතිපතිවරයා විසින් මහාධිකරණය හමුවේ පවරා ඇති නඩුවට මේ මස 20 වනදා පෙනී සිටින ලෙස පූජ්‍ය උඩුවේ ධම්මාලෝක හිිමියන්ට මේ වනවිටත් සිතාසි නිකුත් කර තිබෙනවා.",
       "URL": "https://www.hirunews.lk/135117/ධම්මාලෝක-හිමියන්ට-එරෙහි-මහේස්ත්‍රාත්-අධිකරණ-නඩුව-අහවර-කරයි",
       "Category": "Local News",
       "Parent URL": "https://www.hirunews.lk/local-news.php?pageID=5013"
}