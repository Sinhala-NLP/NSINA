{
       "Source": "hirunews",
       "Timestamp": "Saturday, 25 December 2021 - 19:40",
       "Headline": "බදුල්ලේ තරුණයාගේ ඝාතන සැකකරුවන් රිමාන්ඩ් (වීඩියෝ)",
       "News Content": "බදුල්ල - කරුණාපුර ප්‍රදේශයේ ඇති වූ පවුල් ආරවුලක් අතරතුර 25 හැවිරිදි තරුණයෙකු ඝාතනයට ලක්වීමේ සිද්ධිය සම්බන්ධයෙන් අත්අඩංගුවට ගත් සැකකරුවන් 5 දෙනා ලබන මස 03 වනදා තෙක් රක්ෂිත බන්ධනාගාරගත කර තිබෙනවා.\nඒ, ඔවුන් අද (25) බදුල්ල මහේස්ත්‍රාත්වරයා වෙත ඉදිරිපත් කළ අවස්ථාවේදීයි.\nමෙම ඝාතනය සිදුව තිබුණේ ඊයේ (24) පස්වරුවේදීයි.\nපොලීසිය සඳහන් කළේ මියගිය තරුණයා මත්ද්‍රව්‍යවලට දැඩිලෙස ඇබ්බැහි වූ පුද්ගලයෙකු බවටද අනාවරණය වී ඇති බවයි.\nවිවිධ සිද්ධීන් සම්බන්ධයෙන් ඔහු වරින් වර අත්අඩංගුවට පත්වූ අයෙක්.\nවිවාහකයෙකු වන ඔහු ප්‍රදේශයේ 21 හැවිරිදි තරුණියක පැහැරගෙන ගොස් මෑතකදී යළි විවාහ වී තිබුණා.\nපසුව ඇයගේ දේපල තමන්ට පවරාදෙන ලෙස බල කර ඇති අතර, එය මුල්කරගෙනයි එම තරුණියගේ පියා සහ ඔහු අතර ගැටුමක් හටගෙන තිබුණේ.\nඔවුන් නිවසේ භාණ්ඩවලින් එකිනෙකාට පහර දෙමින් සිටින අතරතුර ඇයගේ පියා මියගිය පුද්ගලයාට පිත්තල පහනකින් පහරදීම හේතුවෙන් ඇති වූ බරපතළ තුවාල හේතුවෙන් තරුණයා ජීවිතක්ෂයට පත්ව තිබූ බවයි පොලිසිය පැවසුවේ.\nපසුව තරුණයාගේ මව පොලීසිය ඉදිරිපිටට පැමිණ නොසන්සුන්කාරී ලෙස හැසිරීමත් සමඟ ඊයේ රාත්‍රියේ බදුල්ල පොලිස් ස්ථානය ඉදිරිපිට උණුසුම් තත්ත්වයක් ද ඇති වුණා.",
       "URL": "https://www.hirunews.lk/292120/බදුල්ලේ-තරුණයාගේ-ඝාතන-සැකකරුවන්-රිමාන්ඩ්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1470"
}