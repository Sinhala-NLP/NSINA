{
       "Source": "hirunews",
       "Timestamp": "Friday, 02 April 2021 - 10:46",
       "Headline": "මාරක රිය අනතුරු දහයක් මිනිස් ජීවිත 12ක් බිළිගනී (වීඩියෝ)",
       "News Content": "ඊයේ ( 01) දිවයින පුරා සිදුවු මාරක රිය අනතුරු හේතුවෙන් මිනිස් ජීවිත 12 ක් අහිමි වී ඇති බව පොලිස් මාධ්‍ය ප්‍රකාශක නියෝජ්‍ය පොලිස්පති අජිත් රෝහණමහතා පවසනවා.\nමෙම අනතුරුවලින් මාර්ගයේ ගමන් ගත්  පදිකයින් පස්දෙනෙක් ලොරියක ගමන් ගත් පුද්ගලයෙක් ත්‍රීරෝද රථ වල ගමන් ගත් පුද්ගලයින් සිව්දෙනෙක් සහ යතුරුපැදිකරුවන් දෙදෙනකුගේ ජීවිත අහිමි වුණා.\nඑමෙන්ම කාන්තාවන් තිදෙනකු මරණයට පත් කරමින් තවත් පුද්ගලයකුට බරපතළ  තුවාල සිදු කරමින් ඊයේ නුවරඑළිය හග්ගල ප්‍රදේශයේදී අනතුරක් සිදු කර පළාගිය කන්ටේනර රථයේ රියදුරා  මෙතෙක් අත්අඩංගුවට ගැනීමට හැකි වී නැහැ.\nමෙම කන්ටේනර රථය කඳාන ප්‍රදේශයේ පෞද්ගලික කර්මාන්ත ශාලාවට අයත් එකක්  බවටයි තොරතුරු වාර්තා වී ඇත්තේ.\nඅදාළ අනතුර සම්බන්ධයෙන් පරීක්ෂණ කරන නුවරඑළිය පොලිසිය වාර්තා කරන්නේ මෙම රියදුරා අදාළ සමාගමට ලබාදී ඇති ජීව දත්ත තොරතුරු ද ව්‍යාජ ඒවා බවයි.\nමෙම රියදුරා මෙම ආයතනයට ලබාදී ඇති ලිපිනය ව්‍යාජ එකක් බවත් හෙළිවී තිබෙනවා.\nකරුණු මෙසේ හෙයින් ආයතන වලට රියැදුරන් ඇතුළු සේවකයන් බඳවා ගැනීමේදී ඔවුන්ගේ ජීව දත්ත තොරතුරු පිළිබඳව වඩාත් සැලකිලිමත් වන ලෙස පොලිස් මාධ්‍ය ප්‍රකාශක නියෝජ්‍ය පොලිස්පති අජිත් රෝහන මහතා පවසනවා.\nඑමෙන්ම පසුගිය වාර්තා සංසන්දනය කර බැලීමේදී වසරේ අනතුරු වැඩිම කාල සීමාව අප්‍රේල් මාසයේ දහවෙනිදාත් විසිවෙනිදාත් අතර වන නිසා මෙම කාලය තුළ වඩාත් සැලකිල්ලෙන් රිය පැදවීම සහ මහමඟ ගමන් කිරීම සිදුකළ යුතු බවටයි  මාධ්‍ය ප්‍රකාශකවරයා වැඩිදුරටත් සඳහන් කරන්නේ.",
       "URL": "https://www.hirunews.lk/267283/මාරක-රිය-අනතුරු-දහයක්-මිනිස්-ජීවිත-12ක්-බිළිගනී-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2046"
}