{
       "Source": "hirunews",
       "Timestamp": "Saturday, 28 April 2018 - 12:54",
       "Headline": "තේ අර්බුදය විසදන්න, ජපානය වෙත රාජ්‍ය තාන්ත්‍රික ඉල්ලීමක්",
       "News Content": "ජපානයට අපනයනය කරන මෙරට තේ සම්බන්ධයෙන් හටගෙන ඇති ගැටළුකාරී තත්ත්වය පිළිබඳව ජපාන රජයෙන් රාජතාන්ත්‍රික ඉල්ලීමක් සිදුකිරීමට වැවිලි කර්මාන්ත අමාත්‍යාංශය අපේක්ෂා කරනවා.\nමෙරට තේවල අඩංගු එම්.සී.පී.ඒ. නැමති රසායනිකයේ අවම අවශේෂ අගය සංශෝධනය කරන ලෙස එම ඉල්ලීම ඉදිරිපත් කිරීමට බලාපොරොත්තු වන බවයි ශ්‍රී ලංකා තේ පර්යේෂණායතනයේ සභාපති ජයන්ත ගවරම්මාන හිරු ප්‍රවෘත්ති අංශයට සඳහන්කළේ.\nඊට අදාළව ලබන 1 වනදා වැවිලි කර්මාන්ත අමාත්‍යාංශ ලේකම්වරයාගේ ප්‍රධානත්වයෙන් විශේෂ සාකච්ඡාවක් සිදුකරන බවද සභාපතිවරයා කියා සිටියා.\nප්‍රමිතියට වඩා වැඩි රසායනික ද්‍රව්‍ය ප්‍රමාණයක් අඩංගුවීම හේතුවෙන් මෙරටින් අපනයනය කළ රුපියල් බිලියනයක පමණ වටිනාකමක් සහිත තේ තොගයක් ප්‍රතික්ෂේප කිරීමට ජපානය කටයුතු කර තිබුණා.\nඒ, එරට ප්‍රමිතීන් ඉක්මවා එම්.සී.පී.ඒ. රසායනිකය ශ්‍රී ලංකා තේවල අඩංගුවීම හේතුවෙන්.\nමේ සම්බන්ධයෙන් ජනාධිපතිවරයා සමඟ සාකච්ඡා කර තීරණයක් ගන්නා බව වැවිලි කර්මාන්ත අමාත්‍ය නවීන් දිසානායකද සඳහන් කළා.",
       "URL": "https://www.hirunews.lk/189470/තේ-අර්බුදය-විසදන්න-ජපානය-වෙත-රාජ්‍ය-තාන්ත්‍රික-ඉල්ලීමක්",
       "Category": "Local News",
       "Parent URL": "https://www.hirunews.lk/local-news.php?pageID=3970"
}