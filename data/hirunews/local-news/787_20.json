{
       "Source": "hirunews",
       "Timestamp": "Friday, 21 October 2022 - 17:59",
       "Headline": "සංචාරක කර්මාන්තයේ ගැටලු කඩිනමින් නිරාකරණයට ජනපතිගෙන් නිලධාරීන්ට උපදෙස්",
       "News Content": "සංචාරක කර්මාන්තය ප්‍රවර්ධනය කරමින් 2023 අපේක්ෂිත ඉලක්ක සපුරා ගැනීමට කඩිනම් වැඩපිළිවෙළක් ඔස්සේ කටයුතු කරන ලෙස ජනාධිපති රනිල් වික්‍රමසිංහ නිලධාරීන්ට උපදෙස් ලබාදී තිබෙනවා.\nජනාධිපතිවරයා මෙම උපදෙස් ලබා දුන්නේ සංචාරක ක්ෂේත්‍රයේ මතුව ඇති ගැටලු සහ එහි ප්‍රවර්ධනයට ගත යුතු පියවර පිළිබඳ සොයා බැලීමට ඊයේ (20) පස්වරුවේ ජනාධිපති කාර්යාලයේ පැවති සාකච්ඡාවේදී යි.\n2023 වසර වන විට සංචාරකයන් අටලක්ෂ පනස්දහසක් මෙරටට ගෙන්වා ගැනීමට අපේක්ෂා කරන බවත්, එම සංචාරකයන්ට අවශ්‍ය පහසුකම් පුළුල් කිරීම තුළින් ඉදිරියේ දී මෙරටට පැමිණෙන සංචාරකයන් සංඛ්‍යාව ක්‍රමයෙන් ඉහළ නංවා ගත හැකි බවත් ජනාධිපතිවරයා පෙන්වා දෙනු ලැබුවා.\nවිදේශීය ප්‍රවර්ධන කටයුතු සඳහා අරමුදල් ප්‍රේෂණය කිරීම, ශ්‍රී ලංකාව පිළිබඳ පවතින සෘණාත්මක ආකල්ප තුරන් කිරීම සඳහා ගත යුතු පියවර සහ සංචාරක කර්මාන්තයට එල්ල වී ඇති බලපෑම් පිළිබඳ මෙහිදී පුළුල් ලෙස සාකච්ඡාවට ලක් වූ බවයි ජනාධිපති මාධ්‍ය අංශය කියාසිටියේ.\nවිදේශීය ගුවන් යානා ගොඩබැස්වීමේ දී අය කෙරෙන ඉහළ ගාස්තු හේතුවෙන් සංචාරක කර්මාන්තයට අයහපත් බලපැමක් එල්ල වී ඇති බව මෙහිදී නිලධාරීන් පෙන්වා දුන් අතර ඒ පිළිබඳ සොයා බලා එම ගැටලුව විසඳීමට කඩිනම් ක්‍රමවේදයක් සකස් කරන ලෙසට ජනාධිපතිවරයා ජාතික ආරක්ෂාව පිළිබඳ ජනාධිපති ජ්‍යෙෂ්ඨ උපදේශක සහ ජනාධිපති කාර්ය මණ්ඩල ප්‍රධානී සාගල රත්නායකර උපදෙස් දී තිබෙනවා.\nමෙහිදී අමාත්‍ය හරීන් ප්‍රනාන්දු මහතා සඳහන් කළේ මෙරටට පැමිණෙන සංචාරකයන් සඳහා ඔවුන්ගේ සමස්ත සංචාරය ආවරණ කෙරෙන ජංගම දුරකථන යෙදවුමක් (Mobile App) 2023 ජනවාරි මාසයේ සිට හඳුන්වාදීමට සංචාරක අමාත්‍යාංශය පියවර ගන්නා බවයි.\nබොහෝ සංචාරක හෝටල් රාත්‍රී 10 වන විට වසා දැමීම සංචාරක කර්මාන්තයේ ප්‍රවර්ධනයට බාධාවක් වන බැවින් ගැසට් නිවේදනයක් මගින් සංචාරක කලාප නම් කිරීමට පියවර ගන්නා ලෙස ද අමාත්‍යවරයා ජනාධිපති රනිල් වික්‍රමසිංහ මහතාගෙන් ඉල්ලා තිබෙනවා.\nඉන්දියානු සිනමා පට මෙරටදී රූගත කිරීම සඳහා පහසුකම් සලසාදීම තුළින් සංචාරක කර්මාන්තයට ලබාගත හැකි ප්‍රතිලාභ පිළිබඳව ද මෙහිදී අවධානය යොමු වුණා.\nකීර්තිනාමයක් දිනාගත් පාපැදි ශූරයන්ගේ සහභාගීත්වයෙන් පේදුරු තුඩුවේ සිට දෙවුන්දර තුඩුව දක්වා පාපැදි සවාරියක් සංවිධානය කිරීම, Visit Sri Lanka වැඩසටහන ඇතුළු සංචාරක කර්මාන්තයේ ප්‍රවර්ධනය වෙනුවෙන් අමාත්‍යාංශය ක්‍රියාවට නංවා ඇති වැඩසටහන් රැසක් පිළිබඳව මෙහිදී ජනාධිපතිවරයා දැනුවත් කර තිබෙනවා.",
       "URL": "https://www.hirunews.lk/318484/සංචාරක-කර්මාන්තයේ-ගැටලු-කඩිනමින්-නිරාකරණයට-ජනපතිගෙන්-නිලධාරීන්ට-උපදෙස්",
       "Category": "Local News",
       "Parent URL": "https://www.hirunews.lk/local-news.php?pageID=787"
}