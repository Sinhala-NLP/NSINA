{
       "Source": "hirunews",
       "Timestamp": "Saturday, 09 January 2021 - 8:11",
       "Headline": "යළි අත්අඩංගුවට ගැනුනු ETI හිටපු අධ්‍යක්ෂ මණ්ඩලය අද අධිකරණයට",
       "News Content": "ETI ආයතනයේ සිදුවූ මුල්‍ය වංචා සම්බන්ධයෙන් අත්අඩංගුවට ගත් එම ආයතනයේ හිටපු අධ්‍යක්ෂ මණ්ඩල සාමාජිකයින් සිව්දෙනා අද (09) කොළඹ ප්‍රධාන මහේස්ත්‍රාත් අධිකරණය වෙත ඉදිරිපත් කිරීමට නියමිත බව පොලිස් මාධ්‍ය ප්‍රකාශක නියෝජ්‍ය පොලිස්පති අජිත් රෝහණ සඳහන් කළා.\nමෙලෙස අත්අඩංගුවට ගැනුනේ ඊ.ටී.අයි. හිටපු අධ්‍යක්ෂක මණ්ඩලය වන ජීවක එදිරිසිංහ, අසංක එදිරිසිංහ, දීපා එදිරිසිංහ සහ නාලක එදිරිසිංහයි.\nඊයේ නීතිපතිවරයා ලබාදුන් උපදෙස් මත මෙම අත්අඩංගුවට ගැනීම සිදුකළ බවයි පොලිස් මාධ්‍ය ප්‍රකාශකවරයා කියා සිටියේ.\nඊ.ටී.අයි. සහ ස්වර්ණමහල් ෆයිනෑන්ෂියල් ආයතනවල සිදු වූ බව කියන රුපියල් බිලියන 13.7ක මූල්‍ය අක්‍රමිකතාවක් සම්බන්ධයෙන් ජීවක එදිරිසිංහ, අසංක එදිරිසිංහ සහ දීපා එදිරිසිංහ පසුගිය 05 වැනිදා අත්අඩංගුවට ගත් අතර, ඊට පසුදින නාලක එදිරිසිංහ අපරාධ පරීක්ෂණ දෙපාර්තමේන්තුවට භාරවීමෙන් අනතුරුව අත්අඩංගුවට ගැනුණා.\nපසුව මොවුන් කොටුව මහේස්ත්‍රාත් අධිකරණයට ඉදිරිපත් කිරීමෙන් අනතුරුව ඇප මත මුදා හැරුණේ පසුගිය 07 වන දායි.\nඑහිදී ඔවුන්ට ඇප ලබා දීමට නීතිපති දෙපාර්තමේන්තුව දැඩි ලෙස විරෝධය පළ කළ නමුත් මහේස්ත්‍රාත්වරයා නියෝග කළේ, එක් අයෙකුට රුපියල් මිලියන දෙක බැගින් වූ ශරීර ඇප මත සැකකරුවන් සිව්දෙනා මුදාහරින ලෙසටයි.\nඑම නියෝගය ප්‍රකාශයට පත් කිරීමෙන් පසු අධිකරණය ඉදිරිපිට රැස්ව සිටි ඊ.ටී.අයි. තැන්පත්කරුවන් නොසන්සුන්කාරී අයුරින් හැසිරුණා.",
       "URL": "https://www.hirunews.lk/259211/යළි-අත්අඩංගුවට-ගැනුනු-eti-හිටපු-අධ්‍යක්ෂ-මණ්ඩලය-අද-අධිකරණයට",
       "Category": "Local News",
       "Parent URL": "https://www.hirunews.lk/local-news.php?pageID=2223"
}