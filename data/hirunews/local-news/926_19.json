{
       "Source": "hirunews",
       "Timestamp": "Saturday, 20 August 2022 - 14:05",
       "Headline": "අවුරුදු 2ට අඩු දරුවන් සිටින මව්වරුන්ට විදේශ රැකියා සඳහා යොමුවීමට අවසර නැහැ",
       "News Content": "වයස අවුරුදු 2ට අඩු දරුවන් සිටින මව්වරුන්ට විදේශ රැකියා සඳහා යොමුවීමට අවසරය ලබා නොදීමට අදාල චක්‍රලේඛය නිකුත් කර තිබෙනවා. ඒ පසුගිය ජුනි මස 27 වනදා අමාත්‍ය මණ්ඩලයේදී ගත් තීරණයක් අනුවයි.\nකෙසේ වෙතත් රැකියා සදහා විදේශගතවීම මීට පෙර තහනම් කර තිබුණේ වයස අවුරුදු 05ට අඩු දරුවන් සිටින මව්වරුන්ටයි.\nදරුවන් සිටින මවක් විදේශ රැකියා සදහා යොමු වීමේදී පවුල් පසුබිම් වාර්තාවක් ඉදිරිපත් කළ යුතු අතර එහිදී වයස අවුරුදු 05ට වැඩි දරුවන් සිටින අවස්ථාවලදී ඔවුන්ගේ රැකවරණයට නිවෙස් පාදක වැඩ පිළිවෙලක් සකස් කිරීමෙන් අනතුරුවයි විදේශ රැකියා සදහා පිටත් වීමට අවස්ථාව සලසා දී තිබුණේ.\nඑහෙත් අවුරුදු 05ට අඩු දරුවන් සිටින මව්වරුන් ගෘහ සේවිකාවන් ලෙස විදෙස් ගතවීමේදී පවුල් පසුබිම් වාර්තාවක් ලබාදීම අනිවාර්ය කරමින් පනවා තිබූ නීතිය සංශෝධනය කිරීමට පසුගිය ජුනි 27 වනදා කැබිනට් අනුමැතිය හිමිවුණා.\nඒ අනුවයි, නව සංශෝධනවලට අදාළ චක්‍රලේකය නිකුත් කර ඇත්තේ.\nඑම සංශෝධනවලට අනුව අවුරුදු 2 හෝ ඊට වැඩි දරුවන් සිටින මව්වරුන් විදෙස් ගතවීමේදී දරුවන්ගේ ආරක්ෂාව සම්බන්ධයෙන් සහ අධ්‍යාපනය සැලසීමට ගෙන ඇති පියවර පිලිබඳව දිවුරුම් ප්‍රකාශයක් ග්‍රාම නිලධාරිවරයාට හෝ ප්‍රාදේශීය ලේකම් කාර්යාලයට ලබාදිය යුතු බව නව චක්‍රලේඛයේ සදහන්.\nඑම චක්‍රලේඛය ඊයේ දිනයේ සිට ක්‍රියාත්මක බවයි විදෙස් සේවා නියුක්ති කාර්යාංශය සඳහන් කළේ.\nමේ අතර අධිකරණ හරහා රැකවරන නිවාසවලට යොමුකරන ළමයින්ගේ සංඛ්‍යාව සියයට 48ක් දක්වා ඉහළගොස් ඇති බව සමස්ත ලංකා පරිවාස නිලධාරීන්ගේ සංගමය පවසනවා.\nඑහි මාධ්‍ය ප්‍රකාශක ඒ.එච්.එම්. ජයසිංහ සදහන් කළේ මීට වසර 10කට පෙර අධිකරණය මගින් ළමා නිවාසගත කරන ළමයින්ගේ සංඛ්‍යාව සියයට 15ක මට්ටමේ පැවති බවයි.\nඑමෙන්ම ළමා නිවාසවල දරුවන්ට දැනට ලබා දෙන නඩත්තු මුදල ප්‍රමාණවත් නොවන බවද ඔහු කියා සිටියා.",
       "URL": "https://www.hirunews.lk/313276/අවුරුදු-2ට-අඩු-දරුවන්-සිටින-මව්වරුන්ට-විදේශ-රැකියා-සඳහා-යොමුවීමට-අවසර-නැහැ",
       "Category": "Local News",
       "Parent URL": "https://www.hirunews.lk/local-news.php?pageID=926"
}