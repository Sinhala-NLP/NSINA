{
       "Source": "hirunews",
       "Timestamp": "Monday, 02 November 2020 - 13:51",
       "Headline": "මව නැති සොවින් මිය ගිය දරුවා ගැන, මහජන සෞඛ්‍ය පරීක්ෂකවරුන්ට එල්ල වූ චෝදනාවලට පිළිතුරු (වීඩියෝ)",
       "News Content": "හෝමාගම ප්‍රදේශයේ මවක කොවිඩ් රෝග ලක්ෂණ හේතුවෙන් රෝහල්ගත කළ පසු ඇගේ පුත්‍රයා සිය දිවි හානි කරගැනීමේ පුවතක් පසුගියදා හිරු ප්‍රවෘත්ති මගින් විකාශනය කළා.\nකෙසේ වෙතත් මහජන සෞඛ්‍ය පරීක්ෂකවරුන් එහිදී නිසි පරිදි කටයුතු කර ඇති බවයි එම සංගමයේ සභාපති උපුල් රෝහණ මහතා පවසන්නේ.\nකොවිඩ් 19 වෛරසයට අදාළ රෝග ලක්ෂණ පෙන්නුම් කිරීම හේතුවෙන් හෝමාගම, දොළහේන, හරිත පෙදෙසේ කාන්තාවක් මහජන සෞඛ්‍ය පරීක්ෂක විසින් රෝහල් ගත කිරීමෙන් අනතුරුව ඇගේ විශේෂ අවශ්‍යතා සහිත දරුවා සිය දිවි හානි කරගැනීමේ පුවතක් වාර්තා වුණේ පසුගිය 31 වැනිදා.\nමහරගම ප්‍රදේශයේ මාළු වෙළඳ පොළකින් මාළු මිලදී ගෙන ඇති අතර අනතුරුව ඇයට කොවිඩ් 19 රෝග ලක්ෂණ පෙන්නුම් කිරීම හේතුවෙනුයි මහජන සෞඛ්‍ය පරීක්ෂකවරුන් විසින් ඇයව කළුබෝවිල ශික්ෂණ රෝහල වෙත ඇතුළත් කිරීමට පියවර ගෙන තිබුණේ.\nඅදාළ කාන්තාවට විශේෂ අවශ්‍යතා සහිත අවුරුදු 25ක පුතෙකු සිට ඇති අතර නිවසේ ජීවත්ව ඇත්තේ ඔවුන් දෙදෙනා පමණයි.\nකෙසේ වෙතත් සිය මව රැගෙන යාම හේතුවෙන් කම්පාවට පත් පුතු අනතුරුව නිවසට වැදී ගෙළ වැලලාගෙන ජීවිතක්ෂයට පත්ව තිබුණා.\nමෙම කාන්තාව රෝහල් ගත කිරීමේ ක්‍රියාවලියේදී මහජන සෞඛ්‍ය රෙගුලාසිවලට පටහැනිව ක්‍රියා කළ බවටයි මත පළ වුණේ.\nමේ සම්බන්ධයෙන් හිරු පත්තරේ විස්තරේ වැඩ සටහනේදී ශ්‍රී ලංකා මහජන සෞඛ්‍ය පරීක්ෂකවරුන්ගේ සංගමයේ සභාපති උපුල් රෝහණ මහතා මෙලෙස පැහැදිලි කළා.\nමේ අතර සෞඛ්‍ය සේවා නියෝජ්‍ය අධ්‍යක්ෂ විශේෂඥ වෛද්‍ය හේමන්ත හේරත් මහතා මේ සම්බන්ධයෙන් මීට පෙර සිදුකර තිබූ ප්‍රකාශයක් ගැන යළි පැහැදිලි කිරිමක් සිදු කළා.",
       "URL": "https://www.hirunews.lk/253846/මව-නැති-සොවින්-මිය-ගිය-දරුවා-ගැන-මහජන-සෞඛ්‍ය-පරීක්ෂකවරුන්ට-එල්ල-වූ-චෝදනාවලට-පිළිතුරු-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2355"
}