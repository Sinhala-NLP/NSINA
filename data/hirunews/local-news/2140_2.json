{
       "Source": "hirunews",
       "Timestamp": "Thursday, 18 February 2021 - 7:41",
       "Headline": "මෙරට වැඩිම කොරෝනා මරණ වාර්තාව ඊයේ",
       "News Content": "නව කොරෝනා මරණ 13ක් සමඟ මෙරට සමස්ත කොරෝනා මරණ සංඛ්‍යාව 422 දක්වා ඉහල ගියා.\nමෙය මෙරට කොරෝනා ආරම්භයේ සිට මෙතෙක් වාර්තා වූ වැඩිම මරණ සංඛ්‍යාව ලෙසයි දැක්වෙන්නේ.\nමීට පෙර මෙරට දිනක් තුළ වැඩිම මරණ සංඛ්‍යාව දැක්වුණේ 9 ක් ලෙසයි. අවුරුදු 46 ත් 86 ත් අතර වයස්වල පසුවන පිරිමි පුද්ගලයන් 12 දෙනෙකු සහ එක් කාන්තාවක් මියගිය අය අතර වනවා.\nඑමෙන්ම ඊයේ දිනයේ නව ආසාදිතයන් 722 කු හඳුනාගැනීමත් සමඟ මෙරට සමස්ත කොරෝනා ආසාදිතයන් සංඛ්‍යාව 77,906 ක් දක්වා ඉහළ ගියා.\nනව ආසාදිතයන්ගෙන් 713 දෙනෙකු පෑලියගොඩ කොවිඩ් පොකුරේ ආශ්‍රිතයන් වන අතර, ඒ අනුව දිවුලපිටිය, පෑලියගොඩ සහ බන්ධනාගාර කොවිඩ් පොකුරේ ආශ්‍රිතයන් 73,870 ක් දක්වා ඉහළ ගොස් ඇති බවයි රජයේ ප්‍රවෘත්ති දෙපාර්තමේන්තුව සඳහන්කළේ.\nඑමෙන්ම විදේශයන් හි සිට පැමිණි 9 දෙනෙකුද කොරෝනා ආසාදිතයන් ලෙස ඊයේ හඳුනාගැනුනා.\nඒ අනුව ආසාදිතයන් 6,308 දෙනෙකු තවදුරටත් රෝහල්ගතව ප්‍රතිකාර ලබන අතර, සුවය ලැබූ මුළු සංඛ්‍යාව 71,176 ක්.\nමේ අතර පාර්ලිමේන්තු මන්ත්‍රීවරුන්ට සහ බන්ධනාගාර නිලධාරීන්ට කොරෝනා එන්නත ලබාදීමේ කටයුතු අද දිනයේද සිදු කෙරෙනවා.\nඑමෙන්ම පාසල් තුළ සංවිධාන කෙරෙන කථික හා විවාද තරග, රුක් රෝපණ වැඩසටහන් වැනි විෂය සමගාමී වැඩසටහන් මෙන්ම විශාල වශයෙන් සිසුන් එක් රැස් නොකරමින් සිදුකරන සෞඛ්‍ය අමාත්‍යාංශය මගින් නිර්දේශිත ක්‍රීඩා ඉසව් පැවැත්වීමට අවසර හිමිවන බව අධ්‍යාපන අමාත්‍යාංශය ප්‍රකාශ කළා.",
       "URL": "https://www.hirunews.lk/262918/මෙරට-වැඩිම-කොරෝනා-මරණ-වාර්තාව-ඊයේ",
       "Category": "Local News",
       "Parent URL": "https://www.hirunews.lk/local-news.php?pageID=2140"
}