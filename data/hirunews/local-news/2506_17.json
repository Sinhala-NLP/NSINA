{
       "Source": "hirunews",
       "Timestamp": "Friday, 21 August 2020 - 19:45",
       "Headline": "හිටපු ඇමති සාගල පැය 10කට පසු පාස්කු කොමිසමෙන් පිටව යයි",
       "News Content": "ප්‍රකාශයක් ලබාදීමට පාස්කු ඉරිදා ප්‍රහාරය පිළිබඳ සොයන ජනාධිපති කොමිසමට පැමිණි හිටපු අමාත්‍ය සාගල රත්නායක පැය 10කට පමණ පසු ඉන් පිටත්ව ගොස් තිබෙනවා.\nනීතිය හා සාමය පිළිබඳ හිටපු අමාත්‍ය සාගල රත්නායක පාස්කු ප්‍රහාරය පිළිබඳව විමර්ශනය කෙරෙන ජනාධිපති කොමිසමේ පොලිස් විමර්ශන ඒකකය වෙත අද පෙරවරුවේ පැමිණියා.\nඒ, පාස්කු ඉරිදා ත්‍රස්ත ප්‍රහාරය සම්බන්ධයෙන් සිදු කෙරෙන විමර්ශනයට අදාළව ප්‍රකාශයක් ලබාදීම සඳහායි.\nඒ අනුව ඔහු පෙරවරු 9.35 ට පමණ කොමිසම හමුවේ පෙනී සිටි බව හිරු වාර්තාකරු කියා සිටියා.\nමීට අදාළව ප්‍රකාශයක් ලබාදීමට හිටපු අග්‍රාමාත්‍ය, එක්සත් ජාතික පක්ෂ නායක රනිල් වික්‍රමසිංහටද අද එම පොලිස් ඒකකයට පැමිණෙන ලෙස දැනුම්දී තිබුණා.\nඑහෙත් තමාට අද දිනයේ පැමිණීමට නොහැකි බවයි ඔහු කොමිෂන් සභාව වෙත ලිඛිතව දැනුම්දී ඇත්තේ.\nප්‍රකාශය ලබාදීමට තමාට ලබන 31 වන දා පැමිණීමට අවසර ලබාදෙන ලෙස ද එක්සත් ජාතික පක්ෂ නායක රනිල් වික්‍රමසිංහ ජනාධිපති කොමිසන් සභාවෙන් ඉල්ලා තිබෙනවා.",
       "URL": "https://www.hirunews.lk/248338/හිටපු-ඇමති-සාගල-පැය-10කට-පසු-පාස්කු-කොමිසමෙන්-පිටව-යයි",
       "Category": "Local News",
       "Parent URL": "https://www.hirunews.lk/local-news.php?pageID=2506"
}