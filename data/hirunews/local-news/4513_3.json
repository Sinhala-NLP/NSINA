{
       "Source": "hirunews",
       "Timestamp": "Wednesday, 17 May 2017 - 16:53",
       "Headline": "වරු දෙකකදී උතුරු මැදට නව ඇමතිවරු දෙදෙනෙක්",
       "News Content": "අද  පෙරවරුවේ අමාත්‍ය ධුර වෙනසක් සිදුවූ උතුරුමැද පළාත් සභාවෙන් පස්වරුවේද ඇමති ධුර සංශෝධනයක් වාර්තාවුණා.\nඒ අනුව පළාත් කෘෂිකර්ම සහ ධීවර අමාත්‍යවරයා ලෙස සම්පත් ශ්‍රී නිලන්ත වික්‍රමආරච්චි අද පස්වරුවේ ආණ්ඩුකාරවරයා ඉදිරියේ දිවුරුම් දෙනු ලැබුවා.\nමීට පෙර එම ධුරයේ කටයුතු කළේ ආර්.එම්.පී.බී. රත්නායකයි.\nඅද පෙරවරුවේ  උතුරු මැද පළාත් සභාවේ වාරිමාර්ග, ඉඩම්, ග්‍රාම සංවර්ධන සහ කාන්තා කටයුතු අමාත්‍යවරයා ලෙස කටයුතු කළ එච්. බී. සේමසිංහ ඉවත් කර එම ධූරයේ සන්ධාන පළාත් සභා මන්ත්‍රී සරත් ඉලංගසිංහ දිවුරුම් දුන්නා.\nපෙරවරුවේ සිදුවූ දිවුරුම් දීමේ අවස්ථාවෙන් අනතුරුව මාධ්‍යවේදීන් නැගු ප්‍රශ්නවලට පිලිතුරු ලබාදුන් උතුරුමැද ප්‍රධාන අමාත්‍ය පේෂල ජයරත්න කියා සිටියේ පළාත් සභාව තුළ බලය පිළිබඳව ගැටළුවක් නොමැති බවයි.\nසරත් ඉලංගසිංහ නව අමාත්‍යවරයාද පසුගියදා ප්‍රධාන අමාත්‍ය පේෂල ජයරත්නට එරෙහිව දිවුරුම් ප්‍රකාශ ලබාදුන් මන්ත්‍රීවරුන් 17 දෙනා අතරින් එක අයකු වීමද විශේෂත්වයක්.\nපළාත් සභාවේ ප්‍රවාහන, ක්‍රීඩා හා යෞවන කටයුතු, වෙළද, ආහාර, සමුපකාර හා කර්මාන්ත අමාත්‍ය ධූරය දැරු එස්.එම්.රංජිත් එම ධුරයෙන් මීට පෙර ඉල්ලා අස්වු අතර ඔහු වෙනුවට නිදහස් සන්ධාන මන්ත්‍රී සුසිල් ගුණරත්න ඊයේ දිවුරුම් දුන්නා.\nමේ අතර  අද එම අමාත්‍ය ධුරයේ දිවුරුම් දුන් සරත් ඉලංගසිංහ කියා සිටියේ තමන් දිවුරුම් ප්‍රකාශයට අත්සන් කලේ පළාත් ප්‍රධාන අමාත්‍යවරයා ඉවත් කිරිමට නොව කණ්ඩායමක් වශයෙන් එකට කටයුතු කිරිමට බවයි.\nඅමාත්‍ය ධූරය අහිමි වූු එච්.බී.සේමසිංහ අනුරාධපුරයේදි අද මාධ්‍ය හමුවක් කැඳවා තිබූ අතර, ඔහු කියා සිටියේ තමන් අමාත්‍ය ධුරයෙන් ඉවත් කළ බවට කිසිදු දැනුම්දීමක් කර නොමැති බවයි.\nමේ අතර උතුරු මැද පළාත් සභාවේ විපක්ෂ නායක අනිල් රත්නායක ද අද මාධ්‍ය හමුවක් කැදවමින් කියා සිටියේ එස්.එම්. චන්ද්‍රසේන මන්ත්‍රීවරයාද යහපාලන ආණ්ඩුව සමග ඉදිරියේදී එක්වීමේ හැකියාවක් පවතින බවයි.\nකෙසේ වෙතත් පාර්ලිමේන්තු මන්ත්‍රී එස්. එම්. චන්ද්‍රසේන අද කොලඹ පැවති මාධ්‍ය හමුවකට එක්වෙමින් සදහන් කළේ ආණ්ඩුකාරවරයා දිවුරුම් ප්‍රකාශය භාර ගන්නේ නම් හෙට වුවද එය යළි භාරදීමට තමන් සූදානම් බවයි.",
       "URL": "https://www.hirunews.lk/161543/වරු-දෙකකදී-උතුරු-මැදට-නව-ඇමතිවරු-දෙදෙනෙක්",
       "Category": "Local News",
       "Parent URL": "https://www.hirunews.lk/local-news.php?pageID=4513"
}