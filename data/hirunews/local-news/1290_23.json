{
       "Source": "hirunews",
       "Timestamp": "Wednesday, 16 March 2022 - 8:00",
       "Headline": "පෞද්ගලික ටැංකි රථ හිමිකරුවන් ඉන්ධන බෙදාහැරීමෙන් ඉවත් වෙයි",
       "News Content": "ප්‍රවාහන ගාස්තු ඉහළ නො දැමීමට විරෝධය පළ කරමින් ඊයේ මධ්‍යම රාත්‍රියේ සිට ඉන්ධන බෙදාහැරීමේ කටයුතුවලින් ඉවත්වූ බව ලංකා ඛනිජ තෙල් පෞද්ගලික ටැංකි රථ හිමියන්ගේ සංගමය පවසනවා.\nඑහි සමලේකම් ශාන්ත සිල්වා කියා සිටියේ, ප්‍රවාහන ගාස්තු සියයට 60කින් ඉහළ දැමිය යුතු බවට ඉල්ලීමක් කර තිබියදීත් බලධාරීන් සියයට 17කින් ප්‍රවාහන ගාස්තු ඉහළ දැමීමට යෝජනා කිරීම හේතුවෙන් මෙලෙස ඉන්ධන බෙදාහැරීමේ කටයුතුවලින් ඉවත්වූ බවයි.\nමේ අතර ඉන්ධන පිරවුම්හල් හිමියන්ගේ සංගමයේ සභාපති කුමාර රාජපක්ෂ සඳහන් කළේ, බූලි සඳහා ඩීසල් ලබා නො දෙන ලෙසට සංස්ථාවෙන් තමන් වෙත දැනුම්දී ඇති බවයි.\nමේ සම්බන්ධයෙන් හිරු ප්‍රවෘත්ති අංශය බලශක්ති අමාත්‍යාංශයෙන් විමසීමක් කළ අතර, එහි ලේකම් කේ.ඩී.ආර්. ඔල්ගා කියා සිටියේ අමාත්‍යාංශ මට්ටමින් එලෙස දැනුම්දීමක් සිදු කර නො මැති බවයි.\nඑමෙන්ම බැරල් වලට සහ බූලි වලට පිරවුම්හල් වලින් ඉන්ධන නිකුත් කිරීම තහනම් කර ඇති බවට පල වන වාර්තා අසත්‍ය බව ලංකා ඛණිජ තෙල් නීතිගත සංස්ථාව පවසනවා.\nඑහි සභාපති සුමිත් විජේසිංහ කියා සිටියේ විශාල ප්‍රමාණයේ බැරල්වලින් ආයතන වෙත ඉන්ධන නිකුත් කිරීමේ දී පෝලිමේ පවතින වාහනවල පුද්ගලයන් අපහසුතාවයට පත් නො වන ලෙස කටයුතු කරන්නැ යි පිරවුම්හල් වෙත දැනුම් දුන් බවයි.\nඑමෙන්ම විදුලි ජනනය සඳහා ප්‍රමාණවත් ඉන්ධන නො මැති වීම හේතුවෙන් පී සිට ඩබ්ලිව් දක්වා කලාප අටකට පෙරවරු 8යි 30 සිට පස්වරු 5යි 30 දක්වා පැය 3ක කාලයක් සහ පස්වරු 5යි 30 සිට රාත්‍රි 11 දක්වා පැය 2යි මිනිත්තු 30 කාලයක් විදුලිය විසන්ධි කෙරෙනු ඇති.\nඑමෙන්ම ඒ සිට එල් දක්වා කලාප සඳහා පෙරවඑර 8 සිට පස්වරු 6 දක්වා පැය 2යි මිනිත්තු 30 කාලයක් සහ පස්වරු 6 සිට රාත්‍රි 11 දක්වා පැය 2යි කාලයක් විදුලිය විසන්ධි කෙරෙන බවයි ලංකා විදුලිබල මණ්ඩලය ඊයේ ප්‍රකාශ කළා.",
       "URL": "https://www.hirunews.lk/299604/පෞද්ගලික-ටැංකි-රථ-හිමිකරුවන්-ඉන්ධන-බෙදාහැරීමෙන්-ඉවත්-වෙයි",
       "Category": "Local News",
       "Parent URL": "https://www.hirunews.lk/local-news.php?pageID=1290"
}