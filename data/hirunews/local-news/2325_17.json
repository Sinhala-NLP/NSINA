{
       "Source": "hirunews",
       "Timestamp": "Wednesday, 18 November 2020 - 15:35",
       "Headline": "පැරණි බෝගම්බර බන්ධනාගාරයෙන් පලාගිය රැඳවියා අල්ලයි (වීඩියෝ)",
       "News Content": "නිරෝධායනය වෙමින් සිටියදී පැරණි බෝගම්බර බන්ධනාගාරයෙන් ඊයේ රාත්‍රියේ පලා ගිය රැඳවියා අද පස්වරුවේ අත්අඩංගුවට ගත්තා.\nබන්ධනාගාර කොමසාරිස් ජනරාල් තුෂාර උපුල්දෙණිය හිරු ප්‍රවෘත්ති අංශයට කියා සිටියේ මහනුවර නගරයේ කාර්යාලයක් අසල සැඟව සිටියදී එම රැඳවියා අත්අඩංගුවට ගත් බවයි.\nඒ අනුව, ඔහු දින 14 ක අනිවාර්ය නිරෝධායන කාලයක් සඳහා යොමු කිරීමට නියමිතයි.\nමත්ද්‍රව්‍ය හා වෙනත් වැරදි සම්බන්ධයෙන් අත්අඩංගුවට ගෙන නිරෝධායනය සඳහා මහනුවර බෝගම්බර පැරණි බන්ධනාගාරයට යොමුකර සිටි 5 දෙනෙකු පලායාමට උත්සාහ කර තිබුණේ අද අලුයම් කාලයේයි.\nඔවුන් අතරින් 3 දෙනෙකු බන්ධනාගාර තාප්පයෙන් පිටතට පැන ඇති අතර, දෙදෙනෙකු තුවාල ලබා තිබෙනවා.\nබන්ධනාගාර නියාමකවරුන් මෙම සිදුවීම දැක, පලායාමට උත්සාහ කළ සැකකරුවන් සිය භාරයට ගැනීමට උත්සාහ කළ අතර, කෙසේ වෙතත්, එහිදී එක් සැකකරුවෙකු පලාගොස් තිබුණා.\nතුවාල ලබා සිටි අනෙක් සැකකරුවන් දෙදෙනා ප්‍රතිකාර සඳහා මහනුවර ජාතික රෝහල වෙත යොමු කිරීමටයි බන්ධනාගාර නිලධාරින් කටයුතු කළේ.\nඑහිදී ඔවුන් අතරින් එක් අයෙකු ජිවිතක්ෂයට පත්ව තිබෙනවා.\nමෙලෙස මියගොස් ඇත්තේ මනුෂ්‍ය ඝාතනයක් සහ මත්ද්‍රව්‍ය වැරදි සම්බන්ධයෙන් බන්ධනාගාර ගත කර සිටි අනුරාධපුර - කටුකැලියාව ප්‍රදේශයේ පදිංචි 30 හැවිරිදි පුද්ගලයෙක්.\nතුවාල ලැබූ අනෙක් සැකකරු බන්ධනාගාර නියාමකරුවන්ගේ ආරක්ෂාව යටතේ ප්‍රතිකාර ලබමින් පසුවනවා.\nබන්ධනාගාරයෙන් පලායාමට උත්සාහ කළ අනෙක් සැකකරුවන් දෙදෙනා බන්ධනාගාරය තුලදීම නියාමකවරුන් අත්අඩංගුවට ගෙන තිබූ අතර, එහිදී තුවාල ලැබූ බන්ධනාගාර නියාමකවරුන් දෙදෙනෙකු ද ප්‍රතිකාර සඳහා යොමුකර තිබෙනවා.",
       "URL": "https://www.hirunews.lk/255020/පැරණි-බෝගම්බර-බන්ධනාගාරයෙන්-පලාගිය-රැඳවියා-අල්ලයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2325"
}