{
       "Source": "hirunews",
       "Timestamp": "Monday, 16 May 2022 - 8:58",
       "Headline": "වෙසක් සැමරුමට ඉන්දීය අගමැති ලුම්බිණියට",
       "News Content": "වෙසක් පොහොය දිනය නිමිත්තෙන් ඉන්දීය අග්‍රාමාත්‍ය නරේන්ද්‍ර මෝදි, සිදුහත් කුමාරෝත්පත්තිය සිදු වූ නේපාලයේ ලුම්බිණියේ අද (16) නිල සංචාරයක නිරතවීමට නියමිතයි.\nනේපාල අග්‍රාමාත්‍ය ෂේර් බහදූර් ඩෙව්බා ගේ ආරාධනයකට අනුව මෙම සංචාරය සිදු කරන බවයි ඉන්දීය විදේශ අමාත්‍යාංශය ප්‍රකාශ කර ඇත්තේ.\n2014 වසරෙන් පසු ඉන්දීය අග්‍රාමාත්‍යවරයා නේපාලයේ සිදු කරන පස්වන සංචාරය මෙයයි.\nනේපාල රජයේ අනුග්‍රහය යටතේ ලුම්බිණි සංවර්ධන භාරය විසින් සංවිධාන කරනු ලබන උත්සවයකට මෙහිදී ඉන්දීය අග්‍රාමාත්‍යවරයා සහභාගි වී දේශනයක් පැවැත්වීමටද නියමිතව තිබෙනවා.\nඑමෙන්ම ලුම්බිණියේ බෞද්ධ සංස්කෘතිය සහ උරුමයන් පිළිබඳ මධ්‍යස්ථානයක් ඉදිකිරීම සඳහා මුල්ගල තැබීමේ උත්සවයකට ද සහභාගි වන බවයි ඉන්දීය විදේශ අමාත්‍යාංශය සඳහන් කළේ.",
       "URL": "https://www.hirunews.lk/304467/වෙසක්-සැමරුමට-ඉන්දීය-අගමැති-ලුම්බිණියට",
       "Category": "Local News",
       "Parent URL": "https://www.hirunews.lk/local-news.php?pageID=1166"
}