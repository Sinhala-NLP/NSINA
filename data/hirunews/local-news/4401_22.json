{
       "Source": "hirunews",
       "Timestamp": "Wednesday, 26 July 2017 - 16:39",
       "Headline": "එල් ටී ටී ඊ සංවිධානය ගැන යුරෝපා සංගමය අද ගත් තීරණය",
       "News Content": "යුරෝපා සංගමයේ ත්‍රස්තවාදී ලැයිස්තුවෙන් එල් ටී ටී ඊ සංවිධානය ඉවත් කිරීමට යුරෝපා සංගම් අධිකරණයක් තීරණය කර තිබෙනවා.\nපලස්තීනයේ ඉස්ලාමීය සංවිධානයක් වන හමාස් සංවිධානය තවදුරටත් ත්‍රස්තවාදී ලැයිස්තුවේ තැබීමටයි ඔවුන් තීරණය කර ඇත්තේ.\nශ්‍රී ලංකාවේ ත්‍රස්තවාදී සංවිධානයක් වු එල් ටී ටී ඊය පරාජය කිරීමෙන් පසු ඔවුන්ගේ කිසිදු ත්‍රස්තවාදී ක්‍රියාවක් වාර්තා නොවීම හේතුවෙන් මෙම තීරණය ගන්නා බව යුරෝපා සංගම් අධිකරණය පෙන්වාදී තිබෙනවා.\nතවදුරටත් අදාළ ලැයිස්තුවේ එල්.ටී.ටී.ඊ. සංවිධානය රඳවා තැබීමට ප්‍රමාණවත් සාක්ෂි නොමැතිවීම හේතුවෙන් මෙම පියවර ගෙන ඇති බව ද සඳහන්.\nයුරෝපා සංගම් අධිකරණයේ මෙම තීරණයත් සමග එල් ටී ටී ඊ සංවිධානයට අයත් අරමුදල් තහනම් කිරීම ද නතරවනු ඇති.\nයුරෝපා සංගමය විසින් ත්‍රස්තවාදී සංවිධාන ලැයිස්තුවක් නිර්මාණය කරනු ලැබුවේ 2001 වසරේ සැප්තැම්බර් 11 වනදා පෙන්ටගනයට එල්ලවු ත්‍රස්ත ප්‍රහාරයත් සමගයි.\nඑය අවසන් වරට පසුගිය ජනවාරි මාසයේදී යාවත්කාලීන කර තිබෙනවා.\nඑම ත්‍රස්තවාදී ලැයිස්තුවට මේවන විට ත්‍රස්තවාදීන් 13 දෙනෙකු සහ සංවිධාන 22 ක් ඇතුලත්.\nපිලිපීනයේ කොමියුනිස්ට් පක්ෂය මෙන්ම පේරු රාජ්‍යයේ මාවෝ සංවිධානය ද ඊට ඇතුලත්  වනවා.\nහමාස් සංවිධානය යුරෝපා සංගමයේ ත්‍රස්තවාදී ලැයිස්තුවට ඇතුලත් කරනු ලැබුවේ 2003 වසරේදීයි.\nඑල් ටී ටී ඊ සංවිධානය 2006 වසරේදී ත්‍රස්තවාදී ලැයිස්තුවට එක්කර තිබෙනවා.",
       "URL": "https://www.hirunews.lk/166840/එල්-ටී-ඊ-සංවිධානය-ගැන-යුරෝපා-සංගමය-අද-ගත්-තීරණය",
       "Category": "Local News",
       "Parent URL": "https://www.hirunews.lk/local-news.php?pageID=4401"
}