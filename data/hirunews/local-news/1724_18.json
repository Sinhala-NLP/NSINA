{
       "Source": "hirunews",
       "Timestamp": "Sunday, 29 August 2021 - 13:33",
       "Headline": "ගත වු සතියේ  කොරෝනා මරණ 1217ක් - දඹානටත් කොරෝනා (වීඩියෝ)",
       "News Content": "ගතවූ සතියක කාලය තුල කොරෝනා ආසාදිත මරණ 1,217ක් මෙරටින් වාර්තා වී තිබෙනවා.\nවසංගත රෝග විද්‍යා අංශයේ දත්ත අනුව එම සතියේ වාර්තාවූ ආසාදිතයන් සංඛ්‍යාව 29,151ක්.\nගතවූ සතියේ වාර්තා වූ එම මරණ 1217  අතරින් 928 ක්ම වයස අවුරුදු 60 ඉක්මවූවන්. එය ප්‍රතිශතයක් ලෙස 76% කට අධිකයි.\nඅවසන් වරට පසුගිය 27 වැනිදා සිදුවූ කොරෝනා මරණ 212 ක් සෞඛ්‍ය සේවා අධ්‍යක්ෂ ජනරාල්වරයා ඊයේ තහවුරු කළා. ඒ අතරින් ද මරණ අතරින් 173ක්ම අවුරුදු 60 ඉක්මවූවන්.\nඊට අමතර අවුරුදු 30ත් - 59ත් අතර පුද්ගලයින් 37 දෙනෙකු හා අවුරුදු 30 ට අඩු දෙදෙනෙකු ද ජීවිතක්ෂයට පත්ව තිබෙනවා.\nමෙරට සමස්ත කොරෝනා මරණ සංඛ්‍යාව මේ වන විට දැක්වෙන්නේ 8,583ක් ලෙසයි.\nගෙවුණු  දිනයේ කොරෝනා ආසාදිතයින් 4596 දෙනෙකු වාර්තා වූ අතර ඉන් 14ක් විදෙස්ගතව සිට පැමිණි පුද්ගලයින්.\nඒ සමඟ මෙරට සමස්ත ආසාදිතයින් සංඛ්‍යාව 421,557ක් දක්වා ඉහළ ගියා.\nමේ අතර දඹාන ආදිවාසී ගම්මානයේ ආදිවාසී නායකයාගේ පවුලේ සාමාජිකයන් ඇතුලු ගමිමානය අවට 44 දෙනෙකු කොරෝනා ආසාදිතයන් බවට හඳුනාගෙන තිබෙනවා.\nඒ ඊයේ සිදුකළ කොරෝනා පරීක්ෂණ වලදීයි. ආදිවාසී නායකයාගේ බිරිඳ හා සහෝදරයෙකු ද ඒ අතර සිටින බව සඳහන්.\nමේ අතර නිවෙස් ගතව කොරෝනා ආසාදිතයින්ට ප්‍රතිකාර ලබා දීමේ ක්‍රමවේදය යටතේ පුද්ගලයින් 41,826කට ප්‍රතිකාර ලබා දී ඇති බව පවුල් වෛද්‍ය විද්‍යා විශේෂඥ වෛද්‍ය මල්කාන්ති ගල්හේන කොළඹ අද පැවති මාධ්‍ය හමුවකට එක් වෙමින් කියා සිටියා.\nමේ අතර නිරෝධායන ඇඳිරිනීතිය පනවා තිබුණ ද අත්‍යවශ්‍ය රාජකාරි කටයුතු සඳහා නිවසෙන් බැහැරව යන පුද්ගලයින් වඩාත් සැළකිලිමත් විය යුතු බව සෞඛ්‍ය අංශ පෙන්වා දෙනවා.\nරාජ්‍ය ඖෂධ නීතිගත සංස්ථාව සභාපති විශේෂඥ වෛද්‍ය ප්‍රසන්න ගුණසේන ඒ සම්බන්ධයෙන් මෙලෙස  අදහස් පළකළා.",
       "URL": "https://www.hirunews.lk/280846/ගත-වු-සතියේ-කොරෝනා-මරණ-1217ක්-දඹානටත්-කොරෝනා-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1724"
}