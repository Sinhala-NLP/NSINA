{
       "Source": "hirunews",
       "Timestamp": "Saturday, 30 July 2022 - 12:47",
       "Headline": "පාර්ලිමේන්තුවේ ජනපති අසුනෙන් ලාංඡනය ගැලවෙයි",
       "News Content": "පාර්ලිමේන්තුව තුළ ජනාධිපතිවරයාට වෙන් කර ඇති ආසනයෙන් පළමු වරට ජනාධිපතිවරයාගේ ලාංඡනය ඉවත් කර තිබෙනවා.\nඊට රාජ්‍ය ලාංඡනය යෙදීමට කටයුතු කරන බවයි පාර්ලිමේන්තුවේ වේත්‍රධාරී නරේන්ද්‍ර ප්‍රනාන්දු හිරු ප්‍රවෘත්ති අංශයට සඳහන් කළේ.\nපසුගියදා ජනාධිපති රනිල් වික්‍රමසිංහ විසින් ජනාධිපති ධජය සහ ලාංඡනය අහෝසි කිරීමට ගත් ප්‍රතිපත්තිමය තීරණය අනුව මෙම තීරණයට එළඹි බව පාර්ලිමේන්තුවේ වේත්‍රධාරීවරයා වැඩිදුරටත් පෙන්වා දුන්නා.\nමේ අතර ජනාධිපති රනිල් වික්‍රමසිංහ විසින් එළඹෙන බදාදා පෙරවරු 10යි 30ට නව පාර්ලිමේන්තු සභාවාරය විවෘත කිරීමට නියමිතයි.\nඊට අදාළ කටයුතු ද මේ වනවිට සූදානම් කරමින් පවතින බවයි වේත්‍රධාරී නරේන්ද්‍ර ප්‍රනාන්දු කියා සිටියේ.\nනව සැසිවාරය ආරම්භයේදී ජනාධිපතිවරයා රජයේ ප්‍රතිපත්ති ප්‍රකාශය ඉදිරිපත් කිරීමට නියමිතව තිබෙනවා.",
       "URL": "https://www.hirunews.lk/311394/පාර්ලිමේන්තුවේ-ජනපති-අසුනෙන්-ලාංඡනය-ගැලවෙයි",
       "Category": "Local News",
       "Parent URL": "https://www.hirunews.lk/local-news.php?pageID=980"
}