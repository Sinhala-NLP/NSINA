{
       "Source": "hirunews",
       "Timestamp": "Monday, 31 August 2020 - 12:48",
       "Headline": "මෙරට සිදුකර ඇති සමස්ත PCR පරීක්ෂණ සංඛ්‍යාව දෙලක්ෂය ඉක්මවයි (වීඩියෝ)",
       "News Content": "නව ආසාදිතයින් 17 දෙනෙකු ඊයේ දිනයේ හඳුනා ගැනීමත් සමඟ මෙරට සමස්ත ආසාදිතයින් සංඛ්‍යාව 3012 දක්වා ඉහළ ගියා.\nවාර්තා වූ නව ආසාදිතයින් සියලුදෙනා විදේශ ගතව සිට මෙරටට පැමිණ නිරෝධායනය වෙමින් සිටින පුද්ගලයින්.\nමේ අතර, ගෝලීය වසංගත තත්ත්වය හමුවේ මෙරටට පැමිණීමට නොහැකිව සිටි ශ්‍රී ලාංකිකයින් 447 දෙනෙකු අද අලුයම දිවයිනට පැමිණියා.\nමෙරටින් පළමු කොවිඩ් 19 ආසාදිත චීන ජාතික කාන්තාව හමුවීමත් සමඟ එදින සිට ගතවූ මාස 07ක කාලය තුළ මෙරටින් වාර්තා වූ ආසාදිතයින් සංඛ්‍යාව ඊයේ 3000 සීමාව ඉක්මවා ගියා.\nඊයේ හඳුනා ගත් නව ආසාදිතයින් 17 දෙනා අතරින් 12 දෙනෙකු එක්සත් අරාබි එමීර් රාජ්‍යයේ සිට මෙරටට පැමිණ නිරෝධායනයට ලක්වෙමින් සිටින පුද්ගලයින්.\nතවත් තිදෙනෙකු මාලදිවයිනේ සිට පැමිණ කොග්ගල දී නිරෝධායනය වෙමින් සිටින පුද්ගලයින් වන අතර, දෙදෙනෙකු ඉන්දියාවේ සිට පැමිණ කොළඹ හෝටලයක නිරෝධායනය වෙමින් සිටින පුද්ගලයින් බවට තහවුරු කරගෙන තිබෙනවා.\nමේ අතර, ගෝලීය වසංගත තත්ත්වය හමුවේ මෙරටට පැමිණීමට නොහැකිව සිටි ශ්‍රී ලාංකිකයින් 400 දෙනෙකු QR 668 දරණ මගී ගුවන් යානයෙන් කටාර් රාජ්‍යයේ සිට අද අලුයම දිවයිනට පැමිණි අතර, තවත් 47 දෙනෙකු අවස්ථා දෙකකදී ඉන්දියාවේ චෙන්නායි සිට යළි දිවයිනට පැමිණියා.\nපැමිණි පිරිස ගුවන් තොටුපොළ පරිශ්‍රයේදීම PCR පරීක්ෂණවලට ලක් කිරීමෙන් අනතුරුව ත්‍රිවිධ හමුදාව මගින් පාලනය කරනු ලබන නිරෝධායන මධ්‍යෂ්ථාන තුළ නිරෝධායනයකටයුතු සඳහා යොමු කර තිබෙනවා.\nමේ අතර, ත්‍රිවිධ හමුදාව මගින් පාලනය කරනු ලබන නිරෝධායන මධ්‍යස්ථාන 67ක් තුළ තවදුරත් නිරෝධායනය වෙමින් සිටින පුද්ගලයින් සංඛ්‍යාව 6901ක්.\nකොවිඩ් 19 පැතිරීම වැළැක්වීමේ ජාතික ක්‍රියාන්විත මධ්‍යස්ථානය වැඩිදුරටත් සඳහන් කළේ අද දිනය වනවිට පුද්ගලයින් 35,097 දෙනෙකු නිරෝධායන ක්‍රියාවලිය අවසන් කර සිය නිවෙස් වෙත පිටව ගොස් ඇති බවයි.\nමෙරට තුළ ඊයේ දිනය තුළ පමණක් PCR පරීක්ෂණ 1610ක් සිදුකර ඇති අතර, මේ දක්වා සිදුකර ඇති සමස්ත PCR පරීක්ෂණ සංඛ්‍යාව 223,982ක්.\nවසංගත රෝග විද්‍යා අංශය සදහන් කළේ ඊයේ දිනයේ පුද්ගලයින් 11 දෙනෙකු පූර්ණ සුවය ලබා රෝහල්වලින් පිටව ගිය අතර, මේ වනවිට සුවය ලැබූ සමස්ත පුද්ගලයින් සංඛ්‍යාව 2860ක් බවයි.\nතවදුරටත් වෛද්‍ය අධීක්ෂණය යටතේ පසුවන ආසාදිතයින් සංඛ්‍යාව 140ක්.",
       "URL": "https://www.hirunews.lk/249054/මෙරට-සිදුකර-ඇති-සමස්ත-pcr-පරීක්ෂණ-සංඛ්‍යාව-දෙලක්ෂය-ඉක්මවයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2487"
}