{
       "Source": "hirunews",
       "Timestamp": "Saturday, 10 April 2021 - 7:39",
       "Headline": "රිදියගම ගොවිපලේ මිලියන 173 ක පාඩුවක්",
       "News Content": "රිදියගම ගොවිපොල 2017 හා 2018 වසරවලදී රුපියල් මිලියන 173 ක් පාඩු ලබන මට්ටමට පත්ව ඇති බව කෝප් කාරක සභාවේදී හෙළි වී තිබෙනවා.\n2015 වසරේ ආනයනය කළ ගවයින් රඳවා සිටින මෙම ගොවිපොල සම්බන්ධයෙන් කාරක සභාවේදී වැඩිදුරටත් අනාවරණ වී ඇත්තේ එහි මූල්‍ය කටයුතු අවිධිමත්වීම හේතුවෙන් ගැටලු රැසක් මතුව ඇති බවටයි.\nඒ අනුව, ජාතික පශු සම්පත් සංවර්ධන මණ්ඩලයේ කටයුතු නෛතික රාමුවක් තුල නිසි මාර්ගෝපදේශ අනුගමනය කරමින් සිදුකිරීමට කෝප් කාරක සභාව එම මණ්ඩලයට උපදෙස් ලබාදී තිබෙනවා.\nජාතික පශු සම්පත් සංවර්ධන මණ්ඩලය 2017 වසරේ සිට 2020 වසරේ වාර්තා පාර්ලිමේන්තුවේ සභාගත නොකිරීම සම්බන්ධයෙන් ද කාරක සභාවේ අවධානය යොමුව තිබුණා.\nකලක් තිස්සේ තනතුරු 166 ක් පුරප්පාඩුව පැවතීම ගැටලුවක් බව පැවසූ කාරක සභාව එම තනතුරු කඩිනමින් පිරවීමට කටයුතු කරන ලෙසට දන්වා තිබෙනවා.\nවිධායක තනතුරු කිහිපයක් වසර කිහිපයක සිට පුරප්පාඩුව පැවතීම සම්බන්ධයෙන් ද කාරක සභාව සිය නොසතුට පළ කළා.\nමේ අතර දේශීය කිරි නිෂ්පාදනය ඉහළ නැංවීම සඳහා කිරිදෙනුන් 12,000 ක් මෙරටට ගෙන ඒමට සැලසුම් කර ඇති බව පශු සම්පත්, ගොවිපොල ප්‍රවර්ධන, කිරි හා බිත්තර ආශ්‍රිත කර්මාන්ත රාජ්‍ය අමාත්‍යංශය පවසනවා.\nඑහි ලේකම් එස් සේනානායයක හිරු ප්‍රවෘත්තී අංශයට ප්‍රකාශ කළේ දේශීය ආයෝජකයන්ට මහා පරිමාණ ගොවිපොල ස්ථාපිත කිරීම සදහා ඉඩම් හා යටිතල පහසුකම් ලබා දීමේ වැඩසටහනක්ද ක්‍රියාත්මක බවයි.\nමේවන විට මෙරට කිරි අවශ්‍යතාවයෙන් සියයට 50 ක් දේශීය නිෂ්පාදන මගින් ලබා ගන්නා අතර අනෙක් සියයට 50 ලබා ගන්නේ ආනයනය මගින්.\nදේශීය කිරි නිෂ්පාදනය යටතේ දැනට වාර්ෂිකව නිෂ්පාදනය කරන කිරි ප්‍රමාණය ලීටර මිලියන 420ක්.\nඑය වසර 2025 වන විට ලීටර මිලියන 750 දක්වා ඉහල නැංවීම පශු සම්පත්, ගොවිපොල ප්‍රවර්ධන, කිරි හා බිත්තර ආශ්‍රිත කර්මාන්ත රාජ්‍ය අමාත්‍යංශයේ අරමුණ බවයි එහි ලේකම්වරයා වැඩිදුරටත් ප්‍රකාශ කළේ.",
       "URL": "https://www.hirunews.lk/268035/රිදියගම-ගොවිපලේ-මිලියන-173-ක-පාඩුවක්",
       "Category": "Local News",
       "Parent URL": "https://www.hirunews.lk/local-news.php?pageID=2030"
}