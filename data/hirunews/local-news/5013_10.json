{
       "Source": "hirunews",
       "Timestamp": "Thursday, 09 June 2016 - 14:01",
       "Headline": "ෆේස් බුක් සටහනක් දුරදිග යයි - කැළණි සරසවි ඇදුරන් තුන්දෙනෙකු අත්අඩංගුවට",
       "News Content": "සිසුවෙකුට පහරදීමට උත්සාහ කළ බව කියන කැළණිය විශ්වවිද්‍යාලයේ ආචාර්යවරුන් තුන්දෙනෙකු කිරිබත්ගොඩ පොලිසිය විසින් අද (09) පෙරවරුවේ අත්අඩංගුවට ගෙන අධිකරණයට ඉදිරිපත් කිරීමෙන් අනතුරුව ඇප මත මුදා හරිනු ලැබුවා.\nඒ ෆේස්බුක් සමාජ ජාල වෙබ් අඩවිය ඔස්සේ මෙම සිසුවා යොදා තිබූ සටහනකට උරණවී අදාළ ආචාර්යවරුන් විසින් පහරදීමට උත්සාහ කිරීමේ සිද්ධිය සම්බන්ධයෙන්.\nපසුව අදාළ සිසුවා විසින් කිරිබත්ගොඩ පොලිසියට කරන ලද පැමිණිල්ලකට අනුව මහාචාර්යවරයෙකු සහ ආචාර්යවරුන් දෙදෙනෙකු අද දිනයේ කිරිබත්ගොඩ පොලිසියට කැදවා තිබූ අතර, එහිදී ඔවුන්ගෙන් ප්‍රකාශ සටහන් කර ගැනීමෙන් අනතුරුව මහර මහේස්ත්‍රාත් අධිකරණය වෙත ඉදිරිපත් කර තිබෙනවා.\nඑහිදී මහේස්ත්‍රාත්වරයා නියෝග කළේ මොවුන් ඇප මත මුදා හැරීමටයි.\nඅදාළ ශිෂ්‍යයා විසින් නවකවදයට එරෙහිවන සිසුන්ගේ ෆේස්බුක් ගිණුම්වල සටහන් තැබීමක් සිදුකර තිබෙනවා.\nඑම සටහන්වල සඳහන් කර ඇත්තේ නවකවදයට එරෙහි නොවන ලෙසයි.\nඒ පිළිබදව විශ්වවිද්‍යාලයේ මහාචාර්යවරයෙකු අදාළ ශිෂ්‍යයාගෙන් ඊයේ පස්වරුවේ විමසා ඇති අතර, එහිදී අදාළ ශිෂ්‍යයා සිය ජංගම දුරකථනය ඔස්සේ එම සංවාදය පටිගත කළ බවට එම ස්ථානයේ සිටි වෙනත් ආචාර්යවරුන් දෙදෙනෙකු ශිෂ්‍යාට චෝදනා කර තිබෙනවා.\nඑහිදී ඇති වූ බහින්බස්වීමේදී ආචාර්යවරුන් විසින් තමාට පහරදී ඇති බවටයි ශිෂ්‍යයා  පොලිසියට පැමිණිලි කර ඇත්තේ.",
       "URL": "https://www.hirunews.lk/135134/ෆේස්-බුක්-සටහනක්-දුරදිග-යයි-කැළණි-සරසවි-ඇදුරන්-තුන්දෙනෙකු-අත්අඩංගුවට",
       "Category": "Local News",
       "Parent URL": "https://www.hirunews.lk/local-news.php?pageID=5013"
}