{
       "Source": "hirunews",
       "Timestamp": "Thursday, 30 July 2020 - 13:55",
       "Headline": "පාස්කු ප්‍රහාරය වළක්වා නොගැනීමේ වගකීම භාර නොගත් රාජ්‍ය බුද්ධි සේවයේ හිටපු අධ්‍යක්ෂ (වීඩියෝ)",
       "News Content": "පාස්කු ප්‍රහාරය වළක්වා නොගැනීමේ වගකීම තමන් භාර නොගන්නා බව රාජ්‍ය බුද්ධි සේවයේ හිටපු අධ්‍යක්ෂ නිලන්ත ජයවර්ධන මහතා ජනාධිපති කොමිසම හමුවේ ප්‍රකාශ කළා.\nපාස්කු ප්‍රහාරය විමසන ජනාධිපති කොමිසම හමුවේ තෙවන දිනටත් සාක්ෂි ලබාදෙමින් ඔහු වැඩිදුරටත් සඳහන් කළේ, රාජ්‍ය බුද්ධි සේවයට පොලිස් බලතල අනුව පරීක්ෂණ සිදුකිරීමට හෝ සැකකරුවන් අත්අඩංගුවට ගැනීමේ බලයක් නොමැති බවයි.\nපාස්කු ප්‍රහාරය පිළිබද පුර්ව දැනුවත් කිරීමේ විදේශ බුද්ධි තොරතුර මුල්වරට ලද රාජ්‍ය බුද්ධි සේවයේ හිටපු අධ්‍යක්ෂ නිලන්ත ජයවර්ධන මහතා පාස්කු ප්‍රහාරය පිළිබද විමර්ශනය කරන ජනාධිපති කොමිසම හමුවේ ඊයේ සාක්ෂි ලබාදුන්නේ තුන්වන දිනටයි.\nජාත්‍යන්තරව පැවති අයි.එස්. ත්‍රස්තවාදය ශ්‍රී ලංකාවට බලපාන්නේ කෙසේද යන්න තේමා කර ගනිමින් 2017 වසරේ ජුනි මස 28 වන දින පොලිස් මූලස්ථානයේදී දීර්ඝ ඉදිරිපත් කිරීමක් තමන් විසින් සිදුකළ බවත්, එවක පොලිස් දෙපාර්තමේන්තුවේ ජ්‍යෙෂ්ඨ නිලධාරීන් රැසක් ඊට සහභාගි වූ බවත් නිලන්ත ජයවර්ධන මහතා සාක්ෂි දෙමින් කියා සිටියා.",
       "URL": "https://www.hirunews.lk/246765/පාස්කු-ප්‍රහාරය-වළක්වා-නොගැනීමේ-වගකීම-භාර-නොගත්-රාජ්‍ය-බුද්ධි-සේවයේ-හිටපු-අධ්‍යක්ෂ-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2550"
}