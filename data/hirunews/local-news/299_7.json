{
       "Source": "hirunews",
       "Timestamp": "Friday, 02 June 2023 - 13:46",
       "Headline": "මෙරට රෝගීන්ගේ පෙනීම දුර්වල කළ ඖෂධය ගැන ඉන්දීය රජයෙන් විමර්ශනයක්",
       "News Content": "ඇසේ සුද ඉවත් කිරීමේ ශල්‍යකර්මයෙන් පසු ප්‍රෙඩ්නිසිලොන් නම් දියර ඖෂධය භාවිත කිරීම හේතුවෙන් මෙරට රෝගීන්ට ඇති වූ අසාත්මිකතා සැලකිල්ලට ගෙන එම ඖෂධය සම්බන්ධයෙන් විමර්ශනයක් පැවැත්වීමට ඉන්දීය මධ්‍යම ඖෂධ තත්ත්ව පාලන සංවිධානය පියවර ගෙන තිබෙනවා.\nගුජරාටයේ පිහිටි ඉන්දීය ඖෂධ නිෂ්පාදන සමාගමක් විසින් අදාළ ඖෂධය නිෂ්පාදනය කර ඇති අතර, මෙරට රෝගීන් 30කට අධික පිරිසක් එම ඖෂධය භාවිතයෙන් සංකූලතාවන්ට ලක්වූ බවටයි වාර්තා වුණේ.\nමේ හේතුවෙන් කොළඹ ජාතික අක්ෂි රෝහල, දින කිහිපයකට වසා දැමුණු අතර, නුවරඑළිය සහ මඩකලපුව රෝහල්වල රෝගීන්ට සංකූලතා මතු වුණා.\nඒ අනුව, අදාල ඖෂධය දිවයින පුරා රෝහල් තුළ භාවිතයෙන් ඉවත් කිරීමටයි පියවර ගැණුනේ.\nඇතැම් රෝගීන්ට පෙනීම දුර්වලවීමේ තත්ත්වයන් ද මතු වූ අතර, මේ හේතුවෙන් මේ සම්බන්ධයෙන් සොයා බලන ලෙස රජය ඉන්දීය රජයෙන් ඉල්ලීමක් ද කරනු ලැබුවා.\nමේ වනවිට ඉන්දීය රජයේ ඖෂධ පරීක්ෂක නිලධාරින් විසින් එම දියරමය ඖෂධය සම්බන්ධයෙන් පරීක්ෂණ ආරම්භ කර ඇති අතර ඒවායේ ප්‍රතිඵල අපේක්ෂාවෙන් පසුවන බවයි ඉන්දීය වාර්තාවල දැක්වුණේ.\nඅදාළ පරීක්ෂණ වාර්තා ලැබුණු පසු එහි සවිස්තරාත්මක වාර්තාවක් ශ්‍රී ලංකාවේ සෞඛ්‍ය අමාත්‍යාංශය වෙත යොමු කිරීමට නියමිත බව ඉන්දීය මධ්‍යම ඖෂධ තත්ත්ව පාලන සංවිධානයේ නිලධාරියෙකු උපුටා දක්වමින් ඉන්දීය මාධ්‍ය වාර්තා කළා.\nමේ අතර, සංකූලතාවන්ට ලක්වූ රෝගීන්ට සිදුවූ අසාධාරණයට යම් වන්දි මුදලක් ලබාදීමට අවශ්‍ය පියවර ගත යුතු බවයි වෛද්‍ය හා සිවිල් අයිතිවාසිකම් පිළිබඳ වෛද්‍යවරුන්ගේ වෘත්තීය සමිති සන්ධානයේ සභාපති වෛද්‍ය චමල් සංජීව කියා සිටියේ.",
       "URL": "https://www.hirunews.lk/336867/මෙරට-රෝගීන්ගේ-පෙනීම-දුර්වල-කළ-ඖෂධය-ගැන-ඉන්දීය-රජයෙන්-විමර්ශනයක්",
       "Category": "Local News",
       "Parent URL": "https://www.hirunews.lk/local-news.php?pageID=299"
}