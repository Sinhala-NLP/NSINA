{
       "Source": "hirunews",
       "Timestamp": "Monday, 27 June 2022 - 16:09",
       "Headline": "ජනතාව පෝලිම්වල මැරෙන තුරු බලා සිටි අයත්, පාස්කු ප්‍රහාරය සිදු කළ අය අතරත් වෙනසක් තියෙනවාද? - මනුෂ නානායක්කාර",
       "News Content": "ඔහු එසේ විමසා සිටියේ කොළඹ දී අද (27) පැවති ප්‍රවෘත්ති සාකච්ඡාවකදී අදහස් දක්වමින්.\nතව ද, රටේ ජනතාවට ආදරය කරන දේශපාලඥයෙක් සිටී නම්, දේශපාලනයට පැමිණියේ ජනතාව ආරක්ෂා කිරීමට නම් මේ අවස්ථාවේ දී සියලු දෙනා ම එකට එකතු වී ප්‍රශ්නය විසදා ගැනීමට කටයුතු කළ යුතුව ඇති බවත් ඔහු එහි දී ප්‍රකාශ කරා.\n\"ලංකාව ඉන්ධන මෙතෙක් කල් මිල දී ගත්තේ දීර්ඝ කාලීන කොන්ත්‍රාක්කුවට අනුවයි. ඒත් හිටපු ඛනිජ තෙල් ඇමැතිවරයා ඩොලර් සත ගණනක් නිසා දීර්ඝ කාලීන මිලදී ගැනීම් නතර කළා. එසේ නතර කළේ ඇයිද කියලා අපි දන්නේ නෑ. එහෙම දීර්ඝ කාලීන මිලදී ගැනීම් කළානම් අපිට අදටත් තෙල් ලැබෙනවා. ඒත් එක්කම ආර්ථිකය කඩාගෙන වැටිලා, ඩොලර් අර්බුදයක් ඇතිවුනාට පස්සේ ක්ෂණික මිලදී ගැනීම් හරහා තෙල් මිලදී ගැනීමට නොහැකිවීමත් සමග අර්බුදය තවත් බරපතල වුනා. පසුගිය කාලයේ ව්‍යාපාර කරපු අය මේ පිටුපස ඉන්නවාද කියන සැකය අපිට තියෙනවා. මේවාට සමහර නිලධාරීන් ඉන්නත් පුලුවන්.\" යනුවෙන් ද ඔහු ප්‍රකාශ කළා.\nතව ද, රට මේ තරම් ගැටලුවක තිබිය දී ණයවර ලිපි ඉදිරිපත් කිරීමේ දී බැංකු හැසිරෙන ආකාරය ගැන තමාට බරපතල ගැටලුවක් මතු වන අතර ඉතිහාසයේ මෙවැනි අවස්ථාවක දී ඩොලර් එකතු කරගැනීමට, රට ඇතුලේ තියෙන ඩොලර් එකතු කරගැනීමට විවිධ ක්‍රම භාවිතා තිබෙනවා යනුවෙන් ද ඔහු ප්‍රකාශ කළා.\nනමුත් මේ වන විට ඒ සඳහා විසඳුම් භාවිත කිරීමට ඉඩ නොදෙන බැවින්, ණයවර ලිපි නිකුත් කිරීමට අවශ්‍ය පසුබිම සකස් නොකර, ඉන්ධන ගෙන ඒම වැලැක්වීමට කවුරුන් හෝ කටයුතු කරනවාද කියන එක පිළිබඳව ග්ෂැටලුවක් මතුවන බැවින් එය සොයා බැලීමට කටයුතු කරමින් සිටින බව ද ඔහු ප්‍රකාශ කළා.\nකෙසේ නමුත් තෙල් ලබාගැනීමේ කටයුත්ත ඉදිරි දින කිහිපය වන විට යම්කිසි ආකාරයකට විසදා ගැනීමට බලාපොරොත්තු වන බව ද අමාත්‍යවරයා කියා සිටියා.\nමේ සියලු ම ප්‍රශ්නවලට හේතුව රට තුළ ඩොලර් නො මැතිවීමත්, එයට හේතුව ක්‍රමානුකූලව සිදු කරන ලද වැරදි ප්‍රතිපත්ති බවත්, සුදු අලින් වැනි වූ එම ප්‍රදර්ශනවාදී සංවර්ධන ව්‍යාපෘතිත් ඒ වෙනුවෙන් අධික පොළියට ණය ලබා ගැනීමත් බව ඔහු ප්‍රකාශ කළා.\nඑසේ ම \"සැහැල්ලු දුම්රිය මාර්ග ව්‍යාපෘතිය වැනි ව්‍යාපෘති පසෙක දමා හොරකම් කරන්න පුලුවන් සහ වැඩියෙන් නම ගහන්න පුලුවන් ව්‍යාපෘතිවලට පමණක් අවධානය යොමු කළා.\" යනුවෙන් ද ඔහු ප්‍රකාශ කළා.\nමේ තත්ත්වයට හේතුව රටක් විදියට ප්‍රමුඛතා හදුනා නොගැනීම බවත් අමාත්‍යවරයා කියා සිටියා.\nතව ද \"ව්‍යාපාරික ගජ මිතුරන්ට සහන දෙන්න ගිහින් රටේ බදු ආදායමෙන් සියයට 40ක් අහිමි කරගෙන තියෙනවා\" යනුවෙන් ද ඔහු මෙහි දී ප්‍රකාශ කළා.\nඑසේ ම, \"රනිල් වික්‍රමසිංහ රට භාරගන්න කොන්ද කෙලින් තියාගෙන ඉදිරියට ආවා. බංකොලොත්වූ රටක් භාරගත්තා. ණය ශ්‍රේණිගත කිරීම්වලින් පහළට වැටුණ රටක් භාරගත්තේ. එහෙම භාරගත්ත රට ගොඩ ගැනීමට, ජාත්‍යන්තර මූල්‍ය අරමුදලට යන්න, ඇමරිකානු රාජ්‍ය දෙපාර්තමේන්තුවේ නිලධාරීන් සමග සාකච්ඡා කිරීමට කටයුතු කරමින් තිබෙනවා. ආයෝජකයින් ගෙන්වා ගැනීමට, සංචාරකයින් ගෙන්වා ගැනීමට කටුතු කරනවා.\" යනුවෙන් ඔහු එහි දී කියා සිටියා.",
       "URL": "https://www.hirunews.lk/308323/ජනතාව-පෝලිම්වල-මැරෙන-තුරු-බලා-සිටි-අයත්-පාස්කු-ප්‍රහාරය-සිදු-කළ-අය-අතරත්-වෙනසක්-තියෙනවාද-මනුෂ-නානායක්කාර",
       "Category": "Local News",
       "Parent URL": "https://www.hirunews.lk/local-news.php?pageID=1064"
}