{
       "Source": "hirunews",
       "Timestamp": "Friday, 18 August 2023 - 20:28",
       "Headline": "වියලි කාළගුණයෙන් අක්කර 45,000 ක වගාබිම් විනාශයි (වීඩියෝ)",
       "News Content": "දිවයිනට බලපා ඇති වියලි කාලගුණයත් සමග සිදුව ඇති වගාහානි ප්‍රමාණය අක්කර 45,924ක් දක්වා ඉහළගොස් තිබෙනවා.\nගොවීන් 40,527 ක් මේ යටතේ පීඩාවට ලක්ව ඇති බවයි නිවේදනයක් නිකුත් කරමින් කෘෂිකර්ම අමාත්‍යාංශය සඳහන් කළේ.\nවැඩිම වගාහානි ප්‍රමාණයක් කුරුණෑගල දිස්ත්‍රික්කයෙන් වාර්තා වන අතර එය අක්කර 20,718 ක්.\nඋඩවලව කලාපයේ අක්කර 14,667 වගා හානී වලට ලක්ව ඇති බවද සඳහන්.\nඑමෙන්ම වී වගා කළ ගොවීන් 35,653 ක් පීඩාවට පත්ව සිටින අතර වී වගා කරන ලද අක්කර ප්‍රමාණය 38,903 ක් දක්වා ඉහළ ගොස් තිබෙනවා.\nමේ අතර පොළොන්නරුව - හිඟුරක්ගොඩ හතරැස් කොටුව මහකුලා වැව හිඳීයාම හේතුවෙන් පවුල් 280 කට ආසන්න පිරිසකට පානීය ජල හිඟයකට මුහුණදීමට සිදුව තිබෙනවා.\nඒ හේතුවෙන් තමන්ට වතුර ලීටර 500 ක් මිලදී ගැනීමට රුපියල් 2,000 ක මුදලක් වැය කිරීමට සිදුව ඇති බවයි ඔවුන් කියා සිටියේ.\nපවතින වියලි කාලගුණය හමුවේ ජලය අරපිරිමැස්මෙන් භාවිත කළ යුතු බව වාරිමාර්ග අමාත්‍යාංශයේ ජල සම්පත් සැලසුම් අධ්‍යක්ෂ ඉංජිනේරු එල්. ආර්. එම්. පෙරේරා හිරු ප්‍රවෘත්ති අංශය සමග පැවති සාකච්ඡාවට එක් වෙමින් සඳහන් කළේ.\nවියලි කාලගුණයත් සමඟ පීඩාවට පත් රණවරා පැලැස්ස ගොවි සංවිධානය විසින් ගොවි ජනතාවට ආශිර්වාද පතා සහ වැසි ලැබේවායි පතමින් බලංගොඩ - වේලිඔය කොටවෙහර මංකඩ ප්‍රදේශයේ කිරිමඩු ශාන්තිකර්ම පූජාවක් පවත්වා තිබුණා.\nමේ අතර වියලි කාළගුණයත් සමග ප්‍රදේශ රැසක වනාන්තරවලට ගිනිතැබීමේ සිද්ධීන් වාර්තා වන බවයි වනජීවි දෙපාර්තමේන්තුව සඳහන් කළේ. එම නිසා වනාන්තර ගිනි තැබීමෙන් වළකින ලෙසද එම දෙපාර්තමේන්තුව ජනතාවගෙන් ඉල්ලා සිටිනවා.\nමෙලෙස බලංගොඩ - දියවින්න නයිගල රක්ෂිතයේ හටගත් ගින්නකින් අක්කර 300 කට ආසන්න ප්‍රමාණයක් ගිනිගෙන විනාශ වී ඇති අතර පවතින සුළං තත්වය හේතුවෙන් ගින්න මැඩපැවැත්වීමට දැඩි බාධා එල්ලවූ බව ප්‍රදේශයේ හිරු වාර්තාකරු සඳහන් කළා.\nහබරණ - හුරුළු පාරිසරික උද්‍යායනයට අයත් හුරුළු රක්ෂිතයේ පසුගියදා හටගත් ගින්නෙන් අක්කර 200 කට ආසන් ප්‍රමාණයක් විනාශ වී තිබුණා.\nමේ අතර විදුලි බල මණ්ඩලය විසින් ටෙන්ඩර් කැදවන ලද සියඹලාන්ඩුව මෙගාවොට් 100 ක බිම්ගත සූර්යය පැණල මගින් විදුලි උත්පාදනය කිරීමේ ව්‍යාපෘතියේ කොන්ත්‍රාත්තුවද පසුගියදා අදාළ ආයෝජකයන් වෙත ලබා දී තිබෙනවා.\nවිදුලිය මිලදී ගැනීමට අවශ්‍ය ක්‍රියාමාර්ග මේ වන විට ආරම්භ කර ඇති බව විදුලිබල මණ්ඩලය පවසනවා.\nඑහි සාමාන්‍යාධිකාරී රොහාන් ප්‍රනාන්දු සඳහන් කළේ මහජන උපයෝගිතා කොමිෂම ඊයේ ඒ සඳහා අවසර දීමත් සමග අද අදාළ සාකච්ඡා ආරම්භ කළ බවයි.\nමහජන උපයෝගිතා කොමිෂම විසින් මාස 6 ක කාලයක් සඳහා මෙගාවොට් 100 ක විදුලිය මිලදී ගැනීමට විදුලිබල මණ්ඩලයට ඊයේ (17) අවසර ලබා දුන්නා.\nකෙසේ වෙතත් මෙම විදුලි මිලදී ගැනීමට එරෙහිව නීතිමය ක්‍රියාමාර්ග ගැනීමට විදුලි පාවිච්චි කරන්නන්ගේ සංගමය තීරණය කර තිබෙනවා.",
       "URL": "https://www.hirunews.lk/345326/වියලි-කාළගුණයෙන්-අක්කර-45000-ක-වගාබිම්-විනාශයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=88"
}