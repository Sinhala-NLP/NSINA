{
       "Source": "hirunews",
       "Timestamp": "Thursday, 04 January 2018 - 7:51",
       "Headline": "නුවරඑලියේ කොල්ලයට පැමිණි ත්‍රීරෝද රථය",
       "News Content": "නුවරඑළිය නගරයේ දුම්වැටි එජන්සියකට අයත් රුපියල් එක්කෝටි හතලිස් පන්ලක්ෂයකට ආසන්න මුදලක් කොල්ලකෑමේ සිද්ධියට යොදාගත් ත්‍රීරෝද රථය පොලිසිය සොයාගෙන තිබෙනවා.\nනුවරඑළිය පොලිසියේ උසස් නිලධාරියෙකු හිරු ප්‍රවෘත්ති අංශයට සඳහන් කළේ නුවරඑළිය - කලාපුර ප්‍රදේශයේ කැලෑබද ප්‍රදේශයක තිබී මෙම ත්‍රීරෝද රථය සොයාගත් බවයි.\nමෙම ත්‍රීරෝද රථයේ හිමිකරු වැලිමඩ ප්‍රදේශයේ පදිංචි පුද්ගලයෙකු වන අතර, කොල්ලකරුවන් විසින් ත්‍රීරෝද රථයද පැහැරගෙන මෙම කොල්ලය සිදුකර ඇති බවයි වැඩිදුර විමර්ශනවලදී අනාවරණය වී ඇත්තේ.\nසිද්ධියට සම්බන්ධ කිසිවෙකු මෙතෙක් අත්අඩංගුවට ගෙන නොමැති අතර, අදාළ ඒජන්සියේ මුදල් අයකැමිවරයා සහ මුදල් රැගෙන යමින් තිබූ ලොරි රථයේ රියදුරා ඊට සම්බන්ධ බවට පොලීසිය සැක කරනවා.\nඅදාළ ලොරි රථය ප්‍රධාන මාර්ගය මගහැර අතුරු මාර්ගයක් ඔස්සේ ධාවනය කරමින් තිබියදීයි ත්‍රිරෝද රථයකින් පැමිණි තුන්දෙනෙකු විසින් මෙම කොල්ලය සිදුකර තිබුණේ පෙරේදා දිනයේයි.",
       "URL": "https://www.hirunews.lk/180093/නුවරඑලියේ-කොල්ලයට-පැමිණි-ත්‍රීරෝද-රථය",
       "Category": "Local News",
       "Parent URL": "https://www.hirunews.lk/local-news.php?pageID=4143"
}