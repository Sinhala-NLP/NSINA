{
       "Source": "hirunews",
       "Timestamp": "Friday, 11 November 2022 - 13:05",
       "Headline": "බේරුවල ව්‍යාපාරිකයෙකුට ඇමරිකාවෙන් සම්බාධක (වීඩියෝ)",
       "News Content": "අල්කයිඩා සංවිධානයට මූල්‍ය පහසුකම් සපයන්නෙකුගේ ව්‍යාපාරික සහකරුවෙකු බව කියන බේරුවල ප්‍රදේශයේ ව්‍යාපාරිකයෙකුට සම්බාධක පැනවීමට ඇමරිකා එක්සත් ජනපදය පියවර ගෙන තිබෙනවා.\nනිවේදනයක් නිකුත් කරමින් එක්සත් ජනපද භාණ්ඩාගාර දෙපාර්තමේන්තුව සඳහන් කළේ අල්කයිඩා මූල්‍ය පහසුකම් සපයන්නෙකුගේ සහ බාහිර මෙහෙයුම් සැලසුම්කරුවෙකුගේ ව්‍යාපාරික සහකරුවෙකු ලෙස හඳුනාාගැනීමෙන් අනතුරුව මෙලෙස සම්බාධක පැනවීමට පියවර ගත් බවයි.\nමෙලෙස සම්බාධක පනවා ඇත්තේ මොහොමඩ් ඉර්ෂාඩ් මොහොමඩ් හරීස් නිසාර් නැමති පුද්ගලයෙකුටයි.\nඊට අමතරව තුර්කි ජාතික මුසාබ් ටර්ක්මන් නමැති පුද්ගලයාටද අදාළ චෝදනාව පදනම් කරගනිමින් සම්බාධක පනවා තිබෙනවා.\nඔහු සමඟ එක්ව අල්කයිඩා මූල්‍ය පහසුකම් සපයන්නෙකු වන අහමඩ් ලුක්මාන් තලෛබ්ට සහායවීමට ව්‍යපාරික කටයුතු සිදුකළ බවයි බේරුවල ව්‍යාපාරික මොහොමඩ් ඉර්ෂාඩ් මොහොමඩ් හරීස් නිසාර් නැමති පුද්ගලයාට චෝදනා එල්ල වී ඇත්තේ.\nඅල්කයිඩා මූල්‍ය පහසුකම් සපයන්නෙකු වන අහමඩ් ලුක්මාන් තලෛබ් එක්සත් ජනපද භාණ්ඩාගාරයේ විදේශ වත්කම් පාලන කාර්යාලය විසින් මීට පෙර හඳුන්වා දී ඇත්තේ අල්කයිඩා ත්‍රස්ත සංවිධානයේ අරමුණු ඉදිරියට ගෙන යෑම සඳහා කටයුතු කළ පුද්ගලයෙකු ලෙසයි.",
       "URL": "https://www.hirunews.lk/320142/බේරුවල-ව්‍යාපාරිකයෙකුට-ඇමරිකාවෙන්-සම්බාධක-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=742"
}