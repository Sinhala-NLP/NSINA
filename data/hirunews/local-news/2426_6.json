{
       "Source": "hirunews",
       "Timestamp": "Sunday, 27 September 2020 - 19:26",
       "Headline": "ඉන්දියානු නැවේ සිටි කොරෝනා වැළඳුණු 17 දෙනා ඇසුරු කළ 5 දෙනෙකු නිරෝධායනයට (වීඩියෝ)",
       "News Content": "ඉන්දියාවේ සිට අයි.ඕ.සී. සමාගමට ඉන්ධන රැගෙන ත්‍රිකුණාමල වරායට පැමිණි  නෞකාවක සිටි ඉන්දීය ජාතික කාර්ය මණ්ඩලයේ  17 දෙනෙකුට කොරෝනා වෛරසය ආසාදනය වී ඇති බවට තහවුරු වීමත් සමඟ ඔවුන් ඇසුරු කළ 5 දෙනෙකු නිරෝධායනයට යොමුකර තිබෙනවා.\nඑම නෞකාවේ කාර්ය මණ්ඩලය සමඟ සමීප සබඳතා පැවැත්වූ පුද්ගලයින් මෙලෙස, නිරෝධායනයට යොමුකළ බවයි කොවිඩ්19 වැළැක්වීමේ ජාතික මධ්‍යස්ථානයේ ප්‍රධානී, යුද හමුදාපති ලුතිනන් ජෙනරාල් ශවේන්ද්‍ර සිල්වා ප්‍රකාශ කළේ.\nපසුගිය  25 වනදා ඉන්ධන මෙටි්‍රක් ටොන් 4,000 ක් රැගෙන ඉන්දියාවේ සිට මෙම නෞකාව පළමුව කොළඹ වරායටත් පසුව ත්‍රිකුණාමලය වරායට පැමිණ තිබෙනවා.\nඑහි කාර්ය මණ්ඩලයේ සාමාජිකයෙකු හදිසියේ රෝගාතුරවීම හේතුවෙන් පී.සී.ආර්. පරීක්ෂණයකට ලක් කිරීමෙන් ඔහු කොරෝනා ආසාදිතයෙකු ලෙස හඳුනාගැනුනා.\nඉන් අනතුරුව නෞකාවේ සම්පූර්ණ කාර්ය මණ්ඩලයම පී.සී.ආර්. පරීක්ෂණවලට ලක් කිරීමෙන් පසු ඉන් 17 දෙනෙකුටම කොරෝනා ආසාදනය වී  ඇති බවට හඳුනා ගෙන තිබෙනවා.\nමේ අතර, මෙරට කොරෝනා ආසාදිතයින් සංඛ්‍යාව 3352 දක්වා ඉහළ ගියේ අද(27) දිනයේදීත් තවත් ආසාදිතයින් තිදෙනෙකු වාර්තාවීමත් සමඟයි.\nචෙන්නායි සිට පැමිණි දෙදෙනෙකු සහ එක්සත් අරාබි එමීර් රාජ්‍යයේ සිට පැමිණි එක් අයෙකු මෙලෙස ආසාදිතයින් ලෙස හඳුනා ගෙන තිබෙනවා.\nමේ අතර, අද දිනයේදී තවත් කොරෝනා ආසාදිත රෝගීන් 22 දෙනෙකු සුවය ලබා රෝහල් වලින් පිටව යාමත් සමඟ මෙරට සුවය ලැබූ සමස්ත ආසාදිතයන් සංඛ්‍යාව 3208 දක්වා ඉහළ ගියා.\nවසංගත රෝග විද්‍යා අංශය සඳහන් කළේ මේ වනවිට කොරෝනා ආසාදනය වූ 131 දෙනෙකු වෛද්‍ය අධීක්ෂණය යටතේ ප්‍රතිකාර ලබන බවයි.\nකොවිඩ්19 ගෝලීය වසංගතය වැළැක්වීමේ ක්‍රියාමාර්ග, ආර්ථිකය ප්‍රකෘතිමත් කිරීම සහ ජාත්‍යන්තර සහයෝගිතාව සැළකූ විට ශ්‍රී ලංකාව ලොව රටවල් 108 ක් අතුරින් දෙවන ස්ථානයට පැමිණ තිබෙනවා.\nචීන මූල්‍ය බුද්ධි ආයතනයක් වන යීකායි පර්යේෂණ ආයතනය සිදුකළ සමීක්ෂණයට අනුව කොවිඞ් 19 ගෝලීය වසංගතයට සාර්ථක ලෙස මුහුණදුන් රටවල් අතුරෙන් මුල්තැන ගෙන ඇත්තේ  චීනයයි.\nලොව පුරා කොරෝනා මරණ මිලියනට ආසන්න වී තිබෙනවා. එය දැක්වෙන්නේ 9 ලක්ෂ 99,412ක් ලෙසයි. ලොව පුරා කොරෝනා ආසාදිතයන් 3 කෝටි 30 ලක්ෂ 99, 436ක් ලෙස සටහන් වනවා.",
       "URL": "https://www.hirunews.lk/251248/ඉන්දියානු-නැවේ-සිටි-කොරෝනා-වැළඳුණු-17-දෙනා-ඇසුරු-කළ-5-දෙනෙකු-නිරෝධායනයට-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2426"
}