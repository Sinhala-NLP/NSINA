{
       "Source": "hirunews",
       "Timestamp": "Friday, 11 August 2017 - 17:20",
       "Headline": "හෙට සිට වැසි තත්වයේ වැඩිවීමක්",
       "News Content": "හෙට (12) දින සිට 15 වන දින දක්වා දිවයිනේ (විශේෂයෙන් නැගෙනහිර, උතුර, ඌව සහ උතුරු මැද පළාත්වල) වැසි තත්වයේ වැඩිවීමක් අපේක්ෂා කරන අතර, දිවයිනේ බොහෝ ප්‍රදේශවල අහස වළාකුලින් බරව පවතින බව කාලගුණ විද්‍යා දෙපාර්තමේන්තුව කියා සිටිනවා.\nඔවුන් අද මධ්‍යහ්න 12.00ට නිකුත් කළ නිවේදනයේ දැක්වෙන්නේ දිවයිනේ බොහෝ ප්‍රදේශවල විශේෂයෙන් සවස 2.00න් පසුව වැසි හෝ ගිඟුරුම් සහිත වැසි ඇති වන බවයි.\nබස්නාහිර, සබරගමුව, මධ්‍යම සහ වයඹ පළාත්වලත් ගාල්ල සහ මාතර දිස්ත්‍රික්කවලත් උදේ කාලයේදී ද වැසි ඇති විය හැකියි.\nත්‍රිකුණාමලය, මඩකලපුව, පොළොන්නරුව සහ අම්පාර දිස්ත්‍රික්කවල ඇතැම් ස්ථානවල (මි.මි.100 පමණ) තද වැසි ද, ඌව, මධ්‍යම, සබරගමුව පළාත්වල සහ අනුරාධපුර දිස්ත්‍රික්කයේ ඇතැම් ස්ථානවල (මි.මි.50-75 පමණ) තරමක තද වැසි ද ඇති විය හැකියි.\nගිඟුරුම් සහිත වැසි ඇති වන විට එම ප්‍රදේශවල තාවකාලිකව තද සුළං ඇති විය හැකි නිසා අකුණු මඟින් සිදුවන අනතුරු අවම කර ගැනීමට අවශ්‍ය පියවර ගන්නා ලෙස ජනතාවගෙන් කාරුණිකව ඉල්ලා සිටින බවද කාලගුණ විද්‍යා දෙපාර්තමේන්තුව සඳහන් කළා.",
       "URL": "https://www.hirunews.lk/168199/හෙට-සිට-වැසි-තත්වයේ-වැඩිවීමක්",
       "Category": "Local News",
       "Parent URL": "https://www.hirunews.lk/local-news.php?pageID=4376"
}