{
       "Source": "hirunews",
       "Timestamp": "Monday, 11 September 2023 - 10:38",
       "Headline": "නිදහස් පක්ෂ මධ්‍යම කාරක සභාව අද හදිසියේ රැස්වෙයි",
       "News Content": "තීරණ කිහිපයක් ගැනීම සඳහා ශ්‍රී ලංකා නිදහස් පක්ෂයේ මධ්‍යම කාරක සභාවේ හදිසි රැස්වීමක් එම පක්ෂයේ සභාපති හිටපු ජනාධිපති මෛත්‍රීපාල සිරිසේනගේ ප්‍රධානත්වයෙන් අද(11) පස්වරුවේ පැවැත්වෙනවා.\nඒ, ඩාර්ලි පාරේ පිහිටි එම පක්ෂ මූලස්ථානයේ දී බවයි වාර්තා වන්නේ.\nමේ සම්බන්ධයෙන් ශ්‍රී ලංකා නිදහස් පක්ෂයේ නියෝජ්‍ය ලේකම් හිටපු මධ්‍යම පළාත් ප්‍රධාන අමාත්‍ය සරත් ඒකනායකගෙන් කළ විමසීමකදී ඔහු කියා සිටියේ පක්ෂයේ ලේකම් ධුරය පිළිබඳව අධිකරණය දුන් තීන්දුව සම්බන්ධයෙන් සභාපතිවරයා එහිදී මධ්‍යම කාරක සභාව දැනුවත් කිරීමට නියමිත බවයි.\nඑමෙන්ම පක්ෂයේ ඉදිරි කටයුතු සම්බන්ධයෙන්ද මෙම සාකච්ඡාවේදී මූලික අවධානය යොමු කර තිබෙනවා.\nශ්‍රී ලංකා නිදහස් පක්ෂයේ මහ ලේකම් දයාසිරි ජයසේකර මන්ත්‍රීවරයාගේ පක්ෂ සාමාජිකත්වය සහ මහලේකම් ධුරය අත්හිටුවීමට පක්ෂ සභාපති හිටපු ජනාධිපති මෛත්‍රීපාල සිරිසේන කටයුතු කරනු ලැබුවේ පසුගිය පස්වනදායි.\nඊට එරෙහිව දයාසිරි ජයසේකර මන්ත්‍රීවරයා අධිකරණයට ගිය අතර, ඒ අනුව කොළඹ දිසා අධිකරණය මන්ත්‍රීවරයාගේ පක්ෂ සාමාජිකත්වය අත්හිටුවීම ක්‍රියාත්මක කිරීම වළක්වාලමින් වාරණ නියෝගයක් නිකුත් කරන්නැයි කළ ඉල්ලීම පසුගිය 8 වනදා ප්‍රතික්ෂේප කළා.\nඑහෙත් නිදහස් පක්ෂයේ නියෝජ්‍ය ලේකම් හිටපු මහ ඇමති සරත් ඒකනායකට පක්ෂයේ මහලේකම් ධුරයේ කටයුතු කිරීම වළක්වාලමින් වාරණ නියෝගයක් නිකුත් කරනු ලැබුවා.\nමහාචාර්ය රෝහණ ලක්ෂ්මන් පියදාස පවසන්නේ මේ අතර ශ්‍රී ලංකා නිදහස් පක්ෂය, එක්සත් ජාතික පක්ෂයට එරෙහි බලවේගයක් ලෙස ඉදිරි මැතිවරණවලට නායකත්වය ලබාදෙන බවයි.",
       "URL": "https://www.hirunews.lk/347893/නිදහස්-පක්ෂ-මධ්‍යම-කාරක-සභාව-අද-හදිසියේ-රැස්වෙයි",
       "Category": "Local News",
       "Parent URL": "https://www.hirunews.lk/local-news.php?pageID=38"
}