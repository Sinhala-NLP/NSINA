{
       "Source": "hirunews",
       "Timestamp": "Tuesday, 22 June 2021 - 19:32",
       "Headline": "කොරෝනා ආසාදිත ඉන්දියන් ජාතිකයින් 50 දෙනා යාපනයට (වීඩියෝ)",
       "News Content": "වත්තල - හේකිත්ත ප්‍රදේශයේ යකඩ කර්මාන්තශාලාවේ කොරෝනා ආසාදිත බවට තහවුරු වූ ඉන්දීය ජාතිකයන් 50 දෙනෙකු යාපනය - කෝපායි ප්‍රතිකාර මධ්‍යස්ථානයක් වෙත රැගෙන ගොස් තිබෙනවා.\nආසාදිතයන් සිටින බවට සෞඛ්‍ය අංශ වෙත ලද තොරතුරක් මත පසුගිය දා මෙම කර්මාන්තශාලාවට ගිය වත්තල සෞඛ්‍ය නිලධාරී කාර්යාලයේ නිලධාරීන් එහි සිටි සේවකයින් අහඹු කොරෝනා පරීක්ෂණයකට ලක් කළා.\nඑහිදී සේවකයින්  192 නෙකුගෙන් 128කට කොරෝනා වැළදී ඇති බවටයි හෙළි වුණේ.\nඑමෙන්ම, ඩෙල්ටා ප්‍රභේදය දැයි සැක සහිත බවට වාර්තා වූ මාදිවෙල - ප්‍රගතිපුර ආසාදිතයාගේ පවුලේ කිසිවෙකුට මේ දක්වා කොරෝනා වෛරසය ආසාදනය වී නොමැති බව වාර්තා වනවා.\nඒ, එම පවුලේ සාමාජිකයන්ට සිදුකළ කොරෝනා පරීක්ෂණවල ප්‍රතිඵල අනුවයි.\nමේ අතර, කොරෝනා ආසාදනය වූ දෙහිවල සත්ත්ව උද්‍යානයේ තෝර් නැමති සිංහයා සුවය ලබා ඇති බව වනජීවි හා වන සංරක්ෂණ අමාත්‍ය සී.බී. රත්නායක ප්‍රකාශ කළා.",
       "URL": "https://www.hirunews.lk/275053/කොරෝනා-ආසාදිත-ඉන්දියන්-ජාතිකයින්-50-දෙනා-යාපනයට-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1867"
}