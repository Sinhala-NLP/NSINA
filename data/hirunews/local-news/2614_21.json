{
       "Source": "hirunews",
       "Timestamp": "Thursday, 02 July 2020 - 21:42",
       "Headline": "ETI අක්‍රමිකතා සොයන කොමිසමේදී අද සිදුවූ හෙළිදරව්ව (වීඩියෝ)",
       "News Content": "ETI තැන්පත්කරුවන්ගේ මුදල් ගෙවීමට නොහැකි තත්ත්වයක් මතුවී තිබෙන බව ඊ.ටී.අයි. ආයතනයේ අධ්‍යක්ෂකවරයා විසින් 2017 දී ශ්‍රී ලංකා මහ බැංකුවට ලිඛිතව දන්වා තිබියදීත් තැන්පතු භාරගැනීම නතර කිරීම සඳහා 2018 වසර වන තෙක්ම මහ බැංකුව මගින් කිසිඳු ක්‍රියාමාර්ගයක් ගෙන නොමැති බව අද අනාවරණය වුණා.\nඒ ETI සමාගමේ සිදු වූ බව කියන අක්‍රමිකතා සහ අයථා ක්‍රියාකලාපයන් පිළිබඳ සොයා බැලීමට පත් කළ විශේෂ ජනාධිපති කොමිෂන් සභාව අද සිදුකළ සාක්ෂි විමසීමේදීයි.\nඅද කොමිසම හමුවේ තෙවන දිනටත් පෙනී සිටියේ ශ්‍රී ලංකා මහ බැංකුවේ බැංකු නොවන මූල්‍ය ආයතන අධීක්ෂණ අංශයේ හිටපු අධ්‍යක්ෂ W.රණවීර මහතායි.\nETI ආයතනයේ වත්කම් විකිණීමට ශ්‍රී ලංකා මහ බැංකු මූල්‍ය මණ්ඩලය අනුමත කර තිබූ බවත් එහි වටිනාකම අමෙරිකානු ඩොලර් මිලියන 75 කට ඇස්තමේන්තු කළ බවත් ලිපි ලේඛනද සහිතව සාක්ෂිකරු කොමිසමට කරුණු ඉදිරිපත් කළා.\nකෙසේ වෙතත් මෙම ඇස්තමේන්තුව සිදු කළ ආයතනය පිළිබඳ ඔහු කොමිසම හමුවේ අනාවරණය කළේ නැහැ.\nකෙසේ වෙතත් මූල්‍ය මණ්ඩල පත්‍රිකාවක් මගින් මාධ්‍ය ආයතනවල වත්කම් විකිණීමට අදාල කොන්දේසි ශ්‍රී ලංකා මහ බැංකුව මගින් ඉදිරිපත් කර තිබෙන්නේ\n2018 පෙබරවාරි 22 වනදායි.\nමෙම මහ බැංකු මූල්‍ය මණ්ඩල පත්‍රිකාව නිකුත් වීමෙන් අනතුරුව 2018 අප්‍රේල් මස 05 වන දා බෙන් හෝල්ඩින්ග්ස් ආයතනය මෙරට සංස්ථාපනය කර ඇති බවයි අදකොමිසම හමුවේ අනාවරණය වුයේ.\nකෙසේ වෙතත් ETI සමාගමේ වත්කම් මිලදී ගත් බ්ලූසමිට් නම් ආයතනයක අධ්‍යක්ෂක මණ්ඩලය මුදල් හා ජනමාධ්‍ය අමාත්‍යංශයෙන් ඉල්ලා ඇත්තේ ETI\nසමාගමට අනුබද්ධ ජනමාධ්‍ය ආයතනවල කොටස් 40% ක අයිතිය තමන් සතු කර ගන්නා අතර ඉතිරි කොටස ETI සමාගමට අනුබද්ධ මෙරට වෙනත් ආයතනයක් හරහා මිලදී ගන්නා බවයි.\nමේ අතර ETI තැන්පත්කරුවන් වෙනුවෙන් පෙනී සිටින නීතීඥ වරයා සාක්ෂිකරුගෙන් විමසා සිටියේ 2017 වසරේදී ETI ආයතනයේ මුදල් නොමැති නිසා\nතැන්පත්කරුවන්ගේ මුදල් ගෙවීමට නොහැකි බව එහි අධ්‍යක්ෂක මණ්ඩලය මගින් ශ්‍රී ලංකා මහ බැංකුවට දැන්වූයේද යන්නයි.\nඑලෙස දැන්වූ බව සාක්ෂිකරු එහිදී පිළිගත්තා.\nසාක්ෂිකරු වැඩිදුරටත් සදහන් කර සිටියේ 2018 ජනවාරි මාසය වන තෙක්ම ඒ බව මහජනතාවට දැනුවත් කිරීමක් සිදු නොකළ බවයි.",
       "URL": "https://www.hirunews.lk/244531/eti-අක්‍රමිකතා-සොයන-කොමිසමේදී-අද-සිදුවූ-හෙළිදරව්ව-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2614"
}