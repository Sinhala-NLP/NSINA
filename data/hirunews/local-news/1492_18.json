{
       "Source": "hirunews",
       "Timestamp": "Wednesday, 15 December 2021 - 13:39",
       "Headline": "ඔමික්‍රොන් ශීඝ්‍ර ව්‍යාප්තියක - ලෝක සෞඛ්‍ය සංවිධානයෙන් අනතුරු ඇගවීමක්",
       "News Content": "ඔමික්‍රොන් ප්‍රභේදය ලොව රටවල් රැසක ව්‍යාප්ත වෙමින් පවතින බවට ලෝක සෞඛ්‍ය සංවිධානය අනතුරු අගවනවා.\nඑහි ප්‍රධානී ටෙඩ්‍රොස් ඇඩිනම් ග්‍රෙබියේසස් සඳහන් කළේ රටවල් 77කින් ඔමික්‍රොන් ආසාදනය වූ රෝගීන් මේ වන විට වාර්තා වන බවයි.\nරෝගීන් වාර්තා වීම පාලනය කිරීම සඳහා රටවල් කිහිපයක් අවශ්‍ය ක්‍රියාමාර්ග ගෙන ඇති නමුත් ඇතැම් රටවල් ඔමික්‍රොන් ප්‍රභේදය අවතක්සේරු කරමින් සිටින බව ලෝක සෞඛ්‍ය සංවිධානය ප්‍රකාශ කළා.\nඑසේම ඇතැම් රටවල එම වෛරසය ව්‍යාප්ත වී ඇති අතර එය  හඳුනාගෙන නොතිබීම ද ගැටලු සහගත බව එම සංවිධානය පෙන්වා දුන්නා.\nමෙම තත්ත්වය මත ලොව පුරා කොරෝනා යළි හිස එසවීමේ වැඩි අවදානමක් පවතින බවයි ලෝක සෞඛ්‍ය සංවිධාන ප්‍රධානී ටෙඩ්‍රොස් ඇඩිනම් ග්‍රෙබියේසස් කියා සිටියේ.",
       "URL": "https://www.hirunews.lk/291105/ඔමික්‍රොන්-ශීඝ්‍ර-ව්‍යාප්තියක-ලෝක-සෞඛ්‍ය-සංවිධානයෙන්-අනතුරු-ඇගවීමක්",
       "Category": "Local News",
       "Parent URL": "https://www.hirunews.lk/local-news.php?pageID=1492"
}