{
       "Source": "hirunews",
       "Timestamp": "Thursday, 18 May 2017 - 20:09",
       "Headline": "ත්‍රස්තවාදය අවසන් කර වසර 8 ක් ගතවන මොහොතේ ආපසු හැරී බැලීමක්",
       "News Content": "තිස් වසරක් මෙරට වෙලාගෙන පැවති කුරිරු ත්‍රස්තවාදය අවසන් කර අදට වසර 8 ක් ගතවනවා.\nමේ ඒ පිළිබඳව කෙටි අතීතාවර්ජනයක්.\n1975 වසරේ ජුලි 27 වැනිදා එවකට යාපනයේ නගරාධිපතිවරයා වූ ඇල්ෆ්‍රඩ් දොරෙයප්පා ඝාතනය කිරීමත් සමග LTTE සංවිධානය මෙරට බෙදුම්වාදී අරගල ඇති කරමින් යුද්ධයකට අවතීරණ වුණා.\nඑතැන් පටන් වසර 30 කට වැඩි කාලයක් මෙරට සිංහල, දෙමළ, මුස්ලිම්, බර්ගර් ඇතුළු සියලු ජාතීන්ට බියෙන්  සැකෙන් තොරව ජීවත් වීමට වරම් ලැබුණේ නැහැ.\nඑම යුද ගිනිදැල් රට පුරා ඇවිලී ගියේ රාජ්‍ය නායකයින්, රණවිරුවන් සහ සිවිල් වැසියන් ඇතුළු විශාල පිරිසකගේ දිවි අහිමි කරමින්.\nමහනුවර ශ්‍රී දළදා මාළිගාව, ජයශ්‍රී මහා බෝමළුව, කාන්තන්කුඩි පල්ලිය මෙන්ම මහ බැංකු ගොඩනැගිල්ල කොළඹ තෙල් ගබඩා සංකීර්ණය ඇතුළු මෙරට ආර්ථික මර්මස්ථාන රැසකටද යුද්ධයේ අමිහිරි අත්දැකීම් වලට මුහුණ දීමට සිදුවුණා.\nනමුත්ල LTTE නායක වේලුපිල්ලේ ප්‍රභාකරන්ගේ ඊලාම් සිහිනය වෙනස් මාවතකට යොමුවන්නේ 2006 වසරේ ජුනි මස 21 වැනි දින මාවිල්ආරු සොරොව්ව වසා දමා දැමීමත් සමගයි.\nඊට එරෙහිව මෙරට යුද, ගුවන්, නාවිකල පොලිස් සහ සිවිල් ආරක්ෂක ඇතුළු ආරක්ෂක අංශ සිවිල් ජනතාව වෙනුවෙන් මානුෂීය මෙහෙයුමක් අරඹන්නේ නොපසුබස්නා උත්සාහයක් ඇතිවයි.\nඑහි ප්‍රතිඵලයක් ලෙස 2007 වසරේදී නැගෙනහිර පළාත මුළුමණින්ම ත්‍රස්තවාදීන්ගෙන් මුදා ගැනීමට හැකිවුණා.\nඉන් නොනැවතුණු ආරක්ෂක අංශ ත්‍රස්වාදීන්ගේ පාලනයට නතුව තිබූ සියලු ප්‍රදේශ යළි අත්පත් කර ගැනීමේ අරමුණ ඇතිව එම මෙහෙයුම් දියත් කළේ පෙරමුණු කිහිපයක් ඔස්සේයි.\nඑහි කූඨප්‍රාප්තිය එළඹියේ 2009 වසරේ මැයි මස 18 වැනිදා එනම් අද වැනි දිනක ත්‍රස්තවාදීන් සතුව පැවති අවසන් බිම්කඩ වූ වෙල්ලමුල්ලි වයික්කාල් මුදා ගනිමින්.\nඑහිදී රාජ්‍ය නායකයින්, දේශපාලනඥයින්, විද්වතුන් ඇතුළු සිංහල, දෙමළ, මුස්ලිම් ජනතාව මරා දමමින් වසර 30 ක් තිස්සේ කුරිරු ත්‍රස්තවාදයක නියැලි වේලුපිල්ලේ ප්‍රභාකරන් මරා දැමීමට රණවරුවන්ට හැකියාව ලැබුණා.\nමේ ගෙවෙන්නේ රණවිරුවන් රට වෙනුවෙන් ලේ, දහදිය, කදුළු මෙන්ම ජීවිත කැපකරමින් දිනාගත් සැබෑ නිදහසේ 8 වන වසරයි.",
       "URL": "https://www.hirunews.lk/161629/ත්‍රස්තවාදය-අවසන්-කර-වසර-8-ක්-ගතවන-මොහොතේ-ආපසු-හැරී-බැලීමක්",
       "Category": "Local News",
       "Parent URL": "https://www.hirunews.lk/local-news.php?pageID=4511"
}