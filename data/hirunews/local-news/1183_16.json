{
       "Source": "hirunews",
       "Timestamp": "Sunday, 08 May 2022 - 13:28",
       "Headline": "වංකගිරියක් වූ මැදිරිගිරියේ ෆැක්ටරිය (වීඩියෝ)",
       "News Content": "බලධාරීන්ගේ නිද්‍රාශීලී ප්‍රතිපත්ති හේතුවෙන් රජය සතු සම්පත් කිසිදු ප්‍රයෝජනයක් නොගෙන විනාශවන අවස්ථා අප රට හමුවේ අනාවරණය කළේ වරක් දෙවරක් නොවේ.\nඅදත් (08) රතු මිනිත්තුව හරහා අප පෙන්වා දෙන්නේ, රැකියා දහස් ගණනක් උත්පාදනය කළ හැකි එහෙත් වගකිවයුත්තන් මෙතෙක් නොදුටු විනාශමුඛයට යමින් පවතින ගොඩනැගිලි සංකීර්ණයක් පිළිබඳවයි.\nමැදිරිගිරිය දියසෙන්පුර විජයපුර ප්‍රදේශයේ කලකට පෙර රාජ්‍ය අනුග්‍රාහකත්වය යටතේ පෞද්ගලික අධ්‍යක්ෂ මණ්ඩලයක් විසින් පවත්වාගෙන ගිය ඇඟළුම් කම්හලක් ගැන තොරතුරු රතු මිනිත්තුවට වාර්තා වුණා.\n2003 වසරේ ජනවාරි මස 20වන දින එවක රජයේ මූලිකත්වයෙන් මෙම ආයතනය විවෘත කර තිබෙනවා.\nඇඟළුම් කර්මාන්ත ශාලාවක් ස්ථාපිත කිරීමට ප්‍රථම මෙම ගොඩනැගිලි සංකීර්ණය මහා පරිමාණ වී ගබඩා සංකීර්ණයක් ලෙස ද පවත්වාගෙන ගොස් තිබුණේ වී අලෙවි මණ්ඩලය විසින්.\nකෙසේ වෙතත් 2002 වසරේදී මෙම ගොඩනැගිල්ල ව්‍යාපාර සංවර්ධන කර්මාන්ත හා ආයෝජන ප්‍රවර්ධන අමාත්‍යාංශය යටතේ ඇඟළුම් කර්මාන්ත ශාලාවක් ස්ථාපනය කිරීම සඳහා පෞද්ගලික අංශය වෙත බදු පදනම මත ලබා දී තිබෙනවා.\nඒ අනුව 2003 වසරේදී මෙහි ඇඟළුම් කර්මාන්ත ශාලාවක් ආරම්භ කර ප්‍රදේශයේ තරුණ තරුණියන් දහස් ගණනකට රැකියා අවස්ථා හිමිකර දුන්න ද එය පවත්වාගෙන ගොස් ඇත්තේ වසර 02ක් වැනි කෙටි කාලයක් පමණයි.\nප්‍රදේශවාසීන් පෙන්වා දෙන්නේ, පෞද්ගලික ව්‍යාපාරිකයින් විසින් අවස්ථා කිහිපයක දී මෙම ගොඩනැගිල්ල ඇඟළුම් කර්මාන්තශාලාවක් ස්ථාපිත කිරීමට යැයි පවසමින් බදු පදනම යටතේ ලබාගෙන ආයෝජන ප්‍රවර්ධන මණ්ඩලයෙන් ණය ලබාගැනීමට කටයුතු කළ බවයි.\nනමත් කර්මාන්තශාලාව දිගුකාලීනව පවත්වාගෙන යාමට කිසිදු ව්‍යාපාරිකයෙක් පියවර නොගත් බවටයි ප්‍රදේශවාසීන් චෝදනා කරන්නේ.\nවර්තමානයේ රටේ පවතින අර්බුදකාරී තත්වය යටතේ තරුණ තරුණියන්ට රැකියා දහස් ගණනත් ලබාදීමට හැකියාව පවතින මෙවැනි සම්පත් නිකරුණේ දිරාපත්වීමට ඉඩ හැරීම ජාතික අපරාධයක්.\nරජ්‍ය සම්පත් මෙලෙස නිකරුණේ දිරාපත්වීමට ඉඩ නොතබමින් ඵලදායී ක්‍රියාවක් සඳහා යෙදවීම වෙනුවෙන් බලධාරීන්ගේ ඇස් ඇරෙනතුරු රතු මිනිත්තුව අවධානයෙන්.",
       "URL": "https://www.hirunews.lk/303825/වංකගිරියක්-වූ-මැදිරිගිරියේ-ෆැක්ටරිය-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1183"
}