{
       "Source": "hirunews",
       "Timestamp": "Wednesday, 28 September 2022 - 20:52",
       "Headline": "නව අධි ආරක්ෂක කලාප ගැසට්ටුව ආපසු හරවන්න! - හියුමන් රයිට් වොච්",
       "News Content": "කොළඹ දිස්ත්‍රික්කයේ ස්ථාන කිහිපයක අධි ආරක්ෂක කලාප නම් කරමින් ඉකුත් 23 වැනි දා ජනාධිපතිවරයාගේ අත්සනින් යුතුව නිකුත් කෙරුණු ගැසට් පත්‍රය ආපසු හැරවිය යුතු බව හියුමන් රයිට්ස් වොච් ඊයේ (27) කියා සිටියා.\nහියුමන් රයිට්ස් වොච් සංවිධානය නිවේදනයක් නිකුත් කරමින් ශ්‍රී ලංකා රජයට චෝදනා කරන්නේ, ඉකුත් 24 වැනි දා කොළඹ දී පැවති විරෝධතාව අතරතුර පොලීසිය විසින් විරෝධතාකරුවන් විසිරුවා හැරීම සඳහා ජල සහ කඳුළු ගෑස් ප්‍රහාර එල්ල කිරීමට කටයුතු කළ බවත් එහි දී විරෝධතාකරුවන් 84 දෙනෙක් අත්අඩංගුවට ගැනීම ඊට දිනයකට පෙර හඳුන්වා දුන් නව නීතියට අනුව සිදු කරන ලද්දක් බවයි.\nමේ අතර නව නීතියෙහි සඳහන් වගන්ති මගින් වරදක් ලෙස සැලකෙන කරුණු සහ අත්අඩංගුවට ගනු ලබන අයවලුන් සඳහා ඇප ලබා දීම සිදු කළ හැක්කේ මහාධිකරණයක දී පමණක් ය යන කොන්දේසි දැඩිව විවේචනය කරන හියුමන් රයිට්ස් වොච් වැඩිදුරටත් කියා සිටින්නේ, මෙම පුළුල්, දැඩි සීමා කිරීම්, සාමකාමීව රැස්වීමට සහ ප්‍රකාශනයට ඇති අයිතියට තර්ජනයක් බවයි.\nඒ සම්බන්ධයෙන් අදහස් දක්වමින් හියුමන් රයිට්ස් වොච් හි දකුණු ආසියානු අධ්‍යක්ෂ මීනාක්ෂි ගංගුලි කියා සිටියේ, කොළඹ මහජන විරෝධතා සීමා කිරීමට යොදා ගත් නව නීතිය මගින් ජනතාවගේ විරෝධතා දැක්වීම නැවැත්වීමට ජනාධිපති රනිල් වික්‍රමසිංහ මංමුලා සහගත උත්සාහයක යෙදෙන බවයි.\nමේ අතර වැඩිදුරටත් අදහස් දක්වමින් ඇය පැවසුවේ,\n“ගැඹුරු ආර්ථික අර්බුදයකින් මිදීමට රට අරගල කරන අතරේ, රජය කළ යුත්තේ මිනිසුන්ගේ හඬට සවන් දීම පහසු කිරීම මිස ඔවුන් කතා කරන විට ඔවුන් සිරගත කිරීම නොවේ.”\nයනුවෙන්.\nතව ද, ඉකුත් 24 වැනි දා පැවති විරෝධතාව පවත්වා තිබෙන්නේ නව අධි ආරක්ෂක කලාපයක නො වන බවත්, නීති විරෝධී ලෙස පෙළපාලිය සංවිධානය කර තිබූ බැවින් පොලීසිය විසින් ජල හා කඳුළු ගෑස් ප්‍රහාර එල්ල කිරීමට පොලීසිය කටයුතු කළ බව පොලීසිය තමා වෙත පැවසූ බව හියුමන් රයිට්ස් වොච් අනාවරණය කරනවා.\nහිටපු ජනාධිපති ගෝඨාභය රාජපක්ෂ සිය ධුරයෙන් ඉල්ලා අස් වීම කෙරෙහි තුඩු දුන් ආර්ථික අර්බුදය සහ ජන ජීවිත කඩා වැටීම මධ්‍යයේ මේ වසර පුරා ම ශ්‍රී ලංකාවේ ජනතාව විරෝධතාවල නිරත වූ අතර ඒවා මර්දනය කිරීම සඳහා ජල ප්‍රහාරක වැනි “අඩු මාරාන්තික” ආයුධ ද ඇතුළුව අධික ලෙස සහ අනවශ්‍ය අන්දමින් බලය යොදා ගැනීමට බලධාරින් කටයුතු කළ බව කියන හියුමන් රයිට්ස් වැඩිදුරටත් කියා සිටින්නේ, නව ජනාධිපති රනිල් වික්‍රමසිංහ, සාමකාමී විසම්මුතිය යටපත් කරමින් ජාත්‍යන්තර මූල්‍ය අරමුදලෙන් බාහිර ආර්ථික ආධාර සඳහා සාකච්ඡා කිරීමට උත්සාහ කරන බවයි.\nමේ අතර ශ්‍රී ලංකා මානව හිමිකම් කොමිෂන් සභාව උපුටා දක්වමින් හියුමන් රයිට්ස් වොච් කියා සිටින්නේ, රටේ ජනතාවගේ මූලික අයිතිවාසිකම් දැඩි ලෙස උල්ලංඝනය කිරීමකට ලක් වූ බවයි.\nඑසේ ම කිසිදු සාධාරණ හෝ නීතිමය පදනමකින් තොරව පුරවැසියාගේ නිදහස සැලකිය යුතු ලෙස කප්පාදු කිරීමට බලධාරීන් උත්සාහ කරන බවට ශ්‍රී ලංකා නීතීඥ සංගමය පවසන බව ද හියුමන් රයිට්ස් වොච් කියා සිටිනවා.\nතව ද නව නීතිය මානව හිමිකම් නීති ප්‍රමිතීන්ට අනුකූල නො වන බව කියන හියුමන් රයිට්ස් වොච් වැඩිදුරටත් දක්වා සිටින්නේ, සිවිල් සහ දේශපාලන අයිතිවාසිකම් පිළිබඳ ජාත්‍යන්තර සම්මුතියේ (ICCPR) පාර්ශ්වකරුවෙකු ලෙස, සාමකාමීව රැස්වීමේ සහ ප්‍රකාශනයේ නිදහස සඳහා වන අයිතිවාසිකම්වලට ගරු කිරීමට, ආරක්ෂා කිරීමට සහ ප්‍රවර්ධනය කිරීමට ශ්‍රී ලංකාව බැඳී සිටින බවයි.\nමේ අතර වධහිංසා පැමිණවීම සහ අත්තනෝමතික ලෙස රඳවා තබා ගැනීම නීත්‍යානුකූල කිරීම සඳහා දිගු කලක් තිස්සේ භාවිතා කරන ලද ත්‍රස්තවාදය වැළැක්වීමේ පනත අත්හිටුවන බවට ශ්‍රී ලංකා රජය ඉකුත් ජූනි මාසයේ දී එක්සත් ජාතීන්ගේ මානව හිමිකම් කවුන්සිලයේ දී රාජ්‍ය තාන්ත්‍රිකයින්ට ප්‍රකාශ කළ බව සිහිපත් කරන හියුමන් රයිට්ස් වොච් කියා සිටින්නේ මානව හිමිකම් කවුන්සිලය මේ වන විට ශ්‍රී ලංකාව පිළිබඳ යෝජනාවක් සම්මත කර ගැනීමට සලකා බලමින් සිටින්නේ පසුගිය මානව හිමිකම් කඩකිරීම් සම්බන්ධයෙන් වගවීම සහ මානව හිමිකම් තත්ත්වය නිරීක්ෂණය කිරීම සඳහා බවයි.\nකෙසේ නමුත් මානව හිමිකම් කවුන්සිලයේ යෝජනාව තවදුරටත් උල්ලංඝනය වීම වැලැක්වීම පසෙක ලා ජනාධිපති වික්‍රමසිංහ ආණ්ඩුව යටතේ ශීඝ්‍ර මර්ධනයක් පෙන්නුම් කරන බවට චෝදනා කරනවා.\nඒ පිළිබඳ වැඩිදුරටත් විස්තර කරන හියුමන් රයිට්ස් වොච් හි දකුණු ආසියානු අධ්‍යක්ෂවරිය කියා සිටින්නේ, \"ආර්ථික අර්බුදය සඳහා ප්‍රතිසංස්කරණ සහ රජයේ වගවීම සාමකාමීව ඉල්ලා සිටින ශ්‍රී ලාංකිකයන් ව ප්‍රචණ්ඩත්වය, අත්අඩංගුවට ගැනීම් සහ දිගු කලක් රඳවා තබාගැනීමේ හරහා විශාල අවදානමකට මුහුණ දී සිටින බවත්, එබැවින් එක්සත් ජාතීන්ගේ මානව හිමිකම් කවුන්සිලයේ රටක් ලෙස තම ජනතාවට මූලික අයිතිවාසිකම් සහ නිදහස ක්‍රියාත්මක කිරීමට උපකාර කිරීමට හැකි සෑම දෙයක්ම කළ යුතු බවයි.",
       "URL": "https://www.hirunews.lk/316557/නව-අධි-ආරක්ෂක-කලාප-ගැසට්ටුව-ආපසු-හරවන්න-හියුමන්-රයිට්-වොච්",
       "Category": "Local News",
       "Parent URL": "https://www.hirunews.lk/local-news.php?pageID=837"
}