{
       "Source": "hirunews",
       "Timestamp": "Wednesday, 07 June 2023 - 12:30",
       "Headline": "සුදු වීමට ආලේපනය කරන ක්‍රීම්වලින් වකුගඩු නරක් වීමේ අවදානමක්",
       "News Content": "කාන්තාවන් සුදු වීමට ආලේපනය කරන ක්‍රීම් සහ දියර වර්ගවල තිබිය යුතු රසදිය ප්‍රමාණය අනුමත සීමාවට වඩා ඉතා අධික ලෙස අඩංගු බවට ශ්‍රී ලංකා කාර්මික තාක්ෂණ ආයතනය වාර්තා මඟින් තහවුරු කර ඇතැයි පාරිභෝගික කටයුතු අධිකාරිය කොළඹ දිස්ත්‍රික් වැටලීම් ඒකකයේ ජ්‍යෙෂ්ඨ විමර්ශන නිලධාරී ඊ. යූ රංජන සඳහන් කරනවා.\nමේ පිළිබඳව වැඩිදුරටත් අදහස් දක්වමින් ඔහු සඳහන් කළේ මෙවන් අදහසක්.\n\"ඉකුත් සතිය තුළ පාරිභෝගික කටයුතු අධිකාරියේ විශේෂ වැටලීම් ඒකකයෙන් පිටකොටුව ප්‍රදේශයේ සිදු කළ වැටලීම්වලදී ආනයනකරුවකුගේ හෝ නිෂ්පාදකවරයකුගේ තොරතුරු සඳහන් නොමැති නීති විරෝධී ශරීර ආලේපන හමු වුණා. පසුව ඒවායෙන් අහඹු ලෙස තෝරා ගත් වර්ග 7කින් යුත් ආලේපන ශ්‍රී ලංකා කාර්මික තාක්ෂණ ආයතනයේ පරීක්ෂණාගාරයට යොමු කළා. එසේ යොමු කළ ශරීර ආලේපන ක්‍රීම් සහ දියර වර්ග 7න් 6කම අඩංගුව තිබූ රසදිය ප්‍රමාණය කිලෝ ග්‍රෑමයකට මිලිග්‍රෑම් 8.1 සිට මිලිග්‍රෑම් 31.540 දක්වා ඉතා අධිකව තිබූ බවට දුන් වාර්තාවලින් තහවුරු වී තිබෙනවා''\nවෙළෙඳපොළේ බහුලව විකිණීමට තිබෙන ශරීරය සුදු වීමේ ආලේපනවල ඉතා අධික ලෙස රසදිය අඩංගු වීමෙන් පිළිකා රෝග කාරක සහ වකුගඩු නරක් වීමේ අවදානමක් ඇති බවටත්, සෑම ඉන්ද්‍රියකටම අහිතකර බලපෑම ඇති විය හැකි බවටත් වෛද්‍ය වාර්තාවලින් පෙන්වා දී ඇති බව සඳහන්.\nමේ ක්‍රීම් වර්ග සහ දියර වර්ග මිල දී ගැනීමේදී විශේෂයෙන් ආනයනකරුගේ නම සහ ලිපිනය වගේම මෙරට නිෂ්පාදනය කරනවා නම් එහි ද නම සහ ලිපිනය සටහන්ව තිබෙනවා දැයි විමසිලිමත් වන ලෙසයි පාරිභෝගික කටයුතු අධිකාරිය වැඩිදුරටත් සඳහන් කළේ.",
       "URL": "https://www.hirunews.lk/337264/සුදු-වීමට-ආලේපනය-කරන-ක්‍රීම්වලින්-වකුගඩු-නරක්-වීමේ-අවදානමක්",
       "Category": "Local News",
       "Parent URL": "https://www.hirunews.lk/local-news.php?pageID=288"
}