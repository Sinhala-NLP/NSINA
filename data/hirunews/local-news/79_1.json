{
       "Source": "hirunews",
       "Timestamp": "Wednesday, 23 August 2023 - 13:38",
       "Headline": "විදුලිය ලබාගත නොහැකි වීමෙන් මඩකලපු ගම්වාසීන් අපහසුතාවයක",
       "News Content": "විදුලි බලය ලබා ගැනීමට නොහැකිවීමෙන් තමන් දැඩි දුෂ්කරතාවට පත්ව ඇති බව මඩකලපුව පුණ්ණකුඩා ගම්මානයේ ගම්වාසීන් පවසනවා.\nගම්වාසීන් පෙන්වා දෙන්නේ යුද්ධයෙන් තම නිවාස සහ ඔප්පු විනාශ වී යාම හේතුවෙන් සිය ඉඩම්වල අයිතිය තහවුරු කිරීමට ද නොහැකි වී ඇති බවයි.\nපැවති යුදමය වාතාවරණය හේතුවෙන් සිය මුල් ගම් බිම් ඇතහැර යුද්ධය නිමාවීයෙන් පසු නැවත පැමිණි පිරිසක් පදිංචිව සිටින මඩකලපුව චෙන්කලඩි ප්‍රාදේශිය ලේකම් කොට්ටාසයේ පුණ්ණකුඩාව ගම්මානයේ ගම්වාසීන් දුෂ්කරතා රැසකින් පීඩා විදිනවා.\nසිය ඉඩම්වල අයිතිය තහවුරු කිරීමට නොහැකිවීම මත විදුලිය ලබාගත නොහැකි වී ඇති පවසන ගම්වාසීන් පෙන්වා දෙන්නේ විදුලි සම්බන්ධතා ලබා ගැනීමට වැය වන මුදලද තමන්ට දැරිය නොහැකි බවයි.\nටකරන් නිවාසවල වාසය කරන තමන්ට පවතින වියළි කාලගුණයත් සමඟ දැඩි දුෂ්කරතාවන්ට මුහුණ දීමට සිදුවනු ඇතැයි ගම්වාසීන් පෙන්වා දෙනවා.\nතම දරුවන්ට කුප්පි ලාම්පු එළියෙන් අධ්‍යාපන කටයුතු කිරීමට සිදුව ඇති නිසා ගම්වාසීන් බලධාරීන්ගෙන් විමසන්නේ සිය දරුවන්ට අධ්‍යාපන අවස්ථා අහිමිද යන්නයි.\nමේ අතර ගම්වාසීන් පවසන්නේ ජල හිඟය හේතුවෙන් ද තමන් දැඩි දුෂ්කරතාවට පත්ව ඇති බවයි.",
       "URL": "https://www.hirunews.lk/345813/විදුලිය-ලබාගත-නොහැකි-වීමෙන්-මඩකලපු-ගම්වාසීන්-අපහසුතාවයක",
       "Category": "Local News",
       "Parent URL": "https://www.hirunews.lk/local-news.php?pageID=79"
}