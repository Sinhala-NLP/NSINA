{
       "Source": "hirunews",
       "Timestamp": "Sunday, 14 February 2016 - 17:30",
       "Headline": "ගුරුවරිය දණගැස්වු හිටපු මන්ත්‍රී විදුහලට ගෙනා විදුහල්පතිට මාරුවක්",
       "News Content": "නවගත්තේගම නවෝද්‍යා විද්‍යාලයේ විදුහල්පතිවරයා වහාම ක්‍රියාත්මක වන පරිදි පුත්තලම කලාප කාර්යාලයට මාරුකර යවා තිබෙනවා.\nවයඹ පළාත් අධ්‍යාපන අමාත්‍ය සන්ධ්‍යා කුමාර රාජපක්ෂ මහතායි මෙම පියවර ගෙන ඇත්තේ.\nපසුගිය 11 වනදා නවගත්තේගම නවෝද්‍යා විද්‍යාලයේ පැවති නිවාසාන්තර ක්‍රීඩා උළෙලේ ප්‍රධාන ආරාධිතයා ලෙසට හිටපු පළාත් සභා මන්ත්‍රී ආනන්ද සරත් කුමාර ගෙන්වීම සහ ඔහු පාසැල් තුර්ය වාදක කණ්ඩායම යොදාගෙන පෙරහැරින් රැගෙන යාම මෙන්ම සහය දිවීමේ තරගයේ ආරම්භක සංඥාව නිකුත් කිරීමේ අවස්ථාව ඔහුට ලබාදුන් බවට විදුහල්පතිවරයාට චෝදනා එල්ලවී තිබෙනවා.\nඅප වාර්තාකරු සඳහන් කලේ මෙම කරුණුවලට ගුරු සංගම් මතු කල විරෝධතා හේතුවෙන් වයඹ පළාත් අධ්‍යාපන අමාත්‍යවරයා විදුහල්පතිවරයා මාරු කර යැවීමට පියවර ගෙන ඇති බවයි.\nඅදාළ විදුහල්පතිවරයාට එල්ලවන චෝදනා සම්බන්ධයෙන් විශේෂ විමර්ශණයක් පැවැත්වීමට වයඹ පළාත් අධ්‍යාපන අධ්‍යක්ෂවරයා මගින් පුත්තලම කලාප අධ්‍යක්ෂවරයාට පැවැත්වීමට දන්වා ඇතැයි සඳහන්.\nමෙම පරීක්ෂණ අදාළ විදුහල්පතිවරයා පාසැල තුල රඳවාගෙන සිදු කිරිමට නොහැකි බැවින් ඔහුට අදාළ ස්ථාන මාරුව ලබාදී ඇතැයි වයඹ පළාත් අධ්‍යාපන අමාත්‍යවරයා ප්‍රකාශකර තිබෙනවා.",
       "URL": "https://www.hirunews.lk/126247/ගුරුවරිය-දණගැස්වු-හිටපු-මන්ත්‍රී-විදුහලට-ගෙනා-විදුහල්පතිට-මාරුවක්",
       "Category": "Local News",
       "Parent URL": "https://www.hirunews.lk/local-news.php?pageID=5168"
}