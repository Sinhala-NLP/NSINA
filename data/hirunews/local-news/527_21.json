{
       "Source": "hirunews",
       "Timestamp": "Saturday, 18 February 2023 - 16:52",
       "Headline": "විශ්වවිද්‍යාල සිසුන් දෙපිරිසක් ආදරවන්තයින්ගේ දිනය දවසේ මරා ගනී - ගැටුමට ආණ්ඩුවත් මැදිහත් වෙලාද ? (වීඩියෝ)",
       "News Content": "ආදරවන්තයින්ගේ දිනය වෙනුවෙන් ශ්‍රී ජයවර්ධපුර විශ්වවිද්‍යාලයේ පැවති සාදයක් අතරතුර ඇති වූ ගැටුමට ආණ්ඩුවේ මැදිහත්වීමක් ඇතැයි සැක මතුවන බව එම විශ්වවිද්‍යාලයේ මහා ශිෂ්‍ය සංගමය පවසනවා.\nප්‍රවෘත්ති සාකච්ඡාවක් කැඳවමින් ඔවුන් සඳහන් කළේ මෙම ගැටුම කිසිසේත් අනුමත නොකරන බවයි.\nශ්‍රී ජයවර්ධපුර විශ්වවිද්‍යාලයේ සිසුන් දෙපිරිසක් අතර ආදරවන්තයින්ගේ දිනය වෙනුවෙන් පැවැත්වූ සාදයකදී ගැටුමක් හට ගෙන තිබුණේ පසුගිය 15 වැනි දායි.\nකළමනාකරණ පීඨයේ සහ කලා පීඨයේ සිසුන් දෙපිරිසක් අතර බහින්බස්වීමක් දුර දිග යාමෙන් ගැටුම ඇතිවූ බවටත් තොරතුරු වාර්තා වුණා.\nමේ අතර ප්‍රවෘත්ති සාකච්ඡාවක් කැඳවමින් ශ්‍රී ජයවර්ධපුර විශ්වවිද්‍යාලයේ මහා ශිෂ්‍ය සංගමය පැවසුවේ මෙම ගැටුම ඇතිවීමට ආණ්ඩුවේ මැදිහත්වීමක් තිබේදැයි සැක මතු වන බවයි.\nමේ අතර නවක වද සිද්ධියක් මුල් කර ගනිමින් පසුගිය වසරේ දෙසැම්බර් මස 19 වැනිදා සිට වසා දැමුණු හෝමාගම - පිටිපන බෞද්ධ හා පාලි විශ්වවිද්‍යාලය ලබන 27 වනදා යළි අධ්‍යයන කටයුතු සඳහා විවෘත කෙරෙන බව එහි උපකුලපති මහෝපාධ්‍යාය මහාචාර්ය පූජ්‍ය නෙලුවේ සුමනවංශ හිමියන් පවසනවා.\nකෙසේ වෙතත් අධ්‍යයන කටයුතු සඳහා පළමුව කැඳවන්නේ පළමු වසර සිසුන් පමණක් බවයි උන්වහන්සේ සඳහන් කළේ.\nඑවන් පසුබිමක ප්‍රවෘත්ති සාකච්ඡාවක් කැඳවමින් බෞද්ධ හා පාලි විශ්විවද්‍යාලයේ මහා ශිෂ්‍ය සංගමය පැවසුවේ සියලු වසරවල සිසුන් සඳහා විශ්වවිද්‍යාලය විවෘත කිරීමට කටයුතු කළ යුතු බවයි.\nමේ අතර සිසුන් දෙපිරිසක් අතර ඇතිවූ ගැටුමක් හේතුවෙන් 2020/2021 අධ්‍යයන වසරවල සිසුන් හැර අනෙකුත් සියලු සිසුන් සඳහා සබරගමුව විශ්වවිද්‍යාලයේ සියලු පීඨ දින නියමයක් නොමැතිව වසා දැමීමට එහි පාලනාධිකාරිය ඊයේ තීරණය කළා.\nවිශ්වවිද්‍යාලයේ ජ්‍යෙෂ්ඨ සිසුන් පසුගියදා නේවාසිකාගාරයකට ඇතුළු වී පළමු වසරේ සිසුන්ට පහරදී ඇත්තේ කොණ්ඩා කපා නොමැති බව පවසමින්.\nඑවන් පසුබිමක කිසිදු සාධාාරණ හේතුවක් නොමැතිව විශ්වවිද්‍යාලය වසා දමා ඇති බව පවසමින් සබරගමුව විශ්වවිද්‍යාලයේ මහා ශිෂ්‍ය සංගමය විශ්වවිද්‍යාලයේ ප්‍රධාන පිවිසුම ඉදිරිපට විරෝධතාවක නිරත වුණා.",
       "URL": "https://www.hirunews.lk/327715/විශ්වවිද්‍යාල-සිසුන්-දෙපිරිසක්-ආදරවන්තයින්ගේ-දිනය-දවසේ-මරා-ගනී-ගැටුමට-ආණ්ඩුවත්-මැදිහත්-වෙලාද-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=527"
}