{
       "Source": "hirunews",
       "Timestamp": "Wednesday, 02 February 2022 - 14:16",
       "Headline": "පානදුර ගිලන් රථ රියදුරෙකුට වෙඩි තැබීමේ සිද්ධියේ සැකකරුවෙකු අත්අඩංගුවට",
       "News Content": "පානදුර මුලික රෝහල ඉදිරිපිට දී ගිලන් රථ රියදුරෙකුට වෙඩි තැබීමේ සිද්ධියට අදාළව සැකකරුවෙකු අත්අඩංගුවට ගෙන තිබෙනවා.\nපොලීසිය සදහන් කළේ ගිලන් රථ රියදුරුට වෙඩි තැබීමට පැමිණි පුද්ගලයන්ගෙන් එක් අයෙකුට නවාතැන් පහසුකම් ලබාදුන් සැකකරු මොහු බවයි.\nපානදුර - අරුග්ගොඩ ප්‍රදේශයේ පදිංචි මෙම සැකකරුගෙන් සිදුකළ ප්‍රශ්න කිරීම්වලදී සිද්ධියට සම්බන්ධ අනෙක් සැකකරුවන් පිළිබද තොරතුරු අනාවරණ වී තිබෙනවා.\nමෙම සිද්ධියේ ප්‍රධාන සැකකරු වන්නේ වලාන ප්‍රදේශයේ පදිංචි ප්‍රමෝද් සඳකැලුම් හෙවත් සිම් මල්ලි නැමති පුද්ගලයායි.\nඅංක 198, ගැමුණු මාවත, පානදුර - වලාන පදිංචි කඳන ආරච්චිගේ ප්‍රමෝද් සඳකැලුම් නොහොත් ' සිම් මල්ලි' යන අන්වර්ථ නාමයෙන් හඳුන්වන ඔහු 24 හැවිරිදි වියෙහි පසුවන්නෙක් බවයි පොලීසිය පැවසුවේ.\nමෙම සැකකරු වැඩි වශයෙන් ගැවසෙන ප්‍රදේශ ලෙස මේ වනවිට හඳුනාගෙන ඇත්තේ, පානදුර, හිරණ, වලාන, අළුබෝමුල්ල,මිනුවන්පිටිය,බොක්කේගම,මාතර සහ පොළොන්නරුව යන ප්‍රදේශයි.\nඔවුන් අත්අඩංගුවට ගැනීම සඳහා තවදුරටත් පරීක්ෂණ ක්‍රියාත්මකයි.\nරෝගී කාන්තාවක් රැගෙන පානදුර මූලික රෝහල වෙත පැමිණි ගිලන් රථයක රියදුරෙකුට යතුරු පැදි දෙකකින් පැමිණි නාඳුනන පුද්ගලයින් පිරිසක් විසින් වෙඩි තැබීමට උත්සාහ කර තිබුණේ පසුගිය මස 26 වනදායි.\nඑදින දහවල් මෙම වෙඩි තැබීම සිදු වූ අතර, ගිණි අවියේ උණ්ඩය ක්‍රියාත්මක නොවීම හේතුවෙන් වෙඩි ප්‍රහාරයෙන් රියදුරුට කිසිදු හානියක් සිදු වූයේ නැහැ.\nපාන්දුර කේතුමතී කාන්තා රෝහලේ සිට මෙම ගිලන් රථය පැමිණ ඇති අතර, පානදුර මූලික රෝහල අසල දී එක් යතුරුපැදියක් ගිලන් රථය අවහිර වන පරිදි නවත්වා තිබෙනවා.\nඅනෙක් යතුරුපැදියේ පැමිණි දෙදෙනාගෙන් එක් අයෙකු ගිලන් රථය පානදුර රෝහලට ඇතුළු කරනවාත් සමගම රථයේ දොර අසලට පැමිණ වෙඩි තබා ඇති බව සඳහන්.\nකෙසේ වෙතත්, වෙඩි ප්‍රහාර දෙකක්, එල්ල කළ ද ගිනි අවිය අක්‍රිය වීම හේතුවෙන් උණ්ඩ ක්‍රියාත්මක වී තිබුණේ නැහැ.\nඅදාළ ගිලන් රථයේ රියදුරු කළුතර උතුර තොටුපොළ පාර ප්‍රදේශයේ පදිංචිකරුවෙක්.\nවෙඩි තැබීමෙන් පසු යතුරුපැදියකින් පැමිණි පුද්ගලයින් 4 දෙනා මොරටුව ප්‍රදේශයට පලාගොස් තිබූ අතර ඔවුන් අත්අඩංගුවට ගැනීම සඳහා පොලිස් කණ්ඩායම් දෙකක් පත් කරනු ලැබුවා.\nඅනතුරුව සැකකරුවන් අත් අඩංගුවට ගැනීමට පොලීසිය මහජන සහාය පැතු අතර, ඒ සඳහා සැකකරුවන්ගේ ඡායාරූප ද මාධ්‍ය වෙත නිකුත් කෙරුණා.\nඑලෙස තොරතුරු ලබාදෙන්නෙකු වේ නම්, ඔවුන්ගේ පෞද්ගලික රහස්‍යභාවය ආරක්ෂා කිරීමට පොලීසිය විසින් පියවර ගනු ලබන අතර, තොරතුරක් ඇතොත්, පොලිස් මූලස්ථානය වෙත දැනුම්දෙන ලෙසයි පොලිස් මාධ්‍ය ප්‍රකාශක කාර්යාලය නිකුත් කළ නිවේදනයේ දැක්වුණේ.\nඑලෙස නිවැරදි තොරතුරක් ලබාදෙන අයෙකුට මුදලින් රුපියල් ලක්ෂ දහයක ත්‍යාග මුදලක් ලබාදීමට ද පොලිස් මූලස්ථානය කටයුතු යොදා තිබෙනවා.\nමේ අතර අනෙක් සැකකරු බැමින හැන්නදිගේ චමිඳු සංකල පීරිස් නමැති 23 හැවිරිදි අයෙකු වන අතර, හිරණ - පළමුවන පටුමගෙහි අංක 52/1 දරණ ලිපිනයෙහි පදිංචිව සිට තිබෙනවා.\nඑම සැකකරු ගැවසෙන ප්‍රදේශ වන්නේ, පානදුර, හිරණ ගල්කිස්ස, කළුතර, පොළොන්නරුව, ගිරිතලේ යන ප්‍රදේශයි.\nසැකකරුවන් ගැන තොරතුරක් වෙතොත්, ඒ පිළිබඳ ව දැනුම්දීමට පොලීසිය විසින් විශේෂ දූරකථන අංක දෙකක් ද හඳුන්වා දී තිබෙනවා.\nඑම දූරකථන අංක ලෙස බස්නාහිර පළාත අපරාධ දිසාව භාර නියෝජ්‍ය පොලිස්පතිවරයාගේ දූරකථන අංකය වන 071-8592686 ට හෝ 071-8592745 යන කළුතර අපරාධ කොට්ඨාස අධ්‍යක්ෂවරයාගේ අංක වෙත හෝ දැනුවත් කළ හැකියි.",
       "URL": "https://www.hirunews.lk/295954/පානදුර-ගිලන්-රථ-රියදුරෙකුට-වෙඩි-තැබීමේ-සිද්ධියේ-සැකකරුවෙකු-අත්අඩංගුවට",
       "Category": "Local News",
       "Parent URL": "https://www.hirunews.lk/local-news.php?pageID=1381"
}