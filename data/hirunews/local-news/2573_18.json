{
       "Source": "hirunews",
       "Timestamp": "Sunday, 19 July 2020 - 19:34",
       "Headline": "ගම්මිරිස් ගොවීන්ගේ ගැටළුවලට ජනපතිගෙන් විසදුම් (වීඩියෝ)",
       "News Content": "ප්‍රමුඛ අපනයන භෝගයක් ලෙස ගම්මිරිස් වගාව ප්‍රවර්ධනයට කඩිනම් සැලසුම් සම්පාදනය කරන බව ජනාධිපති ගෝඨාභය රාජපක්ෂ පවසනවා.\nශ්‍රී ලංකාවේ ගම්මිරිස් ඵලදාව මිලදී ගන්නා ප්‍රධාන ගැණුම්කරුවා වන්නේ ඉන්දියාවයි.\nමේ නිසා ඉන්දියාව, ශ්‍රී ලංකාවට ලබාදී ඇති සලාකය වැඩි කර ගැනීමට කටයුතු කළ යුතු බවයි ජනාධිපතිවරයා පෙන්වා දී ඇත්තේ.\nඇසුරුම් ලෙස ගම්මිරිස් අපනයනයෙන් සහ ගම්මිරිස් ආශ්‍රිතව නව නිෂ්පාදන ලෝක වෙළදපොළට හඳුන්වා දීමෙන් වැඩි ආදායමක් ද උපයා ගත හැකි බව ද ජනාධිපතිවරයා කියා සිටියා.\nශ්‍රී ලංකා පොදුජන පෙරමුණෙන් මෙවර මහ මැතිවරණයට තරඟ වැද සිටින අපේක්ෂකයින්ගේ ජයග්‍රහණය තහවුරු කරනු පිණිස රත්නපුර දිස්ත්‍රික්කයේ චාරිකාවක නිරත වූ ජනාධිපතිවරයා, ගොඩකවෙල ප්‍රාදේශීය සභා ක්‍රීඩාංගණයේ පැවති ජන හමුවකට ගිය අවස්ථාවේදී ගම්මිරිස් වගාකරුවන් මුහුණ පා සිටින ගැටළු සම්බන්ධයෙන් අවදානය යොමු කළා.\nඊට ප්‍රතිචාර දක්වමිනුයි ජනාධිපතිවරයා ගම්මිරිස් වගාවේ සංවර්ධනය පිළිබද නව සැලැස්ම පැහැදිලි කරනු ලැබුවේ.\nමේ අතර, සබරගමුව  සමන් දේවාලය ආශ්‍රිතව නින්දගම් සහ පාරම්පරික ඉඩම් පිළිබදව මතුව ඇති ගැටළු නිරාකරණය කර දෙන ලෙස ද ජනතාව මෙහිදී ජනාධිපතිවරයාගෙන් ඉල්ලීමක් කළා.",
       "URL": "https://www.hirunews.lk/245921/ගම්මිරිස්-ගොවීන්ගේ-ගැටළුවලට-ජනපතිගෙන්-විසදුම්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2573"
}