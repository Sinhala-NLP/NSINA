{
       "Source": "hirunews",
       "Timestamp": "Friday, 01 September 2023 - 22:44",
       "Headline": "නියඟය නිමා කරමින් මහ වැසි ඇද හැලෙයි: ප්‍රදේශ කිහිපයකට පීඩා",
       "News Content": "දිවයිනේ නිරිත දිග කොටසේ ප්‍රදේශ රැසකට මේ වන විට තද වැසි ඇති වී තිබෙනවා.\nඒ අතුරින් බස්නාහිර, සබරමුව, දකුණ, මධ්‍යම සහ වයඹ පළාත්වල වැසි තත්ත්වයේ වර්ධනයක් දක්නට ලැබෙන බවයි කාලගුණවිද්‍යා දෙපාර්තමේන්තුව පවසන්නේ.\nඒ අනුව බස්නාහිර සබරගමුව සහ දකුණු පළාත්වලත් මහනුවර සහ නුවරඑළිය දිස්ත්‍රික්කවලත් මිලිමීටර් 100ය ඉක්ම වූ තද වැසි ඇති විය හැකි බවයි එම දෙපාර්තමේන්තුව වැඩිදුරටත් පවසන්නේ.\nමේ අතර, ගත වූ පැය විසි හතර තුළ දිවයිනේ වැඩිම වර්ෂාපතනය වාර්තා වී තිබුණේ ගාල්ල ප්‍රදේශයෙන්.\nඑහි අගය මිලි මීටර් 127.7 ක්.\nඇදහැලුණු ධාරානිපාත වැසි හේතුවෙන් ගාල්ල කොටුව පරවා වීදියේ පිහිටි සංචාරක හෝටලයක තාප්පයක් අද අලුයම කඩා වැටී තිබුණා.\nගිං ගගේ ඉහළ පෝෂක ප්‍රදේශ වන නෙළුව, තවලම සහ හිනිඳුම ඇතුළු ප්‍රදේශවලට ඇදහැළෙන අධික වර්ෂාව හේතුවෙන් ගිං ගඟේ ජල මට්ටම ද ඉහළ ගොස් තිබෙනවා.\nමේ අතර පවතින අහපත් කාලගුණයත් සමඟ ප්‍රදේශ කිහිපයක මාර්ග යටව තිබෙන අයුරු ද දක්නට ලැබුණා.\nවැසි තත්ත්වයත් සමග දක්ෂිණ අධිවේගී මාර්ගයේ ඇති වේග සටහන් හා අවවාදාත්මක විද්‍යුත් පුවරු අක්‍රීය වී තිබුණ බවයි වාර්තා වුණේ.\nමේ අතර, බේරුවල පොල්කොටුව පාසලේ පන්තිකාමර අබලන් තත්ත්වයේ පැවැතීම හේතුවෙන් පාසල් පැමිණි සිසුන් නැවත නිවෙස් කරා යැවීමට විදුහල්පතිවරයා කටයුතු කර තිබුණේ වර්ෂාවත් සමග පාසලේ ආරක්ෂාවට බලපෑම් එල්ල වීම හේතුවෙන්.\nමේ අතර, දීර්ඝ කාලයක් තිස්සේ පැවති නියං කාලගුණය නිමා කරමින් අද උඩවලව ජලාශය සහ උඩවලව ප්‍රදේශයට මෙන්ම වලව කලාපයේ බොහෝ ප්‍රදේශවලට ද තරමක වැසි තත්ත්වයක් ලැබුණු බව අප වාර්තාකරු පැවසුවා.",
       "URL": "https://www.hirunews.lk/346851/නියඟය-නිමා-කරමින්-මහ-වැසි-ඇද-හැලෙයි-ප්‍රදේශ-කිහිපයකට-පීඩා",
       "Category": "Local News",
       "Parent URL": "https://www.hirunews.lk/local-news.php?pageID=57"
}