{
       "Source": "hirunews",
       "Timestamp": "Thursday, 01 June 2017 - 21:09",
       "Headline": "අනාරක්ෂිත උපකරණ භාවිත කර ජලයේ ගමන් නොකරන්නැයි පොලිසියෙන් ඉල්ලීමක්",
       "News Content": "ජල ගැලීම් පවතින ප්‍රදේශවල ජලය බැස ගොස් ප්‍රදේශයේ අනාරක්ෂිතභාවය පහව යන තෙක් අනාරක්ෂිත උපකරණ භාවිත කරමින් ජලයේ ගමන් නොකරන්නැයි පොලිසිය ජනතාවගෙන් ඉල්ලීමක් කරනවා.\nඑවැනි අවශ්‍යතාවක් ඇතිවුවහොත් නාවික හමුදාව හෝ පොලිස් නිලධාරීන්ගේ සහය ලබාගන්නා ලෙසටයි ඔවුන් දැනුම් දෙන්නේ.\nගංවතුර තත්වය හේතුවෙන් නිවාස අත්හැර ගිය ජනතාව රබර් ටියුබ් / කෙසෙල් කොට සහ ලී භාවිත කරමින් සකස් කරන ලද තෙප්පම් වැනි අනාරක්ෂිත උපකරණ මෙන්ම අබලන් වු අගුල් හා ඔරු වැනි දේ භාවිත කරමින් ගංවතුරෙන් එහා මෙහා යන අවස්ථා ඇති බව පොලිසිය පෙන්වා දෙනවා.\nමෙම ගමන් ඉතා අනාරක්ෂිත වන අතර පසුගිය දින කිහිපයේ ඒ ආකාරයෙන් ගමන් කළ කිහිප දෙනෙකු බේරා ගත් අතර අද දිනයේ දී ද අගුලක් පෙරලී යාමෙන් කුඩා දරුවෙක් ඇතුලු 3 දෙනෙකු මරණයට පත්වුනා.\nඑබැවින් මෙවැනි අනාරක්ෂිත ආකාරයෙන් ජලයේ ගමන් නොකරන ලෙසටයි පොලිසිය දැනුම්දෙන්නේ.",
       "URL": "https://www.hirunews.lk/162634/අනාරක්ෂිත-උපකරණ-භාවිත-කර-ජලයේ-ගමන්-නොකරන්නැයි-පොලිසියෙන්-ඉල්ලීමක්",
       "Category": "Local News",
       "Parent URL": "https://www.hirunews.lk/local-news.php?pageID=4488"
}