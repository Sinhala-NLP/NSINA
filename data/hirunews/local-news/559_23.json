{
       "Source": "hirunews",
       "Timestamp": "Friday, 03 February 2023 - 17:55",
       "Headline": "හිටපු අගරදගුරු ඔස්වල්ඩ් ගෝමිස් හිමිපාණන්ගේ ස්වර්ගස්ථ වීම ගැන අගමැතිගෙන් විශේෂ ප්‍රකාශයක්",
       "News Content": "හිටපු අගරදගුරු ඔස්වල්ඩ් ගෝමිස් හිමිපාණන් ස්වර්ගස්ථ වීම සම්බන්ධයෙන් අග්‍රාමාත්‍ය දිනේෂ් ගුණවර්ධන විසින් විශේෂ පණිවිඩයක් නිකුත් කර තිබෙනවා.\nශ්‍රී ලංකාවට ඉමහත් සේවාවක් ඉටු කළ හිටපු අගරදගුරු ඔස්වල්ඩ් ගෝමිස් හිමිපාණන් ස්වර්ගස්ථ වීම තමන්ව බලවත් සංවේගයට පත් කළ කරුණක් බවයි එහි දැක්වෙන්නේ.\nමහා ඥාන සම්භාරයකින් හෙබි උන්වහන්සේ ලක් පොළොව මත සමාජගත කළ හර පද්ධතීන් බොහෝ වන අතර අනාදිමත් කාලයක සිට ආගමික හා සමාජයීය මෙහෙවරක් ඉටුකළ උන්වහන්සේට මොක් සුව ප්‍රාර්ථනා කරන බවත් අග්‍රාමාත්‍යවරයාගේ ශෝකී පණිවිඩයේ සඳහන්.\nමේ අතර ශෝකය සටහන් කිරීමට කොළඹ, අගරදගුරු නිල නිවසට ගිය අග්‍රාමාත්‍යවරයා සමඟ දේශීය වෛද්‍ය අමාත්‍ය සිසිර ජයකොඩි, පාර්ලිමේන්තු මන්ත්‍රී යදාමිණී ගුණවර්ධන යන අය එක් වුණා.",
       "URL": "https://www.hirunews.lk/326601/හිටපු-අගරදගුරු-ඔස්වල්ඩ්-ගෝමිස්-හිමිපාණන්ගේ-ස්වර්ගස්ථ-වීම-ගැන-අගමැතිගෙන්-විශේෂ-ප්‍රකාශයක්",
       "Category": "Local News",
       "Parent URL": "https://www.hirunews.lk/local-news.php?pageID=559"
}