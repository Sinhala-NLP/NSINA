{
       "Source": "hirunews",
       "Timestamp": "Tuesday, 27 October 2020 - 19:31",
       "Headline": "පොලිස් බල ප්‍රදේශ 64කට තවදුරටත් ඇඳිරි නීතිය",
       "News Content": "දිවයින පුරා පොලිස් වසම් 64 කට පනවා ඇති නිරෝධායන ඇදිරි නීතිය තවදුරටත් ක්‍රියාත්මකයි.\nඒ අනුව, ගම්පහ දිස්ත්‍රික්කයේ පොලිස් වසම් 37 ක්, කුලියාපිටිය ප්‍රදේශයේ පොලිස් වසම් 5ක්, කොළඹ ප්‍රදේශයේ පොලිස් වසම් 19ක් සහ කළුතර පොලිස් වසම් 3ක් ආශ්‍රිතව එම ඇදිරි නීතිය ක්‍රියාත්මක වන බවයි පොලිස් මාධ්‍ය ප්‍රකාශක නියෝජ්‍ය පොලිස්පති අජිත් රෝහණ සඳහන් කළේ.\nකොරෝනා වසංගත තත්ත්වය සැලකිල්ලට ගෙන හැටන් නගරය හුදකලා කිරීමට අද තීරණය කෙරුණා.\nඑය නැවත දැනුම්දෙනතුරු ක්‍රියාත්මකයි.\nපෑලියගොඩ මත්ස්‍ය වෙළඳ සංකීර්ණයෙන් මාළු මිලදීගෙන හැටන් මහජන පොලේ වෙළඳාම් කටයුතුවල නිරත වූ පුද්ගලයෙකුට කොරෝනා වෛරසය වැළදී ඇති බව මුල්වරට තහවුරු වූයේ පසුගිය 25 වනදායි.\nඒ අනුව, ඔහුගේ ආශ්‍රිතයින් සොයා පී.සී.ආර්. පරීක්ෂණ සිදුකෙරුණා.\nඑම ආශ්‍රිතයින් අතරින් වෙළෙන්ඳාගේ පවුලේ සාමාජිකයින් සිව් දෙනෙකුට, ඔහුගේ රියදුරා සහ හැටන් මහජන වෙළඳපොලේ 5 දෙනෙකුට වෛරසය ආසාදනය වී ඇති බවයි අදාළ පරීක්ෂණවලින් තහවුරු වී ඇත්තේ.\nමේ දක්වා කාලසීමාව තුළ නිරෝධායන ඇඳිරි නීතිය උල්ලංඝනය කිරීම සම්බන්ධයෙන් අත්අඩංගුවට ගත් පුද්ගලයින් සංඛ්‍යාව 1,122ක්.\nමේ අතර, පිටකොටුව 4 වන හරස් වීදියේ තොග වෙළඳසැල් විවෘත කර භාණ්ඩ නිකුත් කිරීමට අද අවසර ලබාදී තිබූ බවයි අප වාර්තාකරු සඳහන් කළේ.\nමේ අතර, දක්ෂිණ අධිවේග මාර්ගය හරහා ක්‍රියාත්මක, කොළඹ කොටුවෙන් ආරම්භ වූ ශ්‍රී ලංකා ගමනාගමන මණ්ඩලයේ දුර ගමන් සේවා බස් රථ, මාකුඹුර බහුවිධ ප්‍රවාහන සේවා මධ්‍යස්ථානයේ සිට ධාවනය වන බව ශ්‍රී ලංකා ගමනාගමන මණ්ඩලය සඳහන් කළා.\nඒ අනුව, ගාල්ල, මාතර, හම්බන්තොට, තංගල්ල, ඇඹිලිපිටිය හා කතරගම ආදී ප්‍රදේශවලට ඉන් ගමන් පහසුකම් සලසා ගත හැකියි.\nමේ අතර, බස්නාහිර පළාත තුළ කොරෝනා ව්‍යාප්තිය පිළිබඳව නිරීක්ෂණය සඳහා අවශ්‍ය ක්‍රියාමාර්ග ගැනීම සඳහා නිර්මාණය කළ අන්තර්ජාල යෙදවුමක් ඊයේ මුදාහැරුණා.\nඑය නිර්මාණය කර ඇත්තේ බස්නාහිර පළාත් ආණ්ඩුකාර මාර්ෂල් ඔෆ් ද එයාර් ෆෝස් රොෂාන් ගුණතිලකගේ උපදෙස් මතයි.\nමේ අතර, කොරෝනා ආසාදිතයින් වාර්තා වීමත් සමඟ මාවනැල්ලේ - හිඟුල් ඔය හා මුරුතවෙල යන ප්‍රදේශවලට තාවකාලිකව සංචරණ සීමා පැනවීමට සෞඛ්‍ය බලධාරින් කටයුතු කර තිබෙනවා.\nකෑගල්ල දිස්ත්‍රික්කයෙන් මේ වනවිට වාර්තා වී ඇති කොරෝනා ආසාදියින් සංඛ්‍යාව 39ක්.",
       "URL": "https://www.hirunews.lk/253446/පොලිස්-බල-ප්‍රදේශ-64කට-තවදුරටත්-ඇඳිරි-නීතිය",
       "Category": "Local News",
       "Parent URL": "https://www.hirunews.lk/local-news.php?pageID=2366"
}