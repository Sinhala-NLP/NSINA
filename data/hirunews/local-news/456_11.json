{
       "Source": "hirunews",
       "Timestamp": "Friday, 24 March 2023 - 18:01",
       "Headline": "පැතිර යන පුවත් සාවද්‍යයි - ධනාගෙන් පැහැදිලි කිරීමක් (ඡායාරූප)",
       "News Content": "සංචාරක ශ්‍රී ලංකා කණ්ඩායම සහ නවසීලන්ත කණ්ඩායම අතර හෙට (25) ආරම්භ වීමට නියමිත එක්දින තරගාවලියේ දී, තමන් පිතිකරණ ලැයිස්තුවේ 07 වැනි ස්ථානයේ ක්‍රීඩා කිරීමට අකමැති බවට සිදු කළා යැයි පැවසෙන ප්‍රකාශය සම්පූර්ණයෙන් ම සාවද්‍ය බව තුන් ඉරියව් ක්‍රීඩක ධනංජය ද සිල්වා පවසනවා.\nසිය නිල ට්විටර් ගිණුමෙහි සටහනක් තබමින් ධනා කියා ඇත්තේ මේ වනවිට සමාජ මාධ්‍ය තුළ තමන්ගේ ප්‍රකාශයක් සම්බන්ධයෙන් පැතිර යන පුවත සාවද්‍ය බවයි.\nඑමෙන්ම එම සාවද්‍ය යැයි ධනංජය පවසන පුවතින් සඳහන් කර තිබුණේ, ක්‍රීඩක ධනංජය විසින් තමන්ව ක්‍රීඩා කිරීමට අංක 07 ට කැඳවා ඇති බවත්, එය තමන් අකමැති ස්ථානයක් හෙයින් හෙට තරගයට ක්‍රීඩා කිරීම පවා ප්‍රතික්ෂේප කළ බවයි.\nමේ හේතුවෙන් ධනංජය ද සිල්වා ව හෙට තරගයට ද ඇතුළත් කර නොමැති බවත් වාර්තා පළ වුණා.\nකෙසේවෙතත් ඒ සම්බන්ධයෙනුයි ධනා විසින් මෙලෙස ට්විටර් ගිණුමෙහි සටහනක් තබා ඇත්තේ.\nඔහු සඳහන් කර ඇත්තේ තමන් සෑම විටම සිය කණ්ඩායම සමග රැඳී සිටින අතර එවැනි කිසිදු ගැටලුවක් තමන් හට ක්‍රීඩා කිරීම සම්බන්ධයෙන් නොමැති බවයි.",
       "URL": "https://www.hirunews.lk/330827/පැතිර-යන-පුවත්-සාවද්‍යයි-ධනාගෙන්-පැහැදිලි-කිරීමක්-ඡායාරූප",
       "Category": "Local News",
       "Parent URL": "https://www.hirunews.lk/local-news.php?pageID=456"
}