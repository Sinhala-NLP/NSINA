{
       "Source": "hirunews",
       "Timestamp": "Monday, 13 December 2021 - 12:39",
       "Headline": "මුහුදට වැටී අතුරුදන් වූ තරුණයෙකුගේ මළසිරුර හමු වේ",
       "News Content": "මන්නාරම - කෝන්දපිට්ටි මුහුදේ බෝට්ටු සවාරියක් ගිය අවස්ථාවේ මුහුදට වැටී අතුරුදහන් වූ තරුණයින් දෙදෙනාගෙන් අයෙකුගේ මළ සිරුරක් අද (13) උදෑසන සොයාගත් බව මන්නාරම පොලීසිය පවසනවා.\nපොලීසිය පැවසූවේ මන්නාරම - කෝන්දපිට්ටි මුහුදේ බෝට්ටු සවාරියක් ගිය අවස්ථාවේ තරුණයින් දෙදෙනෙකු ඊයේ (12) දියේ ගිලීමෙන් අතුරුදහන්ව වූ බවයි.\nමෙලෙස ජීවිතක්ෂයට පත්ව ඇත්තේ, යාපනය- පේදුරුතුඩුව ප්‍රදේශයේ පදිංචි 21 හැවිරිදි දර්ශන් නමැත්තායි.\nමෙම තරුණයාගේ මළසිරුර අද (13) උදෑසන ධීවරයින් පිරිසකට හමුව ඇති අතර, අතුරුදහන් වූ 27 හැවිරිදි තරුණයා සොයා නාවික හමුදා කිමුදුම් අංශය, පොලිස් නිලධාරින් හා ධීවරයින් සෝදිසි මෙහෙයුම් දියත් කර තිබෙනවා.\nමේ අතර, පසුගිය 06 වැනිදා මුලතිව් මුහුදේ දිය නෑමට ගිය වවුනියාව ප්‍රදේශයේ තරුණයින් තිදෙනෙකු ද දියේ ගිලීමෙන් ජීවිතක්ෂයට පත් වුණා.\nමෙම සිද්ධිය සම්බන්ධයෙන් ද මන්නාරම පොලීසිය වැඩිදුර පරීක්ෂණ සිදු කරනවා.",
       "URL": "https://www.hirunews.lk/290861/මුහුදට-වැටී-අතුරුදන්-වූ-තරුණයෙකුගේ-මළසිරුර-හමු-වේ",
       "Category": "Local News",
       "Parent URL": "https://www.hirunews.lk/local-news.php?pageID=1497"
}