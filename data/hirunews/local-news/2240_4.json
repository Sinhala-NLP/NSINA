{
       "Source": "hirunews",
       "Timestamp": "Friday, 01 January 2021 - 19:13",
       "Headline": "වනාතවිල්ලුවේ කුරුලු සාම්පල රස පරීක්ෂකට",
       "News Content": "විල්පත්තු ජාතික උද්‍යාන මායිමේ ප්‍රේරක කලාපය ආසන්නයේ වනාතවිල්ලුව - රාලමඩුව කුඹුරු යායක මියගොස් සිටි පක්ෂීන්ගේ සිරුරු කොටස් රජයේ රස පරීක්ෂකවරයා වෙත යොමුකර තිබෙනවා.\nවනජීවි දෙපාර්තමේන්තුවේ පශු වෛද්‍ය ඉසුරු කෝට්ටේගොඩ හිරු ප්‍රවෘත්ති අංශයට සඳහන් කළේ මෙම පක්ෂීන්ට විෂක් ශරීර ගත වී ඇත්දැයි සොයා බැලීම සඳහා මෙලෙස ශරිර කොටස් රස පරීක්ෂකවරයා වෙත යොමුකරන බවයි.\nඊයේ සිදුකළ පරීක්ෂණවලදී අනාවරණ වී තිබුණේ අදාළ පක්ෂීන්ට කුරුළු උණ වැළදී නොමැති බවටයි.\nවනාතවිල්ලුව - රාලමඩුව කුඹුරු යායක වෙල් යායක දහසකට ආසන්න පක්ෂීන් ගෙවී ගිය සතියේ මරණයට පත්ව තිබුණා.\nඒ අතර, සරල වී කුරුල්ලා, ගෙළ කළු කුරුල්ලා, මහ ටිකිරිත්තා, කිරුළළු බිම් රිට්ටා යන කුඩා පක්ෂීන් සිටි බවයි හෙළිවුණේ.",
       "URL": "https://www.hirunews.lk/258508/වනාතවිල්ලුවේ-කුරුලු-සාම්පල-රස-පරීක්ෂකට",
       "Category": "Local News",
       "Parent URL": "https://www.hirunews.lk/local-news.php?pageID=2240"
}