{
       "Source": "hirunews",
       "Timestamp": "Tuesday, 14 July 2020 - 14:49",
       "Headline": "CID රැඳවුම්භාරයේ සිටි තවත් නාකොටික් කොස්තාපල්වරයෙකු රිමාන්ඩ්",
       "News Content": "පොලිස් මත්ද්‍රව්‍යනාශක කාර්යාංශය භාරයට ගත් මත්කුඩු යළි ජාවාරම්කරුවන්ටම ලබාදීමේ සිද්ධියට අදාළව අපරාධ පරීක්ෂණ දෙපාර්තමේන්තුව විසින් රැඳවුම් භාරයේ තබාගෙන සිටි තවත් පොලිස් කොස්තාපල්වරයෙකු එළඹෙන 21 වනදා දක්වා රක්ෂිත බන්ධනාගාර ගත කෙරුණා.\nඒ, සැකකරු අද (14) කොළඹ ප්‍රධාන මහේස්ත්‍රාත් ලංකා ජයරත්න හමුවට ඉදිරිපත් කිරීමෙන් අනතුරුවයි.\nමෙම සිද්ධියේ 13 වන සැකකරු වන අදාළ පොලිස් කොස්තාපල්වරයා සම්බන්ධයෙන් විමර්ශන කඩිනමින් අවසන් කරන ලෙසද කොළඹ ප්‍රධාන මහේස්ත්‍රාත්වරිය මෙහිදී අපරාධ පරීක්ෂණ දෙපාර්තමේන්තුවට නියෝග කළ බවයි අධිකරණ වාර්තාකරු ප්‍රකාශ කළේ.\nමෙම සිද්ධිය සම්බන්ධයෙන් මේ වනවිට පොලිස් නිලධාරීන් ඇතුළු 21 දෙනෙකු අත්අඩංගුවට ගෙන ඇති අතර, ඉන් 12 දෙනෙකු මීට පෙර රක්ෂිත බන්ධනාගාර ගත කරනු ලැබුවා.\nමේ අතර අත්අඩංගුවට ගෙන ඇති පොලිස් මත්ද්‍රව්‍යනාශක කාර්යාංශයේ නිලධාරීන්, මත්කුඩු අලෙවි කළ බව කියන ප්‍රධාන පෙළේ මත්ද්‍රව්‍ය ජාවාරම්කරුවෙකු වන කොට්ටාවේ රජිත හසන්ත හෙවත් ලොකූ නැමැත්තාට අයත් මෝටර් රථයක් අපරාධ පරීක්ෂණ දෙපාර්තමේන්තුවේ නිලධාරීන් භාරයට ගෙන තිබෙනවා.\nඒ, ගල්කිස්ස - බඩෝවිට ප්‍රදේශයේදීයි.",
       "URL": "https://www.hirunews.lk/245483/cid-රැඳවුම්භාරයේ-සිටි-තවත්-නාකොටික්-කොස්තාපල්වරයෙකු-රිමාන්ඩ්",
       "Category": "Local News",
       "Parent URL": "https://www.hirunews.lk/local-news.php?pageID=2586"
}