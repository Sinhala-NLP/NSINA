{
       "Source": "hirunews",
       "Timestamp": "Wednesday, 02 November 2022 - 19:11",
       "Headline": "පහරකෑමට ලක්ව මිය ගිය කැබිතිගොල්ලෑවේ පොලිස් සැරයන්ට උසස්වීමක්",
       "News Content": "කැබිතිගොල්ලෑව ප්‍රදේශයේදී ප්‍රචණ්ඩකාරි පිරිසකගේ පහරදීමක් හේතුවෙන් මියගිය පොලිස් සැරයන් ඒ. සුනිල් උප පොලිස් පරීක්ෂක තනතුරට උසස් කර තිබෙනවා.\nපොලිස් මාධ්‍ය ප්‍රකාශක කාර්යාලය සඳහන් කළේ පසුගිය මස 31 වනදා සිට ක්‍රියාත්මක වන පරිදි පශ්චාත් උසස් වීම් පදනම යටතේ පොලිස්පතිවරයා විසින් මෙම උසස් වීම ලබාදී ඇති බවයි.\nමේ අතර සිද්ධියට අදාළව අත්අඩංගුවට ගත් පුද්ගලයින්ගෙන් 13 දෙනෙකු ලබන 10 වනදා දක්වා රක්ෂිත බන්ධනාගාර ගත කර තිබෙනවා.\nඒ ඔවුන් අද කැබිතිගොල්ලෑව මහේස්ත්‍රාත්වරයා හමුවට ඉදිරිපත් කිරීමෙන් අනතුරුවයි.\nඅත්අඩංගුවට ගත් තවත් අයෙකු රඳවා තබාගෙන ප්‍රශ්න කිරීමට මහේස්ත්‍රාත්වරයා එහිදී අවසර ලබා දී තිබෙනවා.\nවන අලියෙකු පහරදී පුද්ගලයෙකු ජීවිතක්ෂයට පත්වීමේ සිද්ධියකට එරෙහිව පසුගිය සදුදා රාත්‍රියේ කැබිතිගොල්ලෑව- රඹකැපූවැව මංසන්ධියේදී විරෝධතාවක් පැවති අතර එය පාලනය කිරීමට පොලිසිය එම ස්ථානයට පැමිණීමත් සමඟ උණුසුම් තත්වයක් ඇති වුණා.\nඑම අවස්ථාවේදීයි පොලිස් සැරයන්වරයා ප්‍රදේශවාසින්ගේ පහරකෑමට ලක්වුයේ.",
       "URL": "https://www.hirunews.lk/319473/පහරකෑමට-ලක්ව-මිය-ගිය-කැබිතිගොල්ලෑවේ-පොලිස්-සැරයන්ට-උසස්වීමක්",
       "Category": "Local News",
       "Parent URL": "https://www.hirunews.lk/local-news.php?pageID=761"
}