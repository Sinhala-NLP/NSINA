{
       "Source": "hirunews",
       "Timestamp": "Saturday, 08 July 2017 - 13:20",
       "Headline": "කොළඹ කුණු සැප්තැම්බරයේ අරුවක්කාරුවට",
       "News Content": "කොළඹ කසල ගැටළුව දේශපාලනීකරණය කිරීමට ඇතැමුන් උත්සාහ ගන්නා බව මහා නගර සහ බස්නාහිර සංවර්ධන අමාත්‍ය පාඨලී චම්පික රණවක පවසනවා.\nකොළඹ අද පැවැති මාධ්‍ය හමුවකදී අමාත්‍යවරයා කියා සිටියේ කැලි කසලවලින් බලශක්තිය නිපදවීමේ ව්‍යාපෘති රැසක් ලබන මාසයේදී ආරම්භ කරන බවයි.\nඑමෙන්ම පුත්තලම - අරුවක්කාරු ප්‍රදේශයේ ස්ථීර කසල අංගනයක් ඉදිකිරීමේ කටයුතු ද සැප්තැම්බර් මාසයේ ඇරඹීමට නියමිත බවයි අමාත්‍ය පාඨලී චම්පික රණවක වැඩිදුරටත් සඳහන් කළේ.\nකොළඹ කසල බැහැර කිරීමේ රජයේ වගකීම බස්නාහිර පළාත් ප්‍රධාන අමාත්‍යවරයාට සහ අමාත්‍ය පාඨලී චම්පික රණවක වෙත පවරනු ලැබුවා.\nවිශේෂයෙන් කසල බැහැර කිරීම පිළිබද දීර්ඝ කාලීන වැඩපිළිවෙලක් සකස් කිරීමේ වගකීම පැවරුණේ පාඨලී චම්පික රණවක අමාත්‍යවරයා වෙතයි.\nඑමෙන්ම තෝරා ගත් ස්ථාන වෙත කසල බැහැර කිරීමේදී එම කටයුතුවලට බාධා කරන්නන්ට එරෙහිව නීතිය තදින් ක්‍රියාත්මක කරන ලෙසයි ජනාධිපති මෛත්‍රීපාල සිරිසේන පොලිස්පතිවරයාට උපදෙස් ලබාදුන්නේ.\nමේ අතර, කොළඹ කැළිකසල මේ මස 20 වන දින දක්වා මුතුරාජවෙල ප්‍රදේශයට බැහැර කිරීම තහනම් කරමින් ශ්‍රේෂ්ඨාධිකරණය පසුගිය 5 වන දා අතුරු තහනම් නියෝගයක් නිකුත් කළා.\nඒ ප්‍රදේශවාසීන් 35 දෙනෙකු ගොනුකළ මූලික අයිතිවාසිකම් පෙත්සමක් අගවිනිසුරු ප්‍රියසාද් ඩෙප් ප්‍රමුඛ ත්‍රිපුද්ගල විනිසුරු මඩුල්ලක් හමුවේ කැදවූ අවස්ථාවේදීයි.",
       "URL": "https://www.hirunews.lk/165389/කොළඹ-කුණු-සැප්තැම්බරයේ-අරුවක්කාරුවට",
       "Category": "Local News",
       "Parent URL": "https://www.hirunews.lk/local-news.php?pageID=4432"
}