{
       "Source": "hirunews",
       "Timestamp": "Thursday, 03 March 2016 - 12:21",
       "Headline": "ඇමති චම්පිකගෙන් යතුරුපැදි කල්ලිවලට චෝදනා",
       "News Content": "තමන්ට චෝදනා එල්ල වන යතුරුපැදි අනතුර සම්බන්ධයෙන් කිසිවක් සඟවා නොමැති බව බස්නාහිර සහ මහානගර සංවර්ධන අමාත්‍ය පාඨලී චම්පික රණවක ප්‍රකාශ කළා.\nකළුතර අද පැවැති රැස්වීමකින් අනතුරු මාධ්‍ය වෙත අදහස් දැක්වූ අමාත්‍යවරයා යතුරුපැදි කල්ලි සම්බන්ධයෙන් දැඩි චෝදනා එල්ල කරනු ලැබුවා.\nපසුගිය 28 වනදා රාත්‍රී 9.50 ට පමණ මෙම අනතුර සිදුවී ඇත්තේ රාජගිරිය ජනාධිපති විද්‍යාලය ඉදිරිපිට මාර්ගයේදියි.\nයතුරුපැදියක් සහ ජීප් රථයක් එකිනෙක ගැටී සිදුවූ මෙම අනතුරෙන් යතුරුපැදියේ ගමන් ගත් තරුණයින් දෙදෙනෙකු තුවාල ලබා කොළඹ ජාතික රෝහලට ඇතුළත් කරනු  ලැබුවා.\nබරපතල තත්ත්වයේ පසුවූ එක් තරුණයෙකු මේ වන විට ප්‍රතිකාර ලබන්නේ දැඩි සත්කාර ඒකකයේයි.\nපොලීසිය පැවසුවේ මෙම ජීප් රථය විදුලිබල හා බලශක්ති අමාත්‍යාංශයට අයත් ජීප් රථයක් බවයි.\nඑහි රියදුරු බොරැල්ල පොලීසියට එදිනම භාරවීමෙන් අනතුරුව අත්අඩංගුවට ගෙන පසුගිය 29 වනදා අධිකරණයට ඉදිරිපත් කර තිබෙනවා.\nඑහිදී ලක්ෂ 5 ක ශරීර ඇප මත ඔහු මුදාහැර ඇති බවයි පොලීසිය ප්‍රකාශ කළේ.\nමේ අතර, අමාත්‍යවරයා අනතුර සම්බන්ධයෙන් සිය ෆේස්බුක් පිටුවේ ද සටහනක් තබා තිබුණා.\nඑහි සදහන් වන්නේ මෙම යතුරුපැදිය තමන් අතිරේක වාහනයක් ලෙස භාවිතා කරන ජීප් රථයේ ගැටුණු බවයි.\nඑන්ජිං ධාරිතාව දහසක් ලෙස සටහන් වන මෙම යතුරුපැදිය පැදවූ තරුණයාට ඉක්මන් සුවය ප්‍රාර්ථනා කරන අමාත්‍යවරයා, අනතුරෙන් පසු රියදුරු පැන ගිය බවට එල්ල වන චෝදනා ද ප්‍රතික්ෂේප කරනවා.\nමෙම අනතුරින් බරපතල තුවාල ලැබූ තරුණයා මීගොඩ - පුවක්වත්ත ප්‍රදේශයේ පදිංචිකරුවෙක්.",
       "URL": "https://www.hirunews.lk/127670/ඇමති-චම්පිකගෙන්-යතුරුපැදි-කල්ලිවලට-චෝදනා",
       "Category": "Local News",
       "Parent URL": "https://www.hirunews.lk/local-news.php?pageID=5144"
}