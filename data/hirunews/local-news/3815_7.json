{
       "Source": "hirunews",
       "Timestamp": "Saturday, 04 August 2018 - 17:37",
       "Headline": "අනුරාධපුර මහ නගර සභාවේ වැටුප් සකසන්නිය රිමාන්ඩ්",
       "News Content": "අනුරාධපුර මහනගර සභාවේ රුපියල් තුන්කෝටි අසූ හත් ලක්ෂ 94,000 ක මුදල් වංචාවක් සම්බන්ධයෙන් චෝදනා එල්ල වූ වැටුප් සකසන්නිය අත්අඩංගුවට ගැනීමෙන් පසු මේ මස  10 වනදා දක්වා රක්ෂිත බන්ධනාගාර ගත කර තිබෙනවා.\nඒ ඇය අනුරාධපුර අතිරේක මහේස්ත්‍රාත් හා අතිරේක දිසා විනිසුරු ටී.එම්. හේමන්ත පුෂ්පකුමාර හමුවට ඉදිරිපත් කිරීමෙන් අනතුරුවයි.\nඅපරාධ පරීක්ෂණ දෙපාර්තමේන්තුව ඊයේ ඇය අත්අඩංගුවට ගත් අතර, ඇය අනුරාධපුර - තිසා වැව ප්‍රදේශයේ පදිංචිකාරිනියක්.\nමහනගර සභාවේ රුපියල් තුන්කෝටි අසූ හත් ලක්ෂ 94,000 ක වැටුප් මුදල් වංචාව සම්බන්ධයෙන් මෙම වැටුප් සකසන්නියට මෙන්ම, එහි ආදායම් පරීක්ෂකවරයෙකු වන ඇයගේ සැමියා ඇතුළු තවත් 5 දෙනෙකුට චෝදනා එල්ල වුණා.\nකෙසේ වෙතත්, සැකකාර කාන්තාව නීතිඥයෙකු මාර්ගයෙන් අනුරාධපුර මහේස්ත්‍රාත් අධිකරණයට අපේක්ෂිත ඇප අයදුම්පතක් ද යොමුකර තිබෙනවා.\nඒ අපරාධ පරීක්ෂණ දෙපාර්තමේන්තුව තමන් අත්අඩංගුවට ගැනීම වළක්වන නියෝගයක් නිකුත් කරන ලෙස ඉල්ලමින්. එය අධිකරණය ප්‍රතික්ෂේප කර ඇති අතර, ඉන් පැය කිහිපයකට පසු අපරාධ පරීක්ෂණ දෙපාර්තමේන්තුවේ නිලධාරින් ඇය අත්අඩංගුවට ගෙන අධිකරණයට ඉදිරිපත් කර තිබෙනවා.",
       "URL": "https://www.hirunews.lk/196794/අනුරාධපුර-මහ-නගර-සභාවේ-වැටුප්-සකසන්නිය-රිමාන්ඩ්",
       "Category": "Local News",
       "Parent URL": "https://www.hirunews.lk/local-news.php?pageID=3815"
}