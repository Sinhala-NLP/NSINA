{
       "Source": "hirunews",
       "Timestamp": "Wednesday, 01 February 2017 - 18:57",
       "Headline": "ඒකාබද්ධ විපක්ෂය ආණ්ඩුවට අලූත් නමක් දෙයි",
       "News Content": "ඒකාබද්ධ විපක්ෂය මගින් ක්‍රියාත්මක ටොප් ටෙන් වැඩසටහන යටතේ හත්වන චෝදනාව අද එල්ල කෙරුණේ ග්‍රාමීය ආර්ථික කටයුතු පිළිබඳ අමාත්‍ය පී. හැරිසන්ට එරෙහිවයි.\nඒ, වී අලෙවි මණ්ඩලය සතු වී තොග මෝල් හිමියන්ට සහ සත්ව ආහාර නිෂ්පාදකයින්ට නිකුත් කිරීමේදී රුපියල් බිලියන 10 ක පාඩුවක් රජයට සිදුකළ බව පවසමින්.\nකොළඹ දී මාධ්‍ය හමුවක් කැඳවමින් ජාතික නිදහස් පෙරමුණේ පාර්ලිමේන්තු මන්ත්‍රී ජයන්ත සමරවීර මෙම හෙළිදරව්ව සිදුකළ අතර, පසුව ඔවුන් ඔහු ඇතුලූ ඒකාබද්ධ විපක්ෂයේ මන්ත්‍රීවරුන් පිරිසක් අපරාධ පරීක්ෂණ දෙපාර්තමේන්තුවට සහ අල්ලස් හෝ දුෂන විමර්ශන කොමිසමටද මේ සම්බන්ධයෙන් පැමිණිලි කරනු ලැබුවා.\nකෙසේ වෙතත් අද පස්වරුවේ පැවති මාධ්‍ය හමුවකදී අමාත්‍ය පී. හැරිසන් ප්‍රකාශ කළේ මෙම චෝදනා සියල්ල අසත්‍ය බවයි.\nඒ බව ඔප්පු කළහොත් තමන් අමාත්‍ය ධුරයෙන් මෙන්ම මන්ත්‍රී ධුරයෙන්ද ඉල්ලා අස්වන බවත් ඔහු කියා සිටියා.\nමේ අතර ඒකාබද්ධ විපක්ෂයේ මාධ්‍ය හමුවට එක්වූ පාර්ලිමේන්තු මන්ත්‍රී මහින්දානන්ද අලූත්ගමගේ  සඳහන් කළේ වත්මන් ආණ්ඩුව පෞද්ගලික සමාගමක් බවට පත්ව ඇති බවයි.\nඊට එක්ව සිටි එක්සත් ජනතා නිදහස් සන්ධාන පාර්ලිමේන්තු මන්ත්‍රී ඉන්දික අනුරුද්ධ, නියෝජ්‍ය අමාත්‍ය රන්ජන් රාමනායක පිළිබඳවද අදහස් දක්වා සිටියා.\nඔහු ප්‍රකාශ කළේ මරඳගහමුල සහල් මිල පිළිබඳව එම ප්‍රදේශයේම සිටින නියෝජ්‍ය අමාත්‍යවරයාගේ අවධානය මෙතෙක් යොමුවී නොමැති බවයි.\nඔහුගේ ආධාරකරුවෙකුද පස් කැපීමේ කටයුතුවල නීතිවිරෝධීව නිරතවන බව මන්ත්‍රිවරයා චෝදනා කළා.",
       "URL": "https://www.hirunews.lk/153453/ඒකාබද්ධ-විපක්ෂය-ආණ්ඩුවට-අලූත්-නමක්-දෙයි",
       "Category": "Local News",
       "Parent URL": "https://www.hirunews.lk/local-news.php?pageID=4681"
}