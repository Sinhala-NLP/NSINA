{
       "Source": "hirunews",
       "Timestamp": "Tuesday, 24 August 2021 - 11:50",
       "Headline": "හිටපු අමාත්‍ය මංගල සමරවීර අභාවප්‍රාප්ත වේ (වීඩියෝ)",
       "News Content": "කොරෝනා ආසාදිත ව කොළඹ පෞද්ගලික රෝහලක ප්‍රතිකාර ලබමින් සිටි හිටපු අමාත්‍ය මංගල සමරවීර අද උදෑසන අභාවප්‍රාප්ත වුණා.\nමියයන විට 65වන වියේ පසු වූ ඔහු, කොරෝනා ආසාදිත ව රෝහල් ගත කෙරුණේ පසුගිය 13 වනදායි.\nඑහි දී අසාධ්‍ය තත්ත්වයට පත් වූ හිටපු අමාත්‍යවරයාට ඔක්සිජන් ප්‍රතිකාර ලබාදීම සිදුකෙරුණා.\nශ්‍රී ලංකා දේශපාලනයේ රජුන් තැනූ දේශපාලනඥයෙකු ලෙස ප්‍රකට මංගල පින්සිරි සමරවීර 1956 වසරේ අප්‍රේල් 21 වනදා මාතර දී උපත ලැබූ අතර, කොළඹ රාජකීය විද්‍යාලයේ ආදි ශිෂ්‍යයෙක්.\n1983 වසරේ ශ්‍රී ලංකා නිදහස් පක්ෂයෙන් දේශපාලනයට පිවිසි ඔහු 1989 වසරේ මාතර දිස්ත්‍රික්කය නියෝජනය කරමින් පාර්ලිමේන්තුවට පිවිසෙනවා.\nඔහු කලක් ශ්‍රී ලංකා නිදහස් පක්ෂයේ සහකාර ලේකම් ධුරය ද හොබවනු ලැබුවා.\nවිවිධ රජයන් යටතේ විදේශ, මුදල්, වරාය සහ ජනමාධ්‍ය අමාත්‍ය ධුර හෙබ වූ ඔහු අවසන් වරට පැවති මහමැතිවරණයේ දී සමගි ජන බලවේගයෙන් නාම යෝජනා ඉදිරිපත් කළත් පසුව මැතිවරණ තරග බිමෙන් ඉවත් වන බව ප්‍රකාශ කළා.\nපසුව විවේකී ව කාලය ගත කරමින් සිටි ඔහු කොරෝනා රෝගයට ගොදුරු වීම හේතුවෙන්, කොළඹ පෞද්ගලික රෝහලක ප්‍රතිකාර ලබමින් සිටියා.",
       "URL": "https://www.hirunews.lk/280490/හිටපු-අමාත්‍ය-මංගල-සමරවීර-අභාවප්‍රාප්ත-වේ-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1734"
}