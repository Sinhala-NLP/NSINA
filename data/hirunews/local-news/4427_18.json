{
       "Source": "hirunews",
       "Timestamp": "Tuesday, 11 July 2017 - 12:30",
       "Headline": "වැලිපැන්න පාසලක සිසුන් 45ක් අසාත්මිකතාවක් නිසා රෝහලේ (ඡායාරූප)",
       "News Content": "වැලිපැන්න - වලගෙදර මහ විදුහලේ අධ්‍යාපනය ලබන සිසු සිසුවියන් 45 දෙනෙකු අද (11) පෙරවරුවේ පාසලේදී දෙවන වරටත් ඇති වූ ආසාදන තත්වයක් හේතුවෙන් දර්ගා නගරය රෝහලට ඇතුලත් කර ඇති බව වාර්තා වනවා.\nආසාදන තත්වයට පත් වූ මෙම සිසුන් එම පාසලේ 6 ශ්‍රේණියේ හා 7, 8 පංතිවල ඉගෙනුම ලබන සිසුන් බව සදහන්.\nපාසල් කාලයේදී පෙරවරුවේ මෙම සිසුන්ට ශරීරයේ විවිධ ස්ථාන කැසීමේ ආසාදන තත්වයක් හට ගැනීමෙන් රෝහල් ගතවී ඉන් ළමුන් 11 දෙනකු නේවාසික ප්‍රතිකාර ලබන අතර අනෙකුත් පිරිස ප්‍රතිකාර ලබමින් සිටින බව රෝහලේ ප්‍රධාන වෛද්‍ය නිලධාරීවරයා සඳහන් කළා.\nමෙම ආසාදන තත්වය පිළිබඳව සොයා බැලීමට පැමිණි මහජන සෞඛ්‍ය පරීක්‍ෂක කණ්ඩායමක් එම පාසලේ පාසල් භූමිය පංති කාමර හා අවට පරිසරය පරීක්‍ෂාවට ලක්කරමින් සිටින බවයි වාර්තා වන්නේ.\nඇතැම් සිසුන්ගේ මුහුණ සහ ගෙල අවට කැසීමෙන් රතුපැහැ ගැන්වී තිබුණ අතර ඉකුත් සිකුරාදා (07) ද එම පාසලේම  සිසුන් පිරිසක් මේ අයුරින්ම ආසාදන තත්වයකට ලක්වී ප්‍රතිකාර සදහා රෝහල් ගත කෙරුණා.\nදර්ගා නගරය රෝහලේ ප්‍රධාන වෛද්‍යවරයා පැවසුවේ රෝහලට පැමිණෙන රෝගීන්ට ප්‍රතිකාර කිරීමේ කටයුතු රෝහල් කාර්ය මණ්ඩලය විසින් සිදුකරන අතර එයට හේතුව පරීක්‍ෂා කල යුත්තේ ප්‍රාදේශීය සෞඛ්‍ය වෛද්‍ය නිලධාරී කාර්යාලය හා මහජන සෞඛ්‍ය පරීක්‍ෂකවරුන් බවයි.\nමෙම සිසුන් සමග පාසලේ ගුරුවරුන් කිහිපදෙනෙකු හා දෙමාපියන් විශාල පිරිසක්ද රෝහලට පැමිණ සිටි අතර ඔවුන් සඳහන් කළේ මේ තත්වය මත තම දරුවන් පාසලට එවීමට බියක් ඇති බවයි.\nඡායාරූප - අලුත්ගම, තුසිත කුමාර",
       "URL": "https://www.hirunews.lk/165604/වැලිපැන්න-පාසලක-සිසුන්-45ක්-අසාත්මිකතාවක්-නිසා-රෝහලේ-ඡායාරූප",
       "Category": "Local News",
       "Parent URL": "https://www.hirunews.lk/local-news.php?pageID=4427"
}