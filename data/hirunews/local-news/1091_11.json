{
       "Source": "hirunews",
       "Timestamp": "Thursday, 16 June 2022 - 15:10",
       "Headline": "ප්‍රමුඛතාව නොදෙන්නේ නම්, ඉදිරියේදී සිදුවන මරණවලට රජය වගකිව යුතුයි - සෞඛ්‍ය අංශ",
       "News Content": "රට තුළ පවතින දැඩි ඉන්ධන අර්බුදය හේතුවෙන් අත්‍යවශ්‍ය සේවාවක් වන සෞඛ්‍ය අංශයේ වෛද්‍යවරුන්, හෙද නිලධාරින් ඇතුළු සමස්ත සෞඛ්‍ය වෘත්තිකයින්ට සිය සේවය සැපයීමට රෝහල් වෙත පැමිණීමේ අපහසුතාවක් ඇති වී තිබෙන බව වෛද්‍ය සහ සිවිල් අයිතිවාසිකම් පිළිබඳ වෛද්‍යවරුන්ගේ වෘත්තීය සමිති සන්ධානයේ සභාපති වෛද්‍ය චමල් සංජීව පවසනවා.\nතෙල් අර්බුදයට සෞඛ්‍ය වෘත්තිකයින් ද මුහුණපෑම නිසා නිසි වේලාවට වෛද්‍ය මධ්‍යස්ථාන වෙත පැමිණීමට නොහැකි වී ඇති බවයි ඔවුන් පෙන්වා දෙන්නේ.\nසෞඛ්‍ය සේවකයින්ට ප්‍රමුඛතාව ලබා දී ඉන්ධන නිකුත් කිරීම සිදු නොකළහොත් ඉදිරියේදී රෝහල් තුළ සිදුවන මරණවල වැඩිවීමක් අපේක්ෂා කළ හැකි බවට වෛද්‍ය සහ සිවිල් අයිතිවාසිකම් පිළිබඳ වෛද්‍යවරුන්ගේ වෘත්තීය සමිති සන්ධානය අනතුරු අඟවනවා.\nඅත්‍යවශ්‍ය සහ හදිසි ප්‍රතිකාර අවශ්‍යම කරන හදිසි අනතුරු හා හෘද රෝග සඳහා පැමිණෙන වෛද්‍යවරුන්ගේ පැමිණීම ප්‍රමාදවීම් දැක්වෙන අතර, මාතෘ හා ළමා සායන පවා අකර්මණ්‍ය තත්ත්වයක පවතින බවයි එම සංවිධානය පෙන්වා දෙන්නේ.\nසෞඛ්‍ය අමාත්‍යවරයා ප්‍රකාශ කරන පරිදි මාස දෙකෙන් රට තුළ ඖෂධ හිඟය අවසන් යැයි වරින් වර ප්‍රකාශ කළ ද, තවමත් ගැටලුව විසඳීමට ඇමති ඇතුළු රජය අපොහොසත් වී ඇති බවයි වෛද්‍ය චමල් සංජීව ප්‍රකාශ කළේ.\nගැටලුව විසඳීමට තම සංගම් විසින් යෝජනාවලියක් ඉදිරිපත් කළ ද රජය එය පිළිගැනීමට අකමැති නිසා ඉදිරියේ දී රෝගීන්ට සිදුවන අපහසුතා හා මරණ සම්බන්ධයෙන් ද රජය වගකීම භාරගත යුතු බව ද ඔවුන් අවධාරණය කළා.",
       "URL": "https://www.hirunews.lk/307297/ප්‍රමුඛතාව-නොදෙන්නේ-නම්-ඉදිරියේදී-සිදුවන-මරණවලට-රජය-වගකිව-යුතුයි-සෞඛ්‍ය-අංශ",
       "Category": "Local News",
       "Parent URL": "https://www.hirunews.lk/local-news.php?pageID=1091"
}