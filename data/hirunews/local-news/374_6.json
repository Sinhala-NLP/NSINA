{
       "Source": "hirunews",
       "Timestamp": "Tuesday, 02 May 2023 - 19:23",
       "Headline": "පාසල් අතර ක්‍රිකට් තරග පැවැත්වීමේදී පොලිසිය දැනුවත් කරන ලෙස දැනුම්දීමක් (වීඩියෝ)",
       "News Content": "කළුතර මහා විද්‍යාලය සමග පැවති එක්දින ක්‍රිකට් තරගය අවසානයේ පිති ප්‍රහාරයකට ලක්ව රෝහල් ගත කළ කළුතර - තිස්ස ජාතික පාසලේ ක්‍රිකට් කණ්ඩායමේ උප නායකයාගෙන් පොලිසිය ප්‍රකාශ ලබාගෙන තිබෙනවා.\nපොලිසිය ප්‍රකාශ කළේ කොළඹ ජාතික රෝහලේ ප්‍රතිකාර ලබමින් සිටි ඔහු අද පස්වරුවේ සිය නිවෙස වෙත පැමිණ ඇති බවයි.\nපාසල් දෙක අතර මැංගුස් සටන වාර්ෂික එක්දින ක්‍රිකට් තරගය මග්ගොන සරේ ක්‍රිඩා පිටියේ පෙරේදා පැවැත්වුණා.\nඑහිදී කළුතර මහා විද්‍යාලය ජයග්‍රහණය ලැබීමත් සමග තරගය නරඹමින් සිටි පරාජිත තිස්ස ජාතික පාසලේ සිසුන් පිරිසක් පිටියට පැන එහි සවිකර තිබු විකට් පොලු ගලවා ගැනීමට උත්සහ කිරීමත් සමගයි දෙපිරිස අතර ගැටුමක් හටගෙන තිබුණේ.\nඑහිදී පහරකෑමට ලක්ව තුවාල ලැබු තිස්ස ජාතික පාසලේ උප නායක 18 හැවිරිදි නෙත්සර සිල්වා කළුතර නාගොඩ රෝහලට ඇතුලත් කිරිමෙන් පසුව වැඩිදුර ප්‍රතිකාර සදහා කොළඹ ජාතික රෝහලට මාරුකර යවා තිබුණා.\nපාසල් අතර ක්‍රිකට් තරග පැවැත්වීමේදී පොලිසියෙන් දැනුවත් කිරීමට පියවර ගත යුතු බවයි මෙම සිද්ධිය සම්බන්ධයෙන් මාධ්‍ය හමුවක් කැදවමින් පොලිස් මාධ්‍ය ප්‍රකාශක ජ්‍යෙෂ්ඨ පොලිස් අධිකාරි නිහාල් තල්දුව කියා සිටියේ.\nමේ අතර, කොළඹ වරාය හරහා ඉදිකරමින් පවතින අධිවේගී මාර්ගයේ දේපල සොරකම් කිරීම සඳහා එහි ගබඩාවට ඇතුලු වීමට උත්සාහ කළ පිරිසකට වෙඩි තැබීමේ සිද්ධිය සම්බන්ධයෙන් තවදුරටත් වැඩිදුර විමර්ශණ ක්‍රියාත්මක බවයි පොලිස් මාධ්‍ය ප්‍රකාශකවරයා ප්‍රකාශ කළේ.",
       "URL": "https://www.hirunews.lk/334072/පාසල්-අතර-ක්‍රිකට්-තරග-පැවැත්වීමේදී-පොලිසිය-දැනුවත්-කරන-ලෙස-දැනුම්දීමක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=374"
}