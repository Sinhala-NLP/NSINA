{
       "Source": "hirunews",
       "Timestamp": "Wednesday, 03 February 2016 - 13:06",
       "Headline": "කෙහෙළිය රඹුක්වැල්ල යාපනය අධිකරණයේ",
       "News Content": "හිටපු ජනමාධ්‍ය අමාත්‍ය, පාර්ලිමේන්තු මන්ත්‍රී කෙහෙළිය රඹුක්වැල්ල අද (03) යාපනය මහේස්ත්‍රාත් අධිකරණය වෙත පැමිණියා.\nඒ අතුරුදන්ව සිටින පෙරටුගාමී සමාජවාදී පක්ෂයේ සාමාජිකයින් දෙදෙනෙකු වන ලලිත් කුමාර වීරරාජ් සහ කුගන් මුරුගන් සම්බන්ධයෙන් වන නඩු විභාගය සඳහා පෙනී සිටීමටයි.\nනඩුවේ සාක්ෂිකරුවන් ලෙස හිටපු අමාත්‍ය කෙහෙළිය රඹුක්වැල්ල සහ ජනතා විමුක්ති පෙරමුණේ පාර්ලිමේන්තු මන්ත්‍රී සුනිල් හඳුන්නෙත්ති නම් කර තිබෙනවා.\nපසුගිය වසරේ නොවැම්බර් 13 වනදා ඔවුන්ට අධිකරණයේ පෙනී සිටින ලෙස යාපනය මහේස්ත්‍රාත්වරයා නියෝග කර තිබුණා. කෙසේ වෙතත්, එදින අධිකරණයට පැමිණ සිටියේ පාර්ලිමේන්තු මන්ත්‍රී සුනිල් හඳුන්නෙත්ති පමණයි.\nඒ අනුව, අධිකරණයට නොපැමිණි පාර්ලිමේන්තු මන්ත්‍රී කෙහෙළිය රඹුක්වැල්ලට යාපනය මහේස්ත්‍රාත් අධිකරණය වරෙන්තු නිකුත් කළ අතර, ඒ අනුවයි ඔහු අධිකරණයට පැමිණියේ.\nමෙම නඩුව මැයි මස 13 වැනිදා යළි කැඳවනු ඇති.",
       "URL": "https://www.hirunews.lk/125365/කෙහෙළිය-රඹුක්වැල්ල-යාපනය-අධිකරණයේ",
       "Category": "Local News",
       "Parent URL": "https://www.hirunews.lk/local-news.php?pageID=5184"
}