{
       "Source": "hirunews",
       "Timestamp": "Monday, 15 February 2016 - 9:25",
       "Headline": "සිංහයා ඉවත් කිරීම යෝජනාවක් පමණයි",
       "News Content": "ජාතික කොඩියෙන් සිංහයා ඉවත් කරන ලෙස සහ ජාතික ගීය වෙනස් කරන ලෙස ඉදිරිපත්ව ඇති ඉල්ලීම් හුදු යෝජනා පමණක් බව නව ආණ්ඩුක්‍රම ව්‍යවස්ථාවක් සකස් කිරීම සඳහා මහජන අදහස් ලබාගැනීමට පත්කළ කමිටුවේ  සභාපති නීතිඥ ලාල් විජේනායක පවසනවා.\nනව ආණ්ඩුක්‍රම ව්‍යවස්ථාව සම්බන්ධයෙන් මහජන අදහස් විමසීම මේ වන විට දිවයිනේ විවිධ ප්‍රදේශවල සිදුකෙරෙනවා. මන්නාරම ප්‍රදේශයේ මහජන අදහස් විමසන අවස්ථාවේදී කාන්තා සංවිධානයක නියෝජිතයින් පිරිසක් ජාතික කොඩියෙන් සිංහයා ලකුණ ඉවත් කළ යුතු බවට යෝජනාවක් ඉදිරිපත් කළා. දැනට ජාතික කොඩියේ සුළු ජාතීන් නියෝජනයට වැඩි ඉඩකඩක් නොමැති බව ද එහිදී ඔවුන් පෙන්වා දී තිබෙනවා. එමෙන්ම ජාතික ගීය ද සුළු ජාතීන් නියෝජනය වන පරිදි වෙනස් කළ යුතු බවයි මෙම කාන්තා සංවිධානයේ නියෝජිතයින් ප්‍රකාශ කර ඇත්තේ.\nකෙසේ වෙතත්, නව ආණ්ඩුක්‍රම ව්‍යවස්ථාව සම්බන්ධයෙන්  ඕනෑම පුද්ගලයෙකුට නිදහසේ අදහස් ඉදිරිපත් කිරීමේ හැකියාව පවතින බවයි මහජන අදහස් විමසීමේ කමිටුවේ සභාපති නීතීඥ ලාල් විජේනායක සඳහන් කළේ.\nමේ අතර, යෝජිත ආණ්ඩුක්‍රම ව්‍යවස්ථාව පිළිබද ලිඛිතව කරුණු දැක්වීම සඳහා ලබාදුන් කාලය මාර්තු මස 10 වන දා දක්වා දීර්ඝ කර තිබෙනවා. දිස්ත්‍රික්ක 25න්, 13ක මහජන අදහස් විමසීමේ කටයුතු අවසන් කර ඇති අතර, කමිටුව හමුවේ පුද්ගලයින් 2157 දෙනෙකු කරුණු දැක්වීම් සිදුකර ඇති බවයි එම කමිටුවේ සභාපති නීතිඥ ලාල් විජේනායක වැඩිදුරටත් සදහන් කළේ.",
       "URL": "https://www.hirunews.lk/126277/සිංහයා-ඉවත්-කිරීම-යෝජනාවක්-පමණයි",
       "Category": "Local News",
       "Parent URL": "https://www.hirunews.lk/local-news.php?pageID=5168"
}