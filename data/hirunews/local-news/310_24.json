{
       "Source": "hirunews",
       "Timestamp": "Sunday, 28 May 2023 - 19:43",
       "Headline": "අත්අඩංගුවට ගත් නතාෂාට එරෙහිව පැමිණිලි 08 ක්",
       "News Content": "බෞද්ධ දර්ශනය සම්බන්ධයෙන් ආන්දෝලනාත්මක ප්‍රකාශයක් සිදුකිරීම හේතුවෙන් අත්අඩංගුවට ගත් සමාජ මාධ්‍ය ක්‍රියාකාරිනි නතාෂා එදිරිසුරිය අද අධිකරණය වෙත ඉදිරිපත් කිරීමට නියමිතයි.\nඒ අනුව ඇය බොහෝ විට මහේස්ත්‍රාත්වරයෙකු හමුවට ඇය ඉදිරිපත් කෙරෙනු ඇති බවයි අපරාධ පරීක්ෂණ දෙපාරත්මේන්තුවේ ප්‍රකාශකයෙකු සඳහන් කළේ.\nඅත්අඩංගුවට ගැනුනු ඇය අපරාධ පරීක්ෂණ දෙපාර්තමේන්තුවේ පරිගණක අපරාධ විමර්ශන කොට්ඨාසයේ භාරයේ රඳවාගෙන අද පස්වරුව දක්වා ප්‍රශ්න කිරීම්වලට ලක්කෙරුණා.\nඇයට එරෙහිව මේ වන විට පැමිණිලි 08 ක් ලැබී තිබෙනවා.\nජයනි නතාෂා එදිරිසූරිය නැමති මෙම කාන්තාව විදේශගතවීමට පැමිණි විට අත්අඩංගුවට ගන්නා ලෙස පරිගණක අපරාධ විමර්ශන කොට්ඨාසය විසින් කටුනායක ආගමන විගමන නිලධාරින්ගෙන් ලිඛිත ඉල්ලීමක් සිදුකර තිබුණා.\nඒ බෞද්ධ කටයුතු කොමසාරිස් ජනරාල්වරයා පොලිස්පතිට කළ පැමිණිල්ලක් අනුවයි.\nඒ අනුව ඇය අද අලුයම විදෙස්ගතවීමට සැලසුම්කර තිබියදී අත්අඩංගුවට ගැනුණා.\nමෝඩාභිමානය නමින් සංවිධාන කර තිබූ වැඩසටහනකදී මෙලෙස බෞද්ධ දර්ශනයට අගෞරවයක් වන ප්‍රකාශය සිදුකර තිබුණා.\nඇය සිදුකළ ප්‍රකාශය සම්බන්ධයෙන් සමාජය තුළ දැඩි කථාබහක් ඇතිවූ අතර, විවිධ පාර්ශව විසින් මේ සම්බන්ධයෙන් දැඩි විවේචනාත්මක මත පළ කළා.\nඑමෙන්ම ආගමික සහජීවනයට බාධා පමුණුවන මංජු ශ්‍රී නිශ්ශංක නැමැත්තාගේ ක්‍රියාකලාපයට එරෙහිව නීතිමය පියවර ගන්නැයි ඉල්ලා ජාතික නිදහස් පෙරමුණේ ජාතික සංවිධායක පාර්ලිමේන්තු මන්ත්‍රී ජයන්ත සමරවීර, මහජන ආරක්ෂක අමාත්‍ය ටිරාන් අලස් වෙත ලිපියක් යොමුකර තිබෙනවා.",
       "URL": "https://www.hirunews.lk/336467/අත්අඩංගුවට-ගත්-නතාෂාට-එරෙහිව-පැමිණිලි-08-ක්",
       "Category": "Local News",
       "Parent URL": "https://www.hirunews.lk/local-news.php?pageID=310"
}