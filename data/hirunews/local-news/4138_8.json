{
       "Source": "hirunews",
       "Timestamp": "Sunday, 07 January 2018 - 7:34",
       "Headline": "රිෂාඩ්ගෙන් මුස්ලිම් කොංග්‍රසයට චෝදනා",
       "News Content": "ඉදිරි පළාත් පාලන මැතිවරණයේදී උතුර - නැගෙනහිර ජනතාව දෙමළ ජාතික සන්ධානයට බලය ලබාදෙන්නේ නම් ඔවුන්ට අවශ්‍ය දේශපාලන විසදුම් ක්‍රියාවලියකට ආණ්ඩුව යොමුකරවීමේ බලාපොරොත්තුව තවදුරටත් ඉෂ්ඨ කර ගත හැකි බව පාර්ලිමේන්තු මන්ත්‍රී එම්.ඒ. සුමන්දිරන් පවසනවා.\nමන්ත්‍රීවරයා මේ බව ප්‍රකාශ කළේ යාපනය - පේදුරුතුඩුව ප්‍රදේශයේ ඊයේ පැවති ජනහමුවකට එක්වෙමින්.\n‘‘ ඉදිරි මැතිවරණයේදී දෙමළ ජනතාව අපේ පක්ෂයට ඡන්දය ලබාදීලා අපිව දිනවනවා නම් අපේ ජනතාවට දේශපාලන විසදුමක් අවශ්‍යයි කියලා අපි නගන තර්කය තහවුරු වෙනවා. මේ මැතිවරණය දේශපාලන විසදුමකට ඉතා වැදගත් පසුබිමක් සකසන මැතිවරණයක්. මේකෙන් ලැබෙන ප්‍රතිඵලය රටකට ලොකු බලපෑමක් කරයි කියලා අපි විශ්වාස කරනවා. ඒ වගේම රජයේ පැවැත්ම තවදුරටත් රදා පවතිනවා ද නැද්ද කියන එක මේ මැතිවරණයෙන් තීරණය වෙයි. මේකෙන් ලොකු බලපෑමක් කරන්න අපේ ජනතාවට බැරි වුණත් ඔවුන්ගේ දේශපාලන විසදුමක් ලබා ගැනීම කියන අරමුණට යම් බලපෑමක් කරන්න පුළුවන් වෙයි කියලා අපි විශ්වාස කරනවා.’’\nමේ අතර, මුස්ලිම් ජනතාවගේ අනාගතය විනාශ කරන වැඩපිලිවෙලක ශ්‍රී ලංකා මුස්ලිම් කොංග්‍රසය වර්තමානයේ නිරතව සිටින බව සමස්ත ලංකා මහජන කොංග්‍රසයේ නායක අමාත්‍ය රිෂාඩ් බදියුදීන් පවසනවා.\nඔහු මේ බව කියා සිටියේ අම්පාර - මාවඩිපල්ලි ප්‍රදේශයේ ඊයේ පැවති ජනහමුවකට එක්වෙමින්.\n‘‘යෝජිත නව ආණ්ඩුක්‍රම ව්‍යවස්ථාවෙන් දෙමළ ජනතාවට දේශපාලන විසදුමක් ලබාදීම කියන පදනමට මුවාවෙලා මුස්ලිම් ජනතාවගේ අනාගතය නැති කරන වැඩපිළිවෙලකට අද වන විට මුස්ලිම් කොංග්‍රසය සහය දෙමින් ඉන්නවා. පාර්ලිමේන්තුවේ මේ වනවිට සියයට 10 ක නියෝජනයක් මුස්ලිම් ජනතාව ලබාගෙන තිබෙනවා. ඒක නැති කරන්න ප්‍රධාන දේශපාලන පක්ෂ කරන කුමන්ත්‍රණයට මුස්ලිම් කොංග්‍රසයත් සහය ලබාදෙනවා. මේකෙන් වෙන්නේ මුස්ලිම් ජනතාවට ආණ්ඩුවකට සහය දැක්වීමට තිබෙන අවස්ථාව අහිමි වන එක.’’",
       "URL": "https://www.hirunews.lk/180378/රිෂාඩ්ගෙන්-මුස්ලිම්-කොංග්‍රසයට-චෝදනා",
       "Category": "Local News",
       "Parent URL": "https://www.hirunews.lk/local-news.php?pageID=4138"
}