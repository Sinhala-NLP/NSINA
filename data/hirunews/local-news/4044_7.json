{
       "Source": "hirunews",
       "Timestamp": "Saturday, 10 March 2018 - 22:07",
       "Headline": "ශ්‍රී ලංකා සහ ඉන්දීය ජනපතිවරුන් අතර හමුවක්",
       "News Content": "ඉන්දියාවේ නිල සංචාරයක නිරත ජනාධිපති මෛත්‍රීපාල සිරිසේන, ඉන්දීය ජනාධිපති රාම් නාත් කෝවින්ද් හමුවී සාකච්ඡා කර තිබෙනවා.\nජනාධිපති මාධ්‍ය අංශය සඳහන් කළේ ඉන්දීය ජනාධිපති නිල නිවස වන රාෂ්ඨ‍්‍රපති භවන්හිදී මෙම හමුව පැවති බවයි.\nසාමය සහ සංහිඳියාව ඇතිකරමින් ශ්‍රී ලංකාවට දීර්ඝ කාලීන ප්‍රතිලාභ අත්කර දීමට ජනාධිපති මෛත්‍රීපාල සිරිසේනට හැකියාව ලැබී ඇතැයි ඉන්දීය ජනාධිපතිවරයා මෙහිදී ප්‍රකාශකර තිබෙනවා.\nවසර තිහක යුදමය කාලසීමාවේ දී සහ ඉන්පසුව ඉන්දියාව විසින් ශ්‍රී ලංකාවේ උතුරු නැගෙනහිර සංවර්ධන කටයුතු වලදීත් නිවාස, සෞඛ්‍ය, අධ්‍යාපන, වාරිමාර්ග හා සංස්කෘතික කටයුතු වලදිත් ලබාදුන් සහයට ජනාධිපතිවරයා මෙහිදී ස්තූතිය පළ කල බවයි ජනාධිපති මාධ්‍ය අංශය කියාසිටියේ.\nශ්‍රී ලංකාවේ සාමය හා සංහිදියාව ශක්තිමත් කිරීමටත් ආර්ථික සංවර්ධනය ඇතිකිරීමටත් පුළුල් වැඩසටහන් රැසක් ක්‍රියාත්මක කර ඇතැයි ජනාධිපති මෛත්‍රීපාල සිරිසේන මහතා මෙහිදී ප්‍රකාශ කළා.\nඇතැම් අන්තවාදී පිරිස් රට තුළ විවිධ කලහකාරී තත්ත්වයන් ඇති කරමින් සංහිදියාව පළුදු කිරීමට කටයුතු කරමින් සිටින බව නිරීක්ෂණය වී ඇති බවයි ඔහු සදහන් කළේ.\nපසුගිය දිනවල ශ්‍රී ලංකාවේ ඇතැම් ප්‍රදේශවල පැවති කලහකාරී තත්ත්වය මේ වනවිට සම්පූර්ණයෙන් පාලනය කර රට තුළ සාමය ස්ථාපිත කර ඇති බව ද ජනාධිපතිවරයා ඉන්දීය ජනාධිපතිවරයා වෙත පෙන්වා දී තිබෙනවා.\nමේ අතර ශ්‍රී ලංකාවේ සංචාරයකට  පැමිණෙන ජනාධිපති මෛත්‍රීපාල සිරිසේන කළ ආරාධනය ද ඉන්දීය ජනාධිපතිවරයා පිළිගෙන තිබෙනවා.",
       "URL": "https://www.hirunews.lk/185587/ශ්‍රී-ලංකා-සහ-ඉන්දීය-ජනපතිවරුන්-අතර-හමුවක්",
       "Category": "Local News",
       "Parent URL": "https://www.hirunews.lk/local-news.php?pageID=4044"
}