{
       "Source": "hirunews",
       "Timestamp": "Monday, 12 December 2022 - 13:32",
       "Headline": "සුබසාධන සඳහා ප්‍රතිලාභීන් මිලියන 3.7 ක් අයදුම් කරයි",
       "News Content": "රජයේ සුබසාධන ප්‍රතිලාභ අවශ්‍ය පුද්ගලයින්ගේ අයදුම්පත් මිලියන 3 යි දශම 7 ක් ලැබී ඇති බව සුබසාධන ප්‍රතිලාභ මණ්ඩලය පවසනවා.\nපසුගිය අගෝස්තු මාසයේ සුබසාධක ප්‍රතිලාභ ගෙවීම් ලැබීම පිණිස සුදුසු තැනැත්තන් හෝ පවුල් හඳුනා ගැනීම සඳහා ප්‍රාදේශීය ලේකම් කාර්යාල මට්ටමින් තොරතුරු ලබාගෙන තිබුණා.\nමෙම ප්‍රතිලාභ සඳහා රජයේ ආධාර බලාපොරොත්තු වන හෝ ආධාර ලබන ඕනෑම පුද්ගලයෙකුට ලියාපදිංචිය විය හැකි අතර, ඒ අනුවයි මිලියන 3 යි දශම 7 ක පිරිසක් මෙලෙස අයදුම් කර ඇත්තේ.\nඅයදුම්පත් ලබාදුන් පිරිස අතර දැනට සමෘද්ධි ආධාර ලබන, වැඩිහිටි ආධාර ලබන, ආබාධිත ජීවනාධාර ලබන, වකුගඩු රෝගී ජීවනාධාර ලබන සහ මහජන ආධාර ලබන හෝ බලාපොරොත්තු වන පිරිස් සිටින බව රජයේ සුබසාධක ප්‍රතිලාභ මණ්ඩලය සඳහන් කළා.\nදෙවන අදියරේදී ක්ෂේත්‍ර නිලධාරින් නිවෙස් කරා ගොස් ජංගම දුරකථන යෙදවුමක් මාර්ගයෙන් දත්ත රැස් කිරීමේ කටයුතු සිදුකරනු ලබනවා.\nමෙම නිර්නායක සම්පූර්ණ කිරීමෙන් පසු සෑම අයදුම්කරුවෙකුටම කිව් ආර් කාඩ්පතක් ලබාදෙන අතර මෙම සියලු තොරතුරු ඒකාබද්ධ සුබ සාධක ප්‍රතිලාභ තොරතුරු ඒකකයට ඇතුළත් කර ගනු ලබනවා.\nදෙවන අදියරේ තොරතුරු රැස් කර ගැනීම මේ මස අවසානයේදී සිදුකිරීමට බලාපොරොත්තු වන බවයි එම දෙපාර්තමේන්තුව වැඩිදුරටත් සඳහන් කළේ.",
       "URL": "https://www.hirunews.lk/322508/සුබසාධන-සඳහා-ප්‍රතිලාභීන්-මිලියන-3-7-ක්-අයදුම්-කරයි",
       "Category": "Local News",
       "Parent URL": "https://www.hirunews.lk/local-news.php?pageID=671"
}