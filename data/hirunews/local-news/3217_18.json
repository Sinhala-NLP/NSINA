{
       "Source": "hirunews",
       "Timestamp": "Sunday, 04 August 2019 - 6:42",
       "Headline": "ශිෂ්‍යත්ව විභාගය අදයි - නිරීක්ෂකවරුන්ටත් ජංගම දුරකථන තහනම්",
       "News Content": "විභාග මධ්‍යස්ථාන 2995 කදී පහ ශ්‍රේණිය ශිෂ්‍යත්ව විභාගය අද පැවැත්වෙනවා.\nඒ සදහා මේ වන විට සියලූ කටයුතු සූදානම් කර අවසන් බවයි විභාග දෙපාර්තමේන්තුව කියා සිටියේ.\nඅපේක්ෂකයන් තුන්ලක්ෂ තිස් නමදහස් තුන්සිය හැට නම දෙනෙකු මෙවර පහ ශ්‍රේණිය ශිෂ්‍යත්ව විභාගය සඳහා පෙනී සිටින අතර, විභාගය පෙරවරු 9.30 ට ආරම්භවීමට නියමිතයි.\nපෙරවරු 9 වනවිට අපේක්ෂකයන් ශාලාවල අසුන් ගත යුතු බවයි විභාග කොමසාරිස් ජනරාල් සනත් පූජිත දැනුම් දෙන්නේ.\nදෙමාපියන් විභාග මධ්‍යස්ථාන පරිශ්‍රයට ඇතුල්වීම තහනම් වන අතර, විවේක කාලයේදී ද ඔවුන්ට විභාග මධ්‍යස්ථාන පරිශ්‍රයට ඇතුලූවීමට අවසර ලබා නොදෙන බවයි විභාග කොමසාරිස් ජනරාල්වරයා සඳහන් කළේ.\nඑසේම සිසු දරුවන්ට කෙටි ආහාරයක් සහ වතුර බෝතලයක් ලබාදීම වඩාත් සුදුසු බවද ඔහු වැඩිදුරටත් ප්‍රකාශ කළා.\nඑමෙන්ම, විභාගය පැවැත්වෙන කාල සීමාව තුළ විභාග මධ්‍යස්ථානයන්හි රාජකාරියෙහි නියුතු විභාග නිරීක්ෂකවරුන්ට ජංගම දුරකථන භාවිතය සපුරා තහනම් වන බවයි විභාග කොමසාරිස් ජනරාල් සනත් පූජිත කියා සිටියේ.\nමේ අතර, විභාග මධ්‍යස්ථාන 2678 කදී උසස් පෙළ විභාගය හෙට ආරම්භ වනවා. අගෝස්තු 31 වනදා දක්වා පැවැත්වෙන විභාගය සදහා අපේක්ෂකයින් තුන්ලක්ෂ 37,704 දෙනෙකු පෙනී සිටීමට නියමිතයි.",
       "URL": "https://www.hirunews.lk/221497/ශිෂ්‍යත්ව-විභාගය-අදයි-නිරීක්ෂකවරුන්ටත්-ජංගම-දුරකථන-තහනම්",
       "Category": "Local News",
       "Parent URL": "https://www.hirunews.lk/local-news.php?pageID=3217"
}