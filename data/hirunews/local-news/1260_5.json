{
       "Source": "hirunews",
       "Timestamp": "Thursday, 31 March 2022 - 9:11",
       "Headline": "ආපනශාලාවල ආහාර ඉල්ලුම සියයට 50කින් පහළට",
       "News Content": "ආහාර මිල ඉහළ යෑම හේතුවෙන් ආපනශාලාවල ආහාර ලබා ගැනීම සඳහා පැවති ඉල්ලුම 50% කින් පමණ අඩු වී ඇති බව ආපනශාලාහිමියන්ගේ සංගමය පවසනවා.\nඑහි සභාපති අසේල සම්පත් කියා සිටියේ විදුලි කප්පාදුවද මෙම තත්ත්වයට බලපෑම් එල්ල කර ඇති බවයි.\nමේ අතර, අත්‍යවශ්‍ය ආහාර ද්‍රව්‍ය සහිත බහාළුම් 600ක් පමණ තවදුරටත් වරාය තුළ සිරව ඇති බව අත්‍යවශ්‍ය ආහාර ද්‍රව්‍ය ආනයනකරුවන්ගේ සංගමය පවසනවා.\nඑහි ප්‍රකාශකයෙකු සඳහන් කළේ සහල්, සීනි සහ පරිප්පු වැනි අත්‍යවශ්‍ය ද්‍රව්‍ය මෙම බහාළුම් තුළ පවතින බවයි.\nපරිප්පු සහ සීනි වැනි ආහාර ද්‍රව්‍යවල මිල ගණන් ඉතා ඉහළ මට්ටමක පවතින බවද ඔහු සඳහන් කළා.\nඊට ප්‍රධානම හේතුව වී ඇත්තේ ඩොලරයට සාපේක්ෂව රුපියල අවප්‍රමාණය වීම සහ නැව් සඳහා ප්‍රමාද ගාස්තු ගෙවීමට වැඩි මුදලක් වැයවීමයි.\nඑමෙන්ම කිරිපිටි මිල ඉහළ දැමුවද වෙළඳපොලේ තවදුරටත් කිරිපිටිවල හිඟයක් පවතිනවා.\nකිරිපිටි ආනයනකරුවන් සඳහන් කළේ, ඩොලර් නොමැතිවීම හේතුවෙන් මෙලෙස තවදුරටත් කිරිපිටි වෙළඳපොලට නිකුත් කිරීමට නොහැකි වී ඇති බවයි.\nමේ අතර, අමුද්‍රව්‍ය මිල ඉහළ යෑම නිසා තමන් දැඩි අසීරුතාවට පත්ව ඇති බව වාහන අළුත්වැඩියා කරන ස්ථානවල සේවකයින් ප්‍රකාශ කළා.",
       "URL": "https://www.hirunews.lk/300827/ආපනශාලාවල-ආහාර-ඉල්ලුම-සියයට-50කින්-පහළට",
       "Category": "Local News",
       "Parent URL": "https://www.hirunews.lk/local-news.php?pageID=1260"
}