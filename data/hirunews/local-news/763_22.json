{
       "Source": "hirunews",
       "Timestamp": "Tuesday, 01 November 2022 - 14:23",
       "Headline": "ජොන්ස්ටන්ට එරෙහි නඩුව ගැන අල්ලස් කොමිසමට නියෝගයක්",
       "News Content": "හිටපු වෙළඳ අමාත්‍ය ජොන්ස්ටන් ප්‍රනාන්දු ඇතුළු විත්තිකරුවන් 3 දෙනෙකුට එරෙහි ව ගොනුකර තිබෙන නඩු 3ක මූලික විරෝධතාවලට අදාළ ලිඛිත දේශන ගොනු කිරීමට කොළඹ මහාධිකරණය අද (01) අල්ලස් කොමිසමට නියෝග කළා.\nවෙළඳ ඇමති ලෙස කටයුතු කළ සමයේ සතොස ආයතනයේ සේවකයින් දේශපාලන කටයුතුවලට යෙදවීම මගින් රජයට පාඩු සිදු කළ බවට චෝදනා කරමිනුයි අල්ලස් කොමිසම සැකකරුවන්ට එරෙහිව මෙම නඩු ගොනුකර ඇත්තේ.\nකොළඹ මහාධිකරණය හමුවේ අද නඩුව කැඳවූ අවස්ථාවේ දී හිටපු අමාත්‍ය ජොන්ස්ටන් ප්‍රනාන්දු, සතොස ආයතනයේ හිටපු සභාපති එරාජ් ප්‍රනාන්දු සහ එහි හිටපු අධ්‍යක්ෂ මොහොමඩ් සාකීර් අධිකරණය හමුවේ පෙනී සිටියා.\nඑහි දී විත්තිකරුවන් වෙනුවෙන් පෙනී සිටි ජනාධිපති නීතිඥ කාලිංග ඉන්දතිස්ස මෙම නඩු නිෂ්ප්‍රභ කර තම සේවාදායකයින් නිදහස් කරන ලෙස ඉල්ලා මූලික විරෝධතාවලට අදාළ ලිඛිත දේශන අධිකරණයට භාර දෙනු ලැබුවා.\nඒවා භාර ගැනීමෙන් පසු අධිකරණය අල්ලස් කොමිසමට නියෝග කළේ ඊට අදාළ පැමිණිල්ලේ ලිඛිත දේශන දෙසැම්බර් 9 වනදා අධිකරණයට ඉදිරිපත් කරන ලෙසයි.",
       "URL": "https://www.hirunews.lk/319380/ජොන්ස්ටන්ට-එරෙහි-නඩුව-ගැන-අල්ලස්-කොමිසමට-නියෝගයක්",
       "Category": "Local News",
       "Parent URL": "https://www.hirunews.lk/local-news.php?pageID=763"
}