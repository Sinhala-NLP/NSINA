{
       "Source": "hirunews",
       "Timestamp": "Friday, 24 February 2023 - 7:49",
       "Headline": "අධ්‍යාපන අමාත්‍යාංශයට කඩාවැදීමේ සිද්ධියට ඇල්ලූ පිරිස 59 ක් දක්වා ඉහළට(වීඩියෝ)",
       "News Content": "යාවත්කාලීන කිරීම 2023-02-24 පස්වරු 12.58\nහෝමාගම - පිටිපන බෞද්ධ හා පාලි විශ්වවිද්‍යාලය යළි විවෘත කරන්නැයි ඉල්ලා අන්තර් විශ්වවිද්‍යාලයීය ශිෂ්‍ය බලමණ්ඩලය සිදුකළ විරෝධතාවයේදී ගුරුවරුන් දෙදෙනෙකු අත්අඩංගුවට ගැනීම සම්බන්ධයෙන් අද (24) පාර්ලිමේන්තුවේ දී සංවාදයක් ඇති වුණා.\nඒ, පාර්ලිමේන්තු මන්ත්‍රීනි රෝහිණී කවිරත්න ඒ පිළිබඳ අධ්‍යාපන අමාත්‍යවරයාගෙන් ප්‍රශ්න කිරීමත් සමඟයි.\nමෙම විශ්වවිද්‍යාලය යළි විවෘත කරන්නැයි ඉල්ලා අන්තර් විශ්වවිද්‍යාලයීය ශිෂ්‍ය බලමණ්ඩලය අධ්‍යාපන අමාත්‍යාංශය තුළට ඇතුළු වී එහි විරෝධතාවයක නිරත වුණේ ඊයේ පස්වරුවේයී.\nඑහිදී අත්අඩංගුවට ගැනුණු සංඛ්‍යාව 59 දක්වා ඉහළ ගොස් තිබෙනවා.\nඊට භික්ෂූණ් වහන්සේ 45 නමක් සහ අන්තර් විශ්වවිද්‍යාලයීය ශිෂ්‍ය බලමණ්ඩලයේ කැඳවුම්කරු වසන්ත මුදලිගේද ඇතුළත්.\nඑහිදී අත්අඩංගුවට ගැනුණු ගුරුවරුන් දෙදෙනා පොලිස් ඇප මත මුදාහැරීමටයි ඊයේ රාත්‍රියේ පියවර ගැනුණේ.\nඅත්අඩංගුවේ පසුවන 59 දෙනා අද කඩුවෙල මහේස්ත්‍රාත් අධිකරණයට ඉදිරිපත් කිරීමට නියමිතව තිබෙනවා.\nඅධ්‍යාපන අමාත්‍යාංශයට ඇතුළු වූ ශිෂ්‍ය භික්ෂූණ් වහන්සේ එහි ගේට්ටුවෙන් පනින ආකාරය දැක්වෙන වීඩියෝ දර්ශන මේ වනවිට සමාජ මාධ්‍ය ජාලා තුළ සංසරණය වන අතර, භික්ෂූවකගේ සිවුර ගේට්ටුවේ රැඳෙන ආකාරයද එහි දැක්වෙනවා.\nමේ සම්බන්ධයෙන් මහාචාර්ය පූජ්‍ය අගලකඩ සිරි සුමන හිමියන් අදහස් පළ කරමින් කියා සිටියේ එලෙස හැසිරීම අනුමත කළ නොහැකි බවයි.\nමේ අතර, අද පාර්ලිමේන්තුවේදී රෝහිණී කවිරත්න මන්ත්‍රීවරිය අධ්‍යාපන අමාත්‍යාංශයේ ඊයේ ඇති වූ සිද්ධිය පිළිබඳ සභාවේ අවධානය යොමු කළ අතර, අධ්‍යාපන අමාත්‍ය සුසිල් ප්‍රේම්ජයන්ත ඊට ප්‍රතිචාර දක්වා සිටියා.\n----------------------------------------------------------\nඅන්තරේ කැඳවුම්කරු ඇතුළු 57 දෙනා අද අධිකරණයට\nඅධ්‍යාපන අමාත්‍යංශයට ඇතුළු වී කලහකාරිව හැසිරීමේ චෝදනාව මත අත්අඩංගුවට ගත් අන්තර් විශ්වවිද්‍යාලයීය ශිෂ්‍ය බලමණ්ඩලයේ කැදවුම්කරු වසන්ත මුදලිගේ ඇතුළු 57 දෙනා අද (24) කඩුවෙළ මහේස්ත්‍රාත් අධිකරණයට ඉදිරිපත් කිරීමට නියමිතව තිබෙනවා.\nහෝමාගම - පිටිපන බෞද්ධ හා පාලි විශ්වවිද්‍යාලය යළි විවෘත කරන්නැයි ඉල්ලා ඔවුන් ඊයේ පස්වරුවේ එම අමාත්‍යාංශය වෙත පැමිණ විරෝධතාවයක නිරත වූ අතර, පසුව අමාත්‍යංශ පරිශ්‍රයට ඇතුළු වුණා.\nඅත්අඩංගුවට පත්වූවන් අතර භික්ෂූණ් වහන්සේ 48 නමක්ද සිටිනවා.\nපොලිසිය මඟින් අත්අඩංගුවට ගත් 57 දෙනා මිරිහාන, තලංගම, කඩුවෙල, මුල්ලේරියාව, නවගමුව යන පොලිස් ස්ථානවල රඳවා සිටින බවයි පොලිසිය සඳහන් කළේ.\nමේ අතර, සිද්ධිය සිදුවන අවස්ථාවේ අධ්‍යාපන අමාත්‍යාංශයට පැමිණ සිටි ගුරුවරුන් දෙදෙනෙකුද පොලීසිය අත්අඩංගුවට ගෙන ඇති බව ලංකා ගුරු සංගමයේ ප්‍රධාන ලේකම් ජෝශප් ස්ටාලින් ප්‍රකාශ කළා.\nඑම ගුරුවරුන් තලංගම පොලිසිය වෙත රැගෙන ගොස් ඇති අතර, ඇති වූ නොසන්සුන්කාරී තත්ත්වය ජංගම දුරකතනවලින් වීඩියෝගත කරමින් සිටියදී ඔවුන් එලෙස අත්අඩංගුවට ගෙන ඇති බවයි වාර්තා වුණේ.\nකෙසේ වෙතත් ඊයේ රාත්‍රියේ ඔවුන් පොලිස් ඇප මත මුදා හැර තිබෙනවා.\nඅදාළ විරෝධතාකරුවන් ඊයේ මෙලෙස අධ්‍යාපන අමාත්‍යාංශයට ගොස් බෞද්ධ හා පාලි විශ්වවිද්‍යාලය යළි විවෘත කරන්නැයි ඉල්ලා විරෝධතාවයේ නිරත වූයේ එය ලබන සඳුදා විවෘත කිරීමට සැලසුම් කර තිබූ පසුබිමකයි.\nමේ අතර, සබරගමුව විශ්වවිද්‍යාලයේ මහා ශිෂ්‍ය සංගමයේ සභාපති මධුප මිනෝද් දින නියමයක් නොමැතිව වසා දමා ඇති එම විශ්වවිද්‍යාලය යළි විවෘත කරන ලෙස ඊයේ මාධ්‍ය හමුවක් කැඳවමින් ඉල්ලීමක් කළා.",
       "URL": "https://www.hirunews.lk/328164/අධ්‍යාපන-අමාත්‍යාංශයට-කඩාවැදීමේ-සිද්ධියට-ඇල්ලූ-පිරිස-59-ක්-දක්වා-ඉහළට-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=517"
}