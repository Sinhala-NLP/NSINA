{
       "Source": "hirunews",
       "Timestamp": "Thursday, 19 October 2017 - 21:55",
       "Headline": "ෆා ඊස්ටන් බැංකුවේ මුදල් වංචාවට තවත් අයෙක් CIDයට භාරවෙයි",
       "News Content": "තායිවානයේ ෆා - ඊස්ටන් බැංකුවේ පරිඝනක පද්ධතියට අනවසරයෙන් පිවිස ඩොලර් මිලියන ගණනක මුදල් ඉවත් කර ගැනීමේ සිද්ධිය සම්බන්ධයෙන් තවත් පුද්ගලයෙකු නීතිඥවරයෙකු මාර්ගයෙන් අපරාධ පරීක්ෂණ දෙපාර්තමේන්තුව වෙත භාර වී තිබෙනවා.\nඔහු සතුව තිබූ රුපියල් ලක්ෂ 30 කට වැඩි මුදල් ප්‍රමාණයක්ද සිය භාරයට ගත් බවයි අපරාධ පරීක්ෂණ දෙපාර්තමේන්තුවේ ජ්‍යෙෂ්ඨ ප්‍රකාශකයෙකු හිරු ප්‍රවෘත්ති අංශයට සඳහන් කළේ.\nමීට අමතරව දැනට සිද්ධිය සම්බන්ධයෙන් අත්අඩංගුවට ගෙන රක්ෂිත බන්ධනාගාරගත කර සිටින ලිට්රෝ ගෑස් සමාගමේ හිටපු සභාපති ශලීල මුණසිංහගේ ඥාති සහෝදරයෙකුද අපරාධ පරීක්ෂණ දෙපාර්තමේන්තුව පසුගිය 17 වනදා අත්අඩංගුවට ගනු ලැබුවා.\nමෙම සිද්ධිය සම්බන්ධයෙන් අත්අඩංගුවට ගත් ලිට්රෝ ගෑස් සමාගමේ හිටපු සභාපති ශලීල මුණසිංහ සහ තවත් අයෙකු මේ මස 25 වනදා දක්වා දැනට රක්ෂිත බන්ධනාගාරගතව පසුවනවා.\nෆා - ඊස්ටන් බැංකුවෙන් ශ්‍රී ලංකාවට ප්‍රේෂණය කළ බව කියන ඇමරිකානු ඩොලර් මිලියන 1.1ක මුදලක් මෙරට රාජ්‍ය බැංකුවක පෞද්ගලික ගිණුමක තිබී හමුවීම හේතුවෙන් ශලීල මුණසිංහ අපරාධ පරීක්ෂණ දෙපාර්තමේන්තුව අත්අඩංගුවට ගනු ලැබුවේ පසුගිය 09 වැනිදායී.\nපරිඝනක වෛසරයක් ඇතුළු කිරීමෙන් තායිවාන ෆා - ඊස්ටන් බැංකුවට අනවසර පිවිසීම සිදුකර තිබූ අතර එහිදී ඉවත් කර ගත් ඩොලර් මිලියන 60කට ආසන්න මුදලින් වැඩි ප්‍රමාණයක් වෙනත් ගිණුම්වලට බැර කර තිබුණා.\nපරිඝනක වෛරසය ඇතුළු කොට තායිවාන බැංකුවෙන් ඉවත් කළ මුදල්වලින් ඩොලර් මිලියන 1.3ක් එවා තිබුණේ ශ්‍රී ලංකාවටයි.",
       "URL": "https://www.hirunews.lk/173949/ෆා-ඊස්ටන්-බැංකුවේ-මුදල්-වංචාවට-තවත්-අයෙක්-cidයට-භාරවෙයි",
       "Category": "Local News",
       "Parent URL": "https://www.hirunews.lk/local-news.php?pageID=4263"
}