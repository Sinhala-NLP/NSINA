{
       "Source": "hirunews",
       "Timestamp": "Friday, 22 July 2022 - 16:44",
       "Headline": "විරෝධතාකරුවන්ට පොලිසියෙන් දැනුම්දීමක් (වීඩියෝ)",
       "News Content": "විරෝධතාවය දැක්වීමේදී අන් අයගේ මතයන්ට ගරු කරමින් රාජ්‍ය දේපළ ආරක්ෂා වන ආකාරයට කටයුතු කළ යුතු වන අතර එසේ නොවන අවස්ථාවලදී නීතිය ක්‍රියාත්මක කරන නිලධාරීන් මැදිහත් වනු ඇති බව පොලිසිය පවසනවා.\nජනාධිපති ලේකම් කාර්යාලය තුල රැඳී සිට නීති විරෝධී රැස්වීමක සාමාජිකයන් ඉවත් කිරීමට කටයුතු කිරීම සම්බන්ධයෙන් නිවේදනයක් නිකුත් කරමිනුයි පොලිසිය මේබව කියාසිටියේ.\nසාමය අගයන නීතිගරුක පුද්ගලයන්ට අගතියක් සිදුවන අතර ශ්‍රී ලංකාවාදී සියලු මහජනතාවගෙන් පොලිසිය නිරන්තරයෙන් ඉල්ලා සිටින්නේ විරෝධතා දැක්වීම සාමකාමීව දක්වන ලෙස සහ නීතියේ රාමුව තුල කටයුතු කරන ලෙසටයි.\nඅන් අයගේ අයිතිවාසිකම්වලට බාධාවන අයුරින් ප්‍රචණ්ඩකාරී හා කලහකාරී විරෝධතාවන්වල යෙදීම නිසා මහජන සාමය කඩවන ලෙස සහ අත්‍යවශ්‍ය සේවා පවත්වාගෙන යාමට බාධාවන අයුරින් කටයුතු සිදු කරන්නේ නම් එවැනි අවස්ථාවලදි මහජන සාමය ආරක්ෂා කිරීම සඳහා නීතිය ක්‍රියාත්මක කිරීමට පොලිසිය කිසිවිට පසුබට නොවන බවද මෙම නිවේදනය මගින් අවධාරණය කර තිබෙනවා.\nඑහි දැක්වෙන්නේ ජනාධිපති ලේකම් කාර්යාලයේ නීති විරෝධී ලෙස රැඳී සිටි පිරිස අද (22) අළුයම් කාලයේ ඉන් ඉවත් කිරීමට පොලිසිය ත්‍රිවිද හමුදාව හා පොලිස් විශේෂ කාර්ය බලකාය සමග එක්ව ඒකාබද්ධ මෙහෙයුමක් සිදු කළ බවයි.\nඑම අවස්ථාවේ එහි රැඳී සිටි පිරිස් ගොඩනැගිල්ලෙන් පිටතට යැවීමට කටයුතු කළ අතර ජනාධිපති ලේකම් කාර්යාලයේ ඉදිරිපස ප්‍රධාන දොරටුව සහ එම දොරටුවට බාධා කරමින් අවට රැඳී සිටි පිරිස ද ඒ ආකාරයටම ඉවත් කිරීමට කටයුතු කර ඇති බව පොලිසිය සඳහන් කළා.\nජනාධිපති ලේකම් කාර්යාලයට බාධාවක් වන ආකාරයෙන් පදික වේදිකාවේ තාවකාලිකව ඉදි කර තිබූ කූඩාරම් ද ඉවත් කිරීමට කටයුතු කරන ලද අතර මෙහිදී සැකකරුවන් 9 දෙනෙකු අත්අඩංගුවට ගත් බවයි පොලිසිය නිකුත් කළ නිවේදනයේ දැක්වෙන්නේ.\nමෙම විරෝධතාකරුවන් පිරිස පසුගිය 9 වනදා සිට ජනාධිපති ලේකම් කාර්යාලය තුල රැඳී සිටිමින් එය ඔවුන්ගේ පරිශ්‍රයක් බව හඟවමින් එම ස්ථානයට යන ආරක්ෂක නිලධාරීන්ට පවා බාධා කරමින් පරිභව කරමින් කටයුතු කළ අතර පොලිස් නිලධාරීන් පවා ඔවුන් සිටින ස්ථානවලට ගිය අවස්ථාවලදී එම නිලධාරීන්ට ද ඔවුන් සිටි ස්ථානවලින් ඉවත්වන ලෙසට දැනුම්දෙන අවස්ථා දක්නට ලැබුණු බව පොලිසිය පෙන්වා දෙනවා.\nරාජ්‍ය පාලනයේදී ඉතාම වැදගත් මෙන්ම භාරදුර කාර්යයක් ඉටු කරන කාර්යාල පද්ධතියක් මෙම විරෝධතාකරුවන් විසින් නීති විරෝධී ලෙස අත්පත් කරගෙන තිබූ බවයි පොලිසිය කියාසිටියේ.\nරටේ මහජනතාවගේ අවශ්‍යතාවයන් සඳහා විවිධ තීන්දු තීරණ ගනු ලබන කාර්යාල පද්ධතියෙන් සාමකාමීව ඉවත්වන ලෙසට අදාළ නිත්‍යානුකූල බලධාරීන් අවස්ථා කිහිපයකදී ඉල්ලා සිටිය ද නොයෙකුත් විවිධ කොන්දේසි ඉදිරිපත් කරමින් ඔවුන් විසින්ම විවිධ දින වකවානු නියම කරමින් මෙම ස්ථානයේ රැඳී සිටීමට උත්සාහ කරන බවට ආරක්ෂක අංශ වෙත නිරීක්ෂණය වූ බව පොලිසිය නිකුත් කළ නිවේදනයේ දැක්වෙනවා.\nපසුගිය 14 වනදා කොළඹ මධ්‍යම කොට්ඨාශ භාර ජ්‍යෙෂ්ඨ පොලිස් අධිකාරීවරයාත්, කොළඹ මධ්‍යම දිස්ත්‍රික් iii භාර සහකාර පොලිස් අධිකාරීවරයාත්, පසුගිය 18 වන දින නැවත වරක් කොළඹ මධ්‍යම කොට්ඨාශ භාර ජ්‍යෙෂ්ඨ පොලිස් අධිකාරීවරයාත් කොළඹ මධ්‍යම දිස්ත්‍රික් iii භාර සහකාර පොලිස් අධිකාරීවරයාත් කොටුව වැඩ බලන පොලිස් ස්ථානාධිපතිවරයාත් මෙම විරෝධතාකරුවන් හමුවී ජනාධිපති ලේකම් කාර්යාලයෙන් සාමකාමීව ඉවත්වන ලෙසට ඉල්ලා තිබුණා.\nඑම අවස්ථාවලදී ඉවත්ව යාම ප්‍රතික්ෂේප කරමින් ආවේගශීලීව ජ්‍යෙෂ්ඨ නිලධාරීන් වෙත ප්‍රතිචාර දක්වා තිබූ බවයි පොලිසිය කියාසිටියේ.\nඑම ගොඩනැගිල්ල තුල තිබෙන රජයට අයත්වටිනා දේපළ හා ලියකියවිලිවලට හානි සිදුවන බව තවදුරටත් නිරීක්ෂණය වෙමින් තිබූ අතර එම පිරිස් ඉවත් කිරීමට කටයුතු නොකිරීම සම්බන්ධයෙන් ආරක්ෂක අංශවලට පවා සාමයට ලැදි මහජනතාවගෙන් චෝදනා එල්ල වූ බව පොලිසිය නිකුත් කළ නිවේදනයේ දැක්වෙනවා.\nසියලු තත්ත්වයන් සලකා බැලීමෙන් පසු වෙනත් විකල්ප ක්‍රියාමාර්ගයක් නොතිබූ බැවින් මේ ආකාරයට විරෝධතාකරුවන් එම ස්ථානයෙන් ඉවත් කරන ලද අතර විරෝධතාවයේ යෙදීමට අවශ්‍ය නම් ආණ්ඩුක්‍රම ව්‍යවස්ථාව මගින් පුරවැසියෙකුට ලබා දී ඇති අයිතිවාසිකම්වල සීමාවන් හැඳිනගෙන නිත්‍යානුකූලව හා සාමකාමීව විරෝධතාවයේ යෙදෙන ලෙසට ඔවුන්ට දැනුම්දෙන ලද අතර, තර්ජනය කරමින්, බලපෑම් කරමින් ප්‍රචණ්ඩත්වය හෝ කලහකාරීත්වය මුදා හරිමින් මහජන සාමයට බාධා හා හිරිහැර වන අයුරින් කටයුතු කළහොත් මහජන සාමය පවත්වා ගැනීම සඳහා ඊට එරෙහිව නිත්‍යානුකූලව ක්‍රියා කිරීමට සිදුවන බව ද පොලිසිය අවධාරණය කර තිබුණා.\nවිරෝධතාවය දැක්වීමේදී අන් අයගේ මතයන්ට ගරු කරමින් රාජ්‍ය දේපළ ආරක්ෂා වන ආකාරයට කටයුතු කළ යුතු වන අතර එසේ නොවන අවස්ථාවලදී නීතිය ක්‍රියාත්මක කරන නිලධාරීන් මැදිහත් වනු ඇති බව ද පොලිසිය මෙම නිවේදනය මගින් අවධාරණ යකර තිබෙනවා.\nමෙම විරෝධතාකරුවන් ඉවත් කිරිමේදී ද ප්‍රතිවිරෝධය දැක්වූ විරෝධතාකරුවන් පාලනය කිරීම සඳහා යම් ක්‍රියාමාර්ග ගැනීමට ආරක්ෂක නිලධාරීන්ට සිදුවූ අතර නිත්‍යානුකූලව කටයුතු කරන්නේ නම් කිසිදු විරෝධතාකරුවෙකුට එරෙහිව බලය පාවිච්චි කිරීමේ අවශ්‍යතාවක් ඇති නොවන බව ද එම නිවේදනයේ සඳහන්.\nයම් ස්ථානයට ඇතුල් වීම, සෝදිසි කිරීම, අත්අඩංගුවට ගැනීමට සාමාන්‍ය නීතිය යටතේ පොලිස් නිලධාරීන්ට අවශ්‍ය පරිදි බලය පැවරී ඇති අතර වර්තමානයේ පවතින හදිසි නීති රෙගුලාසි යටතේ පොලිස් නිලධාරීන්ට මෙන්ම ත්‍රිවිද හමුදා නිලධාරීන්ට ද එම බලය පැවරී තිබෙනවා.\nඒ අනුව ආරක්ෂක අංශ නිලධාරීන් ඔවුන් වෙත පැවරී ඇති නෛතික බලතල ප්‍රකාරව එසේ නීති විරෝධීව රැඳී සිටි නීති විරෝධී රැස්වීමක සාමාජිකයින් ඉවත් කිරීමට කටයුතු කර ඇති බව අවධාරණය කරන බවයි පොලිසිය කියාසිටියේ.\nපොලිස් නිලධාරීන් මෙම විරෝධතාකරුවන් අතරට ගිය අවස්ථා ගණනාවකදී නිලධාරීන්ට හිරිහැර හා බාධාවන ලෙසත් අපහසුතාවයට පත්වන ලෙසටත් හා පරිභව කරන අවස්ථාවන් ද සිදුව ඇතැයි මෙම නිවේදනයේ සඳහන්.\nපොලිසිය යනු සමාජයේ නීති ක්‍රියාත්මක කරනු ලබන ප්‍රධාන ආයතනයක් වන අතර එයට අභියෝග කිරීම තුල සමස්ථ සමාජයේම නිතිය ක්‍රියාත්මක කිරීම අභියෝගයට ලක්වනවා.\nසාමය අගයන නීතිගරුක පුද්ගලයන්ට අගතියක් සිදුවන අතර ශ්‍රී ලංකාවාදී සියලු මහජනතාවගෙන් පොලිසිය නිරන්තරයෙන් ඉල්ලා සිටින්නේ විරෝධතා දැක්වීම සාමකාමීව දක්වන ලෙස සහ නීතියේ රාමුව තුල කටයුතු කරන ලෙසටයි.\nඅන් අයගේ අයිතිවාසිකම්වලට බාධාවන අයුරින් ප්‍රචණ්ඩකාරී හා කලහකාරී විරෝධතාවන්වල යෙදීම නිසා මහජන සාමය කඩවන ලෙස සහ අත්‍යවශ්‍ය සේවා පවත්වාගෙන යාමට බාධාවන අයුරින් කටයුතු සිදු කරන්නේ නම් එවැනි අවස්ථාවලදි මහජන සාමය ආරක්ෂා කිරීම සඳහා නීතිය ක්‍රියාත්මක කිරීමට පොලිසිය කිසිවිට පසුබට නොවන බවද මෙම නිවේදනය මගින් අවධාරණය කර තිබෙනවා.",
       "URL": "https://www.hirunews.lk/310671/විරෝධතාකරුවන්ට-පොලිසියෙන්-දැනුම්දීමක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1001"
}