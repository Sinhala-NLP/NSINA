{
       "Source": "hirunews",
       "Timestamp": "Thursday, 29 July 2021 - 13:06",
       "Headline": "ඩෙංගු රෝගීන් වාර්තාවීම ඉහළට",
       "News Content": "ඩෙංගු වෛරස් කාණ්ඩ 4 ම මේ වනවිට දිවයින තුල සංසරණය වන බවට හඳුනාගෙන තිබෙනවා.\nජාතික ඩෙංගු මර්දන ඒකකය සඳහන් කළේ මෙයින් වෛරස් කාණ්ඩ 2 හා 3 දිවයින තුල වැඩි වශයෙන් සංසරණය වන අතර වසර කිහිපයකට පසු ඩෙංගු වෛරස් කාණ්ඩ 1 නැවතත් මෙරට තුල සංසරණය වන බව ද තහවුරු වී ඇති බවයි.\nජාතික ඩෙංගු මර්දන ඒකකය වෛද්‍ය පර්යේෂණ ආයතනය සහ ශ්‍රී ජයවර්ධනපුර විශ්වවිද්‍යාලයේ ඩෙංගු පර්යේෂණ ආයතන එක්ව සිදුකළ පර්යේෂණයකදී මේ බව අනාවරණ වී තිබෙනවා.\nමෙලෙස සංසරණය වන වෛරස් කාණ්ඩවල වෙනසක් සිදුවන අවස්ථාවන් වලදී ඩෙංගු රෝගීන්ගේ ඉහළ යාමක් අපේක්ෂා කෙරෙන අතර මේ සම්බන්ධයෙන් මහජනතාව විශේෂයෙන් සැලකිලිමත් විය යුතු බව ද ජාතික ඩෙංගු මර්දන ඒකකය පෙන්වා දෙනවා.\nමේ අතර, ටීනියා නමැති දිලීර රෝගය මේ වනවිට උතුරුමැද පළාත මෙන්ම තවත් ප්‍රදේශ කිහිපයකම සීඝ්‍රයෙන් ව්‍යාප්ත වෙමින් පවතින බව සෞඛ්‍ය අංශ පවසනවා.\nමේ සම්බන්ධයෙන් ද ජනතාව වැඩි අවධානයකින් පසුවිය යුතු බවයි අනුරාධපුර ශික්ෂණ රෝහලේ ලිංගාශ්‍රිත වෛද්‍ය මධ්‍යස්ථානයේ වෛද්‍ය හේමා වීරකෝන් හිරු ප්‍රවෘත්ති අංශයට කියා සිටියේ.",
       "URL": "https://www.hirunews.lk/278317/ඩෙංගු-රෝගීන්-වාර්තාවීම-ඉහළට",
       "Category": "Local News",
       "Parent URL": "https://www.hirunews.lk/local-news.php?pageID=1788"
}