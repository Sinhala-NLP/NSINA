{
       "Source": "hirunews",
       "Timestamp": "Monday, 21 March 2022 - 20:15",
       "Headline": "ගෙල මිරිකා පෙම්වතිය ඝාතනය කර කැලණි ගඟට දැමූ පෙම්වතා අත් අඩංගුවට (වීඩියෝ)",
       "News Content": "ගම්පහ - දොරනාගොඩ ප්‍රදේශයේ නිවසකදී තම පෙම්වතිය ගෙළ සිරකර ඝාතනය කර ඇගේ මළ සිරුර මෝටර් රථයකින් රැගෙන ගොස් කැළණි ගඟට දමා තිබියදී සොයා ගත් බව පොලීසිය විසින් අධිකරණය හමුවේ අද කරුණු වාර්තා කර තිබෙනවා.\nමෙලෙස ඝාතනයට ලක්වූ ඇත්තේ වැල්ලම්පිටිය - සේදවත්ත ප්‍රදේශයේ පදිංචි 22 හැවිරිදි තරුණියක බවයි පොලීසිය, ගම්පහ මහේස්ත්‍රාත් මංජුල කරුණාරත්න හමුවේ ප්‍රකාශ කළේ.\nසැකකරු සහ මිය ගිය තරුණිය වසර 5ක කාලයක සිට පෙම්වතුන් ලෙස සිට ඇති බව පොලිස් පරීක්ෂණවලදී අනාවරණ වී තිබෙනවා.\nපසුගිය 16 වන දා සැකකරු එම තරුණිය සිය නිවසට මෝටර් රථයකින් රැගෙන විත් ඇති අතර එහිදී දෙදෙනා අතර ඇති වූ ආරවුලකදී එම පුද්ගලයා සිය පෙම්වතියගේ ගෙළ සිරකර ඝාතනය කර ඇති බවටයි අනාවරණ වී ඇත්තේ.\nපසුව ඇගේ මළ සිරුර මෝටර් රථයෙන්ම වැල්ලම්පිටිය - කොහිලවත්ත ප්‍රදේශයේදී කැළණි ගඟට දමා තිබියදී සොයා ගත් බවත් පොලීසිය අධිකරණයට දැනුම් දී තිබෙනවා.\nතම දියණිය අතුරුදන් බවට පැමිණිලි කිරීමට ඇගේ දෙමව්පියන් වැල්ලම්පිටිය පොලීසිය වෙත යාමේදී අදාළ සැකකරු ද ඔවුන් සමග පොලීසියට ගොස් ඇති බවට පොලීසිය අධිකරණයට දැනුම් දී තිබෙනවා.\nඅදාළ සැකකරු ග්‍රෑන්ඩ්පාස් පොලීසිය මගින් අත්අඩංගුවට ගනු ලැබුවා.",
       "URL": "https://www.hirunews.lk/300035/ගෙල-මිරිකා-පෙම්වතිය-ඝාතනය-කර-කැලණි-ගඟට-දැමූ-පෙම්වතා-අත්-අඩංගුවට-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1279"
}