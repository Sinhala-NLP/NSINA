{
       "Source": "hirunews",
       "Timestamp": "Sunday, 25 February 2018 - 15:38",
       "Headline": "පාසල් සිසුවාට මරු කැඳවූ වසා තිබූ ගේට්ටුව (ඡායාරූප)",
       "News Content": "ගලේවෙල, කැප්පිටිය, රන්වැඩියාව ප්‍රදේශයේ පාසල් සිසුවෙකු නිවසක් ඉදිරිපිට වසා තිබූ ගේට්ටුවක හැපී ඊයේ (24) රාත්‍රියේ මියගොස් තිබෙනවා.\nමෙලෙස මියගොස් ඇත්තේ 16 හැවිරිදි මොහොමඩ් ඉෆ්ශාන් නැමැති පාසල් සිසුවෙකුයි.\nමියගොස් සිටි සිසුවා සහ තවත් සම වයසේ පසුවන සිසුන් කිහිපදෙනෙකු ඊයේ ප්‍රදේශයේ දේවස්ථානයට ගොස් ආගමික වතාවත් ඉටුකොට පසුව මිතුරන් තිදෙනෙකු සමඟ කැප්පිටිය මුස්ලිම් මහා විද්‍යාලයේ පිටුපස රැඳී සිටි බවට පොලීසියට තොරතුරු ලැබී තිබෙනවා.\nමියගිය සිසුවාගේ පියා පවසා ඇත්තේ තවත් මිතුරන් කිහිප දෙනෙකු සමඟ දුම්වැටි පානය සඳහා තම දරුවාද පාසල පිටුපස කැලෑබද ප්‍රදේශයකට  ස්වරුවේ ගොස් සිටි ඇති බවයි\nඑහිදී  කිසියම් අයකු එය දැක බිය ගැන්වීමත් සමඟ ඔවුන් දිව ගොස් ඇති බව සඳහන්.\nමෙම සිසුවා එම ස්ථානයේ සිට මීටර් තුන්සියයක් පමණ දුරක් දිව ගොස් නිවසක් ඉදිරිපිට වසා තිබූ ගේට්ටුවක හැපී ඇත්තේ රාත්‍රී 7.30 ට පමණ බවයි වාර්තා වන්නේ.\nසිසුවාගේ අතුරුදන්වීම පිළිබඳව සොයා බැලීමේදී රාත්‍රී 8.30 ට පමණ ගේට්ටුව අසල වැටී සිටියදී ඔහුව සොයාගත් බව පොලිසිය පවසනවා.\nඔහුගේ දේහය මේ වනවිට ගලේවෙල රෝහලේ තබා ඇති අතර සිද්ධිය සම්බන්ධයෙන් පශ්චාත් මරණ පරීක්ෂණයක් පැවැත්වීමට නියමිත බව ගලේවෙල පොලීසිය පවසනවා.\nඡායාරූප - දඹුල්ල, කාංචන කුමාර",
       "URL": "https://www.hirunews.lk/184486/පාසල්-සිසුවාට-මරු-කැඳවූ-වසා-තිබූ-ගේට්ටුව-ඡායාරූප",
       "Category": "Local News",
       "Parent URL": "https://www.hirunews.lk/local-news.php?pageID=4064"
}