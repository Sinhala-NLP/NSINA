{
       "Source": "hirunews",
       "Timestamp": "Tuesday, 03 August 2021 - 15:27",
       "Headline": "වසර 34කට පසු අරන්තලා භික්ෂු ඝාතනය ගැන CIDයෙන් විමර්ශනයක්",
       "News Content": "අරන්තලා භික්ෂු ඝාතන සිද්ධිය සම්බන්ධයෙන් අපරාධ පරීක්ෂණ දෙපාර්තමේන්තුව විමර්ශනයක් ආරම්භ කර තිබෙන බව නීතිපතිවරයා ශ්‍රේෂ්ඨාධිකරණයට දැනුම් දී තිබෙනවා.\nඊට වගකිව යුතු එල්.ටී.ටී.ඊ. සංවිධානයේ හිටපු ප්‍රධානියෙකු වන විනයාගමූර්ති මුරලිදරන් හෙවත් කරුණා අම්මාන් අත්අඩංගුවට ගෙන අධිකරණයට ඉදිරිපත් කරන ලෙස පොලිස්පතිවරයා වෙත නියෝගයක් කරන්නැයි ඉල්ලා ගොනු කළ පෙත්සම අද කැදවූ අවස්ථාවේදී නීතිපතිවරයා වෙනුවෙන් පෙනී සිටි ජ්‍යෙෂ්ඨ රජයේ නීතිඥ අවන්ති පෙරේරා මෙම දැනුම් දීම සිදු කර ඇත්තේ.\nභික්ෂු ඝාතනය සිදුවූ අවස්ථාවේ දිවි ගලවා ගත් රිදීමාලියද්ද දහම් සෙවන ආරණ්‍යවාසී පූජ්‍ය ඈදා උල්පත බුද්ධසාර හිමියන් විසින් එම පෙත්සම ගොනු කර තිබූ අතර, එය අද සලකා බැලුණේ ප්‍රියන්ත ජයවර්ධන, අචල වෙංගප්පුලි සහ ජනක් ද සිල්වා යන ත්‍රිපුද්ගල ශ්‍රේෂ්ඨාධිකරණ විනිසුරු මඩුල්ල ඉදිරියේදීයි.\nඑහිදී ජ්‍යෙෂ්ඨ රජයේ නීතිඥවරයා අධිකරණයට දන්වා සිටියේ පෙත්සම්කාර හිමියන්ගෙන් අපරාධ පරීක්ෂණ දෙපාර්තමේන්තුව සටහන් කරගෙන ඇති ප්‍රකාශ ඔස්සේ වැඩිදුර විමර්ශන ක්‍රියාත්මක කරන බවයි. මෙම පෙත්සම ඔක්තෝම්බර් මස 12 වන දා යලි කැඳවනු ඇති.\n1987 වසරේ ජුනි 2 වනදා සාමනේර භික්ෂූන් වහන්සේලා පිරිසක් සමගින් උතුරු - නැගෙනහිර අධිකරණ සංඝනායක පූජ්‍ය හෑගොඩ ඉන්ද්‍රසිරි නාහිමියන්  සමඟින් අම්පාර ඩිපෝවට අයත් බස් රථයකට නැග වාර්ෂිකව සිදුකරන ධර්ම ප්‍රචාරක වැඩසටහනක් සදහා කැළණිය රජමහා විහාරය වෙත වැඩම කරමින් සිටියදී මෙම ප්‍රහාරය එල්ලවුණා.\nඑහිදී සාමනේර හිමිවරුන් 31 නමක් බස් රථය තුළම අපවත් වී තිබුණා.",
       "URL": "https://www.hirunews.lk/278756/වසර-34කට-පසු-අරන්තලා-භික්ෂු-ඝාතනය-ගැන-cidයෙන්-විමර්ශනයක්",
       "Category": "Local News",
       "Parent URL": "https://www.hirunews.lk/local-news.php?pageID=1777"
}