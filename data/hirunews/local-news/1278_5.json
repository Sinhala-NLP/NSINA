{
       "Source": "hirunews",
       "Timestamp": "Tuesday, 22 March 2022 - 15:45",
       "Headline": "IMF සමග සංවාදයට පෙර ලක් රජය ජාත්‍යන්තර නීති සහාය පතන ලකුණු",
       "News Content": "ජාත්‍යන්තර මූල්‍ය අරමුදල හෙවත් IMF සංවිධානය සමග සාකච්ඡා කිරීමට පෙර ණය ප්‍රතිව්‍යූහගත කිරීම සඳහා ඊට අදාළ තාක්ෂණික සහාය ලබා ගැනීම වෙනුවෙන් ජාත්‍යන්තර නීති සමාගමක් බඳවා ගැනීමට ශ්‍රී ලංකා රජය අපේක්ෂා කරන බව විදෙස් මාධ්‍ය වාර්තා කළා.\nඒ අනුව අදාළ තාක්ෂණික සහාය ලබාදීම වෙනුවෙන් එක් කරගන්නා ජාත්‍යන්තර නීති සමාගම පිළිබඳ මෙතෙක් කරුණු හෙළි වී නැහැ.\nශ්‍රී ලංකාව මේ වනවිට මුහුණ පා ඇති දැඩි ආර්ථික අර්බුද හමුවේ ඊට විසඳුම් සෙවීම පිණිස ලක් රජය ජාත්‍යන්තර මූල්‍ය අරමුදලේ සහාය අපේක්ෂා කළා.\nඒ සඳහා වන අදාළ සාකච්ඡාව සිදු කිරීම වෙනුවෙන් මුදල් අමාත්‍ය බැසිල් රාජපක්ෂ නුදුරු දිනකදී අමරිකාවේ වොෂින්ටන් ඩී.සී. වෙත ගමන් කිරීමට නියමිතයි.\nකෙසේවෙතත්, අදාළ නිල සංචාරය සඳහා මුදල් අමාත්‍යවරයාගේ පිටත්ව යෑම සාධාරණීකරණය කරමින් මහබැංකු අධිපති අජිත් නිවාඩ් කබ්‍රාල් පැවසුවේ, මුදල් අමාත්‍යවරයා අයි.එම්.එෆ්. වෙත යන්නේ ණය ප්‍රතිව්‍යූහගත කිරීම සඳහා නොවන අතර, රට ගොඩගැනීමට අවශ්‍ය ආර්ථිකයට පදනම් වූ තාක්ෂණික සහාය ලබාගැනීම වෙනුවෙන් ම පමණක් බවයි.\nනමුත් මේ වනවිට විදෙස් මාධ්‍ය හුවා දක්වන්නේ, ශ්‍රී ලංකා රජය ජාත්‍යන්තර මූල්‍ය අරමුදල සමග සාකච්ඡා කිරීමටත්, ණය ප්‍රතිව්‍යූහගත කිරීමටත් අවශ්‍ය තාක්ෂණික සහාය ලබාගැනීමට ප්‍රථම ඊට අදාළ ජාත්‍යන්තර නීති උපදෙස් ලබා ගැනීමට තීරණය කර ඇති බවයි.",
       "URL": "https://www.hirunews.lk/300111/imf-සමග-සංවාදයට-පෙර-ලක්-රජය-ජාත්‍යන්තර-නීති-සහාය-පතන-ලකුණු",
       "Category": "Local News",
       "Parent URL": "https://www.hirunews.lk/local-news.php?pageID=1278"
}