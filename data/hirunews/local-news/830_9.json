{
       "Source": "hirunews",
       "Timestamp": "Sunday, 02 October 2022 - 13:00",
       "Headline": "පෙට්‍රල් චයිනා සමාගම සහ බලශක්ති ඇමති අතර හමුවක් (වීඩියෝ)",
       "News Content": "ඉදිරියේදී මෙරට ඉන්ධන සැපයුම සම්බන්ධයෙන් පෙට්‍රල් චයිනා සමාගම සමඟ සාකච්ඡාවක් සිදුකළ බව විදුලිබල හා බලශක්ති අමාත්‍ය කංචන විජේසේකර ප්‍රකාශ කළා.\nට්විටර් පණිවුඩයක් නිකුත් කරමින් ඔහු සඳහන් කළේ අදාළ සාකච්ඡාවේ දී ඉන්ධන සැපයුම වෙනුවෙන් ඛනිජ තෙල් සංස්ථාව පාර්ශවයෙන් පියවිය යුතු ගෙවීම් සම්බන්ධයෙන් එහි දී දීර්ඝ ලෙස සාකච්ඡා කළ බවයි.\nවසර 10 ක කාලයක් තිස්සේ පෙට්‍රල් චයිනා සමාගම මෙරටට ඉන්ධන සැපයීමේ කාර්යයේ නිරතව සිටිනවා.\nතමන් සමඟ පැවති මෙම සාකච්ඡාවට පෙට්‍රල් චයිනා සමාගම වෙනුවෙන් එහි උප සභාපතිවරයා සහ කළමනාකරණ අධ්‍යක්ෂවරයා එක් වූ බවයි අමාත්‍ය කංචන විජේසේකර සිය ට්විටර් පණිවුඩය මගින් වැඩිදුරටත් සඳහන් කළේ.\nඑමෙන් ම ඊයේ (01) මධ්‍යම රාත්‍රියේ සිට, ඔක්ටේන් 92 වර්ගයේ පෙට්‍රල් ලීටරයක මිල රුපියල් 40 කින් සහ ඔක්ටේන් 95 වර්ගයේ පෙට්‍රල් ලීටරයක මිලද රුපියල් 30 කින් පහත දැමුණා.\nඒ අනුව ඔක්ටේන් 92 වර්ගයේ නව මිල රුපියල් 410 ක් සහ ඔක්ටේන් 92 වර්ගයේ ලීටරයක නව මිල රුපියල් 510 ක් වනවා.\nකෙසේ වෙතත්, ඔටෝ ඩීසල්, සුපර් ඩීසල් සහ භූමිතෙල් මිල ගණන් වල සංශෝධනයක් සිදුවන්නේ නැහැ.\nබස් හිමියන් පවසන්නේ වහා ඩීසල් මිල අඩුවීමක් ලබාදීමට රජය කටයු කළ යුතු බවයි.",
       "URL": "https://www.hirunews.lk/316847/පෙට්‍රල්-චයිනා-සමාගම-සහ-බලශක්ති-ඇමති-අතර-හමුවක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=830"
}