{
       "Source": "hirunews",
       "Timestamp": "Monday, 07 March 2022 - 7:17",
       "Headline": "ප්‍රදේශ කිහිපයකට රාත්‍රියේ විදුලිය බිඳ වැටෙයි (වීඩියෝ)",
       "News Content": "අද දිනයේදීත් පෙරවරු 8 සිට රාත්‍රී 11 දක්වා අදියර දෙකක් යටතේ පැය හත හමාරක කාලයක් විදුලිය කප්පාදුවක් සිදු කරන බව ලංකා විදුලිබල මණ්ඩලය පවසනවා.\nමේ අතර, ඊයේ රාත්‍රියේ පානදුර, මතුගම, කැස්බෑව, කළුතර, අම්බලන්ගොඩ, හොරණ ඇතුළු තවත් ප්‍රදේශ කිහිපයකට හදිසි විදුලි බිද වැටීමක් සිදු වුණා.\nකෙසේ වෙතත්, පවතින විදුලි අර්බුදය සම්බන්ධයෙන් අදත් විශේෂ සාකච්ඡාවක් විදුලිබල අමාත්‍යාංශයේ දී පැවැත්වීමට නියමිත යි.\nඒ, නව විදුලිබල ඇමතිනී පවිත්‍රා වන්නිආරච්චි සහ විදුලිබල අමාත්‍යාංශයේ නිලධාරීන් සමඟයි.\nඊයේ දිනයේ දී ද විදුලි අර්බුදය සම්බන්ධයෙන් විදුලිබල අමාත්‍යාංශ නිලධාරීන්, අමාත්‍යවරියට පැහැදිලි කිරීමක් සිදු කළා.\nමේ අතර, ඊයේ දිනයේදීත් ඩීසල් නො මැති වීම හේතුවෙන් ප්‍රදේශ ගණනාවක ඉන්ධනහල් අසල දිගු පෝලිම් දක්නට ලැබුණා.\nඑමෙන්ම දිවයිනේ සියලු පළාත් තුළ සියයට 20කින් විදුලි පාරිභෝජනය අඩු කිරීමට ආණ්ඩුකාරවරුන් රාජ්‍ය නිලධාරීන්ට උපදෙස් ලබා දී තිබෙනවා.\nඒ ඒ පළාත්වල පොදු ස්ථානයන්හි විදුලි පාරිභෝජනය පිළිබඳ ඊයේ මෙම සාකච්ජාව සූම් තාක්ෂණය ඔස්සේ පැවති අතර ඊට පළාත් ආණ්ඩුකාරවරුන් මෙන්ම මුදල් අමාත්‍යවරයා ද එක් වුණා.\nමේ අතර තාවකාලිකව වසා දැමුණු සපුගස්කන්ද තෙල් පිරිපහදුව යලි ආරම්භ කිරීම සඳහා අවශ්‍ය බොරතෙල් බැරල් ලක්ෂ 2ක් අද ඇනවුම් කිරීමට උපදෙස් දුන් බව බලශක්ති අමාත්‍ය ගාමිණී ලොකුගේ ප්‍රකාශ කළා.\nතෙල් පිරිපහදුවට අවශ්‍ය බොරතෙල් මිල දී ගැනීම සඳහා ඩොලර් මිලියන 70ක මුදලක් ලබාදීමට අමාත්‍ය මණ්ඩලයේ අනුමැතිය ද මේ වනවිට හිමි ව තිබෙනවා.\nඒ අනුව සපුගස්කන්ද තෙල් පිරිපහදුව මේ මස අවසන් වීමට පෙර යළි ආරම්භ කරන බවයි ඔහු කියා සිටියේ.\nහිටපු බලශක්ති අමාත්‍ය උදය ගම්මන්පිලගේ උපදෙස් මත පසුගිය නොවැම්බර් 15 වැනි දා මෙම පිරිපහදුව තාවකාලිකව වසා දැමුණා.\nඑම ලිපිය පහතින්...",
       "URL": "https://www.hirunews.lk/298832/ප්‍රදේශ-කිහිපයකට-රාත්‍රියේ-විදුලිය-බිඳ-වැටෙයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1309"
}