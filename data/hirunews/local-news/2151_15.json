{
       "Source": "hirunews",
       "Timestamp": "Friday, 12 February 2021 - 17:23",
       "Headline": "“දීඝවාපිය අරුණ” අරමුදල් රැස් කිරීමේ සමාරම්භක උත්සවය ජනපති සහ අගමැති ප්‍රධානත්වයෙන්",
       "News Content": "දීඝවාපි චෛත්‍ය රාජයාණන් වහන්සේ ප්‍රතිසංස්කරණය වෙනුවෙන් අරමුදල් රැස් කිරීමේ “දීඝවාපිය අරුණ” වැඩසටහන ජනාධිපති ගෝඨාභය රාජපක්ෂ සහ අග්‍රාමාත්‍ය මහින්ද රාජපක්ෂගේ ප්‍රධානත්වයෙන් අද (12) පෙරවරුවේ කොළඹ 07,  ශ්‍රී සම්බෝධි විහාරස්ථානයේ දී ආරම්භ කෙරුණා.\nදීඝවාපිය විහාරාධිපති පූජ්‍ය මහඔය සෝභිත හිමියන්ගේ ඉල්ලීමකට අනුවයි චෛත්‍යයේ ප්‍රතිසංස්කරණ සැලසුම් කර ඇත්තේ.\nව්‍යාපෘතිය වසර තුනකදී අවසන් කිරීමට අපේක්ෂා කරන අතර  රාජ්‍ය භාණ්ඩාගාරයෙන් කිසිදු මුදලක් වැය නොකිරීම විශේෂත්වයක්.\nදෙස් විදෙස් අනුග්‍රාහකයන්ට ඊට  මූල්‍ය මෙන්ම ශ්‍රම දායකත්වය දිය හැකියි.\nශ්‍රී සම්බෝධි විහාරස්ථානයට ගිය ජනාධිපතිවරයා පළමුව ආගමික වතාවත්වල නිරත වූ අතර “යළි දකිමු දීඝවාපිය” වෙබි අඩවිය එළිදැක්වීම ද ඔහු අතින් සිදු කෙරුණා.\n“දීඝවාපිය අරුණට”  පළමු දායකත්වය දෙමින් නාඋයන ආරණ්‍ය සේනාසනාධිපති පූජ්‍ය අඟුල්මඩුවේ අරියනන්ද හිමිපාණන්  වහන්සේ පරිත්‍යාග කළ රුපියල්  මිලියන 100ක මුදල සහිත චෙක්පත දායක සභා සමාජික චන්ද්‍රකීර්ති බණ්ඩාර විසින් ජනාධිපතිවරයා වෙත පිළිගන්වනු ලැබුවා.\nත්‍රිවිධ හමුදාව, පොලිසිය, සිවිල් ආරක්ෂක බළකාය, ලංකා බැංකුව, මහරගම පිළිකා රෝහල ද සිය පරිත්‍යාග පිළිගන්වා තිබෙනවා.\nසොළොස්මස්ථානවලින් එකක් වන දීඝවාපිය මෙරට දාගැබ් අතර විශාලත්වයෙන් හතරවන ස්ථානය ගන්නවා.\nබුදුන්වහන්සේගේ නිය ධාතුව තැන්පත් කර සද්ධාතිස්ස රජතුමා විසිනුයි චෛත්‍ය ඉදිකර ඇත්තේ.\nදීඝවාපී චෛත්‍ය රාජයාණන් වහන්සේ ප්‍රතිසංස්කරණයට සමගාමීව පුද බිම වෙත පැමිණෙන බැතිමතුන්ට පහසුකම් සලසමින් ශාලා 04ක් සහ කාමර 20කින් යුත් විශ්‍රාම ශාලාවක් ඉදිකිරීමට ද සැලසුම් කර තිබෙනවා.",
       "URL": "https://www.hirunews.lk/262431/දීඝවාපිය-අරුණ-අරමුදල්-රැස්-කිරීමේ-සමාරම්භක-උත්සවය-ජනපති-සහ-අගමැති-ප්‍රධානත්වයෙන්",
       "Category": "Local News",
       "Parent URL": "https://www.hirunews.lk/local-news.php?pageID=2151"
}