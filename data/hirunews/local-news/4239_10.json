{
       "Source": "hirunews",
       "Timestamp": "Thursday, 02 November 2017 - 13:52",
       "Headline": "ස්ත්‍රික්කයෙන් බිරිඳව පිළිස්සූ සැමියෙකු අධිකරණයට",
       "News Content": "ස්ත්‍රික්කයකින් බිරිඳව පිළිස්සූ සැමියෙකු ඊයේ (01) කොළඹ අතිරේක මහේස්ත්‍රාත් ජෙයරාම් ට්‍රොස්කි විසින් ඇප මත මුදාහැර තිබෙනවා.\nසැකකරු කොළඹ 13 ශාන්ත ලුසියා වීදියේ පදිංචි තුරේසිංහම් ජෙගදීස්වරන් නමැති පුද්ගලයෙකු වන බව සඳහන්.\nඉකුත් 29 වනදා උදෑසන බිරිඳ විසින් සිය දරුවන් දෙදෙනාගේ පාසල් නිළ ඇඳුම් මැදීම සඳහා සැමියා නිදාවුන් කාමරයට ගොස් තිබුණා.\nඑම අවස්ථාවේ බීමතින් වැතිර සිටි ඔහු \"උඹට මේ රෙදි දවල් මදින්න තිබුණා නේද?\" යනුවෙන් ප්‍රකාශ කර තිබෙනවා.\nඑවිට බිරිඳ ප්‍රකාශ කර ඇත්තේ \"මට නිදහසක් තියෙන වෙලාවට තමයි දරුවන්ගේ ඇඳුම් මදින්නේ\" යන ලෙසයි.\nඑම ප්‍රකාශයට උරණ වූ සැමියා රත් වූ ස්ත්‍රික්කය ගෙන 28 හැවිරිදි එම කාන්තාවගේ වම් කකුල පුළුස්සා තුවාල සිදුකර තිබෙනවා.\nපසුව ඇය මේ සම්බන්ධයෙන් කොටහේන පොලිසියට පැමිණිලි කර තිබුණා.\nලොරි රථ රියදුරෙකු වූ සැකකරු රුපියල් ලක්ෂ 2 බැගින් වූ ශරීර ඇප 2ක් මත මුදා හැරීමටයි අතිරේක මහේස්ත්‍රාත්වරයා  කටයුතු කර ඇත්තේ.\nසිද්ධිය සම්බන්ධයෙන් සැකකරු දින 4ක් රක්ෂිත බන්ධනාගාර ගත කර තිබූ බවයි වාර්තා වන්නේ.",
       "URL": "https://www.hirunews.lk/175093/ස්ත්‍රික්කයෙන්-බිරිඳව-පිළිස්සූ-සැමියෙකු-අධිකරණයට",
       "Category": "Local News",
       "Parent URL": "https://www.hirunews.lk/local-news.php?pageID=4239"
}