{
       "Source": "hirunews",
       "Timestamp": "Tuesday, 24 October 2017 - 13:20",
       "Headline": "අලි ඉල්ලා කපු මහතුන් සීනිගම දී පොල් ගසයි",
       "News Content": "බලපත්‍ර නොමැතිව ළඟ තබාගෙන සිටි හීලෑ අලි ඇතුන් නිදහස් කර දෙන ලෙස ඉල්ලමින් පාරම්පරික කපු මහත්වරුන්ගේ සංවිධානය සීනිගම දේවාලයේදී පොල් ගසා දේව කන්නලව්වක නිරත වුණා.\nඊට පාරම්පරික කපු මහතුන්ගේ සංවිධානය නියෝජනය කරන ප්‍රධාන දේවාල කිහිපයක කපු මහතුන් එක්ව සිටි බවයි හිරු වාර්තාකරුවන් සඳහන් කළේ.\nඔවුන් දේව කන්නලව්ව සිදුකිරීමෙන් අනතුරුව පොල් ගැසීමේ ද නිරත වුණා.\nපාරම්පරික කපු මහත්වරුන්ගේ සංවිධානයේ සභාපති අසංක ප්‍රදීප් හිරු ප්‍රවෘත්ති අංශයට අදහස් දක්වමින් කියා සිටියේ සංස්කෘතික කටයුතු සඳහා අවශ්‍ය හීලෑ අලි ඇතුන්ගේ හිඟයක් නිර්මාණය වී ඇති බවයි.\nමේ අතර, රාජ්‍ය අමාත්‍ය වසන්ත සේනානායකට කොළඹ මහාධිකරණය මගින් යළිත් සිතාසි නිකුත් කර තිබෙනවා.\nඒ, මහාධිකරණයේ අද විභාගවීමට නියමිත නඩුවකට පෙනී නොසිටීම හේතුවෙන්.\nනීතිවිරෝධී ලෙස අලි පැටවෙකු ළඟ තබාගැනීමේ චෝදනාවක් සම්බන්ධයෙන් පූජ්‍ය උඩුවේ ධම්මාලෝක හිමියන්ට එරෙහිව කොළඹ මහාධිකරණයේ නඩුවක් ගොනු කර තිබෙනවා.\nඑම නඩුවේ සාක්ෂි විභාගය අද දින සිදුකිරීමට නියමිතව තිබුණත් පැමිණිල්ලේ පළමු සාක්ෂිකරු වන රාජ්‍ය අමාත්‍ය වසන්ත සේනානායක අධිකරණයේ පෙනී සිට නැහැ.\nකෙසේ වෙතත්, එහිදී කරුණු සලකා බැලූ කොළඹ මහාධිකරණ විනිසුරු සම්පත් විජේරත්න අධිකරණයේ පෙනී සිටින ලෙස රාජ්‍ය අමාත්‍යවරයාට සිතාසි නිකුත් කරනු ලැබුවා.\nමීට පෙර ද අද දින අධිකරණයේ පෙනී සිටින ලෙසට රාජ්‍ය අමාත්‍ය වසන්ත සේනානායකට සිතාසි නිකුත් කර තිබුණා.",
       "URL": "https://www.hirunews.lk/174291/අලි-ඉල්ලා-කපු-මහතුන්-සීනිගම-දී-පොල්-ගසයි",
       "Category": "Local News",
       "Parent URL": "https://www.hirunews.lk/local-news.php?pageID=4256"
}