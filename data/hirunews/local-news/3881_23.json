{
       "Source": "hirunews",
       "Timestamp": "Saturday, 23 June 2018 - 17:27",
       "Headline": "මාතර කොල්ලයට ඇල්ලූ කොස්ගොඩ තාරක ඇතුළු සැකකරුවන් රිමාන්ඩ්  - පැන ගිය දෙදෙනා ගැනත් පරීක්ෂණ",
       "News Content": "මාතර නගරයේ ස්වර්ණාභරණ අලෙවිසැල කොල්ලකෑමේ සිද්ධිය සම්බන්ධයෙන් අත්අඩංගුවට ගත් කොස්ගොඩ තාරක ඇතුළු සැකකරුවන් 3 දෙනා ලබන 2 වනදා දක්වා රක්ෂිත බන්ධනාගාර ගත කිරීමට අධිකරණය අද (23) නියෝග කළා.\nමාතර ප්‍රධාන මහේස්ත්‍රාත්වරයාගේ දැනුම්දීම මත ගාල්ල ප්‍රධාන මහේස්ත්‍රාත් නිශාන්ත පීරිස් සැකකරුවන් ප්‍රතිකාර ලබන කරාපිටිය ශික්ෂණ රෝහලට පැමිණ මෙම නියෝගය නිකුත් කළ බවයි හිරු ප්‍රාදේශීය වාර්තාකරු සදහන් කළේ.\nඑමෙන්ම, ලබන 2 වනදා සැකකරුවන් තුන්දෙනා මාතර මහේස්ත්‍රාත් අධිකරණය හමුවට ඉදිරිපත් කරන ලෙසට ද මහේස්ත්‍රාත්වරයා පොලීසියට නියෝග කර තිබෙනවා.\nමේ අතර, සිද්ධියට සම්බන්ධ පලාගිය සැකකරුවන් දෙදෙනෙකු අත්අඩංගුවට ගැනීම සදහා පොලීසිය විශේෂ මෙහෙයුමක් ද ආරම්භ කර තිබෙනවා.\nඉන් එක් සැකකරුවෙකු මේ වනවිටත් නිෂ්චිතව හදුනාගෙන ඇති බවයි පොලිස් මාධ්‍ය ප්‍රකාශක පොලිස් අධිකාරි රුවන් ගුණසේකර සදහන් කළේ.\nමෙම සිද්ධිය සම්බන්ධයෙන් අත්අඩංගුවට ගත් මිනිමැරුම් සහ කොල්ලකෑම් රැසකට සම්බන්ධ චාමර ඉන්ද්‍රජිත් නැමැත්තා පොලීසියට අත්බෝම්බ ප්‍රහාරයක් එල්ල කිරීමට යාමේදී පොලිස් වෙඩි පහරකින් අද පෙරවරුවේ ජීවිතක්ෂයට පත්වුණා.\nඒ මාතර - කිරලකැළේ ප්‍රදේශයේ ඔහු සගවා තිබූ බෑගයක් පෙන්වීමට යාමේදී එහි තිබූ අත්බෝම්බයක් රැගෙන පොලීසියට ප්‍රහාරයක් එල්ල කළ  අතරතුරයි.\nකොල්ලකෑම මෙහෙය වූ ප්‍රධාන සැකකරු වන තාරක පෙරේරා විජේසේකර හෙවත් කොස්ගොඩ තාරක තවමත් කරාපිටිය රෝහලේ දැඩි සත්කාර ඒකකයේ ප්‍රතිකාර ලබන අතර, මෙම සිද්ධිය සම්බන්ධයෙන් අත්අඩංගුවට ගත් ඔහුගේ සොහොයුරා සහ තවත් පුද්ගලයෙකු ද එම රෝහලේ ප්‍රතිකාර ලබමින් සිටිනවා.\nමාතර නගරයේ ස්වර්ණාභරණ අලෙවිසැලක් කොල්ලකෑමට මෙම කොල්ලකරුවන් ඊයේ පැමිණ තිබුණේ යතුරුපැදි දෙකකින්.\nඔවුන් කොල්ලය සිදුකර පළා යද්දී, එම ස්ථානයට පැමිණි පොලීසිය සමඟ වෙඩි හුවමාරුවක් සිදුවූ අතර, එහිදී පොලිස් නිලධාරීන් 3 දෙනෙකු ඇතුළු 5 දෙනෙකු තුවාල ලබා මාතර රෝහලට ඇතුළත් කළා.\nකෙසේ වෙතත්, බරපතල තුවාල ලැබූ පොලිස් නිලධාරියෙකු එහිදී ජීවිතක්ෂයට පත්වුණා.\nතුවාල ලැබූ තවත් පොලිස් නිලධාරියෙකු තවමත් මාතර රෝහලේ දැඩි සත්කාර ඒකකයේ ප්‍රතිකාර ලබනවා.\nකොල්ලකරුවන් පැමිණි එක් යතුරුපැදියක ලියාපදිංචි හිමිකාරිය වූ කොස්ගොඩ තාරකගේ මව ද පොලීසිය ඊයේ අත්අඩංගුවට ගත්තා.",
       "URL": "https://www.hirunews.lk/193746/මාතර-කොල්ලයට-ඇල්ලූ-කොස්ගොඩ-තාරක-ඇතුළු-සැකකරුවන්-රිමාන්ඩ්-පැන-ගිය-දෙදෙනා-ගැනත්-පරීක්ෂණ",
       "Category": "Local News",
       "Parent URL": "https://www.hirunews.lk/local-news.php?pageID=3881"
}