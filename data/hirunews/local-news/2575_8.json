{
       "Source": "hirunews",
       "Timestamp": "Sunday, 19 July 2020 - 8:08",
       "Headline": "කෑගල්ලේ නායයෑම්වලින් පීඩාවට පත්වන ජනතාවගේ ගැටළු විසඳීමට විශේෂ වැඩසටහනක්",
       "News Content": "කෑගල්ල දිස්ත්‍රික්කයේ සිදුවන නිරන්තර නායයාම් පාලනය කොට ඉන් පීඩාවට පත්වන ජනතාවගේ ගැටලූ විසඳීමට විශේෂ වැඩසටහනක් ක්‍රියාත්මක කරන බව ජනාධිපති ගෝඨාභය රාජපක්ෂ පවසනවා.\nජනාධිපතිවරයා මේ බව කියා සිටියේ එම දිස්ත්‍රික්කයේ පැවති ජනහමු කිහිපයකට ඊයේ එක්වෙමින්.\nබුලත්කොහුපිටිය, මාවනැල්ල, රඹුක්කන, කෑගල්ල, ගලිගමුව, වරකාපොල ඇතුළු ප්‍රදේශ රැසක පැවති ජනහමුවලට පැමිණි ජනාධිපතිවරයා රැස්ව සිටි ජනතාව අතරට ගොස් ඔවුන් සමග කතාබහක නිරත වුණා.\nඒ අධික වර්ෂාව ද නොතකමින්.\nබුලත්කොහුපිටිය - යටියන්තොට මාර්ගය කාපට් අතුරා සංවර්ධනය කර දෙන ලෙස කළ ඉල්ලීම ද ඉටු කිරීමට ජනාධිපතිවරයා මෙහිදී උපදෙස් ලබා දුන්නා.\nසෞඛ්‍ය සේවකයන්ගේ ගැටලූ, සමූපකාර ව්‍යාපාරයේ යල් පැන ගිය නීති සංශෝධනය කිරීම, මාවනැල්ල නගරයට බස් නැවතුම්පොලක් ඉදිකිරිම, මාවනැල්ල - මයුරපාද විද්‍යාලයේ අඩුපාඩු ඇතුළු ප්‍රදේශයේ ගැටලූ ගණනාවක් පිලිබඳව මෙහිදී ජනාධිපති ගෝඨාභය රාජපක්ෂගේ අවධානය යොමුවුණා.\nජනාධිපති මාධ්‍ය අංශය ප්‍රකාශ කළේ, මහමැතිවරණයේදී වත්මන් රජයට තුනෙන් දෙකක පාර්ලිමේන්තු බලයක් ලබාදීමට කැපවී සිටින බව රැස්ව සිටින ජනතාව අවධාරණය කළ බවයි.",
       "URL": "https://www.hirunews.lk/245870/කෑගල්ලේ-නායයෑම්වලින්-පීඩාවට-පත්වන-ජනතාවගේ-ගැටළු-විසඳීමට-විශේෂ-වැඩසටහනක්",
       "Category": "Local News",
       "Parent URL": "https://www.hirunews.lk/local-news.php?pageID=2575"
}