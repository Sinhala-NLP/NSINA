{
       "Source": "hirunews",
       "Timestamp": "Thursday, 02 February 2017 - 11:22",
       "Headline": "කුමාර් ගුණරත්නම්ට ශ්‍රී ලංකා පුරවැසිභාවය",
       "News Content": "පෙරටුගාමී සමාජවාදී පක්ෂයේ සංවිධායක ලේකම් ලෙස පත්වූ කුමාර් ගුණරත්නම්ට ශ්‍රී ලංකාවේ පුරවැසිභාවය හිමිව තිබෙනවා.\nආගමන විගමන දෙපාර්තමේන්තුවේ මාධ්‍ය ප්‍රකාශක ලක්ෂාන් ද සොයිසා කියා සිටියේ ඊයේ සිට කුමාර් ගුණරත්නම්ට මෙරට පුරවැසිභාවය ලබාදී ඇති බවයි.\nඊට අදාළ ලිපිය කුමාර් ගුණරත්නම් වෙත මේ වනවිට ලැබී ඇති බවයි පෙරටුගාමී සමාජවාදී පක්ෂය සනාථ කළේ.\nමේ අතර කුමාර් ගුණරත්නම්ට ශ්‍රී ලංකා පුරවැසි භාවය ලබා දීමට කැමැත්ත පලකෙරෙන ලිපියට ස්වදේශ කටයුතු අමාත්‍ය එස්. බි නාවින්න මහතා අද අත්සන් තබා තිබෙනවා.\nඒ අනුව ආරක්ෂක අමාත්‍යාංශයෙන් ආරක්ෂාව පිළිබඳ සහතිකයද ලැබෙනු ඇති.\nපෙරටුගාමී සමාජවාදි පක්ෂයේ අධ්‍යාපන ලේකම් පුබුදු ජයගොඩ කියා සිටියේ ශ්‍රී ලංකාවේ පුරවැසි භාවය ලබා දීමට මෙරට ආණ්ඩුව කැමති බව දැක්වෙන සහතිකය ඔස්ට්‍රේලියාවට රුගෙන ගොස් ගුණරත්නම්ගේ එහි පුරවැසි භාවය අවලංගුකර ගන්නා බවයි.\nඒ අනුව ඔවුට ශ්‍රී ලංකාවේ පුරවැසි භාවය ලබාගැනීමට හැකිවනවා.\nජනතා විමුක්ති පෙරමුණට සම්බන්ධව සිටි කුමාර් ගුණරත්නම් ඇතුළු කණ්ඩායමක් එම පක්ෂයේ ඉවත් වී පෙරටුගාමී සමාජවාදී පක්ෂය පිහිටුවනු ලැබුවා.\nනමුත් ජනතා විමුක්ති පෙරමුණේ හිටපු නායක සෝමවංශ අමරසිංහ මහතා මෙන්ම වර්තමාන නායක අනුර කුමාර දිසානායකද ප්‍රසිද්ධියේ පවසා සිටියේ කුමාර් ගුණරත්නම් කවුරුන්දැයි තමන් නොදන්නා බවයි.\nජනතා විමුක්ති පෙරමුණේ අභ්‍යන්තර අර්බුද හා තවත් හේතුන් මත ජීවිතාරක්ෂාවට ඔස්ට්‍රේලියාවට පලාගිය කුමාර් ගුණරත්නම් ඔස්ට්‍රේලියානු පුරවැසිභාවය ලබාගෙන තිබුණේ නොයෙල් මුදලිගේ යන නමින්.\nපසුව මෙරටට පැමිණ ජනතා විමුක්ති පෙරමුණෙන් වෙන්වී දේශපාලන ක්‍රියාකාරකම්වල නිරතව සිටියදී 2012 අප්‍රේල් 7 වැනිදා ඔහු හා පක්ෂයේ ක්‍රියාකාරිනියක වූ දිමුතු ආටිගල පැහැරගෙන ගොස් අප්‍රේල් 9 වැනිදා කොළඹ අපරාධ කොට්ඨාසය ආසන්නයට ගෙනැවිත් දමා තිබුණා.\nඅනතුරුව අප්‍රේල් 10 වැනිදා ගුණරත්නම් මහතාව මෙරටින් පිටුවහල් කරනු ලැබූ අතර 2015 ජනධිපතිවරණ සමයේ සංචාරක වීසා මත නැවත ඔහු මෙරටට පැමිණියා.\nනමුත් වීසා නොමැතිව මෙරට රැදී සිටීමේ චෝදනාව මත 2015 වසරේ නැවතත් අත්අඩංගුවට ගැනුණු ඔහු වසරක කාලයක් බන්ධනාගාරගතව සිට නිදහස් වූ අතර ඔහුට තාවකාලික වීසා බලපත්‍රයක් හිමි වුණා.",
       "URL": "https://www.hirunews.lk/153491/කුමාර්-ගුණරත්නම්ට-ශ්‍රී-ලංකා-පුරවැසිභාවය",
       "Category": "Local News",
       "Parent URL": "https://www.hirunews.lk/local-news.php?pageID=4681"
}