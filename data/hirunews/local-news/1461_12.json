{
       "Source": "hirunews",
       "Timestamp": "Wednesday, 29 December 2021 - 21:22",
       "Headline": "කිලිනොච්චියේ කාන්තාවක් ඝාතනයට අත්අඩංගුවට ගත් අඹුසැමි යුවල රිමාන්ඩ්",
       "News Content": "කිලිනොච්චිය උදයනගර් ප්‍රදේශයේ නිවසක සිටි කාන්තාවක් ඝාතනය කර ඇල මාර්ගයකට දැමීම සම්බන්ධයෙන් අත්අඩංගුවට ගත් යුවළ ලබන ජනවාරි මස 12වනදා දක්වා රක්ෂිත බන්ධනාගාර ගතකර තිබෙනවා.\nකිලිනොච්චි මහේස්ත්‍රාත් අධිකරණයයි අද මෙම නියෝගය ලබාදී ඇත්තේ.\nමෙම ඝාතන සිද්ධියට අත්අඩංගුවට ගැනුනේ උදයනගර් ප්‍රදේශයේ පදිංචි 22 හැවිරිදි තරුණයෙක් සහ 19 හැවිරිදි තරුණියක්.\nසැකකාර යුවළ අදාළ කාන්තාවගේ රන් ආභරණ පැහැර ගැනීමෙන් අරමුණින් මෙම ඝාතනය සිදුකර ඇති බවටයි මූලික විමර්ශනවලදී හෙළිවී ඇත්තේ.\nසැකකරු මත්පැන් පානයට ඇබ්බැහි වී සිටින අයෙක් වන අතර මියගිය කාන්තාව පැළඳ සිටි රන් භාණ්ඩ ලබාගැනීම වෙනුවෙන් ඝාතනය සිදුකර ඇතැයි තොරතුරු අනාවරණ කරගෙන තිබෙනවා.\nසැකකරු විසින් ඝාතනය සිදුකර ඇති අතර ඔහුගේ බිරිඳ මෙම මළ සිරුර සැගවීමට සහයෝගය ලබාදී ඇතැයි ද පොලිසිය හෙළිකරගෙන තිබෙනවා.\nමියගොස් ඇති 67 හැවිරිදි කාන්තාව පසුගිය 27 වනදා අතුරුදන්ව ඇති අතර ඇයගේ මළ සිරුර ඊයේ (28) සොයා ගැනුනේ කන්දපුරම් ප්‍රදේශයේ පාලමක් යට තිබියදීයි.\nඒ ඇයගේ නිවසේ සිට කිලෝමීටර් 18ක් පමණ දුර ප්‍රදේශයකින්.\nඇය ලන්ඩන් නුවර පදිංචි තම පුත්‍රයා සමග කාලයක් රැඳී සිට ඇති අතර මීට වසර තුනකට පමණ පෙර යළිත් කිලිනොච්චි ප්‍රදේශයට පැමිණ ඇතැයි සඳහන්.\nමියගිය කාන්තාවගේ දරුවන් 5 දෙනෙකු විදෙස්ගතව සිටින අතර සැමියා ගොවිතැන් කරමින් සිටින බවයි ප්‍රදේශවාසීන් ප්‍රකාශකර ඇත්තේ.\nඝාතනයට අත්අඩංගුවට ගත් සැකකරු පොලිසිය හමුවේ හෙළිකර ඇත්තේ අදාළ කාන්තාව නිවසේ සිටියදී ඝාතනය කර සිරුර යතුරුපැදියක බැඳගෙන ගොස් කිඹුලන් සිටින ඇල මාර්ගයකට දැමූ බවයි.\nමෙම ඝාතන සිද්ධිය සම්බන්ධයෙන් කිලිනොච්චි පොලිසිය වැඩිදුර පරීක්ෂණ සිදුකරනවා.",
       "URL": "https://www.hirunews.lk/292515/කිලිනොච්චියේ-කාන්තාවක්-ඝාතනයට-අත්අඩංගුවට-ගත්-අඹුසැමි-යුවල-රිමාන්ඩ්",
       "Category": "Local News",
       "Parent URL": "https://www.hirunews.lk/local-news.php?pageID=1461"
}