{
       "Source": "hirunews",
       "Timestamp": "Thursday, 15 October 2020 - 20:49",
       "Headline": "ඇමති මහින්දානන්දට මුදල් දුන්නේ නීත්‍යානුකූල ලෙසයි - සී.අයි.ඩී.ය අධිකරණයට කියයි (වීඩියෝ)",
       "News Content": "ශ්‍රී ලංකා නිදහස් කම්කරු කොංග්‍රසයට අයත් රුපියල් ලක්ෂ 39 ක මුදලක් අමාත්‍ය මහින්දානන්ද අලු‍ත්ගමගේට ලබාදී තිබුණේ විධිමත් ක්‍රියා පටිපාටියට අනුව බව අපරාධ පරීක්ෂණ දෙපාර්තමේන්තුවේ විශ්‍රාමික පොලිස් පරීක්ෂක ඩයස් පද්මසිරි කොළඹ මහාධිකරණය හමුවේ ප්‍රකාශ කළා.\nඒ, අමාත්‍යවරයාට එරෙහිව ඉකුත් යහපාලන රජය සමයේ ගොනුකර තිබූ නඩුවක් අද කොළඹ මහාධිකරණ විනිසුරු ආදිත්‍ය පටබැඳිගේ හමුවේ කැඳවූ අවස්ථාවේදීයි.\nඑහිදී පැමිණිල්ලේ සාක්ෂිකරුවකු ලෙස නම් කර සිටි අපරාධ පරීක්ෂණ දෙපාර්තමේන්තුවේ විශ්‍රාමික පොලිස් පරීක්ෂක ඩයස් පද්මසිරිගෙන් විත්තිය වෙනුවෙන් පෙනී සිටින ජනාධිපති නීතීඥ නලීන් ලද්දුවහෙට්ටි හරස් ප්‍රශ්න විමසා සිටියා.\nමෙම විමර්ශනවලදී විත්තිකාර මහින්දානන්ද අලු‍ත්ගමගේ ගේ වත්කම් හා බැරකම් ප්‍රකාශ පිළිබඳව විමර්ශනයක් සිදු කළේ දැයි එහිදී ඔහු ප්‍රශ්න කළා.\nවිත්තිකරුගේ වත්කම් හා බැරකම් ප්‍රකාශය පිළිබඳව විමර්ශනයක් සිදු නොකළ බව සාක්ෂිකරු එහිදී පිළිගත්තා.\nවිත්තිකරුගේ පියාට අයත්ව තිබූ රත්නපුරයේ පිහිටි ඉඩම් අක්කර 92 ක්, මාතර ප්‍රදේශයේ පිහිටි ඉඩම් අක්කර 44 ක් සහ තේ කර්මාන්ත ශාලාවක් යනාදිය වර්තමානයේ විත්තිකරුට අයත්ව තිබෙන අතර, ඉන් විත්තිකරුට ලැබුණු ආදායම් පිළිබඳව මෙම විමර්ශනය මගින් සොයා බැලු‍වේ දැයි ලද්දුහෙට්ටි ප්‍රශ්න කළා.\nසාක්ෂිකාර විශ්‍රාමික පොලිස් පරීක්ෂක පද්මසිරි සඳහන් කළේ තමා එම කරුණු සම්බන්ධයෙන් විමර්ශනයක් නොකළ බවයි.\nවිත්තිකරු සම්බන්ධයෙන් මුදල් විශුද්ධිකරණය වැළැක්වීමේ පනත යටතේ විමර්ශනයක් සිදුකරන්නේ නම්, ඔහුට අයත් දේපළ පිළිබඳවද විමර්ශනය කිරීම ඉතාම අත්‍යවශ්‍ය නොවේදැයි ජනාධිපති නීතිඥවරයා විමසූ අවස්ථාවේදී සාක්ෂිකරු කියා සිටියේ එම කරුණු පිළිබඳ තමා විමර්ශනය නොකළ බවයි.\nමෙම නඩුවේදී සාවද්‍ය පරිහරණය කළේ යැයි කියන රුපියල් ලක්ෂ 39 ක මුදල අදාළ වෘත්තීය සමිතියේ මහා සභාව විසින් නීත්‍යනුකූල අන්දමින් විත්තිකරු වෙත ණය මුදලක් වශයෙන් ලබාදී තිබූ බව විමර්ශනවලින් හෙළි වූයේ දැයි ජනාධිපති නීතිඥවරයා ප්‍රශ්න කළා.\nඅදාළ මුදල ණය මුදලක් වශයෙන් විත්තිකරු වෙත ලබාදී තිබු බව විමර්ශනවලදී හෙළි වූ බවයි පිළිතුරු දෙමින් සාක්ෂිකරු සඳහන් කළේ.\nවිනිසුරු ආදිත්‍ය පටබැඳිගේ එහිදී මතු කළ ප්‍රශ්නයකට පිළිතුරු දුන් සාක්ෂිකරු, මෙම නඩුවට පාදක වන රුපියල් ලක්ෂ 39 ක මුදල විත්තිකාර මහින්දානන්ද අලු‍ත්ගමගේ වෙත අදාළ වෘත්තීය සමිති විසින් ලබාදී තිබුණේ විධිමත් ආකාරයකට බවද සඳහන් කළා.\nඔහු පැවසුවේ ශ්‍රී ලංකා නිදහස් කම්කරු කොංග්‍රසයට අයත් රුපියල් ලක්ෂ 39 ක මුදලක් සාවද්‍ය ලෙස පරිහරණය කළේ යැයි කියන සිද්ධිය සම්බන්ධයෙන් එම වෘත්තියේ සමිති කිසිදු සාමාජිකයෙක් මේ දක්වා පොලිසිය වෙත පැමිණිලි ඉදිරිපත් කර නොමැති බවයි.\nමෙම  විමර්ශනය සිදුකළේ ජනතා විමුක්ති පෙරමුණේ පළාත් සභා මන්ත්‍රීවරයෙකු හා දූෂණ විරෝධී කමිටුවේ සාමාජිකයෙකු වූ වසන්ත සමරසිංහ කළ පැමිණිල්ලකට අනුව මුදල් විශුද්ධිකරණය වැළැක්වීමේ පනත යටතේ බවද සාක්ෂිකරු ප්‍රකාශ කළා.\nමෙම සාක්ෂි සටහන් කර ගැනීම අවසන් වීමෙන් පසුව පැමිණිල්ල මෙහෙයවන රජයේ නියෝජ්‍ය සොලිස්ටර් ජනරාල් තුසිත් මුදලිගේ අධිකරණයට දන්වා සිටියේ මීළඟ නඩු දිනයේ පැමිණිල්ලේ සාක්ෂි විභාගය අවසන් කිරීමට අපේක්ෂා කරන බවයි.\nරජයේ නියෝජ්‍ය සොලිසිටර් ජනරාල් තුසිත් මුදලිගේ යහපාලන රජය සමයේ ක්‍රියාත්මක වූ දූෂණ විරෝධී කමිටුවේ කටයුතු කරමින් දීමනා ලබාගෙන තිබූ බව දේශපාලන පළිගැනීම් පිළිබඳ සොයාබලන ජනාධිපති කොමිසම හමුවේ පසුගියදා හෙළිවී තිබුණා.\nනඩුවට අදාළ පැමිණිල්ලේ සාක්ෂි කැඳවීම අවසන්වීමෙන් පසු විත්තියේ සාක්ෂි කැඳවීමකින් තොරව විත්තිකරු නිදොස් කොට නිදහස් කිරීමට නියෝග කරන ලෙස ඉල්ලා අපරාධ නඩු විධාන සංග්‍රහය යටතේ තමා ඉල්ලීමක් කිරීමට අපේක්ෂා කරන බවයි අමාත්‍ය මහින්දානන්ද අලු‍ත්ගමගේ වෙනුවෙන් පෙනී සිටි ජනාධිපති නීතිඥ නලින් ලද්දුවහෙට්ටි අධිකරණයට දැනුම් දුන්නේ.",
       "URL": "https://www.hirunews.lk/252626/ඇමති-මහින්දානන්දට-මුදල්-දුන්නේ-නීත්‍යානුකූල-ලෙසයි-සී-අයි-ඩී-ය-අධිකරණයට-කියයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2387"
}