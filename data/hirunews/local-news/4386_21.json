{
       "Source": "hirunews",
       "Timestamp": "Friday, 04 August 2017 - 13:01",
       "Headline": "සති අන්තයේ සුළඟේ වේගය හා තද වැසි ගැන අනාවැකිය මෙන්න",
       "News Content": "දිවයින හරහා (විශේෂයෙන් මධ්‍යම කඳුකර ප්‍රදේශවලත් සබරගමුව,උතුරු-මැද, මධ්‍යම, ඌව සහ දකුණු පළාත්වලත් මඩකලපුව සහ අම්පාර දිස්ත්‍රික්කවල) , බස්නාහිර සහ දකුණු මුහුදු ප්‍රදේශවලත් සුළගේ වේගය වැඩිවීමේ හැකියාවක් ඇති බව කාලගුණ විද්‍යා දෙපාර්තමේන්තුව කියා සිටියා.\nසබරගමුවසහ මධ්‍යම පළාත්වලත් ගාල්ල, මාතර සහ කළුතර දිස්ත්‍රික්කවලත් විටින් විට වැසි ඇති විය හැකි අතර වයඹ පළාතේත් කොළඹ, ගම්පහ සහ හම්බන්තොට දිස්ත්‍රික්කවලත් වැසි වාර කිහිපයක් ඇති වන බවයි ඔවුන් අද (04) මධ්‍යහ්න 12.00 ට නිකුත් කළ නිවේදනයේ දැක්වෙන්නේ.\nරත්නපුර, කෑගල්ල, මහනුවර, ගාල්ල,මාතර සහ කළුතර දිස්ත්‍රික්කවල ඇතැම් ස්ථානවල (මි.මි. 50 ක් පමණ) තරමක් තද වැසි බලාපොරොත්තු විය හැකි බවද එහි සඳහන්.\nඉදිරි පැය 24 සඳහා දිවයින වටා ඇති මුහුදේ කාලගුණ තත්ත්වය සම්බන්ධයෙන් ද නිවේදනයක් නිකුත් කර තිබෙනවා.\nපුත්තලම සිට කොළඹ, ගාල්ල සහ හම්බන්තොට හරහා කල්මුනේ දක්වා වන ගැඹුරු සහ නොගැඹුරු මුහුදු ප්‍රදේශවල සුළගේ වේගය වැඩි විය හැකි අතර එම මුහුදු ප්‍රදේශ විටින් විට රළු ස්වභාවයේ සිට ඉතා රළු ස්වභාවයදක්වා වැඩි විය හැකි බවද එහි සඳහන්.\nකොළඹ සිට ගාල්ල හරහා හම්බන්තොට දක්වා වෙරළට ඔබ්බෙන් වන මුහුදු ප්‍රදේශවල වැසි වාර කිහිපයක් ඇති වන බවයි එහි දැක්වෙන්නේ.\nසුළං, නිරිත දෙසින් හමන අතර සුළගේ වේගය පැයට කිලෝ මීටර් 30 ක්  40 ක් පමණ වනවා.\nපුත්තලම සිට කොළඹ, ගාල්ල සහහම්බන්තොට  හරහා කල්මුනේ දක්වා වන මුහුදු ප්‍රදේශවල සුළගේ වේගය විටක පැයට කිලෝ මීටර් 60 ත් 70 දක්වා වැඩි විය හැකි අතර එම මුහුදු ප්‍රදේශ විටින් විට ඉතා රළු විය හැකි බවත් කාලගුණ විද්‍යා දෙපාර්තමේන්තුව කියා සිටියා.\nමඩකලපුව සිට ත්‍රිකුණාමලය  හරහා  මුලතිවු දක්වා වන මුහුදු ප්‍රදේශවල  සුළගේ වේගය විටක පැයට කිලෝ මීටර්  50-60 දක්වා වැඩි විය හැකි අතර එම මුහුදු ප්‍රදේශ විටින් විට රළු විය හැකියි.\nමේ සම්බන්ධයෙන් විමසිලිමත් වන මෙන්  ධිවර සහ නාවික ප්‍රජාවගෙන් එම දෙපාර්තමේන්තුව ඉල්ලා සිටිනවා.",
       "URL": "https://www.hirunews.lk/167608/සති-අන්තයේ-සුළඟේ-වේගය-හා-තද-වැසි-ගැන-අනාවැකිය-මෙන්න",
       "Category": "Local News",
       "Parent URL": "https://www.hirunews.lk/local-news.php?pageID=4386"
}