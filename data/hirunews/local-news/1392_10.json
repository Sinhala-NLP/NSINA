{
       "Source": "hirunews",
       "Timestamp": "Friday, 28 January 2022 - 11:01",
       "Headline": "සතොස නඩු 03කින් ඇමති ජොන්ස්ටන් ඇතුලු තුන්දෙනෙක් නිදහස්",
       "News Content": "සතොස සේවකයින් 153 දෙනෙකු දේශපාලන කටයුතු සඳහා යොදාගත් බවට චෝදනා කරමින් අල්ලස් හෝ දූෂණ චෝදනා විමර්ශන කොමිෂන් සභාව පවරා තිබූ නඩු 3කින් අමාත්‍ය ජොන්ස්ටන් ප්‍රනාන්දු ඇතුලු තුන්දෙනෙකු නිදහස් කිරීමට කොළඹ ප්‍රධාන මහේස්ත්‍රාත් අධිකරණය අද නියෝග කළා.\nඒ, ඊට අදාළ නඩුව කොළඹ ප්‍රධාන මහේස්ත්‍රාත් බුද්ධික ශ්‍රී රාගල හමුවේ අද කැඳවූ අවස්ථාවේදි යි.\nඑහි දී අල්ලස් කොමිසම වෙනුවෙන් පෙනී සිටි නීතීඥවරිය කරුණු දක්වමින් කොමිසමේ කොමසාරිස්වරුන් තුන්දෙනාගේම නිසි විධානයකින් පසුව නැවත නඩු පැවරීමේ අයිතිය රඳවා තබා ගනිමින් එම සැකකරුවන් නිදහස් කරන ලෙසට අධිකරණයෙන් ඉල්ලා සිටියා.\nසැකකරුවන්ට එරෙහිව නඩු පවරා ඇත්තේ අල්ලස් කොමිසමේ කොමසාරිස්වරුන් තුන්දෙනාගේම ලිඛිත අවසරය නොමැතිව වන බැවින් එලෙස ඉල්ලා සිටින බවයි ඇය සඳහන් කළේ.\nඒ අනුවයි එම ඉල්ලීමට අවසර ලබාදෙමින් සැකකරුවන් නිදහස් කිරීමට ප්‍රධාන මහේස්ත්‍රාත්වරයා නියෝග කළා.\n2010 වසරේ සිට 2014 වසර දක්වා කාලසීමාව තුළ සතොස සේවකයින් 153 දෙනෙකු ඔවුන්ගේ නීත්‍යානුකූල රාජකාරිවලින් ඉවත් කර දේශපාලන කටයුතු සඳහා යොදාගැනීමෙන් රජයට රුපියල් කෝටි හතරක පමණ පාඩුවක් සිදුකළ බවට චෝදනා කරමිනුයි අල්ලස් කොමිසම මෙම නඩු පවරා තිබුණේ.",
       "URL": "https://www.hirunews.lk/295427/සතොස-නඩු-03කින්-ඇමති-ජොන්ස්ටන්-ඇතුලු-තුන්දෙනෙක්-නිදහස්",
       "Category": "Local News",
       "Parent URL": "https://www.hirunews.lk/local-news.php?pageID=1392"
}