{
       "Source": "hirunews",
       "Timestamp": "Monday, 20 June 2022 - 12:01",
       "Headline": "ඉන්ධන බෙදාහැරීම අතට ගන්නා පොහොට්ටුවේ ප්‍රාදේශීය දේශපාලන මැරයෝ (වීඩියෝ)",
       "News Content": "ඉන්ධන අර්බුදය හමුවේ නැවතත් දේශපාලන මැරයෝ ඉන්දන බෙදාහැරිමේ කටයුත්තට අත ගසා ඇති සිද්ධීන් කිහිපයක් පසුගිය දින කිහිපය තුළ දී වාර්තා වුණා.\nඉන් එක් සිදුවීමක් වූයේ පුත්තලම ඉන්ධන පෝලිමක සිටි එක්සත් ජාතික පක්ෂ අපේක්ෂකයින් ට එළව එළවා පහර දුන් පුත්තලම දිස්ත්‍රික් පාර්ලිමේන්තු මන්ත්‍රී සනත් නිශාන්තගේ වැඩිමල් සහෝදරයාගේ සිදුවීමයි.\nඑහිදී පහර කෑ එක් පුද්ගලයෙක් රෝහල් ගත කෙරුණු අතර මෙම දේශපාලන බලපෑම් බරපතළ ලෙස ප්‍රාදේශීය ඉන්ධන හල් ආශ්‍රිතව සිදුවන බව දිනෙන් දින වාර්තා වනවා.\nමෙම සිදුවීම් මාලාවේ දෙවැනි සිදුවීම වන්නේ මාවනැල්ල බෙලිගම්මන ඉක්බාල් ඉන්ධන පිරවුම්හලේ දී හිරු ටීවී මාධ්‍යවේදියාට සිදු කළ පහර දීමයි.\nමෙම සිදුවීම පසුපස මාවනැල්ල ප්‍රාදේශීය සභාවේ උප සභාපති කේ ජී පියතිස්සගේ ගෝලබාලයන් සිටි බවටයි වාර්තා වන්නේ.\nබෙලිගම්මන ඉන්ධන පිරවුම් හලේ ඉන්ධන ලබා ගැනීම සඳහා දින ගණනක් පුරා රැඳී සිටි පිරිසකගෙන් මාවනැල්ල හිරු ප්‍රාදේශීය වාර්තාකරු ප්‍රදීප් බණ්ඩාරගේ දුරකථනයට ඇමතුමක් ලැබෙනවා.\nඑම ඇමතුම හරහා පැවසෙන්නේ බෙලිගම්මන ඉක්බාල් ඉන්ධන හලේ ඉන්දන බෙදාහැරිමේ යම්කිසි අක්‍රමිකතාවක් සිදුවන බවයි.\nඑහිදී පෝලිමේ දින ගණනක් රැඳී සිටි පිරිස අතහැර ඉන්ධන පැමිණි විගස ප්‍රදේශයේ දේශපාලන අධිකාරිය විසින් අලුත් පෝලිමක් තනා යම්කිසි පිරිසකට ඉන්ධන ලබා දෙන බව පවසා තිබෙනවා.\nමාවනැල්ල ප්‍රාදේශීය සභාවේ උප සභාපති වරයාගේ හෙංචයියන් දෙදෙනෙකු වන බුද්ධික නිරිහැල්ල සහ යාපා අබේසිංහ මෙම කාරණයට මූලිකත්වය ගෙන තිබෙනවා.\nඉන්ධන පිරවුම් හලට ඉන්ධන රැගත් බවුසරය සමීප වනවාත් සමඟම මොවුන් අත්තිකාරම් මුදල් ලබා ගත් පිරිසක් දුරකතනය ඔස්සේ පෝලිමට කැඳවන බවයි ඉන්ධන ලබා ගැනීම සඳහා දින ගණනක් පෝලිමේ රැඳී සිටි පිරිස අප වාර්තාකරුවන්ට පවසා ඇත්තේ.\nඒ අනුව ඔවුන් මෙම හොර පාරේ ඉන්ධන ලබා දීමේදී මෝටර් සයිකල් සහ ත්‍රිරෝද රථ සඳහා රුපියල් 500 කුත්, මෝටර් රථයකට මුදල් ඉන්ධන ලබා දීමේදී රුපියල් දහසකුත් වැඩියෙන් අය කරන බවයි ප්‍රදේශවාසීන් චෝදනා කරන්නේ.\nඊට අමතරව ඉන්ධන පිරවුම් හලේ සේවකයින් සිටිය දී මොවුන් ඉන්ධන පොම්පය ක්‍රියාත්මක කිරීමටත් කටයුතු කර තිබෙනවා.\nකෙසේ වෙතත් මේ සිද්ධිය වාර්තාවීමත් සමග හිරු ටීවී ප්‍රාදේශීය වාර්තාකරු ප්‍රදීප් බණ්ඩාර සහ තවත් රූපවාහිනි වාර්තාකරුවකු මෙම ස්ථානයට පැමිණ තිබෙනවා.\nඒ අවස්ථාවේදී පොහොට්ටුවේ ප්‍රාදේශීය දේශපාලන හෙංචයියන් විසින් මෙම මාධ්‍යවේදීන් දෙදෙනාට තර්ජනය කර ඇති බවයි වාර්තා වන්නේ.\nපසුව ඔවුන් පිරිසක් එක්වී දිගින් දිගටම මෙම වාර්තාකරුවන් දෙදෙනාටම පහරදී තිබෙනවා.\nමෙම පහරදීමට අමතරව හිරු ප්‍රාදේශීය වාර්තාකරු එම ස්ථානයට පැමිණි ඔහුගේ මෝටර් සයිකලය ටත් මෙම දේශපාලන බත් බැලයන් විසින් බරපතල ලෙස හානි කර ඇති බවයි ඔහු අප සමඟ පැවසුවේ.\nනිසි කලට ගත යුතු දේශපාලන තීන්දු තීරණ සහ ආර්ථිකමය වශයෙන් නිසි කළමනාකරණයක් නොමැති වීම හේතුවෙන් රටේ මහජනතාව දින ගණන් පෝලිම් වලට සිරකර ඔවුන් දැඩි පීඩනයකට පත් කළ මේ රජයේ ම දේශපාලන හෙන්චයියන් විසින් දිගින් දිගට පීඩාවට පත්වන මහජනතාව තවදුරටත් තලා පෙලා දැමීම කෙතෙක් දුරට සාධාරණ ද?\nමෙම කරුණු කාරණා දෙස නෑසූ කන් ඇතුව නොදුටු ඇස් ඇතුව බලා සිටින ආරක්ෂක බලධාරීන් කෙතරම් දේශපාලන වශයෙන් ගැත්තන් වී ඇද්ද යන්න ප්‍රශ්නාර්ථයක්.\nඑයට පැහැදිලි ම සාක්ෂිය වන්නේ මෙම ඉන්ධන බෙදාහැරීමේ සිද්ධියට මැදිහත් වී එතැන ගැටුමක් ඇති කිරීමට මූලිකත්වය ගත් ප්‍රදේශයේ පොහොට්ටු දේශපාලන හෙන්චයියන් දෙදෙනකු වන බුද්ධික නිරිහැල්ල සහ යාපා අබේසිංහ දෙදෙනාම ඊයේ සවස ම ඇප මත මුදා හැරීමයි.",
       "URL": "https://www.hirunews.lk/307654/ඉන්ධන-බෙදාහැරීම-අතට-ගන්නා-පොහොට්ටුවේ-ප්‍රාදේශීය-දේශපාලන-මැරයෝ-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1081"
}