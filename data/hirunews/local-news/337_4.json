{
       "Source": "hirunews",
       "Timestamp": "Wednesday, 17 May 2023 - 13:46",
       "Headline": "දැරියක් අපයෝජනය කළ චීවරධාරියෙකු රක්ෂිත බන්ධනාගාරයට",
       "News Content": "මොරටුව - එගොඩඋයන ප්‍රදේශයේ විහාරස්ථානයක වාසය කරන හිමි නමක් විසින් 11 හැවිරිදි දැරියක් අපයෝජනයට ලක් කිරීමේ සිද්ධිය සම්බන්ධයෙන් අත්අඩංගුවට ගත්\nඅදාළ හිමිනම රක්ෂිත බන්ධනාගාර ගත කර තිබෙනවා.\nඅපයෝජනයට ලක්වූ දැරියගේ මව සමඟ අනියම් සම්බන්ධයෙන් පවත්වා ඇති 62 හැවිරිදි අදාළ හිමිනම ගල්කිස්ස ප්‍රදේශයේ පිහිටි සුඛෝපභෝගී මහල් නිවාස සංකීර්ණයක නිවසක් තුළ දී දැරිය අපයෝජනයට ලක් කර ඇති බවයි පොලිසිය සඳහන් කළේ.\n36 හැවිරිදි දැරියගේ මව විසින් එම ස්ථානයට දැරිය රැගෙන ගොස් ඇති අතර එහි දී මවට අධික ලෙස මත්ද්‍රව්‍ය ලබා දී නිදාගැනීමට සලස්වා දැරිය අපයෝජනය කර තිබෙනවා.\nදින දෙකක් මෙලෙස දැරිය අපයෝජනයට ලක් වී තිබුණ ද මව විසින් දැරියට මෙම සිද්ධිය කිසිවෙකුට නොපවසන ලෙස තර්ජනාත්මකව බැන වැදී තිබෙනවා.\nකෙසේ වෙතත් 11 හැවිරිදි දැරිය සිය පියාට හා මිත්තණියට සිද්ධිය පැවසීමෙන් පසු පියා පොලිසියට පැමිණිලි කිරීමෙන් අනතුරුවයි ගල්කිස්ස කොට්ඨාස ළමා හා කාන්තා කාර්යාංශය අදාළ හිමිනම සහ සිද්ධියට අනුබලදුන් මව අත්අඩංගුවට ගනු ලැබුවේ.\nගල්කිස්ස මහේස්ත්‍රාත් අධිකරණයට සැකකාර හිමිනම ඉදිරිපත් කිරීමෙන් අනතුරුව ලබන 30 වනදා දක්වා රක්ෂිත බන්ධනාගාර ගත කළ අතර, මව ඇප මත නිදහස් කර තිබෙනවා.",
       "URL": "https://www.hirunews.lk/335453/දැරියක්-අපයෝජනය-කළ-චීවරධාරියෙකු-රක්ෂිත-බන්ධනාගාරයට",
       "Category": "Local News",
       "Parent URL": "https://www.hirunews.lk/local-news.php?pageID=337"
}