{
       "Source": "hirunews",
       "Timestamp": "Monday, 03 August 2020 - 7:35",
       "Headline": "ජනතා කේන්ද්‍රීය ආර්ථිකයක් ගොඩනගනවා - ජනපති",
       "News Content": "ආර්ථිකයේ අයිතිය ජනතාවට හිමි වන ප්‍රතිපත්තියක් මත පදනම්ව ජනතා කේන්ද්‍රීය ආර්ථිකයක් ගොඩනගන බව ජනාධිපති ගෝඨාභය රාජපක්ෂ පවසනවා.\nරටේ සම්පත් සහ ආර්ථික මධ්‍යස්ථාන විදේශයන් සතු කිරීම වෙනුවට දේශීය ව්‍යවසායකයා ශක්තිමත් කරන ජාතික ආර්ථිකයක් අනාගතයට උරුම කරදීම රජයේ ප්‍රතිපත්ති බව  ජනාධිපතිවරයා කියා සිටියා.\nජීවන වියදම පිළිබද බොරු පොරොන්දු දීමට වඩා වැදගත් වන්නේ කොවිඞ් වසංගතයත් සමඟ ඇති වූ කටුක යථාර්ථය තේරුම් ගෙන ජනතාව ශක්තිමත්ව නගා සිටුවීම බවයි ජනාධිපති ගෝඨාභය රාජපක්ෂ හම්බන්තොට දිස්ත්‍රික්කයේ චාරිකාවකට එක්වෙමින් ඊයේ සඳහන් කළේ.\nපොදුජන පෙරමුණෙන් මහ මැතිවරණයට තරඟ වදින අපේක්ෂකයින්ගේ ජය තහවුරු කිරීම සඳහා ඊයේ දිනය පුරා ජනාධිපතිවරයා හම්බන්තොට දිස්ත්‍රික්කයේ චාරිකාවක නිරත වුණා.\nමිද්දෙනිය - මහින්ද රාජපක්ෂ වෙළද සංකීර්ණය අසළ සංවිධාන කළ ජන හමුවකට එක්වෙමින් එම ප්‍රදේශයේ ජනතාවගේ අඩුපාඩු පිළිබදව ජනාධිපතිවරයා සොයා බැලුවා.\nමිද්දෙනිය රෝහලේ සහ මිද්දෙනිය මහා විද්‍යාලයේ පවතින අඩුපාඩු පිළිබදව ද එහිදී ජනාධිපතිවරයාගේ අවධානයට ලක්වූ බවයි ජනාධිපති මාධ්‍ය අංශය සඳහන් කළේ.\nමීට අමතරව බෙලිඅත්ත ප්‍රාදේශීය සභාව අසළ සංවිධාන කළ ජන හමුවට ද ජනාධිපති ගෝඨාභය රාජපක්ෂ ඊයේ එක්වූ අතර එහිදී ජනතාවගෙන් උණුසුම් පිළිගැනීමක් ද හිමි වුණා.\nජනාධිපති ගෝඨාභය රාජපක්ෂ මහ මැතිවරණය වෙනුවෙන් දිවයින පුරා චාරිකා කළ අතර, ජනාධිපතිවරයා සහභාගි වූ අවසන් ජන හමු මාලාව ද මෙය වනවා.\nමේ අතර, එම චාරිකාව අතරතුර ජනාධිපතිවරයා ඊයේ පස්වරුවේ මැදමුලන ඩී.ඒ. රාජපක්ෂ ස්මාරකය වෙත පුෂ්පෝපහාර දැක්වීම ද සිදුකළා.",
       "URL": "https://www.hirunews.lk/247013/ජනතා-කේන්ද්‍රීය-ආර්ථිකයක්-ගොඩනගනවා-ජනපති",
       "Category": "Local News",
       "Parent URL": "https://www.hirunews.lk/local-news.php?pageID=2542"
}