{
       "Source": "hirunews",
       "Timestamp": "Saturday, 26 January 2019 - 15:46",
       "Headline": "රට සංවර්ධනයට රාජ්‍ය දේපල විකිණිය යුතු නැහැ - විපක්ෂ නායක මහින්ද රාජපක්ෂ",
       "News Content": "වසර 30ක යුද්ධය අවසන් වීමෙන් පසු රට සංවර්ධනය කිරීම සඳහා රාජ්‍ය දේපළ අලෙවි කිරීම අවශ්‍ය නොවන බව විපක්ෂ නායක මහින්ද රාජපක්ෂ පවසනවා.\nජපානයේ කියෝඩා ප්‍රවෘත්ති ආයතනයේ මාධ්‍යවේදි ඩෝටා එන්ඩෝ විපක්ෂ නායකවරයාගේ විජේරාම මාවතේ පිහිටි නිල නිවසේදී යොමු කළ පැනයකට පිළිතුරු දෙමිනුයි මේ බව කියාසිටියේ.\nමහින්ද රාජපක්ෂ මහතා මෙහිදී වැඩිදුරටත් සඳහන් කළේ රට සංවර්ධනය කිරීමට රාජ්‍ය දේපළ අලෙවි කිරීමට අවශ්‍ය නොවන අතර රටේ සම්පත් උපයෝගී කර ගනිමින් රට සංවර්ධනය කළ හැකි බවයි.\nවර්තමාන රජයට රට සංවර්ධනය කිරීමට නොව ජනතාවගේ කුසගින්න නිවීමට පවා නොහැකි තත්වයක් උදාවී ඇතැයි විපක්ෂ නායකවරයා මෙහිදී කියාසිටියා.\nඑමෙන්ම ජපානයේ ව්‍යාපාරිකයන්ට ආයෝජනය කළ හැකි හොඳම රට ශ්‍රී ලංකාව වන අතර ආයෝජනය කළ හැකි ප්‍රදේශය හම්බන්තොට ප්‍රදේශය බවයි ඔහු ජපාන මාධ්‍යවේදියාට පෙන්වා දුන්නේ.\nදේශීය සම්පත් අලෙවි කිරීම තම ප්‍රතිපත්තිය නොවන බව ද විපක්ෂ නායක මහින්ද රාජපක්ෂ ජපන් මාධ්‍යවේ දී ඩෝටා එන්ඩෝ හමුවේ වැඩිදුරටත් සඳහන් කළා.\nමේ අතර, අභයාරාම විහාරාධිපති පූජ්‍ය මුරුත්තෙට්ටුවේ ආනන්ද හිමියන්ගේ 84 වන ජන්ම දිනය නිමිත්තෙන් එම විහාරස්ථානයේ පැවති ලේ දන්දීමේ පිංකමකට සහ දානමය පිංකමකට විපක්ෂ නායක මහින්ද රාජපක්ෂ අද එක්වුණා.\nඑමෙන්ම, 70 වන ඉන්දීය ජනරජ දිනය නිමිත්තෙන් බණ්ඩාරනායක අනුස්මරණ ජාත්‍යන්තර සම්මන්ත්‍රණ ශාලාවේ ඊයේ පැවති උත්සවයකට ද විපක්ෂ නායකවරයා එක්වුණා.\nඊට ශ්‍රී ලංකාවේ ඉන්දීය මහකොමසාරිස්වරයා, කතානායක කරූ ජයසූරිය සහ හිටපු ජනාධිපතිනි චන්ද්‍රිකා බණ්ඩාරනායක කුමාරණතුංග ද එක්ව සිටියා.",
       "URL": "https://www.hirunews.lk/209083/රට-සංවර්ධනයට-රාජ්‍ය-දේපල-විකිණිය-යුතු-නැහැ-විපක්ෂ-නායක-මහින්ද-රාජපක්ෂ",
       "Category": "Local News",
       "Parent URL": "https://www.hirunews.lk/local-news.php?pageID=3533"
}