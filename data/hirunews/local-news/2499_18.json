{
       "Source": "hirunews",
       "Timestamp": "Tuesday, 25 August 2020 - 10:46",
       "Headline": "මන්නාරමේදී, ඝාතනයට ලක්වූ තරුණියගේ අවසන් කටයුතු දින 11කට පසු (ඡායාරූප)",
       "News Content": "මන්නාරම,සවුත්බාර් ප්‍රදේශයේ ලුණු නිෂ්පාදනය කරන ස්ථානයක තිබි පසුගිය 13වැනිදා සොයාගත් තරුණියගේ මළ සිරුර සම්බන්ධයෙන් අවසන් කටයුතු ඊයේ (24) සවස මන්නාරම පොදු සුසාන භූමියේදී සිදුකෙරුණා.\nඒ මියගිය තරුණියගේ ඥාතීන්ගේ සහභාගීත්වයෙන්.\nමන්නාරම, සවුත්බාර් දුම්රිය ස්ථානය ආසන්නයේ ලුණු නිෂ්පාදනය කරන ස්ථානයක ජලය රැස්කොට තිබෙන ලියද්දක තිබි වයස අවුරුදු 21ක් වන යාපනය ඩෙල්ෆ් ප්‍රදේශයේ පදිංචි මෙම තරුණියගේ මළ සිරුර පසුගියදා සොයාගනු ලැබුවා.\nඅදාළ කාන්තා මළ සිරුරේ ස්ථාන කිහිපයක කැපුම් තුවාල දකින්නට ලැබුන බවයි පොලීසිය වැඩිදුරටත් පැවසුවේ.\nමළ සිරුර සම්බන්ධයෙන් සිදුකළ පරීක්ෂණ අනුව අදාළ මියගිය තරුණියගේ සහෝදරිය හා තවත් කාන්තාවක් සැකපිට අත්අඩංගුවට ගත් බවයි මන්නාරම පොලීසිය පවසන්නේ.\nමළ සිරුර සම්බන්ධයෙන් මහේස්ත්‍රාත් මරණ පරීක්ෂණයෙන් අනතුරුව පශ්චාත් මරණ පරීක්ෂණ සඳහා මන්නාරම රෝහලේ මෘත ශරීරාගාරයට යොමුකිරීමටයි කටයුතු කර තිබුණේ.\nපශ්චාත් මරණ පරීක්ෂණ සිදුකිරීමෙන් අනතුරුව මන්නාරම මහේස්ත්‍රාත් අධිකරණ නියෝග මත සිරුර ආදාහනය කිරීම ඊයේ (24) දින සිදු කෙරුණා.\nමන්නාරම ආරක්ෂක අංශ පවසන්නේ අනියම් සම්බන්ධතාවයක් හේතුවෙන් අදාළ ඝාතනය සිදු වන්නට ඇති බවට සැකයක් පවතින බවයි.\nසිදුවීම සම්බන්ධයෙන් මන්නාරම පොලීසිය වැඩිදුර පරීක්ෂණ මෙහෙයවනවා.",
       "URL": "https://www.hirunews.lk/248600/මන්නාරමේදී-ඝාතනයට-ලක්වූ-තරුණියගේ-අවසන්-කටයුතු-දින-11කට-පසු-ඡායාරූප",
       "Category": "Local News",
       "Parent URL": "https://www.hirunews.lk/local-news.php?pageID=2499"
}