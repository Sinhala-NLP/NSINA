{
       "Source": "hirunews",
       "Timestamp": "Thursday, 27 April 2023 - 11:59",
       "Headline": "රටේ ජාතික පක්ෂියා ගිනි කුකුළාද? වළි කුකුළාද? අයර්ලන්ත තරගය අතරතුර ප්‍රශ්නයක්",
       "News Content": "ඊයේ (26) වන දින තෙවන දිනයටත් ගාල්ල ජාත්‍යන්තර ක්‍රිකට් ක්‍රීඩාංගනයේදී පැවැත්වුණු ශ්‍රී ලංකා - අයර්ලන්ත ටෙස්ට් ක්‍රිකට් තරගය අතරතුරදී ජාත්‍යන්තර විස්තර විචාරක ඇලන් විල්කින්ස් විසින් \"ශ්‍රී ලංකාවේ ජාතික පක්ෂියා කවුද?\" යන ප්‍රශ්නය ක්‍රිකට් විස්තර විචාරක රසල් ආනල්ඩ්ගෙන් විමසා සිටියා.\nඑහිදී ක්ෂණිකව පිටුපසට හැරී රසල් එහි සිටි අයගෙන් එයට පිළිතුර විමසා සිටි අතර ඒ අවස්ථාවේදී ඇලන් විල්කින්ස් පැවසුවේ, \"රසල් මට ඔයාව කැමරාවෙන් පේනවා. ඔයා මෙතන අයගෙන් ඇහුවා. රසල් හොර කරන්නෙපා\" යනුවෙන්.\nඑවිට රසල් \"නෑ.නෑ මම හොර කරේ නෑ. මම ඇහුවා විතරයි මොකක්ද කියලා\" යැයි පවසා සිටියා.\n\"නෑ.නෑ මට ඇහුණා. මම ක්‍රිකට් තරඟය නරඹනකොට ඔබ කෙනෙක්ගෙන් ඒක ඇහුවා. දැන් කියන්න. ශ්‍රී ලංකාවේ ජාතික පක්ෂියා කවුද කියලා\" නැවතත් ඇලන් රසල්ගෙන් විමසුවා.\nඑහිදී පිළිතුර \"ගිනි කුකුළා\" යැයි රසල් සැක සහිතව පිළිතුරු ලබා දුන්නා.\n\"නෑ.නෑ ඔයා පරීක්ෂණයෙන් අසමත් ' කියා පැවසූ ඇලන්ට රසල් විසින් \"මම කිවේ සිංහල නම\" යැයි පවසා සිටියා.\n\"සිංහල නම තමයි වළි කුකුළා. ඔයා පක්ෂි විද්‍යා පරීක්ෂණයෙන් අසමත්\" කියා ප්‍රවීණ විස්තර විචාරක ඇලන් විල්කින්ස් එයට සිනහා වෙමින් පිළිතුරු ලබා දුන්නා.\nමෙම අවස්ථාව ඊයේ (26) දින පැවැත්වුණු ශ්‍රී ලංකා - අයර්ලන්ත ටෙස්ට් ක්‍රිකට් තරගයේ කාගෙත් කතාබහට ලක්වුණු සංවාදයක් බවටද පත්වුණා.",
       "URL": "https://www.hirunews.lk/333575/රටේ-ජාතික-පක්ෂියා-ගිනි-කුකුළාද-වළි-කුකුළාද-අයර්ලන්ත-තරගය-අතරතුර-ප්‍රශ්නයක්",
       "Category": "Local News",
       "Parent URL": "https://www.hirunews.lk/local-news.php?pageID=387"
}