{
       "Source": "hirunews",
       "Timestamp": "Thursday, 10 November 2022 - 17:44",
       "Headline": "ලයිසන් එක සඳුදා සිට යළි ප්ලාස්ටික්",
       "News Content": "තාවකාලික රියදුරු බලපත්‍ර නිකුත් කළ පුද්ගලයන්ට එළඹෙන නොවැම්බර් 14 සඳුදා සිට නිල බලපත්‍ර කාඩ්පත් නිකුත් කරන බව මෝටර් රථ ප්‍රවාහන දෙපාර්තමේන්තුව පවසනවා.\nඑම නිල රියදුරු බලපත්‍ර කාඩ්පත් තැපැල් මාර්ගයෙන් අයිතිකරුවන් වෙත ලබා දීමට කටයුතු කරන බවයි මෝටර් රථ ප්‍රවාහන දෙපාර්තමේන්තුවේ කොමසාරිස් ජනරාල් නිශාන්ත වීරසිංහ සඳහන් කරන්නේ.\nනිල රියදුරු බලපත්‍ර කාඩ්පත් නිකුත් කර ගත නොහැකි වීම හේතුවෙන්, පුද්ගලයන් ලක්ෂ 6කට පමණ තාවකාලික බලපත්‍ර නිකුත් කර ඇති බවත් ඉදිරි සති කිහිපයේ දී එම බලපත්‍ර කාඩ්පත් බෙදාහැරීමේ කටයුතු අවසන් කරන බවත් ඔහු සඳහන් කරනවා.\nකෙසේ නමුත් රියදුරු බලපත්‍ර මුද්‍රණය කිරීම සඳහා දැනටමත් කාඩ්පත් ලක්ෂ 5ක් ආනයනය කර ඇති බවත්, තවත් කාඩ්පත් ලක්ෂ පහක් ඉදිරියේ දී මෙරටට පැමිණෙනු ඇති බවත් ඔහු වැඩිදුරටත් පැවසුවා.\nනිල බලපත්‍ර මුද්‍රණය කිරීමට අදාල ප්ලාස්ටික් කාඩ්පත් නොමැතිවීම හේතුවෙන් පසුගිය කාලය පුරාවට මෝටර් රථ ප්‍රවාහන දෙපාර්තමේන්තුව විසින් රියදුරු බලපත්‍ර අපේක්ෂකයන් වෙත නිකුත් කෙරුණේ තාවකාලික රියදුරු බලපත්‍රයක්.",
       "URL": "https://www.hirunews.lk/320086/ලයිසන්-එක-සඳුදා-සිට-යළි-ප්ලාස්ටික්",
       "Category": "Local News",
       "Parent URL": "https://www.hirunews.lk/local-news.php?pageID=743"
}