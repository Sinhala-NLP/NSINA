{
       "Source": "hirunews",
       "Timestamp": "Thursday, 23 February 2017 - 19:57",
       "Headline": "කීත් නොයාර්ට පහරදීමේ සිද්ධියේ සැකකාර හමුදා සාමාජිකයන් 3 ක් යළි රිමාන්ඩ්",
       "News Content": "මාධ්‍යවේදී කීත් නොයාර්ට පහරදීමේ සිද්ධිය සම්බන්ධයෙන් පළමුව අත්අඩංගුවට ගත් යුද හමුදා මේජර්වරයා ඇතුළු හමුදා සාමාජිකයින් තිදෙනා ලබන 3 වැනිදා දක්වා යළි රක්ෂිත බන්ධනාගාර ගත කෙරුණා.\nඒ ඔවුන් ගල්කිස්ස මහේස්ත්‍රාත් අධිකරණයට අද ඉදිරිපත් කිරීමෙන් අනතුරුවයි.\nමාධ්‍යවේදී කීත් නොයර්ට පහරදීමේ සිද්ධිය සම්බන්ධයෙන් වන නඩුව අද කැඳවුණේ ගල්කිස්ස මහේස්ත්‍රාත් අධිකරණයේ මහේස්ත්‍රාත් ලෝචනා අබේවික්‍රම වීරසිංහ මහත්මිය හමුවේයි.\nඑහිදී මහේස්ත්‍රාත්වරිය දැනුම් දුන්නේ අදාළ සැකකරුවන් හඳුනාගැනීමේ පෙරට්ටුව ලබන මස 3 වැනිදා පමණක් පැවැත්වෙන අතර, ඒ සඳහා සාක්ෂිකරුටද එදිනට පැමිණෙන ලෙසයි.\nසිද්ධිය සම්බන්ධයෙන් තවත් හමුදා සාමාජිකයින් දෙදෙනෙකු අත්අඩංගුවට ගෙන ඇති අතර, ඔවුන්ද ලබන මස 3 වැනිදා දක්වා රක්ෂිත බන්ධනාගාර ගත කර සිටිනවා.\nමේ අතර, රණවිරුවන් සුරැකීමේ ජාතික ව්‍යාපාරය එම සැකකරුවන්ගේ සුවදුක් විමසා බැලීම සඳහා අද පෙරවරුවේ වැලිකඩ මැගසින් බන්ධනාගාරය වෙත පැමිණියා.",
       "URL": "https://www.hirunews.lk/155295/කීත්-නොයාර්ට-පහරදීමේ-සිද්ධියේ-සැකකාර-හමුදා-සාමාජිකයන්-3-ක්-යළි-රිමාන්ඩ්",
       "Category": "Local News",
       "Parent URL": "https://www.hirunews.lk/local-news.php?pageID=4646"
}