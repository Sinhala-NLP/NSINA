{
       "Source": "hirunews",
       "Timestamp": "Thursday, 09 September 2021 - 20:56",
       "Headline": "පින්නවල සිටි තවත් අලියෙක් හිමිකරුවන් වෙත (වීඩියෝ)",
       "News Content": "සත්වෝද්‍යාන දෙපාර්තමේන්තුව භාරයේ නඩු භාණ්ඩ ලෙස රඳවා සිටි හීලෑ අලි ඇතුන් 13 දෙනෙකු මුල් හිමිකරුවන්ට මුදාහරින ලෙස ලබා දුන් අධිකරණ නියෝගය අනුව පින්නවල අලි සංරක්ෂණාගාරයේ රඳවා සිටි තවත් හීලෑ අලියෙකු අද මුල් හිමිකරුට මුදා හැරීමට පියවර ගැණුනා.\nබලපත්‍ර නොමැති අලි සන්තකයේ තබාගැනීමේ සිද්ධින් සම්බන්ධයෙන් සිදුකල විමර්ශනවලදී අධිකරණ ක්‍රියාමාර්ග සඳහා යොමු කල හීලෑ අලි නඩු භාණ්ඩ ලෙස සලකා සත්ත්වොද්‍යාන දෙපාර්තමේන්තුව භාරයේ තැබිමට අධිකරණය විසින් කටයුතු කර තිබුනා.\nමෙලෙස සත්වෝද්‍යාන දෙපාර්තමේන්තුව භාරයේ නඩු භාණ්ඩ ලෙස රඳවා සිටි හීලෑ අලීන් 13 දෙනෙකු නැවත මුල් අයිතිකරුවන් වෙත මුදා හරින ලෙස කොළඹ අතිරේක මහේස්ත්‍රාත් එස්. ප්‍රභාකරන් පසුගියදා නියෝග කළා.\nඒ අපරාධ පරීක්ෂණ දෙපාර්තමේන්තුව අධිකරණයට ඉදිරිපත් කළ කරුණු සලකා බැලීමෙන් අනතුරුවයි.\nඒ අනුව අපරාධ  පරික්ෂණ දෙපාර්තමේන්තුව පවසා ඇත්තේ අධිකරණ ක්‍රියාමාර්ග සහ විමර්ශන සිදුකරමින් පවතින හීලෑ අලිඇතුන් සම්බන්ධ ප්‍රතිපත්තිමය තීරණයක් ගැනීම සහ සන්තකය පැවරීම සම්බන්ධයෙන් නීතිපතිවරයාගේ උපදෙස් මෙන්ම වනජීවී අමාත්‍යවරයා අගෝස්තු 19 වැනිදා නිකුත් කළ ගැසට් පත්‍රයට අනුව මෙම හිලෑ අලීන් මුල් හිමිකරුවන්ට මුදාහරින ලෙසයි.\nමෙවන් පසුබිමක ජාතික සත්වෝද්‍යාන දෙපාර්තමේන්තුවේ අධ්‍යක්ෂ ජනරාල් ලෙස කටයුතු කල ඉෂිනි වික්‍රමසිංහ සිය ධුරයෙන් ඉල්ලා අස් වීමට තීරණය  කර තිබුණා.\nඇය පවසා ඇත්තේ පෞද්ගලික හේතුවක් මත තමන් මෙම තීරණය ගත් බවයි.",
       "URL": "https://www.hirunews.lk/281812/පින්නවල-සිටි-තවත්-අලියෙක්-හිමිකරුවන්-වෙත-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1701"
}