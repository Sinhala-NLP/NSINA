{
       "Source": "hirunews",
       "Timestamp": "Wednesday, 19 April 2017 - 18:44",
       "Headline": "කුණු කන්ද ගැන පක්ෂ විපක්ෂ මත",
       "News Content": "මීතොටමුල්ල ඛේදවාචකය සම්බන්ධයෙන් අද දිනයේද කොළඹ පැවති මාධ්‍ය හමු කිහිපයකදී අදහස් පළ වුණා.\nජාතික සමගි පෙරමුණේ නායක අසාද් සාලි ප්‍රකාශ කළේ මේ සම්බන්ධයෙන් පැවති සහ පවතින ආණ්ඩු දෙකම වගකීම භාරගත යුතු බවයි.\nඒකාබද්ධ විපක්ෂය කැදවා තිබු මාධ්‍ය හමුවකට එක්වෙමින් පාර්ලිමේන්තු මන්ත්‍රි දිනේෂ් ගුණවර්ධන, කොළොන්නාව නගර සභාවේ හිටපු නාගරික මන්ත්‍රි සාලිය වික්‍රමසිංහ සහ පාර්ලිමේන්තු මන්ත්‍රි ගාමිණි ලොකුගේ සිද්ධිය සම්බන්ධයෙන් අදහස් පළ කළා.\nදිනේෂ් ගුණවර්ධන මන්ත්‍රීවරයා එහිදී කොළඹ මහ නගර සභාවට චෝදනා එල්ල කළ අතර ගාමිණී ලොකුගේ මන්ත්‍රීවරයා ප්‍රකාශ කළේ කැස්බෑවට කසළ බැහැර කිරීමෙන් අදාළ ගැටළුවට විසඳුම් නොලැබෙන බවයි.\nමේ අතර කොළඹ අද පැවති තවත් මාධ්‍ය හමුවකදී බස්නාහිර පළාත් ප්‍රධාන අමාත්‍ය ඉසුර දේවප්‍රිය කියා සිටියේ මීතොටමුල්ල කුණු කන්ද මාස 6කින් ඉවත් කිරිමට කටයුතු කරන බවයි.",
       "URL": "https://www.hirunews.lk/159520/කුණු-කන්ද-ගැන-පක්ෂ-විපක්ෂ-මත",
       "Category": "Local News",
       "Parent URL": "https://www.hirunews.lk/local-news.php?pageID=4556"
}