{
       "Source": "hirunews",
       "Timestamp": "Wednesday, 26 April 2023 - 15:27",
       "Headline": "නැව් ඉදිකිරීම් ක්ෂේත්‍රයේ රැකියා 600ක්",
       "News Content": "කොරියානු රැකියා සඳහා 6,500ක රැකියා කෝටාවක් මෙරටට ලබා දී තිබුණත්, එම සංඛ්‍යාව ඉක්මවා යමින් මේ වසරේදී ශ්‍රමිකයන් 8,000ක් කොරියානු රැකියා සඳහා බඳවා ගන්නා බව කම්කරු සහ විදේශ රැකියා  අමාත්‍ය මනූෂ නානායක්කාර පවසනවා.\nඒ කොරියානු මානව සම්පත් දෙපාර්තමේන්තුවේ එකඟතාවය මතයි.\nකොරියානු මානව සම්පත් දෙපාර්තමේන්තුවේ මෙරට අධ්‍යක්ෂකවරයා සහ අමාත්‍යවරයා අතර අද (26) උදෑසන පැවැති සාකච්ඡාවේදීයි මෙම එකඟතාවය පළ කර තිබෙන්නේ.\nරැකියා අපේක්ෂිතයින් අතරින් 600 දෙනෙක් නැව් ඉදිකිරීම් ක්ෂේත්‍රයේ රැකියා සඳහා යොමු කිරීමට ද මෙහිදී තීරණය කර තිබෙනවා.\nඒ අනුව කර්මාන්ත අංශයේ සිට නැව් ඉදිකිරීම් අංශය දක්වා රැකියා අංශය මාරු කිරීමෙන් මෙම රැකියා සදහා යොමු කිරීමට නියමිතයි.\nඑසේ නැව් ඉදිකරීම් ක්ෂේත්‍රයේ රැකියා සදහා මාරුවීමට කැමති රැකියා අපේක්ෂකයින් හැකි ඉක්මනින් ඒ සදහා අයදුම් කළ යුතු බව සඳහන්.\nලබන වසරේ සිට E 9 වීසා ඛාණ්ඩය යටතේ නැව් ඉදිකිරීම් ක්ෂේත්‍රයේ රැකියා සඳහා විභාග පවත්වා වෑද්දුම්කරුවන් සහ පින්තාරුකරුවන් 900ක් බඳවා ගැනීමට ද කොරියානු මානව සම්පත් දෙපාර්තමේන්තුව එකඟතාවය දක්වා තිබෙනවා.\nකොරියානු භාෂා ප්‍රවීණතා විභාගය, ලබන වසරේ සිට දැනට පවත්වන පරිගණක පදනම්කරගත් CBT ක්‍රමය වෙනුවට UBT ක්‍රමය ඔස්සේ පවත්වන බවටයි කොරියානු මානව සම්පත් දෙපාර්තමේන්තුවේ අධ්‍යක්ෂවරයා අමාත්‍යවරයා වෙත දැනුම් දී ඇත්තේ.",
       "URL": "https://www.hirunews.lk/333505/නැව්-ඉදිකිරීම්-ක්ෂේත්‍රයේ-රැකියා-600ක්",
       "Category": "Local News",
       "Parent URL": "https://www.hirunews.lk/local-news.php?pageID=389"
}