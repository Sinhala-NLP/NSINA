{
       "Source": "hirunews",
       "Timestamp": "Thursday, 09 March 2017 - 7:40",
       "Headline": "කථානායකට ඒකාබද්ධ විපක්ෂයේ කණගාටුව",
       "News Content": "පාර්ලිමේන්තුවේ කථානායකවරයාගේ හැසිරීම සම්බන්ධයෙන් කණගාටුවට පත්වන බව ඒකාබද්ධ විපක්ෂයේ පාර්ලිමේන්තු මන්ත්‍රී බන්දුල ගුණවර්ධන පවසනවා.\nඔහු මේ බව කියා සිටියේ පාර්ලිමේන්තුවේ ඊයේ ඇතිවූ උනුසුම්කාරී තත්ත්වයෙන් පසුව මාධ්‍ය වෙත අදහස් දක්වමින්.\nජාතික නිදහස් පෙරමුණේ මන්ත්‍රීවරුන්ට පාර්ලිමේන්තුව තුළ ස්වාධීනව කටයුතු කිරීමට අවස්ථාව ලබාදිය නොහැකි බව කථානායකවරයා ප්‍රකාශ කිරීමත් සමඟ ඊයේ පාර්ලිමේන්තුව තුළ උණුසුම් තත්ත්වයක් හටගත්තා.\nමේ හේතුවෙන් පාර්ලිමේන්තුව අවස්ථා තුනකදී කල් දැමීමටයි කථානායකවරයාට සිදුවුණේ.\nකෙසේ වෙතත් ඒකාබද්ධ විපක්ෂයේ නායක පාර්ලිමේන්තු මන්ත්‍රී දිනේ්ෂ් ගුණවර්ධන මෙම සිද්ධිය සම්බන්ධයෙන් දිගින් දිගටම අදහස් දැක්වීමට උත්සාහ කිරීමත් සමඟ ඔහුව ඊයේ දිනයේ පාර්ලිමේන්තු සභා වාරය අවසන් වනතුරු සභාවෙන් ඉවත් කරන ලෙස කථානායකවරයා වේත්‍රධාරියාට නියෝග කළා.\nඑහෙත් දිනේෂ් ගුණවර්ධන මන්ත්‍රීවරයා සභා ගැබෙන් ඉවත් නොවීම හේතුවෙන් පොලීසියද කැඳවා ඔහු ඉන් ඉවත් කිරීමට  උත්සාහ කළ නමුත් මන්ත්‍රීවරයා ඉන් ඉවත්ව ගොස් තිබුණේ නැහැ.\nපසුව සභා නායක අමාත්‍ය ලක්ෂ්මන් කිරිඇල්ල දිනේෂ් ගුණවර්ධන මන්ත්‍රීවරයාට සතියක කාලයක් පාර්ලිමේන්තුව තහනම් කිරීමට යෝජනාවක් ඉදිරිපත් කළ අතර එය වැඩි ඡන්දයෙන් සම්මත වුණා.\nඉන් අනතුරුව සභාවෙන් පිටතට පැමිණි ඒකාබද්ධ විපක්ෂයේ මන්ත්‍රීවරුන් වන බන්දුල ගුණවර්ධන, දිනේෂ් ගුණවර්ධන, මහින්දානන්ද අලූත්ගමගේ සහ කුමාර වෙල්ගම මෙලෙස අදහස් දක්වා සිටියා.\nමේ අතර ඊයේ පස්වරුවේ පාර්ලිමේන්තු සංකීර්ණයේ පැවති මාධ්‍ය හමුවකට එක්වෙමින් ආණ්ඩු පක්ෂයේ ප්‍රධාන සංවිධායක අමාත්‍ය ගයන්ත කරුණාතිලක කියා සිටියේ ඒකාබද්ධ විපක්ෂයේ මන්ත්‍රීවරුන් ඊයේ දිනයේදී පාර්ලිමේන්තුවේ වැඩකටයුතු අඩපණ කිරීමට කටයුතු කළ බවයි.",
       "URL": "https://www.hirunews.lk/156411/කථානායකට-ඒකාබද්ධ-විපක්ෂයේ-කණගාටුව",
       "Category": "Local News",
       "Parent URL": "https://www.hirunews.lk/local-news.php?pageID=4624"
}