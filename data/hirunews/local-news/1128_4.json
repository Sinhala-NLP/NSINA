{
       "Source": "hirunews",
       "Timestamp": "Wednesday, 01 June 2022 - 12:40",
       "Headline": "අමාත්‍ය නලින් ප්‍රනාන්දු ඇතුළු සැකකරුවන් 5 දෙනා සම්බන්ධයෙන් නීතිපති උපදෙස් ලබා ගැනේ",
       "News Content": "2015 වසරේ පැවති ජනාධිපතිවරණය සමයේ කැරම්බෝඩ් සහ දාම් ලෑලි ආනයනය කොට ක්‍රීඩා සංගම් වෙත බෙදාහැරීමෙන් රජයේ මුදල් සාපරාධී ලෙස පරිහරණය කිරීම සම්බන්ධයෙන් චෝදනා එල්ල වී සිටින වෙළද අමාත්‍ය නලින් ප්‍රනාන්දු සහ හිටපු අමාත්‍ය මහින්දානන්ද අලු‍ත්ගමගේ ඇතුළු සැකකරුවන් 5 දෙනාට එරෙහි පැමිණිල්ල සම්බන්ධයෙන් නීතිපති උපදෙස් ලබා ගැනීමට පියවර ගෙන තිබෙනවා.\nඒ, ඊට අදාළ නඩුව කොළඹ කොටුව මහේස්ත්‍රාත් තිළිණ ගමගේ හමුවේ අද කැදවූ අවස්ථාවේදී අපරාධ පරීක්ෂණ දෙපාර්තමේන්තුව අධිකරණයට කළ දැනුම්දීමත් සමගයි.\nසැකකරුවන්ට ගත යුතු නීතිමය ක්‍රියාමාර්ග පිළිබඳව නීතිපතිවරයාගෙන් උපදෙස් ලබා ගැනීමට කටයුතු කරන බවයි එහිදී අපරාධ පරීක්ෂණ දෙපාර්තමේන්තුව අධිකරණයට දැනුම් දුන්නේ.\nඑහිදී අමාත්‍ය නලින් ප්‍රනාන්දුට විදේශ සම්මන්ත්‍රණයට සහභාගි වීමට නියමිත බැවින් ඔහුගේ විදේශ ගමන් තහනම තාවකාලිකව ඉවත් කරන ලෙස නීතිඥවරයා ඉල්ලා සිටියා.\nඒ අනුව විත්තිකරුගේ විදේශ ගමන් තහනම මේ මස 30 වනදා දක්වා ලිහිල් කරන ලෙස ද මහේස්ත්‍රාත්වරයා නියෝග කරනු ලැබුවා.\nනඩුව යළි නොවැම්බර් මස 2 වනදා කැඳවීමට නියමිතයි.",
       "URL": "https://www.hirunews.lk/305879/අමාත්‍ය-නලින්-ප්‍රනාන්දු-ඇතුළු-සැකකරුවන්-5-දෙනා-සම්බන්ධයෙන්-නීතිපති-උපදෙස්-ලබා-ගැනේ",
       "Category": "Local News",
       "Parent URL": "https://www.hirunews.lk/local-news.php?pageID=1128"
}