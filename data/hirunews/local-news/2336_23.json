{
       "Source": "hirunews",
       "Timestamp": "Thursday, 12 November 2020 - 13:03",
       "Headline": "සෞඛ්‍ය මාර්ගෝපදේශ කඩකළ පුද්ගලයින් 158 දෙනෙකු අත්අඩංගුවට",
       "News Content": "බස්නාහිර පළාතෙන් පිටවීම තහනම් කර තිබියදී එහි සිට පිට පළාත්වලට පැමිණෙන පුද්ගලයින් සම්බන්ධයෙන් තොරතුරු රැස් කර ඔවුන් ස්වයං නිරෝධායනයට යොමු කරන ලෙස පොලිස් ස්ථාන වෙත දැනුම් දී ඇතැයි පොලිස් මාධ්‍ය ප්‍රකාශක නියෝජ්‍ය පොලිස්පති අජිත් රෝහණ ප්‍රකාශ කළා.\nඔහු කියා සිටියේ මෙම තහනම ක්‍රියාත්මක වන කාලය තුළ කිසියම් පුද්ගලයෙකු බස්නාහිර පළාතට පැමිණියහොත් ඔවුන්ට ඉන් පිටවිය හැක්කේ එළඹෙන 15 වන දායින් පසුව බවයි.\nඑමෙන්ම බස්නාහිර පළාතේ සීමාවන් වල විශේෂ සෝදිසි මෙහෙයුම් අද සිට ක්‍රියාත්මක කිරීමට පොලීසිය පියවර ගෙන තිබෙනවා.\nඑහිදී බස්නාහිර පළාතෙන් පිටතට යාමට සහ බස්නාහිර පළාතට පැමිණීමට උත්සාහ කළ පිරිස් හරවා යැවීමටයි පොලීසිය පියවර ගත්තේ.\nබස්නාහිර පළාතෙන් පිටතට යාමට තහනම් කළ ද අද (12) දිනයේ බස්නාහිර පළාත තුළ බස් රථ මෙන්ම දුම්රිය ද ධාවනය කෙරුණා.\nඒ අනුව අලුත්ගම - අඹේපුස්ස සහ කොච්චිකඬේ යන ප්‍රදේශවලදී දුම්රියෙන් මගීන් බස්නාහිර පළාතෙන් පිටතට හෝ බස්නාහිර පළාතට පැමිණෙන්නේ ද යන්න විශේෂ සෝදිසි මෙහෙයුම් ක්‍රියාත්මක කළ බවයි දුම්රිය දෙපාර්තමේන්තුව සඳහන් කළේ.\nඅද පෙරවරුවේ කාර්යාල දුම්රිය වාර 48 ක් ක්‍රියාත්මක කළ අතර, අද දින දුම්රිය වාර 156ක් පමණ දිවයින පුරා ක්‍රියාත්මක කෙරුණා.\nකෙසේ වෙතත්, මගීන්ගේ පැමිණීම ඉතා අවම මට්ටමේ පැවති බවයි දුම්රිය සාමාන්‍යාධිකාරී ඩිලන්ත ප්‍රනාන්දු කියා සිටියේ.\nපෞද්ගලික බස් රථ ද බස්නාහිර පළාත තුළ ඉතා අවම වශයෙන් ධාවනය වූ අතර, ලංගම බස් රථ, 2899ක් දිවයින පුරා අද ධාවනයට එක් කර තිබෙනවා.\nමගීන් අවම වීම හේතුවෙන් තමන් දැඩි අර්බුදයකට මුහුණ දී ඇති බවයි පෞද්ගලික බස් හිමියන් ප්‍රකාශ කළේ.\nහිටපු ප්‍රවාහන රාජ්‍ය අමාත්‍ය, පාර්ලිමේන්තු මන්ත්‍රී අශෝක් අබේසිංහ කුරුණෑගල ප්‍රදේශයේදී මාධ්‍ය වෙත අදහස් දක්වමින් කියා සිටියේ බස් ගාස්තු ඉහළ දැමීම සුදුසු නොවන අතර බස් කර්මාන්තයට ඉන්ධන සහනාධාරයක් ලබාදීම කළ යුතු බවයි.\nමේ අතර, මුව ආවරණ සහ මීටරේ දුර පවත්වා නොගැනීම හේතුවෙන් පුද්ගලයින් 21 දෙනෙකු ගත වූ පැය 24 ක කාලය තුළ අත්අඩංගුවට ගෙන ඇති අතර මේ දක්වා සෞඛ්‍ය මාර්ගෝපදේශ කඩ කළ පුද්ගලයින් 158 දෙනෙකු අත්අඩංගුවට ගෙන තිබෙනවා.",
       "URL": "https://www.hirunews.lk/254548/සෞඛ්‍ය-මාර්ගෝපදේශ-කඩකළ-පුද්ගලයින්-158-දෙනෙකු-අත්අඩංගුවට",
       "Category": "Local News",
       "Parent URL": "https://www.hirunews.lk/local-news.php?pageID=2336"
}