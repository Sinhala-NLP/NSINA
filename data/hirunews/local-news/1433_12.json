{
       "Source": "hirunews",
       "Timestamp": "Tuesday, 11 January 2022 - 11:43",
       "Headline": "මෙල්ල නො වෙනා තරු පලඳින චණ්ඩි හා අධිවේගයේ  පොලිස් OIC (වීඩියෝ)",
       "News Content": "රාජ්‍යයක නීතිය හා සාමය සුරක්ෂා කිරීමේ පරම වගකීම නිරතුරුව ම උරයෙහි දරාගත් ආයතනය වන්නේ, පොලිසිය බව නො රහසක්.\nසෑ ම රාජ්‍යයකට ම පොදු වූ එම කාරණය ශ්‍රී ලංකාවට ද එසේ ම ය.\nශ්‍රී ලංකා ප්‍රජාතාන්ත්‍රික සමාජවාදී ජනරජය තුළ ද පොලිසියක් ඇති අතර, එහි නාමය වන්නේ, ශ්‍රී ලංකා පොලිසිය යි.\n1866 සැප්තැම්බර් මස 03 වැනි දා ආරම්භ වූ ශ්‍රී ලංකා පොලිස් සේවයේ මේ වන විට පොලිස් නිලධාරීන් හා නිලධාරිනියන් 85,000ක් පමණ සේවයේ නිරත වෙනවා.\n'ධම්මෝ හවේ රක්ඛති ධම්මචාරී' නො එසේ නම් ධර්මයේ හැසිරෙන්නා ධර්මය විසින් සුරකිනු ඇතැ යි යන බුදු වදන තේමා කොටගත් ශ්‍රී ලංකා පොලිසියේ, ධර්මයේ හැසිරීම නමැති ක්‍රියාදාමය ඉතා උපහාසාත්මක ව හා බරපතළ ලෙස අභියෝගයට ලක් වූ අවස්ථා එමට යි.\nපොලිසිය හරහා ඉතා අසාධාරණ ලෙස සිරකරුවන්ගේ ප්‍රජාතන්ත්‍රවාදය උල්ලංඝණය වූ අවස්ථා හා සිදුවීම් ඉතිහාසයේ බොහෝ ලෙස වාර්තා වෙනවා.\nවිශේෂයෙන් සැකකරුවා නො මැති අවස්ථාවල දී සැකකරුගේ පවුලේ ඥාතියෙකු හෝ සමීපතමයෙකු අත් අඩංගුවට ගැනීම්, සමීපතමයින්ට තර්ජනය කිරීම් වැනි තත්ත්වයන්, පොලිසිය සම්බන්ධ ව නැඟෙන තවත් එක් ප්‍රධාන චෝදනාවක් ලෙස දැකිය හැකි යි.\nතවත් මෙවැනි අනීතික තත්ත්වයන් බොහෝමයක් පවතිද්දී ඉතිහාසයේ සිට ම පොලිසිය විසින් සිදු කරනු ලබන අතිශය විශාල වැරැද්දක් ගැන විමසා බලමු.\nඒ තම නිලය හා බලය උපයෝගී කොටගෙන නීතිය නැවීමට ගන්නා උත්සාහය යි.\nබලය මඟින් පොලිස් නිලධාරින් විසින් නීතිය නවනු ලැබූ අවස්ථා ගණන් කළ නො හැකි තරම් ය.\nඉහළ නිලයක පොලිස් නිලධාරියෙකුගේ දැන හැඳුනුම්කම් මත, වැරැදි කර, නීතියෙන් ගැලවුණු මිනිසුන් ගැන කතා නොයෙක් වර අසා ඇති අප, එහි ඇති ගැඹුරු සමාජමය ව්‍යසනය ගැන සිතුවා ද ?\nමෙම වැරැදි, පාරේ තනි ඉර කපා සිදු කරන අනීතික ක්‍රියාවේ සිට හොර අරක්කු, ගංජා, හෙරොයින් වැනි මත්ද්‍රව්‍ය ප්‍රවාහනයට ලැබෙන අවසරය හෝ නීති විරෝධී ව කැලෑ කැපීම වැනි දේට ලැබෙන අවසරය දක්වා ඉදිරියට විහිදෙ යි.\nඇතැම් විට පොලිස් නිලධාරියාගේ කරෙහි බැඳි තරු ගණන වැඩි වන්ට වන්ට මෙම අනීතික අවසරයේ සැර ප්‍රමාණය වැඩි විය හැකි යි.\nඑවැනි උදාහරණ ඉතිහාසයේ ඕනෑ තරම් අප දැක ඇත.\nමේ සම්බන්ධ තවත් උදාහරණයක් ඊයේ රාත්‍රියේ දක්ෂිණ අධිවේගී මාර්ගයේ ඉමදූව පිවිසුමේ දී සිදු වුණා.\nඉමදූව පිවිසුමේ දී බීමත් රියදුරෙකු මුදා හැරීමට පොලිසියට බලපෑම් සිදු කිරීමේ සිද්ධියක් සහ එහි වීඩියෝ පටයක් නිකුත් වීම මෙයට හේතුව යි.\nමෙසේ නීතිය ගණිකා වෘත්තියේ යෙදෙවීමට කටයුතු කර තිබුණේ, අදාළ පොලිස් ස්ථානාධිපතිවරයා යි.\nඔහු එක්තරා පුද්ගලයෙකු සමඟ මත්පැන් පානය කර ඇති අතර, මධුපානෝත්සවය අවසානයේ දෙදෙනා වෙන් වී, එම පුද්ගලයා සිය මෝටර් රථයේ නැඟී පිට වී තිබෙනවා.\nඑසේ මෝටර් රථයේ ගමන් කිරීමේ දී ඔහු ව ඉමදූව පිවිසුම අසල දී පොලිස් නිල රථවාහන රාජකාරියේ නිරත පොලිස් නිලධාරින්ගේ පරීක්ෂාවට ලක් ව ඇති බව වාර්තා වෙනවා.\nඑම අවස්ථාවේ දී අදාළ බීමත් රියදුරා පැවසුවේ, තමා චමිල නමැති පොලිස් ස්ථානාධිපතිවරයෙකු සමඟ මත්පැන් පානය කර යළි පැමිණෙන බව යි.\nඅනතුරු ව අධිවේගී මාර්ගයේ බීමතින් රිය ධාවනය කරමින් පැමිණි තැනැත්තා, පොලිස් නිලධාරින් සිදු කරන ලද ප්‍රශ්න කිරීම් නො සලකා හරිමින් එම අවස්ථාවේ දී සිය දුරකතනය ගෙන ඇමතුමක් ගනු ලබන්නේ, අදාළ පොලිස් ස්ථානාධිපතිවරයාගේ හෙවත් ඔහු එකට මත්පැන් පානය කෙරූ බවට සැලකෙන පුද්ගලයා වෙත යි. ​\nඑවිට චමිල නමැති අදාළ පොලිස් ස්ථානාධිපතිවරයා, රථවාහන රාජකාරියේ නියුතු පොලිස් නිලධාරින්ට අතිශය අසභ්‍ය වචනයෙන් බැණ වැදී මෝටර් රථය හා එය පදාවාගෙන ගිය බීමත් රියදුරා ව මුදාහරින ලෙසට යි තර්ජනය කරන්නේ.\nඉහළ පොලිස් නිලධාරියාගේ අණට කීකරු වී අදාළ බීමත් රියදුරා ව මුදාහැරීම හැර වෙනත් යමක් කිරීමට අදාළ නිලධාරින්ට නො හැකි වුණු නමුත් අදාළ සිදුවීම තම ජංගම දුරකතනයේ පටිගත කරගැනීමට තරම් අතිශය නුවණක්කාර වී තිබුණා.\nකෙසේ හෝ නීතිය කරන්නට ගිය පොලිස් නිලධාරින්ට අවසානයේ සිදු වුණේ, අසාධාරණ ලෙස අසභ්‍ය වචනයෙන් සවන් පුරවාගෙන, මෝටර් රථ රියදුරා ඉදිරියේ තමාගේ හා තම දෙපාර්තමේන්තුවේ ආත්ම ගරුත්වය හා අභිමානය පහළ හෙළා ගැනීමට යි.\nකරුණු කාරණා කෙසේ වුව ද බොහෝ විට මෙවැනි සිදුවීම් අවසන් වන්නේ, පහත් තැනින් ජලය ගලා යන න්‍යාය මත බව ඉතිහාසයේ සිදුවීම් දෙස බලන විට නිරන්තරයෙන් අත්විඳිය හැකි යථාර්ථයක්.\nමෙම සිදුවීම් මාලාවේදීත් එය එලෙසෙ ම පුනරාවර්ථනය නො වී නීතිය නවන අසාධාරණය අවම තරමින් ලොවට විවර කරන්නට වෑයම් දැරූ පොඩි නිලධාරියාට අසාධාරණයක් නො වනු ඇතැ යි විශ්වාස කරමු.\nඑය එසේ වන්නේ, මෙම සිදුවීම් මාලාවේ අලගිය මුලගිය තැන් සියල්ල නීතිය භාර මහතැන් හරි ආකාර ව වටහා ගත හොත් පමණි.\nඒ සඳහා අවැසි කරන නුවණැස පාදන්නට යි මේ කෙටි සටහන හරහා අපගේ වෑයම\nමෙම සිදුවීමට අදාළ ව පොලිස් ස්ථානාධිපතිවරයා සිදු කළ වැරැදි කිහිපයකි.\n1) බීමත් බව දැන දැන ම තම මිතුරාට පොදු මහජනයා භාවිත කරන මහා මාර්ගයේ වාහනයක් ධාවනය කරගෙන යෑමට අවසර ලබාදීම හා එවැන්නක් කිරීම නීති විරෝධී බව පැහැදිලි කර නො දීම.\n2) නිල රාජකාරියේ නිරත පොලිස් නිලධාරින්ගේ රාජකාරියට අසාධාරණ ලෙස බලපෑම් කිරීම.\n3) නීතිය රකින නිලධාරියෙකු ලෙස තවත් එවැනි ම නිලධාරියෙකුට අසභ්‍ය වචනයෙන් බැණ වැදීම.\n4) බරපතළ වැරැද්දක් කළ පුද්ගලයෙකු තම නිල බලය යොදාගෙන මුදාහැරීමට කටයුතු කිරීම.\nමේ ආකාරයේ අශිෂ්ට, මජර, ජරාජීර්ණ වූ පොලිස් නිලධාරින්ගෙන්, සමස්ත පොලිස් දෙපාර්තමේන්තුවට ම හා සමාජයේ යහපැවැත්මට සිදු වෙන බලපෑම සුළුපටු නො වේ.\nබීමත් ව රිය පැදවීම වැනි සමාජයට බරපතළ ගණයේ අවදානමක් හානියක් සිදු වෙන තරමේ වැරැද්දක් සාධාරණීකරණය කරන පොලිස් නිලධාරියෙකුගෙන් සමාජයට තඹ දොයිතුවක හෝ ප්‍රයෝජනයක් තිබිය හැකි ද ?\nඑවැන්නෙක්, සාධු සම්මත සමාජයක් බිහි කිරීමට එක් දශමයකින් හෝ තම ශ්‍රමය දායක කරයි ද ?\nසදාචාරවත් සමාජයක් අපේක්ෂා කරන පුරවැසියන්, මෙවැනි අශීලාචාර, ජරාජීර්ණ පුස් තරුකාරයින්ගේ තටු කපන තුරු බලා හිඳි යි.\nවගකිව යුතු බලධාරින් එකතු වී, මෙවැනි නීතිය මත අසූචී තවරා සමස්ත රාජ්‍ය පද්ධතියම ගඳ ගස්වන ගව මහීෂාදින් ව බැඳ දමන තුරු අපි බලා සිටිමු.",
       "URL": "https://www.hirunews.lk/293652/මෙල්ල-නො-වෙනා-තරු-පලඳින-චණ්ඩි-හා-අධිවේගයේ-පොලිස්-oic-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1433"
}