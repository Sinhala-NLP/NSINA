{
       "Source": "hirunews",
       "Timestamp": "Friday, 30 December 2022 - 17:37",
       "Headline": "ජනපති අරමුදලට ලැබුණු අයදුම්පත් 11,000න් 10,360ක වැඩ අවසන්",
       "News Content": "ජනාධිපති අරමුදල වෙත 2022 වසර අවසානය වන විට ලැබී තිබූ අයදුම්පත් 11,000ක පමණ ප්‍රමාණයෙන් අයදුම්පත් 10,360ක වැඩ කටයුතු අවසන් කිරීමට පියවර ගෙන තිබෙන බව එහි ලේකම් ඩබ්.ඒ. සරත් කුමාර පවසනවා.\nජනාධිපති මාධ්‍ය ඒකකය නිවේදනය කරන්නේ, එම අයදුම්පත්වලට අදාළ ගෙවීම් කටයුතු ද බොහෝ ප්‍රමාණයක් දැනටමත් අවසන් කර ඇති අතර ඉතිරි අයදුම්පත් සම්බන්ධයෙන් ද අදාළ මුදල් ගෙවීම් කඩිනමින් නිරවුල් කරමින් සිටින බවත් එම කටයතු ඉදිරි සති කිහිපය තුළ අවසන් කිරිමට නියමිතව ඇති බවයි.\nඒ අනුව මෙම වර්ෂය තුළ වෛද්‍යාධාර සඳහා රුපියල් මිලියන 1500කට ආසන්න මුදල් ප්‍රමාණයක් දැනටමත් ගෙවා අවසන් බවත් ජනාධිපති මාධ්‍ය ඒකකය නිවේදනය කරනවා.\nමේ අතර ජනාධිපති අරමුදල වෙත 2022-08-01 දින වන විට ලැබී තිබූ අයදුම්පත් 8210ක ප්‍රමාණයක වැඩකටයුතු සිදු නොකර ගොඩගැසී තිබු අතර, මෙම දෙසැම්බර් 31 දිනට පෙර එම අයදුම්පත්වලට අදාළ වැඩකටයුතු නිම කරන ලෙස ජනාධිපතිවරයා සහ ජනාධිපති ලේකම්වරයා විසින් ජනාධිපති අරමුදලේ නව ලේකම්වරයාට උපදෙස් දී තිබෙනවා.\nතව ද අයදුම් පත් 10,360ක වැඩකටයුතු මේ වන විට අවසන් කර තිබෙන අතර වර්ෂ අවසානයේ ලැබී ඇති හා විවිධ හේතු මත වැඩ අවසන් නොවූ අයදුම්පත්‍ර 642ක සම්බන්ධයෙන් ද අදාළ කටයුතු කඩිනමින් සිදු කරමින් පවතින බවත් එම කටයුතු ඉදිරි සති කිහිපය තුළ අවසන් කිරීමට නියමිත බවත් ජනාධිපති අරමුදලේ ලේකම්වරයා පවසන බව ජනාධිපති මාධ්‍ය ඒකකය නිවේදනය කරනවා.\nඑසේ ම 2023 ජනවාරි මස සිට ක්‍රියාත්මක වන පරිදි 2024 වර්ෂයේ දී අ.පො.ස (උ/පෙළ) විභාගයට පෙනී සිටීමට නියමිත ආර්ථික දුෂ්කරතා ඇති සිසුන් 3000කට මසකට රු. 5,000 බැගින් පුරා වසර දෙකක කාලයක් සඳහා ශිෂ්‍යත්ව පිරිනැමීමට ජනාධිපතිවරයාගේ උ‍පදෙස් පරි දි කටයුතු කර තිබෙන බවත්, ඒ සඳහා දැනට එම සිසුන් තෝරා ගැනීමේ කටයුතු සිදුකරමින් පවතින බවත් ජනාධිපති මාධ්‍ය ඒකකය නිවේදනය කරනවා.",
       "URL": "https://www.hirunews.lk/323909/ජනපති-අරමුදලට-ලැබුණු-අයදුම්පත්-11000න්-10360ක-වැඩ-අවසන්",
       "Category": "Local News",
       "Parent URL": "https://www.hirunews.lk/local-news.php?pageID=634"
}