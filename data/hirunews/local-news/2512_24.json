{
       "Source": "hirunews",
       "Timestamp": "Tuesday, 18 August 2020 - 20:03",
       "Headline": "මත්කුඩු ජාවාරම් චෝදනාවට ඇල්ලූ 22 හැවිරිදි රසායනාගාර සහකාරවරයා රඳවාගෙන ප්‍රශ්න කිරීමට අවසර (වීඩියෝ)",
       "News Content": "මත්කුඩු ජාවාරම් කිරීමේ චෝදනාව මත ඊයේ (17)  අත්අඩංගුවට ගැණුනු රජයේ රස පරීක්ෂක දෙපාර්තමේන්තුවේ රසායනාගාර සහකාරවරයා රඳවාගෙන ප්‍රශ්න කිරීමට අධිකරණය අද (18) පොලීසියට අවසර ලබා දුන්නා.\nඒ එම සැකකරු කඩුවෙල මහේස්ත්‍රාත්වරයා හමුවට ඉදිරිපත් කළ අවස්ථාවේදීයි.\nඅතුරුගිරිය පොලීසිය මගින් අත්අඩංගුවට ගෙන මෙලෙස අධිකරණයට ඉදිරිපත් කරනු ලැබුවේ බලංගොඩ - වතුකාරගොඩ ප්‍රදේශයේ පදිංචි ටිරාන් ෂෙහාන් ප්‍රනාන්දු නමැති 22 හැවිරිදි තරුණයෙක්.\nමොහුගේ මව බලංගොඩ නගර සභාවේ නාගරික මන්ත්‍රීවරියක් වන අතර, සිද්ධිය සම්බන්ධයෙන් මීට පෙර ද රස පරීක්ෂක දෙපාර්තමේන්තුවේ සේවකයෙකු හෙරොයින් ග්‍රෑම් 18 යි මිලිග්‍රෑම් 730 ක් සමඟ අත්අඩංගුවට ගැණුනා.\nඔහුගෙන් ද රඳවා ගැනීමේ නියෝග මත මේ වනවිට පොලිසිය ප්‍රශ්න කරමින් සිටිනවා.\nමේ අතර මත්ද්‍රව්‍ය ජාවාරම් කල බවට චෝදනා එල්ල වු පොලිස් මත්ද්‍රව්‍ය කාර්්‍යංශයේ නිලධාරීන් 13 දෙනා ලබන 31 වනදා දක්වා යළි රක්ෂිත බන්ධනාගාර කිරීමට කොළඹ ප්‍රධාන මහේස්ත්‍රත් ලංකා ජයරත්න අද (18) නියෝග කළා.\nකොරෝනා අවදානම් තත්ත්වය හේතුවෙන් සැකකරුවන් අද අධිකරණය වෙත ඉදිරිපත් කර තිබුණේ නැහැ.\nඅපරාධ පරීක්ෂණ දෙපාර්තමේන්තුව වෙනුවෙන් පරීක්ෂණවල ප්‍රගතිය පිළිබද අධිකරණයට කරුණු වාර්තා කළ නියෝජ්‍ය සොලිසිටර් ජනරාල් දිලීප පිරීස් කියා සිටියේ මෑතකදී මිනුවන්ගොඩ ප්‍රදේශයේ හෙරොයින් සමග අත්අඩංගුවට ගත් චමින්ද ප්‍රියංකර මල්ලවආරච්චි හෙවත් ටයිල් චමින්ද නැමැත්තා විසින් සිදුකරන ලද ප්‍රකාශ මත ද සිද්ධියට අදාළව පරීක්ෂණ ආරම්භ කළ බවයි.",
       "URL": "https://www.hirunews.lk/248132/මත්කුඩු-ජාවාරම්-චෝදනාවට-ඇල්ලූ-22-හැවිරිදි-රසායනාගාර-සහකාරවරයා-රඳවාගෙන-ප්‍රශ්න-කිරීමට-අවසර-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2512"
}