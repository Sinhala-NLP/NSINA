{
       "Source": "hirunews",
       "Timestamp": "Thursday, 25 February 2016 - 13:19",
       "Headline": "නවසීලන්ත අගමැති දළදා වැඳපුදාගනී",
       "News Content": "දිවයිනට පැමිණ සිටින නවසීලන්ත අග්‍රාමාත්‍ය ජෝන් කී අද දළදා සමිඳුන් වැඳපුදාගත්තා. ප්‍රදේශයේ හිරු වාර්තාකරු සඳහන් කළේ අද පෙරවරු 10ට පමණ නවසිලන්ත අග්‍රාමාත්‍යවරයා මහනුවර ශ්‍රී දළදා මාළිගාව වෙත පැමිණි බවයි.\nඅමාත්‍ය හරීන් ප්‍රනාන්දු මධ්‍යම පළාත් ප්‍රධාන අමාත්‍ය සරත් ඒකනායක පළාත් ආණ්ඩුකාර සුරංගනී එල්ලාවල ඇතුලූ පිරිසක් එක්ව සිටියා.\nදළදා මාළිඟාව වැඳ පුදාගැනීමෙන් පසු නවසීලන්ත අග්‍රාමාත්‍ය ජෝන් කී පැමිණියේ පේරාදෙණිය උද්භිද උද්‍යානය වෙතයි.\nඑහිදී සිය ශ්‍රී ලංකා සංචාරය සනිටුහන් කරමින් ඇටඹ පැළයක් රෝපණය කළ නවසීලන්ත අග්‍රාමාත්‍යවරයා ඉන් අනතුරුව ගමන් කළේ පේරාදෙණිය උද්‍යානයේ රෝපණය කර තිබූ මාර ගසක් නැරඹීමටයි.\n1958 වසරේදී එවකට නවසීලන්ත අග්‍රාමාත්‍යවරයාව කටයුතු කළ වෝල්ටර් නෑෂ් ශ්‍රී ලංකාවට පැමිණි අවස්ථාවේදී මෙම මාර ගස පේරාදෙණිය උද්භිද උද්‍යානයේ රෝපණය කර තිබෙනවා.\nසංචාරයක් සඳහා ශ්‍රී ලංකාවට පැමිණ  සිටි නවසීලන්ත ජාතිකයන් පිරිසක්ද හමුවී සුහද කථාබහකද නවසීලන්ත අග්‍රාමාත්‍යවරයා නිරතවූ බවයි එහි සිටින හිරු වාර්තාකරු සඳහන් කළේ.\nනිල සංචාරයක් සඳහා පෙරේදා රාත්‍රියේ දිවයිනට පැමිණි නවසීලන්ත අග්‍රාමාත්‍යවරයා අනිද්දා දිවයිනෙන් පිටත්ව යාමට නියමිතයි.\nඊයේ දිනයේ ඔහු ජනාධිපති මෛත්‍රීපාල සිරිසේන සහ අග්‍රාමාත්‍ය රනිල් වික්‍රමසිංහ හමුවී ද්විපාර්ශවික සාකච්ඡාවල  නිරතවුණා.",
       "URL": "https://www.hirunews.lk/127132/නවසීලන්ත-අගමැති-දළදා-වැඳපුදාගනී",
       "Category": "Local News",
       "Parent URL": "https://www.hirunews.lk/local-news.php?pageID=5153"
}