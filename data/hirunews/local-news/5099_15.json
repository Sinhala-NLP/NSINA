{
       "Source": "hirunews",
       "Timestamp": "Wednesday, 06 April 2016 - 19:01",
       "Headline": "ඒ.සී. නැත්නම් වැඩ නෑ",
       "News Content": "දරුවාට පාසලක් ඉල්ලූ මවක් පොලීසිය අධිකරණයට ගෙන යද්දී, ඒ සී නොමැති බව පවසමින් අධ්‍යාපන බලධාරීන් පිරිසක් රාජකාරි නොකර සිටීමේ පුවතක්ද හිරු ප්‍රවෘත්ති අංශයට අද වාර්තාවුණා.\nපොලීසිය අද අත්අඩංගුවට ගෙන අධිකරණයට ඉදිරිපත් කළ මව දරුවාට පාසලක් ඉල්ලා සත්‍යග්‍රහයේ නිරතවුණේ ජනාධිපති ලේකම් කාර්යාලය අසලයි.\nඇයට එරෙහිව පොලීසිය ඉදිරිපත් කර ඇති චෝදනාව වන්නේ දරුවා අව්වේ තබාගෙන සිටීමයි.\nඅනුරාධපුර - මහවිලච්චිය පදිංචි මෙම මව දින තුනක් පුරා මෙලෙස සත්‍යග්‍රහයක නිරත වී තිබුණා.\nමේ අතර ගාල්ල - ඌරගස්මංහන්දිය යටගල කනිෂ්ඨ විද්‍යාලයේ තුන්වන ශ්‍රේණියට ගුරුවරයෙකු ඉල්ලා පාසලේ සිසු දරුවන් සහ දෙමව්පියන් අද විරෝධතාවක නිරතවුණා.\nඒ එම පාසල ඉදිරිපිටදියි.\nඔවුන් ඇල්පිටිය - අලූත්ගම මාර්ගයද  පාසල ඉදිරිපිටින් මෙහිදී  අවහිර කළා.\nඑසේම කොටහේන - හින්දු මහා විද්‍යාලය ඉදිරිපිට අද පෙරවරුවේ උද්ඝෝෂණයක් පැවැත්වුණා.\nඒ, එම පාසලේ දැනට සේවය කරන විදුහල්පතිවරයාට ලබාදී ඇති ස්ථාන මාරුව අවලංගු කරන ලෙස ඉල්ලමින්.\nමේ අතර නොච්චියාගම විද්‍යාදර්ශ මධ්‍ය මහා විද්‍යාලයේ සහ නොච්චියාගම බණ්ඩාරනායක ප්‍රාථමික විද්‍යාලයේ දරුවන් උද්ඝෝෂණවලට පෙළඹුවහොත් එහි විදුහල්පතිවරුන් හෝ ඊට සම්බන්ධ වන පුද්ගලයන් අත්අඩංගුවට ගන්නා ලෙස තඹුත්තේගම වැඩබලන මහේස්ත්‍රාත්වරයා අද පොලිසියට නියෝග කළා.\nඒ නොච්චියාගම - විද්‍යාදර්ශ මහා විද්‍යාලයට අලූතින් පත් වූ විදුහල්පතිවරයාට රාජකාරිය භාර නොදීමේ සිද්ධිය පදනම් කර ගනිමින් පසුගියදා එම විද්‍යාලය ඉදිරිපිට ඇති වූ නොසන්සුන් තත්ත්වය පිළිබදව පොලිසිය කරුණු වාර්තා කළ අවස්ථාවේදීයි.\nතම තනතුරු රැක ගැනීම සදහා පාසල් දරුවන් පොළඹවමින් යමෙකු කටයුතු කරන්නේ නම් දැඩි ක්‍රියාමාර්ග ගැනීමට සිදුවන බව පෙන්වා දුන් මහේස්ත්‍රාත්වරයා විදුහල්පතිවරුන් දෙදෙනාට දැනුම් දුන්නේ පරිපාලන ගැටලූ බලධාරින් සමග සාකච්ඡා කර විසඳා ගන්නා ලෙසයි.\nකෙසේ වෙතත් අනුරාධපුර කලාප අධ්‍යාපන කාර්යාලයේ සේවකයන් පිරිසක් අද රාජකාරිවලින් ඉවත්ව සිටියේ තම කාර්යාලයේ වායු සමීකරණ නොමැති බව පවසමින්.\nවිදුලි පංකා තිබුණත් පවතින උෂ්ණත්වය නිසා එය ප්‍රමාණවත් නොවන බව ඔවුන් ප්‍රකාශ කළා.",
       "URL": "https://www.hirunews.lk/130267/ඒ-සී-නැත්නම්-වැඩ-නෑ",
       "Category": "Local News",
       "Parent URL": "https://www.hirunews.lk/local-news.php?pageID=5099"
}