{
       "Source": "hirunews",
       "Timestamp": "Friday, 21 July 2023 - 11:23",
       "Headline": "මියගිය පුතුගේ උපාධිය මවට (ඡායාරූප)",
       "News Content": "යාපනය විශ්ව විද්‍යාලයේ මෙවර පැවති උපාධි ප්‍රධානෝත්සවයේදී සිංහල මවක් මුලු සභා ශාලාවම කම්පාවට පත් කරමින් විලාප තබමින් උපාධි සහතිකය ලබා ගත් පුවතක් ඊයේ (20) වාර්තා වී තිබෙනවා.\nඑවකට යාපනය විශ්ව විද්‍යාලයට අනුබද්ධව වවුනියාව විශ්ව විද්‍යාල මණ්ඩපය පැවති කාල වකවානුවේදී මෙම මවගේ පුතා වන හෂාන් සාගර දිසානායක නැමති අය උපාධි පරීක්ෂණයට පෙනී සිටීමෙන් අනතුරුව යතුරු පැදි අනතුරකින් මියගොස් ඇති බවයි වාර්තා වන්නේ.\nමෙසේ ඔහු අනතුරට පත්ව ඇත්තේ අනුරාධපුර මැදවච්චිය ප්‍රදේශයේදීයි.\nඑම විශ්ව විද්‍යාල සිසුවා උපාධි පරීක්ෂණය සමත් වී තිබීම නිසා ඔහු වෙනුවෙන් ප්‍රධානය කළ උපාධි සහතිකය ලබා ගැනීමට මව පැමිණ සිටි අතර සිසුවාගේ නම ප්‍රකාශයට පත් කිරීමත් සමඟම මව විලාප තබමින් හඩා වැටුණු බවයි අප වාර්තාකරු සඳහන් කර සිටියේ.\nඒ මොහොත සියළුම විශ්ව විද්‍යාල සිසුන්ගේ හදවත් කම්පාවට පත් කෙරෙන දසුනක් වූ අතර එම ශිෂ්‍යාගේ සහෝදර සිසුන්ද ඒ අවස්ථාවේදී කදුළු සලමින් හඩා වැටෙනු බවයි වාර්තා වන්නේ.\nමේ සංවේදී මොහොතේ එම මවට සිය පුතුගේ උපාධි සහතිකය ලබා ගැනීමට බොහෝ වේලාවක් ගත වූ අතර සහතිකය ප්‍රධානය කළ යාපනය විශ්ව විද්‍යාලයේ මහාචාර්ය සී. පද්මනාදන් ද එම අවස්ථාවේ සංවේදීව මව සමඟ කතා කර ඇයව සැනසීමට උත්සාහ ගෙන තිබෙනවා.",
       "URL": "https://www.hirunews.lk/342000/මියගිය-පුතුගේ-උපාධිය-මවට-ඡායාරූප",
       "Category": "Local News",
       "Parent URL": "https://www.hirunews.lk/local-news.php?pageID=164"
}