{
       "Source": "hirunews",
       "Timestamp": "Saturday, 01 December 2018 - 14:10",
       "Headline": "වවුනතිව් සිද්ධියේ විමර්ශන අඛණ්ඩව - ඝාතනයට ලක්වූ පොලිස් නිලධාරියෙකුගේ දේහය නිවසට",
       "News Content": "මඩකලපුව - වව්නතිව් මාර්ග බාධකයේ රාජකාරියේ නිරතව සිටි පොලිස් කොස්තාපල්වරුන් දෙදෙනෙකු වෙඩි තබා ඝාතනය කිරීමේ සිද්ධියේ සැකකරුවන් අත්අඩංගුවට ගැනීම සඳහා තවදුරටත් විමර්ශන ක්‍රියාත්මකයි.\nමියගිය පොලිස් නිලධාරීන් දෙදෙනාගේ පශ්චාත් මරණ පරික්ෂණය ඊයේ (30) මඩකලපුව රෝහලේදී සිදු කෙරුණා.\nඑහිදී අනාවරණ වී තිබුණේ එක් පොලිස් නිලධාරියෙකුගේ හිසට වෙඩි පහරවල් දෙකක් එල්ල ඝාතනය කර ඇති බවයි.\nඅනෙක් පොලිස් නිලධාරියාගේ හිසේ එක් වෙඩි ප්‍රහාරයක සළකුණු සහ ශරීරයේ බහුවිධ කැපුම් තුවාල රැසක් පවතින බවටයි මරණ පරීක්ෂණයෙන් අනාවරණ වී ඇත්තේ.\nමේ වනවිටත් සිද්ධිය වූ ස්ථානයේ අපරාධ පරීක්ෂණ දෙපාර්තමේන්තුවේ නිලධාරීන් පරික්ෂණ ආරම්භ කර තිබෙනවා.\nප්‍රදේශයේ ආරක්ෂාවට පොලිස් විශේෂ කාර්ය බලකායට අමතරව යුද හමුදා සෙබළුන්ද යොදවා ඇති බවයි ප්‍රදේශය භාර උසස් පොලිස් නිලධාරියෙකු සඳහන් කළේ.\nමේ අතර, වෙඩි තැබීම සිදුවූ ස්ථානය, ඊයේ පොලිස්පති පූජිත් ජයසුන්දර ඇතුළු ඉහළ පෙළේ පොලිස් නිලධාරීන් කණ්ඩායමකගේ නිරීක්ෂණයට ලක්වුණා.\nඊයේ උදෑසන 6 ට පමණ මඩකලපුව - වව්නතිව් මාර්ගයේ වව්නතිව් ප්‍රදේශය ආසන්නයේ පිහිටි පොලිස් මාර්ග බාධකය අසල තිබියදී මෙම පොලිස් කොස්තාපල්වරුන් දෙදෙනාගේ සිරුරු සොයා ගනු ලැබුවා.\nටී - 56 ගිනි අවියකින් වෙඩි තබා මෙම ඝාතන සිදුකර ඇති බවටයි මූලික පරීක්ෂණවලින් අනාවරණ වී ඇත්තේ.\nවව්නතිව් පොලීසියට අනුයුක්තව රාජකාරි කළ මෙම පොලිස් කොස්තාපල්වරුන් දෙදෙනා කල්මුණේ සහ ගාල්ල ප්‍රදේශවල පදිංචි 32 සහ 28 යන වයස්වල පසුවන්නන්.\nමිය ගිය කොස්තාපල්වරුන් දෙදෙනා පොලිස් සැරයන් තනතුර දක්වා උසස් කිරීමට පොලිස්පතිවරයා පියවර ගත්තා.\nමේ අතර මෙලෙස ඝාතනයට ලක්වූ ගාල්ල, උඩුගම ප්‍රදේශයේ පදිංචිව සිටි පොලිස් කොස්තාපල්වරයාගේ දේහය අද (01) උදෑසන නිවසට ගෙන ආ බව අප වාර්තාකරු පැවසුවා.",
       "URL": "https://www.hirunews.lk/205288/වවුනතිව්-සිද්ධියේ-විමර්ශන-අඛණ්ඩව-ඝාතනයට-ලක්වූ-පොලිස්-නිලධාරියෙකුගේ-දේහය-නිවසට",
       "Category": "Local News",
       "Parent URL": "https://www.hirunews.lk/local-news.php?pageID=3625"
}