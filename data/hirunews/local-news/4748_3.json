{
       "Source": "hirunews",
       "Timestamp": "Sunday, 18 December 2016 - 17:23",
       "Headline": "උතුරේ සිට මුහුදෙන් ඉන්දියාවට යන්න අවසර",
       "News Content": "උතුරේ සිට ඉන්දියාව දක්වා දින දහයක කාලයකට මගී නෞකාවකකට ගමන් කිරීම සඳහා වසර තිස්දෙකකට පසුව ශ්‍රී ලංකා රජය විසින් අවසර ලබාදී තිබෙනවා.\nඑම අවසරය ලැබී ඇත්තේ 2017 ජනවාරි මස 02 දා සිට 12 දක්වා දකුණු ඉන්දියාවේ කෝවිලක පැවැත්වෙන තිරුවාතිරෙයි හින්දු උත්සවයකට සහභාගි වන උතුරේ හින්දු බැතිමතුන් වෙනුවෙන්.\nමෙම උළෙලට සහභාගිවන උතුරේ ශිවසේනා හින්දු සම්මේලනයේ ප්‍රධානී මරවන්පුලව් සච්ත්තානන්දන් පැවසුවේ මෙවර එම උළෙලට උතුරේ හින්දු බැතිමතුන් දෙදහසක් පමණ සභභාගි වන බැවින් ඊට නැවකින් ගමන් කිරීමට තමන් උතුරු පළාත් ආණ්ඩුකාරවරයාගෙන් අවසර ඉල්ලූ බවයි.\nදකුණු ඉන්දියාවේ පිහිටි එම හින්දු කෝවිලෙන් බැතිමතුන්ට අවශ්‍ය සියළුම පහසුකම් ලැබෙන බැවින් තමන් ආණ්ඩුකාරවරයාගෙන් නෞකාවක ගමන් කිරීම පිණිස පමණක් අවසර ඉල්ලූ බව කී ඔහු මේ වන විට ඊට අවසරය ලැබී ඇති බව තමන්ට දැන ගැනීමට ලැබුණු බවද කියා සිටියා.\nකන්කසන්තුරේ වරායේ සිට දකුණු ඉන්දියාව තෙක් ගමන් කිරීම සදහා අවසරය ඉල්ලා  ඇති අතර බැතිමතුන් සංඛ්‍යාව ඉහල නම් ගමන් අවස්ථා කීපයක් යාමට සිදු වන බවද ශිවසේනා හින්දු සම්මේලනයේ සංවිධායකවරයා සඳහන් කළා.\nමේ පිළිබදව උතුරු පළාත් ආණ්ඩුකාර රෙජිනෝල්ඩ් කුරේගෙන් විමසූ විට ඔහු කියා සිටියේ තමන් වෙත කරණ ලද ඉල්ලීම ආරක්ෂක අමාත්‍යාශය වෙතත් ශ්‍රී ලංකා නාවුක හමුදාව වෙතත් ඉදිරිපත් කොට ඊට අවශ්‍ය අවසරය ලබා දුන් බවයි.\nගමන සඳහා අවශ්‍ය වන ගමන් බලපත්‍ර වීසා හා නැව් ගාස්තු ගමනට සහභාගි වන බැතිනතුන් විසින් දැරිය යුතු බවද ආණ්ඩුකාරවරයා සඳහන් කළා.\nමේ අන්දමටම යාපනය හා ඉන්දියාව අතර මගී නෞකා සේවයක් ආරම්භ කිරීමට අදහසක් නැතිදැයි ආණ්ඩුකාරවරයාගෙන් විමසූ විට ඔහු කියා සිටියේ එය ඉදිරි කාලයේදී සිදුවනු ඇති බවයි.",
       "URL": "https://www.hirunews.lk/150007/උතුරේ-සිට-මුහුදෙන්-ඉන්දියාවට-යන්න-අවසර",
       "Category": "Local News",
       "Parent URL": "https://www.hirunews.lk/local-news.php?pageID=4748"
}