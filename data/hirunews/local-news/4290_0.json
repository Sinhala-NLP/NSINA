{
       "Source": "hirunews",
       "Timestamp": "Tuesday, 03 October 2017 - 18:48",
       "Headline": "බලය බෙදන - රට නොබෙදන ව්‍යවස්ථාවක් අවශ්‍ය බව මල්වතු මහ නාහිමියන් කියයි",
       "News Content": "බලය බෙදන - රට නොබෙදන ව්‍යවස්ථාවක් රටට අවශ්‍ය බව මල්වතු පාර්ශවයේ මහනායක අතිපූජ්‍ය තිබ්බටුවාවේ ශ්‍රී සුමංගල නාහිමියන් පවසනවා.\nරට දෙකඩ කරන බවට ඇතමුන් ප්‍රකාශ කරන්නේ වැරදි අවබෝධයකින් බවයි මහ නාහිමියන් හැට දෙලක්ෂයේ ජනතා සම්මුතිය රැකගැනීමේ ජාතික ව්‍යාපාරයේ නියෝජිතයින් අද උන්වහන්සේ බැහැදුටු අවස්ථාවේදී කියා සිටියේ.\nමේ, මල්වතු පාර්ශවයේ මහනායක අතිපූජ්‍ය තිබ්බටුවාවේ ශ්‍රී සුමංගල නාහිමියන් සහ එම ව්‍යාපාරයේ සම කැඳවුම්කරු ගාමිණී වියන්ගොඩ අතර ඇතිවු සංවාදයයි.\n‘‘ගාමිණි වියන්ගොඩ - ඔබවහන්සේ හොඳට අනුශාසනා කරලා තිබුණා දිනේෂ් ගුණවර්ධන මැතිතුමා ආපු වෙලාවේ. නායක ස්වාමීන්වහන්සේගේ අදහස මොකක්ද මේ අලුත් ආණ්ඩුක්‍රම ව්‍යවස්ථාව ගැන?\nමල්වතු මහනාහිමි - ඔබතුමාලගේ අදහසේමයි මාත් ඉන්නේ. නව ව්‍යවස්ථාවක් අවශ්‍යයි රටට අහිතකර නොවෙන, ආගමට දිය යුතු තැන තියෙන්න ඕනේ, බලය බෙදෙන්නත් ඕනි. රට බෙදෙන්න ඕනි නැහැ මිනිස්සු කැමති නැහැ. ’’ යනුවෙන් එහිදී සංවාදයක්  ඇතිවුණා.\nඑම සාකච්ඡාවෙන් අනතුරුව හැට දෙලක්ෂයේ ව්‍යාපාරයේ සම කැඳවුම්කරු සමන් රත්නප්‍රිය මෙලෙස අදහස් පළ කළා.\n‘‘ එකපැත්තකින් ආගමික අන්තවාදය උත්සන්න කරනවා සමහර කණ්ඩායම්, අනිත් පැත්තෙන් ජාතිවාදය උත්සන්න කරමින් ඉන්නවා. තමන්ට නැතිවුණු දේශපාලන බලය ලබා ගන්න. නීතියේ ආධිපත්‍ය තහවුරු වීම පිළිබද ප්‍රශ්න තියෙනවා. යහපාලනය ගේන්න උත්සහ කරාට ඒවට කකුලෙන් අදින තත්වයන්ට ප්‍රශ්න තියෙනවා. ඉතින් මේ හැම දේකටම වගේ උත්තරයක් හැටියට අපි දකින්නේ රටේ නීතිය ඉතාම හොද විදියට හදාගන්න එක. රටට අලුත් නීතියක් ඕනි ඒ නීතිය වෙන්නේ අලුත් ආණ්ඩුක්‍රම ව්‍යවස්ථාවක්. වාසනාවකට අපි ඉන්න අදහසෙමයි උන් වහන්සේ කියනවා අලුත් ආණ්ඩුක්‍රම ව්‍යවස්ථාවක් ඕනි කියලා. ’’\nකෙසේ වෙතත් ‘‘එළිය’’ සංවිධානය කොළඹ අද කැඳවා තිබූ මාධ්‍ය හමුවකදී මහාචාර්ය පූජ්‍ය මැදගොඩ අභයතිස්ස හිමියන් ව්‍යවස්ථා සම්පාදන මෙහෙයුම් කමිටු අතුරු වාර්තාව සම්බන්ධයෙන් මෙලෙස අදහස් පළ කළා.\n‘‘  අපේ රට මේ නව ව්‍යවස්ථාව හරහා ෆෙඩරල් රාජ්‍යයක් බවට පත් කරන්න මුලික වැඩපිළිවෙලක් කරගෙන යන මේ යුනිටරි වචනයත් එක්ක හැප්පෙන හැප්පිල්ලත් එක්ක තේරෙනවා. බෙදුම්වාදී කණ්ඩායම් ඉල්ලා සිටිනවා මේ යුනිටරි කියන වචනය තියන්නේ නැතුව මෛහි සිංහල වචනය ඒකීය හැටියටත් දෙමළ වචනය ඔරිමිත්තනාඩු කියන වචනය පමණක් තියන්න. මෙතන හැබැයි තේරුම් ගත යුතු කාරණාව තමයි මේ යුනිටරි කියන වචනයට තියෙනවා ජාත්‍යන්තර අර්ථයක්. එතකොට මේ ඒකට තියෙන ජාත්‍යන්තර අර්ථය ප්‍රතික්ෂේප කරලා ඒ අර්ථය බැහැර කරලා මේ සිංහලට අයිති හෝ එහෙම නැත්නම් දෙමළට අයිති මේ වචන එක්ක මේ ගමන යාම හරහා ඔවුන් රටේ ඒකීයභාවය නැති කිරීම සදහා අවශ්‍ය කරන මුලිකම පදනම ඉන් සලසා ගන්නවා කියන එක පැහැදිලියි. ඒත් එක්කම අපේ රටේ දිස්ත්‍රික්ක 25 ක් හැටියට තමයි අපේ රටේ පැහැදිලි කරලා තියෙන්නේ පැරණි ව්‍යවස්ථෘවේ. නමුත් මේ සකස් වීගෙන යන ව්‍යවස්ථාව ඇතුලේ සදහන් කරන්නේ දිස්ත්‍රික්ක හැටියට නෙමෙයි පළාත් අනිත් එක තමයි වැදගත්ම එක මේ පළාත් කීයක්ද කියන එක සදහන් කරන්නේ නෑ. මහ නායක හාමුදුරුවෝ සදහන් කරලා තිබුණා මේ අලුත් ව්‍යවස්ථාවක් ඇති කරන්න තමයි මේ ආණ්ඩුව පොරොන්දු වෙලා ඇවිල්ලා ඉන්නේ. ඒ වගේම බෙදුම්වාදී ව්‍යවස්ථාවක් නොවන බව තමන් වහන්සේට ඒ නිසා මේ කටයුත්ත කරගෙන ගියාට කමක් නැහැ කියලා. අපේ මහ නායක හාමුදුරුවෝ මල්වතු මහ නායක හාමුදුරුවෝ කියලා කියන්නේ මගේත් මහ නායක හාමුදුරුවෝ. මමත් මල්වතු පාර්ශ්වයේ හාමුදුරුවන් වහන්සේ නමක්. ඒ නිසා බොහොම ගෞරවයෙන් ආදරයෙන් දෙපා නැමද අපි මහ නායක හාමුදුරුවන්ගෙන් ඉල්ලා සිටින්නේ මහ නායක හාමුදුරුවනේ මේ අතුරු වාර්තාව ඔබවහන්සේ ගෙන්වලා කියවන්න. ඔබවහන්සේ පෞද්ගලිකව තමන්ගේ පෞද්ගලික දේශපාලන වශයෙන් හෝ පෞද්ගලික මතිමතාන්තර පුද්ගල විශේෂතා පුද්ගලයන් පිළිබද තියෙන ප්‍රසාදය ඒවා පදනම් කරගෙන  මේ රටක අනාගතය පිළිබදව මහනායක හාමුදුරුවනේ තීරණ ගන්න එපා කියලා මහ නායක හාමුදුරුවන්ට අපි මේ වෙලාවේ වැදලා බොහොම ගෞරවයෙන් යුක්තව සදහන් කරන්නේ මේක අපේ රට පිළිබදව අනාගතය පිළිබදව තියෙන ප්‍රශ්නයක් නිසා’’ යනුවෙන් සඳහන් කළා.\nමේ අතර යෝජිත නව ආණ්ඩුක්‍රම ව්‍යවස්ථාවේ මෙහෙයුම් කමිටුවේ අතුරු වාර්තා පිටපතට මධ්‍යම පළාත් සභාව නියෝජනය කරන ජාතික නිදහස් පෙරමුණේ මන්ත්‍රීවරයෙකු වන නිමල් ප්‍රේමවංශ අද ගිනි තැබුවා.\nඒ, පළාත් සභාවේ නියෝජ්‍ය සභාපති එස්.බී. රත්නායකගේ ප්‍රධානත්වයෙන් මධ්‍යම පළාත් ශ්‍රවණාගාරයේදී පැවති මාසික රැස්වීමේදියි.",
       "URL": "https://www.hirunews.lk/172494/බලය-බෙදන-රට-නොබෙදන-ව්‍යවස්ථාවක්-අවශ්‍ය-බව-මල්වතු-මහ-නාහිමියන්-කියයි",
       "Category": "Local News",
       "Parent URL": "https://www.hirunews.lk/local-news.php?pageID=4290"
}