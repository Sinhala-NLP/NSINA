{
       "Source": "hirunews",
       "Timestamp": "Sunday, 18 April 2021 - 14:24",
       "Headline": "අවදානමෙන් අකුරට යන දරුවෝ (වීඩියෝ)",
       "News Content": "දැනුමෙන් අධ්‍යාපනයෙන් ලෝකය දිනන්නට නොයෙකුත් බාධක තරණය කරන දරුවන් ගැන අපට නිරන්තරයෙන් වාර්තාවනවා.\nඑලෙස අනාගතය දිනන්නට ජීවිත අවදානමක් දරා ගනිමින් අකුරු කරන්න යන දරුවන් පිරිසක් ගැන කල්පිටිය මොහොත්තුවාරම දූපතෙන් වාර්තා වුණා.\nපුත්තලම දිස්ත්‍රික්කයේ, කල්පිටිය මොහොත්තුවාරම දූපතේ පිහිටි රජයේ සිංහල විදුහල මෙන්ම කල්පිටිය නගරයේ සිට මීටර 500 ක පමණ දුරින් පිහිටි සුන්දර පරිසරියකින් සමන්විත ධීවර ගම්මානයක් වන මෙම මොහොත්තුවාරම දූපතේ සැඟවුණු අඳුරු කතාවක්ද ඇති බව එම දුෂ්කර ගම්මානයේ සිට පාසල් යන දරුවන් අපට හෙළි කළා.\nමොහොත්තුවාරම රජයේ සිංහල විදුහලේ ඉගැන්වීම් කටයුතු සිදුකෙරෙන්නේ පළමු ශ්‍රේණියේ සිට හත්වන ශ්‍රේණිය දක්වා පමණයි.\nසිසුන් 60 දෙනෙකුට පමණ මෙම පාසලේ ඉගැන්වීම් කටයුතු සඳහා ගුරුවරුන් 9දෙනෙක් පමණ සේවය කරනවා.\nනමුත් තවදුරටත් ඉහළ අධ්‍යාපනයක් ලැබීමට නම් මෙම දරුවන්ට මේ දූපතෙන් පිටත කල්පිටිය නගරයට යාමට සිදුවනවා.\nඒ සඳහා මීටර් 500ක පමණ දුරක් කල්පිටිය කලපුව තරණය කළ යුතුයි.\nඑතැන් සිට පාසල දක්වා ගමන් කිරීමට පොදු ප්‍රවාහන සේවාවක් නොමැතිවීම හේතුවෙන් දෛනිකව රුපියල් 150ක මුදලක් ගෙවා ත්‍රිරෝද රථයකින් ගමන් කිරීමට දරුවන්ට සිදුව තිබෙනවා.\nකලපුව හරහා තරනය කිරීම වෙනුවෙන් කල්පිටිය ප්‍රාදේශීය සභාව මගින් බෝට්ටු සේවාවක් ක්‍රියාත්මක කළද සිසුන්ට එහි ගමන් කිරීමට සිදුව ඇත්තේ ජීවිත අවදානමක්ද දරා ගනිමින්.\nකලපුවේ සිට කල්පිටිය නගරයට පැමිණීම සඳහා මාර්ගයක් ඉදිවෙමින් පවතින නමුත් එහි මීටර් 200ක පමණ කොටසක පමණක් වැඩ අවසන් කර ඇති අතර ඉතිරි මීටර් 300ක ප්‍රමාණය කඩිනමින් සකසා දෙන ලෙසයි ප්‍රදේශවාසීන් ඉල්ලා සිටින්නේ.\nකුමන බාධක පැමිණියත් තම දරුවන්ට නිසි ලෙස අධ්‍යාපනයක් ලබා දීමට මෙම මව්පියන් නිරන්තර උත්සාහයක් නිරතවනවා.\nතම අනාගතය ගැන සිහින පොදි බැඳගනිමින් අධ්‍යාපන කටයුතුවල නිරතවන මෙම දරුවන් බලධාරීන්ගෙන් ඉල්ලා සිටින්නේ එම සිහින බොඳවන්නට ඉඩ නොදී මෙම ගැටලු සඳහා කඩිනම් විසඳුම් ලබාදෙන ලෙසයි.",
       "URL": "https://www.hirunews.lk/268784/අවදානමෙන්-අකුරට-යන-දරුවෝ-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2012"
}