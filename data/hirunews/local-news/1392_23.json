{
       "Source": "hirunews",
       "Timestamp": "Friday, 28 January 2022 - 7:57",
       "Headline": "ගිලන්රථ රියදුරුට වෙඩි තැබීමේ සිද්ධියේ තවත් කරුණු රැසක් අනාවරණ වේ",
       "News Content": "රෝගී කාන්තාවක් රැගෙන පානදුර මූලික රෝහල වෙත පැමිණි ගිලන් රථයක රියදුරෙකුට යතුරු පැදි දෙකකින් පැමිණි නාඳුනන පුද්ගලයින් පිරිසක් විසින් වෙඩි තැබීමේ සිද්ධියට අදාළව තවත් කරුණු කිහිපයක් අනාවරණ වී තිබෙනවා.\nඊයේ දහවල් මෙම වෙඩි තැබීම සිදු වූ අතර, ගිණි අවියේ උණ්ඩය ක්‍රියාත්මක නො වීම හේතුවෙන් වෙඩි ප්‍රහාරයෙන් රියදුරුට කිසිඳු හානියක් සිදු වූයේ නැහැ.\nපාන්දුර කේතුමතී කාන්තා රෝහලේ සිට මෙම ගිලන් රථය පැමිණ ඇති අතර, පානදුර මූලික රෝහල අසල දී එක් යතුරුපැදියක් ගිලන් රථය අවහිර වන පරිදි නවත්වා තිබෙනවා.\nඅනෙක් යතුරුපැදියේ පැමිණි දෙදෙනාගෙන් එක් අයෙකු ගිලන් රථය පානදුර රෝහලට ඇතුළු කරනවාත් සමගම රථයේ දොර අසලට පැමිණ වෙඩි තබා ඇති බව සඳහන්.\nකෙසේ වෙතත්, වෙඩි ප්‍රහාර දෙකක්, එල්ල කළ ද ගිනි අවිය අක්‍රිය වීම හේතුවෙන් උණ්ඩ ක්‍රියාත්මක වී තිබුණේ නැහැ.\nඅදාළ ගිලන් රථයේ රියදුරු කළුතර උතුර තොටුපොළ පාර ප්‍රදේශයේ පදිංචිකරුවෙක්.\nපානදුර මධ්‍යම දූෂණ මර්දන කොට්ඨාශයේ නිලධාරීන් පසුගිය වසරේ පෙබරවාරි 25 වන දා හොරණ ප්‍රදේශයේ දී රුවන් චින්තක නොහොත් හරක් කටාට අයත් මත්කුඩු කිලෝ 45ක ප්‍රමාණයක් අත්අඩංගුවට ගත් අතර, පොලීසිය මීට පෙර සැක කළේ, අදාළ ගිලන් රථ රියදුරු ඒ සම්බන්ධයෙන් ඔත්තුවක් ලබාදීම නිසා ඔහුට මෙලෙස වෙඩි තබා ඇති බවයි.\nකෙසේ වෙතත්, තවදුරටත් මේ පිළිබඳව විමර්ශන සිදුකර ඇති අතර, එහි දී දැනට පොලිසිය තවත් සැකයක් ඔස්සේ පරීක්ෂණ ආරම්භ කර තිබෙනවා.\nඒ, අදාළ ගිලන් රථ රියදුරාද මීට පෙර මත්ද්‍රව්‍ය ජාවාරමේ නිරත වූ අයෙක්ද යන්න පිළිබඳවයි.\nපොලිසිය සඳහන් කළේ ඊට අදාළව මේ වනවිට වෙනම විමර්ශනයක් ද ආරම්භ කර ඇති බවයි.\nවෙඩි තැබීමෙන් පසු යතුරුපැදියකින් පැමිණි පුද්ගලයින් 4 දෙනා මොරටුව ප්‍රදේශයට පලාගොස් ඇති අතර ඔවුන් අත්අඩංගුවට ගැනීම සඳහා පොලිස් කණ්ඩායම් දෙකක් පත් කර තිබෙනවා.",
       "URL": "https://www.hirunews.lk/295404/ගිලන්රථ-රියදුරුට-වෙඩි-තැබීමේ-සිද්ධියේ-තවත්-කරුණු-රැසක්-අනාවරණ-වේ",
       "Category": "Local News",
       "Parent URL": "https://www.hirunews.lk/local-news.php?pageID=1392"
}