{
       "Source": "hirunews",
       "Timestamp": "Saturday, 01 October 2016 - 19:32",
       "Headline": "වියළි කාලගුණයෙන් ලක්ෂ දෙකකට වැඩි පිරිසකට පීඩා",
       "News Content": "වියළි කාලගුණය හේතුවෙන් පළාත් 05 පුද්ගලයින් ලක්ෂ දෙකකට අධික සංඛ්‍යාවක් පීඩාවට පත්ව සිටිනවා.\nකාලගුණ විද්‍යා දෙපාර්තමේන්තුව පැවසුවේ දිවයිනේ බොහෝ ප්‍රදේශ වලට වැසි රහිත කාලගුණ තත්වය ඉදිරියටත් පවතින බවයි.\nආපදා කළමනාකරණ මධ්‍යස්ථානයේ දත්තත වලට අනුව දිවයිනේ උතුරු මැදල නැගෙනහිරල වයඹල උතුර හා සබරගමු පළාත්වලට වියළි කාලගුණ තත්වය දැඩිව බලපා තිබෙනවා.\nඉන් වැඩි බලපෑමක් එල්ල වී ඇත්තේ උතුරුමැද පළාතේ පොලොන්නරුව දිස්ත්‍රික්කයට වන අතර එහි පවුල් 23,187 ක පුද්ගලයින් 110,352 ක් පීඩාවට පත්ව සිටිනවා.\nඑම දිස්ත්‍රික්කයේ වැඩිම බලපැමක් එල්ල වී ඇත්තේ වැලිකන්ද හා ලංකා පුර ප්‍රාදේශිය ලේකම් කොට්ඨාසයි.\nවියළි කාලගුණය හේතුවෙන් මැදිරිගිරිය ප්‍රාදේශිය ලේකම් කොට්ඨාසයේ ද පුද්ගලයින් 22,000 කට අධික සංඛ්‍යාවක් පීඩාවට පත්ව ඇති අතර ප්‍රදේශයේ සියළු ජල මූලාශ්‍ර මේ වන විට සිදි ගොස් අවසන්.\nස්ථාන කිහිපයක පමණක් ඉතුරුවී ඇති ජලයද පවතින්නේ පරිහරණය කිරීමට නොහැකි තත්වයකයි.\nපවතින වියළි කාලගුණය හේතුවෙන් ජලාශවල ජල මට්ටමද සීග්‍රයෙන් පහත බැස ඇති අතර උල්හිටිය රත්කිඳ ජලාශයේ ජල මට්ටමද දැඩි ලෙස පහත පැස තිබෙනවා.\nඅවට වැව් සිදී ගියද ආනමඩුව නවගත්තේගම මහදොඩංඅත්තෑව වැවේ ජලය තවමත් රැදී පවතින්නේ ගම්වාසීන්ට මෙන්ම වන සතුනටද අස්වැසිල්ලක් වෙමින්.\nමේ දිනවල විල්පත්තුව හා තබ්බෝව රක්ෂිත වල සිට වන අලි මෙම වැව කරා පැමිණිම බහුලව සිදු වනවා.\nමූලික අවශ්‍යතා සඳහා වත් ජලය සොයාගැනීම අසීරු සමයක මෙම ගම්මුන් වන සතුනටද වැව් ජලය භාවිත කිරීමට අවස්ථාව සලසා දීම පැසසිය යුතු කරුණක්.\nමේ අතර ගතවු පැය 24 තුළ උපරිම උෂ්නත්වය වූ සෙල්සියස් අංශක 36.9 පොලොන්නරුව නගරයෙන් වාර්තා වුණා.\nපවතින වියළි කාලගුණ තත්වය තවදුරටත් පැවතිය හැකි බවට කාලගුණවිද්‍යා දෙපාර්තමේන්තුව විශ්වාසය පළ කරනවා.",
       "URL": "https://www.hirunews.lk/144260/වියළි-කාලගුණයෙන්-ලක්ෂ-දෙකකට-වැඩි-පිරිසකට-පීඩා",
       "Category": "Local News",
       "Parent URL": "https://www.hirunews.lk/local-news.php?pageID=4855"
}