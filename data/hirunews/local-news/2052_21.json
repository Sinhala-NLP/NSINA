{
       "Source": "hirunews",
       "Timestamp": "Tuesday, 30 March 2021 - 13:25",
       "Headline": "ඊයේ දිනයේදී වැඩිම ආසාදිතයින්  කොළඹ දිස්ත්‍රික්කයෙන් (වීඩියෝ)",
       "News Content": "ඊයේ දිනයේදී මෙරටින් හඳුනා ගත් නව කොරෝනා ආසාදිතයින් 215 දෙනා අතරින් වැඩිම පිරිස වන 47 දෙනෙකු කොළඹ දිස්ත්‍රික්කයෙන් වාර්තා වී තිබෙනවා.\nයාපනය දිස්ත්‍රික්කයෙන් ද ඊයේ අලුතින් ආසාදිතයින් 17 දෙනෙකු සොයා ගැනුණා.\nඒ අනුව මෙරට සමස්ත කොරෝනා ආසාදිතයින් සංඛ්‍යාව දැක්වෙන්නේ 92,303ක් ලෙසයි.\nයාපනයේ - තිරුණවේලි ප්‍රදේශයේදී නව කොරෝනා ආසාදිතයින් 176ක් හමුවීමත් සමඟ එම ප්‍රදේශයට පනවා ඇති සංචරණ සීමා ලිහිල් නොකරන බව යාපනය දිස්ත්‍රික් ලේකම් කනපතිපිල්ලේ මහේෂන් ප්‍රකාශ කළා.\nඇමරිකානු ෆයිසර් - බයෝඑන්ටෙක්  සහ මොඩර්නා කොරෝනා එන්නත් පළමු මාත්‍රාව ලබා දීමෙන් පසු වෛරසය ආසාදනය වීම සියයට 80 කින් වළක්වන බව නව අධ්‍යයනයකින් හෙළිවී තිබෙනවා.\nඑමෙන්ම, එහි දෙවන මාත්‍රාව ලබාදීමෙන් සියයට 90ක රැකවරණයක් සැලසෙන බවයි සී.ඩී.සී හෙවත් ඇමරිකානු රෝග පාලන හා වැළැක්වීමේ ආයතනය ප්‍රකාශ කළේ.\nමේ අතර, පාකිස්තාන ජනාධිපති අරිෆ් අල්විටත් කොරෝනා වෛරසය ආසාදනය වී තිබෙනවා.\nඔහුට චීන සිනොෆාම් කොරෝනා එන්නතේ පළමු  මාත්‍රාව ලබාදීමෙන් පසුව එලෙස වෛරසය ආසාදනය වීම විශේෂත්වයක්.\nපාකිස්තාන අග්‍රාමාත්‍ය ඉම්රාන් ඛාන්ට ද කොරෝනා වැලදුණු අතර, එරට ආරක්ෂක අමාත්‍ය ෆර්වේස් කටාක් ට ද වෛරසය ආසාදනය වී ඇති බව පාකිස්තාන ඩෝන් පුවත්පත වාර්තා කළා.",
       "URL": "https://www.hirunews.lk/266989/ඊයේ-දිනයේදී-වැඩිම-ආසාදිතයින්-කොළඹ-දිස්ත්‍රික්කයෙන්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2052"
}