{
       "Source": "hirunews",
       "Timestamp": "Monday, 30 January 2023 - 8:05",
       "Headline": "වසර 50,000කට පසු පෑයූ හරිත වල්ගාතරුව පෘථිවිය සමීපයට",
       "News Content": "ජීවිතයේ එක් වරක් පමණක් දක්නට ලැබෙන දුර්ලභ හරිත වල්ගාතරුව අනිද්දා (01) පෘථිවියට ඉතාමත් සමීපවීමට නියමිතයි.\nසී 2022 ඊ ත්‍රී හෙවත් ඉසෙඩ් ටී එෆ් නම් මෙම වල්ගා තරුව මීට වසර 50,000 කට පෙර අවසන් වරට දර්ශනය වූයේ නියැන්ඩතාල් මානවයාගේ අවසන් කාලවකවානුවේදියි.\nමෙම දීප්තිමත් කොළ පැහැති වල්ගාතරුව අනිද්දා සහ පෙබරවාරි 2 වනදා පෘථිවියට කිලෝමීටර මිලියන 45 ක් දුරින් පිහිටන අතර, එය දක්ෂිණ ධ්‍රැවයේදී දුරේක්ෂයක ආධාරයෙන් දැකබලා ගත හැකි බවයි විදෙස් මාධ්‍ය වාර්තා සඳහන් කළේ.\nමෙම වල්ගාතරුව මේ වනවිට අප සෞරග්‍රහ මණ්ඩලය හරහා වේගයෙන් ගමන් කරමින් පවතින බව සඳහන්.\nඑමෙන්ම මෙම හරිත වල්ගාතරුව යළි වසර 50,000 කින්වත් යළි දර්ශනය නොවනු ඇති බවයි බ්‍රිතාන්‍යයේ ග්‍රිනිච් රාජකීය නිරීක්ෂණාගාරයේ තාරකා විද්‍යාඥ ආචාර්ය ග්‍රෙග් බ්‍රවුන් ප්‍රකාශ කර ඇත්තේ.\nකැලිෆෝනියාවේ සැන්ඩියොන් ප්‍රදේශයේ පිහිටි නිරීක්ෂණ මධ්‍යස්ථානයේදී පුළුල් ක්‍ෂේත්‍ර ගවේෂණ කැමරා භාවිතයෙන් මෙම වල්ගාතරුව හඳුනාගනු ලැබුවේ පසුගිය වසරේ මාර්තු මාසයේදියි.",
       "URL": "https://www.hirunews.lk/326202/වසර-50000කට-පසු-පෑයූ-හරිත-වල්ගාතරුව-පෘථිවිය-සමීපයට",
       "Category": "Local News",
       "Parent URL": "https://www.hirunews.lk/local-news.php?pageID=571"
}