{
       "Source": "hirunews",
       "Timestamp": "Sunday, 19 July 2020 - 19:15",
       "Headline": "මෝටර් රථයක් පැහැර ගෙන යමින් සිටි දෙදෙනෙකු අල්ලයි",
       "News Content": "මෝටර් රථයක් පැහැරගෙන යමින් සිටි සැකකරුවන් දෙදෙනෙකු ගිරිඋල්ල ප්‍රදේශයේදී අද අලූයම අත්අඩංගුවට ගෙන තිබෙනවා.\nකොළඹින් කුලී පදනම මත රියදුරු සමඟ මෝටර් රථයක් ලබාගෙන ඇති අදාළ සැකකරුවන් දෙදෙනා ගිරිඋල්ල - කොහිලවත්ත ප්‍රදේශයේදී රියදුරු බැඳ දමා මෝටර් රථය පැහැරගෙන ගොස් ඇති බව සඳහන්.\nපසුව ගිරිඋල්ල පොලීසිය ස්ථාන කිහිපයක මාර්ග බාධකවල රාජකාරියේ නිරත පොලිස් නිලධාරීන්ට මේ සම්බන්ධයෙන් දැනුම් දීමෙන් පැහැරගෙන යමින් තිබූ මෝටර් රථය සහ සැකකරුවන් අත්අඩංගුවට ගනු ලැබුවේ පන්නල සිට ගිරිඋල්ල දෙසට ගමන් කරමින් සිටියදියි.\nමාර්ග බාධකයේදී මෝටර් රථය නතර කිරීමට පොලීසිය සංඥා කර ඇති නමුත්, ඔවුන් අණ නොතකා ඉදිරියට ධාවනය කර ඇති බවයි පොලිස් මාධ්‍ය කොට්ඨාශය සඳහන් කළේ.\nපසුව පොලීසිය එම මෝටර් රථයට වෙඩි තබා තිබෙනවා. ඉන් එහි ටයර්වලට හානි සිදුව මෝටර් රථය නතර වීමෙන් පසුවයි සැකකරුවන් අත්අඩංගුවට ගෙන ඇත්තේ.",
       "URL": "https://www.hirunews.lk/245916/මෝටර්-රථයක්-පැහැර-ගෙන-යමින්-සිටි-දෙදෙනෙකු-අල්ලයි",
       "Category": "Local News",
       "Parent URL": "https://www.hirunews.lk/local-news.php?pageID=2573"
}