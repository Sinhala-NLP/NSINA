{
       "Source": "hirunews",
       "Timestamp": "Monday, 04 April 2022 - 16:46",
       "Headline": "ආර්ථික සහන ඉල්ලූ, නීතිඥ සංගමයේ පෙත්සම් විභාගයට අවසර",
       "News Content": "වත්මන් ආර්ථික අර්බුදය නිරාකරණය කිරීම සඳහා කෙටි කාලීන හා දිගුකාලීන ප්‍රතිපත්තිමය වැඩසටහනක් සකස් කරන ලෙස රජය වෙත නියෝගයක් නිකුත් කරන්නැයි ඉල්ලා ශ්‍රී ලංකා නීතිඥ සංගමය ගොනු කළ මූලික අයිතිවාසිකම් පෙත්සම් 2ක් විභාගයට ගැනීමට ශ්‍රේෂ්ඨාධිකරණය අද අවසර ලබා දුන්නා.\nඑම පෙත්සම් ගාමිණී අමරසේකර, කුමුදුනී වික්‍රමසිංහ සහ ශිරාන් ගුණරත්න යන විනිසුරු මඩුල්ල හමුවේ කැදවූ අතර, එහිදී ලබන 8 වන දා විරෝධතා ගොනු කරන ලෙසයි වග උත්තරකරුවන්ට නියෝග කෙරුණේ.\nනීතිපතිවරයා අග්‍රාමාත්‍යවරයා, භාණ්ඩාගාර ලේකම්වරයා, මහබැංකු අධිපතිවරයා ඇතුළු 42 නෙකු වෙත මෙහිදී නොතීසි ද නිකුත් කෙරුණා.\nඑහිදී නීතිඥ සංගමය වෙනුවෙන් කරුණු දැක්වූ ජනාධිපති නීතිඥ උදිත ඉගලහේවා සදහන් කළේ, ආණ්ඩු ක්‍රම ව්‍යවස්ථාවෙන් සහතික කර ඇති ජනතා පරමාධිපත්‍යය සහ මූලික අයිතිවාසිකම් ආරක්ෂා කිරීමේ වගකීම අධිකරණය වෙත පැවරී ඇති බවයි.\nමූලික අයිතිවාසිකම් ආරක්ෂා කිරීමේ ක්‍රියා පිළිවෙතට නීතිපතිවරයා කිසිදු අවස්ථාවක විරුද්ධ නො වන බව ඔහු වෙනුවෙන් පෙනී සිටි අතිරේක සොලිසිටර් ජනරාල් නෙරින් පුල්ලේ කියා සිටියා.",
       "URL": "https://www.hirunews.lk/301182/ආර්ථික-සහන-ඉල්ලූ-නීතිඥ-සංගමයේ-පෙත්සම්-විභාගයට-අවසර",
       "Category": "Local News",
       "Parent URL": "https://www.hirunews.lk/local-news.php?pageID=1250"
}