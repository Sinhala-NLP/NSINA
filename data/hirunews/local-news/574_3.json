{
       "Source": "hirunews",
       "Timestamp": "Saturday, 28 January 2023 - 15:23",
       "Headline": "මැතිවරණ කොමිසමේ තවත් සාමාජිකයෙකුට පොලිස් ආරක්ෂාව (වීඩියෝ)",
       "News Content": "මැතිවරණ කොමිෂන් සභාවේ සාමාජිකයෙකු වන එම්.එම්.මොහොමඩ්ගේ නිවසටත් පොලිස් ආරක්ෂාව ලබාදීමට පියවර ගෙන තිබෙනවා.\nහිරු ප්‍රවෘත්ති අංශය කළ විමසීමක දී ඔහු සඳහන් කළේ කොමිසමේ සාමාජිකත්වයෙන් ඉවත්වන ලෙස පවසමින් ඊයේ රාත්‍රියේ තමන්ට ලැබුණු තර්ජනාත්මක ඇමතුමකින් පසු තමන් ඒ පිළිබඳව අපරාධ පරීක්ෂණ දෙපාර්තමේන්තුවටද පැමිණිලි කළ බවයි.\nඒ හේතුවෙන් මෙලෙස පොලිස් ආරක්ෂාව ලබා දී ඇති බව ඔහු ප්‍රකාශ කළා.\nමීට පෙර පසුගිය 19 වනදා සිට එම කොමිෂන් සභාවේ සාමාජිකයන් දෙදෙනෙකු වන එස්.බී. දිවාරත්නට සහ කේ.පී.පී.පතිරණට ද මරණ තර්ජන එල්ල වීම හේතුවෙන් පොලිස් ආරක්ෂාව ලබාදීමටයි පියවර ගැනුණේ.\nඊයේ රාත්‍රියේ ද ඔවුන් දෙදෙනාට වට්ස්ඇප් හරහා කොමිෂන් සභාවෙන් ඉල්ලා අස්වන ලෙසට බලපෑම් කරමින් පණිවුඩ යොමුකර ඇති අතර එසේ නොමැතිනම් ඝාතනය කරන බව එහි සඳහන් කර ඇති බවයි වාර්තා වන්නේ.\nඑකම දුරකථන අංකයකින් බොහෝවිට මෙම තර්ජනාත්මක ඇමතුම් සහ පණිවුඩ ලැබී ඇති අතර, ඒ සම්බන්ධයෙන් මේ වනවිට අපරාධ පරීක්ෂණ දෙපාර්තමේන්තුව ද විශේෂ විමර්ශනයක් ආරම්භ කර තිබෙනවා.\nමැතිවරණ කොමිසම සැක පළ කරන්නේ ඩුබායි රාජ්‍යයේ සිට මෙම ඇමතුම් ලබා දී ඇති බවටයි.\nඒ අනුව, මේ වනවිට සාමාජිකයන් 5 දෙනෙකුගෙන් යුතු මැතිවරණ කොමිෂන් සභාවේ සාමාජිකයන් තුන් දෙනෙකුටම දුරකථනයෙන් තර්ජන එල්ල වී ඇති අතර, එහි සභාපති නිමල් පුංචිහේවා කියා සිටියේ විමර්ශන සිදුකෙරුණත්, ඉන් මෙතෙක් ප්‍රතිඵලයක් නොමැති බවයි.\nමේ අතර, පසුගියදා මැතිවරණ කොමිෂන් සභාවේ රාජකාරිවලින් ඉල්ලා අස්වන බව පවසමින් එහි සාමාජිකාවක වන පී.එස්.එම්.චාල්ස් ජනාධිපතිවරයා වෙත ලිපියක් යොමුකර ඇති බව වාර්තා වුණා.\nකෙසේ වෙතත්, එම ලිපිය ජනාධිපතිවරයා විසින් මෙතෙක් පිලිගෙන ඇති බව වාර්තා වන්නේ නැහැ.\nමේ අතර, කොළඹ අද පැවති මාධ්‍ය හමුවක දී පැෆ්රල් සංවිධානයේ විධායක අධ්‍යක්ෂ රෝහණ හෙට්ටිආරච්චි මැතිවරණ කොමිෂන් සභාවේ සාමාජිකයන්ට එල්ල වන මරණ තර්ජන සම්බන්ධයෙන් අදහස් පළ කළා.",
       "URL": "https://www.hirunews.lk/326090/මැතිවරණ-කොමිසමේ-තවත්-සාමාජිකයෙකුට-පොලිස්-ආරක්ෂාව-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=574"
}