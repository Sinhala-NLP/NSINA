{
       "Source": "hirunews",
       "Timestamp": "Sunday, 01 May 2022 - 11:51",
       "Headline": "වැඩ කරන ජනතාව සමග අරගල කළ යුතු බව ශ්‍රීලනිප කියයි (වීඩියෝ හා ඡායාරූප)",
       "News Content": "අදට (01) යෙදී ඇති ජාත්‍යන්තර කම්කරු දිනය නිමිත්තෙන් ශ්‍රී ලංකාවේ ප්‍රධානතම දේශපාලන පක්ෂයක් වන ශ්‍රී ලංකා නිදහස් පක්ෂය විසින් කම්කරු දින පණිවිඩයක් නිකුත් කර තිබෙනවා.\n19 වැනි ශත වර්ෂය පුරා වර්ධනය වූ විවිධ කම්කරු සේවක අරගලවල ප්‍රතිඵලයක් වශයෙන් 1891 මැයි මස පළමු වනදා සිට දී පමණ ජාත්‍යන්තර කම්කරු දිනය ප්‍රකාශයට පත් වූ අතර, එය 1927 තරම් ඈත කාලයක සිට ශ්‍රී ලංකාවේ ද සෑම වසරකම මැයි මස පළමුවැනිදා මෙම දිනය සැමරෙනවා.\nශ්‍රී ලාංකීය වැඩ කරන ජනතාව මෙවර කම්කරු දිනය සමරන්නේ පෙර නොවූ විරූ අභියෝග රාශියක් මධ්‍යයේ බවයි ශ්‍රී ලංකා නිදහස් පක්ෂය විසින් නිකුත් කළ කම්කරු දින පණිවිඩයේ දැක්වෙන්නේ.\nසමස්ත රටම බරපතළ ආර්ථික අර්බුදයකින්, දේශපාලන අස්ථාවරත්වයකින් හා අරාජිකත්වයෙන් පීඩා විඳින මෙම තීරණාත්මක මොහොතේ වැඩ කරන ජනතාව අන් කවරදාකවත් වඩා වැඩි පීඩනයකටත්, මාතෘභූමිය දැඩි අවදානමකටත් මුහුණ දී ඇති බව ද එම නිවේදනයේ සඳහන්.\nඑහෙයින් මෙවන් තීරණාත්මක අවස්ථාවේ සර්ව පාක්ෂික පාලන මණ්ඩලයක් ඔස්සේ අන්තර්කාලීනව දේශපාලන ස්ථාවරත්වය ගොඩනගා ගැනීමට ද මූල්‍ය ස්ථාවරත්වය ඇති කරගැනීමට ද දූෂිතයින් පලවා හැරීමට ද කෘෂිකර්ම, කර්මාන්ත, සේවා ආදී විවිධ ක්ෂේත්‍රවල දැවැන්ත කඩා වැටීම් ශීඝ්‍ර ප්‍රතිසංස්කරණයකට ලක් කිරීමකට ද පොදු ජනයා වෙනුවෙන් සහන දිනාගැනීමට ද වැඩ කරන ජනතාව සමගින් අරගල කළ යුතු බව අදට යෙදෙන ජාත්‍යන්තර කම්කරු දිනය නිමිත්තෙන් ශ්‍රී ලංකා නිදහස් පක්ෂය මහජනතාවට අවධාරණය කරනවා.\nඑමෙන්ම තවත් විරෝධතාවක් හැටන් නගර මධ්‍යයේ පැවැත්වුණා.\nමෙම විරෝධතාව සංවිධානය කර තිබුණේ හැටන් වතු ආශ්‍රිත කාන්තාවන් විසිනුයි.",
       "URL": "https://www.hirunews.lk/303236/වැඩ-කරන-ජනතාව-සමග-අරගල-කළ-යුතු-බව-ශ්‍රීලනිප-කියයි-වීඩියෝ-හා-ඡායාරූප",
       "Category": "Local News",
       "Parent URL": "https://www.hirunews.lk/local-news.php?pageID=1198"
}