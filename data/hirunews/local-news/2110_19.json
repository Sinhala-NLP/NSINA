{
       "Source": "hirunews",
       "Timestamp": "Thursday, 04 March 2021 - 13:56",
       "Headline": "පවුල් ආරවුලෙන් එලොව ගිය දරුවන් තිදෙනා (වීඩියෝ)",
       "News Content": "දරුවන් තිදෙනා සමග ළිදට පැන්න කිලිනොච්චියේ මවගෙන් ලිපියක්\nකිලිනොච්චි, වට්ටකච්චි ප්‍රදේශයේ මවක තම දරුවන් තුන්දෙනා සමඟ ළිඳකට පැනීමෙන් පසු අතුරුදන්ව සිටි දරුවන් දෙදෙනාගේ සිරුරු අද සොයාගත්තා.\nඊයේ පස්වරුවේ මෙම මව සිය දරුවන් තිදෙනා සමඟ ලිඳට පැන සියදිවි හානිකර ගැනීමට උත්සාහ කිරීමේදී මව ප්‍රදේශවාසීන් විසින් මුදාගෙන රෝහල් ගත කළා.\nඑම අවස්ථාවේදීම දරුවන් තිදෙනාගෙන් අවුරුදු දෙකක් වන බාල දරුවාගේ මළසිරුර ද සොයා ගනු ලැබුවා.\nනාවික හමුදා කිමිදුම්කරුවන් එක්ව සිදුකළ සෝදිසි මෙහෙයුමේදී වයස අවුරුදු පහක සහ 8 ක අනෙක් දරුවන් දෙදෙනාගේ සිරුරු සොයා ගැණුනේ අද පෙරවරුවේයි.\nසැමියාගෙන් එල්ල වන හිරිහැර ඉවසාගත නොහැකිව දිවි නසා ගන්නා බවට සඳහන් ලිපියක් මෙම මව විසින් ලියා ඇති අතර, ඇය මේ වනවිට කිලිනොච්චි රෝහලේ ප්‍රතිකාර ලබන්නේ පොලිස් ආරක්ෂාව මැදයි.\nමේ අතර, නාරම්මල - පහමුනේ ප්‍රදේශයේදී තියුණු ආයුධයකින් පහරදී පුද්ගලයෙකු ඝාතනය කළ සිද්ධියට ද අනියම් සබඳතාවක් මුල් වී ඇති බව තහවුරු වී තිබෙනවා. මෙහිදී මියගියේ 37 හැවිරිදි පහමුනේ - කූරිකොටුව ප්‍රදේශයේ පදිංචිකරුවෙක්.\nඝාතනය සිදුකළ පුද්ගලයා මෝටර් රථයකින් පැමිණ යතුරුපැදියකින් ගමන් කරමින් සිටි මියගිය පුද්ගලයා අනතුරට ලක්කර පසුව තියුණු ආයුධයකින් පහරදී එය සිදුකර තිබුණා.\nඅනතුරුව පොලීසියට භාර වූ ඔහු ප්‍රකාශ කර තිබුණේ තම බිරිඳ සමඟ සබඳතාවක් පැවැත්වූ මියගිය පුද්ගලයා බිරිඳගේ අසභ්‍ය ඡායාරූප ජංගම දුරකථනයට යොමුකර අවස්ථා කිහිපයකදී තමන්ට අපහාස කළ නිසා මෙම ඝාතනය සිදුකළ බවයි.\nඑසේම, අනියම් බිරිඳ සමග බහින්බස් වූ අයෙකු එම නිවසේදීම ගිනි තබාගෙන සියදිවි හානි කර ගැනීමේ පුවතක් මුල්ලේරියාව ප්‍රදේශයෙන් වාර්තා වුණා. 71 හැවිරිදි මෙම පුද්ගලයා මාළඹේ - තලාහේන ප්‍රදේශයේ පදිංචිකරුවෙක්.\nමේ අතර, කාන්තාවන්ට සිදුවන වෙනස්කම් හා අයිතිවාසිකම් කඩවීම සොයා බැලීමට පාර්ලිමේන්තු විශේෂ කාරක සභාවක් පත් කරන්නැයි පාර්ලිමේන්තු මන්ත්‍රීවරියන් ලිඛිතව කතානායක මහින්ද යාපා අබේවර්ධනගෙන් ඉල්ලීමක් කර තිබෙනවා.",
       "URL": "https://www.hirunews.lk/264325/පවුල්-ආරවුලෙන්-එලොව-ගිය-දරුවන්-තිදෙනා-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2110"
}