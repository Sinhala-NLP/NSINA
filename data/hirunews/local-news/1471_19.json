{
       "Source": "hirunews",
       "Timestamp": "Saturday, 25 December 2021 - 7:18",
       "Headline": "සෞඛ්‍ය මාර්ගෝපදේශ රකිමින් කිතුණු බැතිමතුන් නත්තල සමරයි (වීඩියෝ)",
       "News Content": "ජේසු සමිදාණන්ගේ උපත සිහි කෙරෙන අසිරිමත් නත්තල ශ්‍රී ලංකාවාසීන්ට ඊයේ (24) මධ්‍යම රාත්‍රීයෙන් උදා වුණා.\nසාමයේ පණිවුඩය රැගෙන ආ ක්‍රිස්තූන් වහන්සේගේ උපත කොවිඩ් වසංගත තත්ත්වය හේතුවෙන් මෙවරත් ජනතාවට සැමරීමට සිදුව තිබෙන්නේ සෞඛ්‍ය මාර්ගෝපදේශවලට යටත්වයි.\nමෙරට ප්‍රධාන නත්තල් දේව මෙහෙයට එක්වෙමින් අගරදගුරු අතිඋතුම් මැල්කම් කාදිනල් රංජිත් හිමිපාණන් සිහිපත් කරන්නේ පාස්කු ප්‍රහාරයේ වගකිවයුත්තන් තවමත් සොයා ගැනීමට අපොහොසත් වී ඇත්තේ ආත්මාර්ථකාමය නිසා බවයි.\nරෝම අධිරාජ්‍ය සමයේ මරියා හා ජුසේ යුවල දිවිගෙව්වේ ඊශ්‍රායලයේ නාසරෙත් නුවරයි.\nජුසේ වෘත්තියෙන් පෙදරේරුවෙකු වූ අතර මරියා සාමාන්‍ය පවුලක කාන්තාවක්.\nජුසේ සමග විවාහ ගිවිසගෙන සිටි මරියා නොසිතූ සිදුවීමකට මුහුණ දුන්නා.\nදෙවියන් වහන්සේගේ සුබ පණිවිඩයක් රැගෙන ගාබ්‍රියල් දේව දූතයා මරියා වෙත පැමිණියා.\nඔබ හරි භාග්‍යවන්තයි.\nඔබට දෙවියන් ඉදිරියේ වරමක් ලැබී ඇත.\nඔබට පුතෙක් උපදිනවා ඇති.\nඔහුට ජේසුස් යනුවෙන් නම් තබන්න.\nකොහොමද එහෙම වෙන්නේ මම තාම විවාහ වෙලත් නැහැ.\nඔබට ශුද්ධ ආත්මයානන්ගේ ආශීර්වාදය ලැබෙනු ඇත.\nඋන්වහන්සේගේ බලයෙනුයි ඔබට මේ දායාදය ලැබෙන්නේ.\nඔබ පැවසූ විදිහටම ඒ දේවල් ඉෂ්ට කරන්නම්.\nදෙවියන් වහන්සේගේ පණිවිඩය සතුටින් භාරගත් මරියා තුමියගේ කුස තුළ දරුවෙකු පිළිසිඳ ගත්තා.\nමේ අතරතුර රෝම අධිරාජ්‍යයාගේ නියෝගයකට අනුව ජන සංගණනයක් සඳහා නසාරෙත්හි ජනතාව බෙත්ලෙහෙම දක්වා යොමු කළා.\nඒ ජනතාව අතර ජුසේ තුමා සහ මරියාතුමියද සිටියා.\nබෙත්ලෙහෙමට ගමන් කරන අතරතුරදී මරියාවන්ගේ ප්‍රසව වේදනා පහළවනවා.\nජුසේ තුමාත් මරියාතුමියත් තම කුළුදුල් පුතණුවන්ගේ උපත වෙනුවෙන් ස්ථානයත් සොයමින් තානායම් කරා ගියත් ඔවුන්ට කිසිඳු තානායමක දොර විවෘත වුණේ නැහැ.\nමේ අතරතුරදී ඈත එපිට ගව ලෙනක් ඔවුන්ගේ දෑසට හසුවනවා.\nදෙවියන්වහන්සේගේ කැමැත්තට අනුව ජේසු බිළිඳාගේ ඒ අසිරිමත් උපත එදා සිදුවන්නේ එම කුඩා ගවලෙන තුළයි.\nජේසු තුමන්ගේ ඒ අසිරිමත් උපත සමරා ශ්‍රී ලාංකික කිතුණු බැතිමතුන් මෙන්ම ලෝකවාසී කිතුණු බැතිමතුන් ද දේව මෙහෙයන්හි නිරත වුණා.\nඒ අසිරිමත් නත්තලේ 2021 වැනි සැමරුම යෙදෙන මෙවර නත්තල ඊයේ මධ්‍යම රාත්‍රියේ උදාවුණා.\nමෙවර නත්තල් උදාවේ මැදියම් රෑ ප්‍රධාන දේව මෙහෙය රාගම - තේවත්ත - බැසිලිකා දෙව් මැදුරේදී කොළඹ අගරදගුරු අති උතුම් මැල්කම් රංජිත්\nහිමිපාණන්ගේ ප්‍රධානත්වයෙන් පැවැත්වුණා.\nඋදාවූ නත්තල වෙනුවෙන් දේවස්ථාන රැසකම නත්තල් දේවමෙහෙයන් පැවැත්වුණු අතර අසිරිමත් නත්තලේ අසිරිය මෙරට කිතුණු ජනයා අත්වින්දේ මෙලෙසින්.\nමේ අතර දෙවසරකට ආසන්න කාලයක් පුරා පවතින කොවිඩ් 19 වසංගත තත්ත්වය තුළ පුද්ගල වශයෙන් ද, සාමූහිකව ද, රටක් වශයෙන් ද අපගේ ආගම් විසින් පුහුණු කළ ආධ්‍යාත්මික පරිකල්පනය සහ විනය, වසංගතය පාලනය කර ගැනීමට මනා පිටිවහලක් වූ බව ජනාධිපති ගෝඨාභය රාජපක්ෂ සිය නත්තල් දින පණිවුඩයෙන් ප්‍රකාශ කරනවා.\nනත්තල් දින පණිවුඩයෙන් ජනාධිපතිවරයා සඳහන් කරන්නේ සමාජයේ යහපත වෙනුවෙන් කටයුතු කිරීම මගින් සැමට විමුක්තිය උදා කිරීම නත්තලේ ආධ්‍යාත්මික හරය වන බවයි.\nඑය සමස්ත මිනිස් වර්ගයාටම ප්‍රේමය සහ සාමය ගෙන දෙමින් සියලු දෙනා ප්‍රීතියට පමුණුවන උතුම් ආගමික මංගල්‍යයක් බව ජනාධිපතිවරයා නිකුත් කළ පණිවුඩයේ වැඩිදුරටත් දැක්වුණා.\nමේ අතර, අග්‍රාමාත්‍ය මහින්ද රාජපක්ෂ මහතා සිය නත්තල් දින පණිවුඩයෙන් සඳහන් කරන්නේ සමාජයේ පීඩාවට පත් වන ජනතාව ඉන් මුදාගෙන යහපත් සමාජයක් නිර්මාණය කිරීම උදෙසා ක්‍රිස්තූන් වහන්සේ මුළු දිවියම කැප කළ බවයි.\nදෙවියන් වහන්සේගේ ප්‍රේමය සහ මානව ගරුත්වය, මනුෂ්‍යත්වය පිරි සමාජයකට විශ්වාසනීය පදනමක් වූ බව අග්‍රාමාත්‍යවරයාගේ අදහසයි.\nඅසිරිමත් හදවත් ඇත්තෝ සාමය බෙදාගන්නා බවත් සතුරාට ප්‍රේම කරන බවත් අග්‍රාමාත්‍යවරයා ප්‍රකාශ කරනවා.\nනත්තලේ සැබෑ හරයන් ලඟා කර ගනිමින් ප්‍රේමණීය පුරවැසියෙකු ලෙස ජීවිත සකස් කර ගැනීමට නත්තල් දිනය ලබා දෙන රුකුල අති මහත් බවයි විපක්ෂ නායක සජිත් ප්‍රේමදාස මහතා සිය නත්තල් දින පණිවුඩයෙන් සඳහන් කරන්නේ.\nමේ මොහොතේ දුෂ්කර සමයක දිවි ගෙවන අසල්වැසියා පිළිබඳවද හැකි පමණ අවධානය යොමු කිරීම මගින් සැබෑ නත්තලේ අරුත සුරක්ෂිත වන බවයි ඔහු ප්‍රකාශ කරන්නේ.\nමේ අතර දිවයිනේ විවිධ ප්‍රදේශවල ජනතාව කැරොල් ගී ප්‍රසංග , නත්තල් සැරසිලි මෙන්ම ගවලෙන් නිර්මාණය කරමින් නත්තල සැමරීමට එක්වුණා.\nමේ අතර, නත්තල් කාලසීමාව තුළ සිදුවූ අනතුරුවලින් තුවාල ලැබූ 175 දෙනෙකු කොළඹ ජාතික රෝහලට ඇතුළත් කර තිබෙනවා.\nපසුගිය වසරේ එලෙස ඇතුළත් කර තිබුණේ 136 දෙනෙකු පමණයි.\nකෙසේ වෙතත්, මෙවර ගිණිකෙලි අනතුරු හේතුවෙන් තුවාල ලබා රෝහල්ගත කර තිබුණේ එක් අයෙකු පමණක් වීම ද විශේෂත්වයක්.\nරෝහලට ඇතුළත් කළ පිරිසගෙන් 94 දෙනෙකු නේවාසිකව ප්‍රතිකාර ලබන බව ද ජාතික රෝහල ප්‍රකාශ කළා.",
       "URL": "https://www.hirunews.lk/292066/සෞඛ්‍ය-මාර්ගෝපදේශ-රකිමින්-කිතුණු-බැතිමතුන්-නත්තල-සමරයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1471"
}