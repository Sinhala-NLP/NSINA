{
       "Source": "hirunews",
       "Timestamp": "Sunday, 19 February 2017 - 19:04",
       "Headline": "විනිසුරුවන් පත් කිරීමේදී අධිකරණයේ ස්වාධීනත්වයට තර්ජනයක් නොවිය යුතුයි - හිටපු ජනපති",
       "News Content": "පිළිගත් ක්‍රමවේදයෙන් බැහැරව මහාධිකරණ විනිසුරුවරයෙකු පත් කිරීම, අධිකරණයේ ස්වාධීනත්වයට තර්ජනයක් බව හිටපු ජනාධිපති මහින්ද රාජපක්ෂ පවසනවා.\nනිවේදනයක් නිකුත් කරමින් හිටපු ජනාධිපතිවරයා පෙන්වා දෙන්නේ මෙවැනි පත් කිරීමකදී පිළිගත් ක්‍රමවේදයක් අනුගමනය කිරීම අධිකරණයේ ස්වාධීනත්වය රැකීමට අත්‍යවශ්‍ය සාධකයක් බවයි.\nඑමෙන්ම ශ්‍රී ලංකා අධිකරණ සේවා සංගමය ඉල්ලා ඇති පරිදි රාමනාදන් කන්නන් මහාධිකරණ විනිශ්චයකාරවරයෙකු ලෙස පත් කිරීම ජනාධිපතිවරයා ලවා අවලංගු කර ගැනීමට නීතිඥ ප්‍රජාව කටයුතු කළ යුතු බව ද ඔහු පෙන්වා දෙනවා.\nරටේ පිළිගත් ක්‍රමවේදය වන්නේ ශ්‍රේෂ්ඨාධිකරණ, අභියාචනාධිකරණ හෝ මහාධිකරණ විනිසුරුවරුන් සියලු දෙනා පත් කිරීමේදී අධිකරණය සේවය තුළින්ම නැතහොත් නීතිපති දෙපාර්තමේන්තුව තුළින් පත් කිරීමයි.\nතමා ජනාධිපතිවරයාව සිටි අවුරුදු 9 තුළ පෞද්ගලික නීතිඥයින් අතරින් ශ්‍රේෂ්ඨාධිකරණයට පත් කළේ එක් අයෙකු පමණක් බවත්, අභියාචනාධිකරණයට හෝ මහාධිකරණයට එකදු පෞද්ගලික නීතිඥවරයෙකු පත් කර නොමැති බවත්, හිටපු ජනාධිපතිවරයා මෙහිදී පෙන්වා දෙනවා.",
       "URL": "https://www.hirunews.lk/154900/විනිසුරුවන්-පත්-කිරීමේදී-අධිකරණයේ-ස්වාධීනත්වයට-තර්ජනයක්-නොවිය-යුතුයි-හිටපු-ජනපති",
       "Category": "Local News",
       "Parent URL": "https://www.hirunews.lk/local-news.php?pageID=4653"
}