{
       "Source": "hirunews",
       "Timestamp": "Friday, 23 July 2021 - 20:17",
       "Headline": "රිෂාඩ්ගේ බිරිඳ ඇතුළු සිව් දෙනා තවමත් පොලිස් භාරයේ - ළමා රක්ෂක අධිකාරිය නොසතුටින් (වීඩියෝ)",
       "News Content": "වයස අවුරුදු 16 ක මෙහෙකාර දැරිය මියයාමේ සිද්ධිය සම්බන්ධයෙන් අත්අඩංගුවට ගත් පාර්ලිමේන්තු මන්ත්‍රී රිෂාඩ් බදියුදීන්ගේ බිරිඳ ඇතුලු තුන්දෙනා හෙට දිනය දක්වා බොරැල්ල පොලිසිය භාරයේ රඳවා තබාගන්නා බව පොලිස් මාධ්‍ය ප්‍රකාශක ජ්‍යෙෂ්ඨ නියෝජ්‍ය පොලිස්පති අජිත් රෝහණ ප්‍රකාශ කළා.\nකෙසේ වෙතත්, ළමාරක්ෂක අධිකාරියේ සභාපති මහාචාර්ය මුදිත විදානපතිරණ කියා සිටියේ මේ දක්වා සිදුකර ඇති විමර්ශන සම්බන්ධයෙන් තම අධිකාරියට සෑහීමකට පත් විය නොහැකි බවයි.\nදැරියගේ මරණය සම්බන්ධයෙන් මේ වනවිට පොලිස් කණ්ඩායම් දෙකක්  පරීක්ෂණ සිදුකරනවා.\nඒ අනුවයි රිෂාඩ් බදියුදීන් මන්ත්‍රීවරයාගේ බිරිඳ, පියා සහ දැරිය නිවසට රැගෙන ආ තැරැව්කරු අත්අඩංගුවට ගැනුනේ.\nසිද්ධිය සම්බන්ධයෙන් සිදුකළ විමර්ශනවලදී අනාවරණ වූයේ රිෂාඩ් බදියුදීන් මන්ත්‍රීවරයාගේ නිවසේ මීට  පෙර මෙහෙකාර සේවයේ යෙදී සිටි දැනට 22 හැවිරිදි වියේ පසුවන තරුණියක් ද අවස්ථා දෙකකදී දූෂණයට ලක්ව තිබූ බවයි.\nමේ සම්බන්ධයෙන් රිෂාඩ් බදියුදීන් මන්ත්‍රීවරයාගේ බිරිඳගේ  සහෝදරයෙකුද ඊයේ දිනයේදී අත්අඩංගුවට ගැනුනු අතර, ඔහුද හෙට දිනය දක්වා බොරැල්ල පොලිසිය භාරයේ රඳවා තබාගන්නා බවයි පොලිස් මාධ්‍ය ප්‍රකාශකවරයා සඳහන් කළේ.\nමේ අතර, දැරියගේ මරණය සම්බන්ධයෙන් අදත් ප්‍රදේශ කිහිපයකම විරෝධතා පැවැත්වුණා.",
       "URL": "https://www.hirunews.lk/277823/රිෂාඩ්ගේ-බිරිඳ-ඇතුළු-සිව්-දෙනා-තවමත්-පොලිස්-භාරයේ-ළමා-රක්ෂක-අධිකාරිය-නොසතුටින්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1800"
}