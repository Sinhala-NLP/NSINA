{
       "Source": "hirunews",
       "Timestamp": "Monday, 27 May 2019 - 11:40",
       "Headline": "ඇප නියම වූ තඹ කම්හලේ 09 දෙනාට ටී.අයි.ඩීයේ පෙනී සිටින්නැයි නියෝග",
       "News Content": "අත්අඩංගුවට ගෙන ඇපමත මුදාහැරුණු වැල්ලම්පිටිය තඹ කම්හලේ සේවකයින් 9 දෙනෙකුට ත්‍රස්ත විමර්ශන කොට්ඨාශය හමුවේ පෙනී සිට ප්‍රකාශයක් ලබාදෙන ලෙසට කොළඹ අතිරේක මහේස්ත්‍රාත් ප්‍රියන්ත ලියනගේ අද නියෝග කළා.\nඅනුව හෙට සිට ජූනි මස 01 වනදා දක්වා කාලය තුල මොවුන්ගෙන් ප්‍රකාශ ලබා ගැනීම සඳහා කැදවන ලෙසටයි අතිරේක මහේස්ත්‍රාත්වරයා නියම කළේ.\nඊට අමතරව මෙම නඩුවේ 10 වන සැකකරු වන කරුපයියා රාජේන්ද්‍රන් හෙවත් අබ්දුල්ලා ජූනි මස 10 වනදා දක්වා රක්ෂිත බන්ධනාගාර ගත කිරීමටද නියෝග කෙරුණා.\nඅධිකරණය හමුවේ කරුණු දක්වමින් ත්‍රස්ත විමර්ශන කොට්ඨාශය කියා සිටියේ අබ්දුල්ලා නැමති මෙම සැකකරු ජාතික තව්හිත් ජමාත් සංවිධානයේ ප්‍රධානියා සමඟ ඉතා සමීප සබඳතාවක් පවත්වාගෙන ගිය බවට තොරතුරු ලැබී ඇති බවයි.\nඅත්අඩංගුවට ගෙන ඇප නියම වූ වැල්ලම්පිටිය තඹ කම්හලේ සේවකයින් 09 දෙනාට අද දිනයේ අධිකරණයේ පෙනී සිටින ලෙසට නොතීසි නිකුත් කෙරුණේ පසුගිය 22 වනදායි.\nඒ, වැල්ලම්පිටිය පොලීසිය මෝසමක් මගින් සිදුකළ ඉල්ලීමක් සළකා බැලීමෙන් අනතුරුවයි.\nඅධිකරණය හමුවේ තවදුරටත් කරුණු දක්වමින් ත්‍රස්ත විමර්ශන කොට්ඨාශය කියා සිටියේ මෙම සිද්ධිය සම්බන්ධයෙන් විමර්ශණ පොලිස්පතිවරයාගේ නියෝගය පරිදි තම කොට්ඨාශය සිදුකරන බවයි.\nසැකකරුවන් සම්බන්ධයෙන් ත්‍රස්තවාදය වැළැක්වීමේ පනත යටතේ විමර්ශන සිදුකරන්නේදැයි අතිරේක මහේස්ත්‍රත්වරයා ත්‍රස්ත විමර්ශන කොට්ඨාශයෙන් විමසා සිටියා.\nඊට පිළිතුරු ලබාදුන් ත්‍රස්ත විමර්ශන කොට්ඨාශය කියා සිටියේ මෙම පනත යටතේ මොවුන් සම්බන්ධනේ දැනට විමර්ශන සිදු නොකෙරෙන නමුත් ඇතැම් කරුණු තහවුරු කරගැනීම සඳහා සැකකරුවන්ගෙන් ප්‍රකාශ ලබාගැනීමට අවශ්‍ය බවයි.\nඑම ප්‍රකාශවලට අනුව පරීක්ෂණ කළ යුත්තේ කුමන පනතක් යටතේද යන්න පිළිබඳව ඉදිරියේදී තීරණය කරන බවද ත්‍රස්ත විමර්ශන කොට්ඨාශය දැනුම් දුන්නා.",
       "URL": "https://www.hirunews.lk/217167/ඇප-නියම-වූ-තඹ-කම්හලේ-09-දෙනාට-ටී-අයි-ඩීයේ-පෙනී-සිටින්නැයි-නියෝග",
       "Category": "Local News",
       "Parent URL": "https://www.hirunews.lk/local-news.php?pageID=3332"
}