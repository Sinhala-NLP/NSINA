{
       "Source": "hirunews",
       "Timestamp": "Wednesday, 28 September 2022 - 7:33",
       "Headline": "රාජ්‍ය සේවකයන්ගේ ඇඳුම ගැනත් අලුත් කතාවක්",
       "News Content": "රාජ්‍ය නිලධාරීන් සමාජ මාධ්‍ය වෙත අදහස් ප්‍රකාශ කිරීමට අදාළ ව රාජ්‍ය පරිපාලන අමාත්‍යාංශ ලේකම්වරයා විසින් ඊයේ (27) චක්‍රලේඛයක් නිකුත් කළා.\nඑහි දැක්වෙන්නේ, ආයතන සංග්‍රහයෙහි දෙවන කාණ්ඩයේ අදාළ විධිවිධාන අනුගමනය නො කර, රජයේ නිලධාරියෙකු විසින් සමාජ මාධ්‍ය වෙත අදහස් දැක්වීම, විනයානුකූල ව කටයුතු කිරීමට හේතු වන වරදක් බව යි.\nආයතන සංග්‍රහයේ දෙවන කාණ්ඩයේ හයවන වගන්තියෙහි රජයේ නිලධාරීන්ට අදාළව ජනමාධ්‍යවලට හෝ මහජනයාට නිල ප්‍රවෘත්ති සැපයීම පිළිබඳව ද සඳහන් වනවා.\nඑහි දී තම විෂයපථයට අදාළ වැදගත් තොරතුරු නිකුත් කළ හැක්කේ, ලේකම්වරයා හෝ දෙපාර්තමේන්තු ප්‍රධානියාට පමණ යි.\nඑයද රජයේ ප්‍රවෘත්ති දෙපාර්තමේන්මේන්තුව මගින් යැවිය යුතු අතර, සත්‍ය සහ නිවැරදි සංඛ්‍යාලේඛනවලට සීමාවිය යුතු යි.\nරජය අසීරුතාවකට පත්වන තොරතුරු ප්‍රකාශ නො කළ යුතු අතර, විවේචනය කිරීමට හෝ දුක් ගැනවිලි ප්‍රකාශ කිරීමට රාජ්‍ය නිලධාරීන්ට ජනමාධ්‍ය යොදාගත නො හැකි බවද ආයතන සංග්‍රහයේ සඳහන් වනවා.\nනිර්නාමික ව හෝ ආරූඪ නාමික ව ලිපි සැපයීමෙන් වැළකිය යුතු බව එහි 47 පරිච්ඡේදයේ හත්වන වගන්තියේ සඳහන්.\nඑසේම ආයතන සංග්‍රහයේ පළවන කාණ්ඩයේ සඳහන් පරිදි දේශපාලන අයිතිවාසිකම් භුක්ති විඳීමට හිමිකම් නොමැති නිලධාරියෙකු, සිදු නො කළ යුතු ක්‍රියාවක් සමාජ මාධ්‍ය ජාලා ඔස්සේ සිදු කිරීම වරදක් වන අතර, එවැනි නිලධාරීන්ට එරෙහිව විනයානුකූල ක්‍රියාමාර්ග ගන්නා ලෙසයි අදාළ චක්‍රලේඛයේ දැක්වෙන්නේ.\nමේ අතර, රජයේ සේවකයන්ට කාර්යාල වෙත පැමිණීමේ දී සහ රාජකාරියේ යෙදීමේ දී රාජ්‍ය සේවයේ ගෞරවය රැකෙන ආකාරයේ සුදුසු කාර්යාලීය ඇඳුමකින් සැරසී සිටීමට ඉඩ දෙන ලෙස ද රාජ්‍ය පරිපාලන අමාත්‍යාංශ ලේකම්වරයා ආයතන ප්‍රධානීන්ට දැනුම් දී තිබෙනවා.\nඒ, ඊට අදාළ ව තවත් චක්‍රලේඛයක් නිකුත් කරමින්.\nචක්‍රලේඛ හඳුන්වා දී තිබිය දී නිලධාරිනියන්ට සාරිය හෝ ඔසරිය පමණක් භාවිත කරන ලෙසට ඇතැම් ආයතන ප්‍රධානීන් නියෝග කර ඇති බව වාර්තා වන බව යි එහි දැක්වෙන්නේ.\nකෙසේ වෙතත් රජයේ නිලධාරියෙකු පාර්ලිමේන්තුව, අධිකරණය, ජාතික හෝ ජාත්‍යන්තර උත්සව මෙන්ම සම්මන්ත්‍රණවලට සහභාගිවීමේ දී නියම කර ඇති ඇඳුමින් සැරසිය යුතුයි.",
       "URL": "https://www.hirunews.lk/316486/රාජ්‍ය-සේවකයන්ගේ-ඇඳුම-ගැනත්-අලුත්-කතාවක්",
       "Category": "Local News",
       "Parent URL": "https://www.hirunews.lk/local-news.php?pageID=839"
}