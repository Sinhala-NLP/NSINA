{
       "Source": "hirunews",
       "Timestamp": "Tuesday, 02 March 2021 - 8:38",
       "Headline": "පොරොන්දු කඩවීම නිසා කාදිනල් හිමිපාණන් අප්‍රසාදයෙන්  (වීඩියෝ)",
       "News Content": "මුතුරාජවෙල සහ ඒ ආශ්‍රිත ගම්මාන සම්බන්ධයෙන් අමාත්‍ය මහින්ද අමරවීර  සහ රාජ්‍ය අමාත්‍ය විමලවීර දිසානායක ලබාදුන් පොරොන්දු හිතාමතා කඩ කිරීම සම්බන්ධයෙන් කොළඹ අගරදගුරු අති උතුම් මැල්කම් කාදිනල් රංජිත් හිමිපාණන් බලවත් අප්‍රසාදය පළ කර තිබෙනවා.\nමුතුරාජවෙල හා ඒ ආශ්‍රිත ගම්මාන නාගරික සංවර්ධන අධිකාරියට පවරා ගැනීමේ යෝජනාවට තමන් දැඩි ලෙස විරුද්ධත්වය ප්‍රකාශ කරන බවයි අගරදගුරුවරයා නිවේදනයක් නිකුත් කරමින් සඳහන් කළේ.\nපරිසර අමාත්‍ය මහින්ද අමරවීර, වනජීවි රාජ්‍ය අමාත්‍ය විමලවීර දිසානායක, මධ්‍යම පරිසර අධිකාරියේ සභාපති සිරිපාල අමරසිංහගේ සහභාගීත්වයෙන් පසුගිය ජනවාරි 21 වනදා අගරදගුරු නිවසේදී සාකච්ඡාවක් පවත්වා ඇත්තේ මුතුරාජවෙල සහ ඒ ආශ්‍රිත ගම්මාන සම්බන්ධයෙන්.\nඑහිදී මුතුරාජවෙල කිසිදු ව්‍යාපෘතියක් හෝ විනාශකාරී ක්‍රියාවක් සිදුනොකරන බවට ඔවුන් කාදිනල් හිමියන්ට පොරොන්දු වී තිබෙනවා.\nමීට අමතරව මුතුරාජවෙල මෙතෙක් සිදුව ඇති විනාශයන් සෙවීමට කමිටුවක් පත් කරන බවට ද පරිසර අමාත්‍යවරයා පොරොන්දු වූ අතර තමන් විසින් එම කමිටුව සඳහා නියෝජිතයන් දෙදෙනෙකු ද අමාත්‍යවරයාගේ ඉල්ලීම පරිදි නම් කර යැවූ බවයි උන්වහන්සේ පෙන්වා දෙන්නේ.\nකෙසේ වෙතත්, අදාළ අමාත්‍යවරුන් සහ මධ්‍යම පරිසර අධිකාරිය විසින් ලබාදුන් පොරොන්දු හිතාමතා කඩ කර ඇති අතර, මුතුරාජවෙල සහ ඒ ආශ්‍රිත ගම්මාන නාගරික සංවර්ධන අධිකාරියට පවරා ගන්නා බවට ද මේ වන විට නිළ වශයෙන් ප්‍රකාශයට පත් කර තිබෙනවා.\nඑබැවින් තමන්ට ලබාදුන් පොරොන්දු හිතාමතා කඩ කිරීම සම්බන්ධයෙන් තම අප්‍රසාදය පළ කරන බවයි අගරදගුරු අතිඋතුම් මැල්කම් කාදිනල් රංජිත් හිමිපාණන් නිකුත් කළ නිවේදනයේ තවදුරටත් දැක්වෙන්නේ.",
       "URL": "https://www.hirunews.lk/264075/පොරොන්දු-කඩවීම-නිසා-කාදිනල්-හිමිපාණන්-අප්‍රසාදයෙන්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2116"
}