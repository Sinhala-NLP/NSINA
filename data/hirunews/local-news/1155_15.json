{
       "Source": "hirunews",
       "Timestamp": "Friday, 20 May 2022 - 15:11",
       "Headline": "මිරිහානේදී යුද හමුදා බස් රථයට ගිනි තැබූ සැකකරු රිමාන්ඩ්",
       "News Content": "මිරිහාන ප්‍රදේශයේ පසුගියදා පැවති විරෝධතාව අතරතුර යුද හමුදා බස් රථයට ගිනි තැබීමේ සිද්ධියට අදාළව අපරාධ පරීක්ෂණ දෙපාර්තමේන්තුව අත්අඩංගුවට ගත් සැකකරු මේ මස 27 වනදා දක්වා රක්ෂිත බන්ධනාගාර ගත කර තිබෙනවා.\nඒ, ඔහු නුගේගොඩ මහේස්ත්‍රාත් අධිකරණයට ඉදිරිපත් කිරීමෙන් අනතුරුවයි.\nදැරණියගල ප්‍රදේශයේදී ඊයේ අත්අඩංගුවට ගත් සැකකරු ගංගොඩවිල - විජේරාම ප්‍රදේශයේ මෝටර් රථ අමතර කොටස් අලෙවිසැලක සේවය කළ 42 හැවිරිදි පුද්ගලයෙක්.\nපසුගිය මාර්තු 31 වැනිදා මිරිහාන ප්‍රදේශයේ පැවති විරෝධතාව අතරතුර යුද හමුදා බස් රථයට මොහු විසින් ගිනි තබා ඇතැයි සැක කෙරෙන අතර, ඒ හේතුවෙන් ඒ අසල නවතා තිබූ පොලිසියට අයත් ත්‍රීරෝද රථයක් සහ යතුරුපැදි දෙකක් ද ගිනිගෙන විනාශ වුණා.",
       "URL": "https://www.hirunews.lk/304838/මිරිහානේදී-යුද-හමුදා-බස්-රථයට-ගිනි-තැබූ-සැකකරු-රිමාන්ඩ්",
       "Category": "Local News",
       "Parent URL": "https://www.hirunews.lk/local-news.php?pageID=1155"
}