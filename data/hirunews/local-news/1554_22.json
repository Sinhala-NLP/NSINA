{
       "Source": "hirunews",
       "Timestamp": "Wednesday, 17 November 2021 - 20:37",
       "Headline": "රුපියල් කෝටි දෙසිය තිහකට අධික රත්රන් සහ දියමන්ති කොල්ලයක්",
       "News Content": "වසා දමා ඇති ස්වර්ණාභරණ අලෙවි සැලකට ලෑන්ඩ් රෝවර් වර්ගයේ ජීප් රථයක් ධාවනය කර එහි වීදුරු බිඳ දමා රුපියල් කෝටි ගණනාවක් වටිනා දියමන්ති සහ රත්‍රන් ආභරණ පැහැරගෙන යෑමේ සිද්ධියක් වාර්තා වනවා.\nමෙම මංකොල්ලය සඳහා පස්දෙනෙකුගෙන් සමන්විත කණ්ඩායමක් පැමිණ ඇති අතර ඔවුන් ඒ සඳහා ලෑන්ඩ් රෝවර් වර්ගයේ ජීප් රථයක් සහ අවුඩි වර්ගයේ කාර් රථයක් උපයෝගී කරගෙන තිබෙනවා.\nමෙම සැලසුම් සහගත මංකොල්ලය සිදුවී ඇත්තේ ලන්ඩනයේ වෙම්බ්ලි ආසන්නයේ පිහිටා ඇති කෙන්යා ජුවලර්ස් නැමති ජාත්‍යන්තර ප්‍රසිද්ධියට පත් ස්වර්ණාභරණ ආයතනයෙන්.\nඊයේ (16) අලුයම 03.30ට පමණ මෙම සිද්ධිය වාර්තා වී ඇති අතර මංකොල්ලකරුවන් එම ස්ථානයට පැමිණෙන ආකාරය සහ රන් ආභරණ අලෙවිසැල කොල්ල කන ආකාරය එම අලෙවි සැලට ඉදිරිපසින් ඇති ගොඩනැගිල්ලේ සවිකර තිබූ සීසීටීවී කැමරාවක සටහන් වී තිබුණා.\nලන්ඩනයේ අලුයම් කාලයේ සිදුවූ මෙම මහා මංකොල්ලය සිදුවී මංකොල්ලකරුවන් ප්‍රදේශයෙන් පලා යන තුරු ලන්ඩන් පොලිසියට අදාළ ස්ථානයට ළඟා වීමට හැකියාවක් ලැබී තිබුණේ නැහැ.\nකෙසේ වෙතත් කොල්ලකරුවන් එම ස්ථානයෙන් පළාගොස් සුළු වේලාවකට පසුව ලන්ඩන් පොලිස් නිලධාරීන් එම ස්ථානයටට පැමිණි අයුරු දක්නට ලැබුණා.\nමෙම සිද්ධිය සම්බන්ධයෙන් සිය වෙබ් අඩවිය ඔස්සේ අදහස් දක්වන කෙන්යා ජුවලර්ස් ස්වර්ණාභරණ ආයතනය පවසන්නේ අදාළ පොලිස් පරීක්ෂණ නිමවනතුරු ඔවුන්ගේ ස්වර්ණාභරණ අලෙවි සැල වසා තබන බවයි.\nකෙසේ වෙතත් මෙහිදී ඔවුන්ගෙන් පැහැරගත් ආභරණ සහ දියමන්ති වල වටිනාකම සඳහන් නොකිරීමට ඔවුන් වගබලා ගෙන තිබෙනවා.\nනමුත් මෙම සිද්ධිය වාර්තා කරන බ්‍රිතාන්‍ය ටැබ්ලොයිඩ් පුවත්පත් පවසන්නේ මංකොල්ලකරුවන් අදාල ස්වර්ණාභරණ ආයතනයෙන් බ්‍රිතාන්‍ය පවුම් මිලියන දහයක් පමණ වටිනා රන් ආභරණ සහ දියමන්ති පැහැර පැහැරගෙන ගොස් ඇති බවයි.\nඒවායේ මෙරට මුදලින් වටිනාකම රුපියල් කෝටි 230 ක ට ආසන්නයි.",
       "URL": "https://www.hirunews.lk/288350/රුපියල්-කෝටි-දෙසිය-තිහකට-අධික-රත්රන්-සහ-දියමන්ති-කොල්ලයක්",
       "Category": "Local News",
       "Parent URL": "https://www.hirunews.lk/local-news.php?pageID=1554"
}