{
       "Source": "hirunews",
       "Timestamp": "Wednesday, 31 August 2022 - 15:33",
       "Headline": "කොටුව ජනාධිපති ලේකම් කාර්යාලයට අයුතු ලෙස ඇතුළු වූ පුද්ගලයින් දෙදෙනෙකුට ඇප",
       "News Content": "කොටුව ජනාධිපති ලේකම් කාර්යාලයට අයුතු ඇතුළු වීමක් සිදු කළ සිද්ධියට අදාළව අද අධිකරණයට නීතිඥවරුන් මාර්ගයෙන් භාර වූ සැකකරුවන් දෙදනෙකු රුපියල් ලක්ෂ පහක ශරීර ඇප මත මුදා හරින ලෙස කොටුව මහේස්ත්‍රාත් තිළිණ ගමගේ නියෝග කළා.\nසැකකරුවන් ලෙස නම් කර තිබූ සංක ජයසේකර, චමල් අකලංක යන දෙදෙනා මෙලෙස මුදා හරින ලද අතර ඔවුන්ගේ ඇපකරුවන් ගේ ග්‍රාම නිලධාරි සහතික ඉදිරිපත් කරන ලෙස මහේස්ත්‍රාත්වරයා නියෝග කළා.\nඑමෙන්ම මෙම සිද්ධියේ දැනට රක්ෂිත බන්ධනාගාර ගතව සිටින ජනාධිපති ලේකම් කාර්යාලයේ ගේට්ටු ගලවා රැගෙන ගිය සැකකරු වන තුවාන් සෆ්‍රාස් තවදුරටත් ලබන 14 තෙක් රක්ෂිත බන්ධනාගාර ගත කරන ලෙස මහේස්ත්‍රාත්වරයා නියෝග කළා.\nමෙම සිද්ධිය සම්බන්ධයෙන් ඇප මත මුදා හැර ඇති ලංකා ගුරු සේවා සංගමයේ සභාපති ජෝසප් ස්ටාලින්, පෙරටුගාමී පක්ෂයේ දුමින්ද නාගමුව, කොස්වත්තේ මහනාම හිමියන්, කාශ්‍යප හිමියන්, ජිවන්ත පීරිස් පියතුමා , රතිඳු සේනාරත්න, රංගන ලක්මාල් ඇතුළු සැකකරුවන් 16 දෙනෙක් අධිකරණයේ පෙනී සිටියා.\nසිද්ධිය සම්බන්ධයෙන් විමර්ශන සිදු කර ඉදිරි දින අධිකරණයට වාර්තා කරන ලෙස මහේස්ත්‍රාත්වරයා නියෝග කර සිටියා.",
       "URL": "https://www.hirunews.lk/314216/කොටුව-ජනාධිපති-ලේකම්-කාර්යාලයට-අයුතු-ලෙස-ඇතුළු-වූ-පුද්ගලයින්-දෙදෙනෙකුට-ඇප",
       "Category": "Local News",
       "Parent URL": "https://www.hirunews.lk/local-news.php?pageID=899"
}