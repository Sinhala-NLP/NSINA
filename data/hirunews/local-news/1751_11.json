{
       "Source": "hirunews",
       "Timestamp": "Monday, 16 August 2021 - 11:16",
       "Headline": "රිෂාඩ් බදියුදීන් මන්ත්‍රීවරයාගේ බිරිඳගේ සහෝදරයා ඇප මත මුදාහැරේ",
       "News Content": "හිටපු අමාත්‍ය පාර්ලිමේන්තු මන්ත්‍රී රිෂාඩ් බදියුදීන්ගේ නිවසේ සේවය කරමින් සිටියදී පිළිස්සී දැරියක මියයෑමේ සිද්ධියට අත්අඩංගුවට ගත් ඔහුගේ මස්සිනා වන මොහොමඩ් ෂියාබ්දීන් ඉස්මත් නමැත්තා ඇප මත මුදාහරින ලෙස කොළඹ මහේස්ත්‍රාත් අධිකරණය අද නියෝග කළා.\nඒ හිටපු අමාත්‍ය රිෂාඩ් බදියුදීන්ගේ නිවසේ සේවය කළ වෙනත් තරුණියක් 2016 වසරේ දූෂණය කළේ යැයි කියන සිද්ධිය සම්බන්ධයෙන් ගොනු කර ඇති නඩුවට අදාළවයි.\nකෙසේ වෙතත් දැරියක පිලිස්සී මියයෑමේ සිද්ධිය සම්බන්ධයෙන් මොහු තවදුරටත් මේ මස 23 වනදා දක්වා රක්ෂිත බන්ධනාගාර ගතව පසුවනු ඇති.\n2016 වසරේ තරුණියක දූෂණය කළේ යැයි පැවසෙන සිද්ධිය සම්බන්ධයෙන් ගොනු කළ නඩුව කොළඹ ප්‍රධාන මහේස්ත්‍රාත් බුද්ධික ශ්‍රී රාගල හමුවේ අද කැඳවූ අවස්ථාවේ සැකකරු රුපියල් ලක්ෂ පහක ශරීර ඇපයක් මත මුදාහැරීමටයි නියෝග කෙරුණේ.\nඑමෙන්ම මොහුගේ විදෙස් ගමන් බලපත්‍රය අධිකරණයට භාර දිය යුතු බවටද නියෝග කෙරුණා.\nපැමිණිල්ල කැඳවූ අවස්ථාවේදී සැකකරු අධිකරණට ඉදිරිපත් කර නොතිබූ අතර ඔහු වෙනුවෙන් පෙනී සිටි නීතිඥ හේමන්ත ගමගේ අධිකරණය හමුවේ ඉල්ලීමක් කරමින් මෙම විමර්ශණය ආරම්භ කර තිබෙන්නේ වෙනත් අපරාධ සිද්ධියකදී වින්දිත දැරිය විසින් කරන ලද ප්‍රකාශයක් මත බව සඳහන් කළා.\nඒ අනුව මෙම අපරාධය සිදුවූ දිනය සහ පැමිණිල්ල ඉදිරිපත් වූ දිනය සම්බන්ධයෙන් මේ දක්වා නිශ්චිත කරුණු අනාවරණය වී නොමැති හෙයින් එය සුවිශේෂි කරුණක් සේ සලකා තම සේවාදායකයා ඇප මත මුදාහරින්නැයි නීතිඥවරයා ඉල්ලා සිටියා.\nමෙහිදී කුරුඳුවත්ත පොලිසියේ නිළධාරීන් අධිකරණයට දන්වා සිටියේ මෙම දැරිය අතවරයට පත් වූ දිනය නිශ්චිත වශයෙන් සොයා ගැනීම සඳහා විමර්ශණ පවත්වන බවයි.\nමෙම සැකකරු ඇප මත මුදා හරිනු ලැබුවවොත් විමර්ශණ කටයුතුවලට බාධා සිදුවිය හැකි බවත් මෙම සිද්ධියට එරෙහිව විශාල මහජන කැළඹීමක් පවතින හෙයින් ඇප පනත යටතේ සැකකරුගේ ඇප ඉල්ලීම ප්‍රතික්ෂේප කරන ලෙසද පොලිසිය අධිකරණයෙන් ඉල්ලා සිටියා.\nමෙහිදී ප්‍රධාන මහේස්ත්‍රාත්වරයා පොලිසියෙන් ප්‍රශ්ණ කර සිටියේ මහජන උද්ඝෝෂණ තිබෙන බව පවසමින් සැකකරුවෙකු රක්ෂිත බන්ධගාර ගත කළ හැකි ද යන්නයි.\nසැකකරුවකු රක්ෂිත බන්ධනාගාර ගත කිරීම සඳහා ප්‍රමාණවත් සාක්ෂි විමර්ශකයන් විසින් අධිකරණයට ඉදිරිපත් කළ යුතු බව පෙන්වා දුන් මහේස්ත්‍රාත්වරයා මෙම සිද්ධියට අදාළව කරුණු විමර්ශණය කිරීමේදී දැරියට සිදුවූ අපරාධය පිළිබඳ නිශ්චිත කරුණු පොලිසිය විසින් ඉදිරිපත් කර නොමැති බව කියා සිටියා.\nමෙම විමර්ශණ වාර්තාව පිරික්සීමේදී පළමුවන අතවරය නුවරඑළිය ප්‍රදේශයේ සිදුවූ බව සඳහන් කෙරෙන අතර දෙවැන්න පිළිබඳව පැහැදිලි කරුණු අනාවරණය වී නොමැති බව සඳහන් කළ මහේස්ත්‍රාත්වරයා මෙවැනි කරුණු පදනම් කරගෙන සැකකරුවෙකු රක්ෂිත බන්ධනාගාර ගත කරන්නේ කෙසේදැයි ප්‍රශ්ණ කළා.\nමේ ආකාරයේ ඉල්ලීම් මත රක්ෂිත බන්ධනාගාර ගත කරනු ලබන සැකකරුවන් අවසානයේදී නීතිපතිවරයා නිදහස් කිරීමට තීරණය කරන බවත් එවැනි දීර්ඝ කාලයක් රක්ෂිත බන්ධනාගාර ගත වීමෙන් අනතුරුව අවසානයේ නිදහස් වන්නේ නම් එවැනි සැකකරුවෙකුට සිදුවන අගතිය සම්බන්ධයෙන් වග කියන්නේ කවුදැයි මහේස්ත්‍රාත්වරයා පොලිසියෙන් ප්‍රශ්ණ කළා.\nඒ අනුව මහජන උද්ඝෝෂණ මත සැකකරු ඇප පනත යටතේ රක්ෂිත බන්ධනාගාර ගත කරන්නැයි පොලිසිය විසින් කළ ඉල්ලීම ප්‍රතික්ෂේප කළ විනිසුරුවරයා මෙම නඩුව දෙසැම්බර් මස 6 වනදා යලි කැදවීමටයි නියෝග කළේ.",
       "URL": "https://www.hirunews.lk/279827/රිෂාඩ්-බදියුදීන්-මන්ත්‍රීවරයාගේ-බිරිඳගේ-සහෝදරයා-ඇප-මත-මුදාහැරේ",
       "Category": "Local News",
       "Parent URL": "https://www.hirunews.lk/local-news.php?pageID=1751"
}