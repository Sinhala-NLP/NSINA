{
       "Source": "hirunews",
       "Timestamp": "Tuesday, 03 January 2017 - 18:19",
       "Headline": "ලොතරැයි නියෝජිතයන් අදත් හිස් අතින් යයි",
       "News Content": "ලොතරැයි පතක මිල රුපියල් 30 දක්වා ඉහළ නැංවීම සහ අලෙවි නියෝජිතයින්ට ලබාදෙන කොමිස් මුදල් වැඩි නොකිරීමට එරෙහිව දිවයින පුරා ලොතරැයි අලෙවි නියෝජිතයින් අද කොළඹ - කොටුව දුම්රියපොල ඉදිරිපිටට රැස්වී විරෝධතාවයක නිරත වුණා.\nඔවුන් දිවයිනේ විවිධ ප්‍රදේශවල ලොතරැයි අලෙවි කිරීමේ කටයුතුවලින් ඉවත්ව පසුගිය දින කිහිපයේ විරෝධතාවල නිරත වූ අතර, අද ඔවුන් මෙලෙස විරෝධතාවයේ නිරත වන්නේ 03 වන දිනටයි.\nසමස්ත ලංකා ලොතරැයි අලෙවි නියෝජිතයින්ගේ සංගමයේ සභාපති ක්‍රිෂාන් මාරඹගේ කොළඹ කොටුව දුම්රියපොල ඉදිරිපිට පැවති විරෝධතාවයේදී කියා සිටියේ මේ හේතුවෙන් රජයට කෝටි දෙකහමාරකට ආසන්න පාඩුවක් සිදුව ඇති බවයි.\nවිරෝධතාකරුවන් කොළඹ - කොටුව දුම්රියපොල ඉදිරිපිට විරෝධතාවයේ නිරත වන අතරතුර පොලිස් නිලධාරීන් පැමිණ සාකච්ඡාවක් සඳහා ඔවුන්ගේ නියෝජිතයින් 08 දෙනෙකු ජනාධිපති ලේකම් කාර්යාලයට කැඳවාගෙන යනු ලැබුවා.\nපසුව දුම්රියපොල ඉදිරිපිට රැඳී සිටි පිරිසද  ඕල්කට් මාවත ඔස්සේ ජනාධිපති ලේකම් කාර්යාලය දෙසට ගමන් කළා.\nමේ හේතුවෙන් ලෝටස් වටරවුම දෙසින් ගාලූ මුවදොර දෙසට දිවෙන මාර්ගය තාවකාලිකව වසා දැමීමටද පොලිසිය පියවර ගත්තා.\nඅනතුරුව සාකච්ඡාව සඳහා ගිය නියෝජිතයින් පිරිස සාකච්ඡා වූ කරුණු සම්බන්ධයෙන් ජනාධිපති ලේකම් කාර්යාලයෙන් ලැබුණු ලිපියක්ද සමඟින් පිරිස සිටි ස්ථානයට පැමිණියා.\nඑහෙත් ඒ පිළිබඳව එකඟතාවයක් ඇති නොවූ බැවින් සමස්ත ලංකා ලොතරැයි අලෙවි නියෝජිතයින්ගේ සංගමයේ නියෝජිතයින් 05 දෙනෙකු යළිත් ජනාධිපති ලේකම් කාර්යාලයට පිටත්ව ගියා.\nඑහෙත් තම ගැටලූවට සාධාරණ විසඳුමක් නොලැබුණු බවයි සමස්ත ලංකා ලොතරැයි අලෙවි නියෝජිතයින්ගේ සංගමයේ සභාපති ක්‍රිෂාන් මාරඹගේ පසුව කියා සිටියේ.",
       "URL": "https://www.hirunews.lk/151218/ලොතරැයි-නියෝජිතයන්-අදත්-හිස්-අතින්-යයි",
       "Category": "Local News",
       "Parent URL": "https://www.hirunews.lk/local-news.php?pageID=4725"
}