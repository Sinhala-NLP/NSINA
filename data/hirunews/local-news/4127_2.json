{
       "Source": "hirunews",
       "Timestamp": "Saturday, 13 January 2018 - 19:39",
       "Headline": "ඡන්ද කොමිසමෙන් පැහැදිලි කිරීමක්",
       "News Content": "මහ බැංකු බැඳුම්කර සිද්ධිය පදනම් කරගනිමින් එක්සත් ජාතික පක්ෂයට අවාසිදායක අයුරින් සිදුකෙරෙන ජනමාධ්‍ය ප්‍රචාරණ නතර කරන ලෙසට කළ ඉල්ලීමක් මැතිවරණ කොමිෂන් සභාව ප්‍රතික්ෂේප කර තිබෙනවා.\nකොමිෂන් සභාවේ ආරංචි මාර්ග සඳහන් කළේ එක්සත් ජාතික පක්ෂයට සම්බන්ධ සිවිල් සංවිධානවල සාමාජිකයින් පිරිසක් මෙම ඉල්ලීම සිදුකර ඇති බවයි.\nප්‍රශ්නගත මහ බැංකු බැඳුම්කර සිද්ධිය සම්බන්ධයෙන් විමර්ශනය කළ ජනාධිපති කොමිසම සිය වාර්තාව ජනාධිපතිවරයාට භාරදුන්නේ පසුගිය වසරේ දෙසැම්බර් 30 වැනිදායි.\nඊට අනුව එක්සත් ජාතික පක්ෂයේ හිටපු අමාත්‍ය රවී කරුණානායක මහතාට අල්ලස් චෝදනා මෙන්ම තවත් පුද්ගලයින්ට විවිධ දූෂණ චෝදනා එල්ලවී තිබෙනවා.\nමෙම වාර්තාවේ තොරතුරු දේශපාලන වේදිකාවේ උණුසුම් මාතෘකාවක් වූ අතර ඒවා වාරණය කරන්නැයි එක්සත් ජාතික පක්ෂයට සම්බන්ධ සිවිල් සංවිධාන සාමාජික පිරිසක් මැතිවරණ කොමිසමට පැමිණිලි කර තිබෙනවා.\nඒ, මෙම අදහස් මාධ්‍ය තුළ ප්‍රචාරය වීම තුළින් එක්සත් ජාතික පක්ෂයට අගතියක්වන බව පවසමින්.\nමෙම පැමිණිල්ල සම්බන්ධයෙන් මැතිවරණ කොමිසම සිදුකළ සාකච්ඡාවේදී ඒ සම්බන්ධයෙන් පියවරක් ගත නොහැකි බවට කොමිසම තීන්දු කර තිබෙනවා.\nකෙසේ වෙතත් කොමිෂන් සභාව එහිදී එකඟතාවකට පැමිණ ඇත්තේ බැදුම්කර සිද්ධිය හෝ වෙනත් සිද්ධියක් සම්බන්ධයෙන් එක් පක්ෂයකට අවාසි සහගත ප්‍රචාරයක් සිදුවන්නේ නම් ඊට පිළිතුරු දීමට අගතියට පත් පාර්ශ්වය කරන ඉල්ලීමට ප්‍රතිචාර දැක්විය යුතු බවට ජනමාධ්‍ය ආයතන වෙත දැන්වීමටයි.",
       "URL": "https://www.hirunews.lk/180992/ඡන්ද-කොමිසමෙන්-පැහැදිලි-කිරීමක්",
       "Category": "Local News",
       "Parent URL": "https://www.hirunews.lk/local-news.php?pageID=4127"
}