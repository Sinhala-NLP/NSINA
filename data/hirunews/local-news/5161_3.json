{
       "Source": "hirunews",
       "Timestamp": "Saturday, 20 February 2016 - 9:43",
       "Headline": "ඇමති රාජිත ප්‍රතිකාර සඳහා සිංගප්පුරුවට",
       "News Content": "සෞඛ්‍ය අමාත්‍ය රාජිත සේනාරත්න මහතා වෛද්‍ය ප්‍රතිකාර සඳහා සිංගප්පුරුවට පිටත්ව ගොස් තිබෙනවා.\nවාර්ෂිකව සිදුකෙරෙන වෛද්‍ය පරීක්ෂණ කටයුතු සඳහා ඊයේ පස්වරුවේ අමාත්‍යවරයා කොළඹ පෞද්ගලික රෝහලකට ඇතුලත්ව තිබුනා.\nඑහිදී නිරීක්ෂණය වු රෝගී තත්වයකට අවශ්‍ය වුවහොත් වැඩිදුර ප්‍රතිකාර ලබාගැනීම සඳහා ඔහු සිංගප්පුරුව බලා පිටත්ව ගිය බවයි රාජිත සේනාරත්නගේ මාධ්‍ය ලේකම්වරයා ප්‍රකාශ කලේ.\nඒ අනුව අද පෙරවරු 9.25 ට පමණ අමාත්‍යවරයා සිංගප්පුරුවට රැගෙන ගිය බව අප ගුවන්තොටුපල වාර්තාකරු සඳහන් කලා.\nඅමාත්‍යවරයා සමග තවත් 6 දෙනෙකු සිංගප්පුරුව බලා පිටත්ව ගිය බව ද සඳහන්.\nසෞඛ්‍ය අමාත්‍ය රාජිත සේනාරත්නගේ මාධ්‍ය ලේකම්වරයා සඳහන් කලේ අමාත්‍යවරයාට කිසිදු බරපතල රෝගී තත්වයක් නොමැති බවයි.\nරෝගය පිළිබඳ වැඩිදුර පරීක්ෂණ සඳහා පමණක් සිංගප්පුරුවට රැගෙන ගිය බවයි ඔහු කියාසිටියේ.",
       "URL": "https://www.hirunews.lk/126694/ඇමති-රාජිත-ප්‍රතිකාර-සඳහා-සිංගප්පුරුවට",
       "Category": "Local News",
       "Parent URL": "https://www.hirunews.lk/local-news.php?pageID=5161"
}