{
       "Source": "hirunews",
       "Timestamp": "Monday, 04 December 2017 - 8:29",
       "Headline": "පළාත් කිහිපයකට අදත් වැසි - සුළගේ වේගයත් හෙට සිට වැඩිවේ",
       "News Content": "දකුණු අන්දමන් දුපත් ආසන්නයේ වර්ධනය වී ඇති අඩු පීඩන කලාපය තවදුරටත් වර්ධනය වෙමින් පවතින බව කාලගුණ විද්‍යා දෙපාර්තමේන්තුව පවසනවා.\nමේ හේතුවෙන් හෙට සිට දිවයින හරහා සහ දිවයින අවට මුහුදු ප්‍රදේශවල සුළෙඟ් වේගය වැඩිවීමේ හැකියාවක් පවතින බවයි එම දෙපාර්තමේන්තුව නිකුත් කළ නිවේදනයේ දැක්වෙන්නේ.\nවිශේෂයෙන් උතුර, නැගෙනහිර සහ දකුණු මුහුදු ප්‍රදේශවල මෙම තත්ත්වය බහුලව දැකිය හැකියි.\nකෙසේ වෙතත් අද දිනයේදී නැගෙනහිර, උතුර සහ උතුරුමැද පළාත්වල ඇතැම් ස්ථානවලට මිලිමීටර 75 කට වැඩි වැසි ඇතිවිය හැකි බවයි කාලගුණ විද්‍යා දෙපාර්තමේන්තුව සඳහන් කළේ.\nදිස්ත්‍රික්ක 16 කට බලපෑ අයහපත් කාලගුණ තත්ත්වය හේතුවෙන් පුද්ගලයන් එක් ලක්ෂ දාහත් දහසකට වැඩි පිරිසක් තවදුරටත් පීඩාවට පත්ව සිටින බව  ආපදා කළමනාකරණ මධ්‍යස්ථානය පවසනවා.\nවැසි තත්ත්වය අඩුවීමත් සමග කළු, ගිං සහ නිල්වලා ගංඟාවල ජල මට්ටම බැස යමින් පවතින බවයි එම මධ්‍යස්ථානයේ සහකාර අධ්‍යක්‍ෂ ප්‍රදීප් කොඩිප්පිලි කියා සිටියේ.\nඑමෙන්ම රත්නපුර, ගාල්ල, බදුල්ල, හම්බන්තොට, කළුතර සහ මාතර දිස්ත්‍රික්කවලට නිකුත් කළ නායයෑම් අනතුරු ඇඟවීම අද උදෑසන දක්වා ක්‍රියාත්මකයි.\nබහුදින යාත්‍රා සඳහා නිකුත්කළ කාලගුණ අනාවැකිය පහතින් දැක්වේ.\nදිවයින අවට මුහුදු ප්‍රදේශය\nඉදිරි දින වලදී බෙංගාල බොක්ක මුහුදු ප්‍රදේශයේ සහ දිවයින වටා වන මුහුදු ප්‍රදේශවල (විශේෂයෙන් උතුරු, නැගෙනහිර සහ දකුණු මුහුදු ප්‍රදේශ) සුළගේ වේගය වැඩි වීමේ හැකියාවක් පවතී (දෙසැම්බර් මස 05 දින සිට).\nපොතුවිල් සිට ත්‍රිකුණාමලය හරහා කන්කසන්තුරය දක්වා වෙරළට ඔබ්බෙන් වන මුහුදු ප්‍රදේශවල විටින් විට වැසි හෝ ගිගුරුම් සහිත වැසි ඇති වේ.\nසෙසු මුහුදු ප්‍රදේශවල තැනින් තැන වැසි හෝ ගිගුරුම් සහිත වැසි ඇති වේ.\nපොතුවිල් සිට ත්‍රිකුණාමලය, කන්කසන්තුරය සහ මන්නාරම හරහා පුත්තලම දක්වා වෙරළට ඔබ්බෙන් වන මුහුදු ප්‍රදේශවල සුළං ඊසාන දෙසින් හමන අතර සුළගේ වේගය  පැ.කි.මී. 30-40 ක් පමණ වේ.\nදිවයින වටා වන සෙසු මුහුදු ප්‍රදේශවල සුළං නිශ්චිත දිශාවකින් තොරව හමන අතර සුළගේවේගය පැ.කි.මී. 30-40 ක් පමණ වේ.\nත්‍රිකුණාමලය සිට කන්කසන්තුරය දක්වා වන මුහුදු ප්‍රදේශවල සුළගේ වේගය විටක පැ.කි.මී. 55 දක්වා වැඩි විය හැකි අතර එම මුහුදු ප්‍රදේශ විටින් විට රළු විය හැක.\nගිගුරුම් සහිත වැසි ඇතිවන විට එම මුහුදු ප්‍රදේශවල විටින් විට හමන තාවකාලික ඉතා තද සුළං (පැ.කි.මී.70-80 දක්වා) සහ රළු මුහුදු ප්‍රදේශ බලාපොරොත්තු විය හැක.\nබෙංගාල බොක්ක මුහුදු ප්‍රදේශය\nඋතුරු අක්ෂාංශ 04-10 ත් නැගෙනහිර දේශාංශ 87-97 ත් අතර මුහුදු ප්‍රදේශ‍යේ පැවති අඩු පීඩන කලාපය තවදුරටත් වර්ධනය වෙමින් ඉදිරි දින වලදී බෙංගාල බොක්ක මුහුදු ප්‍රදේශය හරහා ගමන් කරනු ඇතැයි බලාපොරොත්තු වේ.\nසමකයත් උතුරු අක්ෂාංශ 12 ත් නැගෙනහිර දේශාංශ 80-100ත්අතර මුහුදු ප්‍රදේශ‍යේ විටින් විට වැසි හෝ ගිගුරුම් සහිත වැසි ඇතිවේ. සෙසු මුහුදු ප්‍රදේශවල ස්ථාන ස්වල්පයක වැසි හෝ ගිගුරුම් සහිත වැසි ඇති වේ.\nසමකයත් උතුරු අක්ෂාංශ 10 ත් නැගෙනහිර දේශාංශ 85-97 ත් අතර මුහුදු ප්‍රදේශ‍යේ සුළං වාමාවර්තව භ්‍රමණය වන අතර සුළගේ වේගය පැ.කි.මී. 40-50ක් පමණ වේ.\nඋතුරු අක්ෂාංශ 08-20 ත් නැගෙනහිර දේශාංශ 80-100 ත් අතර මුහුදු ප්‍රදේශ‍යේ සුළං ඊසාන දෙසින් හමන අතර සුළගේ වේගය පැ.කි.මී. 30-40 ක් පමණ වේ.\nසෙසු මුහුදු ප්‍රදේශවල සුළං වයඹ සිට නිරිත දක්වා වන දිශාවලින් හමන අතර සුළගේ වේගය පැ.කි.මී. 20-40 ක් පමණ වේ.\nඋතුරු අක්ෂාංශ 04-10 ත් නැගෙනහිර දේශාංශ 85-96 ත් අතර මුහුදු ප්‍රදේශ‍යේ සුළගේ වේගය පැ.කි.මී.60 දක්වා වැඩි විය හැකි බැවින් එම මුහුදු ප්‍රදේශ විටින් විට රළු විය හැක.\nඅරාබි මුහුද\nදිවයිනට බස්නාහිර දෙසින් අරාබි මුහුදු ප්‍රදේශයේ පවතින (OCKHI) සුළි කුණාටුව කොළඹ සිට කිලෝ මීටර් 1200 පමණ දුරින් පවති. මෙය ඉදිරියේදී තවදුරටත් වර්ධනය වීමේ හැකියාව පවතී. මේ හේතුවෙන් එම මුහුදු ප්‍රදේශයේ තද වැසි, තද සුළං සහ රළු මුහුදු ප්‍රදේශ බලාපොරොත්තු විය හැක.\nඋතුරු අක්ෂාංශ 10-22 ත් නැගෙනහිර දේශාංශ 65-75 ත් අතර මුහුදු ප්‍රදේශයේ නිරන්තර වැසි හෝ ගිගුරුම් සහිත වැසි ඇතිවේ.\nසමකයත් උතුරු අක්ෂාංශ 05 ත් නැගෙනහිර දේශාංශ 65-80 ත් අතර මුහුදු ප්‍රදේශයේ විටින් විට වැසි හෝ ගිගුරුම් සහිත වැසි ඇතිවේ. සෙසු මුහුදු ප්‍රදේශවල ස්ථාන ස්වල්පයක වැසි හෝ ගිගුරුම් සහිත වැසි ඇති වේ.\nඋතුරු අක්ෂාංශ 07-23 ත් නැගෙනහිර දේශාංශ 65-75 ත් අතර මුහුදු ප්‍රදේශ‍යේ සුළං වාමාවර්තව භ්‍රමණයවන අතර සුළගේ වේගය පැ.කි.මී. 60-80ක් පමණ වනඅතර මුහුදු ප්‍රදේශවල ‍ සුළගේ වේගය පැ.කි.මී. 100 දක්වා වැඩිවිය හැකි බැවින් එම මුහුදු ප්‍රදේශ විටින් විට ඉතා රළු විය හැක.\nසමකයත් උතුරු අක්ෂාංශ 05 ත් නැගෙනහිර දේශාංශ 60-80 ත් අතර මුහුදු ප්‍රදේශ‍යේ සුළං බස්නාහිර සිට වයඹ දක්වා වන දිශාවලින් හමන අතර සුළගේ වේගය පැ.කි.මී. 30-40 ක් පමණ වේ.\nසෙසු මුහුදු ප්‍රදේශවල සුළං ඊසාන දෙසින් හමන අතර සුළගේ වේගය පැ.කි.මී. 20-30 ක් පමණ වේ.\nඋතුරු අක්ෂාංශ 14-21 ත් නැගෙනහිර දේශාංශ 65-75 ත් අතර මුහුදු ප්‍රදේශවල ‍ සුළගේ වේගය පැ.කි.මී. 100 දක්වා වැඩිවිය හැකි බැවින් එම මුහුදු ප්‍රදේශ විටින් විට ඉතා රළු විය හැක.\nදකුණු ඉන්දියානු සාගරය\nදකුණු අක්ෂාංශ 05-10ත් නැගෙනහිර දේශාංශ 60-70ත් අතර මුහුදු ප්‍රදේශ‍යේ සහ සමකයත් දකුණු අක්ෂාංශ 06ත් නැගෙනහිර දේශාංශ 85-100ත් අතර මුහුදු ප්‍රදේශයේ විටින් විට වැසි හෝ ගිගුරුම් සහිත වැසි ඇති වේ. සෙසු මුහුදු ප්‍රදේශවල තැනින් තැන වැසි හෝ ගිගුරුම් සහිත වැසි ඇති වේ.\nසමකයත්, දකුණු අක්ෂාංශ‍ 07 ත් නැගෙනහිර දේශාංශ 60-100 ත් අතර මුහුදු ප්‍රදේශ‍යේ සුළං බස්නාහිර සිට නිරිත දක්වා වන දිශාවලින් හමන අතර සුළගේ වේගය පැ.කි.මී. 30-40 ක් පමණ වේ.\nසෙසු මුහුදු ප්‍රදේශවල සුළං ගිනිකොණ දෙසින් හමන අතර සුළගේ වේගය පැ.කි.මී. 20-30 ක් පමණ වේ.\nගිගුරුම් සහිත වැසි ඇති වන විට එම මුහුදු ප්‍රදේශ තාවකාලිකව ඉතා රළු වේ.",
       "URL": "https://www.hirunews.lk/177527/පළාත්-කිහිපයකට-අදත්-වැසි-සුළගේ-වේගයත්-හෙට-සිට-වැඩිවේ",
       "Category": "Local News",
       "Parent URL": "https://www.hirunews.lk/local-news.php?pageID=4188"
}