{
       "Source": "hirunews",
       "Timestamp": "Sunday, 01 May 2022 - 18:51",
       "Headline": "රුපියල් 176,000කට වෙන්දේසි වූ කිලෝ 800 මඩු මත්ස්‍යයා (වීඩියෝ)",
       "News Content": "කිලෝග්‍රෑම් 800ක පමණ බරැති මඩු මත්ස්‍යයකු අද (01) දහවල් වැලිගම - මිරිස්ස ධීවරයින් පිරිසකට හමු වී තිබෙනවා.\nඑම මත්ස්‍යයාගේ බර සම්බන්ධයෙන් දහවල් වන විට වාර්තා වූයේ කිලෝග්‍රෑම් 500කට අධික බවයි.\nකෙසේවෙතත් එම බර ප්‍රමාණය දළ ප්‍රකාශයක් වන අතර, මේ වනවිට මඩු මත්ස්‍යයාගේ නිශ්චිත බර ප්‍රමාණය කිලෝග්‍රෑම් 800ක් බවට හෙළි වී තිබෙනවා.\nඒ අනුව ජේ.සී.බී. යන්ත්‍රයක් ආධාරයෙන් ගොඩබිමට ගෙනැවිත් ඉහළට එසවූ මෙම මඩු මත්ස්‍යයාව අද දින විශාල මුදලකට අලෙවි වුණා.\nමෙම මඩු මත්ස්‍යයා මිරිස්ස ධීවර වරායේ දී අලෙවි වී ඇත්තේ රුපියල් 176,000කටයි.\nපසුගිය 27 වැනි දින වැලිගම - මිරිස්ස ධීවර වරායෙන් ධීවර කටයුතු සඳහා පිටව ගිය ''සෙහංසා'' බහුදින ධීවර යාත්‍රාව ගැඹුරු මුහුදේ ධීවර කටයුතුවල නිරතවෙමින් සිටියදීයි, මෙම මත්ස්‍යයා හසු වී ඇත්තේ.\nඒ මුහුදු සැතපුම් 25ක පමණ එපිටින් වූ ගැඹුරු මුහුදු කලාපයේ එලන ලද ධීවර දැලක පැටලීමෙන්.\nඅනතුරුව දැඩි පරිශ්‍රමයක් දරමින් එම මත්ස්‍යයා යාත්‍රාව වෙත ගැනීමට කටයුතු කළ ද එය අසීරු වී තිබෙනවා.\nකෙසේවෙතත් එම මත්ස්‍යයාව ගොඩට ඇදගෙන ඒමේ කටයුතු ඉතා අමාරුවෙන් යුතුව ධීවරයින් එක්ව පුරා පැය 15ක සිට කාලයක් පුරාවට රැගෙන පැමිණ ඇති බව ද වාර්තා වනවා.\nපළමු වතාවට මෙවන් මත්ස්‍යයකු ධීවර දැලකට හසු වූ බව පවසන මිරිස්ස ධීවරයෝ විසින් රැගෙන ආ විශාල මඩු මත්ස්‍යයා දැකබලා ගැනීමට ද ජනකායක් රැස් ව සිටියා.",
       "URL": "https://www.hirunews.lk/303274/රුපියල්-176000කට-වෙන්දේසි-වූ-කිලෝ-800-මඩු-මත්ස්‍යයා-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1197"
}