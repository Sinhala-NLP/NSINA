{
       "Source": "hirunews",
       "Timestamp": "Tuesday, 01 March 2022 - 12:46",
       "Headline": "යුක්‍රේන දේශ සීමාවේ සිර වූ ශ්‍රී ලාංකිකයින් පෝලන්ත දේශ සීමාවට (වීඩියෝ)",
       "News Content": "බෙලරුස් දේශසීමාවේ පැවති රුසියානු - යුක්රේන පළමු වටයේ සාම සාකච්ඡා විසඳුමකින් තොරව ඊයේ (28) අවසන් වුණා.\nමේ අතර, ආක්‍රමණයන්ගෙන් දිවි බේරා ගැනීම සඳහා යුක්රේනයේ වෙසෙන ජනතාවගෙන් ලක්ෂ 5කට අධික සංඛ්‍යාවක් පෝලන්ත දේශසීමාවට පලා\nගොස් ඇති බවයි දැනට අනාවරණ වී ඇත්තේ.\nමේ අතර, යුක්රේනයේ සිටින ශ්‍රී ලාංකිකයින්ගෙන් 6 දෙනෙකු ද ඊයේ පෝලන්ත දේශසීමාවට පැමිණි බව පෝලන්ත ශ්‍රී ලංකා තානාපතිනි ධම්මිකා කුමාරි සේමසිංහ ප්‍රකාශ කළා.\nරුසියානු සහ යුක්රේන නියෝජිතයන් අතර බෙලරූස් රාජ්‍යයේ දේශසීමා ප්‍රදේශයේ පැවති සාකච්ඡා විසදුමකින් තොරව අවසන් වුණේ පැය 5කට පමණ පසුවයි.\nනියෝජිතයන් මේ වනවිට ඔවුන්ගේ අගනගර වෙත ගොස් ඇති අතර, රුසියානු රාජ්‍ය මාධ්‍ය ප්‍රකාශ කළේ නැවත හමුවීමට දෙපාර්ශ්වයෙන්ම, එකඟත්වයක් පළ වූ බවයි.\nඑම දෙවන වටයේ සාකච්ඡා ඉදිරි දින කිහිපය තුළ පැවැත්වෙනු ඇති බවයි වාර්තා වන්නේ.\nමේ අතර, ආක්‍රමණය අවසන් කිරීම සඳහා රුසියානු ජනාධිපති ව්ලැදිමීර් පුටින් විසින් කොන්දේසි පෙළක් ඉදිරිපත් කර තිබෙනවා.\nයුක්රේනය නිරායුධකරණය සහ මධ්‍යස්ථ ප්‍රතිපත්තියකට එළඹීම මෙන්ම ක්‍රිමියාවේ රුසියානු ආධිපත්‍යය පිළිගැනීම ඊට ඇතුළත් වනවා.\nරුසියාව විසින් යුක්රේනය ආක්‍රමණය කිරිමට ප්‍රධාන හේතුවක් වූයේ එරට නේටෝ සංවිධානයට එක්වීම වළක්වාලීමයි.\nමේ නිසා යුද්ධය අවසන් කිරීම සඳහා ජනාධිපති පුටින් යුක්රේනයෙන් මෙන්ම බටහිර කඳවුරෙන් ද ආරක්ෂක සහතිකයක් අපේක්ෂා කරනවා.\nමේ අතර, සන්නද්ධ රථ, යුද ටැංකි, ඇතුළත් සැතපුම් 40ක් පමණ දිග රුසියානු යුද රථ පෙළක් කීව් අගනුවර වෙත ඇදෙන බව විදෙස් මාධ්‍ය වාර්තා කළා.\nයුක්රේනයේ දෙවන විශාලතම නගරය වන කාර්කිව් වෙත ඊයේ එල්ල වූ රුසියානු මිසයිල ප්‍රහාරයකින් සිවිල් වැසියන් 11 දෙනෙකු ජීවිතක්ෂයට පත්වී ඇති බව යුක්රේන අභ්‍යන්තර කටයුතු අමාත්‍යාංශය ප්‍රකාශ කළා.\nකීව් අගනුවරෙන් ද සයිරන් හඬ අඛණ්ඩව අසන්නට ලැබුණු බවයි විදෙස් වාර්තාකරුවන් පෙන්වා දෙන්නේ.\nඑවන් පසුබිමක යුක්රේනයේ ජනතාව තවමත් ආයුධ සන්නද්ධව තම නගර රුසියානු සෙබළුන්ගෙන් බේරා ගැනීමට දරණ වෙහෙස දරනවා.\nපවතින තත්ත්වය වැඩපැවැත්වීම සඳහා යුක්රේන පාර්ලිමේන්තු මන්ත්‍රීවරියක වන කිරා රුඩික් දේශපාලනය පසෙකලා යුද බිමට යාමට තීරණය කර ඇත්තේ රට බේරා ගැනීම සඳහායි.\nඇය පවතින තත්ත්වය පිළිබඳව සිදුකළ ප්‍රකාශයක් මේ වනවිට විදෙස් මාධ්‍ය තුළ දැඩි කතාබහට ලක්කර තිබෙනවා.\n\"අපිට ඕනේ වුණේ හැමදේම හොඳින් විඳින්න දෙන්න අපේ දරුවන්ට. ඔවුන්ට දුප්පත්කම, බඩගින්න නොදැනී තියන්න. ඒත් අද ඔවුන්ට සිද්ධ වෙලා තියෙන්නේ බෝම්බවල බයට මුහුණ දෙන්න. අපි ඔවුන්ව ආරක්ෂා කරන්න අසමත් වුණා. දැන් අපේ දරුවෝ දන්නවා ඇඟිලිවල ලේ වර්ගය පෙන්නලා බෑග් එක  ළඟින් තියාගෙන සයිරන් නාදය ඇහැනකොට ආරක්ෂිත ස්ථානවලට යන්න.\"\nඑමෙන්ම, යුක්රේන දරුවෙකු යුද්ධය නවතා දෙන ලෙස ඉල්ලමින් හඬ වැටෙන ආකාරය ද විදෙස් මාධ්‍ය වාර්තා කළා.\n''අපේ මිනිස්සු ගොඩක් යුද්ධය නිසා මැරෙනවා. අපි හැමෝම බයෙන් ජීවත් වෙන්නේ. කරුණාකරලා මේ යුද්ධය නවත්තලා දෙන්න.''\nමේ අතර, රුසියාවේ යුක්රේන ආක්‍රමණය හෙළා දකිමින් මෙතෙක් මධ්‍යස්ථ ප්‍රතිපත්තියක් අනුගමනය කළ යුරෝපා සංගමයේ රටවල් වන ස්විට්සර්ලන්තය සහ පින්ලන්තය ද රුසියාවට එරෙහි සම්බාධක පැනවීමට පියවර ගෙන තිබෙනවා.\nමේ නිසා විශේෂයෙන් ස්විට්සර්ලන්තයේ බැංකු පද්ධතිය හරහා සම්බාධක මඟ හැරීමට රුසියාවට ඉඩ නොලැබෙන අතර ස්විස් බැංකුවල රුසියානු වත්කම් අත්හිටුවීමට ද පියවර ගැනුණා.\nමේ අතර, කැනඩාව ප්‍රකාශ කළේ රුසියාවෙන් බොරතෙල් ආනයනය වහා අත්හිටුවීමට තීරණය කළ බවයි.\nජී - 7 කණ්ඩායමේ නායකයන් සමඟ සාකච්ඡාවල නිරත වූ බ්‍රිතාන්‍යය අගමැති බොරිස් ජොන්සන් කියා සිටියේ ජාත්‍යන්තර සම්බාධක හමුවේ රුසියානු ජනාධිපති ව්ලැදිමීර් පුටින්ගේ යුක්රේන ආක්‍රමණය අසාර්ථක වනු ඇති බවයි.\nමේ අතර ඊයේ ඇරඹුණු එක්සත් ජාතීන්ගේ මානව හිමිකම් සැසිවාරයේ දී මූලිකවම අවධානය යොමු කෙරුණේ ද රුසියාවේ යුක්රේන ආක්‍රමණය\nපිළිබඳවයි.\nඑහිදී රුසියාවට එරෙහිව යෝජනාවක්ද මානව හිමිකම් සමුළුව සම්මත කර ගනු ලැබුවා.\nවසර 40 කට පසු එක්සත් ජාතීන්ගේ මහා මණ්ඩලයේ සුවිශේෂී සැසිවාරයක් ඊයේ කැඳවා තිබුණේ ආරක්ෂක මණ්ඩලය සම්මත කරගත් යෝජනාවක් අනුවයි.\nසමුළුව ආරම්භයේදීම විනාඩියක නිශ්ශබ්දතාවයක් ආරක්ෂා කරමින් යුක්රේනයේදී මියගිය පිරිස් සිහිපත් කිරීමට පියවර ගත්තා.\nඑහිදී සමුළුවේ සභාපති ධුරය දැරූ මාලදිවයින විදේශ ඇමති අබ්දුල්ලා ෂාහිඩ් පළමු කතාව සිදු කරමින් ප්‍රකාශ කළේ හැකි ඉක්මනින් යුක්රේන - රුසියා යුද අර්බුදයට විරාමයක් අවශ්‍ය බවයි.\nමේ අතර මහා මණ්ඩල සැසිවාරය අමතමින් එක්සත් ජාතීන්ගේ යුක්රේන නිත්‍ය නියෝජිතයා පැවසුවේ රුසියානු හමුදා වහාම තම රටින් පිටවීමට අවශ්‍ය පියවර ගැනීමට මැදිහත්කරුවෙකු ලෙස යුරෝපා සංගමය ක්‍රියාකිරීමට කටයුතු කරන ලෙසයි.\nමේ අතර, යුද්ධය නිසා යුක්රේනයේ අතමංවී සිටින ශ්‍රී ලාංකිකයින් 6 දෙනෙකු පෝලන්තයට පැමිණ ඇති බව එරට ශ්‍රී ලංකා පෝලන්ත තානාපතිනි ධම්මිකා කුමාරි සේමසිංහ පවසනවා.\nපෝලන්තයේ සිට හිරු ප්‍රවෘත්ති අංශය වෙත අදහස් දක්වමින් ඇය කියා සිටියේ ශ්‍රී ලංකාවට ඒමට කැමැත්ත පළ කළ පිරිස් අතරින් සිසුවියක් හෙට දිනයේදී මෙරටට පිටත්කර එවීමට කටයුතු කරන බවයි.",
       "URL": "https://www.hirunews.lk/298378/යුක්‍රේන-දේශ-සීමාවේ-සිර-වූ-ශ්‍රී-ලාංකිකයින්-පෝලන්ත-දේශ-සීමාවට-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1325"
}