{
       "Source": "hirunews",
       "Timestamp": "Saturday, 07 January 2023 - 12:20",
       "Headline": "සමාජ මාධ්‍ය නියාමනයට නව පනතක්",
       "News Content": "YouTube, Facebook ඇතුළු සමාජ මාධ්‍ය නියාමනය සඳහා සිංගප්පූරුවේ දැනට භාවිත කරන විදුලි සංදේශ හා සමාජ මාධ්‍ය පනතට සමාන වන ආකාරයේ පනතක් මෙරටට හඳුන්වාදීම කෙරෙහි ජනාධිපති රනිල් වික්‍රමසිංහගේ අවධානය යොමු කර ඇති බව ජනාධිපති මාධ්‍ය අංශය හිරු නිවුස් අප සමග පැවසුවා.\nඊයේ (06) ජනාධිපති ලේකම් කාර්යාලයේ දී පුවත්පත් කර්තෘවරුන් සහ විද්‍යුත් මාධ්‍ය ප්‍රවෘත්ති අධ්‍යක්ෂවරුන් සමග පැවති සාකච්ඡාවක දී ද ජනාධිපතිවරයා මේ බව පවසා සිටි බවයි ජනාධිපති මාධ්‍ය ඒකකය අප හා සඳහන් කළේ.\nමෙරට පුවත්පත් හා විද්‍යුත් මාධ්‍ය නියාමනය සඳහා නීති පැවතිය ද සමාජ මාධ්‍ය නියාමනය සඳහා එවැනි නීති රාමුවක් මෙරට තුළ නොමැති බැවින් නව පනතක් ගෙන ඒම සම්බන්ධයෙන් ජනාධිපතිවරයාගේ අවධානය යොමුව ඇති බවයි ජනාධිපති මාධ්‍ය ඒකකය වැඩි දුරටත් අප හා පැවසුවේ.\nමේ අතර සිංගපූරුවේ දැනට භාවිත කරන විදුලි සංදේශ හා සමාජ මාධ්‍ය පනත ජනාධිපතිවරයා විසින් ගෙන්වා ගෙන ඇති බවත්, එය අධ්‍යනය කර ශ්‍රී ලංකාවට ගැලපෙන ආකාරයේ නීති රාමුවක් සකස් කිරීම සඳහා ඉදිරියේ දී කටයුතු කිරීමට බලාපොරොත්තු වන බවත් ඊයේ පැවති සාකච්ඡාවේ දී ජනාධිපතිවරයා පවසා තිබුණා.",
       "URL": "https://www.hirunews.lk/324479/සමාජ-මාධ්‍ය-නියාමනයට-නව-පනතක්",
       "Category": "Local News",
       "Parent URL": "https://www.hirunews.lk/local-news.php?pageID=617"
}