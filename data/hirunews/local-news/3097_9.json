{
       "Source": "hirunews",
       "Timestamp": "Tuesday, 15 October 2019 - 12:26",
       "Headline": "එල්.ටී.ටී.ඊ. අනුගාමිකයන් අත්අඩංගුවට ගැනීම ගැන මැලේසියානු අගමැති කරුණු පහදයි",
       "News Content": "මැලේසියාව තුළ එල්.ටී.ටී.ඊ. සංවිධානයේ ක්‍රියාකාරකම් ප්‍රවර්ධනය කිරීමේ නිරතවූ බවට 12 දෙනෙකු අත්අඩංගුවට ගැනීම සම්බන්ධයෙන් එරට පොලීසිය ඉදිරිපත් කළ හේතු පිළිගත හැකි ඒවා බව අග්‍රාමාත්‍ය මහතීර් මොහොමඞ් පවසනවා.\nපොලීසිය ඔවුන් අත්අඩංගුවට ගැනීම සඳහා ක්‍රියාත්මක වීම මෙන්ම ඊට හේතුවූ කරුණු තමන් වෙත පැහැදිළි කළ අතර ඉන් තෘප්තිමත් විය හැකි බවයි මැලේසියාවේ පෙට්ලින් ජායා හිදී ඔහු සඳහන් කළේ.\nමැලේසියානු අග්‍රාමාත්‍යවරයා එහි පැවැත්වෙන ජාත්‍යන්තර කර්මාන්ත සමුළුවේ ප්‍රධාන දේශනය පවත්වන අතරතුර මේ බව සඳහන් කර තිබෙනවා.\nඑල්.ටී.ටී.ඊ. ත්‍රස්ත සංවිධානය යළි පණගැන්වීමට උත්සාහ කළ බවට සිදුකළ අත්අඩංගුවට ගැනීම් සම්බන්ධයෙන් මැලේසියාවේ ඇතැම් කණ්ඩායම් විරෝධය පළ කර ඇති බව සඳහන්.\nඑරට ශ්‍රී ලාංකික දෙමළ ඩයස්පෝරාවේ ක්‍රියාකාරකම්ද නිරන්තරයෙන් වාර්තාවනවා.\nකෙසේ නමුත් මෙලෙස අත්අඩංගුවට ගත් පුද්ගලයන් පදිංචි ස්ථාන සහ ජංගම දුරකථන පරීක්ෂා කිරීමෙන් සැක කටයුතු මහා පරිමාණ ගනුදෙනු රැසක් පිළිබද අනාවරණ වූ බව මැලේසියානු ත්‍රස්ත මර්දන පොලිස් ඒකකයේ ප්‍රකාශකයෙකු සඳහන් කළා.\nඑමෙන්ම ඔවුන් පදිංචිව සිටි ස්ථානවල තිබී එල්.ටී.ටී.ඊ. ධජ, පෝස්ටර් සහ ප්‍රභාකරන්ගේ ඡයාරූප ද සොයා ගත් බවයි ඔහු වැඩිදුරටත් කියා සිටියේ.\nමේ අතර මැලේසියාවේ සිටින මතභේදකාරී අදහස් පතුරන සකීර් නායික්ගේ දේශනවලින් අන්තවාදයට යොමුවූ අයි.එස්. අනුගාමිකයන් 127 දෙනෙකු ඉන්දියාවේ ප්‍රාන්ත කිහිපයකින් අත්අඩංගුවට ගෙන තිබෙනවා.\nඉන් වැඩිම පිරිසක් එනම්, 33 ක් අත්අඩංගුවට ගෙන ඇත්තේ තමිල්නාඩුවෙන්.",
       "URL": "https://www.hirunews.lk/226297/එල්-ටී-ටී-ඊ-අනුගාමිකයන්-අත්අඩංගුවට-ගැනීම-ගැන-මැලේසියානු-අගමැති-කරුණු-පහදයි",
       "Category": "Local News",
       "Parent URL": "https://www.hirunews.lk/local-news.php?pageID=3097"
}