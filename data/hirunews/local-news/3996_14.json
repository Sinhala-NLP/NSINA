{
       "Source": "hirunews",
       "Timestamp": "Tuesday, 10 April 2018 - 18:03",
       "Headline": "අධිකරණ ක්‍රියාමාර්ග ගන්නා බව කතරගම බස්නායක නිලමේ කියයි",
       "News Content": "රුහුණු මහා කතරගම දේවාලයේ බස්නායක නිලමේ තනතුරෙන් තමා ඉවත් කිරීමේ තීරණයට එරෙහිව අධිකරණ ක්‍රියාමාර්ග ගන්නා බව ඩී.පී.කුමාරගේ පවසනවා.\nඔහු මේ බව කියා සිටියේ එම තනතුරෙන් තාවකාලිකව ඉවත් කරන බවට බුද්ධශාසන අමාත්‍ය ගාමිණී ජයවික්‍රම පෙරේරා සිදුකළ  ප්‍රකාශයකට ප්‍රතිචාර දක්වමින්.\nබස්නායක නිලමේවරයාට එරෙහිව ඉදිරිපත්වී තිබූ පැමිණිලි සහ විවිධ සිද්ධී මුල් කරගනිමින් නීතිපති දෙපාර්තමේන්තුවේද උපදෙස් මත ඔහු තාවකාලිකව එම තනතුරෙන් ඉවත් කළ බව අමාත්‍ය ගාමිණී ජයවික්‍රම පෙරේරා කොළඹ අද පැවති මාධ්‍ය හමුවකදී සඳහන් කළා.\nඑසේම කතරගම දේවාලයේ බස්නායක නිලමේ තනතුරේ වැඩබැලීම සඳහා මීට පෙර බස්නායක නිලමේ තේරීමේ නිලවරණයට ඉදිරිපත්වූ අපේක්ෂයෙකු වන දිල්රුවන් රාජපක්ෂ පත් කළ බවයි අමාත්‍යවරයා මාධ්‍ය හමුවේදී වැඩිදුරටත් කියා සිටියේ.\nකෙසේ වෙතත් එවන් තීරණයක් මෙතෙක් තමන් වෙත දැනුම්දී නොමැති බවයි රුහුණු මහා කතරගම දේවාලයේ බස්නායක නිලමේ ඩී.පී. කුමාරගේ හිරු ප්‍රවෘත්ති අංශය සිදුකළ විමසීමකදී කියා සිටියේ.",
       "URL": "https://www.hirunews.lk/188108/අධිකරණ-ක්‍රියාමාර්ග-ගන්නා-බව-කතරගම-බස්නායක-නිලමේ-කියයි",
       "Category": "Local News",
       "Parent URL": "https://www.hirunews.lk/local-news.php?pageID=3996"
}