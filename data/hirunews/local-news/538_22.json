{
       "Source": "hirunews",
       "Timestamp": "Monday, 13 February 2023 - 16:35",
       "Headline": "පාර්ලිමේන්තුව යළි කැඳවෙන දවස් ප්‍රකාශයට පත් කෙරේ",
       "News Content": "පාර්ලිමේන්තුව ලබන 21 වැනිදා සිට 24 වැනිදා දක්වා රැස්වීමට නියමිත බව පාර්ලිමේන්තුවේ මහලේකම් ධම්මික දසනායක පවසනවා\nකථානායක මහින්ද යාපා අබේවර්ධනගේ ප්‍රධානත්වයෙන් පසුගියදා (10) පැවති පාර්ලිමේන්තු කටයුතු පිළිබඳ කාරක සභාවේ නව සභාවාර‍යට අදාළ පළමු රැස්වීමේ දී මේ බව තීරණය වී ඇති බවයි පාර්ලිමේන්තුවේ සන්නිවේදන දෙපාර්තමේන්තුව පවසන්නේ..\nඒ අනුව පෙබරවාරි 21 වැනි දා රැස්වෙන සභා වාරයේ දී, ශ්‍රී ලංකා තේ මණ්ඩල පනත යටතේ ඇති අංක 2245/29, 2248/36, 2248/37 සහ 2258/14 යන ගැසට් පත්‍රවල පළකළ නියෝග හතරක් සහ සමාගම් පනත යටතේ අංක 2303/07 දරන ගැසට් පත්‍රයේ පළකළ නියෝගය විවාද කිරීමේන් අනතුරුව අනුමතිය ලබා ගැනීමට නියමිත බව‍යි මහලේකම්වරයා සඳහන් කරන්නේ.\nපෙබරවාරි 22 වැනි දා කොළඹ වරාය නගරය ආර්ථික කොමිෂන් සභාව පනත යටතේ අංක 2299/46 සහ 2299/47 දරන ගැසට් පත්‍රවල සදහන් නියෝග දෙකක් විවාද කිරීමෙන් අනතුරුව අනුමත කිරීමට නියමිතයි.\nපෙබරවාරි 23 වැනි දා ආනයන හා අපනයන (පාලන) පනත යටතේ අංක 2309/40, 2311/08 සහ 2311/18 දරන ගැසට් පත්‍රවල පළ කළ රෙගුලාසි ත්‍රිත්වයක් මෙන්ම සුරාබදු ආඥා පනත යටතේ අංක 2290/24 ගැසට් පත්‍රයේ පළ කරන ලද නිවේදනය ද විවාදයට ගැනීමෙන් අනතුරුව අනුමත කරගැනීමට නියමිත බව ද මහලේකම්වරයා පවසනවා.\nපෙබරවාරි 24 වැනි දා අභාවප්‍රාප්ත හිටපු පාර්ලිමේන්තු මන්ත්‍රීවරුන් සිවුදෙනෙකු සදහා ශෝක යෝජනා ඉදිරිපත් කිරීම වෙනුවෙන් වෙන් කර ඇති අතර අභාවප්‍රාප්ත හිටපු මන්ත්‍රීවරුන් වන ඩිල්ශාඩ් රොහාන් තිස්ස අබේගුණසේකර, අබ්දුල් බායිස් කමර්ඩීන්, ආතවුද සෙනෙවිරත්න සහ තිස්ස රෙජිනෝල්ඩ් බලල්ලේ යන මන්ත්‍රීවරුන් සඳහා ශෝක යෝජනා ඉදිරිපත් කිරීමට නියමිතයි.",
       "URL": "https://www.hirunews.lk/327328/පාර්ලිමේන්තුව-යළි-කැඳවෙන-දවස්-ප්‍රකාශයට-පත්-කෙරේ",
       "Category": "Local News",
       "Parent URL": "https://www.hirunews.lk/local-news.php?pageID=538"
}