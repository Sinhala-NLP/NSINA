{
       "Source": "hirunews",
       "Timestamp": "Thursday, 14 April 2022 - 12:47",
       "Headline": "මුදල් ඇමති ඩොලර් බිලියන 4ක් අපේක්ෂාවෙන් (වීඩියෝ)",
       "News Content": "ෆිච් රේටින්ස් ජාත්‍යන්තර විගණන ආයතනය මගින්ද මෙරට ණය ගෙවීමේ හැකියාව හෙවත් ක්‍රය ශක්තියේ වර්ගීකරණය තවදුරටත් පහත හෙළා තිබෙනවා.\nඒ, ජාත්‍යන්තර මූල්‍ය අරමුදල සමඟ එක්ව ණය ආපසු ගෙවීමේ වැඩපිළිවෙලක් සකසන තුරු විදේශ ණය පියවීම් ශ්‍රී ලංකාව විසින් අත්හිටුවීමත් සමඟයි.\nඒ අනුව ෆිච් රේටින්ග්ස් ආයතනය ශ්‍රී ලංකාවේ ණය වර්ගීකරණය සී ලෙස පහත හෙළා ඇත්තේ ණය පැහැර හැරීමට එක් මට්ටමක් ඉහළින්.\nඊට පෙර ස්ටෑන්ඩර්ඩ් ඇන්ඩ් පුවර් හෙවත් එස්. ඇන්ඩ් පී. විගණන ආයතනය මගින් ද මෙරට ණය ගෙවීමේ හැකියාව සී සී ලෙස පහත හෙළනු ලැබුවේ එහි තුන්වන පහළම මට්ටම ලෙසින්.\nඑමෙන්ම විදේශ ණය වාරික ගෙවීම් සැබෑ ලෙස පියවීම නතර වූ පසු මෙරට ණය වර්ගීකරණය සිලෙක්ටිව් ඩිෆෝල්ට් හෙවත් වරණීය පැහැර හැරීමක් ලෙස තවදුරටත් පහත හෙළීමට සිදුවන බව එස්.ඇන්ඩ්.පී. ආයතනය ප්‍රකාශ කළා.\nශ්‍රී ලංකාවේ මීළඟ විදේශ ණය පොලී ගෙවීම් යෙදී ඇත්තේ අප්‍රේල් 18 වනදාටයි.\nඑන්.ඇන්ඩ් පී. විශ්ලේෂකයන් ප්‍රකාශ කළේ ජාත්‍යන්තර මූල්‍ය අරමුදල සමඟ එක්ව ශ්‍රී ලංකාවේ ණය ගෙවීම් ප්‍රතිව්‍යුහගත කිරීමේ ක්‍රියාවලිය සම්පූර්ණ කිරීම සඳහා මාස කිහිපයක් ගතවනු ඇති බවයි.\nමේ අතර ශ්‍රී ලංකාවට තවත් ඩොලර් බිලියන 2ක මූල්‍යාධාර ලබාදීමට ඉන්දියාව තීරණය කර තිබෙනවා.\nඑමෙන්ම මෙරට ආහාර සහ ඉන්ධන අවශ්‍යතා සඳහා සහය වීමටද සූදානම් බවයි ඉන්දියාව සඳහන් කර ඇත්තේ.\nවිනිමය හුවමාරු සහ ණය යෝජනා ක්‍රමය යටතේ ශ්‍රී ලංකාවට සහය වීමට කටයුතු කරන බවත්, ඒ සම්බන්ධයෙන් සාකච්ඡා ආරම්භ කර ඇති බවත් ඉන්දීය ආරංචි මාර්ග උපුටා දක්වමින් රොයිටර් පුවත් සේවය සඳහන් කළා.\nශ්‍රී ලංකාව ණය සේවාකරණය අත්හිටුවීම සැළකිල්ලට ගත යුතු කරුණක් වුවත්, මූල්‍ය හුවමාරු සහ මූල්‍ය සහයක් ලෙස තවත් ඩොලර් බිලියන 2ක් ලබාදිය හැකි බව එහිදී ඉන්දීය රජයේ ආරංචි මාර්ග සඳහන් කර තිබෙනවා.\nමේ අතර, ශ්‍රී ලංකාවේ අවිනිශ්චිත ආර්ථික වාතාවරණය සහ එමඟින් ජනතාවට එල්ල වී ඇති බලපෑම් පිළිබඳව ලෝක බැංකුව කණස්සල්ල පළ කරනවා.\nඑහි ශ්‍රී ලංකා අධ්‍යක්ෂ ෆාරිස් හඩාඩ් සර්වෝස් ප්‍රකාශ කළේ එහිදී මෙරට දුප්පත් සහ අවදානමට ලක්ව සිටින ගෘහස්ථයන් වෙත හදිසි ආධාර ලබාදීම සඳහා කටයුතු කරමින් සිටින බවයි.\nආර්ථික අර්බුදයේ බලපෑම අවම කරමින් ශ්‍රී ලාංකික ජනතාවගේ යහපත උදෙසා කටයුතු කිරීමට පියවර ගන්නා බව ලෝක බැංකුවේ ශ්‍රී ලංකා අධ්‍යක්ෂවරයා කියා සිටියා.\nමෙහි දී ගනු ලබන පියවර තුළින් වර්ධනයට මෙන්ම දුප්පත් ජනතාව කෙරෙහි මූලික වශයෙන් අහිතකර බලපෑමක් ඇතිවිය හැකි නමුත් එමඟින් අසමබරතාව කැපී පෙනෙන ලෙස නිවැරදි කිරීමටත් තිරසාර වර්ධනයක් සඳහා ශක්තිමත් පදනමක් ඇති කිරීමටත් ජාත්‍යන්තර මූල්‍ය වෙළඳපොල වෙත ප්‍රවේශ වීමටත් අවස්ථාවක් ලැබෙනු ඇති බව ලෝක බැංකුව අවධාරණය කළා.\nමේ අතර, ලබන 18 වනදා ජාත්‍යන්තර මූල්‍ය අරමුදල සමග සාකච්ඡා ආරම්භ කරන අතර, මෙරට ආර්ථිකය ප්‍රකෘතිමත් කිරීම සඳහා ඇමෙරිකානු ඩොලර් බිලියන 3ත් 4ත් අතර බාහිර මූල්‍යාධාර අපේක්ෂා කරන බව මුදල් අමාත්‍ය අලී සබ්රි ප්‍රකාශ කළා.\nබ්ලූම්බර්ග් ව්‍යාපාරික වෙබ් අඩවිය සමග සම්මුඛ සාකච්ඡාවකට එක්වෙමින් ඔහු කියා සිටියේ චීනය සහ ඉන්දියාව වෙතින් ද මූල්‍ය සහය ලබා ගැනීමට හැකිවනු ඇති බවයි.\nඉහළ උද්ධමනය හමුවේ මෙරට සමාජ ආරක්ෂණය තහවුරු කිරීමට අපේක්ෂා කරන බව ද ඔහු වැඩිදුරටත් කියා සිටියා.",
       "URL": "https://www.hirunews.lk/301936/මුදල්-ඇමති-ඩොලර්-බිලියන-4ක්-අපේක්ෂාවෙන්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1231"
}