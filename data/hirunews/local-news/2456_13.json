{
       "Source": "hirunews",
       "Timestamp": "Monday, 14 September 2020 - 10:27",
       "Headline": "නාකොටික් නිලධාරීන් 13 දෙනා යළි රිමාන්ඩ් (වීඩියෝ)",
       "News Content": "පොලිස් මත්ද්‍රව්‍යනාශක කාර්යාංශය මඟින් සිය භාරයට ගනු ලැබූ හෙරොයින් තොග ජාවාරම් කිරීම සම්බන්ධයෙන් සැකපිට අත්අඩංගුවට ගෙන රිමාන්ඞ් කර සිටින එම කාර්යාංශයේ නිළධාරීන් 13 දෙනා ලබන 22 වනදා දක්වා යලි රක්ෂිත බන්ධනාගාර ගත කර තිබෙනවා.\nමෙම නඩු කටයුත්ත විමසන කොළඹ ප්‍රධාන මහේස්ත්‍රාත් ලංකා ජයරත්න අද දින රාජකාරි නිවාඩු ලබා සිටීම හේතුවෙන් එය කැඳවනු ලැබුවේ කොළඹ අතිරේක මහේස්ත්‍රාත් ප්‍රියන්ත ලියනගේ හමුවේයි.\nකොරෝනා වසංගත තත්ත්වය හේතුවෙන් සෞඛ්‍ය ආරක්ෂිත පියවරක් ලෙස දැනට අගුණකොළපැලැස්ස බන්ධනාගාරයේ රදවා සිටින සැකකරුවන් අද දිනයේ අධිකරණයට ඉදිරිපත් කර තිබුණේ නැහැ.\nඅපරාධ පරීක්ෂණ දෙපාර්තමේන්තුව වෙනුවෙන් පෙනී සිටි නියෝජ්‍ය සොලිසිටර් ජෙනරාල් දිලීප පිරිස් අධිකරණය හමුවේ කරුණු දක්වමින් කියා සිටියේ මෙම නඩු කරයේ 14 වන සැකකරු ලෙස නම් කර සිටින දැනට විදේශගත ප්‍රබල මත්ද්‍රව්‍ය ජාවාරම්කරුවෙකු වන උදාර සම්පත් නමැත්තා සම්බන්ධයෙන් වැඩිදුර විමර්ශන සිදු කරන බවයි.\nඑම සැකකරු මෙරට සන්නිවේදන ආයතනයකින් ලබාගත් ජංගම දුරකත සිම්කාඩ් 55ක් උපයෝගි කරගිනිමින් විශාල සන්නිවේදන ජාලයක් සකස් කර මෙම ජාවාරම මෙහෙයවා ඇති බවට තොරතුරු ලැබී ඇති බවද ඔහු කියා සිටියා.\nදැනට රක්ෂිත බන්ධනාගාර ගත කර සිටින මෙම සැකකරුවන් දහ තුන් දෙනාට අමතරව තවත් පොලිස් මත්ද්‍රව්‍ය නාශක කාර්යාංශයට අනුයුක්ත නිලධාරීන් 12 දෙනෙකු රැදවුම් නියෝග මත අපරාධ පරීක්ෂණ දෙපාර්තමේන්තුව භාරයේ රඳවාගෙන ප්‍රශ්න කරමින් සිටින බවද නියෝජ්‍ය සොලිසිටර් ජෙනරාල්වරයා අධිකරණයට දන්වා සිටියා.\nවැඩිදුරටත් කරුණු දක්වමින් මොහු කියා සිටියේ රිමාන්ඞ් භාරයේ පසුවන මෙම සැකකරුවන් විසින් මත්ද්‍රව්‍ය ජාවාරමෙන් උපයා ගත් මුදල් වැයකර විශාල දේපල අත්පත් කර ගැනීමේ සිද්ධින් සම්බන්ධයෙන් ඔවුන්ට එරෙහිව මුදල් විශුද්ධිකරණය වැලැක්වීමේ පනත යටතේ තවත් විමර්ශන සිදුකරන බවයි.\nඑම විමර්ශණවලට අදාලව සොයාගත් රුපියල් පන්ලක්ෂ පන්දහසක මුදලක් අධිකරණයේ තැන්පත් කිරීමට අවසර දෙන ලෙසද ඔහු අධිකරණයෙන් ඉල්ලීමක් කළ අතර මහේස්ත්‍රාත්වරයා ඊට අවසර ලබා දුන්නා.",
       "URL": "https://www.hirunews.lk/250159/නාකොටික්-නිලධාරීන්-13-දෙනා-යළි-රිමාන්ඩ්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2456"
}