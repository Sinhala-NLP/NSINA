{
       "Source": "hirunews",
       "Timestamp": "Wednesday, 18 August 2021 - 12:27",
       "Headline": "තවත් එන්නත් මාත්‍රා මිලියන 23ක් මිලදී ගැනීමට කැබිනට් අනුමැතිය",
       "News Content": "තවත් කොරෝනා එන්නත් මාත්‍රා මිලියන 23ක් මිලදී ගැනීමට කැබිනට් අනුමැතිය හිමිව තිබෙනවා.\nඒ අනුව සයිනොෆාම් එන්නත් මාත්‍රා මිලියන 9 ක් සහ ෆයිසර් මාත්‍රා මිලියන 14ක් මෙලෙස මිලදී ගනු ඇති.\nපසුගිය 9 වන දා වන විට එන්නත් මාත්‍රා මිලියන 19.49ක් මෙරටට ලැබී තිබූ අතර, ඉන් මාත්‍රා මිලියන 11.26ක් පළමු මාත්‍රාව ලෙස සහ මාත්‍රා මිලියන 3.25ක් දෙවන මාත්‍රාව වශයෙන් භාවිතා කර තිබෙනවා.\nකෙසේ වෙතත්, වයස අවුරුදු 18ට වැඩි සියළුම පුද්ගලයින්ට සැප්තැම්බර්  මාසය අවසන් වීමට පෙර එන්නත් ලබාදී අවසන් කිරීමට රජය ගෙන ඇති තීරණයට අනුවයි අදාළ එන්නත් මාත්‍රා මිලියන 23 මිලදී ගැනීමට රජය තීරණය කර ඇත්තේ.\nමේ අතර, තවත් ඔක්සිජන් ලීටර් 360,000ක් ආනයනය කිරීම සඳහා ද කැබිනට් අනුමැතිය හිමිව තිබෙනවා.\nඅසාධ්‍ය කොරෝනා රෝගීන්ට ලබාදීම සඳහා ඔක්සිජන් ලීටර් 120,000ක් මාසිකව ආනයනය කර ගබඩා කිරීමට මීට පෙර අනුමැතිය හිමි වුණා.\nකෙසේ වෙතත්, දැනට ඔක්සිජන් මත යැපෙන රෝගීන් සංඛ්‍යාව ඉහළ යාම හේතුවෙනුයි මාසිකව ආනයනය කරනු ලබන ඔක්සිජන් ලීටර් 120,000ට අමතරව මෙම ඔක්සිජන් ලීටර් 360,000ක් ආනයනය කිරීමට රජය තීරණය කර ඇත්තේ.",
       "URL": "https://www.hirunews.lk/280007/තවත්-එන්නත්-මාත්‍රා-මිලියන-23ක්-මිලදී-ගැනීමට-කැබිනට්-අනුමැතිය",
       "Category": "Local News",
       "Parent URL": "https://www.hirunews.lk/local-news.php?pageID=1746"
}