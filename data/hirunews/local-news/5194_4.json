{
       "Source": "hirunews",
       "Timestamp": "Wednesday, 27 January 2016 - 15:42",
       "Headline": "ගුරුවරයෙකුගේ පහරදීමකින්  ඕල්කට් විදුහලේ සිසුවෙකු රෝහලේ",
       "News Content": "ගුරුවරයෙකුගේ පහර දීමක් හේතුවෙන් කොළොන්නාව හෙන්රි  ඕල්කට් විද්‍යාලයේ  ඉගෙනුම ලබන සිසුවෙකු රෝහල් ගතකර තිබෙනවා.\n09 වන ශ්‍රේණියේ ඉගෙනුම ලබන මෙම සිසුවාට පාසලේ ගණිත ගුරුවරයෙකු විසින් පහර දී ඇත්තේ පසුගිය සිකුරාදායි.\nමෙම සිසුවා මේ වනවිට කොළඹ ජාතික රෝහලේ 33 වාට්ටුවේ ප්‍රතිකාර ලබනවා.\nගණිත පැවරුම් සිදුකර නොමැති බවට පවසමින් අදාල ගුරුවරයා තම දරුවාට අමානුෂික අන්දමින් පහර දී ඇති බවට පහර කෑමට ලක්වූ සිසුවාගේ මව හිරු ප්‍රවෘත්ති අංශයට සඳහන් කළා.\nමෙම සිද්ධිය පිළිබඳව කොළඹ ජාතික රෝහලේ පොලිස් ඒකකය ප්‍රකාශයක් සටහන් කරගෙන වැල්ලම්පිටිය පොලිසිය ද දැනුවත් කර තිබෙනවා.\nකෙසේ වෙතත් කොළොන්නාව හෙන්රි  ඕල්කට් විද්‍යාලයේ විදුහල්පති ප්‍රදීප් වික්‍රමතුංගගෙන් මේ පිළිබඳව විමසූ විට ඔහු කියා සිටියේ එවැනි සිදුවීමක් තමන්ට වාර්තා වී නොමැති බවයි.\nසිසුවාට පහර දුන් බවට පැවසෙන මෙම ගණිත ගුරුවරයා මේ වනවිට වෙනත් පාසලකට මාරුවක් ලබා ගොස් ඇති බවද සඳහන්.",
       "URL": "https://www.hirunews.lk/124846/ගුරුවරයෙකුගේ-පහරදීමකින්-ඕල්කට්-විදුහලේ-සිසුවෙකු-රෝහලේ",
       "Category": "Local News",
       "Parent URL": "https://www.hirunews.lk/local-news.php?pageID=5194"
}