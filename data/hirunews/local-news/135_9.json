{
       "Source": "hirunews",
       "Timestamp": "Monday, 31 July 2023 - 19:55",
       "Headline": "අධිකරණ නියෝග නොතකමින් ජවිපේ නියෝජිතයින් කොළඹ උද්ඝෝෂණයක (වීඩියෝ)",
       "News Content": "සේවක අර්ථසාධක සහ සේවක භාරකාර අරමුදල් කොල්ලය නවත ලෙසට රජයට බලකරමින් අන්තර් සමාගම් සේවක සංගමය ඇතුළු පිරිසක් අද කොළඹ කොටුව දුම්රියපළ ඉදිරිපිටදී උද්ඝෝෂණයක නිරත වුණා.\nඅදාළ උද්ඝෝෂණය සංවිධානය කර තිබුණේ කොළඹ - කොටුව සහ මාලිගාකන්ද යන මහේස්ත්‍රාත් අධිකරණ වාරණ නියෝග ලබාදී ඇති පසුබිමකයි.\nජාතික ජන බලවේගයේ නායක අනුර කුමාර දිසානයක, ප්‍රධාන ලේකම් ටිල්වින් සිල්වා ඇතුලු හත්දෙනෙකුට එරෙහිව කොටුව මහේස්ත්‍රාත් අධිකරණය විසින් අද නියෝගයක් නිකුත් කර තිබුණේ කොටුව දුම්රියපොළ අසල උද්ඝෝෂණයක් පැවැත්වීම වළක්වාලමින්.\nඑමෙන්ම මරදාන ටෙක්නිකල් මංසන්ධියේ සිට කොටුව දුම්රියපල දක්වා සිදුකිරීමට නියමිත විරෝධතා පා ගමනක් වළක්වාලමින්ද අන්තර් සමාගම් සේවක සංගමයේ කැඳවුම්කරු වසන්ත සමරසිංහ ඇතුලු පිරිසකට මාළිගාකන්ද මහේස්ත්‍රාත් අධිකරණයෙන් අද (31) නියෝගයක් නිකුත් කර තිබුණා.\nඒ, මරදාන පොලිසිය සිදුකළ කරුණු දැක්වීමකට අනුවයි.\nකෙසේ වෙතත් එවන් පසුබිමකද අද පස්වරුවේ කොටුව දුම්රියපළ ඉදිරිපිටදී මෙම විරෝධතාව පැවැත්වුණේ ජාතික ජනබලවේගයේ නායක පාර්ලිමේන්තු මන්ත්‍රී අනුර කුමාර දිසානායකගේද සහභාගිත්වයෙන්.",
       "URL": "https://www.hirunews.lk/343203/අධිකරණ-නියෝග-නොතකමින්-ජවිපේ-නියෝජිතයින්-කොළඹ-උද්ඝෝෂණයක-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=135"
}