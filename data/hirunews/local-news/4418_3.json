{
       "Source": "hirunews",
       "Timestamp": "Monday, 17 July 2017 - 10:35",
       "Headline": "කැපුම් තුවාල සහිතව මියගොස් සිට පුද්ගලයකුගේ සිරුරක් හමුවෙයි (ඡායාරූප)",
       "News Content": "වීරකැටිය, පස්මංහන්දියේ තිබී කැපුම් තුවාල සහිතව මියගොස් සිට පුද්ගලයකුගේ සිරුරක් ඊයේ (17) අලුයම සොයාගත් බව වීරකැටිය පොලිසිය පවසනවා.\nමියගොස් ඇත්තේ  තංගල්ල, පහලගොඩ පදිංචි රවිදු නිම්සර ගාර්දියවසම් නැමති 21 හැවිරිදි තරුණයකු බවත්,දෙපිරිසක් අතර සිදු වු ගැටුමකින් මෙම පුද්ගලයා මියගොස් ඇති බවත්  මුලික පොලිස් පරීක්ෂණ වලදී අනාවරණය වී තිබෙනවා.\nවීරකැටිය නගරයේ දින කිහිපයක් පුරා පැවති ඇසළ සැණකෙළියේ අවසන් දින රාත්‍රි පැවැති සංගීත ප්‍රසංගයක් නැරඹීම සදහා මෙම පුද්ගලයා තවත් තරුණයන් කිහිප දෙනෙකු සමග පැමිණ ඇති අතර සංගීත ප්‍රසංගය අතර තුර දෙපිරිසක් අතර යම් වචන හුවමාරුවක් සිදුව ඇතැයි සඳහන්.\nපසුව අලුයම් කාලයේ වීරකැටිය, පස්මන් හන්දිය අසලට පැමිණ ඇති මෙම දෙපිරිස එහිදී වචන හුවමාරුව ගැටුමක් දක්වා දුරදිග ගොස් තිබෙනවා.\nවීරකැටිය, පස්මන් හන්දියේ ඉදිකරමින් තිබෙන ආවරණය වු  නව ගොඩනැගිල්ල අසලදී මෙම ගැටුම සිදුව ඇති අතර මියගිය පුද්ගලයාගේ සිරුරද එම ගොඩනැගිල්ලට මීටර් 200ක් පමණ දුරට වන්නට තිබී පොලිසිය සොයාගෙන තිබෙනවා.\nතංගල්ල සහකාර පොලිස් අධිකාරී බී එම් එම් දසනායක  සහ පොලිස් අපරාධ විද්‍යාත්මක ඒකකයේ නිලධාරීන් එම ස්ථානයට පැමිණ  පරීක්ෂණ ආරම්භ කළා.\nසිද්ධිය සම්බන්ධයෙන්  තංගල්ල ජේෂ්ඨ පොලිස් අධිකාරී තිලක් ධනපාල අබේවික්‍රමගේ උපදෙස් පරිදි වීරකැටිය පොලිස් ස්ථානාධිපති ප්‍රධාන පොලිස් පරික්ෂක රසික සම්පත් ඇතුළු නිලධාරීන් පිරිසක් වැඩිදුර පරික්ෂණ පවත්වනවා.\nඡායාරූප - සුරියවැව, නුවන් ජයසේකර",
       "URL": "https://www.hirunews.lk/166056/කැපුම්-තුවාල-සහිතව-මියගොස්-සිට-පුද්ගලයකුගේ-සිරුරක්-හමුවෙයි-ඡායාරූප",
       "Category": "Local News",
       "Parent URL": "https://www.hirunews.lk/local-news.php?pageID=4418"
}