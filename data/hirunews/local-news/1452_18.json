{
       "Source": "hirunews",
       "Timestamp": "Monday, 03 January 2022 - 13:28",
       "Headline": "බදු යළි සංශෝධනය වන ලකුණු",
       "News Content": "නව වසරේ පළමු කැබිනට් මණ්ඩල රැස්වීම අද පස්වරුවේ ජනාධිපති කාර්යාලයේ දී පැවැත්වීමට නියමිත ව තිබෙනවා.\nපස්වරු පහට රැස්වන අමාත්‍ය මණ්ඩල රැස්වීමට මෙම වසර සඳහා අයවැයෙන් යෝජනා කළ බදු සංශෝධනවලට අදාළ පනත් කෙටුම්පත් කිහිපයක් ඉදිරිපත් කිරීමට නියමිත යි.\nමුදල් අමාත්‍ය බැසිල් රාජපක්ෂ විසින් මෙලෙස අමාත්‍ය මණ්ඩලයට ඉදිරිපත් කිරීමට නියමිත ව ඇත්තේ එස්.ජී.එස්.ටී හෙවත් විශේෂ භාණ්ඩ හා සේවා බද්ද පැනවීම පිළිබඳ පනත් කෙටුම්පත සහ බැංකු හා මූල්‍ය සේවා ආයතන විසින් සේවා සැපයීමේ දී අය කළ අගය එකතු කිරීමේ බදු සංශෝධන පනත් කෙටුම්පත යි.\nමීට අමතර ව 2020- 2021 තක්සේරු වර්ෂය සඳහා රුපියල් මිලියන 2000ට වඩා බදු අය කළ හැකි ආදායමක් උපයන ලද තැනැත්තන් හෝ සමාගම් මත එක්වරක් පමණක් පැනවෙන සියයට 25ක අධිභාර බද්දට අදාළ පනත් කෙටුම්පත ද අද අමාත්‍ය මණ්ඩලයට ඉදිරිපත් කිරීමට නියමිත බවයි වාර්තාවන්නේ.\nමෙම වසර සඳහා අයවැයෙන් යෝජනා කළ බදු සංශෝධන කිහිපයක් ජනවාරි මාසයේ සිට ක්‍රියාත්මක වීමට නියමිතව තිබූ අතර, එම බදු සංශෝධනවලට අදාළ පනත් කෙටුම්පත් අමාත්‍ය මණ්ඩලයේ අනුමැතිය ලැබී දින 14කින් පසු එම කෙටුම්පත් පාර්ලිමේන්තුවට වෙත ඉදිරිපත් කිරීමට යි නියමිත ව ඇත්තේ.",
       "URL": "https://www.hirunews.lk/292895/බදු-යළි-සංශෝධනය-වන-ලකුණු",
       "Category": "Local News",
       "Parent URL": "https://www.hirunews.lk/local-news.php?pageID=1452"
}