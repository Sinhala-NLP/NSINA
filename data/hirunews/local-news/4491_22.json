{
       "Source": "hirunews",
       "Timestamp": "Tuesday, 30 May 2017 - 19:19",
       "Headline": "දිස්ත්‍රික්ක 7 ක නායයෑම් අවදානම එලෙසමයි",
       "News Content": "ගං වතුර, නායයෑම් සහ ගංඟා පිටාර ගැලීම් හේතුවෙන් ආපදාවට ලක්වූ දිස්ත්‍රික්ක කිහිපයක තත්ත්වය තවමත් සම්පූර්ණයෙන් යහපත් අතට හැරී නැහැ.\nරත්නපුර, කළුතර, ගාල්ල, මාතර, හම්බන්තොට, ගම්පහ සහ කොළඹ  ඇතුලූ දිස්ත්‍රික්ක කිිහිපයක තවමත් ගං වතුර තත්ත්වයන් වාර්තාවනවා.\nරත්නපුර දිස්ත්‍රික්කයේ කළු ගඟ ආශ්‍රිත ගං වතුර තත්ත්වය මේ වනවිට අඩුවෙමින් පවතිනවා.\nකෙසේ වෙතත් කිරිඇල්ල සහ අයගම ඇතුලූ ප්‍රදේශ කිහිපයක තවමත් ගං වතුර තත්ත්වය පවතින බවයි අප වර්තාකරුවන් සඳහන් කළේ.\nපවුල් එක්ලක්ෂ විසි එක්දහසකට වැඩි පිරිසක් එහි පීඩාවට පත්ව සිටින අතර, අඛණ්ඩව සහන කටයුතු ක්‍රියාත්මක බවයි රත්නපුර දිස්ත්‍රික් ලේකම් මාලනී ලොකුපෝතාගම හිරු ප්‍රවෘත්ති වෙත සදහන් කළේ.\nකළුතර දිස්ත්‍රික්කයට බලපෑ ආපදා තත්වය හේතුවෙන් පවුල් 19,068කට අයත් පුද්ගලයින් 76,754 දෙනෙකු ආරක්ෂිත ස්ථාන 383ක මේ වනවිට රදවා සිටිනවා.\nදිස්ත්‍රික්කයේ පීඩාවට පත් සංඛ්‍යාව  එක්ලක්ෂ 38,000 කට අධිකයි.\nකළු ගඟ පිටාර ගැලීම හේතුවෙන් අවදානම් තත්ත්වයන් මතුව තිබූ ප්‍රදේශ කිහිපයක මේ වනවිට ජලය බැස යමින් පවතින බවයි වාර්තාවන්නේ.\nමේ වනවිට ගාල්ල සහ මාතර දිස්ත්‍රික්කවල ප්‍රදේශ රැසක ගං වතුර තත්ත්වය අඩුවෙමින් පවතිනවා.\nකෙසේ වෙතත් බද්දේගම සහ මාතර නගරය අවට ප්‍රදේශවල ජලය බැසයාම සෙමෙන් සිදුවන බවයි ආපදා කළමනාකරණ ඒකක සඳහන් කළේ.\nදැනට වැඩිම පිරිසක් පීඩාවට පත්ව සිටින්නේ මාතර දිස්ත්‍රික්කයේයි.\nඑය එක්ලක්ෂ 61,763 ක් ලෙස සටහන් වනවා.\nමේ අතර හම්බන්තොට දිස්ත්‍රික්කයේද දස දහසකට ආසන්න පිරිසක් පීඩාවට පත්ව සිටින අතර, අවදානම් කලාපයක් වූ වළස්මුල්ල - පිටකන්ද ප්‍රදේශයේ සහ මාකඳවල කන්ද අසළ පදිංචි පවුල් 37 ක් අද එම ප්‍රදේශයෙන් ඉවත් කෙරුණා.\nඒ, නායයෑම් අවදානම් පැවතීම හේතුවෙන්.\nකොළඹ සහ ගම්පහ දිස්ත්‍රික්කවලට බලපෑම් එල්ලවුණේ කැළණි ගඟ පිටාර ගැලීමත් සමඟයි.\nකොළඹ දිස්ත්‍රික්කයේ පුද්ගලයන් 18 000 කට ආසන්න සංඛ්‍යාවකට සහ ගම්පහ දිස්ත්‍රික්කයේ 16 000 කට වැඩි සංඛ්‍යාවකට එමඟින් පීඩා සිදුවුණා.\nමේ වනවිට කැළණිය, බියගම, කඩුවෙල සහ මල්වාන අවට ප්‍රදේශ රැසක ගං වතුර තත්ත්වය ක්‍රමයෙන් අඩුවෙමින් පවතිනවා.\nකෙසේ වෙතත් අංගොඩ, වැල්ලම්පිටිය ඇතුලූ ප්‍රදේශ කිහිපයක පහත් බිම් තවමත් ජලයෙන් යටවී පවතිනවා.\nඑසේම වාරිමාර්ග දෙපාර්තමේන්තුවද පවසන්නේ අවදානම් මට්ටමේ පැවති කැළණි, කළු, ගිං, සහ නිල්වලා ගංඟාවල ජල මට්ටම අඩුවෙමින් පවතින බවයි.\nවාරිමාර්ග දෙපාර්තමේන්තුවේ අතිරේක වාරිමාර්ග අධ්‍යක්‍ෂ ටී.පී. අල්විස් කියා සිටියේ කැළණි ගඟ සාමාන්‍ය මට්ටමට පත්ව ඇති බවයි.\nඑහි නාගලගම් වීථියේ ජල මාපාංකයේ අගය අඩි 3.3 දක්වා පහළ බැස ඇති බවද ඔහු සඳහන් කළා.\nකළු ගඟ රත්නපුර ප්‍රදේශයෙන් ජල මට්ටම පහළ බැස තිබෙනවා. ගිං ගෙඟ් තවලම ප්‍රදේශයේ ජල මට්ටම සාමාන්‍ය තත්වයට පත්ව ඇතත් බද්දේගම ප්‍රදේශයේ ජල මට්ටම ගං වතුර මට්ටමේ පවතින බවයි අතිරේක වාරිමාර්ග අධ්‍යක්‍ෂවරයා කියා සිටිියේ.\nනිල්වලා ගෙඟ් ඉහළ ප්‍රදේශයේ ජල මාපකවල මට්ටම් සාමාන්‍ය මට්ටමට පත්ව ඇති බව සඳහන් කළ ඔහු කියා සිටියේ එහි පහළ ප්‍රදේශවල ජල මට්ටම් තවමත් මහා ගං වතුර මට්ටමක පවතින බවයි.\nමේ අතර, ජලයෙන් යටවීම නිසා වසා තැබුනු දක්ෂිණ අධිවේගී මාර්ගය දොඩංගොඩ සහ ගැලනිගම අතර කොටස අද යළි විවෘත කෙරුණා.\nඒ අනුව කඩවත සිට කොක්මාදුව දක්වා රථ වාහන ගමන් කළ හැකි අතර ගොඩගම පිවිසුම තවදුරටත් ජලය රැදී තිබීම හේතුවෙන් වසා දමා තිබෙනවා.\nඑසේම කළුතර, කෑගල්ල, රත්නපුර, ගාල්ල, මාතර, හම්බන්තොට සහ නුවරඑළිය යන දිස්ත්‍රික්ක වෙත පනවා තිබූ නායයෑමේ අවදානම ඉදිරි පැය 24 ක කාලය සඳහාද අද පස්වරු එකට දීර්ඝ කෙරුණා.",
       "URL": "https://www.hirunews.lk/162478/දිස්ත්‍රික්ක-7-ක-නායයෑම්-අවදානම-එලෙසමයි",
       "Category": "Local News",
       "Parent URL": "https://www.hirunews.lk/local-news.php?pageID=4491"
}