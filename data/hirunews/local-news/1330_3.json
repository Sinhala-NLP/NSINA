{
       "Source": "hirunews",
       "Timestamp": "Sunday, 27 February 2022 - 13:00",
       "Headline": "අඹුසැමි යුවළක් කාමරයක මියයයි",
       "News Content": "සංචාරයක් සදහා නුවරඑළියට පැමිණි අඹුසැමි යුවළක් ඔවුන් නවාතැන් ගත් හෝටලයේ කාමරය තුල දී මියගොස් සිටියදී අද අලුයම සොයාගත් බව පොලිසිය ප්‍රකාශ කළා.\nපවුලේ සාමාජිකයින් සමග කුරුණෑගල ගොකරැල්ලේ සිට පැමිණි ඔවුන් දෙදෙනා ඊයේ රාත්‍රියේ බාබකියු උදුනෙන් මස් පුළුස්සා අනුභව කිරිමන් පසු පවතින අධික සීතල සමනය කරගැනීම සදහා නින්දට ගොස් ඇත්තේ එම උදුනද සිය කාමරය වෙත රැගෙන යාමෙන් අනතුරුවයි.\nවයස අවුරුදු 58 සහ 59 යන වයස්වල පසුවන අඹුසැමි යුවළ පසුදින අවදි නොවීම හේතුවෙන් පවුලේ සාමාජිකයින් ඔවුන් රැදී සිටි හෝටලයේ කාමරය විවෘත කර බලා ඇති අතර, එහිදී ඔවුන් මියගොස් සිටි බවයි පොලිසිය ප්‍රකාශ කළේ.\nසිද්ධිය සම්බන්ධයෙන් නුවරඑළිය මහේස්ත්‍රාත්වරයා ස්ථාන පරික්ෂාවකින් අනතුරුව පශ්චාත් මරණ පරීක්ෂණය සඳහා නුවරඑළිය මහ රෝහලේ අධිකරණ වෛද්‍යවරයා වෙත යොමුකරන බව නුවරඑළිය පොලිසිය සඳහන් කළේ.",
       "URL": "https://www.hirunews.lk/298184/අඹුසැමි-යුවළක්-කාමරයක-මියයයි",
       "Category": "Local News",
       "Parent URL": "https://www.hirunews.lk/local-news.php?pageID=1330"
}