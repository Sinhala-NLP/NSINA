{
       "Source": "hirunews",
       "Timestamp": "Tuesday, 14 December 2021 - 23:33",
       "Headline": "\"පත්වීම් ලිපිය ලැබුණේ හිටපු ජනපති ලංකාවට ආවට පස්සේ\" - රුවන් විජේවර්ධනගෙන් ප්‍රකාශයක් (වීඩියෝ)",
       "News Content": "ඇතැම් අවස්ථාවල වැඩබලන ආරක්ෂක අමාත්‍ය ධුරය පිළිබඳ පත්වීම් ලිපිය තමන්ට ලැබුණේ හිටපු ජනාධිපති මෛත්‍රීපාල සිරිසේන විදේශගත වී ආපසු පැමිණි පසුව බව හිටපු ආරක්ෂක රාජ්‍ය අමාත්‍යරුවන් විජේවර්ධන කොළඹ මහාධිකරණය හමුවේ සඳහන් කළා.\nඒ පාස්කු ඉරිදා ත්‍රස්ත ප්‍රහාර මාලාව වළක්වා නොගැනීම සම්බන්ධයෙන් හිටපු ආරක්ෂක ලේකම් හේමසිරි ප්‍රනාන්දුට එරෙහිව ගොනුකර තිබෙන නඩුව අද (14) අට වැනි දිනටත් විභාගයට ගත් අවසථාවේදීයි.\nමෙම නඩුවට අදාළව සාක්ෂි ලබාදීමට අද අධිකරණයට කැඳවා තිබුණේ ප්‍රහාරය එල්ල වන සමයේ ආරක්ෂක රාජ්‍ය අමාත්‍යවරයා වූ රුවන් විජේවර්ධන මහතායි.\n\"ආරක්ෂක රාජ්‍ය අමාත්‍යවරයා වශයෙන් කටයුතු කළත් මා ත්‍රිවිධ හමුදාව, බුද්ධි අංශ යනාදිය අයත්ව තිබුණේ නැහැ.\nජනාධිපතිවරයා විදේශගත වූ ඇතැම් අවස්ථාවල වැඩබලන ආරක්ෂක අමාත්‍ය ධුරය පිළිබඳ පත්වීම් ලිපිය මට ලැබුණේ ජනාධිපතිවරයා විදේශගත වී ආපසු පැමිණි පසුවයි.\n2018 වසරේ ඔක්තෝබර් මස පැවති ව්‍යවස්ථා අර්බුදයෙන් පසුව තමාට සහ එවක අග්‍රාමාත්‍ය රනිල් වික්‍රමසිංහට ආරක්ෂක මණ්ඩල රැස්වීම්වලට කැඳවීමක් නොලැබුණු බව ද රුවන් විජේවර්ධන සඳහන් කළා.\n\"බුද්ධි සමාලෝචන රැස්වීමටත් මා කැඳෙව්වේ නැහැ.\"\n\"මේ පිළිබඳව මම ආරක්ෂක ලේකම් හේමසිරි ප්‍රනාන්දුගෙන් විමසා සිටියා.\"\n\"එම අවස්ථාවේදී හේමසිරි ප්‍රනාන්දු මහතා මට කිව්වේ ජනාධිපතිවරයාගේ දැනුම්දීමක් නොමැතිව කැඳවීමට හැකියාවක් නැහැ කියලා.\"\n\"පාස්කු ඉරුදින ප්‍රහාරය එල්ල වීමෙන් පසුව පෙරවරු 9.30 ට පමණ අග්‍රාමාත්‍ය රනිල් වික්‍රමසිංහ මහතා මට දුරකථනයෙන් කතා කරල අරලියගහ මන්දිරයේ ආරක්ෂක මණ්ඩල රැස්වීමක් කැඳවන ලෙස දැනුම් දුන්නා.\"\n\"ඒ අවස්ථාවේදී මම සිටියේ ආරක්ෂක අමාත්‍යාංශයේ. ඒ අවස්ථාවේ ආරක්ෂක අමාත්‍යාංශයට ත්‍රිවිධ හමුදාපතිවරු ඇතුළු ආරක්ෂක බලධාරීන් රැස්ව සිටියා.\"\n\"මා ඔවුන්ට දැනුම් දුන්නා, ආරක්ෂක මණ්ඩල රැස්වීමක් සඳහා අග්‍රාමාත්‍යවරයා සියලු දෙනාට අරලියගහ මන්දිරයට එන්න කිව්වා කියල.\"\n\"ඒත් කිසි කෙනෙක් නැගිට්ටේ නැහැ.\"\n\"පසුව මම ආරක්ෂක ලේකම් හේමසිරි ප්‍රනාන්දු මහතාගෙන් මේ ගැන විමසුවා.''\n\"එවිට හේමසිරි ප්‍රනාන්දු මට කිව්වා අගමැතිතුමා කැඳවන කිසිම රැස්වීමකට සහභාගි වෙන්න එපා කියලා ජනාධිපතිතුමා කියලා තියෙනවා කියලා.\"\n\"එම ස්ථානයේ රාජ්‍ය බුද්ධි සේවයේ ප්‍රධානි නිලන්ත ජයවර්ධනත් හිටියා.\"\n\"මම ඔහුගෙන් ඇහුවා ප්‍රහාරය ගැන තොරතුරු මට කලින්ම දැනුම් නොදුන්නේ ඇයි කියලා.\"\n\"ඒ අවස්ථාවේදී නිලන්ත ජයවර්ධන කිව්වා තොරතුරු දෙන්න බැරි වීම ගැන සමාවෙන්න කියලා.\"\n\"රජයේ නියෝජ්‍ය සොලිසිටර් ජෙනරාල්වරයා මතු කළ ප්‍රශ්නයකට පිළිතුරු දුන් රුවන් විජයවර්ධන එහිදී සඳහන් කළේ, ජනාධිපතිවරයා විදේශගත වී සිටියදී වැඩබලන ආරක්ෂක අමාත්‍යවරයා පත් කර නොමැති නම් ආරක්ෂක අමාත්‍යාංශයේ කටයුතු මෙහෙයවීමේ වගකීම ආරක්ෂක ලේකම්වරයාට පැවරෙන බවයි.\"\n\"තමා ආරක්ෂක රාජ්‍ය අමාත්‍යවරයා වුවද තමන් යටතේ ත්‍රිවිධ හමුදාව හා බුද්ධි අංශය නොපැවතීම හේතුවෙන් තමන් වෙත ආරක්ෂක තොරතුරු ඉදිරිපත් නොකෙරුණු බවත් රුවන් විජේවර්ධන අධිකරණයේදී සඳහන් කළා.\"",
       "URL": "https://www.hirunews.lk/291052/පත්වීම්-ලිපිය-ලැබුණේ-හිටපු-ජනපති-ලංකාවට-ආවට-පස්සේ-රුවන්-විජේවර්ධනගෙන්-ප්‍රකාශයක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1494"
}