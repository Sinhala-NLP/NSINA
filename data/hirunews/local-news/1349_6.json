{
       "Source": "hirunews",
       "Timestamp": "Friday, 18 February 2022 - 14:50",
       "Headline": "සල්ගාදු පිටියේ රැස්වීමට ජනපති විරුද්ධ වුණා ද ?",
       "News Content": "ආණ්ඩු පක්ෂය මෙන්ම විපක්ෂයේ නායකයෝද රටේ ප්‍රශ්න වලට වඩා ඉදිරි මැතිවරණ ගැන උන්නදු වූ දේශපාලන සතියක් නිමාව වුණා\nරට ආයෙත් වහන්න වෙයි - ජනාධිපති\nමීට වසරකට පෙර ජනාධිපතිවරයා මහනුවර මල්වතු විහාරයට ගිය වේලාවක දී මල්වතු විහාර බිමේ පැවැති එක්තරා ගරාවැටුණු විහාරයක් නරඹන්නට ගොස් මල්වතු මහා නායක තිබ්බොටවාවේ සුමංගල මහානායක හිමියන් වෙත පොරොන්දුවක් ලබා දී තිබුණා.\nමල්වතු විහාර භූමියේ විහාරස්ථාන කිහිපයක් තිබෙනවා.\nඒ අතරින් මල්වතු අනුනායක හිමියන් වැඩවාසය කරන මාත්ගමුව විහාරය සංඝාවාසයකට සුදුසු නොවන ලෙස ගරාවැටී අබලන්ව තිබෙනවා.\nජනාධිපතිවරයා එය දැක දැඩි වේදනාවකට පත්ව තිබෙනවා.\nඒ අනුව මෙම විහාරය වසරක් ඇතුලත ගොඩනගන බවට ජනාධිපතිවරයා මෙහිදී පොරොන්දුවක් ලබා දී තිබුණා.\nතෙමහල් පහයක් ලෙස තිබෙන මෙම මාත්ගමු විහාරය පිළිසකර කර වසරක් ඇතුළත භාර දීමේ වගකීම ජනාධිපතිවරයා නාවික හමුදාවට භාර දී තිබුණා.\nජනාධිපතිවරයා මහනුවර බලා පිටත්ව ගියේ සියලු වැඩ අවසන් කර තුන් මහල් ප්‍රාසාදයක් ලෙස නිමවා තිබූ එම විහාරස්ථානය යළිත් මහා විහාරයේ අනුනායක හිමියන් වෙත භාරදීමේ මාහැඟි පිංකම ඉටුකිරීම සඳහායි.\nමුලින්ම මහා විහාර බිමට ගිය ජනාධිපතිවරයා මල්වතු මහා නායක තිබ්බොටවාවේ සුමංගල මහානායක හිමියන් මුණගැසී ටික වේලාවක් සුහද පිළිසඳරක යෙදී සිටියා.\n\"මේ දවස් වල ඔබතුමා හොඳට හොඳටම අවිවේකීයි.\"\n\"ඔව් අපේ හාමුදුරුවනේ. රාජ්‍ය පාලන කටයුතු වලට අමතරව මේ කොවිඩ් මර්දන කටයුතු ගැනත් මම වැඩිපුර අවධානය යොමු කරල ඉන්නවා. වැක්සීන් එක ගහලා මේ උවදුර අපිට පාලනය කරන්න පුළුවන් වුණා. ලෙඩේ හොඳටම උත්සන්න වෙලා මරණ ගාන වැඩිවෙනකොට ජනතාව මේක හොයාගෙන ගිහිල්ලා එන්නත් කරනයට ලක් වෙන තත්ත්වයක් තිබුනට දැන් තුන්වන මාත්‍රාව විද ගන්න පොඩ්ඩක් අදි මදි කරන බව පේනවා..\"\n''අපට පැහැදිලියි.ජනාධිපතිතුමා නිවැරදි තීන්දු තීරණ ගත්තා.''උන්වහන්සේ පැවසුවා.\n\"තුන්වෙනි මාත්‍රාව ගත්තෙ නැත්තං අපේ හාමුදුරුවනේ, පූර්ණ ආරක්ෂාවක් ලැබෙන්නෙ නෑ කියලයි වෛද්‍ය මතය. ඒ වුනාට මිනිස්සු අදි මදි කරන්නේ සමාජය තුළ ඒ ගැන වැරදි මත පැතිරිලා තියෙන නිසා.සමහර අය දේශපාලනිකව වාසි ගන්න රටේ ජනතාව බිල්ලට තියනවා. ජනතාව නොමඟ යවනවා මේ එන්නත ගත්තාම විවිධ සංකූලතා ඇති වෙනවා කියලා. ජනතාව ඒවට කන්දීලා එන්නත නොගෙන හිටියොත් ඉස්සරහට එන උත්සව කාලෙදී රෝගය පැතිරීම ශීඝ්‍ර වෙලා රට ආයෙත් වහන්න වෙයි. එහෙම වුනොත් මේ රටේ ආර්ථිකය ගොඩ ගන්න බැරි විදියට බිඳ වැටෙනවා.\"ජනාධිපතිවරයා මහා නායක හිමියන්ට එසේ කරුණු පැහැදිලි කළා.\nවිවෘත කිරීමට නියමිත විහාරයට මහා නායක හිමියන්ගේ සංඝාවාසයේ සිට වැඩි දුරක් නොවුණු නිසා පිළිසඳර අවසන් වූවාට පසුව ජනාධිපතිවරයා නිසි වේලාවට පැමිණ පීත්ත පටිය කපා සංඝාවාසය මහා විහාරය වෙත පුජා කළා. මාත්ගමුව විහාරයේ වැඩ වාසය කළ මහා විහාරයේ අනුනායක දිඹුල්කුඹුරේ විමලධර්ම හිමියන් වෙත ඊට අදාළ සන්නස් පත්‍රයක් ද ජනාධිපතිවරයා විසින් මෙහිදී ප්‍රදානය කලා.\nනාවික හමුදාපතිවරයා විසින් සංඟාවාසයේ යතුර ප්‍රදානය කළා.\nදිඹුල්කුඹුරේ නාහිමියෝ මෙහිදී කෙටි අනුශාසනාවක් ද පැවැත්වුවා.\nඒ සියලු කටයුතුවලින් අනතුරුව යළි කොළඹ බලා පිටත් වීමට පෙර අස්ගිරි මහා විහාරයට ගොස් විහාරාධිපති වරකාගොඩ ඥානරතන හිමියෝ බැහැ දැක කතා බහ කරන්නට ද ජනාධිපතිවරයා අමතක කළේ නැහැ.\nඑම අවස්ථාවේ විහාරය ආසන්නයේ ගරා වැටි ඇද වැටෙන්නට ළංව තිබෙන අවදානම් සහගත පැති බැම්මක් දුටු ජනාධිපතිවරයා වහාම ඊට අවශ්‍ය නිසි පියවර ගන්නා ලෙස කාටදෝ නිලධාරියෙකුට දුරකථනයෙන් අමතා උපදෙස් දෙන අයුරු ද දකින්නට ලැබුණා.\nඅනුරාධපුර රැස්වීමට ජනාධිපති මුලින් විරුද්ධ වුණේ ඇයි\nඅනුරාධපුර සල්ගාදු ක්‍රීඩාංගනයේ පැවති ශ්‍රී ලංකා පොදුජන පෙරමුණේ රැලිය පසුගිය සතියේ අපේ දේශපාලන කරළියේ කොයි කාගේත් කතාබහට ලක් වූ පොදු මාතෘකාවක් වුණා.\nඊට හේතුව ශ්‍රී ලංකා පොදුජන පෙරමුණේ ආණ්ඩුව නිර්මාණය වූ පසුව එහි සිටින ප්‍රධානතම දේශපාලන පක්ෂය වන ශ්‍රී ලංකා පොදුජන පෙරමුණ තනිව පවත්වන ලද පළමු රැලිය එය වීම යි.\nඅනුරාධපුරයේදී ආණ්ඩුව විසින් පවත්වන ලද ජන රැලිය පිළිබඳව ඉකුත් සතියේ දේශපාලන පක්ෂ අතර බොහෝ කතාබහ ඇතිවුණා.\nමෙය තනිකරම පොහොට්ටු රැස්වීමක් බව එස්.එම්. චන්ද්‍රසේන විටින් විට රැස්වීමේදී කියන්නට වුණා.\nනමුත් මෙම රැස්වීම ආණ්ඩුවේ වැඩ ලක්ෂය ගැන ජනතාවට පැවසීමට පවත්වන රැස්වීමක් බවයි ශ්‍රී ලංකා පොදුජන පෙරමුණේ නිර්මාතෘ බැසිල් රාජපක්ෂ පවසා තිබුණේ.\nඑලෙස බලන විට ආණ්ඩුවේ ඇමතිකම් ගෙන සිටින සහෝදර දේශපාලන පක්ෂ එම රැස්වීමට එක්නොවිම අඩුවක් බවයි දේශපාලන විචාරකයින් පැවසුවේ.\nශ්‍රී ලංකා පොදුජන පෙරමුණ තනිව දේශපාලන රැලි මාලාවක් රටපුරා පවත්වන්නට හේතු වූ පසුබිම් කාරණාවක් ද තිබෙනවා.\n\"මේ ආණ්ඩුව දැන් බලයට ඇවිත් සම්පූර්ණ කාලයෙන් භාගයක් ගතවෙලා ඉවරයි. අපේ පක්ෂය හැරුනාම අනිත් හැම පක්ෂයක්ම දේශපාලනය කරනවා. විපක්ෂයත් දේශපාලනය කරනවා. ආණ්ඩුවේ හවුල්කාර පක්ෂත් දේශපාලනය කරනවා. අපි විතරක් ආණ්ඩුව හැටියට එන චෝදනාවලට උත්තර දිදී විතරක් ඉන්නවා. මෙහෙම ඉඳලා කොහොමද අපි තව අවුරුදු දෙකහමාරකින් ඡන්දෙකට මුහුණ දෙන්නේ.\"\nආණ්ඩු පක්ෂයේ නායකයන්ට මේ චෝදනාව පක්ෂයේ විවිද මට්ටමේ සාමාජිකයින් විසින් එල්ල කරන්නට වුණා.\nපසුව මේ කාරණාව ආණ්ඩු පක්ෂයේ අභ්‍යන්තරයේ බරපතළ ලෙස සාකච්ඡාවට ලක්වී තිබෙනවා.\nආණ්ඩු පක්ෂය හැමදාමත් විපක්ෂයේ චෝදනා වලට උත්තර බැඳ බැඳ ඉන්නේ නැතිව ඉතා ඉක්මනින් කොතනකින් හෝ දේශපාලනය කිරීම ආරම්භ කළ යුතුයැයි ශ්‍රී ලංකා පොදුජන පෙරමුණේ නායකයො තීන්දු කළේ ඒ අනුවයි.\n\"පොහොට්ටුව හැටියට අපිත් වෙනම දේශපාලන කටයුතු පටන් ගන්න එක තමයි හොඳ.\" ජනාධිපතිවරයා එසේ කීව්වේ ඇතුළාන්තයේ සිදුවූ සාකච්ඡාවකින් පසුවයි.\nමේ රැස්වීම් මාලාව සංවිධානය කිරීමේ වගකීම භාර වූයේ අමාත්‍ය රෝහිත අබේගුණවර්ධනටයි.\nඒ අනුව පළමුව අනුරාධපුරයේ පවත්වන රැස්වීම එස්. එම්. චන්ද්‍රසේන ඇතුළු ප්‍රදේශයේ දේශපාලන බලවතුන් ගේ ද සහයෝගය ඇතිව සංවිධාන කරන්නට රෝහිත කටයුතු කළා.\nමේ දිනවල එම රැලි ආරම්භ කිරීමට ගත් තීන්දුවට ජනාධිපතිවරයා මුලදී විරුද්ධ වුණා.\"මාස පහක්ම පරක්කු වෙච්ච උසස් පෙළ දරුවන්ගේ විභාගයත් ඉවර වෙලාම මේක පටන් ගත්ත නම් තමයි හොඳ.\" ජනාධිපති කීව්වා.\nඅවට පාසල් වලට කරදරයක් නොමැතිව විභාගය අවසන් වූවාට පසු හවස හතරට රැලිය රැළිය පටන් ගන්නට තීන්දු වූයේ ඒ අනුවයි.\nරැලියට සහභාගිවීම සඳහා ජනාධිපතිවරයාද වේලාසනම අනුරාධපුරයට ගියා.\nමෙම රැලියේ දක්නට ලැබුණු විශේෂත්වය වූයේ සංවිධාන කටයුතු වල දී තරුණ පිරිසට මුල්තැන දී තිබීම යි.\nඑය ජනාධිපතිවරයාගේත් අගමැතිවරයාගේත් බැසිල් රාජපක්ෂ ඇමතිවරයා ගේත් ඉල්ලීමක් අනුව සිදුවූ බවයි වාර්තා වුණේ.\nපක්ෂයේ දේශපාලන අනාගතය තරුණ පරපුරට භාර දීම ඔවුන්ගේ ඉදිරි දැක්මක් බවයි සඳහන් වෙන්නේ.\nරැලිය ආරම්භයේ සිදුවූ එක්තරා දසුනක් පිළිබඳව සමාජ මාධ්‍ය වල බොහෝ කතා පැතිර ගියා.\nඅග්‍රමාත්‍ය මහින්ද රාජපක්ෂය රැලියට එක්වීමට පැමිනෙන විට අමාත්‍යය රෝහිත අබේගුණවර්ධ විසින් අගමැතිගේ අත තමාගේ අතින් ඉස්සීමට යන අයුරු දැක්වෙන වීඩියෝ දර්ශන මෙලෙස සමාජමාධ්‍ය වල පැතිර ගියා.\nඒ මොහොතේ අගමැතිවරයාට තරමක් තරහ යන අයුරුද දකින්නට ලැබෙනවා.\nඅගමැතිවරයාගේ දැඩි ප්‍රතිචාරය හමුවේ අමාත්‍ය රෝහිත පසු පසට යන බවද දකින්නට ලැබෙනවා.\nකෙසේ වෙතත් එම සිදුවීම රැස්වීමට එක්ව සිටි කිසිවෙකුටත් ඒ තරම් ගානක් ගිය සිදුවීමක් වුණේ නෑ.\nටික වෙලාවකින් පසු රෝහිත අගමැතිවරයා සමඟ සිනාසෙමින් කතාකරමින් සිටියා.\nරැළියේ පළමු කථිකයා වුයේ ශ්‍රී ලංකා පොදුජන පෙරමුණේ සභාපති මහාචාර්ය ජී එල් පීරිසුයි.\nඉන්දියානු සංචාරයක් නිමවා පැමිණියාට පසු වූ මෙම රැළිය යෙදී තිබීම නිසා ඔහු කතා කළ බොහෝ කරුණු ඉන්දියානු සංචාරයට සම්බන්ධ ඒවා වූණා.\n\"ජාත්‍යන්තරයේ සහයෝගය අපට ලබා ගැනීම සඳහා ඉන්දියාවත් අපට උදව් කරනවා. මේ වෙලාවේ ලංකාව තනි නොකර ලංකාවට සහයෝගය දක්වන්න කියලා ලෝක බලවතුන්ගෙන් ඉල්ලීමක් කරන්න ඉන්දියාවේ විදේශ ඇමති එකඟ වුණා.\"\nදෙවනුව අනුරාධපුරය නියෝජනය කරමින් කතා කළේ චන්න ජයසුමනයි.\n\"ජනාධිපතිතුමා එන්නත ගෙනල්ලා ජනතාව අතර බෙදා හැරලා ජනතාවට ලොකු ආරක්ෂාවේ සහතිකයක් ලබා දුන්නා. මේ දුෂ්කර අවස්ථාවේත් ජනතාව වෙනුවෙන් වැඩ කළා. එහෙම කලත් විපක්ෂය ඉතා දරුණු විදිහට ජනාධිපතිතුමාට හා ආණ්ඩුවට දරුණු ලෙස විවේචන එල්ල කරනවා. මේවාට උත්තර දෙන්න දේශපාලන වේදිකාවට නගින්න කියලා අපිට කිව්වේ ජනතාව\" චන්න ජයසුමන එලෙස පැවසුවා.\n\"මෛත්‍රීපාල සිරිසේන හිටපු ජනාධිපති තුමා අද මැරිලා ඉපදිලා වගේ කතා කරනවා. පාස්කු ප්‍රහාරය ගැන කතා කරනවා. සහරාන්ලා ව නෙවෙයි.සහරාන්ලාගේ ගැහැණු ටිකවත් එදා ඒගොල්ලන්ට අල්ලගන්න බැරි උනා.\" පවිත්‍රා කීව්වා. ඒ අතර රෝහිත අබේගුණවර්ධන හා ජොන්ස්ටන් ප්‍රනාන්දු ද වේගවත් කතා දෙකක් කළා.\nමෙම රැළියට සහභාගි වීම සඳහා ජනාධිපති ගෝඨාභය රාජපක්ෂත් අගමැති මහින්ද රාජපක්ෂත් පැමිණියේ එකටයි. දෙදෙනා එක ලඟින් වාඩිවී තොරතුරු කතා කරමින් සිටියා.\n\"අවුරුදු දෙකක් පාරට බැහැලා අපි දේශපාලනයක් නොකලාට අපට මේ පාර හොඳට හුරුයි. දැන් අපි ලෑස්තියි. අපි ගමන පටන් ගත්තා. පාර හොඳට හුරු අපිව දැන් කාටවත් නවත්තන්න බෑ.\"අගමැති කීව්වා.\nජනාධිපති කළේ අන් කවර තැනකවත් මීට පෙර නොකළ අන්දමේ වේගවත් කතාවක් කළා.\"අපි ජනතාවට පොරොන්දු වුණා මේරට හදනවා කියලා. අවුරුදු දෙකක් නිකරුණේ ගත වුණා කොවිඩ් නිසා. ඒත් දැන් අපිට මේ ඉතුරු අවුරුදු තුන හොඳටම ඇති රට හදන්න. අපි එක කරන්න ලෑස්තියි. අපි ඒක කරනවා. විපක්ෂය, විවිධ එන් ජී ඕ සංවිධාන, දෙස් විදෙස් බලවේග මේ රටේ ජනතාව බය කරල බොරුවෙන් නොමග යවනවා. අපි ඒව ජනතාව ඉදිරියේ ඔප්පු කරනවා. සීයට සීයක් ගොවියාගේ ආදායම ඉහළ නංවන්න පොහොර ඇතත් නැතත් මම ක්‍රියා කරනවා. අපි ඒක කරලා පෙන්නනවා.විපක්ෂයේ දැන් ආණ්ඩු පෙරලලත් ඉවරයි. සමහරු ජනාධිපති වෙලාත් ඉවරයි. කණ්ඩායම් හදාගෙන රටපුරා බොරු පතුරවමින් ආණ්ඩුව විවේචනය කරන සමහර අයට මම කියනවා. අවුරුදු පහලවක් ඇමතිකම් කරලත් පුලුවන්නම් කරපු එක දෙයක් කියන්න. මේවට අපි උත්තර දෙනවා.\" මේ අයුරින් ජනාධිපතිවරයා ඉතා ඉක්මනින් කළ වේගවත් කතාව තුළ බොහෝ කරුණු ඇතුළත් වුණා. කෙසේ වෙතත් ජනාධිපතිවරයා හරියටම පහයි තිහට රැලියේ කටයුතු අවසන් කළේ රැස්වීම අනවශ්‍ය ලෙස බොහෝ වෙලා කාලය නොගෙන ඉක්මනින් අවසන් කලයුතු බවට ඔහු විසින්ම දුන් නියෝගය පිළිපදිමිනි.\nසල්ගාදු ක්‍රීඩාංගනයේ රැලියක් තිබුණාදැයි කියාවත් දැන ගත හැකි නොවන සේ සියලු ඉදිකිරීම් ඉවත් කර පිට්ටනිය සුද්ධ පවිත්‍ර කරන ලෙස ජනාධිපතිවරයා සංවිධායකයින්ට වගකීම් භාර දී තිබුණා. සංවිධායකයෝ පිරිසක් පිට්ටනියේ නතර වූ අතර ජනාධිපති අගමැති ඇතුළු පිරිස ඊළඟට ජනාධිපති මන්දිරය බලා පිටත්ව ගියේ විවේකයක් ගැනීමටයි.\n\"අපේ වැඩේ ඉතාම සාර්ථකයි. හරි වෙලාවට පටන් ගත්තා. හරි වෙලාවට අවසන් කළා. ඒ වගේම ජනතාවට කියන්න ඕන සියල්ල කිව්වා.\"කියමින් ජනාධිපතිවරයා රැලිය සංවිධානය කළ හා රැලියේ කතාබහ කළ සියලුම දෙනාට ස්තුති කළා.\nජනාධිපතිවරයාත් අගමැතිවරයාත් දෙදෙනාම එදා රාත්‍රිය අනුරාධපුරයේ ගත කළා.\nජනාධිපති ගෝඨාභයට පසුදා පාන්දරම යළි කොළඹ බලා ඒමට පෙර රුවන්මැලි සෑය වැඳ පුදා ගන්නට අවශ්‍ය වුණා.\nඔහු එදින උදෙන්ම කොළඹ ඒමට පෙර රුවන්මැලිසෑය වදින්නට ගියා.\nසජිත්ට ත්‍රිකුණාමලය දෙමළ පාසලක ගුරුවරියක් විසින් එවූ ලිපියේ තිබුණේ මොනවාද\nවිපක්ෂ නායක සජිත් ගේ සංකල්පයක් ලෙස ආරම්භ කරනු ලැබූ සක්වල වැඩසටහන මේ වන විට පාසල් රැසකම ක්‍රියාවට නංවා තිබෙනවා.\nඒ හරහා පරිගණක තාක්ෂණය සහිත සුහුරු පන්ති කාමරයක අයිතිය සිසු දරුවන්ට හිමිවෙනවා.\nමේ පිළිබඳව විවිධ වෘත්තිකයින් සහ විවිධ ක්ෂේත්‍ර වල ප්‍රවීණයින් ඉතා දිරිගන්වන සුළු අදහස් දැක්වීම් කරනු ලැබ තිබෙනවා.\n\"ඇත්තටම මේ වගේ කටයුතු කරන්න ඕනේ සාමාන්‍යයෙන් නම් ආණ්ඩුවෙන්.මොකද රටක අධ්‍යාපනය කියන්නේ ඉතාම සංවේදී මාතෘකාවක්.අනිත් එක අද වෙනකොට ඔන්ලයින් අධ්‍යාපනය කියන එක හරිම වැදගත්.එහෙම තත්ත්වයක් තුළ මේ සක්වල වැඩසටහන විපක්ෂ නායකතුමා ආරම්භ කිරීම ගැන මම ඉතාමත්ම සතුටු වෙනවා.ඒක ඇත්තටම දුරදිග හිතල ගත්ත තීරණයක්.මම ආපහු කියන්නේ මේ වගේ කටයුතු කළ යුත්තේ ආණ්ඩුව.ඒත් අර සම්ප්‍රදායික විපක්ෂයක භූමිකාවෙන් එපිටට ගිහිල්ලා විපක්ෂ නායකතුමා මේ කටයුත්ත කරමින් එක ගැන බොහොම සතුටුයි\"\nහිටපු අධ්‍යාපන ලේකම්වරියක්,අධ්‍යාපනය සම්බන්ධ විශේෂඥවරියක් වන ආචාර්ය තාරා ද මෙල් අන්තර්ජාල නාලිකාවක් සමග එක්වෙමින් මෙහෙම පවසා තිබුණා.\n\"ඇත්තටම ගොඩක් දුෂ්කර ඉස්කෝල වලට computer එකක් කියන්නේ හීනයක්.සුහුරු පන්ති කාමර කියලා කියන්නේ හිතාගන්න බැරි තරම් හීනයක්.එනිසා මේ විදිහට හරි මේ දරුවන්ගේ ඇස් පාදන්න උදව් කරන එකට අපි ගොඩක් ස්තූතිවන්ත වෙනවා\"\nසජිත්ට එලෙස සඳහන් කරමින් ලිපියක් ඒවා තිබුණේ ත්‍රිකුණාමලය නිලාවැලි සම්පල්තිව් දෙමළ මහා විද්‍යාලයේ ගුරුවරියක් විසිනුයි.\nපාකිස්ථානයේ පැවති kickboxing තරගාවලියකදී ශ්‍රී ලංකාවට රන් පදක්කම රැගෙන ආ වව්නියාවේ ඉපදිච්ච ඉන්දුකා දේවි ක්‍රීඩිකාව විපක්ෂ නායක කාර්යාලය කැඳවා ඇයව ඇගයීමට ලක් කිරීමට ද සජිත් පියවරගෙන තිබුණා.\n\"ලංකාව ලෝක මට්ටමේ කීර්තියක් අත්පත් කරගෙන තියෙන අංශ වලින් ඉදිරියෙන්ම තියෙන්නෙ ක්‍රීඩාවක් තමයි බොක්සිං කියන්නේ. ක්‍රීඩාව තුලින් ලෝකය ජයගත් වීරයින් විශාල පිරිසක් අපට ඉන්නවා. එහෙම කීර්තියක් දෙයක් අත්කර දුන්න ක්‍රීඩකයින් වැඩි ප්‍රමාණයක් ඈත දුෂ්කර ගම්මාන වලින් ආව ක්‍රීඩක ක්‍රීඩිකාවන්. ඔලිම්පික් රිදී පදක්කමක් අපේ රටට ගෙනාව  සුසන්තිකා ජයසිංහ ක්‍රීඩිකාව බිහිවුණේ ද කෑගල්ල ප්‍රදේශයෙන්. සුගත් තිලකරත්න බිහිවුණේ විදුලිපුරෙන්. තර්ජනී සිවලිංගම් අග්‍රගණ්‍ය නෙට්බෝල් ක්‍රීඩිකාව බිහිවුණේ යාපනයෙන්. අද කික් බොක්සිං ක්‍රීඩාව හරහා ලංකාවට කීර්තියක් අත්කර දුන්න ඉන්දුකා දේවි ගනේෂ් දියනිය බිහිවුණේ වවුනියාවෙන්. අපි විශ්වාස කරනවා වව්නියාවේ ඉපදිච්ච ඉන්දුකා දේවි දියණිය තව තවත් රනින් මේ මාතෘ භූමියට කීර්තිය අත්පත් කර දෙයි කියලා.\"සජිත් එහිදී කීව්වා.\nEPF,ETF කොල්ලෙට එරෙහිව සජිත් ලා පෙරට!\nසේවක අර්ථසාධක අරමුදලින් සහ විශ්‍රාම වැටුප් පාරිතෝෂික අරමුදල ඇතුළු දේශීය ආදායම් පනතේ සමාගම් යටතට ගැනෙන අරමුදල් ගණනාවකින් සියයට 25ක අධි භාර බද්දක් අයකර ගත හැකි අයුරින් නව නීති සංශෝධනයක් ගෙන ඒමට ආණ්ඩුව තීරණය කොට ඇති බව මුලින්ම දැන ගන්නට ලැබුණේ සජිත්ට ය.\nඔහු වහාම කළේ හර්ෂ ද සිල්වා,කබීර් හෂීම්, එරාන් වික්‍රමරත්න තිදෙනා සමග මේ පිළිබඳව ක්ෂණිකව කතා කිරීමයි.\n\"මේ ආණ්ඩුව පික් පොකට් ආණ්ඩුවක්,ආණ්ඩුව ගොවියට පික් පොකට් ගැහුවා,ආණ්ඩුව ගුරුවරුන්ට පික්පොකට් ගැහුවා,ආණ්ඩුව පාරිභෝගික ජනතාවට පික් පොකට් ගැහුවා,ආණ්ඩුව ජනතා පරමාධිපත්‍යටත් පික් පොකට් ගැහුවා,අන්තිමට මේ රටේ වැඩකරන ජනතාව ජීවිතය පුරා දුක් විදලා ඉතිරි කරගත්ත අර්ථසාධකයටත් ආණ්ඩුව පික් පොකට් ගැහුවා,අන්තිමට ආණ්ඩුව රටටම පික් පොකට් ගහනවා\" කබීර් එහෙම කිව්වා.\n\"ඉතිහාසයේ ඉඳලා මේ දක්වා වැඩ කරන ජනතාවගේ ජීවිත එක්ක සෙල්ලම් කරපු හැම ආණ්ඩුවකටම අත්වුණේ පරාජයේ ඉරණම.\"හර්ෂ කීවේ එවැන්නක්\nරට වෙනුවෙන් දාඩිය වගුරලා දුක් විඳින ජනතාවගේ තුට්ටු දෙකට පික් පොකට් ගහන ආණ්ඩුවකට සාප වෙනවා.දෙදහස් එකොළහේ සේවක අර්ථසාධක අරමුදලට පික්පොකට් ගහන්න ගිහිල්ලා රොෂේන් චානක කියන තරුණයා ගේ ජීවිතය බිලි වුනා.\nහැබැයි ටික දවසක් ගියාම එදා ආණ්ඩුව මහජන බලය ඉදිරියේ බිලි වුනා.\"ඉරාන් අතීතය ද සිහිපත් කරමින් පැවැසුවා.\nමේ මංකොල්ලයට එරෙහිව සමගි ජන බලවේගය පාරට බහින බව සජිත් කිව්වා.ඊට පසු දින සමගි ජන බලවේගය මේ පිළිබඳව රටපුරා අත්පත්‍රිකා බෙදාහැරීමේ වැඩසටහනක් පටන් ගත්තා.\"මේ මංකොල්ලය ආපහු හරවනකං අපි සටන නතර කරන්නේ නැහැ\"සජිත් ගේ අදහස වුණේ එයයි.\nසමගි ජන බලවේගය අනුරාධපුරයේ කරන්න යන දේ\nමේ අතර ආණ්ඩුව විසින් මේ දිනවල සංවිධානය කරණ දේශපාලන රැස්වීම පිළිබඳවද සමගි ජන බලවේගයේ මන්ත්‍රීවරුන් අතර කතාබහක් ඇතිවුණා.\n\"2015 ජනාධිපතිවරණ සටන මහින්ද ආරම්භ කළේ සල්ගාදු පිටියෙන්.පිටිය උතුරන්න සෙනග හිටියා.හැබැයි මහින්ද පරාදයි.මෙදා ආණ්ඩු බලය තියෙද්දි ජනාධිපති අගමැති ඔක්කොම එකතුවෙලා සල්ගාදු පිටියේ රැස්වීම තිබ්බා.සම්පූර්ණම අසාර්ථකයි\"නලින් බණ්ඩාර කීව්වා.\n\"ආණ්ඩුව එක්ක ගොවිජනතාව දැන් බින්දුවටම කලකිරිලා ඉන්නේ.අගමැති කතා කරද්දි එයාලගේ ප්‍රතිචාරය දකින්න හම්බුනා නේ.\"ගයන්ත කරුණාතිලක කීවෙ අගමැතිවරයාගේ කතාව අතරතුර ගොවි ජනතාව දැක්වූ විරෝධය සිහිපත් කරමිණි.\n\"රැස්වීමේ ආරම්භ ඉඳලා ඉවර වෙනකම්ම තිබ්බේ අසාර්ථකත්වය.ඒ රැස්වීම සාර්ථකයි කියලා පොහොට්ටුවේ අයවත් කියන්නේ නෑ.ඒ තරමටම අසාර්ථකයි.රැස්වීමෙදි කළේ විපක්ෂ නායකතුමාට මඩගහන එක විතරයි\"අශෝක් අබේසිංහ කීව්වා.\n\"එන්නත් ටික ගෙනාවෙ විපක්ෂ කරදර කරපු හින්ද කියල අගමැතිතුමාම කිව්වා.බලපුවාම විපක්ෂ නායක තුමාට කරදර කරලා ගොඩක් දේවල් කරන්න පුළුවන්නේ\"මනුෂ කීව්වා.\n\"ජනාධිපතිතුමා කීවනේ බය නැත්තං මැතිවරණ වලට සූදානම් වෙන්න කියලා.අපි කියන්නේ බය නැත්නම් මැතිවරණ තියන්න කියලා\"පසු පෙළ මන්ත්‍රීවරයෙක් කිව්වා.\n\"අපි කොයි වෙලාවකවත් මැතිවරණ වලට බයක් නැහැ.අපි උත්තර දෙන්නේ සල්ගාදු පිටියම පුරවලා\"මහ ලේකම් රංජිත් කීව්වා. ලබන මාර්තු 11 දා සමගි ජන බලවේගය සල්ගාදු පිටියේ දේශපාලන රැස්වීමකට සූදානම් වන බව වාර්ථා වෙනවා.\nනිදහස් පක්ෂය ආණ්ඩුවෙන් ඉවත් වෙන දවස\nශ්‍රී ලංකා නිදහස් පක්ෂයේ මධ්‍යම කාරක සභාව ඉකුත් දා රැස්වුණේ පක්ෂයේ සභාපති මෛත්‍රිපාල සිරිසේන ගේ ප්‍රධානත්වයෙනුයි.\nඑය තරමක් උණුසුම් ස්භාවයක් ගනු ලැබුවා.\nනිදහස් පක්ෂය ඉදිරි මැතිවරණවලට තනිව තරග කරන බවට මෙහිදී තීන්දුවක් ගනු ලැබුවා.\nසියලු දෙනා ඊට කැමැත්ත හා එකගතාව පළකලා.\nමෙහිදී පක්ෂයේ පසු පෙළ සාමාජිකයෙකු ප්‍රශනයක් ඉදිරිපත් කළා.''කවද්ද ආණ්ඩුවෙන් ඉවත් වෙන්නේ. අපිට පාක්ෂිකයෝ කියන්නේ ඉක්මනිම ආණ්ඩුවෙන් ඉවත් වෙන්න කියලයි. මෙහෙම ගියොත් අපි කොහොමද ඉදිරි මැතිවරණ වල මිනිසුන් ගාවට යන්නේ.''\nඊට පිළිතුරු දුන් මෛත්‍රිපාල සිරිසේන කිව්වේ ආණ්ඩුවෙන් මේ මොහොතේ ඉවත් නොවන බවයි.\nඅමාත්‍යවරුන් වන නිමල් සිරිපාලද සිල්වා සහ දුමින්ද දිසානායක අතරද මෙහිදී සුළු කථාබහක් ඇතිවුණා.\nපක්ෂයේ ලේකම් දයාසිරි ජයසේකර මෙහිදී පක්ෂයේ ඉදිරි ක්‍රියාමාර්ග ගැන පැහැදිළි කිරීමක් කළා.\nරනිල් බලයට ගෙන විදිහ පහදා දුන්නේ කවුද\nසමගි ජන බලවේගය මේවන විට කොටස් කිහිපයකට කැඩී ගොස් ඇති බවට කථා පැතිර තිබෙන වෙලාවක එම බලවේගයේ මන්ත්‍රීවරු කිහිප දෙනෙකු එක්සත් ජාතික පක්ෂයේ සභාපති වජිර අබේගුණවර්ධන සමඟ විශේෂ සාකච්චාවක් පවත්වා තිබෙනවා.\nවර්තමානයේ රට මුහුණ දී සිටින අර්බුද වලට එකසත් ජාතික පක්ෂයේ නායක රනිල් වික්‍රමසිංහ විසින් ලබා දී ඇති විසදුම් පිළිබඳව වජිර මෙහිදී දීර්ඝ පැහැදිළි කිරීමක්\nකර තිබෙනවා.\nරනිල් සමඟ ආණ්ඩුවේ ඇතම් පිරිසක්ද අදහස් හුවමාරු කරගන්නා බව ද වජිර මෙහිදී පවසා තිබෙනවා.\nසජබ මන්ත්‍රීවරුද ආණ්ඩුව පෙරළා දැමීමේ ක්‍රියාමාර්ග ගැනද මෙහිදී කථා කර තිබෙනවා.\nගම්මන් පිලට වුණු දෙයක්\nආණ්ඩු පක්ෂයේ කණ්ඩායම් රැස්වීම ඉකුත්දා පැවැත්වුණේ ජනාධිපති හා අගමැතිගේ ප්‍රධානත්වයෙනි.\nරැස්වීම ආරම්භ වූ විගසම කතා කලේ ජයන්ත කැටගොඩයි.''ජනාධිපතිතුමා ඇතුළු ආණ්ඩුවේ ඇමතිවරු ඒකමතිකවම කියද්දී රටේ ආර්ථිකය කඩාවැටීමට හේතුව කොරෝන වසංගතය කියලා ඇමතිතුමා ඔබ කොහොමද ඒක නැහැ කියලා කියන්නේ.\nකරුණාකරලා අපිට පැහැදිළි කරලා දෙන්නකෝ''ප්‍රශ්නය යොමුවුණේ උදය ගම්න්පිලටයි.\nඅමාත්‍ය රෝහිත අබේගුණවර්ධන,ජොන්ස්ටන් ප්‍රනාන්දු ,බන්දුල ගුණවර්ධන ඇතුළු මන්ත්‍රීවරු කිහිපදෙනෙකුම මෙහිදී ගම්මන්පිලට එරෙහිව කථාකලා\nඉකුත් දා පැවති උත්සවයකදී උදය ගමන්පිල විසින් රටේ ආර්ථිකය කඩා වැටීමට හේතුව කොවිඩ්ම පමණක් නොවන බවට කරණ ලද ප්‍රකාශය නිසා ඔහුට මෙම චෝදනාව එල්ලවුණා.\nසියල්ල අසාගෙන හිටි ගම්මන්පිල කිවේ තමා කිවේ ඇත්තක් බවයි රටේ ආර්ථිකය කඩා වැටීමට කොරෝන වගේම රටේ ණය බරිත භාවය බලපා ඇති බවත් තමා අදහස් කළේ එවැන්නක් බවත් කිව්වා.\nආණ්ඩු පාක්ෂයේ මන්ත්‍රීවරු එක මතය සිට ජනතාවට කතාකළ යුතු බවත් රට මුහුණ දී සිටින බොහෝ ප්‍රශ්න වලට එකමුතුව විසදුම් සෙවිය යුතු බවත් ජනාධිපතිවරයා මෙහිදී කිව්වා.\nපොලිටිකල් ගොසිප් සොයා බැලුවේ පානුක රාජපක්ෂ",
       "URL": "https://www.hirunews.lk/297364/සල්ගාදු-පිටියේ-රැස්වීමට-ජනපති-විරුද්ධ-වුණා-ද",
       "Category": "Local News",
       "Parent URL": "https://www.hirunews.lk/local-news.php?pageID=1349"
}