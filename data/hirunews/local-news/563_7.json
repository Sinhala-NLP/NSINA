{
       "Source": "hirunews",
       "Timestamp": "Thursday, 02 February 2023 - 11:52",
       "Headline": "ඉන්දු - චීන මතභේද මැද්දේ ඉන්දියාව ආරක්ෂක වියදම් ඩොලර් බිලියන 72.6කට නග්ගයි",
       "News Content": "2023-24 මූල්‍ය වර්ෂය සඳහා ඉන්දියාව සිය ආරක්ෂක වියදම් සඳහා ඉන්දීය රුපියල් ට්‍රිලියන 5.94ක (ඩොලර් බිලියන 72.6) මූල්‍ය ප්‍රතිපාදන යෝජනා කිරීමට කටයුතු කළා.\nනොසන්සුන්කාරී ඉන්දු - චීන දේශසීමාවේ ආරක්ෂාවට තවත් ප්‍රහාරක ජෙට් යානා සහ වෙනත් යුධමය උපාංග සහ අනෙකුත් දෑ එකතු කිරීමේ අරමුණින්, මෙවර වැඩි මූල්‍ය ප්‍රතිපාදන සැපයීමට ඉන්දීය පාලනය තීරණය කර ඇති අතර එය මීට පෙර පැවති ආරක්ෂක වියදම් ඇස්තමේන්තුවට වඩා 13% කින් ඉහළ ගොස් තිබෙනවා.\nඑහි මූලික පියවරක් ලෙස ඉන්දීය මුදල් අමාත්‍ය නිර්මලා සීතාරාමන් ආරක්ෂක ප්‍රාග්ධන වියදම් සඳහා රුපියල් ට්‍රිලියන 1.63ක් වෙන් කරන ලද අතර එය ආයුධ, ගුවන් යානා, යුධ නැව් සහ අනෙකුත් හමුදා දෘඩාංග ඇතුළත් වන වියදමක්.\n2023 අප්‍රෙල් සිට 2024 දක්වා වන ඉන්දීය වාර්ෂික අයවැය ඊයේ (01) පාර්ලිමේන්තුවට ඉදිරිපත් කළ අතර එහි දී මුළු ෆෙඩරල් වියදම් ලෙස ඩොලර් බිලියන 550කට ආසන්න ප්‍රමාණයක් වෙන් කිරීමට යෝජනා කෙරුණා.\nඅදාල කාල සීමාව තුළ වන ආරක්ෂක වියදම්වලට අදාලව හමුදා වැටුප් සහ ප්‍රතිලාභ සඳහා රුපියල් ට්‍රිලියන 2.77ක් ද විශ්‍රාමික සොල්දාදුවන් සඳහා විශ්‍රාම වැටුප් සඳහා ට්‍රිලියන 1.38ක් සහ විවිධ වියදම් ලෙස මුදල් වෙන් කරන බවත් ඉන්දිය මුදල් අමාත්‍යවරිය අයවැය පාර්ලිමේන්තුවට ඉදිරිපත් කරමින් පැවසුවා.\nමේ අතර මෙම වසරේ මාර්තු මාසයෙන් අවසන් වීමට නියමිත මුදල් වර්ශය සඳහා වූ ආරක්ෂක වියදම් ලෙස ඇස්තමේන්තුගත කර තිබූ ඉන්දීය රුපියල් ට්‍රිලියන 5.25, රුපියල් ට්‍රිලියන 5.85ක් දක්වා සංශෝධනය කිරීමට ද ඉන්දීය මුදල් අමාත්‍යංශය කටයුතු කළා.\nපසුගිය වසර කිහිපය තුළ, අගමැති නරේන්ද්‍ර මෝඩි, මතභේදාත්මක දේශසීමා දෙකක් දිගේ යොදවා ඇති හමුදා සැපයුම් සඳහා දේශීය නිෂ්පාදනය ඉහළ නැංවීමට කටයුතුකළ අතර එය එරට ආරක්ෂාව සඳහා ඔහුගේ ආණ්ඩුවේ කැපවීම සහ මිලිටරිමය නවීකරණය වේගවත් කිරීම විදහා දක්වන්නක්.\nමේ සම්බන්ධයෙන් නව දිල්ලි රජයේ අරමුදල් සහිත ජවහර්ලාල් නේරු විශ්ව විද්‍යාලයේ ආරක්ෂක විශේෂඥයෙකු වන ලක්ෂ්මන් බෙහෙරා පැවසුවේ, මිලිටරි නවීකරණය සඳහා අවශ්‍යතා සලකා බලා ආරක්ෂක අයවැය වැඩි කිරීම \"සාධාරණ නමුත් ප්‍රමාණවත් නොවන\" බවයි.\nඑහි දී ඔහු වැඩිදුරටත් අවධාරණය කළේ, “ආණ්ඩුව පූර්ව මැතිවරණ අයවැයේ දී අනෙකුත් ප්‍රමුඛතා සමතුලිත කරමින් ආරක්ෂක හමුදාවන් සඳහා සාධාරණ අරමුදල් වෙන් කිරීමට උත්සාහ කර ඇති බවත්, මතභේදාත්මක දේශසීමා ඔස්සේ චීනය සමඟ වැඩෙන ඝර්ෂණය හේතුවෙන් ඉන්දියාවට තවත් අරමුදල් අවශ්‍ය බව‍යි.\nකෙසේ නමුත් ඉන්දීය දළ දේශීය නිෂ්පාදිතයෙන් 2%ක් පමණ මෙලෙස මුළු ඉන්දීය ආරක්ෂක අයවැය ලෙස ඇස්තමේන්තු කර ඇතත්, 2022 වසරේ දී චීනය සිය ආරක්ෂක අයවැය ලෙස වෙන් කර ඇති යුවාන් ට්‍රිලියන 1.45ක (ඩොලර් බිලියන 230) මූල්‍ය ප්‍රතිපාදනයට වඩා අඩු වන අතර එය ඉන්දියාව සහ ජපානය ඇතුළු අසල්වැසියන්ට තර්ජනයක් ලෙසයි නව දිල්ලි රජය දකින්නේ.",
       "URL": "https://www.hirunews.lk/326475/ඉන්දු-චීන-මතභේද-මැද්දේ-ඉන්දියාව-ආරක්ෂක-වියදම්-ඩොලර්-බිලියන-72-6කට-නග්ගයි",
       "Category": "Local News",
       "Parent URL": "https://www.hirunews.lk/local-news.php?pageID=563"
}