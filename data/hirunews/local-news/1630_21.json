{
       "Source": "hirunews",
       "Timestamp": "Wednesday, 13 October 2021 - 19:31",
       "Headline": "එකවර වැටුප් වැඩි කරනතුරු වර්ජනය අඛන්ඩව - ආණ්ඩුවට තවත් සතියක් ඇති බව ගුරු සංගම් කියයි (වීඩියෝ)",
       "News Content": "ගුරුවරුන් සියලුදෙනා යළි දරුවන්ට ඉගැන්වීමේ කටයුතු ආරම්භ කළ යුතු බව කෝට්ටේ ශ්‍රී කළ්‍යානි, සාමග්‍රී ධර්ම මහා සංඝ සභාවේ මහානායක, අති පූජ්‍ය ඉත්තෑපානේ ධම්මාලංකාර මහානාහිමියන් ප්‍රකාශ කළා.\nඋන්වහන්සේ මේ බව කියා සිටියේ ආචාර්ය සී.ඩබ්ලිව්.ඩබ්ලිව්. කන්නන්ගර ශ්‍රීමතාණන්ගේ 137 වන ජන්ම දිනය නිමිත්තෙන් මතුගම - ලුල්බද්දූවේ පිහිටි කන්නන්ගර පිලිරුවට පුෂ්පෝපහාර දැක්වීමේ අවස්ථාවකට අද එක්වෙමින්.\nමේ අතර, අග්‍රාමාත්‍යවරයා සමග පැවති සාකච්ඡාවේදී නිසි විසදුමක් නොලැබීම හේතුවෙන් ඔන්ලයින් ඉගැන්වීම් වර්ජනය අඛණ්ඩව සිදුකරගෙන යාමට ගුරු විදුහල්පති වෘත්තීය සමිති අද තීරණය කළා.\nඅද පෙරවරුවේ වර්ජනයේ නිරත වෘත්තීය සමිති 31 ක් කොළඹට රැස්වී සාකච්ඡා කර එම තීරණයට එළඹුණා.\nකෙසේ වෙතත්, පාසල් ආරම්භ කිරීමට සැලසුම් කර ඇති ලබන 21 වන දාට පෙර වැටුප් විෂමතාවට විසදුමක් ලබා නොදුනහොත් වර්ජනය අඛණ්ඩව දියත් කරන බවයි එම සාකච්ඡාවෙන් පසු පැවති මාධ්‍ය හමුවකට එක්වෙමින් ලංකා ගුරු සේවා සංගමයේ ලේකම් මහින්ද ජයසිංහ ප්‍රකාශ කළේ.\nගුරු විදුහල්පතිවරුන්ගේ වැටුපට එකතු කළ යුතු මුදල තුනකට බෙදා ඉන් එක් කොටසක් 2022 ජනවාරියේදී ලබාදීමටත්, ඉතිරි කොටස් දෙක 2023 ජනවාරියේදී එකවර ලබාදීමටත් රජයේ පාර්ශවයේ අවසන් විසඳුම ලෙස ඊයේ අග්‍රාමාත්‍යවරයා යෝජනා කර තිබුණා.\nඑහෙත් ගුරු සංගම් පවසන්නේ එකවර අදාළ වැටුප් වැඩිවීම ලබාදිය යුතු බවයි.",
       "URL": "https://www.hirunews.lk/284904/එකවර-වැටුප්-වැඩි-කරනතුරු-වර්ජනය-අඛන්ඩව-ආණ්ඩුවට-තවත්-සතියක්-ඇති-බව-ගුරු-සංගම්-කියයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1630"
}