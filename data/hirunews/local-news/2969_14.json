{
       "Source": "hirunews",
       "Timestamp": "Saturday, 04 January 2020 - 16:56",
       "Headline": "update : හිරු හෙළි කළ නිකවැරටියේදී දැරියකට අමානුෂික ලෙස පහරදුන් සිද්ධියේ තුන්දෙනා රිමාන්ඩ් - ග්‍රාම නිලධාරිනියගේ වැඩ තහනම්",
       "News Content": "නිකවැරටිය - කොටවෙහෙර ප්‍රදේශයේ දැරියකට අමානුෂික ලෙස පහරදුන් ඇගේ සුළු මව, ග්‍රාමසේවා නිලධාරිනියක වන සුළු මවගේ සහෝදරිය සහ දැරියගේ පියා අධිකරණයට ඉදිරිපත් කිරීමෙන් පසු ලබන 16 වනදා දක්වා රක්ෂිත බන්ධනාගාර ගත කෙරුණා.\nඒ නිකවැරටිය මහේස්ත්‍රාත් අධිකරණය වෙත ඉදිරිපත් කිරීමෙන් අනතුරුවයි.\nදැරියට පහරදුන් වීඩියෝ පටය හිරු ප්‍රවෘත්ති ඔස්සේ විකාශය කිරීමෙන් පසු සිද්ධියට අදාළ තුන්දෙනා අත්අඩංගුවට ගනු ලැබුවේ ඊයේ රාත්‍රියේදීයි.\nපහරකෑමට ලක්වන දැරියගේ පියා ඇයගේ මවගෙන් වෙන් වී සිටින අතර, අදාළ පහරදීම සිදුකරනු ලබන්නේ පියාගේ දෙවන විවාහයේ බිරිඳ සහ ඇගේ සොහොයුරියක් විසින්.\nපහරදීම සිදුකළ සුළු මව ගැබිණි කාන්තාවක් වන අතර, ඇයගේ සහෝදරිය එම ප්‍රදේශයේ ග්‍රාම සේවා නිලධාරිනියක බව අප ඊයේ පෙන්වා දුන්නා.\nමෙම සිද්ධිය හිරු ප්‍රවෘත්ති ඔස්සේ විකාශය වීමෙන් පසු ඊයේ රාත්‍රියේදීම අත්අඩංගුවට ගත් පහරදීම සිදුකළ කාන්තාවන් දෙදෙනා සහ දැරියගේ පියා, අද දහවල් වෛද්‍ය පරීක්ෂණයක් සඳහා නිකවැරටිය මූලික රෝහලට ඇතුළත් කිරීමෙන් අනතුරුව නිකවැරටිය මහේස්ත්‍රාත් අධිකරණය වෙත ඉදිරිපත් කරනු ලැබුවා.\nමේ අතර, දැරියට පහරදීමට සම්බන්ධ වූ ග්‍රාම සේවා නිලධාරිනියක වන සුළු මවගේ සහෝදරියගේ වැඩ වහාම තහනම් කිරීමට නියෝග කළ බව රාජ්‍ය පරිපාලන හා ස්වදේශ කටයුතු අමාත්‍ය ජනක බණ්ඩාර තෙන්නකෝන් සඳහන් කළා.\nමේ අතර, ළමා හා කාන්තා කටයුතු රාජ්‍ය අමාත්‍ය විජිත බේරුගොඩ ද මෙම සිද්ධිය සම්බන්ධයෙන් අදහස් පළ කරමින් කියා සිටියේ ඊට සම්බන්ධ වූවන්ට ද`ඩුවම් ලබාදිය යුතු බවයි.\nපහරකෑමට ලක්වූ දැරිය ප්‍රතිකාර සඳහා නිකවැරටිය රෝහලට ඇතුළත් කෙරුණු අතර වැඩිදුර පරීක්ෂණ සඳහා ඇය කුරුණෑගල ශික්ෂණ රෝහලට ඇතුළත් කිරිමටයි පියවර ගෙන ඇත්තේ.\nමේ අතර, පහරකෑමට ලක්වූ දැරිය නිකවැරටිය මූලික රෝහලේ ප්‍රතිකාර ලබන අවස්ථාවේදී දැරියගේ මව හමුවීමට ගිය හිරු වාර්තාකරුට පොලිස් නිලධාරින් සහ රෝහලේ ආරක්ෂක නිලධාරින් විසින් බාධා එල්ල කර තිබුණා.\nupdate : Saturday, 04 January 2020 - 17.40\n----------------------------------------------------------\nසමාජ මාධ්‍ය කැළඹූ, දැරියකට අමානුෂිකව පහරදුන් සිද්ධියේ ග්‍රාම නිලධාරිනියගේ වැඩ තහනම්\nහිරු ප්‍රවෘත්ති තුළින් අනාවරණ කළ නිකවැරටිය - කොටවෙහෙර ප්‍රදේශයේදී දැරියකට අමානුෂික ලෙස පහරදීමේ සිද්ධියට සම්බන්ධ ග්‍රාම නිලධාරිනියගේ සේවය වහාම ක්‍රියාත්මක වන පරිදි අත්හිටුවා තිබෙනවා.\nඒ රාජ්‍ය පරිපාලන අමාත්‍ය ජනක බණ්ඩාර තෙන්නකෝන්ගේ නියෝගයකට අනුවයි.\nසිද්ධිය සම්බන්ධයෙන් අත්අඩංගුවට ගත් පුද්ගලයින් තුන්දෙනා මේ වනවිට නිකවැරටිය මහේස්ත්‍රාත් අධිකරණයට රැගෙනවිත් ඇති බවයි හිරු වාර්තාකරුවන් සඳහන් කළේ.",
       "URL": "https://www.hirunews.lk/231577/update-හිරු-හෙළි-කළ-නිකවැරටියේදී-දැරියකට-අමානුෂික-ලෙස-පහරදුන්-සිද්ධියේ-තුන්දෙනා-රිමාන්ඩ්-ග්‍රාම-නිලධාරිනියගේ-වැඩ-තහනම්",
       "Category": "Local News",
       "Parent URL": "https://www.hirunews.lk/local-news.php?pageID=2969"
}