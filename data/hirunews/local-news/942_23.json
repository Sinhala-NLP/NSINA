{
       "Source": "hirunews",
       "Timestamp": "Sunday, 14 August 2022 - 8:15",
       "Headline": "නව ජන හා නිවාස සංගණනයේ තොරතුරු රැස් කිරීමට ටැබ් පරිගණක",
       "News Content": "නව ජන හා නිවාස සංගණනයේ තොරතුරු රැස් කිරීම ටැබ්ලට් පරිගණක ආධාරයෙන් සිදුකිරීමට ජනලේඛන හා සංඛ්‍යාලේඛන දෙපාර්තමේන්තුව සැලසුම් කර තිබෙනවා.\nඊට අදාළ ප්‍රසම්පාදන කටයුතු පසුගිය වසරේදී අවසන් කළ බවයි ජනලේඛන හා සංඛ්‍යාලේඛන දෙපාර්තමේන්තුවේ 2021 වසරේ කාර්ය සාධන වාර්තාවේ දැක්වෙන්නේ.\nවසර දහයකට වරක් පවත්වනු ලබන ජන හා නිවාස සංගණනය 2021 වසරේදී පැවැත්වීමටයි මීට පෙර ඔවුන් සැලසුම් කර තිබුණේ.\nකෙසේ වෙතත්, කොරෝනා වසංගත තත්ත්වය සැලසුම් කටයුතුවලට සිදුකළ බලපෑම හේතුවෙන් එය මේ වසරේදී සහ එළැඹෙන වසරේ දී පැවැත්වීමටයි ජනලේඛන හා සංඛ්‍යාලේඛන දෙපාර්තමේන්තුව අවශ්‍ය කටයුතු සිදුකරමින් පවතින්නේ.\nඒ අනුව සංගණන කාණ්ඩ පිළිබඳ විස්තර තහවුරු කිරීම, සංගණන කවයන් වෙන් කිරීම, උපදෙස් අත්පොත් සහ වෙනත් අවශ්‍ය ලියකියවිලි සකස් කිරීම, සංගණන තොරතුරු කාඩ්පත මුද්‍රණය කිරීම, සංගණන ලේබල් මුද්‍රණය කිරීම ඇතුළු ඊට අදාළ කටයුතු සිදුකර තිබෙනවා.",
       "URL": "https://www.hirunews.lk/312701/නව-ජන-හා-නිවාස-සංගණනයේ-තොරතුරු-රැස්-කිරීමට-ටැබ්-පරිගණක",
       "Category": "Local News",
       "Parent URL": "https://www.hirunews.lk/local-news.php?pageID=942"
}