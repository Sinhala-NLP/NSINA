{
       "Source": "hirunews",
       "Timestamp": "Thursday, 27 January 2022 - 19:37",
       "Headline": "ගොවිජන රක්ෂණ මණ්ඩලයේ හිටපු සභාපතිට වෘත්තීය සමිතිවලින් අභියෝගයක් (වීඩියෝ)",
       "News Content": "කෘෂිකාර්මික හා ගොවිජන රක්ෂණ මණ්ඩලයෙන් ඉල්ලා අස්වූ සභාපතිවරයා සිය තනතුර හෙබවූ කාලසීමාව තුළ උන්මත්තකයෙකු ලෙස කටයුතු කළ බව එම මණ්ඩලයේ වෘත්තිය සමිති එකමුතුව පවසනවා.\nඅද (27) පැවැති ප්‍රවෘත්ති සාකච්ඡාවකදී ඔවුන් හිටපු සභාපතිවරයාට අභියෝග කළේ, නිලධාරීන් දූෂණ අක්‍රමිකතා සිදුකර ඇත්නම් එය ඔප්පු කර පෙන්වන ලෙසයි.\nමේ අතර හානි වූ වගාවන් සඳහා ලබාදීමට රජය යොජනා කර ඇති වන්දිය ප්‍රමාණවත් නොවන බවට ගොවීන් තවදුරටත් චෝදනා කරනවා.\nමෙවර මහ කන්නයේ අස්වැන්න අඩු වන ගොවීන්ට වී කිලෝග්‍රෑමයක් සඳහා රුපියල් 25ක වන්දියක් ලබා දීමටයි රජය තීරණය කර ඇත්තේ.\nඒ සඳහා රුපියල් මිලියන 40,000ක් පමණ වෙන් කර ඇති බව ද කෘෂිකර්ම අමාත්‍යවරයා සඳහන් කළා.\nසිදු වූ වගා හානිවලට නිසි වන්දියක් ලබා දෙන ලෙස රජයට බල කරමින් මහවැලි සී කලාපයේ ගොවි සංවිධාන කිහිපයක් එක්ව දෙහිඅත්තකණ්ඩිය නගරයේදී ආරම්භ කළ උපවාසය දෙවැනි දිනටත් ක්‍රියාත්මක වුණා.\nපොහොර නොමැතිවීම හේතුවෙන් හානි වූ ගොඩ බෝග වගාවන්ට ද සාධාරණ වන්දියක් හිමි විය යුතු බවයි ගොවීන් පෙන්වා දෙන්නේ.\nමේ අතර, කළුතර බණ්ඩාරගම ප්‍රදෙශයේ කුඹුරු අක්කර 2000ක පමණ වී වගාවක් නිරීක්ෂණය කිරීමට කෘෂිකර්ම අමාත්‍ය මහින්දානන්ද අලුත්ගමගේ අද (27) එක්වුණා.\nගොවීන් චෝදනා කරන්නේ තම වගාවන්ට රසායනික පොහොර භාවිතයට අවසර ලබා නොදුන්න ද මහ පරිමාණ සමාගම්වලට ඒ සඳහා අවසර ලබා දී ඇති බවටයි.\nමේ අතර සිය තනතුරෙන් ඉල්ලා අස්වූ කෘෂිකාර්මික හා ගොවිජන රක්ෂණ මණ්ඩලයේ සභාපති නීතිඥ ප්‍රේමචන්ද්‍ර ඈපා මහතා ඊයේ (26) බරපතළ චෝදනාවක් එල්ල කළා.\nඊට පිළිතුරු ලබා දීම වෙනුවෙන් කෘෂිකාර්මික හා ගොවිජන රක්ෂණ මණ්ඩලයේ වෘත්තිය සමිති එකමුතුව අද ප්‍රවෘත්ති සාකච්ඡාවක් කැඳවා තිබුණා.",
       "URL": "https://www.hirunews.lk/295378/ගොවිජන-රක්ෂණ-මණ්ඩලයේ-හිටපු-සභාපතිට-වෘත්තීය-සමිතිවලින්-අභියෝගයක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1393"
}