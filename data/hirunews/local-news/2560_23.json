{
       "Source": "hirunews",
       "Timestamp": "Saturday, 25 July 2020 - 15:28",
       "Headline": "IDH රෝහලෙන් පැන ගිය ආසාදිතයා පැවසූ ගමන් මග බොරු - නිවසකින් ඇඳුම් සහ පාපැදියක් සොරකම් කළ බවත් හෙළිවේ",
       "News Content": "අයි.ඩී.එච් රෝහලෙන් ඊයේ පලාගිය කොරෝනා ආසාදිතයා කොළඹ ජාතික රෝහල දක්වා පැමිණි ගමන්මග සම්බන්ධයෙන් හෙළි කළ තොරතුරු අසත්‍ය බව පොලිස් මාධ්‍ය ප්‍රකාශක ජ්‍යෙෂ්ඨ පොලිස් අධිකාරි ජාලිය සේනාරත්න පවසනවා.\nකොළඹ අද පැවති මාධ්‍ය හමුවකට එක්වෙමින් ඔහු කියා සිටියේ සෞඛ්‍ය අංශවල අවසරය මත යළි ඔහුගෙන් ප්‍රශ්න කිරීමට බලාපොරොත්තු වන බවයි.\nඅදාළ පුද්ගලයා රෝහලෙන් පැන යාමෙන් අනතුරුව අංගොඩ - හල්ගහදෙණිය - මණ්ඩවිල මාවතේ නිවසකට ඇතුළුවී ඔහු හැඳ සිටි ඇඳුම් ඉවත් කර වෙනත් ඇඳුම් කිහිපයක් සොරා ගෙන එම ඇඳුමින් සැරසී පිටව යන අයුරු සී.සී.ටී.වී දර්ශනවල තිබී පොලිසීය සොයා ගෙන තිබෙනවා.\nපසුව පොලීසිය සහ සෞඛ්‍ය අංශ එම ප්‍රදේශය විෂබීජහරණයට ලක් කළා.\nඅදාළ පුද්ගලයා ඇඳුම් මාරු කිරීමට පෙර ඇඳ සිටි ඇඳුම් නිවසක වහලයක් මත තිබී සොයා ගත් අතර, පසුව ඒවා විනාශ කිරීමට ද පියවර ගත්තා.\nඑම නිවසේ පුද්ගලයින් 4 දෙනෙකු ස්වයං නිරෝධායනයට යොමුකිරීමටයි සෞඛ්‍ය අංශ අද පියවර ගත්තේ.\nනිරෝධායන රීති උල්ලංඝනය කිරීම සම්බන්ධයෙන් සහ දණ්ඩ නීති සංග්‍රහය යටතේ නිරෝධායන රීතිවලට අකීකරුවීම යන චෝදනා යටතේ සැකකරුට එරෙහිව ඉදිරියේදී චෝදනා ගොනුකිරීමට අපේක්ෂාක කරන බව ද පොලිස් මාධ්‍ය ප්‍රකාශකවරයා අද පැවති මාධ්‍ය හමුවේදී වැඩිදුරටත් කියා සිටියා.\nමේ අතර, චෙන්නායි සිට පැමිණි කොරෝනා ආසාදනය වූ තවත් 4 දෙනෙකු අද දිනයේ වාර්තා වූ අතර ඒ අනුව මෙරටින් වාර්තා වන සමස්ත කොරෝනා ආසාදිතයින් සංඛ්‍යාව 2768 දක්වා ඉහළ ගියා.\nඑමෙන්ම, කොරෝනා වෛරසය ආසාදනය වී සිටි තවත් 9 දෙනෙකු අද සුවය ලබා රෝහල්වලින් පිටව ගියා. ඒ අනුව මෙරට සුවය ලැබූ මුළු ආසාදිත සංඛ්‍යාව 2103 දක්වා ඉහළ යන බවයි වසංගත රෝග විද්‍යා අංශය සඳහන් කළේ.",
       "URL": "https://www.hirunews.lk/246375/idh-රෝහලෙන්-පැන-ගිය-ආසාදිතයා-පැවසූ-ගමන්-මග-බොරු-නිවසකින්-ඇඳුම්-සහ-පාපැදියක්-සොරකම්-කළ-බවත්-හෙළිවේ",
       "Category": "Local News",
       "Parent URL": "https://www.hirunews.lk/local-news.php?pageID=2560"
}