{
       "Source": "hirunews",
       "Timestamp": "Friday, 21 June 2019 - 18:43",
       "Headline": "වර්ජනය නිසා දුම්රිය ගමන්වාර 340ක් අවලංගුයි",
       "News Content": "දුම්රිය වැඩවර්ජනය සියයට 85 කින් පමණ සාර්ථක වී ඇති බව දුම්රිය වෘත්තීය සමිති පවසනවා.\nඊයේ මධ්‍යම රාත්‍රියේ සිට ආරම්භ කළ වැඩවර්ජනය හෙට මධ්‍යම රාත්‍රී 12 දක්වා ක්‍රියාත්මක කරන බවයි වර්ජනයේ නිරත දුම්රිය වෘත්ති සමිති සඳහන් කළේ.\nදුම්රිය වැඩවර්ජනය හේතුවෙන් දෛනික දුම්රිය ගමන්වාර 340ක් පමණ අවලංගු වී ඇති බව දුම්රිය පාලක මැදිරිය ප්‍රකාශ කළා.\nදෛනිකව දුම්රිය ගමන් වාර 360ක් පමණ ධාවනය කෙරෙනවා.\nඅද උදෑසන කාර්යාල දුම්රිය 08ක් ධාවනය කර ඇති අතර, පස්වරුවේද කාර්යාලීය දුම්රිය 08ක් ධාවනය කිරීමට සැලසුම් කර තිබුණා.\nඉන්ධන ප්‍රවාහන දුම්රිය දෙකක් කටුනායක බලා පිටත්ව ගොස් ඇති අතර, අමතරව තවත් සාමාන්‍ය දුම්රිය ගමන් වාර දෙකක් සිදුකර ඇති බවයි දුම්රිය පාලක මැදිරිය සඳහන් කළේ.\nසති අන්තයේ ගම්බිම් බලා යන මගී ජනතාවට ප්‍රවාහන පහසුකම් සැලසීම සඳහා පිටකොටුව මධ්‍යම බස් සංකීර්ණයෙන් ශ්‍රී ලංගම බස් රථ අතිරේකව යොදවා ඇති බව එහි ප්‍රධාන කළමනාකරු එච්.ජී.සී. කිත්සිරි ප්‍රකාශ කළා.\nඑමෙන්ම, මාතර සහ මහනුවර ගමනාන්ත සඳහා පිටකොටුව - බැස්ටියන් මාවත පෞද්ගලික බස් නැවතුම්පොලෙන් අතිරේකව බස් රථ යෙදවීමට මේ වනවිටත් පියවර ගෙන තිබෙනවා.",
       "URL": "https://www.hirunews.lk/218851/වර්ජනය-නිසා-දුම්රිය-ගමන්වාර-340ක්-අවලංගුයි",
       "Category": "Local News",
       "Parent URL": "https://www.hirunews.lk/local-news.php?pageID=3288"
}