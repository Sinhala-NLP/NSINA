{
       "Source": "hirunews",
       "Timestamp": "Monday, 11 April 2022 - 9:07",
       "Headline": "ඉන්ධන පෝලිමක සිටි තවත් අයෙකු මරුට (වීඩියෝ)",
       "News Content": "ඩීසල් ලබා ගැනීමේ අරමුණින් පිරවුම්හලක් අසල පෝළිමේ රැඳී සිටි තවත් පුද්ගලයෙකු ජීවිතක්ෂයට පත්වීමේ පුවතක් ගාල්ල ප්‍රදේශයෙන් වාර්තා\nවනවා.\nමෙලෙස මියගොස් ඇත්තේ ගාල්ල හබරකඩ ප්‍රදේශයේ පදිංචිව සිටි 43 හැවිරිදි අයෙක්.\nමේ අතර යළිත් පෙට්‍රල් හිඟයක් මතුවීම හේතුවෙන් බොහෝ ප්‍රදේශවල ඉන්ධන හල් වසා දමා ඇති බවයි අප වාර්තාකරුවන් පැවසුවේ.\nඇද හැලුණු අධික වැසි ද නොතකමින් ජනතාව තවදුරටත් පෙට්‍රල්, ඩීසල්, සහ ගෑස් ලබා ගැනීමේ අරමුණින් පෝලිම්වල රැඳී සිටිනු දක්නට ලැබුණා.\nමේ අතර, යළිත් පෙට්‍රල් හිඟයක් පවතින බවට වාර්තා වන පසුබිමක බොහෝ පිරවුම්හල් වසා දමා ඇති ආකාරය මෙලෙස දක්නට ලැබුණා.\nඇතැම් පිරවුම්හල් අසල උණුසුම් තත්ත්වයන් ද වාර්තා වුණා.\nගාල්ල - හිනිදුම - තවලම ප්‍රදේශයේ ඉන්ධන පිරවුම්හලක් අසල ඩීසල් ලබා ගැනීමට පෝලිමේ රැඳි සිටි පුද්ගලයෙකු අද උදෑසන ජීවිතක්ෂයට පත්ව තිබෙනවා.\nසිය ලොරි රථයට ඩීසල් ලබා ගැනීම සඳහා මෙම පුද්ගලයා පිරවුම් හල අසලට පැමිණ ඇති අතර, පැයකට ආසන්න කාලයක් එහි රැඳී සිට ඇති බවයි වාර්තා වන්නේ.\nපොලිසිය සඳහන් කළේ එහිදී ඇති වූ රෝගී තත්ත්වයක් හේතුවෙන් ඔහු රෝහල්ගත කිරීමෙන් අනතුරුව ජීවිතක්ෂයට පත්වූ බවයි.\nමෙලෙස මියගොස් ඇත්තේ 43 හැවිරිදි ගාල්ල - හබරකඩ ප්‍රදේශයේ පදිංචිකරුවෙක්.\nගෑස් හිඟයටද තවමත් නිසි විසඳුමක් ලැබී නොමැති අතර ජනතාව මහ වැසි ද නොතකමින් පෝළිම්වල රැඳී සිටියේ මෙලෙසින්.\nමේ අතර ගෑස් ඉල්ලා ගාල්ල මාතර ප්‍රධාන මාර්ගය සමුද්‍ර වීදියෙන් හරස්කර විරෝධතාවක් ද පැවැත්වුණා.\nකෙසේ වුවත් දෛනිකව ගෑස් සිලින්ඩර 1,10000 බැගින් ඊයේ සිට වෙළෙදපොළට නිකුත් කිරීමට පියවර ගෙන ඇති බවයි ලිට්‍රෝ ගෑස් සමාගම ප්‍රකාශ කළේ.\nමාලදිවයිනේ සිට මෙරටට ළඟා වූ ගෑස් නෞකාවෙන් ගෑස් ගොඩබෑමේ කටයුතු ද ඊයේ සිට ක්‍රියාත්මකයි.\nදිවයින පුරා භුමිතෙල් පෝලිම්වල ද තවමත් අඩුවක් දක්නට නැහැ.\nමේ අතර දිවයින පුරා කාණ්ඩ 2ක් යටතේ අද සිට යළිත් පැය 4ක විදුලිය කප්පාදුවක් සිදු කෙරෙන බව මහජන උපයෝගීතා කොමිසම පවසනවා.",
       "URL": "https://www.hirunews.lk/301695/ඉන්ධන-පෝලිමක-සිටි-තවත්-අයෙකු-මරුට-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1237"
}