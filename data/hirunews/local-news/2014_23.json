{
       "Source": "hirunews",
       "Timestamp": "Saturday, 17 April 2021 - 13:58",
       "Headline": "ජලය නොමැතිව අසරණය වූ ඇල්පිටිය ගොවීන් (වීඩියෝ)",
       "News Content": "යල සහ මහ දෙකන්නයම වගා කරමින් සහලින් රට ස්වයංපෝෂිත කිරීම සදහා ගොවියාට අවැසි යටිතල පහසුකම් සැපයීමට ජනතා බදු මුදලින් සැලකිය යුතු කොටසක් වෙන්වනවා.\nනිසි කළමනාකරණයකින් තොරව එම මුදල් යෙදවීම හේතුවෙන් යල මහ දෙකන්නයම අස්වැද්දවීමට නොහැකි වූ ඇල්පිටිය ප්‍රදේශයේ අක්කර සිය ගණනක කුඹුරු යායක් පිළිබඳවයි අද රතු මිනිත්තුවේ අවධානය.\nමේ ඇල්පිටිය ප්‍රදේශයටම බත සැපයූ අක්කර 100ක පමණ වපසරියකින් යුතු පොල්ලෙවෙල වෙල්යාය.\nගොවීන් 60, 70කගේ පමණ ධෛර්යයෙන් යල මහ දෙකන්නයම ඉතා සරුසාරව වගා කළ මෙම වෙල් යාය ජලය ලබාගැනීමේ පවතින අසීරුතාවය හේතුවෙන් අද එක් කන්නයක් හෝ වගාකර ගත නොහැකි තත්ත්වයට පත්ව තිබෙනවා.\nමීට පෙර වෙල් යාය අසලින් ගලා බසිනා ජුවන් ඇළ හරහා දමා තිබූ අමුණ හේතුවෙන් යල මහ දෙකන්නයම අපහසුතාවයකින් තොරව වගා කිරීමට ගොවීන්ට\nහැකියාව ලැබී තිබුණා.\nනමුත් ගොවීන් පෙන්වා දෙන්නේ අමුණ විනාශ වී යාම හේතුවෙන් ඇළෙන් ගලා බසින ජලය වෙල් යායට ලබාගැනීමේ හැකියාව තමන්ට අහිමි වූ බවයි.\nගොවීන්ගේ ඉල්ලීම පරිදි එවක රජය රුපියල් දහ අට ලක්ෂ අසු පන්දහසක් වැය කරමින් අදාළ අමුණ ප්‍රතිසංස්කරණය කළද නිසි ප්‍රමිතියකින් තොරව එම කටයුතු සිදුකිරීම හේතුවෙන් වසරක් ගතවන්නටත් මත්තෙන් අමුණ කැඩීගොස් තිබෙනවා.\nඅමුණ නොමැතිවීම හේතුවෙන් වතුර මෝටර් යොදා ගොවිතැන් කටයුතු කරගැනීමට ගොවීන්ට සිදුව තිබෙනවා.\nවතුර මෝටර්වල කුලිය ගෙවීමට සහ ඒ සඳහා වැයවන විදුලිය සඳහා කන්නයකට රුපියල් 60,000ත් 1,00000අතර මුදලක් වැය වීම හේතුවෙන් බොහෝ ගොවීන් දැඩි අපහසුතාවට පත්ව සිටිනවා.\nජනතා බදු මුදල් නිසි කළමනාකරණයක් සහිතව පරිහරණය කරමින් පොල්ලෙවෙල වෙල්යායේ ගොවීන්ගේ මෙම ගැටලු සදහා නිසි විසඳුම් ලබාදෙන තුරු රතු මිනිත්තුව අවධානයෙන්.",
       "URL": "https://www.hirunews.lk/268686/ජලය-නොමැතිව-අසරණය-වූ-ඇල්පිටිය-ගොවීන්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2014"
}