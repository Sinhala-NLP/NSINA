{
       "Source": "hirunews",
       "Timestamp": "Thursday, 05 November 2020 - 18:23",
       "Headline": "තවත් කොවිඩ් ආසාදිත මරණ 05ක් වාර්තාවෙයි - මෙරට කොවිඩ් මරණ ගණන 29 දක්වා ඉහළට (වීඩියෝ)",
       "News Content": "කොරෝනා වෛරසය ආසාදනය වූ තවත් පුද්ගලයින් 05 දෙනෙකු ජීවිතක්ෂයට පත්ව ඇති බව රජයේ ප්‍රවෘත්ති දෙපාර්තමේන්තුව නිවේදනය කළා.\nරජයේ ප්‍රවෘත්ති අධ්‍යක්ෂ ජනරාල් නාලක කළුවැවගේ අත්සනින් නිකුත් කළ නිවේදනයක දැක්වුණේ ඒ අනුව මෙරටින් වාර්තා වන කොරෝනා මරණ සංඛ්‍යාව මේ වනවිට 29 දක්වා ඉහළ ගොස් ඇති බවයි.\nකොළඹ 02 ප්‍රදේශයේ පදිංචි 46 හැවිරිදි පුද්ගලයෙක්, වැල්ලම්පිටිය ප්‍රදේශයේ පදිංචි 68 හැවිරිදි කාන්තාවක්, කොළඹ 12 ප්‍රදේශයේ පදිංචි 58 හැවිරිදි කාන්තාවක්, කොළඹ 14 ප්‍රදේශයේ පදිංචි 73 හැවිරිදි කාන්තාවක් සහ කොළඹ 15 ප්‍රදේශයේ පදිංචි වයස අවුරුදු 74 ක පුද්ගලයෙක් මෙලෙස ජීවිතක්ෂයට පත්ව තිබෙනවා.\nකොරෝනා ආසාදිත මෙම මියගිය පුද්ගලයින්ට පපුවේ වේදනාව, වකුගඩු රෝග, පෙනහළු ආශ්‍රිත ආසාදන සහ හෘදයාබාධ හේතුවෙන් මෙම මරණ සිදුව ඇති බවද රජයේ ප්‍රවෘත්ති දෙපාර්තමේන්තුව නිකුත් කළ නිවේදනයේ වැඩිදුරටත් සඳහන්.\nමේ අතර, දිනක් තුළදී සුවය ලැබූ වැඩිම කොරෝනා ආසාදිතයින් සංඛ්‍යාව අද සුවය ලබා  රෝහල්වලින් පිටව ගියා.\nරෝහල් කිහිපයක ප්‍රතිකාර ලැබූ ආසාදිතයින් 765 දෙනෙකු මෙලෙස සුවය ලැබූ බවයි වසංගත රෝග විද්‍යා අංශය නිවේදනය කළේ.\nගල්ලෑල්ල ප්‍රතිකාර මධ්‍යස්ථානයේ 149 දෙනෙකු, ඇඹිලිපිටිය ප්‍රතිකාර මධ්‍යස්ථානයේ 104 දෙනෙකු, කහගොල්ල ප්‍රතිකාර මධ්‍යස්ථානයේ 88 දෙනෙකු, පදියතලාව ප්‍රදේශීය රෝහලේ 50 දෙනෙකු, දිවුලපිටිය ප්‍රාදේශීය රෝහලේ 47 දෙනෙකු ඇතුළු තවත් රෝහල් කිහිපයක ප්‍රතිකාර ලැබූ පිරිසකුයි මෙලෙස සුවය ලබා නිවෙස් වෙත පිටත්ව ගොස් ඇත්තේ.\nඒ අනුව කොරෝනා වෛරසය ආසාදනය වූ පුද්ගලයින් අතරින් 6,623 දෙනෙකු මේ වනවිට සම්පූර්ණයෙන්ම සුවය ලබා තිබෙනවා.\nමේ අතර, වැලිකඩ බන්ධනාගාරයේ 07 දෙනෙකුටද කොරෝනා වෛරසය ආසාදනය වී තිබෙනවා.\nඒ අතර, කාන්තා රැඳවියන් සිව් දෙනෙකු සිටින බවයි බන්ධනාගාර කොමසාරිස් ජනරාල්, තුෂාර උපුල්දෙණිය හිරු ප්‍රවෘත්ති අංශයට සඳහන් කළේ.\nඑමෙන්ම, බන්ධනාගාර නියාමකවරයෙකු සහ තවත් රැඳවියන් දෙදෙනෙකුද ආසාදිතයින් අතර සිටිනවා.\nබන්ධනාගාර කොමසාරිස් ජනරාල්වරයා සඳහන් කළේ ආසාදිත මෙම රැඳවියන් සියලු දෙනා අලුතින් බන්ධනාගාරය වෙත රැගෙනවිත් වෙනම වාට්ටුවලට යොමුකර සිටි පිරිසක් බවයි.\nසිදුකළ පී.සී.ආර්. පරීක්ෂණවලදීයි මෙලෙස ඔවුන්ට කොරෝනා වෛරසය ආසාදනය වී ඇති බව තහවුරු වී ඇත්තේ.\nමේ අතර, මෙතෙක් කිසිදු පරීක්ෂණයක් ආරම්භ කර නොමැති බැවින් බ්‍රැන්ඩික්ස් කොරෝනා පොකුර ගැන පරීක්ෂණයකට පත් කළ විමර්ශන කණ්ඩායම ගැන වහාම දැනුම්දෙන ලෙස නීතිපති දප්පුල ද ලිවේරා, වැඩබලන පොලිස්පති සී.ඩී. වික්‍රමරත්න වෙත උපදෙස් ලබාදී තිබෙනවා.\nමේ වනවිට පොලිසියේ නිලධාරීන් 297 දෙනෙකුට කොරෝනා වෛරසය ආසාදනය වී තිබෙනවා.\nඉන් 180 දෙනෙකු බස්නාහිර පළාතෙන් වාර්තා වන අතර, තවත් පොලිස් නිලධාරීන් 2400 ක් පමණ නිරෝධායන ක්‍රියාවලියට යොමුකර ඇති බව සඳහන්.\nමේ අතර, පසුගියදා විවාහ වූ කොළඹ අපරාධ කොට්ඨාශයේ නිලධාරියෙකුට සහ ඔහුගේ මනාලියට කොරෝනා වෛරසය ආසාදනය වූ පුවතක් මාවනැල්ල - ඕපාත ප්‍රදේශයෙන් වාර්තා වනවා.\nමංගල උත්සවයේ දෙවන දිනය සඳහා එම කොට්ඨාශයේ නිලධාරීන් කිහිප දෙනෙකු සම්බන්ධ වී ඇති බව සඳහන්.\nපසුව එම උත්සවයට සහභාගි වූ කොළඹ අපරාධ කොට්ඨාශයේ නිලධාරීන් කිහිප දෙනෙකුට කොරෝනා ආසාදනය වී ඇති බවද තහවුරු වුණා.\nඅනතුරුව මනාල යුවලට සහ විවාහ මංගල උත්සවයට සහභාගි වූ පිරිසකට පී.සී.ආර්. පරීක්ෂණ සිදුකර ඇති අතර, එහිදී අනාවරණ වී ඇත්තේ මනාල යුවලට මෙන්ම, මනාලයාගේ මවට ද, කොරෝනා වෛරසය ආසාදනය වී ඇති බවයි.\nමේ හේතුවෙන් මෙම මංගල උත්සවයට සහභාගි වූ පුද්ගලයින් 120 දෙනෙකු නිරෝධානය සඳහා යොමුකර තිබෙනවා.\nවරාය අධිකාරියේ සේවකයින්ට සිදුකළ පී.සී.ආර්. පරීක්ෂණවල වාර්තා නිකුත් වීමත් සමඟ 11 දෙනෙකුට වෛරසය ආසාදනය වී ඇති බවට මේ වනවිට තහවුරු වී තිබෙනවා.\nකෙසේ වෙතත්, වරායේ කටයුතු සාමාන්‍ය පරිදි සිදුකරන බවත්, තවදුරටත් එහි සේවකයින් පී.සී.ආර්. පරීක්ෂණවලට යොමුකරන බවත් වරාය අධිකාරියේ සභාපති, ජෙනරාල් දයා රත්නායක කියා සිටියා.\nමේ අතර, කොළඹ මධ්‍යම තැපැල් හුවමාරුව නැවත දැනුම්දෙනතුරු වසා දැමීමට පියවර ගැනුණේ එහි සේවකයින් දෙදෙනෙකුට කොරෝනා වෛරසය ආසාදනය වී ඇති බව තහවුරු වීමත් සමඟයි.\nඑසේම, මෙරට කොරෝනා ප්‍රතිකාර සේවා තවදුරටත් ශක්තිමත් කිරීම සඳහා සිංගප්පූරුවේ ටෙම්සෙක් පදනම විසින් රුපියල් මිලියන 80ක් වටිනා වෙන්ටිලේටර් සෞඛ්‍ය අමාත්‍යාංශය වෙත පරිත්‍යාග කර තිබෙනවා.\nඅද දිනයේ වාර්තා වූ මරණයන් පිළිබදව රජයේ ප්‍රවෘත්ති දෙපාර්තමේන්තුව විසින් නිකුත් කළ නිවේදනය පහතින්.",
       "URL": "https://www.hirunews.lk/254086/තවත්-කොවිඩ්-ආසාදිත-මරණ-05ක්-වාර්තාවෙයි-මෙරට-කොවිඩ්-මරණ-ගණන-29-දක්වා-ඉහළට-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2349"
}