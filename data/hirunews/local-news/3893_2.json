{
       "Source": "hirunews",
       "Timestamp": "Saturday, 16 June 2018 - 15:04",
       "Headline": "වැල්ලමඩම පරිශ්‍රය වහාම විවෘත කරන ලෙස අන්තරෙන් ඉල්ලීමක්",
       "News Content": "වෛද්‍ය පීඨයකට ඇතුළත් වීම සඳහා වන අවම සුදුසුකම් නොමැති සයිටම් සිසුන් කොතලාවල වෛද්‍ය පීඨයට ඇතුළත් කර ගන්නේ නම්, එහි ඉගැන්වීම් කටයුතුවලින් ඉවත් වන බව වෛද්‍ය පීඨ ආචාර්ය සමිති සම්මේලනයේ කැඳවුම්කරු විශේෂඥ වෛද්‍ය මනුජ සී. වීරසිංහ ප්‍රකාශ කළා.\nමේ අතර, දැනට තාවකාලිකව වසා දමා ඇති රුහුණු විශ්වවිද්‍යාලයේ වැල්ලමඩම පරිශ්‍රය වහාම විවෘත කරන ලෙස අන්තර් විශ්වවිද්‍යාලයීය ශිෂ්‍ය බල මණ්ඩලය පාලන අධිකාරියෙන් ඉල්ලීමක් කරනවා.\nහිරු ප්‍රවෘත්ති අංශයට අදහස් දක්වමින් එහි කැඳවුම්කරු ලහිරු වීරසේකර කියා සිටියේ දැනට ශිෂ්‍යයන් රැදී සිටින ප්‍රදේශවල ජල සහ විදුලි සැපයුම කපා හැරීමට බලධාරීන් කටයුතු කර ඇති බවයි.\nහිරු ප්‍රවෘත්ති අංශය මේ සම්බන්ධයෙන් සිදුකළ විමසීමකදී රුහුණු විශ්වවිද්‍යාලයේ උප කුලපති මහාචාර්ය ගාමිණී සේනානායක අදාළ චෝදනා ප්‍රතික්ෂේප කළා.\nරුහුණු විශ්වවිද්‍යාලයේ වැල්ලමඩම පරිශ්‍රයේ පාලන අධිකාරි ගොඩනැගිල්ල ඉදිරිපිට සිටින සිසුන්ට ඉන් ඉවත් වන ලෙසට පසුගිය දා අධිකරණ නියෝගයක් නිකුත් කර තිබුණා.\nඒ, සිසුවියන් සිව් දෙනෙකුට විනය පියවර ගැනීමට එරෙහිව රුහුණු විශ්වවිද්‍යාලයේ මහා ශිෂ්‍ය සංගමය විශ්වවිද්‍යාලයේ පාලන අධිකාරියට අයත් ගොඩනැගිල්ලට අනවසරයෙන් ඇතුළු වී එහි කටයුතුවලට බාධා කිරීම හේතුවෙන්.\nමෙම තත්ත්වය හේතුවෙන් පසුගිය 8 වනදා රුහුණු විශ්වවිද්‍යාලයේ වැල්ලමඩම පරිශ්‍රය දින නියමයක් නොමැතිව වසා දැමුණා.\nකෙසේ වෙතත්, අදාළ පරිපාලන ගොඩනැගිල්ල තුළම රැදී සිටීමටයි රුහුණු විශ්වවිද්‍යාලයේ මහා ශිෂ්‍ය සංගමය කටයුතු කළේ.",
       "URL": "https://www.hirunews.lk/193219/වැල්ලමඩම-පරිශ්‍රය-වහාම-විවෘත-කරන-ලෙස-අන්තරෙන්-ඉල්ලීමක්",
       "Category": "Local News",
       "Parent URL": "https://www.hirunews.lk/local-news.php?pageID=3893"
}