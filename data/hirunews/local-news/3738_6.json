{
       "Source": "hirunews",
       "Timestamp": "Friday, 21 September 2018 - 9:36",
       "Headline": "තම පුතා විවාහ වීමට සිටි තරුණිය අපයෝජනය කළ පියා",
       "News Content": "බුත්තල පොලිස් බල ප්‍රදේශයේ පදිංචි පුද්ගලයකු තම බාල පුතා විවාහ වීමට සිටි තරුණිය අපයෝජනය කර ඇති බවට බුත්තල පොලිසියට ලැබුණු තොරතුරක් අනුව සැකකරු පොලිසිය විසින් අත්අඩංගුවට ගෙන තිබෙනවා.\nසැකකාර පියාගේ පුත්‍රයා විසින් විවාහ ඔහු විවාහ වීමට සිටින දහ නව හැවිරිදි තරුණිය නිවසට කැදවාගෙන ඔවුන්ගේ නිවසේ එකට ජීවත් වී තිබෙනවා.\nඔවුන් නීත්‍යානුකූලව විවාහ වී සිට නොමැති අතර ඉදිරියේදී විවාහ වීමට බලාපොරොත්තුවෙන් සිට ඇති බවයි පොලිසිය ප්‍රකාශ කළේ.\nමෙම තරුණිය හැටන් ප්‍රදේශයේ පදිංචි තරුණියක් වන අතර ඇයගේ මවුපියන්ගෙ කැමත්ත මත තරුණිය මෙම තරුණයාගේ නිවසේ පදිංචියට පැමිණ තිබෙනවා.\nදිනක්  එම තරුණයා තරුණිය නිවසේ තබා කුලී වැඩ සදහා පිටත්ව ගොස් ඇති අතර එම අවස්ථාවෙදී පියා විසින් බලහත්කාරයෙන් මෙම තරුණිය අපයෝජනය කිරීමට උත්සාහ ගෙන ඇති බවයි සඳහන් වන්නේ.\nපසුව තරුණිය කෑ ගසා ඇති අතර ගම්වාසීන් පැමිණ සිද්ධිය පිළිබඳ පොලිස් හදිසි ඇමතුම් අංකයට සහ බුත්තල පොලිසියට මේ පිළිබඳ දැනුම් දී තිබෙනවා.\nපසුව බුත්තල පොලිසිය පැමිණ සැකකරු අත්අඩංගුවට ගෙන ඇති අතර සැකකරු බුත්තල ප්‍රදේශයේ පදිංචි හතලිස් අට හැවිරිදි පුද්ගලයකු බවයි පැවසෙන්නේ.\nසැකකරු වැල්ලවාය මහේස්ත්‍රාත් අධිකරණයට ඉදිරිපත් කිරීමට නියමිත අතර බුත්තල පොලිසිය වැඩි දුර විමර්ශන සිදු කරනවා.",
       "URL": "https://www.hirunews.lk/200390/තම-පුතා-විවාහ-වීමට-සිටි-තරුණිය-අපයෝජනය-කළ-පියා",
       "Category": "Local News",
       "Parent URL": "https://www.hirunews.lk/local-news.php?pageID=3738"
}