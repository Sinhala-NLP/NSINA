{
       "Source": "hirunews",
       "Timestamp": "Monday, 25 October 2021 - 17:43",
       "Headline": "ශ්‍රී ලංකා යෞවනයෝ බංගලාදේශයට එරෙහිව පූර්ණ තරගාවලි ජයක් වාර්තා කරයි",
       "News Content": "වයස අවුරුදු 19 න් පහළ ශ්‍රී ලංකා බංගලාදේශ සීමිත පන්දුවාර ක්‍රිකට් තරගාවලියේ තරග 5ට 0ක් ලෙස පූර්ණ තරගාවලි ජයක් අත්කර ගන්නට ශ්‍රී ලංකා 19න් පහළ කණ්ඩායම මීට සුළු වෙලාවකට පෙර සමත් වුනා.\nඒ දෙරට අතර පැවති 5වන සහ අවසන් එක්දින තරගයෙනුත් ලකුණු 4ක තියුණු ජයක් අත්කරගනිමින්.\nතරගයේ පළමුව පන්දුවට පහරදුන් ශ්‍රී ලංකා කණ්ඩායම කඩුලු 9කට 240 ක් රැස්කළා.\nදෙවන කඩුල්ල වෙනුවෙන් ලකුණු 154ක අගනා සම්බන්ධතාවක් ගොඩනැගූ චමිඳු සහ ශෙවෝන් ඩැනියෙල් ශ්‍රී ලංකා කණ්ඩායම ප්‍රභල ස්ථානයකට ගෙන ආවා.\nඑම සම්බන්ධතාව බිඳ වැටුනේ ශෙවෝන් ඩැනියෙල් ලකුණු 59කට දැවී යාමත් සමගයි.\nචමිදු කරුණාරත්න පන්දු 123කට මුහුණ දෙමින් ලකුණු 102ක් රැස්කරගත්තා.\nපසුපෙළ පිතිකරුවන්ගේ එතරම් සහයෝගයක් නොලැබීම හේතුවෙන් ප්‍රභල ස්ථානයක සිටි ශ්‍රී ලංකා ඉනිම ලකුණු 240කට සීමා වුනා.\nලකුණු 241ක ජයග්‍රාහී ඉලක්කයක් හඹා ගිය බංගලාදේශ කණ්ඩායම 45 වන ඕවරය නිමා වන විටත් පහසු ජයග්‍රහණයක් අත්කර ගන්නා ලකුණු පෙන්නුම් කළා.\nකෙසේ වෙතත් සටන අත්නොහැරි ශ්‍රී ලංකා යෞවනයෝ තරගයේ අවසන් පන්දු වාර දෙකේදී බංගලාදේශ කණ්ඩායමේ කඩුලු 3ක් බිඳ දැමුවේ එක් තරගයක් හෝ ජයගෙන ගෞරවය රැකගැනීමේ සටනක නියැලුණු බංගලියන්ගේ බලාපොරොත්තු බිඳ දමමින්.\nතරගයේ අවසන් පන්දුවේදී ජයග්‍රහණය සඳහා ලකුණු 5ක් රැස්කර ගැනීමට අවශ්‍යව තිබුනද ඔවුන්ට රැස්කර ගත හැකි වූයේ එක් ලකුණක් පමණයි.\nපන්දු යැවීමේදී ශ්‍රී ලංකා කණ්ඩායම වෙනුවෙන් විනුජ රම්පාල් සහ දුනිත් වෙල්ලාලගේ කඩුලු 2 බැගින් ලබාගත්තා.",
       "URL": "https://www.hirunews.lk/286033/ශ්‍රී-ලංකා-යෞවනයෝ-බංගලාදේශයට-එරෙහිව-පූර්ණ-තරගාවලි-ජයක්-වාර්තා-කරයි",
       "Category": "Local News",
       "Parent URL": "https://www.hirunews.lk/local-news.php?pageID=1606"
}