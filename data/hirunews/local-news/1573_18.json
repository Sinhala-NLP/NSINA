{
       "Source": "hirunews",
       "Timestamp": "Tuesday, 09 November 2021 - 12:22",
       "Headline": "මහා වාරි කිහිපයක් උතුරා යයි - තවත් ජලාශ පිටාර මට්ටමට (වීඩියෝ)",
       "News Content": "දිවයිනට බලපා ඇති අයහපත් කාලගුණික තත්ත්වය හේතුවෙන් මේ වනවිට පළාත් මෙන්ම දිස්ත්‍රික්ක රැසකට ඊයේ දින (08) සිට රතු නිවේදන නිකුත් කර තිබෙනවා.\nඇදහැලෙන ධාරානිපාත වර්ෂාව හේතුවෙන් බොහෝ ප්‍රදේශවල ජනතාව අවතැන් වී ඇති අතර, ඔවුන්ගේ නිවාස මෙන්ම මහාමාර්ග ද ජලයෙන් යට වී ඇති අයුරු යි, දක්නට ලැබෙන්නේ.\nමේ හේතුවෙන් මහා වාරි ක්ෂේත්‍රවලට බලපෑම් එල්ල වීමත් සමග, එම ජලාශ මේ වනවිට පිටාර මට්ටමට පැමිණ ඇති බවයි වාරිමාර්ග දෙපාර්තමේන්තුව සඳහන් කළේ.\nඒ අනුව, අනුරාධපුර දිස්ත්‍රික්කයේ මහා වාරි බොහොමයක් පිටාර යමින් පවතින අතර, තවත් ජලාශ කිහිපයක් පිටාර මට්ටමට ආසන්නව පැමිණ ඇති අයුරු දක්නට ලැබෙනවා.\nඅද පෙරවරුව (09) වන විට, අනුරාධපුර දිස්ත්‍රික්කයේ ජලාශ ත්‍රිත්ත්වයක් පිටාර යමින් පවතින බවයි දිස්ත්‍රික් ආපදා කලමනාකරණ මධ්‍යස්ථානය නිවේදනය කරන්නේ.\nරාජාංගනය, අංගමුව සහ තුරුවිල යන ජලාශ ඊට ඇතුළත් වන අතර, මෙම ජලාශවල උපරිම ධාරිතාව අනුපිළිවෙළින් 86%ක්, 98%ක් සහ 100%ක් ලෙසයි දැක්වෙන්නේ.\nඑමෙන්ම, අද දිනය වන විට, අනුරාධපුර දිස්ත්‍රික්කයේ වාන් දැමීමට ආසන්න මට්ටමේ පවතින සෙසු ජලාශවල උපරිම ධාරිතාව ද සඳහන් වුණේ මෙලෙසින්.\nවිලච්චිය ජලාශය සියයට සියයක උපරිම ධාරිතාවට පැමිණ තිබුණ ද එය තවමත් පිටාර ගොස් නැහැ.\nමේ අතර, සෙසු ජලාශවල වාන් මට්ටමට පැමිණීමේ උඅපරිම ධාරිතාව සටහන් වූයේ මෙලෙසින්.\nඒ අනුව, කලාවැව 94%ක් ද, තිසා වැව 85%ක් ද, නාච්චදූව 73%ක් ද, නුවර වැව 68%ක් ද, අභය වැව 68%ක් ද, මහා කනදරා 46%ක් ද, මානන්කට්ටිය සහ පදවිය 41%ක් මෙන්ම හුරුළු වැව 40%ක උපරිම ධාරිතාවකට ආසන්නව පවතින බවයි දිස්ත්‍රික් ආපදා කළමනාකරණ මධ්‍යස්ථානය පවසන්නේ.\nමේ හේතුවෙන් අදාළ ජලාශ අවට පහත්බිම්වල වෙසෙන ජනතාවට අවධානයෙන් පසුවන ලෙසට ද අනුරාධපුර දිස්ත්‍රික් ආපදා කළමනාකරණ මධ්‍යස්ථානය ජනතාවගෙන් ඉල්ලා සිටින්නේ.",
       "URL": "https://www.hirunews.lk/287461/මහා-වාරි-කිහිපයක්-උතුරා-යයි-තවත්-ජලාශ-පිටාර-මට්ටමට-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1573"
}