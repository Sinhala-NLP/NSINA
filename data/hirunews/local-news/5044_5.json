{
       "Source": "hirunews",
       "Timestamp": "Monday, 16 May 2016 - 12:45",
       "Headline": "UPDATE: අයහපත් කාලගුණයෙන් මරණ දෙකයි-පවුල් 4186කට පීඩා",
       "News Content": "අයහපත් කාලගුණයෙන් මරණ දෙකයි-පවුල් 4186කට පීඩා\nදිස්ත්‍රික්ක 11කට බලපා ඇති අයහපත් කාලගුණ තත්ත්වය හේතුවෙන් පවුල් 4186ක් පීඩාවට පත්ව ඇති බව ජාතික ආපදා කළමනාකරණ මධ්‍යස්ථානය පවසනවා.\nකොළඹ, කළුතර, රත්නපුර, කෑගල්ල, නුවරඑළිය, මහනුවර, ගාල්ල, මාතර, අනුරාධපුරය, පුත්තලම සහ කුරුණෑගල දිස්ත්‍රික්කවලට මෙලෙස අධික වර්ෂාවත් සමඟ දැඩි බලපෑම් එල්ල වී ඇති දිස්ත්‍රික්කයි.\nආපදා කළමනාකරණ මධ්‍යස්ථානයේ සහකාර අධ්‍යක්ෂ ප්‍රදීප් කොඩිප්පිලි සදහන් කළේ අයහපත් කාලගුණයත් සමඟ ඇති වූ නාය යාමක් හේතුවෙන් පුද්ගල මරණ දෙකක් වාර්තා වී ඇති බවයි.\nකෑගල්ල, දෙහි ඕවිට, හල්තොට, දෙනිස් වත්ත ප්‍රදේශයේ ඊයේ රාත්‍රියේ ලැයිම් කාමර පෙළක සිදුවූ නාය යාමකින් එකම පවුලේ පියා සහ බැණනුවන්ගේ මළ සිරුරු අද උදෑසන සොයා ගත්තා.\nනාය යාමත් සමඟ අතුරුදන් වූ දියණියගේ මළ සිරුර මෙතෙක් සොයාගෙන නොමැති අතර, ඇය සොයා මේ වන විට මෙහෙයුම් ක්‍රියාත්මකයි.\nමේ අතර, කෑගල්ල - රන්වල ප්‍රදේශයෙන් මාඔයේ පොල් ඇහිදීමට ගොස් ඊයේ අතුරුදන් වූ 52 හැවිරිදි පුද්ගලයා සම්බන්ධයෙන් මෙතෙක් තොරතුරු වාර්තා වී නැහැ.\nඑමෙන්ම මීගමුව මුහුදේ දී ධීවර යාත්‍රාවක් අනතුරට ලක්වී තිබෙනවා.\nඑහි සිටි ධීවරයින් දෙදෙනෙකු බේරාගැනීම සඳහා නාවික හමුදා යාත්‍රාවක් අදාළ ස්ථානයට පිටත් කර හැර ඇති නමුත්, මුහුදේ පවතින රළු ස්වභාවය නිසා එම කටයුත්ත අසීරු වී තිබෙනවා. කෙසේ වෙතත්, ගුවන් හමුදාවට අයත් යානයකින් මොවුන් බේරා ගැනීමට කටයුතු කර ඇති බවයි.\nදිවයිනට බලපා ඇති අධික වැසි සහිත කාලගුණ තත්ත්වය හේතුවෙන් ප්‍රදේශ ගණනාවක් මේ වන විට ජලයෙන් යටවී තිබෙනවා.\nදිවයිනේ බොහෝ ප්‍රදේශවල ප්‍රධාන මාර්ග සහ අතුරු මාර්ග රැසක් ජලයෙන් යට වී පවතින අතර, පස් කඳු කඩා වැටී ගමනාගමනය අවහිර වී ඇති බවයි තවදුරටත් වාර්තා වන්නේ.\nඅධික වැසි සමඟ කැළණි ගඟ මේ වන විට පිටාර ගලමින් පවතිනවා.\nමේ නිසා රුවන්වැල්ල, දැරණියගල, අවිස්සාවේල්ල, හංවැල්ල, කොළොන්නාව, මල්වාන සහ කැළණිය යන ප්‍රදේශ ජලයෙන් යට වී ඇති බවයි අප වාර්තාකරුවන් සදහන් කළේ.\nකැළණි ගඟ පිටාර ගැලීමෙන් මල්වාන නගරයේ අඩි කිහිපයක් උසට ජලය රැදී පවතින බව හිරු වාර්තාකරු ප්‍රකාශ කළා.\nඑමෙන්ම, කළුගග, මහඔය, අත්තනගලූඔය සහ දැදුරු ඔය ද මේ වන විට පිටාර ගලමින් පවතිනවා.\nවාරිමාර්ග දෙපාර්තමේන්තුවේ ජල කළමනාකාරණ අංශයේ අධ්‍යක්ෂිකා ප්‍රේමා හෙට්ටිආරච්චි සදහන් කළේ පහත්බිම්වල වෙසෙන ජනතාව මේ පිළිබදව අවධානයෙන් පසුවන ලෙසයි.\nවෙහෙරගල, තබ්බෝව, මව්ආර සහ රාජාංගනය යන ජලාශවල ද වාන් දොරටු විවෘත කර තිබෙනවා.\nදියවන්නා ඔයේ ද ජල මට්ටම ද ඉහළ ගොස් ඇති බැවින් පාර්ලිමේන්තු භූමියට ජලය ගලා ඒම වැළැක්වීම සඳහා වැලි කොට්ට යොදා ඇති බව නියෝජ්‍ය මහලේකම් නීල් ඉද්දවල කියා සිටියා.\nමේ අතර අධික වැසි හේතුවෙන් මාතලේ, බදුල්ල, මොණරාගල, මහනුවර, නුවරඑළිය, රත්නපුර, කෑගල්ල, කළුතර සහ කුරුණෑගල යන දිස්ත්‍රික්කවලට ඊයේ නිකුත් කරන ලද නාය යාමේ අනතුරු ඇගවීම තවදුරටත් ක්‍රියාත්මකයි.\nපස් කඳු කඩා වැටීම හේතුවෙන් කෑගල්ල විකල්ප මාර්ගය තාවකාලිකව වසා දමා තිබෙනවා.\nඅප වාර්තාකරු සදහන් කළේ විකල්ප මාර්ගයේ රන්වල සිට මීපිටිය දක්වා කොටසෙහි අද උදෑසන මෙලෙස පස් කඳු කඩා වැටී ඇති බවයි.\nඇද හැලූණු අධික වර්ෂාපතනය හේතුවෙන් කැළණිවැලි දුම්රිය මාර්ගයේ මාලපල්ල සිට  හෝමාගම අතර ප්‍රදේශයේ දුම්රිය මාර්ගයේ  ගල් සෝදා යාම හේතුවෙන් එම  මාර්ගයේ දුම්රිය ධාවන කටයුතු අඩාල වී තිබෙනවා.\nදුම්රිය පාලක මැදිරිය සදහන් කළේ මේ වන විට එම මාර්ගයේ දුම්රිය ගමනාගමන කටයුතු සිදුවන්නේ මන්දගාමීව බවයි.\nපවතින අයහපත් කාලගුණ තත්ත්වය හේතුවෙන් පාසල් පැවැත්වීම සම්බන්ධයෙන් තීරණ ගැනීමේ වගකීම පළාත් සහ කලාප අධ්‍යාපන අධ්‍යක්ෂවරුන් වෙත පවරා තිබෙනවා.\nඅධ්‍යාපන අමාත්‍ය අකිල විරාජ් කාරියවසම් අදාළ නිලධාරීන් වෙත මේ සම්බන්ධයෙන් උපදෙස් ලබාදී ඇති බවයි අධ්‍යාපන අමාත්‍යාංශය සදහන් කළේ. කෙසේ වෙතත් අද දිනයේ පාසල් සඳහා ළමයින්ගේ පැමිණීම අඩු මට්ටමක පැවැති බවයි වාර්තා වන්නේ.\nමේ අතර ගත වූ පැය 24 තුළ වැඩිම වර්ෂාපතනයක් කටුනායක ප්‍රදේශයෙන් වාර්තා වී තිබෙනවා.\nඑය මිලිමීටර් 262ක්.\nකොළඹ ප්‍රදේශයට මිලිමීටර් 256.9ක වර්ෂාපතනයක් ලැබී ඇති අතර වව්නියාවට මිලිමීටර් 202ක වර්ෂාපතනයක් පතිත වී තිබෙනවා.\nකෙසේ වෙතත්, ඉදිරියේදී වර්ෂාපතනයේ අඩුවීමක් සිදුවනු ඇති බව කාලගුණ විද්‍යා දෙපාර්තමේන්තුව සදහන් කළා.\n---------------------------------------\nපවතින අයහපත් කාලගුණික තත්වය හමුවේ දිවයින පුරා පවුල් 4186ක පුද්ගලයින්  3613 දෙනෙකුට දැඩි බලපෑම් එල්ල වී ඇතැයි ආපදා කළමණාකරණ මධ්‍යස්ථානය පවසනවා.\nඒ අතරින් වැඩිම සංඛ්‍යාවක් වාර්තා වී ඇත්තේ කොළඹ දිස්ත්‍රික්කයෙන්. එම සංඛ්‍යාව 3702ක්.\nකලුතර දිස්ත්‍රික්කයෙන් අවතැන්වු සංඛ්‍යාව 256 යි.\nආපදාකළමණාකරණ ඒකකය නිකුත් කල වාර්තාවේ  වී ඇත්තේ  රත්නපුර දිස්ත්‍රික්කයේ  පවුල් 22ක පුද්ගලයින්  93දෙනෙකු පීඩාවට පත්ව ඇති බවයි.\nකෑගල්ල දිස්ත්‍රික්කයේ පුද්ගලයින්  156 දෙනෙකු ද  නුවර එළියේ පුද්ගලයින්  162 දෙනෙකුද වර්ෂාවෙන් පීඩාවට පත්ව සිටිනවා.\nගාල්ල දිස්ක්‍රික්කයේ පීඩාවට පත්ව ඇති සංඛ්‍යාව   905ක්.\nපුද්ගලයින් 905 දෙනෙකු මාතර දිස්ක්‍රික්කය තුළ පවතින වර්ෂාව හමුවේ  අවතැන් වී  සිටිනවා.\nකුරුණැගල දිස්ත්‍රීක්කයේ පුද්ගලයින්  543 දෙනෙකුද පුද්තලම දිස්ත්‍රීක්කයේ 22 දෙනෙකුද අයහපත් කාලගුණික තත්වය හමුවේ අවතැන්වී තිබෙනවා.",
       "URL": "https://www.hirunews.lk/133339/update-අයහපත්-කාලගුණයෙන්-මරණ-දෙකයි-පවුල්-4186කට-පීඩා",
       "Category": "Local News",
       "Parent URL": "https://www.hirunews.lk/local-news.php?pageID=5044"
}