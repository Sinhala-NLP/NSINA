{
       "Source": "hirunews",
       "Timestamp": "Saturday, 23 April 2022 - 21:49",
       "Headline": "ඉදිරි සතියේ සිමෙන්ති මිල ඉහළට ? (වීඩියෝ)",
       "News Content": "ඉදිරි සතියේදී සිමෙන්ති මිල යළි ඉහළ නැංවීමට සිදුවන බව සිමෙන්ති ආනයනකරුවන් පවසනවා.\nසිමෙන්ති ආනයනකරුවන්ගේ සංගමය පෙන්වා දෙන්නේල ඉන්ධන මිල ඉහළ යාම සහ ඩොලරයේ අගය ඉහළ යාම හේතුවෙන් මේ වන විටත් රුපියල් 2350 ක මිලක පවතින සිමෙන්ති මිල යළි ඉහළ යනු ඇති බවයි.\nමේ වනවිට සිමෙන්ති මිල වැඩි කළ යුතු අගය තීරණය කිරීමට අදාළ ගණනය කිරීමේ කටයුතු සිදුකරමින් ඇති බවත්, පාරිභෝගිකයින් විශාල අපහසුතාවකට පත් නොවන ආකාරයට කටයුතු කිරීමට උත්සාහා ගන්නා බවත් සිමෙන්ති ආනයනකරුවන් ප්‍රකාශ කළා.\nසිමෙන්ති කොට්ටයක් මේ වනවිට අලෙවි කෙරෙන්නේ රුපියල් 2350 ක මිලකටයි.\nමේ අතර අදත් ගෑස් හා ඉන්ධන හිඟය හේතුවෙන් තවමත් ජනතාවට දැඩි දුෂ්කරතාවන්ට මුහුණදීමට සිදුව තිබෙනවා.\nහිඟුරක්ගොඩ - සමූපාකාර ඉන්ධන හලෙන් ඉන්ධන ලබා ගැනීමට පැමිණි ගොවීන් අපහසුතාවට පත්වුණේ හිඟුරක්ගොඩ ප්‍රාදේශීය ලේකම් කාර්යාලයෙන් ඉන්ධන බූලීවලට ලබා ගැනීමට අවශ්‍ය කරන අවසර ලිපි සකසා ගැනීමට නොහැකි වීම හේතුවෙන්.\nඅදාළ ඉන්ධන පිරවුම්හලේ ප්‍රමාණවත් පරිදි ඉන්ධන නොමැති බවටත් ජනතාව චෝදනා කළා.\nමේ අතර අදත් දිවයින පුරා ඉන්ධන හල් රැසක දිගු පෝලිම් දක්නට ලැබුණා.\nපවතින තත්ත්වයට විරෝධය පාමින් බදුල්ල නගරයේ පැවති උද්ඝෝෂණයක් අතරතුර මාර්ගයේ ධාවනය වූ ඉන්ධන බවුසරයක් බදුල්ල ඔරලෝසු කණුව අසල තිබූ ආරක්ෂිත වැටේ ගැටී තිබෙනවා.\nඉන් වෙළෙඳසැලකට සුළු හානි සිදුවූ බව අප වාර්තාකරු ප්‍රකාශ කළා.\nපොළොන්නරුව - වැලිකන්ද සේනපුර ගොවි සංවිධාන එකමුතුව වැඩිවන ඉන්ධන මිලට එරෙහිව වැලිකන්ද නගරයෙන් මාර්ගය අවහිර කරමින් විරෝධතාවයේ නිරත\nමේ අතර ගෑස් හිඟය හේතුවෙන් මේවන විට දිවයින පුරා ආපන ශාලා සියයට 30ක් පමණ වැසී ඇති බව ආපනශාලා හිමියන්ගේ සංගමය පවසනවා.\nඑහි සභාපති අසේල සම්පත් මහතා ප්‍රකාශ කළේ මේ හේතුවෙන් ඉදිරියේදී තවත් ආපනශාලා රැසක් වැසී යාමේ අවදානමක් මතුව ඇති බවයි.\nමේ අතර දිවයින පුරා කලාප වශයෙන් අද සහ හෙට පැය තුනයි විනාඩි 20ක විදුලි කප්පාදුවක් සිදුකරන බව ලංකා විදුලිබල මණ්ඩලය පවසනවා.\nමේ අතර පවතින ඩොලර් අර්බුදය හමුවේ ඖෂධ සැපයුමටද බාධා එල්ලවී ඇති පසුබිමක මධ්‍යම ලේ බැංකුවෙහි රුධිර ඇසුරුම්වලද හිඟයක් පවතින බවට වාර්තාවනවා.\nරුධිර පාරවිලයන කටයුතු සඳහා අවශ්‍ය උපකරණවල හිඟයක් ද ඉදිරි සතිය තුළ මතුවිය හැකි බවයි සෞඛ්‍ය වෘත්තිය සමිති පෙන්වා දෙන්නේ.",
       "URL": "https://www.hirunews.lk/302649/ඉදිරි-සතියේ-සිමෙන්ති-මිල-ඉහළට-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1213"
}