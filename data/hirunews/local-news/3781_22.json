{
       "Source": "hirunews",
       "Timestamp": "Saturday, 25 August 2018 - 11:10",
       "Headline": "හිටපු ජනපති සොහොයුරුගේ දේහයට ජනපතිගෙන් අවසන් ගෞරව (ඡායාරූප)",
       "News Content": "හිටපු ජනාධිපති මහින්ද රාජපක්ෂගේ සොහොයුරු අභාවප්‍රාප්ත චන්ද්‍රා රාජපක්ෂගේ දේහයට අවසන් ගෞරව දැක්වීම සඳහා ජනාධිපති මෛත්‍රීපාල සිරිසේන අද පෙරවරුවේ මැදමුලන නිවසට පැමිණියා.\nඑහිදී ජනාධිපතිවරයා හිටපු ජනාධිපති මහින්ද රාජපක්ෂ ඇතුළු පවුලේ සාමාජිකයන් වෙත සිය සාතිශය සංවේගය පළ කළ බවයි ජනාධිපති මාධ්‍ය අංශය ප්‍රකාශ කළේ.\nඅමාත්‍ය විජේදාස රාජපක්ෂ, නියෝජ්‍ය අමාත්‍ය ලසන්ත අලගියවන්න සහ බස්නාහිර පළාත් ප්‍රධාන අමාත්‍ය ඉසුර දේවප්‍රිය ද එම අවස්ථාවට එක්ව සිටියා.\nදේහයට අවසන් ගෞරව දැක්වීමෙන් පසු ජනාධිපතිවරයා සහ හිටපු ජනාධිපති මහින්ද රාජපක්ෂ, පාර්ලිමේන්තු මන්ත්‍රී චමල් රාජපක්ෂ සහ හිටපු ආරක්ෂක ලේකම් ගෝඨාභය රාජපක්ෂ සුහද කතාබහක ද නිරත වුණා.\nපෙරවරු 9ට පමණ මැදමුලනට පැමිණි ජනාධිපතිවරයා පැයකට ආසන්න කාලයක් එහි රැදී සිටි බවයි අප වාර්තාකරු සදහන් කළේ.\nඑහිදී වසර ගණනාවකින් මැදමුලනට පැමිණි ගමන සහ දේශපාලන ඉතිහාසයේ සිද්ධීන් රැසක් පිළිබදව පිරිස සාකච්ඡා කර තිබෙනවා.\nමේ අතර, බස්නාහිර පළාත් සභාවේ පුටු ගැටලූව සම්බන්ධයෙන් ද එහිදී කතාබහක් ඇතිවුණ බව සදහන්.\nඒ අතරතුර බස්නාහිර පළාත් සභා මන්ත්‍රී උපාලි කොඩිකාර ජනාධිපති මෛත්‍රීපාල සිරිසේනගෙන් ඉල්ලා තිබුණේ වාහන ආනයන කිරීම සදහා පළාත් සභා මන්ත්‍රීවරුන්ට බලපත්‍රයක් ලබාදෙන ලෙසයි.\nඅනතුරුව, වීරකැටිය ඓතිහාසික නයිගල පුරාණ රජමහා විහාරස්ථානය වෙත ගිය ජනාධිපති මෛත්‍රීපාල සිරිසේන, විහාරාධිපති පූජ්‍ය මුරුතවෙල සුමන නාහිමිපාණන් වහන්සේ බැහැදැක සුවදුක් විමසීමෙන් අනතුරුව ආගමික වතාවත්වල ද නිරත වුණා.\nපොහොය දිනය නිමිත්තෙන් විහාරස්ථානය වෙත පැමිණ සිටි ජනතාව සමග ද එහිදී ජනාධිපතිවරයා සුහද කතාබහක නිරත වූ බවයි ජනාධිපති මාධ්‍ය අංශය නිවේදනය කළේ.\nඡායාරූප - අනීෂා මානගේ",
       "URL": "https://www.hirunews.lk/198365/හිටපු-ජනපති-සොහොයුරුගේ-දේහයට-ජනපතිගෙන්-අවසන්-ගෞරව-ඡායාරූප",
       "Category": "Local News",
       "Parent URL": "https://www.hirunews.lk/local-news.php?pageID=3781"
}