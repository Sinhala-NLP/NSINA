{
       "Source": "hirunews",
       "Timestamp": "Tuesday, 26 January 2016 - 16:48",
       "Headline": "පාසැලේ විවාහ මංගල උත්සවයක් ? (ඡායාරූප)",
       "News Content": "එප්පාවල ප්‍රදේශයේ පාසැලක ගුරුවරයකු හා ගුරුවරියක විවාහ වීම වෙනුවෙන් උත්සවයක් එම පාසැලේදී පවත්වා තිබෙනවා.\nමෙම යුවළ පසුගිය 11 වනදා පවුලේ ඥාතීන් පමණක් සහභාගී කරවා ගනිමින් චාම් උත්සවයක් පවත්වා යුග දිවියට එළඹ ඇති බවයි හෙළිවන්නේ.\nඑහෙත් එම අවස්ථාව තමන්ට ද සැමරීම සඳහා උත්සවයක් සංවිධාන කරන ලෙසට නව යුවළ රාජකාරී කරන විදුහලේ ඇතැම් සහෝදර ගුරුවර ගුරුවරියන් ඉල්ලා ඇතැයි සඳහන්.\nඒ අනුව අද පාසැල නිම වීමෙන් පසු පස්වරු 2 පමණ සිට පාසැලේ ප්‍රධාන ශාලාව අසල පංති කාමරයක උත්සවය පැවැත්වු බව අප වාර්තාකරු ප්‍රකාශ කලා.\nමෙම අවස්ථාවට ආහාර පාන ඒවා ලබාදෙන ආයතනයක් මගින් සපයා තිබෙනවා.\nඋත්සව ශාලා රැසක් තිබියදීත් පාසැලේ පංති කාමරයක් තුළ උත්සවය පැවැත්වීමට සුදානම් කිරීම හේතුවෙන් අදාළ පංතියේ ඉගැන්වීම් සිදු නොකෙරුනු බව ද සඳහන්.\nතඹුත්තේගම කලාප අධ්‍යාපන අධ්‍යක්ෂවරිය ද සඳහන් කලේ පාසැලක් තුල කිසිදු හේතුවක් මත පෞද්ගලික උත්සව පැවැත්වීමට ඉඩක් නොමැති බවයි.\nදුරකථනයෙන් විමසා මේ සම්බන්ධයෙන් සොයා බලන බව ද ඇය අවධාරණය කර තිබෙනවා.\nකෙසේවෙතත් අදාළ පාසැලේ විදුහල්පතිවරයා ප්‍රකාශකර ඇත්තේ තමන්ගේ අවසරය මත මෙම උත්සවය පැවැත්වුනු බවයි.\nමෙය ගුරුවරයකුගේ සහ ගුරුවරියකගේ විවාහ මංගල්‍යයක උත්සවයක් නොවන අතර එය පාසැලේ ආදි සිසුවියක් වන ගුරුවරියකගේ විවාහ මංගල්‍යයක් බව ද විදුහල්පතිවරයා සඳහන් කර තිබෙනවා.\nඅදාළ උත්සවය පාසැල් වේලාවෙන් පසුව පැවැත්වීම හේතුවෙන් කිසිදු ගැටලුවක් නොමැති බවයි ඔහු වැඩිදුරටත් ප්‍රකාශකර ඇත්තේ.\nඡායාරූප - තිසර සමල් එප්පාවල",
       "URL": "https://www.hirunews.lk/124797/පාසැලේ-විවාහ-මංගල-උත්සවයක්-ඡායාරූප",
       "Category": "Local News",
       "Parent URL": "https://www.hirunews.lk/local-news.php?pageID=5194"
}