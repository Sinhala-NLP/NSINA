{
       "Source": "hirunews",
       "Timestamp": "Friday, 09 July 2021 - 9:42",
       "Headline": "ජනපති - ජපාන ආරක්ෂක ඇමති අතර සංවාදයක් (වීඩියෝ)",
       "News Content": "නැගෙනහිර සහ දකුණු චීන මුහුදේ තත්වය බලහත්කාරයෙන් වෙනස් කිරීම සඳහා ඒකපාර්ශවිකව ගන්නා ඕනෑම උත්සහයකට දැඩි විරෝධය පළ කරන බව ජපාන ආරක්ෂක අමාත්‍ය කිෂී නොබුඕ ජනාධිපති ගෝඨාභය රාජපක්ෂ වෙත ප්‍රකාශ කර තිබෙනවා.\nපසුගියදා පැවති වීඩියෝ සංවාදයකට එක්වෙමින් ජපාන ආරක්ෂක අමාත්‍යවරයා මේ බව සඳහන් කළ බවයි කොළඹ පිහිටි ජපාන තානාපති කාර්යාලය නිවේදනය කළේ.\nමෙම සංවාදයේදී ද්විපාර්ශවික ආරක්ෂක සහයෝගීතාව සහ හුවමාරුව පිළිබඳ අදහස් හුවමාරු කරගෙන තිබෙනවා.\nපසුගිය සතියේදී ශ්‍රී ලංකාවේ සහ ඇමරිකාවේ සත්කාරකත්වයෙන් පැවැත්වූ පුහුණු අභ්‍යාසය පිළිබඳව ද එහිදී සාකච්ඡා කෙරුණු බවයි ජපාන තානාපති කාර්යාලය සඳහන් කළේ.\nඔවුන් නිකුත් කළ නිවේදනයේ වැඩිදුරටත් දැක්වෙන්නේ නිදහස් හා විවෘත ඉන්දු - ශාන්තිකර කලාපයක් පවත්වාගෙන යෑම සහ ශක්තිමත් කරගැනීම සම්බන්ධයෙන්ද මෙහිදී දෙපාර්ශවයේම එකඟතාව පළවූ බවයි.",
       "URL": "https://www.hirunews.lk/276498/ජනපති-ජපාන-ආරක්ෂක-ඇමති-අතර-සංවාදයක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1832"
}