{
       "Source": "hirunews",
       "Timestamp": "Thursday, 13 April 2023 - 14:17",
       "Headline": "අල්ලස් ගන්න ගිය පොලිස් නිලධාරින් දෙදෙනෙකු අත්අඩංගුවට",
       "News Content": "නීති විරෝධී මත්පැන් නිෂ්පාදනය කරන පුද්ගලයෙකුගෙන් රුපියල් 9000ක අල්ලස් ලබාගැනීමට ගිය මින්නේරිය පොලිස් ස්ථානයට අනියුක්තව රාජකාරී සිදුකළ පොලිස් නිලධාරීන් දෙදෙනෙකු අල්ලස් හා දූෂණ විමර්ශන අංශය විසින් අත්අඩංගුවට ගෙන තිබෙනවා.\nඒ නීති විරෝධී මත්පැන් නිෂ්පාදනය කරන ව්‍යාපාරිකයා විසින්ම ලබා දුන් තොරතුරකට අදාළවයි.\nඅවස්ථා කිහිපයකදීම නිලධාරීන් දෙදෙනා මෙලෙස අල්ලස් ලබාගෙන ඇති අතරල ඉන්පසුව අල්ලස් කොමිසමේ නිලධාරීන් පැමිණ පොළොන්නරුව, කඩවල වැව ප්‍රදේශයේ පිහිටි අදාළ ව්‍යාපාරිකයාගේ නිවසේ CCTV කැමරා පද්ධතියක් ද සවි කර තිබෙනවා.\nඒ අනුව නීති විරෝධී මත්පැන් නිෂ්පාදනය කරන පුද්ගලයාගේ නිවසට ඊයේ (12) රාත්‍රියේ අල්ලස් ලබාගැනීම සඳහා පැමිණි අවස්ථාවේ එම පොලිස් නිලධාරීන් සිය භාරයට ගැනීමට අල්ලස් කොමිසමේ නිලධාරීන් සමත්වුණා.\nඅත්අඩංගුවට ගත් පොලිස් නිලධාරින් දෙදෙනා පොළොන්නරුව මහේස්ත්‍රාත් අධිකරණය වෙත ඉදිරිපත් කිරීමෙන් අනතුරුව ලබන 25 වැනිදා දක්වා රක්ෂිත බන්ධනාගාර ගත කෙරුණා.",
       "URL": "https://www.hirunews.lk/332473/අල්ලස්-ගන්න-ගිය-පොලිස්-නිලධාරින්-දෙදෙනෙකු-අත්අඩංගුවට",
       "Category": "Local News",
       "Parent URL": "https://www.hirunews.lk/local-news.php?pageID=416"
}