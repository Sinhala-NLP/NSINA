{
       "Source": "hirunews",
       "Timestamp": "Friday, 23 April 2021 - 22:11",
       "Headline": "රටක් එක තැන පල් විය යුතු නැහැ - වාණිජමය ලෙස ඉදිරියට යා යුතුයි - මහා සංඝරත්නය අවධාරණය කරයි (වීඩියෝ)",
       "News Content": "රටක් එකතැන පල්විය යුතු නොවන අතර, වාණිජමය වශයෙන් ඉදිරියට යා යුතු බව මහා සංඝරත්නය අවධාරණය කරනවා.\nබෞද්ධ උපදේශක සභාව අද (23) පස්වරුවේ 10 වැනි වරටත් ජනාධිපති කාර්යාලයේ දී රැස්වූ අවස්ථාවේ කොළඹ වරාය නගර ව්‍යාපෘතිය පිළිබඳව දැනුවත් වීමෙන් පසුවයි උන්වහන්සේ මේ බව සඳහන් කර ඇත්තේ.\nරාජ්‍ය අමාත්‍ය අජිත් නිවාඩ් කබ්රාල් ව්‍යාපෘතිය ගැන දීර්ඝව කරුණු දක්වමින් ආර්ථිකයට සහ රටට ලැබෙන ප්‍රතිලාභ පැහැදිළි කර දුන් බව ජනාධිපති මාධ්‍ය අංශය කියාසිටියා.\nභූමි ප්‍රමාණය පුළුල් කර නව ආයෝජන අවස්ථා සඳහා දොරටු විවරවීම රටක් ලෙස අත්කරගන්නා ජයග්‍රහණයක්.\nවැරදි මත පතුරවමින් සියල්ලට එරෙහි වනවා වෙනුවට ජාතියක් ලෙස නැගී සිටීමට එක් විය යුතු අතර ව්‍යාපෘතිය පිළිබඳව ජනතාවට නිවැරදි අවබෝධයක් දී ඊට සහය ගත යුතු බවයි මහා සංඝරත්නය අවධාරණය කර ඇත්තේ.\nකොවිඩ් 19 නව ප්‍රභේදයේ, සෞඛ්‍ය අංශ උපදෙස් පිළිබඳව ජනාධිපතිවරයා විසින් මෙහිදී මහා සංඝරත්නය දැනුවත් කර තිබෙනවා.\nබුද්ධ චරිතය, ත්‍රිපිටකය, බෞද්ධ සිද්ධස්ථාන පිළිබඳ වැරදි අර්ථකථන දෙමින් දුර්මත පතුරවන පුද්ගලයන් පිළිබඳ සොයා බලා නිර්දේශ ඉදිරිපත් කිරීමට පත් කළ කමිටුව සිය යෝජනා ද උපදේශක සභාවට දැනුම් දී තිබෙනවා.\nඉදිරි සභා වාරයේ දී ඒ පිළිබඳ මහා සංඝරත්නයේ අදහස් කමිටුව වෙත ඉදිරිපත් කිරීමටයි යෝජනා කෙරුණේ.\nබෞද්ධ උපදේශක සභාවේ සාමාජික මහා සංඝරත්නය, රාජ්‍ය අමාත්‍ය විදුර වික්‍රමනායක සහ රාජ්‍ය නිලධාරීන් පිරිසක් බෞද්ධ උපදේශක සභා රැස්වීමට එක්ව සිටියා.",
       "URL": "https://www.hirunews.lk/269331/රටක්-එක-තැන-පල්-විය-යුතු-නැහැ-වාණිජමය-ලෙස-ඉදිරියට-යා-යුතුයි-මහා-සංඝරත්නය-අවධාරණය-කරයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2000"
}