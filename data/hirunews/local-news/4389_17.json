{
       "Source": "hirunews",
       "Timestamp": "Wednesday, 02 August 2017 - 18:40",
       "Headline": "ඇමති රවී හෙළිකළ ඇත්ත මෙන්න",
       "News Content": "අද තමන් සාක්ෂි සහිතව බොරුව ඔප්පු කළ බව විදේශ අමාත්‍ය රවී කරුණානායක කියා සිටියා.\nතමන් මෙම කොමිසම හමුවට පැමිණීමට නොහැකි බව ප්‍රකාශ කළා යැයි වැරදි ප්‍රචාර ගිය බවද ඔහු සඳහන් කළා.\nඔහු මේබව ප්‍රකාශ කළේ ප්‍රශ්නගත බැඳුම්කර සිද්ධිය සම්බන්ධයෙන් සාක්ෂි ලබාදීම සඳහා අද පෙරවරුවේ එම කොමිසම වෙත පැමිණි අවස්ථාවේ.\nකොල්ලූපිටියේ සුඛෝපභෝගී මහල් නිවසක් කුලී පදනම මත ලබාගැනීම සහ පසුව එය මිලදී ගැනීම සම්බන්ධයෙන් තමන් කිසිවක් නොදන්නා බව අමාත්‍ය රවී කරුණානායක බැඳුම්කර කොමිසම හමුවේ අද ප්‍රකාශ කළා.\nමීට පෙර අවස්ථා දෙකකදී කොමිසම වෙත පැමිණෙන ලෙස දැනුම් දී තිබූ අමාත්‍ය රවී කරුණානායක අද පෙරවරු 9.45 ට පමණ කොමිසම වෙත පැමිණි අතර, එය ආවරණය කිරීම සඳහා මාධ්‍යවේදීන් විශාල පිරිසක් පැමිණ සිටියා.\nඑසේම අමාත්‍ය රවී කරුණානායකගේ ආධාරකරුවන් පිරිසක්ද කොමිසමට පැමිණෙන මාර්ගයේ රැඳී සිටි අතර, කාවින්ද ජයවර්ධන, නලින් බණ්ඩාර, ආනන්ද අලූත්ගමගේ ඇතුළු එක්සත් ජාතික පක්ෂ මන්ත්‍රීවරුන් පිරිසක්ද පැමිණ සිටි බවයි හිරු වාර්තාකරු කියා සිටියේ.\nනොතිසී ලැබුණද රාජකාරී කටයුතු හේතුවෙන් දෙවරක්ම කොමිසම හමුවේ පෙනී සිටීමට නොහැකි වූ බව ප්‍රකාශ කළ අමාත්‍යවරයා කොමිසමෙන් ඒ පිළිබඳ සමාව ඉල්ලා සිටියා.\nසාක්ෂි විමසීම ආරම්භ කරමින් ජ්‍යෙෂ්ඨ අතිරේක සොලිසිටර් ජනරාල් දප්පුල ද ලිවේරා අමාත්‍යවරයාගෙන් ප්‍රශ්න කළේ ඔබ බලයට පැමිණියේ යහපාලනය ගෙන ඒමටද යන්නයි.\nතමා වැනි බලවත් ඇමතිවරයෙකුගෙන් මෙලෙස ප්‍රශ්න කිරීමට හැකියාව ලැබී ඇත්තේ ඒ හේතුවෙන් නිසා බව ඊට ප්‍රතිචාර දක්වමින් අමාත්‍යවරයා සඳහන් කළා.\nසිය පියාගේ කාලයේ සිටම අර්ජුන් ඇලෝසියස්ගේ පවුල සමඟ සබඳතා පැවති බව සඳහන් කළ අමාත්‍යවරයා වසර 10 ක පමණ කාලයක සිට අර්ජුන් ඇලෝසියස් හඳුනන බවයි කියා සිටියේ.\nමුදල් අමාත්‍ය ධුරය දරන සමයේ අමාත්‍යාංශයට තෙවරක් පැමිණි අර්ජුන් ඇලෝසියස්ගෙන් රැකියා අවශ්‍යතා සහ ආගමික ස්ථානවලට අරමුදල් සපයා ගැනීම සඳහා සහය ලබාගත් බව සාක්ෂි ලබාදෙමින් අමාත්‍යවරයා කියා සිටියා.\nඅනතුරුව අර්ජුන් ඇලෝසියස්ගේ ජංගම දුරකතනයෙන් ලබාගත් දත්ත ඇතුලත් පිටු 8600 ක වාර්තාවක් නීතිපති දෙපාර්තමේන්තුව කොමිසමට ඉදිරිපත් කළ අතර, අමාත්‍ය රවී කරුණානායකගේ නම සඳහන් කරමින් එවා තිබූ කෙටි පණිවුඩ උපුටා දක්වමින් නීතිපති දෙපාර්තමේන්තුවේ නීතිඥයින් අමාත්‍යවරයාගෙන් ප්‍රශ්න කළා.\nරුවන් ගාල්ලගේ නැමැත්තා යොමු කර තිබූ පණිවුඩයකින් දැක්වුණේ \"සන්ඩේ ලීඩර් පුවත්පතේ සේවකයින් වැඩ නවත්වා තිබෙනවා. අපට මිලියන 03 ක් අවශ්‍යයි යනුවෙන්.\" එම පණිවුඩය උපුටා දක්වමින් කොමිසම පැවසුවේ එම පුවත්පතට අර්ජුන් ඇලෝසියස් ආයෝජනය කර ඇති බවයි.\nආර්.කේ. නැමැත්තෙකු සමඟ යහපත් හමුවක් පැවැත් වූ බව විශ්වාස කරනවා. ඔහුගෙන් මූල්‍ය මණ්ඩල පත්‍රිකා ලබාගන්නා ලෙසට අර්ජුන් ඇලෝසියස්ගේ විධායක ලේකම් ස්ටීව් සැමුවෙල් යොමුකළ කෙටි පණිවුඩය උපුටා දක්වමින් ප්‍රශ්න කෙරුණු විට අමාත්‍යවරයා කියා සිටියේ ආර්.කේ. යනු තමන් නොවන බවයි.\nඅනතුරුව අර්ජුන් ඇලෝසියස්ගේ ජංගම දුරකතනයේ දත්ත මත පදනම්ව නීතිපති දෙපාර්තමේන්තුව සඳහන් කළේ ඔහු සහ අමාත්‍ය රවී කරුණානායක එකම දිනයන්හි සිංගප්පූරුවේ සිටි බවට සනාථ කළ හැකි බවයි.\nඇතැම් අවස්ථාවල ඔවුන් දෙදෙනා ගමන් කර ඇත්තේ එකම ගුවන් යානයේ බවද නීතිපති දෙපාර්තමේන්තුව ප්‍රකාශ කළා.\nඑහෙත් සාක්ෂි ලබාදෙමින් අමාත්‍යවරයා කියා සිටියේ රාජකාරී කටයුතු අතරතුරදී අර්ජුන් ඇලෝසියස් අවස්ථා 03 කදී පමණ සිංගප්පූරුවේදී මුණගැසුණු බවයි.\nබැඳුම්කර වෙන්දේසිය හරහා මුදල් වැඩිපුර ලබාගන්නා ලෙසට උපදෙස් ලබාදෙමින් මුදල් අමාත්‍යවරයාව සිටියදී හිටපු මහ බැංකු අධිපතිවරයාට යොමුකළ ලිපිය සම්බන්ධයෙන්ද අද ප්‍රශ්න කෙරුණා.\nඑම ලිපිය පසුව සකස් කරන ලද්දක් බව නීතිපති දෙපාර්තමේන්තුව ඔප්පු කිරීමට දිගින් දිගටම උත්සාහ දැරීමත් සමඟ කොමිසම ඊට හරස් වෙමින් ප්‍රකාශ කළේ තමන්ට මතභේදකාරී මහල් නිවාසය සම්බන්ධයෙන් කරුණු දැන ගැනීමට අවශ්‍ය බවයි.\nඑහිදී ශ්‍රේෂ්ඨාධිකරණ විනිසුරුවරුන් හා ජනාධිපති නීතිඥ දප්පුල ද ලිවේරා අතර දැඩි වාග් ප්‍රහාරයක් හුවමාරු වූවත්, ජනාධිපති නීතිඥවරයා සිය ප්‍රශ්න කිරීම් අඛණ්ඩව සිදුකළා.\nසාක්ෂි විමසීම ආරම්භ වී පැය 04 කට පමණ පසු නීතිපති දෙපාර්තමේන්තුව මතභේදකාරී මහල් නිවාසය සම්බන්ධයෙන් ප්‍රශ්න කළ අවස්ථාවේදී අමාත්‍යවරයා කියා සිටියේ එම නිවසේ ලක්ෂ 14 ක මාසික කුලිය සිය බිරිඳ සහ දියණිය ගෙවූ බවයි.\nඑහෙත් එම මුදල අර්ජුන් ඇලෝසියස්ට හිමි සමාගමකට හිමිවන බවට තමන් නොදැන සිටි බව අමාත්‍යවරයා කියා සිටියා.\nමාස 08 ක් සඳහා ලක්ෂ 110 ක් ගෙවීමට මුදල් ලැබුණු මුලාශ්‍රය කුමක්දැයි අමාත්‍යවරයාගෙන් නීතිඥවරුන් ප්‍රශ්න කරද්දී, ඔහු එහිදී කියා සිටියේ තමන් මහමඟ නිදා සිටින යාචකයෙකු නොවන බවත්, සිය බිරිඳ සහ දියණිය සමාගම් අධ්‍යක්ෂවරුන් ලෙස කටයුතු කරන බවයි.\nඑසේ නම් සමාගමේ ගිණුම්වල සහ බැංකු ප්‍රකාශනවල එම මුදල් ගෙවීම සම්බන්ධයෙන් සඳහන් වන්නේ දැයි කොමිසම අමාත්‍යවරයාගෙන් විමසා සිටි අවස්ථාවේදී එය තමන් නොදන්නා බව අමාත්‍ය රවී කරුණානායක කියා සිටියා.\nමෙම නිවස රුපියල් ලක්ෂ 1650 කට අමාත්‍ය රවී කරුණානායක අධ්‍යක්ෂ ධූරය දැරූ සමාගමකින් මිලට ගෙන ඇත්තේ බැංකු ණයක් මාර්ගයෙන්.\nඑහි වාරිකය බ්‍රිතාන්‍යයේ පදිංචි ලක්ෂ්මී කාන්තන් ගෙවන අතර, ඔහු මෙරටට පැමිණි විට තම නිවසේ ලැගුම් ගන්නා බව අමාත්‍යවරයා සඳහන් කළා.\nඑම වාරිකය ගෙවීමට රුපියල් ලක්ෂ 1450 ක් අමාත්‍ය රවී කරුණානායක අධ්‍යක්ෂ ධූරය දැරූ සමාගමකට දුන් ආකාරය තවමත් ප්‍රශ්න සහගත අතර, එම මුදල් සම්බන්ධයෙන් කිසිදු සටහනක් සමාගමේ ගිණුම් වාර්තාවල නොමැති බවයි කොමිසම අද ප්‍රකාශ කළේ.\nකොමිසම හමුවේ සාක්ෂි ලබාදීමෙන් පසු පිටතට පැමිණි අමාත්‍ය රවී කරුණානායක මාධ්‍යවේදීන් නැගූ ප්‍රශ්නවලට මෙලෙස පිළිතුරු ලබාදුන්නා.\n‘‘මේකට මට කියන්න පුලූවන් වන්නේ රජයේ නීතිපති දෙපාර්තමේන්තුවේ අපිව චරිත ඝාතනය කරලා ඒ ගොල්ලන්ගේ ඉහල තනතුරුවලට යන්න පුලූවන් කටයුත්තක් මේ කරන්න හදන්නේ. නැත්නම් මේ මොනවද තියෙන සම්බන්ධකම. මේක තුළින් අපිට කිසිසේත්ම පෞද්ගලික ජිවිතයක් ගත කරන්න බැරි තත්ත්තයක් ඇති කරලා තියෙනවා. අපි ආවේ යහපාලනය පිරිසිදු පාලනය ගෙනියන්න. එකට ඉහලින්ම කටයුතු කරල තියෙන පුද්ගලයෙක් මම. මම අහන  ඕන එක්කෙනෙක් ගෙන් අවුරුදු දෙකහමාරක් මුදල් අමාත්‍යාංශයේ කටයුතු කරලා තියෙනවා. ඔතන තමයි කරන්න  ඕන දෙයක් තියෙනවනම් කරන්න පුලූවන් වන්නේ. අද මේ කරන්නේ රටට මේ දේශපාලනයේ අපේ යම් විදියේ හිතවත් කට්ටිය තුලින් කරන දේවල්. මේන්න මේක තමයි මට තියෙන ලොකුම දේ. අර කියනවා වගේ මිතුරෝ තුළින් කරන දේවල් තමයි වැඩියෙන්ම අමාරු තත්ත්වයක් බවට පත්වෙන්නේ. අන්න ඒ නිසා මට මේ අවස්ථාවේදී කියන්න පුළුවන් වෙන්නේ ඇත්ත හෙළිදරව් වෙනවා. වසන් කරන්න බෑ. මං මාධ්‍යයෙන් ඉල්ලනවා, මම අ`ඩගහනවා ඔබතුමාලා දැන්  ඕන නම් එන්න පේන්ට් හවුස් කියපු තැන වර්ග අඩි 1990 ක් කියපු තැනක වැරදි දේවල් පෙන්වලා තියෙනවා. අපි දේශපාලනයට එන්න ඉස්සෙල්ලා පාර්ලිමේන්තුව ලඟ තිබ්බ ගෙදර තිබ්බා. ඉතිං මේවා අලූත් දේවල් නෙවෙයි. මේවා මේ හොර කරන කට්ටියගේ පස්සේ යන්නේ නැතුව අද මට ආඩම්බරයි අපේ යහපාලන ආණ්ඩුව ඉතාමත් ජ්‍යෙෂ්ඨ ඇමතිවරයෙක් රජය වෙනුවෙන් නීතිපති දෙපාර්තමේන්තුවෙන් ඇවිල්ලා ප්‍රශ්න කරන එක. මේක අවුරුදු 03 කට ඉස්සෙල්ලා කරා නම් මොනවද වෙන ඉරණම. සුදු වෑන් වලින් යන්න වෙනවා. අන්න ඒවටත් එක්ක තමයි අපි මෙතනට එන්නේ. මං මේක කියන්නේ යම් විදියක හිත් රිදිල්ලකින්. අපි විපක්ෂයේ ඉන්නකොට අපිට අවුරුදු 10 ක් හිරිහැර කළා. අපි ආණ්ඩුවට ආවම මේක තුළින් අපේ චරිත ඝාතනය කරන්න හදනවා. මොකක්ද අපි කරලා තියෙන වැරැද්ද. අපේ පවුලේ තියෙන කම්පැනිවලින් ඒ ගොල්ලෝ වැඩකටයුතු කරනවා. මම වෙනම කරනවා. මේ දෙක ඒකාබද්ධ කරන එක තමයි මේකෙන් කරන්න හදලා තියෙන්නේ.’’\n‘‘ඔබතුමා මාස 09 ක් ඉදලා තියෙන්නේ අර්ජුන් ඇලෝසියස් කුලිය ගෙවපු නිවසක. ඔබතුමා කිව්වා ඒක ගැන දැනගෙන හිටියේ නෑ කියලා. මම ඒක නෙවෙයිනේ කිව්වේ. මං කිව්වේ මගේ පවුලේ ඥතී සම්බන්ධකමක් තියෙනවා නයිල් විජේසූරිය එක්ක. ඒ ඔක්කොම දන්න කට්ටිය. මේක තාවකාලිකව ගත්ත දෙයක්. මේක අපි දැන ගත්තේ නෑ මාස ගණනාවක් යනවා කියලා ඊට පසුව. මේක හෙලිදරව්ව වුණාම පාර්ලිමේන්තුවේ අපි ඒකේ සැබෑ තත්ත්වය හෙළිදරව් කරලා. ඒක තමයි ඊට පස්සේ ප්‍රසිද්ධ වුණේ. නැත්නම් මේක දැනගෙන යන්න  ඕන නම් ඔය කරන අර්ථකථනය කරන්න හදන්නේ නීතිපති දෙපාර්තමේන්තුව යම් විදියකින් වෙනස් දෙයක් දීලා ගන්න හැදුවා කියලනේ......’’\n‘‘කන්ෆිල්ට් ඔෆ් ඉන්රෙස්ට් එකක්......මොන කන්ෆිල්ට් ඔෆ් ඉන්රෙස්ට් එකක්ද මමයෑ ගත්තේ.....ඔබතුමාගේ පවුල කියන්නේ ඔබතුමා නෙවෙයිද ? මේක හරි වදයක්නේ. ඒ කියන්නේ එතන ඒ ගොල්ලෝ කරලා ඒකට කිසිම ගෙවීමක් කරලා නෑ. නැවත එය ගෙවීමට රී එම්බර්ස් කරලා තියෙනවා. නීතිපති දෙපාර්තමේන්තුව තියෙන්නේ ජනාධිපතිතුමා යටතේ.’’\nඔබතුමා චෝදනා කරනවාද ? නෑ....නෑ....ජනාධිපති අගමැති..... (තවම කොමිසමේ වැඩ ඉවර නෑ)",
       "URL": "https://www.hirunews.lk/167456/ඇමති-රවී-හෙළිකළ-ඇත්ත-මෙන්න",
       "Category": "Local News",
       "Parent URL": "https://www.hirunews.lk/local-news.php?pageID=4389"
}