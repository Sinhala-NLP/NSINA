{
       "Source": "hirunews",
       "Timestamp": "Wednesday, 28 September 2022 - 19:58",
       "Headline": "පෙම් හසුනක් නිසා ගුටි ඇණගත් පුතුට ඇප - ඇමති සමාව ගනී  (වීඩියෝ)",
       "News Content": "කිරිබත්ගොඩ ප්‍රදේශයේ උපකාරක පන්තියක් අසලදී තම පුත්‍රයා ඇතුළු පිරිසකගේ පහර කෑමට ලක්වූ සිසුන් දෙදෙනාගේ මව්පියන් වෙත සිය කණගාටුව පළ කරන බව රාජ්‍ය අමාත්‍ය ප්‍රසන්න රණවීර පවසනවා.\nරාජ්‍ය අමාත්‍යවරයා පැවසුවේ මේ සම්බන්ධයෙන් අපක්ෂපාතී පරීක්ෂණයක් පවත්වන ලෙසට තමන් පොලිසියෙන් ද ඉල්ලා සිටි බවයි.\nකිරිබත්ගොඩ ප්‍රදේශයේ පිහිටි උපකාරක පන්තියක් අසලදී මෝටර් රථයකින් පැමිණි පිරිසක් අදාල පන්තියේ සිසුන් දෙදෙනෙකුට පහර දී තිබුණේ පෙරේදා පස්වරුවේයි.\nකළු පැහැති මෝටර් රථයකින් පැමිණි 5 දෙනෙකුගෙන් යුතු කණ්ඩායමක් මෙම පහරදීම සිදු කර ඇති බව පොලිසිය සඳහන් කළා.\nකෙසේවෙතත්, මේ සම්බන්ධයෙන් ප්‍රදේශවාසීන් පොලිස් හදිසි ඇමතුම් අංශයට දැනුම් දීමෙන් අනතුරුව පොලිසිය විසින් සැකකරුවන් 5 දෙනෙකු අත්අඩංගුවට ගෙන තිබුණා.\nසැකකරුවන්ගෙන් කළ ප්‍රශ්න කිරීමේදී ඔවුන් අතර කුඩා සහ මධ්‍ය පරිමාණ ව්‍යවසාය සංවර්ධන රාජ්‍ය අමාත්‍ය ප්‍රසන්න රණවීරගේ 20 හැවිරිදි පුත්‍රයාද සිටින බව පොලිසියට අනාවරණය වී තිබෙනවා.\nපොලිසිය පැවසූවේ ඇමති පුත්‍රයාගේ මිතුරෙකුගේ පෙම්වතියට, පහර කෑමට ලක්වූ සිසුවෙකු පෙම් හසුනක් දීමේ සිද්ධියක් මුල් කරගෙන මෙම පහරදීම සිදු කර ඇති බවයි.\nපහර කෑමට ලක්වූ සිසුන් දෙදෙනා රෝහල්ගත කිරීමට පියවර ගෙන ඇති අතර ඔවුන් දෙදෙනා ප්‍රතිකාර ලබාගෙන රෝහලෙන් පිටව ගොස් තිබෙනවා.\nපොලිසිය පැවසූවේ අත්අඩංගුවට ගත් රාජ්‍ය අමාත්‍ය ප්‍රසන්න රණවීරගේ පුත්‍රයා ඇතුළු පස් දෙනා පොලිස් ඇප මත මුදාහැරි බවයි.\nඅදාළ සිදුවීම පිළිබඳව හිරු ප්‍රවෘත්ති අංශය රාජ්‍ය අමාත්‍ය ප්‍රසන්න රණවීරගෙන් ද විමසීමක් කළා.",
       "URL": "https://www.hirunews.lk/316550/පෙම්-හසුනක්-නිසා-ගුටි-ඇණගත්-පුතුට-ඇප-ඇමති-සමාව-ගනී-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=838"
}