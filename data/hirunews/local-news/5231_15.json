{
       "Source": "hirunews",
       "Timestamp": "Monday, 28 December 2015 - 13:15",
       "Headline": "කිසිදු ආගමක් තවත් ආගමකට යටපත් කරන්න බැහැ - ජනපති",
       "News Content": "කිසිදු ආගමික දර්ශනයක් තවත් ආගමික දර්ශනයක් විසින් යටපත් නොකළ යුතු බව ජනාධිපති මෛත්‍රීපාල සිරිසේන පවසනවා. ඔහු කියා සිටියේ රටේ සියලූ ආගමික දර්ශනයන් සුරක්ෂිත කිරීමට නව රජය බැඳී සිටින බවයි. ජනාධිපතිවරයා මෙම අදහස් පළ කළේ 16 වන බෙනඩික් උසස් අධ්‍යාපන මධ්‍යස්ථානය විවෘත කිරීමේ අවස්ථාවට මීගමුවේදී ඊයේ එක්වෙමින්.\nඉතාලි රදගුරු සම්මේලනයේ ආධාර යටතේයි මෙම උසස් අධ්‍යාපන මධ්‍යස්ථානය  ඉදිකර ඇත්තේ. මෙම මධ්‍යස්ථානය තුළ සාමාන්‍ය පෙළ සහ උසස් පෙළ හැදෑරූ දරුවන්ට මෙන්ම රැකියාවල යෙදී සිටින පුද්ගලයින්ටත් ඉංග්‍රීසි, තොරතුරු තාක්ෂණය සහ විදේශ භාෂා අධ්‍යාපනය ලැබීමේ පහසුකම් සලසා දී තිබෙනවා.\nවානිජ සමාජය සමග පිරිහී යමින් පවතින සමස්ත සමාජයේම සුවපත් කිරීමට ආගමික දර්ශනය තරම් උතුම් දර්ශනයක් තවත් නොමැති බවයි ජනාධිපතිවරයා මෙහිදී ප්‍රකාශ කළේ. තම දැනුම, බුද්ධිය සහ අත්දැකීම් පෞද්ගලික ජීවිතය වෙනුවෙන් මෙන්ම, මුළුමහත් මානව සමාජයේ යහපැවැත්ම වෙනුවෙන් භාවිතා කිරීම සියලූදෙනාගේම වගකීම බව ද ජනාධිපතිවරයා තවදුරටත් සඳහන් කළා.",
       "URL": "https://www.hirunews.lk/122934/කිසිදු-ආගමක්-තවත්-ආගමකට-යටපත්-කරන්න-බැහැ-ජනපති",
       "Category": "Local News",
       "Parent URL": "https://www.hirunews.lk/local-news.php?pageID=5231"
}