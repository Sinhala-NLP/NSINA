{
       "Source": "hirunews",
       "Timestamp": "Friday, 20 October 2017 - 18:35",
       "Headline": "පොලිස් විශේෂ කාර්ය බලකාය සිදුකළ මෙහෙයුමකදී ලක්ෂ 03කට ආසන්න කේරල ගංජා  ග්‍රෑන්ඩ්පාස් ප්‍රදේශයෙන් සොයා ගනී",
       "News Content": "ග්‍රෑන්ඩ්පාස් මහවත්ත ප්‍රදේශයේ අද (20) පොලිස් විශේෂ කාර්ය බලකාය සිදුකළ මෙහෙයුමකදී රුපියල් ලක්ෂ 03කට ආසන්න වටිනාකමක් ඇති කේරල ගංජා ප්‍රමාණයක් සමඟ සැකකරුවෙකු සහ සැකකරියෙකු අත්අඩංගුවට ගෙන තිබෙනවා.\nඑසේ අත්අඩංගුවට ගත් පසු ඔවුන් නිදහස් කරන ලෙස ඉල්ලා රු ලක්ෂ 04ක අල්ලසක් ලබාදීමට තැත්කළ තවත් පුද්ගලයෙකුද අත්අඩංගුවට ගැනුනා.\nමෙලෙස අත්අඩංගුවට ගෙන ඇත්තේ ග්‍රෑන්ඩ්පාස් සහ පෙතියාගොඩ ප්‍රදේශවල පදිංචි පුද්ගලයන් බවයි අප වාර්තාකරු සඳහන් කළේ.\nසැකකරුවන් ග්‍රෑන්ඩ්පාස් පොලිසිය වෙත භාර දී ඇති අතර පොලිසිය විසින් ඔවුන් අධිකරණයට ඉදිරිපත් කිරීමට නියමිතයි.\nපළමුව 25 හැවිරිදි කාන්තාව හසුකරගෙන ඇති අතර ඇය පවසා ඇත්තේ තමන් රු 1800ක දෛනික වැටුපකට ගංජා අලෙවි කරන බවයි.\nඇය සතුව ගංජා ග්‍රෑම් දෙකහමාරක පැකට් 3ක් තිබු අතර ප්‍රශ්න කිරීමේ දී තවත් සැකකරුවකු පිළිබඳව සඳහන් කළා.\nඔහුගේ නිවාස සෝදිසි කර ඔහුව අත්අඩංගුවට ගැනීමට තැත් කිරීමේ දී පැන යාමට උත්සහ කලත් එය වැළකුණේ මහවත්ත ම වට කර තිබු නිසයි.\nඔහු සතුව ගංජා කිලෝ ග්‍රෑම් දෙකහමාරක් තිබු බව සඳහන්.\nමොවුන් අත්අඩංගුවට ගෙන සිටින විට අවුරුදු 21ක තරුණයෙකු පැමිණ රු ලක්ෂ 4ක් ලබා දී සැකකරුවන් නිදහස් කරන්නැයි ඉල්ලා අවශ්‍ය නම් තව මුදල් දිය හැකි බව පවසා තිබෙනවා.\nපසුව පොලිස් විශේෂ කාර්ය බලකාය අල්ලස් දීමට පැමිණි  එම පුද්ගලයා ද අත්අඩංගුවට ගත් බවයි වාර්තා වන්නේ.",
       "URL": "https://www.hirunews.lk/174023/පොලිස්-විශේෂ-කාර්ය-බලකාය-සිදුකළ-මෙහෙයුමකදී-ලක්ෂ-03කට-ආසන්න-කේරල-ගංජා-ග්‍රෑන්ඩ්පාස්-ප්‍රදේශයෙන්-සොයා-ගනී",
       "Category": "Local News",
       "Parent URL": "https://www.hirunews.lk/local-news.php?pageID=4261"
}