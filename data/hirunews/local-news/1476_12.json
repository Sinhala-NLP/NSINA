{
       "Source": "hirunews",
       "Timestamp": "Wednesday, 22 December 2021 - 18:00",
       "Headline": "හෙටම අයින් වෙනවා - කෙහෙළියගෙන් අභියෝගයක් ! (වීඩියෝ)",
       "News Content": "අමාත්‍යවරයා ලෙස තමන් කිසිදු අයුරකින් සෞඛ්‍ය ක්ෂේත්‍රයේ වෘත්තිකයින්ට හෝ නිලධාරින්ට ඔවුන්ගේ වෘත්තීමය කටයුතුවලට බලපෑම් කර නොමැති බව සෞඛ්‍ය අමාත්‍ය කෙහෙළිය රඹුක්වැල්ල පවසනවා.\nගාල්ල - කරාපිටිය හෙල්මුට් කෝල් මාතෘ රෝහල නිරීක්ෂණයට අද (22) පෙරවරුවේ එක්වෙමින්, අමාත්‍යවරයා කියා සිටියේ, රජයේ වෛද්‍ය සංගම් විසින් සිදු කරන එම බරපතළ ප්‍රකාශය, ඔප්පු කළහොත්,හෙට ම සිය ධුරයෙන් ඉල්ලා අස්වීමට තමා කටයුතු කරන බවයි.\nසෞඛ්‍ය අමාත්‍ය ධුරයට පත් වූ දා සිටම කිසිදු අයුරකින් තමන්, සෞඛ්‍ය අධ්‍යක්ෂ ජනරාල්වරයා හෝ ලේකම්වරයා සෞඛ්‍ය වෘත්තිකයින්ගේ රාජකාරිමය වැඩ කටයුතු සඳහා ඇඟිලි ගැසීමක් හෝ දේශපාලනීකරණයකට රැගෙන යාමක් සිදු නොකළ බව සෞඛ්‍ය අමාත්‍යවරයා අවධාරනය කරනවා.\nඅමාත්‍යවරයා වැඩිදුරටත් කියා සිටියේ, රජයේ වෛද්‍ය නිලධාරින්ගේ සංගමය විසින් ක්‍රියාත්මක කර ඇති, අඛණ්ඩ වැඩ වර්ජනය අත් හැරීමට ඔවුන් දැන් යම් සාධාරණ හේතුවක් සොයන බවත් ඒ අනුව ඔවුන් මෙලෙස තමන්ට අභියෝග කරන බවත්ය.\nතමන් කිසිදු අවස්ථාවක සෞඛ්‍ය වෘත්තිකයින්ගේ කටයුතුවලට අතපොවා නොමැති බැවින් රජයේ වෛද්‍ය නිලධාරීන්ගේ සංගමයට කිසිදු බාධාවක් නොමැතිව නැවතත් රාජකාරි වෙත ප්‍රවිශ්ට වීමට හැකියාව ඇති බවත් ඔහු වැඩිදුරටත් කියා සිටියා.\nඑමෙන්ම අමාත්‍යවරයා රජයේ වෛද්‍ය නිලධාරින්ගේ සංගමයට අභියෝගයක් කරමින් කියා සිටින්නේ, තමන් සෞඛ්‍ය ක්ෂේත්‍රයට සිදු කළ කිසියම් හෝ දේශපාලනික අතපෙවීමක් ඇත්නම් ඒ ගැන සාක්ෂි සහිතව ඔප්පු කරන ලෙසටයි.\nඇතැම් අවස්ථාවල දී විවිධ අර්බුද හමුවේ වෛද්‍යවරුන් ද දෙපිළකට බෙදී ගැටලු ඇති කරගන්නා අවස්ථාවල දී පවා තමා ඇතුළු සෙසු නිලධාරින් ඒවා විසඳීමට සහ සාධාරණව සමථයකට පත් කිරීමට ද කටයුතු කර ඇති බවයි සෞඛ්‍ය අමාත්‍යවරයා මාධ්‍ය වෙත අදහස් දක්වමින් වැඩිදුරටත් කියා සිටියේ.",
       "URL": "https://www.hirunews.lk/291845/හෙටම-අයින්-වෙනවා-කෙහෙළියගෙන්-අභියෝගයක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1476"
}