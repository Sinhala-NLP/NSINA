{
       "Source": "hirunews",
       "Timestamp": "Thursday, 14 October 2021 - 17:40",
       "Headline": "මහ කන්නයේ වී ගොවිතැන කාබනික පොහොර යොදාගෙන සිදුකිරීමට අවසර (වීඩියෝ)",
       "News Content": "කොන්දේසි 4ක් ඉටුකිරීමේ පොරොන්දුව මත මහ කන්නයේ වී ගොවිතැන කාබනික පොහොර යොදාගෙන සිදුකිරීම සඳහා රජය සහ ශ්‍රී ලංකා ජාතික ගොවි සංවිධාන බලමණඩලය අතර එකඟතාවක් ඇතිකරගත් බව කෘෂිකර්ම අමාත්‍යාංශය ප්‍රකාශ කළා.\nකෙසේ වෙතත් මහ කන්නය සඳහා අවශ්‍ය පොහොර ලබාදෙන ලෙස ඉල්ලමින් ප්‍රදේශ රැසක ගොවීන් අදත් උද්ඝෝෂණවල නිරත වුණා.\nමහ කන්නය සඳහා අවශ්‍ය කාබනික පොහොර බෙදාහැරීමේ රජයේ වැඩපිළිවෙළ යටතේ රජයේ සමාගම් විසින් ආනයනය කළ පොටෑසියම් ක්ලෝරයිඩ් පොහොර රැගත් වෙගොරාස් නම් නෞකාවක් කොළඹ වරාය වෙත ඊයේ ළඟා වී තිබුණා.\nලිතුවේනියාවේ සිට මෙම නෞකාව රැගෙනවිත් තිබූ පොහොර ප්‍රමාණය මෙට්‍රික් ටොන් 30,000 ක්.\nකෘෂිකර්ම අමාත්‍ය මහින්දානන්ද අලු‍ත්ගමගේ හිරු ප්‍රවෘත්ති වෙත සඳහන් කළේ අම්පාර, මඩකලපුව, අනුරාධපුර, කුරුණෑගල, පුත්තලම, ත්‍රිකුණාමලය සහ හම්බන්තොට යන දිස්ත්‍රික්කවල ගොවිජන මධ්‍යස්ථාන වෙත මෙම පොහොර තොග ඊයේ රාත්‍රීයේ සිටම බෙදාහැරි බවයි.\nකවුඩුල්ල, මින්නේරිය, පොළොන්නරුව, ඇතුළු ගොවිජනපද රැසක ගොවීන් මින්නේරිය නගර මධ්‍යයේදී උද්ඝෝෂණයක නිරතවුණේ පොහොර අර්බුදයට කඩිනමින් විසඳුම් ලබාදෙන ලෙස ඉල්ලමින්.\nමේ හේතුවෙන් හබරණ - පොළොන්නරුව මාර්ගයේ ගමනාගමනයට පැය 4 කට ආසන්න කාලයක් බාධා එල්ල වුණා.\nමේ අතර හිගුරක්ගොඩ මහේස්ත්‍රාත් අධිකරණය මගින් සමස්ත ලංකා ගොවිජන සම්මේලනයේ ප්‍රධාන ලේකම් ටී.බි. සරත්ට වාරණ නියෝගයක් නිකුත් කර තිබෙනවා.\nඒ, ජනතාවගේ ගමනාගමනයට බාධා නොවන අයුරින් කටයුතු කරන ලෙසට දක්වමින්.\nමේ අතර, මෙවර මහ කන්නයේ වී ගොවිතැන කාබනික පොහොර යොදා සිදුකිරීම සම්බන්ධයෙන් ශ්‍රි ලංකා ජාතික ගොවි සංවිධාන බල මණ්ඩලය හා රජය අතර එකඟතාවකට පැමිණ තිබෙනවා.\nඒ අදාළ බල මණ්ඩල නියෝජිතයින් සහ කෘෂිකර්ම අමාත්‍ය මහින්දානන්ද අලු‍ත්ගමගේ අතර පැවති රැස්වීමකින් අනතුරුවයි.\nඒ අනුව මහ කන්නයේ වී ගොවිතැන සාර්ථක කර ගැනීම සඳහා කොන්දේසි 04 ක් රජය විසින් ඉටුකර දිය යුතු බව සඳහන් කරමින් බලමණ්ඩල සාමාජිකයින් කෘෂිකර්ම අමාත්‍යවරයා වෙත සංදේශයක් භාරදී තිබෙනවා.\nඅදාළ සංදේශයේ සඳහන් කරුණු සම්බන්ධයෙන් අමාත්‍යවරයා, ජනාධිපති ගෝඨාභය රාජපක්ෂ දුරකථනයෙන් දැනුවත් කිරීමෙන් පසු ඒ සඳහා ජනාධිපතිවරයාගේ එකඟතාව පළවූ බව කෘෂිකර්ම අමාත්‍යාංශය නිවේදනය කළා.\nගොවි සංවිධාන බලමණ්ඩලය ඉදිරිපත් කර තිබූ කොන්දේසි අතර, කාබනික පොහොර ගොවිජන සේවා මධ්‍යස්ථාන හරහා නියමිත කාලයට ලබාදීම, එම පොහොරවල වගකීම රජය විසින් භාරගත යුතු බව, පොහොර භාවිතයෙන් වගාකරන වී වගාවේ අස්වැන්න අඩුවිමක් හෝ වෙනත් හානියක් සිදුවුවහොත් එහි වගකීම රජය භාරගෙන සිදුවන හානි සඳහා වන්දි ගෙවීමට රජය එකඟ වීම යන කරුණු ඇතුළත්.\nඊට අමතරව දැනට වෙළෙඳපොළේ ඇති කෘමිනාශක, වල් නාශක අධික මිලට විකිණීම පාලනය කර සහතික මිලකට ඒවා මිලදී ගැනීමට ගොවියාට අවස්ථාව ලබාදිය යුතු බවද අදාළ කොන්දේසිවලට ඇතුළත් වී තිබෙනවා.",
       "URL": "https://www.hirunews.lk/284998/මහ-කන්නයේ-වී-ගොවිතැන-කාබනික-පොහොර-යොදාගෙන-සිදුකිරීමට-අවසර-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1628"
}