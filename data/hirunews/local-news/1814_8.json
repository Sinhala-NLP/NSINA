{
       "Source": "hirunews",
       "Timestamp": "Saturday, 17 July 2021 - 19:05",
       "Headline": "අභියෝග ජයගත හැකි තරුණ පරපුරක් බිහිකල යුතු බව ජනපති කියයි",
       "News Content": "අනාගතයේ සිදු විය හැකි දේශගුණික විපර්යාස , ගැටුම්, වසංගත, ජෛව විවිධත්වය අහිමි විම, පාරිසරික හායනය, වැනි අභියෝග ජය ගැනිමට උචිත කුසලතා වලින් තරුණ පරපුර සන්නද්ධ කළ යුතු බව ජනපති ගෝඨාභය රාජපක්ෂ පවසනවා.\nජනාධිපතිවරයා මේ බව කියා සිටියේ ගෝලීය සංස්කෘතික බාලදක්ෂ ජම්බෝරිය  ඊයේ පස්වරුවේ ජනාධිපති කාර්යාලයේ පැවැති අවස්ථාවේදියි.\nපවතින කොවිඩ් වසංගතය තත්ත්වය හේතුවෙන් ප්‍රථම වරට මෙම බාලදක්ෂ ජම්බෝරිය ඔන්ලයින් තාක්ෂණය ඔස්සේ දින තුනක් ලෝකයේ රටවල් සියයක බාලදක්ෂයින් 20 දහසකට අධික පිරිසකගේ සහභාගිත්වයෙන් පැවැත්වෙනවා.\nසංස්කෘතිකමය වශයෙන් එකම බාලදක්ෂ ලෝකයක් යන තේමාව යටතේ පවත්වන මෙම ගෝලීය සංස්කෘතික බාලදක්ෂ ජම්බෝරිය එක් වෙමින් ජනාධිපති ගෝඨාභය රාජපක්ෂ වැඩිදුරටත් සඳහන් කළේ වර්තමානයේ තරුණ පිරිස් අතර එකිනෙක ගොඩ නැගෙන්නා වු සබඳතා, අනාගතයේ අවබෝධයෙන් යුතු ගෝලිය ස්ථාවරත්වයකට හේතු බව බවයි.\nමේ අතර, කොරෝනා වෛරසය මර්දනය කිරීම සඳහා රට තුල සිදුකරන එන්නත්කරණ වැඩපිළිවෙල සහ කොතලාවල ආරක්ෂක විශ්වවිද්‍යාල පනත සම්බන්ධයෙන් ජනපති ගෝඨාභය රාජපක්ෂ මහා සංඝරත්නය දැනුවත් කර තිබෙනවා.\nඒ බෞද්ධ උපදේශක සභාව ඊයේ පස්වරුවේ ජනාධිපති කාර්යාලයේදී රැස්වූ අවස්ථාවේදීයි.\nවිශ්වවිද්‍යාල ප්‍රතිපාදන කොමිෂන් සභා පනතේ ඇති බාධා ඉවත් කර කොතලාවල විශ්වවිද්‍යාලය ඒ යටතට ගෙන එන බවයි ජනාධිපතිවරයා ප්‍රකාශ කළේ.",
       "URL": "https://www.hirunews.lk/277248/අභියෝග-ජයගත-හැකි-තරුණ-පරපුරක්-බිහිකල-යුතු-බව-ජනපති-කියයි",
       "Category": "Local News",
       "Parent URL": "https://www.hirunews.lk/local-news.php?pageID=1814"
}