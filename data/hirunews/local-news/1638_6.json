{
       "Source": "hirunews",
       "Timestamp": "Sunday, 10 October 2021 - 8:57",
       "Headline": "දඹුල්ලේ නිවසකින් 14 හැවිරිදි දැරියකගේ මළසිරුරක් හමුවීම ගැන විමර්ශන (වීඩියෝ)",
       "News Content": "දඹුල්ල බකමුණ පාරේ කලවගහා ඇල ප්‍රදේශයේ නිවසක තිබී 14 හැවිරිදි දැරියකගේ මළසිරුරක් හමුවී තිබෙනවා.\nපවුලේ හිතවතෙකු විසින් ඔහුගේ දරුවාට ගණිතය ඉගැන්වීමට යැයි පවසමින් පසුගිය 6 වැනිදා දැරිය රැගෙන ගොස් ඇති අතර, ඇය නැවත නිවසට නොපැමිණීම හේතුවෙන් දැරියගේ මව දඹුල්ල පොලිසියට කළ පැමිණිල්ලක් මතයි විමර්ශන ආරම්භ කර ඇත්තේ.\nඅනතුරුව ඔවුන් නැවතී සිටි කුලී නිවස පරීක්ෂා කිරීමේදී එහි ඇඳක් මත තිබී දැරියගේ මෘත ශරීරය හමුවී තිබෙනවා.\nපසුව අනාවරණ වී ඇත්තේ දැරිය රැගෙන ගිය පුද්ගලයා ඇගේ බිරිඳ සහ දරුවාද සමඟ ප්‍රදේශයෙන් පලා ගොස් ඇති බවයි.\nනිවසින් පළාගිය අඹුසැමි යුවළ අත්අඩංගුවට ගැනීම සඳහා දඹුල්ල පොලිසිය පරීක්ෂණ සිදුකරනවා.\nමේ අතර ගම්පහ - මල්වතුහිරිපිටිය - පිටුවල්ගොඩ ප්‍රදේශයේ නිවසකට කඩා වැදුණු පිරිසක්  කාන්තාවන් දෙදෙනෙකුට අත්පා බැඳ සිදුකළ පහරදීමකදි එක් කාන්තාවක් ජිවිතක්ෂයට පත්වී තිබෙනවා.\nපොලිස් මාධ්‍ය ප්‍රකාශක කාර්යාලය සඳහන් කළේ කාන්තාවන් දෙදෙනා පදිංචිව සිටි නිවසට ඇතුලු වූ පුද්ගලයින් දෙදෙනෙකු විසින් අත්පා බැඳ දමා නිවසේ තිබූ දේපොල කොල්ලකා ඇති බවයි.\nඊයේ අලුයම් කාලයේදී මෙම සිද්ධිය සිදුව ඇති අතර පහරදීමෙන් මියගොස් ඇත්තේ 77 හැවිරිදි කාන්තාවක්.\nමෙම කාන්තාවන් දෙදෙනා පමණක් මෙහි පදිංචිව සිට ඇති අතර ඔවුන් ඥාතීන් වන බවයි පොලීසිය සඳහන් කළේ.",
       "URL": "https://www.hirunews.lk/284582/දඹුල්ලේ-නිවසකින්-14-හැවිරිදි-දැරියකගේ-මළසිරුරක්-හමුවීම-ගැන-විමර්ශන-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1638"
}