{
       "Source": "hirunews",
       "Timestamp": "Friday, 29 December 2017 - 16:32",
       "Headline": "අපරාධකාරී චර්යාවන් සහිත අපේක්ෂකයන් ගැන තොරතුරු පොලිස්පතිට",
       "News Content": "පළාත් පාලන ඡන්ද විමසීම පිළිබඳ පැෆ්රල් සංවිධානය සහ පොලිස්පතිවරයා අතර හමුවක් අද පැවැත්වුනා.\nඑහිදී පළාත් පාලන මැතිවරණය ප්‍රචණ්ඩත්වයෙන් තොරව නිදහස් හා සාධාරණව පවත්වා ගැනීම පිළිබඳ සාකච්ඡා වු බවයි පැෆ්රල් සංවිධානය කියාසිටියේ.\nඑහිදී මේ දක්වා කාලය තුල පොලිසියේ ක්‍රියාකාරීත්වය පිළිබඳ පොලිස්පතිවරයාට ස්තුතිය පළකර ඇති අතර නාම යෝජනා දින පෙළපාලි යාමට ඉඩදීම පිළිබඳ සොයාබලන ලෙසට ඉල්ලා තිබෙනවා.\nපැෆ්රල් සංවිධානය නිරීක්ෂකයන් යෙදවීම පිළිබඳව ද මෙහිදී සාකච්ඡාවට ලක්වුනා.\nඑමෙන්ම ප්‍රචණ්ඩත්වය අවම කිරීමට පැෆ්රල් සංවිධානයට ලබාදිය හැකි සහය පිළිබඳ මෙන්ම එම කටයුත්ත සාර්ථක කර ගැනීමට පොලිසිය දක්වන සහය පිළිබඳව ද අවධානය යොමුවු බවයි එම සංවිධානය කියාසිටියේ.\nඅපරාධකාරී චර්යාවන් සහිත අපේක්ෂකයන් පිළිබඳ මාර්තු 12 ව්‍යාපාරයට ලැබුනු පැමිණිලි පොලිස්පතිවරයා වෙත යොමු කර ඇති අතර එම පුද්ගලයන්ට එරෙහිව ඇති පැමිණිලි පිළිබඳ සොයා බලන ලෙසට ද ඉල්ලීමක් ඉදිරිපත්ව තිබෙනවා.\nමීට අමතරව පෙලාිස් ස්ථාන මට්ටමින් අපරාධකාරී චර්යාවන් සහිත පිරිස් මැතිවරණයට ඉදිරිපත්ව තිබේදැයි සොයාබලන ලෙසට ද පොලිස්පතිවරයාගෙන් ඉල්ලා සිටි බවයි පැෆ්රල් සංවිධානය කිායිසටියේ.\nමෙම සාකච්ඡාවට පැෆ්රල් සංවිධානයේ විධායක අධ්‍යක්ෂ රෝහණ හෙට්ටිආරච්චි ඇතුලු පිරිසක් එක්ව සිටියා.",
       "URL": "https://www.hirunews.lk/179651/අපරාධකාරී-චර්යාවන්-සහිත-අපේක්ෂකයන්-ගැන-තොරතුරු-පොලිස්පතිට",
       "Category": "Local News",
       "Parent URL": "https://www.hirunews.lk/local-news.php?pageID=4151"
}