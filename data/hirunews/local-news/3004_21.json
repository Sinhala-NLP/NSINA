{
       "Source": "hirunews",
       "Timestamp": "Friday, 13 December 2019 - 7:50",
       "Headline": "කන්දකැටිය ප්‍රා.සභාවේ අයවැය පරාදයි",
       "News Content": "එක්සත් ජාතික පක්ෂයට බලය හිමි කන්දකැටිය ප්‍රාදේශීය සභාවේ ලබන වසර සඳහා වූ අයවැය වැඩි ඡන්ද 05 කින් ඊයේ පරාජය වුණා.\nඅයවැයට පක්ෂව ඡන්දය භාවිත කළේ එක්සත් ජාතික පක්ෂයේ මන්ත්‍රීවරුන් පස් දෙනා පමණයි.\nදැනට ප්‍රාදේශීය සභාව නියෝජනය කරන පොදුජන පෙරමුණේ මන්ත්‍රීවරුන් හත් දෙනෙකු, නිදහස් සන්ධාන මන්ත්‍රීවරුන් දෙදෙනෙකු සහ ජනතා විමුක්ති පෙරමුණේ මන්ත්‍රීවරයා ඊට එරෙහිව ඡන්දය භාවිත කර තිබෙනවා.\nඋප සභාපතිවරයා එක්සත් ජනතා නිදහස් සන්ධානය නියෝජනය කරන අතර, ඔහු ඡන්දය භාවිත කිරීමෙන් වැළකී සිටියා.\nමන්ත්‍රීවරුන් 16 දෙනෙකුගෙන් සමන්විත කන්දකැටිය ප්‍රාදේශීය සභාවේ පොදුජන පෙරමුණේ මන්ත්‍රීවරුන් 07 දෙනෙකු, එක්සත් ජාතික පක්ෂ මන්ත්‍රීවරුන් 05 දෙනෙකු, නිදහස් සන්ධාන මන්ත්‍රීවරුන් 03 දෙනෙකු සහ ජනතා විමුක්ති පෙරමුණේ මන්ත්‍රීවරයෙකු සිටිනවා.\nකන්දකැටිය ප්‍රාදේශීය සභාවේ බලය පිහිටුවීමේදී එක්සත් ජාතික පක්ෂ මන්ත්‍රීවරුන් පස් දෙනා සහ නිදහස් සන්ධාන මන්ත්‍රීවරුන් තුන් දෙනා මීට පෙර එක්ව කටයුතු කළා.",
       "URL": "https://www.hirunews.lk/230120/කන්දකැටිය-ප්‍රා-සභාවේ-අයවැය-පරාදයි",
       "Category": "Local News",
       "Parent URL": "https://www.hirunews.lk/local-news.php?pageID=3004"
}