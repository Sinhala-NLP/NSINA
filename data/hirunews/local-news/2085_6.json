{
       "Source": "hirunews",
       "Timestamp": "Tuesday, 16 March 2021 - 13:22",
       "Headline": "කොළඹ වරායේ බටහිර පර්යන්තයේ බහුතර කොටස් දීම ගැන අදානි සමාගමෙන් ලක් රජයට පැසසුම් (වීඩියෝ)",
       "News Content": "කොළඹ වරායේ බටහිර බහලුම් පර්යන්තය සංවර්ධනය කිරීම සඳහා එක්වන බව ඉන්දියාවේ අදානි සමූහය නිළ වශයෙන් නිවේදනය කළා.\nශ්‍රී ලංකා වරාය අධිකාරිය සහ වරාය අමාත්‍යාංශය මගින් ඒ සඳහා යොමු කළ අභිප්‍රාය ලිපිය ද තමන් වෙත ලැබුණු බවයි එමගින් ප්‍රකාශ කළේ.\nඒ අනුව බටහිර බහලුම් පර්යන්තයේ සියයට 51ක කොටස් තමන් හිමි කර ගන්නා බවත්, ජෝන් කීල්ස් හෝල්ඩින්ස් සහ වරාය අධිකාරිය සමඟ එක්ව එය සංවර්ධනය කිරීමට අපේක්ෂා කරන බවත් අදානි සමූහය සිය නිල වෙබ් අඩවියේ සඳහන් කර තිබෙනවා.\nඑම ප්‍රකාශයට ඉන්දීය මාධ්‍ය මගින් විශාල ප්‍රසිද්ධියක් ලබාදී තිබුණා.\nබටහිර බහලුම් පර්යන්තය ඉන්දියාවේ අදානි සමූහය සමඟ සංවර්ධනය කිරීමට පසුගිය දා අමාත්‍ය මණ්ඩල අනුමැතිය ද හිමි වුණා.\nදැනටමත් කොළඹ වරායේ බහලුම් ප්‍රති අපනයනවලින් සියයට 45ක්ම, ඉන්දියාවේ බහලුම් වරාය කිහිපයක් මෙහෙය වන අදානි සමූහය වෙතින් ලැබුණු හෝ එය වෙත යොමු වූ ඒවායි.\nඅදානි සමූහය සිය නිළ වෙබ් අඩවියේ පළ කර ඇති නිවේදනයේ දැක්වෙන්නේ කොළඹ වරායේ බටහිර බහාලුම් පර්යන්තය රාජ්‍ය, පෞද්ගලික හවුල්කාරීත්ව ව්‍යාපෘතියක් ලෙස ඉදිකර, මෙහෙයුම් සිදුකරමින් වසර 35කදී පවරා දීමේ පදනම මත සංවර්ධනය කිරීමට සූදානම් බවයි.\nබටහිර පර්යන්තය මීටර් 20ක් පළලකින් සහ මීටර් 1400ක දිගකින් යුක්තව ඉදිකෙරෙන අතර, අති විශාල බහාලුම් නෞකා හැසිර වීමට ද සමත් වන බවයි එහි දැක්වෙන්නේ.\nඅදානි සමූහය නිකුත් කළ නිවේදනය සම්බන්ධයෙන් අද පැවති අමාත්‍ය මණ්ඩල තීරණ දැනුම් දීමේ මාධ්‍ය හමුවේදී ද සංවාදයට ලක්වුණා.\nඑහිදී අදානි සමූහය වෙත බටහිර පර්යන්තයේ සියයට 51ක කොටස් හිමි වන බව කැබිනට් ප්‍රකාශක අමාත්‍ය කෙහෙලිය රඹුක්වැල්ල පිළිගත්තා.\nඔහු කියා සිටියේ ශ්‍රී ලංකාවට හිමි සියයට 49ක ප්‍රතිශතය සම්බන්ධයෙන් ඉදිරියේදී අවසන් තීරණයකට එළඹෙන බවයි.\nකෙසේ නමුත් අදානි සමූහය ප්‍රකාශ කළේ ඒ සඳහා එක් වන්නේ ජෝන් කීල්ස් හෝල්ඩින්ස් සමාගම සහ ශ්‍රී ලංකා වරාය අධිකාරිය පමණක් බවයි.\nඑහෙත් තමන් බටහිර පර්යන්තයේ සියයට 51ක කොටස් හිමි කර ගන්නා බව අදානි සමාගම නියත වශයෙන්ම ප්‍රකාශ කර ඇති බව මාධ්‍යවේදිනියක පැවසීමෙන් පසු අමාත්‍යවරයා ඒ බව පිළිගත්තා.\nඑමෙන්ම ඉතිරි ප්‍රතිශතය සඳහා තවත් දේශීය සමාගම් එක් කර ගැනීමට අදහස් කරන බවයි එහිදී ඔහු කියා සිටියේ.\nඑමෙන්ම, කොළඹ වරායේ බටහිර පර්යන්තය සංවර්ධනය කිරීම සඳහා අවස්ථාවක් ලබාදීම පිළිබදව ලක් රජයේ නායකයන්ට, රජයට, වරාය අධිකාරියට සහ ජෝන් කීල්ස් ආයතනයට කෘත්‍යඥ වන බවයි අදානි සමූහයේ සභාපති ගෞතම් අදානි ට්විටර් පණිවුඩයක් නිකුත් කරමින් සඳහන් කළේ.\nඑමෙන්ම, එය ඉන්දියාව සහ ශ්‍රී ලංකාව අතර පවතින ඓතිහාසික ක්‍රමෝපාය සබදතාවයේ සංකේතයක් වනු ඇති බව ඔහු අවධාරණය කළා.",
       "URL": "https://www.hirunews.lk/265490/කොළඹ-වරායේ-බටහිර-පර්යන්තයේ-බහුතර-කොටස්-දීම-ගැන-අදානි-සමාගමෙන්-ලක්-රජයට-පැසසුම්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2085"
}