{
       "Source": "hirunews",
       "Timestamp": "Wednesday, 07 September 2016 - 8:27",
       "Headline": "රාමඤ්ඤ මහා නිකායේ අනුනායක අතිපූජ්‍ය නාඋයනේ අරියධම්ම නාහිමියන් අපවත් වෙයි",
       "News Content": "ශ්‍රී ලංකා රාමඤ්ඤ මහා නිකායේ අනුනායක, අතිපූජ්‍ය නාඋයනේ අරියධම්ම නාහිමියන් අද අලුයම අපවත් වුණා.\nකොළඹ පෞද්ගලික රෝහලක අපවත් වී වදාළ උන්වහන්සේගේ දේහය පිළිබද අවසන් කටයුතු ලබන 12 වන දා නිදහස් චතුරස‍්‍රයේදී සිදුකෙරෙනු ඇති.\n1938 අප්‍රේල් මස 24 වන දා උපත ලද උන්වහන්සේ අපවත් වන විට 79 වන වියේ පසුවුණා.\nඋන්වහන්සේගේ ශ්‍රී දේහය අද සහ හෙට දෙදින තුළ කුරුණෑගල - නාවුල ආරණ්‍ය සේනාසනයට වැඩම කරවා පසුව මේ මස 9 සහ 10 තුළ මහජන ගෞරවය සඳහා අම්බලන්ගොඩ - ගල්දූව - ආරණ්‍ය සේනාසනය වෙත රැගෙන යාමට නියමිතයි.\nඉන් අනතුරුව මේ මස 11 සහ 12 වැනිදා දක්වා බෞද්ධාලෝක මාවතේ පිහිටි ජර්මන් ධර්ම දූත මධ්‍යස්ථානයේ තැන්පත් කෙරෙන උන්වහන්සේගේ දේහය පිළිබඳ අවසන් කටයුතු 12 වැනිදා පස්වරු 3ට සිදුකිරීමට නියමිතයි.",
       "URL": "https://www.hirunews.lk/142419/රාමඤ්ඤ-මහා-නිකායේ-අනුනායක-අතිපූජ්‍ය-නාඋයනේ-අරියධම්ම-නාහිමියන්-අපවත්-වෙයි",
       "Category": "Local News",
       "Parent URL": "https://www.hirunews.lk/local-news.php?pageID=4889"
}