{
       "Source": "hirunews",
       "Timestamp": "Tuesday, 14 February 2023 - 23:14",
       "Headline": "ආදරවන්ත හිත් එකතු කරන රෝස මලට ගිය කල (වීඩියෝ)",
       "News Content": "ආදරය කියන්නේ එක් දිනකට පමණක් සීමාවූ හැඟීමක් නොවෙයි.\nනමුත් වාණිජකරණයට නතුවූ වර්තමාන ලෝකයේ ආදරයට දිනයක් නියමවී ඇත්තේ සොඳුරු හිත් තවත් ආදරයෙන් පුරවාලන්නටයි.\nඑහිදී බොහෝ ආදරවන්තයින් එම ආදරයේ සංකේතය ලෙස යොදා ගන්නේ රෝස මල්.\nවෙනත් වසරවලදී රෝසමල් අලෙවිය සුලබව දැකිය හැකි දසුනක් වුණත් රටේ උග්‍ර ආර්ථික අර්බුදය අදවන විට ඊට හරස්වී තිබෙනවා.\nආදරවන්ත හිත් එකතු කරන පෙම්වතුන්ගේ දිනයේදී ආදරණීය සැමරුමක් තමන්ගේ ආදරවන්තියට හෝ ආදරවන්තයාට ලබා දීම සම්ප්‍රදායක් වන තරමට අද ලෝකය වාණිජකරණය වෙලා.\nනමුත් අද වනවිට මෙරට පවතින උග්‍ර ආර්ථික අර්බුදය ඒ සඳහාත් හරස් වී ඇත්තේ අප නොසිතන නොදකින ක්ෂේත්‍ර ගණනාවකට බලපෑම් එල්ල කරමින්.\nආදරවන්තයින්ගේ දිනය වෙනුවෙන් මෙරට බොහෝ නගරවල විශාල වශයෙන් මල් කළඹ අලෙවි කිරීමට සූදානම් කරන්නේ ආදරවන්තයින්ට සතුටක් ලබාදෙන අතරතුර තවත් පිරිසකට ඒ ඔස්සේ ජීවනෝපාය මාර්ගයක්ද සකස් කර දෙමින්.\nඑහෙත් මෙම වසරේදී එවැනි තත්ත්වයක් දක්නට ලැබෙන්නේ නැහැ.\nවෙළෙඳුන් පවසන්නේ රෝසමල්වල මිල ගණන් අධික ලෙස ඉහළ ගොස් තිබීම මීට හේතුව බවයි.\nමරදාන ඩීන්ස් පාරේ මල් අලෙවි සැල්වල ආදරවන්තයින්ගේ දිනය වෙනුවෙන් සකස් කළ මල් අලෙවි කිරීමට මෙසේ තබා තිබුණත් ඒ සඳහා මෙවර දැඩි ඉල්ලුමක් මතුව නැහැ.\nඊට හේතු වී ඇත්තේ මෙම එක් රෝස මලක මිල රුපියල් 400ත් 600ත් අතර වීමයි.\nඒ අනුව රෝස මල් 12කින් සමන්විත මල් කළඹක් අලෙවි කෙරුණේ රුපියල් 12,000කට මිලකටයි.",
       "URL": "https://www.hirunews.lk/327441/ආදරවන්ත-හිත්-එකතු-කරන-රෝස-මලට-ගිය-කල-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=535"
}