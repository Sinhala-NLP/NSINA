{
       "Source": "hirunews",
       "Timestamp": "Monday, 20 July 2020 - 7:46",
       "Headline": "ඊයේ දිනයේදී නව කොරෝනා ආසාදිතයන් 20ක්",
       "News Content": "ඊයේ දිනයේදී තවත් කොරෝනා ආසාදිතයින් 20 දෙනෙකු වාර්තා වීමත් සමඟ මෙරට සමස්ත ආසාදිතයින්ගේ සංඛ්‍යාව 2724 ක් දක්වා ඉහළ ගියා.\nඉන් 9 දෙනෙකු සෞදි අරාබියේ සිට මෙරටට පැමිණ නිරෝධායනයට ලක්වෙමින් සිටි අය වන අතර, නිරෝධායනයට ලක්වෙමින් සිටි කහතුඩුව ප්‍රදේශයේ පදිංචි කන්දකාඩු ආසාදිතයින්ගේ ආශ්‍රිතයින් තුන්දෙනෙකුද මෙලෙස කොරෝනා ආසාදිතයන් බවට ඊයේ තහවුරු වුණා.\nඑමෙන්ම කටාර් හි සිට පැමිණ නිරෝධායනයට ලක්වෙමින් සිටි තුන්දෙනෙකුත්, ඉන්දියාවේ සහ එක්සත් අරාබි එමීර් රාජ්‍යයේ සිට පැමිණ නිරෝධායනයට ලක්වෙමින් සිටි දෙදෙනෙකු බැගින්ද කොරෝනා ආසාදිතයන් බව තහවුරු වූ බවයි රජයේ ප්‍රවෘත්ති දෙපාර්තමේන්තුව සඳහන් කළේ.\nඑමෙන්ම නිරෝධායනයට ලක්වෙමින් සිටි පැල්මඩුල්ල ප්‍රදේශයේ පදිංචි කන්දකාඩු ආසාදිතයින්ගේ ආශ්‍රිතයෙකුද කොරෝනා රෝගියෙකු බවට ඊයේ තහවුරු කර ගැනුනා.\nඒ අනුව කොරෝනා ආසාදිතයන් 678 දෙනෙකු තවදුරටත් වෛද්‍ය අධීක්ෂණය යටතේ පසුවන අතර, සුවය ලැබූ සංඛ්‍යාව 2035ක්.\nඑමෙන්ම කොරෝනා ආසාදනය වී අයි.ඩී.එච්. රෝහලේ ප්‍රතිකාර ලබමින් සිටි හබරාදූව හිටිගල ප්‍රදේශයේ පදිංචි කන්දකාඩු පුනරුත්ථාපන මධ්‍යස්ථානයේ උපදේශකවරයෙකු සුවය ලබා නිවසට පැමිණ ඇති බව ගාල්ල දිස්ත්‍රික් සෞඛ්‍ය වෛද්‍ය නිලධාරී කාර්යාලය සඳහන් කළා.\nමොහුට ගාල්ල - කරාපිටිය ශික්ෂණ රෝහලේදී කළ පී.සී.ආර්. පරීක්ෂණයෙන් කොරෝනා වෛරසය ආසාදනය වී ඇති බව තහවුරු කෙරුණු අතර, මොහුගේ බිරිඳ ඇතුලු සමීප ආශ්‍රිතයින් 21 දෙනෙකු නිරෝධායනයට යොමු කිරීමට කටයුතු කරනු ලැබුවා.",
       "URL": "https://www.hirunews.lk/245941/ඊයේ-දිනයේදී-නව-කොරෝනා-ආසාදිතයන්-20ක්",
       "Category": "Local News",
       "Parent URL": "https://www.hirunews.lk/local-news.php?pageID=2573"
}