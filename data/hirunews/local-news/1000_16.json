{
       "Source": "hirunews",
       "Timestamp": "Friday, 22 July 2022 - 23:47",
       "Headline": "ජාතික ඉන්ධන බලපත්‍රය අත්හදා බැලීම අද දිනයේත් සාර්ථකව සිදු වූ බව ඇමති කියයි",
       "News Content": "ජාතික ඉන්ධන බලපත්‍ර ක්‍රමවේදය අද දිනයේත් කොළඹ ස්ථාන දෙකකදී සාර්ථකව අත්හදා බැලූ බව බලශක්ති අමාත්‍ය කංචන විජේසේකර පවසනවා.\nහෙට දිනයේදී දිවයිනේ සියලු දිස්ත්‍රික් ආවරණය වන ආකාරයෙන් තෝරා ගත් ඉන්ධන පිරවුම්හල්වලදී මෙම ඉන්ධන බලපත්‍ර ක්‍රමවේදය යටතේ ඉන්ධන ලබාදීම අත්හදා බලන බවයි අමාත්‍යවරයා ප්‍රකාශ කළේ.\nපරීක්ෂණය අවසන් වූ පසු එය ජාතික මට්ටමින් ක්‍රියාත්මක කිරීමට බලාපොරොත්තු වන බව ද ඔහු සඳහන් කර තිබෙනවා.\nමේ අතර ජාතික ඉන්ධන අවසර පත්‍රය ලබා ගැනීම සඳහා ලියාපදිංචි වීමේදී චැසි අංකය වෙනුවට වාහන ආදායම් බලපත්‍රයේ අංකය ඇතුළත් කිරීමට ඉදිරියේ දී අවස්ථාව ලබාදෙන බව අදාළ යෙදවුම නිර්මාණය කළ තොරතුරු තාක්ෂණ නියෝජිතායතනයේ සභාපති ජයන්ත ද සිල්වා මහතා හිරු ප්‍රවෘත්ති සමඟ විශේෂ සම්මුඛ සාකච්ඡාවකට එක්වෙමින් සඳහන් කළා.\nඅද දිනයේ සිපෙට්කෝ ඉන්ධන පිරවුම්හල් මගින් ඉන්ධන ලබා දෙනු ලැබුවේ වාහනයේ අවසන් අංකය 6,7,8 සහ 9 යෙදෙන රථ වාහන සඳහායි.\nඒ අනුව හෙට (23) දිනයේ ඉන්ධන ලබාදීම සිදුවන්නේ වාහනයේ ලියාපදිංචි අංකයේ අවසන් අංකය 0,1 සහ 2 යන අංක සහිත රථවාහනවලටයි.",
       "URL": "https://www.hirunews.lk/310707/ජාතික-ඉන්ධන-බලපත්‍රය-අත්හදා-බැලීම-අද-දිනයේත්-සාර්ථකව-සිදු-වූ-බව-ඇමති-කියයි",
       "Category": "Local News",
       "Parent URL": "https://www.hirunews.lk/local-news.php?pageID=1000"
}