{
       "Source": "hirunews",
       "Timestamp": "Saturday, 14 January 2023 - 15:12",
       "Headline": "IMF නියෝජිතයන් හා සුරාබදු ලොක්කන් අතර හමුවක්",
       "News Content": "සුරාබදු කොමසාරිස් ජනරාල්වරයා සහ එහි ජ්‍යෙෂ්ඨ සුරාබදු නිලධාරින් කණ්ඩායමක්, ජාත්‍යන්තර මූල්‍ය අමුදලේ නියෝජිතයින් කණ්ඩායමක් සමග ඊයේ මුදල් අමාත්‍යාංශයේදී සාකච්ඡාවක් පවත්වා තිබෙනවා.\nමෙම සාකච්ඡාවට ජාත්‍යන්තර මූල්‍ය අරමුදලේ නියෝජිතයින් 4 දෙනෙකු එක්ව සිටි බවයි සුරාබදු දෙපාර්තමේන්තුව සඳහන් කළේ.\nමෙරට බදු ප්‍රතිපත්තියට අදාළ කරුණු මෙන්ම වර්තමානය සුරාබදු හා දුම්කොළ බදු ප්‍රතිපත්තිය, සංශෝධිත බදු අනුපාත සහ අපේක්ෂිත බදු ආදායම ඇතුළු කරුණු රැසක් සම්බන්ධයෙන් දීර්ඝ ලෙස සාකච්ඡා වී තිබෙනවා.\nජාත්‍යන්තර මූල්‍ය අරමුදල, එම කරුණු සම්බන්ධයෙන් මුදල් අමාත්‍යාංශය, දේශීය ආදායම් දෙපාර්තමේන්තුව, රේගුව, රාජ්‍ය මූල්‍ය ප්‍රතිපත්ති දෙපාර්තමේන්තුව ඇතුළු රාජ්‍ය හා රාජ්‍ය නොවන ආයතන සමග ඉදිරියේ දී සාකච්ඡා කිරීමට නියමිතයි.\nමේ අතර, තෛපොංගල් උත්සව දිනය නිමිත්තෙන් හෙට ඌව සහ මධ්‍යම පළාතේ බදුල්ල දිස්ත්‍රික්කයේ මහියංගනය, රිදීමාලියැද්ද හැර අනෙකුත් ප්‍රාදේශීය ලේකම් කොට්ඨාශවලට අයත් සියලුම මත්පැන්හල් සහ නුවරඑළිය දිස්ත්‍රික්කයේ සියලුම මත්පැන් අලෙවිසැල් වසා තැබෙන බව සුරාබදු දෙපාර්තමේන්තුව නිවේදනය කළා.",
       "URL": "https://www.hirunews.lk/325028/imf-නියෝජිතයන්-හා-සුරාබදු-ලොක්කන්-අතර-හමුවක්",
       "Category": "Local News",
       "Parent URL": "https://www.hirunews.lk/local-news.php?pageID=602"
}