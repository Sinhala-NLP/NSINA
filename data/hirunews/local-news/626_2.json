{
       "Source": "hirunews",
       "Timestamp": "Tuesday, 03 January 2023 - 16:52",
       "Headline": "රාජ්‍ය ව්‍යවසායන් ප්‍රතිව්‍යුහගත කිරීමට මව් සමාගමක්",
       "News Content": "රජය සතු ව්‍යවසායන් ප්‍රතිව්‍යුහගත කරන වැඩසටහන කඩිනම් කිරීමට හැකිවන පරිදි සියයට 100 ක කොටස් හිමිකාරීත්වය භාණ්ඩාගාරයේ ලේකම් සතුවන අයුරින් මහා භාණ්ඩාගාරයට අනුබද්ධිත මව් සමාගමක් ස්ථාපිත කිරීමට අමාත්‍ය මණ්ඩල අනුමැතිය හිමිව තිබෙනවා.\nඊට අදාළ යෝජනාව මුදල්, ආර්ථික ස්ථායිකරණ සහ ජාතික ප්‍රතිපත්ති අමාත්‍යවරයා වශයෙන් ඉදිරිපත් කරනු ලැබුවේ ජනාධිපති රනිල් වික්‍රමසිංහ විසින්.\nඅදාළ මව් සමාගමට අනුබද්ධිත සමාගම් ලෙස ප්‍රතිව්‍යුහගතකරණය සඳහා හඳුනාගනු ලබන රාජ්‍ය ව්‍යවසායන් ලියාපදිංචි කිරීමට කටයුතු කෙරෙනු ඇති.\n2022 අතුරු අයවැය මෙන්ම 2023 අයවැය ඉදිරිපත් කිරීමේදී රාජ්‍ය ව්‍යවසායන් ප්‍රතිව්‍යුහගත කිරීම සඳහා වන යෝජනාව ජනාධිපතිවරයා පාර්ලිමේන්තුවට ඉදිරිපත් කරනු ලැබුවා.",
       "URL": "https://www.hirunews.lk/324191/රාජ්‍ය-ව්‍යවසායන්-ප්‍රතිව්‍යුහගත-කිරීමට-මව්-සමාගමක්",
       "Category": "Local News",
       "Parent URL": "https://www.hirunews.lk/local-news.php?pageID=626"
}