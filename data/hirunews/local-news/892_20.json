{
       "Source": "hirunews",
       "Timestamp": "Sunday, 04 September 2022 - 13:23",
       "Headline": "පිටිගල ඝාතනයට හේතුව ලක්ෂ පහක මුදලක් (වීඩියෝ)",
       "News Content": "පිටිගල - තල්ගස්වල ප්‍රදේශයේ ඊයේ (03) රාත්‍රියේ සිදු වූ ඝාතනය රුපියල් ලක්ෂ පහක මුදල් ආරවුලක් මත සිදුව ඇති බව අනාවරණ වී තිබෙනවා.\nමියගිය පුද්ගලයා මුදල් පොලියට ලබාදෙන අයෙකු වන අතර, එලෙස මුදල් ලබාදුන් අයෙකු මෙම ඝාතනය සිදු කරන්නට ඇති බවටයි තොරතුරු ලැබී ඇත්තේ.\nතල්ගස්වල ප්‍රදේශයේදී ඊයේ සිදු වූ වෙඩි තැබීමෙන් මෙලෙස ජීවිතක්ෂයට පත්වූයේ පිටිගල - මියාගම ප්‍රදේශයේ පදිංචි 31 හැවිරිදි පුද්ගලයෙක්.\nමොහු සවස් කාලයේ නගරයට ගොස් යළි යතුරුපැදියකින් නිවසට පැමිණෙමින් සිටියදී නිවස ආසන්නයේ දී වෙඩි ප්‍රහාරයට ලක්ව තිබුණා.\nසැඟව සිටි පුද්ගලයෙකු වෙඩි තැබීම සිදුකර පලාගොස් ඇති බවටයි මූලික පරීක්ෂණවලදී අනාවරණ වී ඇත්තේ.\nවෙඩි වැදුණු පුද්ගලයා බරපතළ තුවාල ලබා ඇල්පිටිය රෝහලට ඇතුළත් කිරීමෙන් අනතුරුව ජීවිතක්ෂයට පත්ව තිබුණා.",
       "URL": "https://www.hirunews.lk/314518/පිටිගල-ඝාතනයට-හේතුව-ලක්ෂ-පහක-මුදලක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=892"
}