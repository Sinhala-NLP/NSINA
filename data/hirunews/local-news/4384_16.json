{
       "Source": "hirunews",
       "Timestamp": "Saturday, 05 August 2017 - 19:46",
       "Headline": "ඉල්ලා අස්වෙන්න ජනපති කිව්වේ නෑ - ඇමති රවී විදෙස් මාධ්‍යයට කියයි",
       "News Content": "ප්‍රශ්නගත මහබැංකු බැඳුම්කර ගනුදෙනුවට සම්බන්ධ බවට චෝදනා එල්ලවී ඇතිල අමාත්‍ය රවී කරුණානායක මහතාට සිය ධුරයෙන් ඉල්ලා අස්වන ලෙස ජනාධිපති මෛත්‍රීපාල සිරිසේන මහතා දැනුම්දී ඇති බවට රජයේ ඉහළ පෙළේ ආරංචිමාර්ග සඳහන් කරනවා.\nඑම ආරංචිමාර්ග සඳහන් කළේ පෙරේදා රාත්‍රියේ අරලියගහ මන්දිරයේදී පැවති රාත්‍රී භෝජන සංග්‍රහයකදී මෙම දැනුම්දීම සිදුකර ඇති බවයි.\nඅමාත්‍ය රවී කරුණානායක මහතාට සිය ධුරයෙන් ඉල්ලා අස්වන ලෙස ජනාධිපති මෛත්‍රීපාල සිරිසේන මහතා දැනුම්දී ඇති බව අද ජාතික පුවත්පත් කිහිපයක් වාර්තා කර තිබුණේ ප්‍රධාන සිරස්තල යටතේයි.\nඑල්ලවී ඇති චෝදනා හමුවේ අමාත්‍ය රවී කරුණානායක මහතා තවදුරටත් කැබිනට් අමාත්‍යධුරයක් දැරීම ආණ්ඩුවට බරපතළ ගැටලුවක් බව එම වාර්තාවල සඳහන්.\nකෙසේ වෙතත්, මෙම පුවත් වාර්තා ප්‍රතික්ෂේප කරමින් රවී කරුණානායක මහතා රොයිටර් පුවත් සේවයට සඳහන් කර ඇත්තේ ජනාධිපතිවරයා තමන් සමග මේ සම්බන්ධයෙන් සාකච්ඡා නොකළ බවයි.\nඅමාත්‍ය රවී කරුණානායක මහතා සහ පර්පචුවෙල් ට්‍රෙෂරීස් සමාගමේ හිමිකරු අර්ජුන් අලෝෂියස් මහතා අතර පැවති සම්බන්ධය පසුගිය 2 වැනිදා මහ බැඳුම්කර නිකුතුව සම්බන්ධයෙන් විමර්ශනය කරන ජනාධිපති කොමිසමේ හමුවේ අවධානයට ලක්වුණා.\nඅර්ජුන් ඇලෝෂියස් මහතාගේ සමාගමකට හිමිව තිබූ නිවසක අමාත්‍යවරයා පදිංචිව සිටීම සම්බන්ධයෙන් එදින කොමිසම හමුවේ සාක්ෂි විමර්ශනය කෙරුණු අතර, එහිදී රවී කරුණානායක මහතා පැවසුවේ තමන් මුදල් අමාත්‍ය ධුරය දරණ සමයේ අදාළ නිවසේ මාස 9 ක් පදිංචිව සිටි බවයි.\nඊට අමතරව අර්ජුන් ඇලෝෂියස්ගේ ජංගම දුරකථනයෙන් අපරාධ පරීක්ෂණ දෙපාර්තමේන්තුව ලබාගත් කෙටි පණිවුඩ රැසක අමාත්‍ය රවී කරුණානායක මහතාගේ නම සඳහන් බවට නීතිපති දෙපාර්තමේන්තුව බැඳුම්කර කොමිසමට දැනුම්දුන්නා.\nඑම පණිවුඩ අතරට, මුදල් මණ්ඩලයේ රැස්වීම් සම්බන්ධ වාර්තා ලබාගැනීම, බැඳුම්කර නිකුතු යන කරුණු  ඇතුලත්.\nඊට අමතරව නීතිපති දෙපාර්තමේන්තුව සඳහන් කළේ වසර 10 ක පමණ කාලයක සිට අර්ජුන් ඇලෝසියස් මහතා සමග සබඳතා පවත්වා ඇති රවී කරුණානායක මහතා ඔහු සමග අවස්ථා 13 කදී එකම දින වකවානුවල සිංගප්පූරුවේ සංචාරය කර ඇති බව තහවුරු කළ හැකි බවයි.\nමෙම කරුණු බැඳුම්කර කොමිසම හමුවේ අනාවරණය වීමත් සමග පසුගිය 3 වැනිදා අමාත්‍ය රවී කරුණානායක මහතාට එරෙහිව ඒකාබද්ධ විපක්ෂයේ මන්ත්‍රීවරුන් 34 දෙනෙකු අත්සන් කළ විශ්වාසභංග යෝජනාවක්ද පාර්ලිමේන්තු මහලේකම්වරයාට භාරදුන්නා.",
       "URL": "https://www.hirunews.lk/167721/ඉල්ලා-අස්වෙන්න-ජනපති-කිව්වේ-නෑ-ඇමති-රවී-විදෙස්-මාධ්‍යයට-කියයි",
       "Category": "Local News",
       "Parent URL": "https://www.hirunews.lk/local-news.php?pageID=4384"
}