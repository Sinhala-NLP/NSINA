{
       "Source": "hirunews",
       "Timestamp": "Tuesday, 21 June 2016 - 19:05",
       "Headline": "මහින්දානන්ද සහ රන්ජන් පාර්ලිමේන්තුවේදී අතපය විසි කරයි",
       "News Content": "පාර්ලිමේන්තුවේ ප්‍රභූ විදුලි සෝපානය අසලදී අද නියෝජ්‍ය අමාත්‍ය රන්ජන් රාමනායක සහ පාර්ලිමේන්තු මන්ත්‍රී මහින්දානන්ද අලූත්ගමගේ අතර ගැටුමක් හටගත් බව වාර්තාවුණා.\nකෙසේ වෙතත් අප කළ විමසුමකදී මහින්දානන්ද අලූත්ගමගේ මන්ත්‍රීවරයා ප්‍රකාශ කළේ උණුසුම් වචන හුවමාරුවක් පමණක් නියෝජ්‍ය අමාත්‍යවරයා සමඟ සිදුවූ බවයි.\nඑහෙත් යම් අතපය විසි කරගැනීමක්ද එහිදී සිදුවූ බව නියෝජ්‍ය අමාත්‍ය රන්ජන් රාමනායක ප්‍රකාශ කළා.\nමෙම සිද්ධිය අනාවරණ වන්නේ කෝට්ටේ - මාදිවෙල මන්ත්‍රී නිල නිවාස සංකීර්ණයේ හිමිකරුවෙකු නොමැතිව නතර කර තිබූ ඩිෆෙන්ඩර් රථයක් පිළිබඳව නියෝජ්‍ය අමාත්‍ය රන්ජන් රාමනායක අද මාධ්‍ය හමුවක් කැඳවමින් කරුණු අනාවරණ කිරීමෙන් පසුවයි.\nමාධ්‍ය හමුවට මහින්දානන්ද අලූත්ගමගේ මන්ත්‍රිවරයාගේ ඥාති සොහොයුරෙකු වන ආනන්ද අලූත්ගමගේද එක්ව සිටියා.\nමාදිවෙල පිහිටි පාර්ලිමේන්තු මන්ත්‍රීවරුන්ගේ නිල නිවාස සංකීර්ණයේ නවතා තිබූ හිටපු ක්‍රීඩා අමාත්‍ය පාර්ලිමේන්තු මන්ත්‍රි මහින්දානන්ද අලුත්ගමගේ මහතාට අයත් බව කියන ලියාපදිංචි නොකළ ඩිෆෙන්ඩර් රථය පෙන්වීමට නියෝජ්‍ය අමාත්‍ය රන්ජන් රාමනායක මහතා අද මාධ්‍යවේදී කැඳවාගෙන ගියා.\nමෙම ඩිෆෙන්ඩර් රථය සම්බන්ධයෙන් අනාවරණ කළේ මහින්දානන්ද අලුත්ගමගේ මන්ත්‍රීවරයාගේ ඥාති සොහොයුරෙකු වන පාර්ලිමේන්තු මන්ත්‍රී ආනන්ද අලුත්ගමගේ මහතායි.\nඩිෆෙන්ඩර් රථය තිබෙන ස්ථානයට පැමිණි නියෝජ්‍ය අමාත්‍ය රන්ජන් රාමනායක මහතා මෝටර් රථ ප්‍රවාහන දෙපාර්තමේන්තුවේ නිලධාරියෙකු දුරකතනයෙන් අමතා අදාළ වාහනය සම්බන්ධයෙන් කරුණු විමසුවා,\nකෙසේ වෙතත් ක්‍රීඩා නියෝජ්‍ය අමාත්‍ය මොහොමඩ් හාරිස්ගේ නිවස අසල තිබී මෙම වාහනය සොයාගත් බවයි නියෝජ්‍ය අමාත්‍ය රන්ජන් රාමනායක පැවසුවේ.\nමේ පිළිබඳව අද පාර්ලිමේන්තුවේ ප්‍රභූ විදුලි සෝපානය  අසලදී නියෝජ්‍ය අමාත්‍යවරයා සහ මහින්දානන්ද අලූත්ගමගේ මන්ත්‍රිවරයා අතර උනුසුම් වචන හුවමාරුවක් සිදුවී තිබෙනවා.\nඑය දුරදිග ගොස් ඇති අතර, දෙදෙනා පාලනය කරගැනීමට මන්ත්‍රීවරුන් කිහිපදෙනෙකු මැදිහත් වුණා.",
       "URL": "https://www.hirunews.lk/136114/මහින්දානන්ද-සහ-රන්ජන්-පාර්ලිමේන්තුවේදී-අතපය-විසි-කරයි",
       "Category": "Local News",
       "Parent URL": "https://www.hirunews.lk/local-news.php?pageID=4996"
}