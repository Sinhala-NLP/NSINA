{
       "Source": "hirunews",
       "Timestamp": "Monday, 04 April 2022 - 20:42",
       "Headline": "මැති ඇමති මන්දිරවලට ජන ගඟ ගලා යයි",
       "News Content": "රජයේ හිටපු මැති ඇමතිවරුන් රැසකගේ නිවාස ඉදිරිපිට දී ජනතාව අද විරෝධතාවල නිරත වුණා.\nතංගල්ල, කාල්ටන් නිවස ඉදිරිපිට පැවති විරෝධතාවයට එක්වූ පිරිස් විසුරුවා හැරීම සදහා ජල හා කඳුළු ගෑස් ප්‍රහාරයක් එල්ල කෙරුණා.\nමෙහිදී තුවාල ලැබූ පොලිස් නිලධාරීන් සිව් දෙනෙකු සහ සිවිල් පුද්ගලයින් 3 දෙනෙකු තංගල්ල රෝහලේ ප්‍රතිකාර ලබන බවයි පොලීසිය පැවසුවේ.\nමේ අතර, දැඩි පොලිස් ආරක්ෂාවක් යොදවා තිබූ තිස්සමහාරාම - දෙබරවැව පිහිටි හිටපු අමාත්‍ය චමල් රාජපක්ෂගේ නිවසට පිවිසෙන මාර්ගවල සිටද පැමිණ ජනතාව විරෝධතාවල නිරත වුණා.\nනිවසට පිවිසෙන මාර්ග 4කට පොලිසිය, පොලිස් විශේෂ කාර්ය බලකාය සහ කැරලි මර්දන ඒකකය යොදවා තිබූ බවයි හිරු වාර්තාකරු පැවසුවේ.\nරාජ්‍ය අමාත්‍ය ශෂීන්ද්‍ර රාජපක්ෂගේ මොනරාගල පිහිටි නිවසට පිවිසෙන මාර්ගයේද විරෝධතාවක් පැවැත්වුණා.\nකළුතර නගයේ පැවති විරෝධතාවක් හේතුවෙන් කොළඹ - ගාල්ල ප්‍රධාන මාර්ගය කළුතර නගරයෙන් පැය 2කට ආසන්න කාලයක් අවහිර වූ අතර පසුව විරෝධතාකරුවන් කළුතර පරණ පාරේ පිහිටි හිටපු අමාත්‍ය රෝහිත අබේගුණවර්ධනගේ පක්ෂ කාර්යාලය අසලට පැමිණ විරෝධතාවක නිරත වුණා.\nවිරෝධතාකරුවන් පැමිණි මාර්ගය අවහිර කරමින් පොලිසිය මාර්ග බාධක යොදා තිබූ අතර පිරිස විසුරුවා හැරීමට කඳුළු ගෑස් ප්‍රහාරයක්ද එල්ල කිරීමටයි පියවර ගැනුණේ.\nරෝහිත අබේගුණවර්ධන හිටපු අමාත්‍යවරයාගේ කළුතර - පයාගල නිවස ඉදිරිපිට දී ද විරෝධතාවක් පැවති බවයි අප වාර්තාකරු පැවසුවේි.\nමීගමුව තෙල්වත්ත ප්‍රදේශයේ ද විරෝධතා පා ගමනක් ඊයේ සංවිධාන කර තිබුණා.\nපැය දෙකකට ආසන්න කාලයක් එම ස්ථානයේ රැඳී සිටිමින් විරෝධතාවයේ නිරත පිරිස අනතුරුව හිටපු රාජ්‍ය අමාත්‍ය නිමල් ලන්සාගේ නිවස ඉදිරිපිට දී ද විරෝධතාවක නිරත වුණා.\nමේ අතර හිටපු අමාත්‍ය ජනක බණ්ඩාර තෙන්නකෝන්ගේ දඹුල්ල යාපාගම ප්‍රදේශයේ පිහිටි නිවස ඉදිරිපිටද අද විරෝධතාවක් සංවිධාන කර තිබුණා.\nරාජ්‍ය අමාත්‍ය කංචන විජේසේකරගේ මාතර - කොටුව ප්‍රදේශයේ පිහිටි නිවස ඉදිරිපිටද විරෝධතාවක් පැවති අතර මාතර නගරයේ සංවිධාන කර තිබූ විරෝධතාවට එක්ව සිටි පිරිසක් මෙම විරෝධතාව සඳහා පැමිණ තිබූ බවයි හිරු වාර්තාකරු කියා සිටියේ.\nගාල්ල - කිතුලම්පිටිය ප්‍රදේශයේ පිහිටි හිටපු අමාත්‍ය රමේෂ් පතිරණගේ නිවස ඉදිරිපිටදී ද අද විරෝධාවක් පැවැත් වුණා.\nඑසේම පිළියන්දල - මාවිත්තර පිහිටි හිටපු අමාත්‍ය ගාමිණී ලොකුගේ ගේ නිවස ඉදිරිපිට ද විරෝධතාවක් පැවැත්වෙන බවයි අප වාර්තාකරු කියා සිටියේ.\nමේ අතර, ජීවන වියදම ඉහළ යාම ඇතුළු ගැටලු වලට එරෙහිව අද දිවයිනේ තවත් ප්‍රදේශවල විරෝධතා රැසක් පැවති බවයි අප වාර්තාකරුවන් ප්‍රකාශ කළේ.\nඇතැම් ප්‍රදේශවල මේ වන විටත් විරෝදතා ක්‍රියාත්මක අතර විරෝධතා හේතුවෙන් මාර්ග අවහිර වීම සහ රථ වාහන ධාවනයට බාධා මතුව තිබුණා.",
       "URL": "https://www.hirunews.lk/301202/මැති-ඇමති-මන්දිරවලට-ජන-ගඟ-ගලා-යයි",
       "Category": "Local News",
       "Parent URL": "https://www.hirunews.lk/local-news.php?pageID=1249"
}