{
       "Source": "hirunews",
       "Timestamp": "Thursday, 20 May 2021 - 19:38",
       "Headline": "“යාස්” සුළි කුණාටුව බටහිර බෙංගාලයට",
       "News Content": "ඊසානදිග බෙංගාල බොක්ක ආශ්‍රිතව පවතින අඩුපීඩන තත්වය ලබන 24 වනදා වනවිට සුළි කුණාටුවක් බවට පත්වීමේ අවදානමක් පවතින බව කාලගුණ විද්‍යා දෙපාර්තමේන්තුව ප්‍රකාශ කළා.\nයාස් ලෙස නම් කර ඇති එම සුළි කුණාටුව වයඹ දෙසට ගමන් කරමින් ලබන 26 වනදා ඔඩීෂා  - බටහිර බෙංගාල වෙරළ තීරයට ළඟාවනු ඇති.\nමේ හේතුවෙන් ඊසානදිග බෙංගාල බොක්ක ප්‍රදේශයේ ධීවර සහ නාවික කටයුතුවල යෙදීමෙන් වළකින ලෙස ආපදා කළමනාකරණ මධ්‍යස්ථානය ප්‍රකාශ කළා.\nසුළු කුණාටුවේ බලපෑමෙන් පවතින වැසි තත්වයේ ඉහළ යෑමක්ද අපේක්ෂා කරන අතර, ආපදා තත්වයක් ඇතිවුවහොත් ඊට මුහුණදීම සඳහා ක්‍රියාමාර්ග ගෙන ඇති බවයි ආපදා කළමනාකරණ මධ්‍යස්ථානයේ සහකාර අධ්‍යක්ෂ ප්‍රදීප් කොඩිප්පිලි කියා සිටියේ.\nමේ අතර නිරිතදිග මෝසම් වැසි මෙම මාසය අවසානයේ ආරම්භ වන අතර, එබැවින් ඉදිරි කාලයේදී දිවයිනේ සහ අවට සිදුවන කාලගුණ වෙනස්වීම් පිළිබඳව නිරන්තර අවධානයෙන් පසුවන ලෙසයි කාලගුණ විද්‍යා දෙපාර්තමේන්තුව ජනතාවට දැනුම් දෙන්නේ.\nඉදිරි කාලයේදී දිවයිනේ සහ මුහුදු ප්‍රදේශවල සිදුවන කාලගුණික වෙනස්වීම් පිළිබඳ දැඩි අවදානයෙන් පසුවන ලෙස කාලගුණ විද්‍යා දෙපාර්තමේන්තුව ජනතාවගෙන් ඉල්ලීමක් කරනවා.\nඑම දෙපාර්තමේන්තුව පෙන්වා දෙන්නේ මේ මාසයේ සිට සැප්තැම්බර් දක්වා පැවැත්වෙන නිරිතදිග මෝසම් වැසි තත්ත්වය හේතුවෙන් එම කාලගුණ වෙනස්වීම් සිදුවිය හැකි බවයි.\nඒ හේතුවෙන් ඇති වන අධික වර්ෂාපතනය සහ සුළං තත්ත්වය හමුවේ ධීවර කර්මාන්තය, කෘෂිකර්මාන්තය ඇතුළු රටේ ආර්ථික ජීවනෝපායට විශාල බලපෑමක් එල්ල විය හැකි බවයි කාලගුණ විද්‍යා දෙපාර්තමේන්තුව විශේෂ මාධ්‍ය නිවේදනයක් නිකුත් කරමින් සදහන් කළේ.",
       "URL": "https://www.hirunews.lk/271970/යාස්-සුළි-කුණාටුව-බටහිර-බෙංගාලයට",
       "Category": "Local News",
       "Parent URL": "https://www.hirunews.lk/local-news.php?pageID=1940"
}