{
       "Source": "hirunews",
       "Timestamp": "Friday, 10 September 2021 - 19:36",
       "Headline": "කොරෝනා මරණ එකොළොස් දහසට ළංවෙයි (වීඩියෝ)",
       "News Content": "ශ්‍රී ලංකාවෙන් තවත් කොරෝනා වෛරස් ආසාදිත මරණ 131ක් වාර්තාවී තිබෙනවා.\nසෞඛ්‍ය සේවා අධ්‍යක්ෂ ජනරාල්වරයා විසින් ඊයේ (09) තහවුරු කළ මෙම මරණ අතරට කාන්තාවන් 58ක් සහ පිරිමි පුද්ගලයන් 73ක් අයත්.\nඒ අනුව මෙරට සමස්ත මරණ සංඛ්‍යාව දැක්වෙන්නේ 10995ක් ලෙසටයි. වයස අවුරුදු 30ට අඩු වයස් කාණ්ඩයේ එක් පිරිමි අයෙක් මියගිය පිරිස අතර වනවා.\nඅවුරුදු 30ත් 59ත් අතර වයස් කාණ්ඩයේ මරණ 20ක් වන අතර ඒ කාන්තාවන් 12ක් සහ පිරිමි පුද්ගලයන් 8ක් වශයෙන්.\nඅවුරුදු 60 සහ ඊට වැඩි වයස් කාණ්ඩයේ කාන්තාවන් 46ක් සහ පිරිමි පුද්ගලයන් 64ක් ඊයේ තහවුරු  කළ මරණ 131ට අයත්.\nමේ අතර මෙරට තුළ ව්‍යාප්ත වන කොරෝනා ප්‍රභේදවල විකෘති තත්ත්වයන් පිළිබඳව තවදුරටත් අධ්‍යයනය කරමින් සිටින බව ශ්‍රී ජයවර්ධනපුර විශ්වවිද්‍යාලයේ ආසාත්මිකතා සහ සෛල ජෛව විද්‍යා අංශයේ අධ්‍යක්ෂ ආචාර්ය චන්දිම ජීවන්දර පවසනවා.\nශ්‍රී ජයවර්ධනපුර සරසවිය විසින් සිදුකළ නවතම පර්යේෂණ අනුව මේ වනවිට මෙරටින් වාර්තා වන කොරෝනා ආසාදිතයින් අතරින් සියයට 95 යි දශම 8 ක්ම ඩෙල්ටා විකෘති ප්‍රභේදය ආසාදිතවූවන් බව තහවුරු වී තිබෙනවා.\nසිදුකර ඇති ජාන විශ්ලේෂණ පරීක්ෂණ අනුව තහවුරු වූ ඩෙල්ටා ප්‍රභේදය ආසාදනය වූවන්ගේ සංඛ්‍යාවද 339 දක්වා ඉහළ ගොස් ඇති බව සඳහන්.\nමේ අතර, කොරෝනා ආසාදිතව සිටි තවත් පුද්ගලයින් 1,512 දෙනෙකු අද දිනයේ සුවය ලබා පිටව ගිය අතර, ඒ අනුව මෙරට සුවය ලැබූ මුළු ආසාදිතයින් සංඛ්‍යාව 409,628 ක්.\nමේ අතර, දරුවන්ගේ පෝෂණය සහ විවේකය මෙන්ම මානසික සෞඛ්‍ය සම්බන්ධයෙන් දැඩි අවධානයකින් කටයුතු කරන ලෙස සෞඛ්‍ය අංශ දෙමව්පියන්ට දැනුම් දෙනවා.",
       "URL": "https://www.hirunews.lk/281887/කොරෝනා-මරණ-එකොළොස්-දහසට-ළංවෙයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1700"
}