{
       "Source": "hirunews",
       "Timestamp": "Saturday, 17 July 2021 - 16:51",
       "Headline": "මුදල් ඇමති, ශ්‍රී ලංකා පොදුජන පෙරමුණේ පළාත් පාලන ප්‍රධානීන් හමුවේ (වීඩියෝ)",
       "News Content": "රට විවෘත කිරීම සඳහා අවශ්‍ය ක්‍රියාමාර්ග ගැනීමට රජය ප්‍රමුඛතාව ලබාදී ඇතැයි මුදල් අමාත්‍ය බැසිල් රාජපක්ෂ පවසනවා.\nනිසි ආර්ථික කළමනාකරණයක් තුළින් ජනතාවට සහන ලබාදීමට කටයතු කරන බවයි පළාත් පාලන ආයතන ප්‍රධානීන් හමුවෙමින් අමාත්‍යවරයා කියාසිටියේ.\nසියලු පළාත් පාලන ප්‍රධානීන් මුදල් අමාත්‍ය බැසිල් රාජපක්ෂ විසින් අද කොළඹට කැඳවා තිබුණා.\nඒ රජයේ ඉදිරි ප්‍රතිපත්ති හා සැලසුම් සම්බන්ධයෙන් දැනුවත් කිරීම සඳහායි.\nඅරලියගහ මන්දිරයේ පැවති මෙම සාකච්ඡාවට මුදල් අමාත්‍යවරයාට අමතරව ශ්‍රී ලංකා පොදුජන පෙරමුණේ ලේකම් සාගර කාරියවසම් ඇතුළු එම පක්ෂයේ නියෝජිතයන් පිරිසක් ද එක්ව සිටියා.\nමෙහිදී මුදල් අමාත්‍ය බැසිල් රාජපක්ෂ සඳහන් කර ඇත්තේ මෙම අසීරු අවස්ථාවේ ආර්ථිකය ශක්තිමත් කිරීමට පළාත් පාලන ආයතනවල පූර්ණ දායකත්වය අත්‍යාවශ්‍ය බවයි.\nඔවුන්ගේ යෝජනාවලියක් ඉදිරිපත් කරන ලෙස ද පළාත් පාලන ආයතන ප්‍රධානීන්ට දැනුම් දී තිබෙනවා.\nඅවස්ථා කිහිපයකදී රට වසා දැමීම හේතුවෙන් දේශීයව මෙන්ම විදේශීයව ද රජයට මුදල් ලැබුණු ක්‍රමවේද අවහිර වී ඇති අතර රජයට සහ ජනතාවට මුදල් ගලා ඒමේ ක්‍රමවේද සක්‍රිය වීමට නම් හැකි ඉක්මනින් රට විවෘත විය යුතු බවයි ඔහු පෙන්වා දුන්නේ.\nයුද්ධය පවතින අවස්ථාවේ රටේ පැවතියේ ඩොලර් බිලියන 1.2ක සංචිතයක් පමණක් වන අතර වර්තමානයේ බිලියන 4ක පමණ සංචිතයක් පවතින හෙයින් නිසි කළමනාකරණයක් තුළින් වත්මන් ආර්ථික අර්බුදය විසඳා ගැනීමේ හැකියාව පවතින බව අමාත්‍යවරයා සඳහන් කළා.\nඩොලරයේ මිල ඉහළ යාම කෙරෙහි අසත්‍ය ප්‍රචාර බලපා තිබුණ ද මෙම තත්වයට මුහුණදීමට සූදානම් බවයි ඔහු කියාසිටියේ.\nමුදල් අමාත්‍ය ධුරයේ වගකීම් ඉටු කරන අතර පක්ෂයේ වගීම් ද නොපිරිහෙලා ඉටු කිරීම තම අරමුණ බව ද මුදල් අමාත්‍යවරයා ප්‍රකාශ කළා.\nවිපක්ෂ නායක ධුරයක් හෝ නොමැති අවස්ථාවක පක්ෂයක් නිර්මාණය කර ජයග්‍රහණ රැසක් හිමිකර ගැනීමට හැකිවූයේ එකමුතුකම හේතුවෙන් බවයි ඔහු මෙහිදී පෙන්වා දුන්නේ.",
       "URL": "https://www.hirunews.lk/277235/මුදල්-ඇමති-ශ්‍රී-ලංකා-පොදුජන-පෙරමුණේ-පළාත්-පාලන-ප්‍රධානීන්-හමුවේ-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1814"
}