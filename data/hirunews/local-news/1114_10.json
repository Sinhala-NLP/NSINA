{
       "Source": "hirunews",
       "Timestamp": "Monday, 06 June 2022 - 19:52",
       "Headline": "අසාර්ථක ජනපතිව ජනපතිවරයෙකු ලෙස පුටුවෙන් බහින්නේ නෑ ජනපති ගෝඨාභය කියයි (වීඩියෝ)",
       "News Content": "තමන් අසාර්ථක ජනාධිපතිවරයෙකු ලෙස කිසිසේත් සිය ධූරය හැර නොයන බව ජනාධිපති ගෝඨාභය රාජපක්ෂ පවසනවා.\nජනාධිපතිවරයා මේ අදහස් පළ කර ඇත්තේ ඇමරිකානු බ්ලූම්බර්ග් ප්‍රවෘත්ති සේවාව සමඟ පැවති විශේෂ සාකච්ඡාවකට එක්වෙමින්.\nඑහිදී වැඩිදුරටත් අදහස් දැක්වූ ජනාධිපතිවරයා කියා සිටියේ නැවත ජනාධිපති ධුරය සඳහා තරග කිරීමට තමාට කිසිදු අදහසක් නො නොමැති බවයි.\nතමන්ට තනතුර හැර යන ලෙස දිගින් දිගට සිදු කෙරෙන ඉල්ලීම් හමුවේ වුවද ඉදිරි වසර දෙකක කාලය තුළ තමන් ජනතාවට දුන් පොරොන්දු ඉෂ්ට කිරීමට කැපවන බවත් මේ වන විට ශ්‍රී ලංකාව මුහුණපා ඇති බරපතල ආර්ථික අර්බුදයන් ට හේතු කාරණා වූ මූල්‍ය ගැටලු නිරාකරණය කර ගැනීමට අවධාරණය යොමු කරන බවත් ඔහු\nමෙහිදී පවසා තිබෙනවා.\nබ්ලූම්බර්ග් ප්‍රවෘත්ති සේවාවේ මාධ්‍යවේදීන් සමඟ අදහස් දැක්වූ ජනාධිපතිවරයා \"මට අසාර්ථක ජනාධිපතිවරයෙකු ලෙස යා නොහැක\" යනුවෙන් ඔහුගේ කොලඹ නිල නිවසේ පැවති පුළුල් සම්මුඛ සාකච්ඡාවකදී ප්‍රකාශ ක‍ර තිබෙනවා.\nකොළඹ ගාලු මුවදොර කුඩා ගෝ ගම සාමකාමි විරෝධතාව ඇරඹී ජනාධිපතිවරයාට සිය ධුරය හැර යන ලෙස කෙරෙන විරෝධතා ව්‍යාපාර ආරම්භ කෙරුණු පසු විදෙස් මාධ්‍ය ආයතනයක් සමඟ ජනාධිපති ගෝඨාභය රාජපක්ෂ සිදුකළ පළමු සාකච්ඡාව මෙයයි.\nමෙහිදී වැඩිදුරටත් අදහස් දැක්වූ ජනාධිපතිවරයා පවසා ඇත්තේ “අවුරුදු පහකට මට ජනවරමක් ලැබිලා තියෙනවා. මම නැවත තරග කරන්නේ නැහැ.”යනුවෙන්.\nමාර්තු මැද සිට දහස් ගනනක් පෙලපාලිකරුවන් ගාලු මුවදොර පිහිටි ජනාධිපතිවරයාගේ කාර්යාලයෙන් පිටත කඳවුරු බැඳගෙන ඇති අතර, මේ සමඟම රට පුරා මතුවූ විරෝධතා රැල්ල හේතුවෙන් ජනාධිපතිවරයාට නුගේගොඩ මිරිහානේ පිහිටා තිබූ ඔහුගේ පෞද්ගලික නිවසින් ඉවත්ව කොළඹ කොටුවේ ජනාධිපති මන්දිරයට පැමිණෙන්න ට සිදු වූයේ ආරක්ෂක හේතූන් මතයි.\nමැයි මස දෙවැනි සතියේදී හිටපු අග්‍රාමාත්‍ය මහින්ද රාජපක්ෂ ගේ ආධාරකරුවන් විසින් කොළඹ ගාලු මුවදොර පිහිටා තිබූ ගෝඨා ගෝ ගම සාමකාමී විරෝධතා ව්‍යාපාරයට පහර දීමත් සමග රට පුරා ඇති වූ ගැටුම් සහ ලේ වැගිරීම් හේතුවෙන් අග්‍රාමාත්‍යවරයාට සිය ධූරයෙන් ඉල්ලා අස් වන්නට සිදු වුණා.\nමේ සමගම ජනාධිපති ගෝඨාභය රාජපක්ෂගේ පාලනයට බරපතල බලපෑම් එල්ල වූ අතර, සති ගණනක් දික් වූ දැඩි දේශපාලන අවිනිශ්චිත භාවයක් ද ගොඩ නැගුණා.\nඉන් අනතුරුව අග්‍රාමාත්‍ය ධූරයට පත් රනිල් වික්‍රමසිංහ සමඟ එක්ව මේ වනවිට ජාත්‍යන්තර මූල්‍ය අරමුදලෙන්, ඉන්දියාව, චීනය, ඇතුළු ශ්‍රී ලංකාවට හිතවත් ණය ආධාර දෙන රටවලින් ශ්‍රී ලංකා රජය ඇමරිකානු ඩොලර් බිලියන 4ක පමණ මූල්‍ය ආවරණයක් බලාපොරොත්තුවෙන් සිටිනවා.\nඒ වසරක පමණ කාලයක් ඇතුළත ශ්‍රී ලංකා රුපියල ඇමෙරිකානු ඩොලරයට සාපේක්ෂව 82% පමණ ප්‍රතිශතයකින් බරපතල ලෙස පහත වැටී ඇති පසුබිමක් යටතේයි.\nබ්ලූම්බර්ග් විසින් ම සම්පාදනය කරන ලද දත්ත වලට අනුව, ශ්‍රී ලංකාවේ ණය තත්ත්වය බරපතල ගැඹුරු අඩියක පැවැතියද පසුගිය කාලසීමාව තුළ දී මහ බැංකු බැඳුම්කර සඳහා තරම ක සාධනීය ඉහළ ඉල්ලුමක් ඇති වී තිබෙනවා.\nපවතින තත්ත්වය සම්බන්ධයෙන් අදහස් දක්වන ටෙලිමර් හි ආර්ථික විද්‍යාඥයෙකු වන පැට්‍රික් කරන් පැවසුවේ “මෙය ඔහු වහා ඉල්ලා අස්විය යුතු යැයි ඉල්ලා සිටින විරෝධතාකරුවන් සනසන්නට ප්‍රමාණවත් නොවන බවයි.\n\"ජනාධිපතිවරණයට වසර දෙකකට වැඩි කාලයක් ඉතිරිව තිබියදී, ඔහුගේ ධුර කාලය අවසන් කිරීමට ගන්නා තීරණය ඉදිරි වසර කිහිපය තුළ දේශපාලන අවිනිශ්චිතභාවය ඉහළ නැංවීමට සහ මේ වන විට ක්‍රියාත්මක ප්‍රතිසංස්කරණ ප්‍රයත්නයන්ට ද බාධාවක් විය හැකිය.\" යනුවෙන් ඔහු වැඩිදුරටත් අදහස් දක්වා සිටියා.\nජාතිය වෙනුවෙන් ආරම්භ කළ සේවය සාර්ථක කර ගැනීමට තමාට අවශ්‍ය බව ජනාධිපතිවරයා මෙම සාකච්ඡාවේදී නැවතත් අවධාරණය කළා.\nජනාධිපති ගෝඨාභය රාජපක්ෂ 2009 වසරේ දී 30 වසරක සිවිල් යුද්ධය නිමා කළ එවක ජනාධිපති මහින්ද රාජපක්ෂ ගේ ආරක්ෂක ලේකම්වරයා වූ අතරම නාගරික සංවර්ධන අධිකාරිය ද අධීක්‍ෂණය කළා.\nඑමෙන්ම ජනාධිපති ධුරය භාර ගැනීමෙන් අනතුරුව මෙරට කෘෂි කර්මාන්තයට බරපතල බලපෑමක් එල්ල කළ රසායනික පොහොර තහනම පිළිබඳව ද මෙම සාකච්ඡාවේදී අදහස් දක්වා තිබුණා.\nඑමෙන්ම මෙම සාකච්ඡාවේදී විධායක ජනාධිපති ක්‍රමයේ බලතල සීමා කිරීම ඉලක්ක කර ගනිමින් ගෙන එනු ලබන ව්‍යවස්ථා සංශෝධනයේ සාර්ථකත්වය පිළිබඳව ද ජනාධිපතිවරයා සැක පහළ කර ඇති අතර එම සංශෝධිත යෝජනාවන් සදුදා සවස පැවැත්වෙන කැබිනට් මණ්ඩලයට ඉදිරිපත් කිරීමට නියමිතයි.\n21 වැනි ආණ්ඩුක්‍රම ව්‍යවස්ථා සංශෝධනයේ දී කෙටුම්පතක් මඟින් පාර්ලිමේන්තුවට යම් බලතල නැවත ලබා දෙන අතර ම ප්‍රධාන තීරණ ගැනීමේදී කොමිෂන් සභාවලට නැවත ස්වාධීනත්වය ලබා දීමට නියමිතයි.\nමේ සම්බන්ධයෙන් අදහස් දැක්වූ ජනාධිපති ගෝඨාභය රාජපක්ෂ \"එක්කෝ ජනාධිපති ක්‍රමය අහෝසි කළ යුතුයි,එසේත් නැතිනම් පාර්ලිමේන්තුව පාලනයෙන් ඉවත් කළ යුතුයි යනුවෙන් බ්ලූම්බර්ග් මාධ්‍යවේදීන් සමග කියා සිටියා.\n\"ඔබට මිශ්ර පද්ධතියක් තිබිය නොහැක, මම මෙය අත්විඳ ඇති අතර දැන් එය හොඳින්ම දනිමි. මම මේක කිව්වම මිනිස්සු මට දොස් කියන්න පුළුවන් නමුත් ඒක තමයි ඇත්ත.\" ජනාධිපතිවරයා වැඩිදුරටත් පැවසුවා.\nශ්‍රී ලංකාවේ ආර්ථිකය සම්බන්ධයෙන් අදහස් දැක්වූ ජනාධිපතිවරයා කියා සිටියේ “අපි ජාත්‍යන්තර මුල්‍ය අරමුදලේ පිහිට පැතීමට බොහෝ වේලාවක් බලා සිටියෙමු. අපි අඩුම තරමින් මාස හයක් හෝ අවුරුද්දකට කලින් ගියා නම් මේ තත්ත්වයට එන්නේ නැහැ.”යනුවෙන්.\n“අපි ණය ප්‍රතිව්‍යුහගත කිරීමක් සඳහා මූල්‍ය හා නීති උපදේශකයන් පත් කර ඇතත් අපගේ මූලික ඉලක්කය චීනය, ජපානය, ඉන්දියාව හෝ පැරිස් සමාජයෙන් ද්විපාර්ශ්වික ණයක් ලබා ගැනීමයි.\n“මම ඉන්දියාවෙන් සහ චීනයෙන් උදව් ඉල්ලා තිබෙනවා. මම පෞද්ගලිකව නායකයන්ට කතා කරලා ලිව්වා. පසුව මම විශේෂයෙන් ම කටාර්, එක්සත් අරාබි එමීර් රාජ්‍යය වැනි මැද පෙරදිග නායකයින්ට පෞද්ගලිකව කතා කළා.\nබොරතෙල් සැපයුම් ලබා ගැනීම සඳහා දිගුකාලීන කොන්ත්‍රාත්තු සඳහා උපකාර ලබා ගැනීම සඳහා සෞදි සහ ඕමානය සමඟ කතා කිරීමටත් බලාපොරොත්තු වෙනවා.\n\"තවදුරටත් සහනාධාර ක්‍රම වෙත යන්න වෙනවා. අපිට රාජ්‍ය සේවකයන් හෝ හමුදාව කප්පාදු කරන්න බැහැ, බඳවා ගැනීම් වලදී කප්පාදු කිරීම් කරන්න පුළුවන්.” ජනාධිපතිවරයා සිය ඉදිරි සැලසුම් පිළිබඳව හෙළි කරමින් කියා සිටියා.\n“සහනාධාර ක්‍රමය යන්න වෙනවා. අපිට රාජ්‍ය සේවකයන් හෝ හමුදාව කප්පාදු කරන්න බැහැ, බඳවා ගැනීම් කප්පාදු කිරීමෙන් අඩු කරන්න පුළුවන්.”\nජනාධිපතිවරයෙකු ලෙස ඔහු ඉදිරියේ ඇති අභියෝග සම්බන්ධයෙන් බ්ලූම්බර්ග් ප්‍රවෘත්ති සේවාව සමග අදහස් දක්වමින් ජනාධිපති ගෝඨාභය රාජපක්ෂ කියා සිටියේ එය ජනාධිපති වරයෙකු ලෙස දේශපාලනික කාරණාවක් පමණක් බවයි.\n\"ඔබ දන්නවද මම දේශපාලකයෙක් නෙවෙයි. වාසනාවකට හෝ අවාසනාවකට මිනිසුන් මෙතරම් කාලයක් දේශපාලනයේ සිටින විට ඔබට බොහෝ උවමනාවන් තිබිය හැකිය, ඔබට බොහෝ මිතුරන් සිටී. උදව් අවශ්‍ය බොහෝ දෙනෙක් ඔබගේ ආධාරකරුවන් වේවි. නමුත් ඔබ මේ ක්‍රමයට විරුද්ධ ව යනකොට ඔයාට එයාලගේ උදව් ලැබෙන්නෙ නෑ.\" ජනාධිපතිවරයා වැඩිදුරටත් කියා සිටියා.\nව්‍යවස්ථා සංශෝධනය සම්බන්ධයෙන් ජනාධිපතිවරයා අදහස් ද දක්වමින් කියා සිටියේ “මගේ පෞද්ගලික අදහස නම් ඔබට ජනාධිපති ධුරයක් තිබේ නම් ඔහුට සම්පූර්ණ බලතල තිබිය යුතු බවයි. එසේත් නොමැතිනම් විධායක ජනාධිපති ක්‍රමය අහෝසි කර සම්පූර්ණ වෙස්ට්මිනිස්ටර් පන්නයේ පාර්ලිමේන්තුවකට යන්න.” ඔහු අවධාරණය කළා.",
       "URL": "https://www.hirunews.lk/306403/අසාර්ථක-ජනපතිව-ජනපතිවරයෙකු-ලෙස-පුටුවෙන්-බහින්නේ-නෑ-ජනපති-ගෝඨාභය-කියයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1114"
}