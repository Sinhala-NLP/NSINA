{
       "Source": "hirunews",
       "Timestamp": "Sunday, 18 October 2020 - 13:55",
       "Headline": "රිෂාඩ් සෙවීමේ මෙහෙයුම් තවදුරටත් (වීඩියෝ)",
       "News Content": "‍අපරාධ පරීක්ෂණ දෙපාර්තමේන්තුවේ කණ්ඩායම් 6ක් යොදා ගනිමින් දින 5ක් තිස්සේ සිදු කරන රිෂාඩ් බදියුදීන් මන්ත්‍රීවරයා අත්අඩංගුවට ගැනීමේ මෙහෙයුම මෙතෙක් අවසන් වී නැහැ.\nකොළඹ, පුත්තලම සහ මන්නාරම ප්‍රදේශයට අමතරව තවත් ස්ථාන 5ක් අපරාධ පරීක්ෂණ දෙපාර්තමේන්තුවේ පරීක්ෂාවට ලක්කර ඇති නමුත් ඒ කිසිදු ස්ථානයකින් රිෂාඩ් බදියුදීන් මන්ත්‍රීවරයා හමු නොවූ බව පොලිසිය පවසනවා.\nරජයේ මුදල් අවභාවිත කිරිම ඇතුළු චෝදනාවන්ට ලක්ව සිටින රිෂාඩ් බදියුදීන් මන්ත්‍රීවරයා අත්අඩංගුවට ගැනීමේ මෙහෙයුම, අපරාධ පරීක්ෂණ දෙපාර්තමේන්තුව ආරම්භ කරන්නේ පසුගිය 13 වැනිදා සිටයි.\nදින 5ක් තිස්සේ පොලිස් කණ්ඩායම් 06ක් සැකකාර මන්ත්‍රීවරයා සොයා මෙහෙයුම් සිදුකරනු ලැබුවද මේ දක්වා ඔහු අත්අඩංගුවට ගැනීමට සමත් වී නැහැ.\nබදියුදීන් මන්ත්‍රීවරයාගේ කොළඹ පිහිටි නිවසල පුත්තලම සහ මන්නාරම ප්‍රදේශයේ ස්ථාන කිහිපයක් පොලිසිය විසින් මුලදී පරීක්ෂා කළ අතර පසුව ඔහුගේ සමීපතමයින් රැඳී සිටින පොතුවිල්, අම්පාර, සමන්තුරෙයි, නින්දවූර් සහ කල්මුණේ ප්‍රදේශ වල ස්ථාන කිහිපයක්ද පොලිස් පරීක්ෂාවට ලක්ව තිබෙනවා.\nඑමෙන්ම රිෂාඩ් බදියුදීන් මහතා නායකත්වය දරන සමස්ත ලංකා මහජන කොංග්‍රසයේ පාර්ලිමේන්තු මන්ත්‍රී එම්.එම්. මුෂාරෆ් මහතාගේ අම්පාර ප්‍රදේශයේ පිහිටි නිවසද පොලිසිය පරීක්ෂාවට ලක් කළා.\nතත්ත්වය මෙසේ පවතිද්දී අපරාධ පරීක්ෂණ දෙපාර්තමේන්තුවේ නව අධ්‍යක්ෂකවරයා ලෙස ජ්‍යෙෂ්ඨ පොලිස් අධිකාරී නිශාන්ත ද සොයිසා මහතා පත් කිරීමටද පියවර ගත්තේ ඊයේ දිනයේදියි.\nමේ අතර බදියුදීන් මන්ත්‍රීවරයා අත්අඩංගුවට ගැනීමට නොහැකි වීම සම්බන්ධයෙන් විවිධ පාර්ශ්ව අදහස් පළ කළා.",
       "URL": "https://www.hirunews.lk/252791/රිෂාඩ්-සෙවීමේ-මෙහෙයුම්-තවදුරටත්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2383"
}