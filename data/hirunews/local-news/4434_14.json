{
       "Source": "hirunews",
       "Timestamp": "Friday, 07 July 2017 - 7:26",
       "Headline": "එක්සත් ජාතීන්ගේ විශේෂ වාර්තාකරුවෙකු දිවයිනට",
       "News Content": "මානව අයිතිවාසිකම් සහ ත්‍රස්තවාදය පිටුදැකීම පිළිබඳව එක්සත් ජාතීන්ගේ විශේෂ වාර්තාකරු බෙන් එමර්සන් පස් දින නිල සංචාරයක් සඳහා ලබන සඳුඳා දිවයිනට පැමිණෙනවා.\nත්‍රස්තවාදය පිටුදැකීමේ කටයුතු පිළිබඳ ක්ෂේත්‍රයන්හි මුලපිරුම් සහ ඒවා මානව අයිතිවාසිකම් ප්‍රවර්ධනයට, ආරක්ෂා කිරීමට බලපාන ආකාරය පිළිබඳව ඔහු විසින් තොරතුරු රැස්කිරීමට නියමිතයි.\nඑම කරුණු ඇසුරෙන් සැකසූ වාර්තාවක් ලබන වසරේ මාර්තු මාසයේදී පැවැත්වීමට නියමිත ජීනිවා මානව හිමිකම් කවුන්සිලයටද ඉදිරිපත් කිරීමට නියමිත බවයි එක්සත් ජාතීන්ගේ ශ්‍රී ලංකා නියෝජිත කාර්යාලය සඳහන් කළේ.\nමීට අමතරව ඔහු දිවයිනේ ගතකරන කාලය ඇතුළත විදේශ කටයුතු, නීතිය හා සාමය, අධිකරණ, ආරක්ෂාව, මුදල්, මාධ්‍ය, බන්ධනාගාර ප්‍රතිසංස්කරණ, පුනරුත්ථාපන, නැවත පදිංචි කරවීම ආදි අමාත්‍යාංශවල නියෝජිතයන් සමඟ සාකච්ඡා පැවැත්වීමට නියමිතව තිබෙනවා.",
       "URL": "https://www.hirunews.lk/165276/එක්සත්-ජාතීන්ගේ-විශේෂ-වාර්තාකරුවෙකු-දිවයිනට",
       "Category": "Local News",
       "Parent URL": "https://www.hirunews.lk/local-news.php?pageID=4434"
}