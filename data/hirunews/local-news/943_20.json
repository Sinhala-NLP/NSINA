{
       "Source": "hirunews",
       "Timestamp": "Saturday, 13 August 2022 - 17:20",
       "Headline": "බොරතෙල් මෙට්‍රික් ටොන් ලක්ෂයක් අද දිවයිනට",
       "News Content": "බොරතෙල් මෙට්‍රික් ටොන් ලක්ෂයක් රැගත් නෞකාවක් අද රාත්‍රියේ දිවයිනට ළඟාවීමට නියමිතව ඇති බව විදුලිබල හා බලශක්ති අමාත්‍ය කංචන විජේසේකර ප්‍රකාශ කළා.\nඅනතුරුව හෙට දිනයේදී එහි සාම්පල පරීක්ෂාවක් සිදු කෙරෙන බවයි අමාත්‍යවරයා නිකුත් කළ ට්වීටර් පණිවුඩයක දැක්වුණේ.\nඑසේම, බොරතෙල් මෙටි්‍රක් ටොන් එක්ලක්ෂ 20,000ක් රැගත් තවත් නෞකාවක් එළැඹෙන 23 ත්, 29 ත් අතර දිනයකදී දිවයිනට ළඟාවීමට නියමිත බවද අමාත්‍යවරයා පවසනවා.\nමෙම බොරතෙල් රුසියාවේ නිෂ්පාදිත වන අතර, එළැඹෙන සතියේ මැද භාගය වනවිට සපුගස්කන්ද තෙල් පිරිපහදුවේ කටයුතු ආරම්භ කිරීමට සැලසුම් කර ඇති බවද අමාත්‍ය කංචන විජේසේකර නිකුත් කළ ට්වීටර් පණිවුඩයේ සඳහන්.\nමේ අතර, පසුගිය කාලයේ ඉන්ධන නෞකා මුදල් ගෙවීමේදී ඇතිවු ප්‍රමාදයන් හේතුවෙන් දිගු කාලයක් නෞකා මෙරට මුහුදු තීරයේ රඳවා ගැනීමට සිදුවීම නිසා මේ වනවිට නැව් සමාගම් සිය නෞකා ඉන්ධන ලබාදීමට අකැමැත්ත පළ කරන බවද වාර්තා වනවා.\nඑසේම, පසුගිය කාලයේ ශ්‍රී ලංකාවට ඉන්ධන ලබාදුන් සැපයුම්කරුවන්ට තවදුරටත් ගෙවීම් සිදුකිරීමටද නියමිතව ඇති බවයි වාර්තා වන්නේ.\nමේ අතර, මාර්ගෝපදේශවලට අනුකූලනොවන ඉන්ධන පිරවුම්හල් සම්බන්ධයෙන් සුදුසු කළමනාකරණ තීරණ ගන්නා ලෙස බලශක්ති අමාත්‍ය කංචන විජේසේකර ඛනිජතෙල් නීතිගත සංස්ථාවට උපදෙස් ලබා දුන්නා.\nඒ ඉන්ධන ප්‍රමාණයන් බෙදා හරින ආකාරය සහ කිව් ආර් පද්ධතියේ කටයුතු ඇතුළු කරුණු පිළිබදව අද පැවැති ප්‍රගති සමාලෝචන රැස්වීමකදීයි.",
       "URL": "https://www.hirunews.lk/312668/බොරතෙල්-මෙට්‍රික්-ටොන්-ලක්ෂයක්-අද-දිවයිනට",
       "Category": "Local News",
       "Parent URL": "https://www.hirunews.lk/local-news.php?pageID=943"
}