{
       "Source": "hirunews",
       "Timestamp": "Tuesday, 19 July 2022 - 16:42",
       "Headline": "රජයේ සහ රජයේ අනුමත සියලුම පෞද්ගලික පාසල් ජූලි 25 සඳුදා යළි විවෘත වේ (වීඩියෝ)",
       "News Content": "අනිද්දා ආරම්භ කිරීමට නියමිතව තිබූ පාසල් රට තුළ පවතින ඉන්ධන හිඟය හේතුවෙන් ඇතිවී තිබෙන අර්බුදකාරී තත්වය සැළකිල්ලට ගෙන ජූලි 25 වන සඳුදා සිට නැවත ආරම්භ කෙරෙන බව අධ්‍යාපන අමාත්‍යාංශය පවසනවා.\nඑසේම 2022 පාසල් වර්ෂයේ පළමු වාරය සැප්තැම්බර් 7 වනදා දක්වා දීර්ඝ කෙරෙන අතර, දෙවන සහ තුන්වන වාර පැවැත්වෙන කාලවකවානු සම්බන්ධයෙන් ඉදිරියේදී දැනුම්දෙන බවයි එම අමාත්‍යාංශය සඳහන් කළේ.\nපළමු ශ්‍රේණියේ සිට 11 වන ශ්‍රේණිය දක්වා සංශෝධිත විෂය නිර්දේශ ලබාදීමට කටයුතු කෙරෙන අතර, ජූලි මස 25 වනදා සිට ඊට අදාළව ඉගැන්වීම් කටයුතු සිදුකළ යුතු වනවා.\nඑසේම පළමු වාර පරීක්ෂණ පැවැත්වෙන්නේ නැහැ.\nසඳුදා සිට නැවත දැනුම් දෙනතුරු සතියේ සඳුදා, අඟහරුවාදා සහ බ්‍රහස්පතින්දා දින තුන පමණක් සාමාන්‍ය වේලාවන්හිදී පාසල් පැවැත්විය යුතු අතර, එලෙස පාසල් නොපැවැත්වෙන බදාදා සහ සිකුරාදා දිනවල දරුවන්ට නිවෙස්පාදක ඉගෙනුම් ක්‍රියාකාරකම් ලබාදීම හෝ මාර්ගගත ක්‍රමයට ඉගැන්වීම් සිදුකළ යුතුයි.\nසාධාරණ හේතු මත සිදුවන නොපැමිණීම සහ ප්‍රමාදවී පැමිණීම සම්බන්ධයෙන්, සිසු සිසුවියන්ට, අධ්‍යයන සහ අනධ්‍යයන කාර්ය මණ්ඩලවලට අපහසුතාවක් ඇති නොවන පරිදි කටයුතු කිරීමට වග බලාගන්නා ලෙසද අධ්‍යාපන අමාත්‍යාංශය පාසල් බලධාරීන් දැනුම් දෙනවා.",
       "URL": "https://www.hirunews.lk/310413/රජයේ-සහ-රජයේ-අනුමත-සියලුම-පෞද්ගලික-පාසල්-ජූලි-25-සඳුදා-යළි-විවෘත-වේ-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1008"
}