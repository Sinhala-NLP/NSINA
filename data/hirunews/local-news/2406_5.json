{
       "Source": "hirunews",
       "Timestamp": "Wednesday, 07 October 2020 - 8:40",
       "Headline": "පාර්ලිමේන්තුව රැස්වීම ගැන තීරණය අද",
       "News Content": "රට තුළ උද්ගත වී ඇති කොරෝනා අභියෝගය සමීපව නිරීක්ෂණය කරමින් පාර්ලිමේන්තු රැස්වීම් ඉදිරියට පවත්වාගෙන යාමට පාර්ලිමේන්තු කටයුතු පිළිබඳ කාරක සභාව තීරණය කර තිබෙනවා.\nකෙසේ වෙතත්, පාර්ලිමේන්තුවේ සන්නිවේදන දෙපාර්තමේන්තුව නිවේදනය කළේ අද දහවල් නැවතත් රැස්වී පාර්ලිමේන්තු රැස්වීම් ඉදිරියට ගෙන යාම සම්බන්ධව අවසන් තීන්දුවක් ගැනීමට නියමිත බවයි.\nඑමෙන්ම කෝප් කමිටුව ඊයේ එහි සභාපති පාර්ලිමේන්තු මහාචාර්ය චරිත හේරත්ගේ ප්‍රධානත්වයෙන් රැස්වුණා. එහිදී කෝප් කමිටුව හමුවට කැඳවා තිබුණේ සීමාසහිත ලංකා ගල් අඟුරු සමාගමයි.\n2009 වසරේ සිට නොරොච්චෝලේ ලක් විජය බලාගාරය සඳහා සීමාසහිත ලංකා ගල් අඟුරු සමාගම මගින් සිදුකරන ලද ගල් අඟුරු ප්‍රසම්පාදනය ගැන විගණකාධිපතිවරයා ඉදිරිපත් කර ඇති විශේෂ විගණන වාර්තාව පදනම්ව එහිදී නිලධාරීන්ගෙන් ප්‍රශ්න කර තිබෙනවා.\nප්‍රසම්පාදන ක්‍රියාවලියේදී ටෙන්ඩර් ලබාගැනීමේ හා මිලදීගැනීමේ ක්‍රියාවලියේදී ගල් අඟුරු කැටයක ප්‍රමාණය කොපමණද යන්න ඇතුලු නොකිරීම දැනුවත්ව සිදුකර ඇති බව නිරික්ෂණය වී ඇති බව පෙනී යන බවයි කෝප් කමිටුවේ සභාපතිවරයා මෙහිදී පෙන්වා දුන්නේ.\nඉන් රජයට රුපියල් බිලියන 1.1 ක පාඩුවක් සිදුව  තිබෙනවා.\nමේ අතර, දෙමළ ජාතික ජනතා පෙරමුණේ පාර්ලිමේන්තු මන්ත්‍රී සෙල්වරාසා ගජේන්ද්‍රන්, එල්.ටී.ටී.ඊ නායක වේලුපිල්ලේ ප්‍රභාකරන් පිළිබඳව ඊයේ පාර්ලිමේන්තුවේදී සිදුකළ ප්‍රකාශයකට හිටපු හමුදාපති පාර්ලිමේන්තු මන්ත්‍රී ෆීල්ඞ් මාර්ෂල් සරත් ෆොන්සේකා පිළිතුරු ලබාදීමේදී සභාව උණුසුම් වුණා.",
       "URL": "https://www.hirunews.lk/251981/පාර්ලිමේන්තුව-රැස්වීම-ගැන-තීරණය-අද",
       "Category": "Local News",
       "Parent URL": "https://www.hirunews.lk/local-news.php?pageID=2406"
}