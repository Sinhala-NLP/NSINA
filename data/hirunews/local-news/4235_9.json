{
       "Source": "hirunews",
       "Timestamp": "Saturday, 04 November 2017 - 19:23",
       "Headline": "වැරදිකරුවන්ට පක්ෂ භේදයකින් තොරව දඬුවම් දෙන බව ජනපති කියයි",
       "News Content": "දූෂණයෙන් සහ වංචාවෙන් තොර පාලනයක් සදහා කැපවිය යුතු බව ජනාධිපති මෛත්‍රීපාල සිරිසේන පවසනවා.\n‘‘පිබිදෙමු පොළොන්නරුව’’ වැඩසටහන යටතේ ඇලහැර ප්‍රාදේශීය ලේකම් කාර්යාලයේ නව ගොඩනැගිල්ල ජනතා අයිතියට පත් කිරීමේ උත්සවයට අද (04) එක්වෙමින් ජනාධිපතිවරයා මේ බව කියා සිටියා.\nවිවේචන වලට බියවීමට අවශ්‍යතාවක් නොමැති බවත්, නින්දා අපහාස දේශපාලනඥයින්ට උරුම බවත්, සදහන් කළ ජනාධිපතිවරයා ඒවාට මුහුණදීමට නොහැකි නම් දේශපාලනයට පැමිණීමට අවශ්‍යතාවක් නොමැති බව ද සදහන් කළා.\nමෙරට වැඩි වශයෙන්ම නින්දා අපහාසවලට ලක් වන්නේ තමන් බව සදහන් කළ ජනාධිපතිවරයා ඒවා නොදියුණු මිනිසුන්ගේ ලක්ෂණ බවයි පෙන්වා දුන්නේ.\nවිවේචන, අභියෝග හමුවේ රට සහ ජනතාව වෙනුවෙන් පවතින වගකීම් ඉටු කළ යුතු බවයි ජනාධිපති මෛත්‍රීපාල සිරිසේන එහිදී සදහන් කළේ.\nඑමෙන්ම, වංචාවට, දූෂණයට සහ පවුල්වාදයට එරෙහිව පසුගිය ආණ්ඩුවෙන් පිටතට පැමිණි තමන් කිසිදු දේශපාලන පක්ෂ භේදයකින් තොරව වැරදිකරුවන්ට දඬුවම් ලබාදෙන බව සදහන් කළ අතර, එය යහපාලනයක තිබිය යුතු ප්‍රධාන ලක්ෂණයක් ලෙස ද කියා සිටියා.",
       "URL": "https://www.hirunews.lk/175269/වැරදිකරුවන්ට-පක්ෂ-භේදයකින්-තොරව-දඬුවම්-දෙන-බව-ජනපති-කියයි",
       "Category": "Local News",
       "Parent URL": "https://www.hirunews.lk/local-news.php?pageID=4235"
}