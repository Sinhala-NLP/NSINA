{
       "Source": "hirunews",
       "Timestamp": "Saturday, 27 March 2021 - 7:44",
       "Headline": "වතු කම්කරු වැටුප ගැන ලංකා ජාතික වතු කම්කරුවන්ගේ සංගමය අගමැති හමුවීමට සැරසේ",
       "News Content": "වතු කම්කරුවන්ගේ දෛනික වැටුප රුපියල් දහස දක්වා වැඩි කිරීම සම්බන්ධයෙන් අග්‍රාමාත්‍යවරයා සමග සාකච්ඡාවක් පැවැත්වීමට සැලසුම් කර ඇති බව ලංකා ජාතික වතු කම්කරුවන්ගේ සංගමය පවසනවා.\nඑහි ප්‍රධාන ලේකම් පාර්ලිමේන්තු මන්ත්‍රී වඩිවේල් සුරේෂ් කියා සිටියේ අදාල ගැසට් නිවේදනයට එරෙහිව වතු හාම්පුතුන් අධිකරණ ක්‍රියාමාර්ග ගෙන ඇත්තේ වැටුප් වැඩි කිරීම තවදුරටත් ප්‍රමාද කිරීමේ අරමුණින් බවයි.\nවතු කම්කරුවන්ගේ දෛනික වැටුප රුපියල් දහස දක්වා වැඩි කිරීමට වතු සමාගම් මගින් පියවර ගත යුතු බව පඩිපාලක සභාව මගින් පසුගියදා තීරණය කළා.\nකෙසේ වෙතත් එම තීරණය සහ ගැසට් නිවේදනය නැවත සලකා බලන ලෙස ඉල්ලමින් අධිකරණය හමුවේ නඩුවක් ගොනු කිරීමටයි වතු හාම්පුතුන්ගේ සංගමය කටයුතු කළේ.\nඒ අනුව අදාල නඩුව ලබන 30 වනදා යළි කැදවීමට නියමිතව තිබෙනවා.",
       "URL": "https://www.hirunews.lk/266668/වතු-කම්කරු-වැටුප-ගැන-ලංකා-ජාතික-වතු-කම්කරුවන්ගේ-සංගමය-අගමැති-හමුවීමට-සැරසේ",
       "Category": "Local News",
       "Parent URL": "https://www.hirunews.lk/local-news.php?pageID=2060"
}