{
       "Source": "hirunews",
       "Timestamp": "Thursday, 21 April 2016 - 7:14",
       "Headline": "පාතාල නායකයෙක් කුඹුක්ගැටේදී වෙඩි තබා ගනී",
       "News Content": "කටුනායක සහ සීදූව ප්‍රදේශ කේන්ද්‍ර කරගනිමින් සිදුවූ මිනිස් ඝාතන කිහිපයකට සම්බන්ධ වූ පාතාල නායකයෙකු පොලීසිය අත්අඩංගුවට ගැනීමට යාමේදී වෙඩි තබාගෙන සියදිවි හානිකරගෙන තිබෙනවා.\nපොලීසිය සඳහන් කළේ ඊයේ රාත්‍රි 10.45 ට පමණ මීගමුව කොට්ඨාශයේ නීතිය බලාත්මක කිරීමේ ඒකකයේ නිලධාරීන් සැකකරු අත්අඩංගුවට ගැනීම සඳහා වැටලීමක් සිදුකර ඇති බවයි.\nඑහිදී සැකකරු සිය පිස්තෝලයෙන් හිසට වෙඩි තබාගෙන සියදිවි හානිකරගෙන තිබෙනවා.\nමානික්කකුලම්ගේ සුමිත් දයාරත්න හෙවත් පොඩි සාගර ලෙස හඳුන්වන මොහු ඊයේ රාත්‍රියේ කුඹුක්ගැටේ - පහළ මැදගම සිය අනියම් බිරිඳගේ නිවසේ රැඳී සිට තිබෙනවා.\nඑම අවස්ථාවේදී පොලීසිය මොහු අත්අඩංගුවට ගැනීමට යාමේදී සැකකරු සිය ගිනි අවියෙන් වෙඩි තබාගෙන සියදිවි හානිකරගෙන ඇත්තේ.\n2006 වසරේ ගම්පහ ප්‍රදේශයේදී බන්ධනාගාර බස් රථයකට වෙඩි ප්‍රහාරයක් එල්ල කර ජේලර්වරයෙකු ඝාතනය කිරීම ඇතුලූ වෙඩි තැබීම් රැසකට සහ කප්පම් ගැනීම් ඇතුලූ අපරාධ ගණනාවකටද සැකකරු සම්බන්ධ බවටයි තොරතුරු අනාවරණ වී තිබෙනවා.\nමියගිය 40 හැවිරිදි පොඩි සාගර නැමැත්තා කටුනායක - මාදූව ප්‍රදේශයේ පදිංචිකරුවෙක්.\nමේ අතර මිනීමැරුමක් සම්බන්ධයෙන් සැකකරුවෙකු මීගමුව බන්ධනාගාරයේ සිට මිනුවන්ගොඩ අධිකරණයට රැගෙන යමින් සිටි බන්ධනාගාර බස් රථය පිටුපසින් පැමිණි පුද්ගලයන් හතරදෙනෙකු ඊයේ අත්අඩංගුවට ගෙන තිබෙනවා.\nපොලීසිය සඳහන් කළේ මොවුන් මෝටර් රථයකින් බන්ධනාගාර බස් රථය පිටුපස සැකකටයුතු අන්දමින් පැමිණීම නිසා අත්අඩංගුවට ගත් බවයි.\nබස් රථය තුළ රැගෙන යමින් සිටියේ දෙවුන්දර තමිල් නැමති සැකකරුවෙක්.\nඔහු ඝාතනය කිරීමට මොවුන් පැමිණ ඇති බව සඳහන්.",
       "URL": "https://www.hirunews.lk/131357/පාතාල-නායකයෙක්-කුඹුක්ගැටේදී-වෙඩි-තබා-ගනී",
       "Category": "Local News",
       "Parent URL": "https://www.hirunews.lk/local-news.php?pageID=5080"
}