{
       "Source": "hirunews",
       "Timestamp": "Saturday, 05 January 2019 - 9:29",
       "Headline": "2019 වසරේ අයවැය ලබන මාර්තුවේ පාර්ලිමේන්තුවට",
       "News Content": "2019 අයවැය මාර්තු 5 වනදා පාර්ලිමේන්තුවට ඉදිරිපත් කෙරෙනවා.\nමුදල් හා ජනමාධ්‍ය අමාත්‍යාංශය නිවේදනය කළේ එහි අවසන් ඡන්ද විමසීම ලබන අප්‍රේල් 4 වනදා සිදුකිරීමට නියමිත බවයි.\n2019 විසර්ජන පනත ලබන සතියේ අමාත්‍ය මණ්ඩලය වෙත ඉදිරිපත් කරනු ලබන අතර, පෙබරවාරි 5 වනදා එය මුදල් හා ජනමාධ්‍ය අමාත්‍ය මංගල සමරවීර විසින් පාර්ලිමේන්තුවට ඉදිරිපත් කරනු ඇති.\nඅයවැය තුන්වන වර කියවීමේ විවාදය මාර්තු 13 වනදා ආරම්භ කිරීමට නියමිතයි.\nමෙවර අයවැය මගින් පුනරාවර්ථන වියදම දළ දේශීය නිෂ්පාදිතයෙන් සියයට 15 ප්‍රතිශතයකට සීමා කිරීම, රජයේ ආයෝජන, දළ දේශීය නිෂ්පාදනයෙන් සියයට 3.5 ක ප්‍රතිශතයක පවත්වාගෙන යෑම අපේක්ෂා කෙරෙනවා.\nඑමෙන්ම අයවැය හිඟය දළ දේශීය නිෂ්පාදිතයෙන් සියයට 3.5 ක ප්‍රතිශතයකට සීමා කිරීම සහ රාජ්‍ය ණය දළ දේශීය නිෂ්පාදිතයෙන් සියයට 70 ක ප්‍රතිශතයකට වඩා අඩුවෙන් පවත්වාගෙන යෑම යන ප්‍රතිඵල සාක්ෂාත් කරගැනීමට රජය කටයුතු කරමින් සිටින බවද මුදල් හා ජනමාධ්‍ය අමාත්‍යාංශය නිකුත් කළ නිවේදනයේ සඳහන්.\nඑමෙන්ම 2015 සිට වත්මන් රජය පවත්වාගෙන ආ රාජ්‍ය ආදායමේ වර්ධන වේගය ඉදිරියටත් පවත්වාගෙන යාමද එහි එක් අරමුණක් බවයි අදාළ නිවේදනයේ දැක්වෙන්නේ.\nරාජ්‍ය ආදායම් ප්‍රතිශතය තවදුරටත් වර්ධනය කරගනිමින් මෙම වර්ෂයේ එය සියයට 17 දක්වා වර්ධනය කිරීමට අපේක්ෂිතයි.\nබදු ආදායමේ වර්ධනය සහ අපනයන ආදායමේ වර්ධනය පසුගිය වසරවල සාධනීය තත්ත්වයක පැවතීම, රාජ්‍ය ආදායම ඉහළ අගයක් ගැනීමට බලපෑ අතර, එම අංශවල වර්ධනය තවදුරටත් පවත්වාගනිමින් අපේක්ෂිත රාජ්‍ය ආදායම් වර්ධනය ලබාගැනීමට රජය කටයුතු යෙදීමට බලාපොරොත්තු වන බවද මුදල් හා ජනමාධ්‍ය අමාත්‍යාංශය ප්‍රකාශ කළා.",
       "URL": "https://www.hirunews.lk/207505/2019-වසරේ-අයවැය-ලබන-මාර්තුවේ-පාර්ලිමේන්තුවට",
       "Category": "Local News",
       "Parent URL": "https://www.hirunews.lk/local-news.php?pageID=3572"
}