{
       "Source": "hirunews",
       "Timestamp": "Thursday, 21 December 2017 - 7:02",
       "Headline": "මත්ද්‍රව්‍ය, ග්‍රීන් ටී වෙයි",
       "News Content": "සැම්බියාවේ සිට ගුවන් මගින් මෙරටට ගෙන්වා ඇමරිකාව, බ්‍රිතාන්‍යය වැනි රටවලට ග්‍රීන් ටී ලෙස ප්‍රතිඅපනයන කිරීමට සූදානම් කර තිබූ මත්ද්‍රව්‍යමය ශාඛ කොටස් කිලෝග්‍රෑම් 542 ක් කොළඹ නාගලගම්වීථිය ප්‍රදේශයේදී පොලීසිය අත්අඩංගුවට ගෙන තිබෙනවා.\nපොලිස් මාධ්‍ය ප්‍රකාශක කාර්යාලය සඳහන් කළේ පොලිස් මත්ද්‍රව්‍ය කාර්යාංශයේ නිලධාරින් කණ්ඩායමක් ඊයේ පෙරවරුවේ සිදුකළ වැටලීමේදී මෙම මත්ද්‍රව්‍යමය ශාඛ කොටස් තොගය සොයාගත් බවයි.\nසිද්ධිය සම්බන්ධයෙන් තරුණියක් සහ පිරිමි පුද්ගලයෙකුද අත්අඩංගුවට ගෙන ඇති අතර, ඔවුන් කැළණිය සහ වැල්ලම්පිටිය ප්‍රදේශයේ පදිංචිකරුවන්.\nඅත්අඩංගුවට ගත් පුද්ගලයාගේ වයස අවුරුදු 31 ක් වන අතර, තරුණියගේ වයස අවුරුදු 18 ක් බවයි පොලිස් මාධ්‍ය ප්‍රකාශක කාර්යාලය සඳහන් කළේ.\nමෙම ශාඛ විශේෂය සැම්බියාවේ වැවෙන ශාඛයක් බවට පරීක්ෂණවලදී අනාවරණ වී තිබෙනවා.\nමේ අතර රුසියාව විසින් මෙරට තේ සඳහා පනවා ඇති තාවකාලික තහනම මාස 06ක පමණ කාලසීමාවක් පැවතියහොත් එම වෙළඳපොල අහිමි වීමේ අවධානමක් පවතින බව ආර්ථික පර්යේෂකයන් පෙන්වා දී තිබෙනවා.\nඑසේ වුවහොත් ජාත්‍යන්තරයේ ශ්‍රී ලංකාවට හිමි බ්ලැක් ටී වෙළඳපොල ඉන්දියාවට හෝ කෙන්යාවට හිමිවිය හැකි බවයි කොළඹ විශ්වවිද්‍යාලයේ ආර්ථික විද්‍යා අංශයේ ජේ්‍යෂ්ඨ කතිකාචාර්ය ආචාර්ය ප්‍රියංග දුනුසිංහ සඳහන් කළේ.\nමෙරටින් යැවූ තේ අඩංගු බහාලුමකින් කප්රා නමැති කෘමියෙකු හමුවීමත් සමඟ තේ ආනයනය කිරීම තාවකාලික නතර කිරීමට රුසියාව තීරණය කරනු ලැබුවා.\nඑය පසුගිය සදුදා සිට ක්‍රියාත්මක වන බවයි ඔවුන් නිවේදනය කළේ.\nඑම තහනමත් සමඟ මෙලෙස ශ්‍රී ලංකාවේ තේ අපනයනයෙන් සියයට 25ක පමණ ප්‍රතිශතයක් අලෙවි කිරීම පිළිබඳව ගැටළුකාරී තත්ත්වයක් උද්ගතව තිබෙනවා.\nකෙසේ වෙතත් තේ පර්යේෂණ ආයතනය පවසන්නේ මෙරටින් යැවූ තේ බහාලුමක කප්රා නමැති කෘමි විශේෂය ශ්‍රී ලංකාවෙන් හමුවී නොමැති බවයි.",
       "URL": "https://www.hirunews.lk/178913/මත්ද්‍රව්‍ය-ග්‍රීන්-ටී-වෙයි",
       "Category": "Local News",
       "Parent URL": "https://www.hirunews.lk/local-news.php?pageID=4163"
}