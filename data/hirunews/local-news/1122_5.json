{
       "Source": "hirunews",
       "Timestamp": "Friday, 03 June 2022 - 11:44",
       "Headline": "අමරකීර්ති අතුකෝරල ඝාතනයට තවත් දෙදෙනෙකු අල්ලයි",
       "News Content": "හිටපු පාර්ලිමේන්තු මන්ත්‍රී අමරකීර්ති අතුකෝරළ ඝාතනය සම්බන්ධයෙන් තවත් සැකකරුවන් දෙදෙනෙකු අත්අඩංගුවට ගෙන තිබෙනවා.\nපොලිස් මාධ්‍ය ප්‍රකාශක ජ්‍යෙෂ්ඨ පොලිස් අධිකාරි නිහාල් තල්දූව කියා සිටියේ, ඝාතනයට ලක්වූ මන්ත්‍රීවරයාගේ සිරුර සහ ආරක්ෂකයාගේ සිරුර සොයා ගැණුනු නිට්ටඹුව නගරයේ වෙළඳසැලේ සේවය කළ 19 හැවිරිදි තරුණයෙකු සහ 40 හැවිරිදි වඩු කාර්මිකයෙකු මෙලෙස අත්අඩංගුවට ගත් බවයි.\nඒ අනුව, එම ඝාතනයට අදාලව මේ දක්වා අත්අඩංගුවට ගෙන ඇති මුළු සංඛ්‍යාව 21ක්.\nමේ අතර, ගාලුමුවදොර සහ කොල්ලුපිටියේදී පසුගිය 9 වන දා ඇති වූ ගැටුම සහ දිවයින පුරා ඇති වූ ප්‍රචන්ඩ ක්‍රියා හා කලහකාරි සිදුවීම් සම්බන්ධයෙන් මේ දක්වා සැකකරුවන් 2348 දෙනෙකු අත්අඩංගුවට තිබෙනවා.\nඊයේ දිනයේදී ද එම සිද්ධියට අදාළව සැකකරුවන් 61 දෙනෙකු අත්අඩංගුවට ගත් අතර ඉන් 30 දෙනෙකු ඇප මත මුදා හැරීමටත් 14 දෙනෙකු රක්ෂිත බන්ධනාගාරගත කිරීමටත් කටයුතු කළ බව පොලිස් මාධ්‍ය ප්‍රකාශකවරයා සඳහන් කළා.",
       "URL": "https://www.hirunews.lk/306100/අමරකීර්ති-අතුකෝරල-ඝාතනයට-තවත්-දෙදෙනෙකු-අල්ලයි",
       "Category": "Local News",
       "Parent URL": "https://www.hirunews.lk/local-news.php?pageID=1122"
}