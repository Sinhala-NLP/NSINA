{
       "Source": "hirunews",
       "Timestamp": "Tuesday, 22 February 2022 - 15:59",
       "Headline": "භානුක ඉල්ලා ක්‍රිකට් ආයතනය ඉදිරිපිට විරෝධයක් (වීඩියෝ)",
       "News Content": "ශ්‍රී ලංකා ක්‍රිකට් ක්‍රීඩක භානුක රාජපක්ෂ එළඹෙන ඉන්දීය ක්‍රිකට් සංචාරය සඳහා නම් කළ සංචිතයට ඇතුළත් නොකිරීමට විරෝධය පළ කරමින් ප්‍රේක්ෂකයින් පිරිසක් අද (22) දහවල් ශ්‍රී ලංකා ක්‍රිකට් ආයතනය ඉදිරිපිට විරෝධතාවක නිරතවුණා.\nඒ, විරෝධතා පුවරු ද ප්‍රදර්ශනය කරමින්.\nසපුරාලිය යුතු ශරීර යෝග්‍යතා ලක්ෂණ නොමැති වීම හේතුවෙනුයි භානුක රාජපක්ෂ සංචිතයෙන් ඉවත් කෙරුණේ.\nමේ පිළිබඳව අද පැවති විශේෂ පාර්ලිමේන්තු විවාදයේ දී ද ප්‍රශ්න කිරීම්වලට ලක් වන්නට ක්‍රීඩා අමාත්‍යා නාමල් රාජපක්ෂ හට සිදු වුණා.\nභානුක රාජපක්ෂ මෙම සංචිතයෙන් අවසන් මොහොතේ ඉවත් කෙරුණේ ඔහුගේ සමේ මේද මට්ටම හෙවත් සම නැවීමේ ප්‍රමාණය අදාළ පරිසාධන මට්ටම් කරා නොවුණු බව පවසමින්.\nකෙසේ වෙතත් ඉන්දීය සංචාරය ඉලක්ක කර ගනිමින් සංචිත ගත කෙරුණු ශ්‍රී ලංකා සංචිතය තුළ භානුක රාජපක්ෂ දින හයකට ආසන්න කාලයක් පුහුණුවීම් කටයුතු සිදුකළා.\nමේ අතර අද උදෑසන ඔහුගේ ඉන්ස්ටර්ග්‍රෑම් (instagram) ගිණුමේ සටහනක් තබමින් භානුක රාජපක්ෂ කියා තිබුනේ \"you got to control what you could\" හෙවත් \"ඔබ පාලනය කළ යුත්තේ ඔබට පාලනය කළ හැකි දේ\" යනුවෙන්.\nඒ භානුක ක්‍රීඩාගාරයක උදෑසන ශාරීරික යෝග්‍යතා පුහුණුවීම් සිදු කරන කෙටි වීඩියෝවක් ද එයට එක් කරමින්.",
       "URL": "https://www.hirunews.lk/297724/භානුක-ඉල්ලා-ක්‍රිකට්-ආයතනය-ඉදිරිපිට-විරෝධයක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1340"
}