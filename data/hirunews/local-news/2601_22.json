{
       "Source": "hirunews",
       "Timestamp": "Wednesday, 08 July 2020 - 13:47",
       "Headline": "අද පාස්කු කොමිසමේදී ජ්‍යෙෂ්ඨ බුද්ධි නිලධාරියෙකු කළ අනාවරණය (වීඩියෝ)",
       "News Content": "2015 පසු බුද්ධි අංශ ක්‍රියාකාරිත්වය මන්දගාමීව සිදු වූ බව පාස්කු ප්‍රහාරය පිළිබඳ විමර්ශනය කෙරෙන ජනාධිපති කොමිසම හමුවේ සාක්ෂි දුන් ජ්‍යෙෂ්ඨ බුද්ධි නිලධාරියෙකු අනාවරණය කළා.\nකොමිසම හමුවේ පෙනී සිටිමින් ඔහු වැඩිදුරටත් සඳහන් කළේ එම කාලය තුළ බුද්ධි අංශ නිලධාරීන් ඉලක්ක කරමින් නීතිමය ක්‍රියාමාර්ග ගැනීම ජාතික බුද්ධි ප්‍රධානී කාර්යාලයේ ක්‍රියාකාරීත්වයටද තදින් බලපෑ බවයි.\nපාස්කු ප්‍රහාරය පිළිබඳ විමර්ශනය කෙරෙන ජනාධිපති කොමිසම හමුවේ ප්‍රකාශ ලබාදීම සඳහා ඊයේ යුධ හමුවේ ජ්‍යෙෂ්ඨ බුද්ධි නිලධාරියෙක් පැමිණ සිටියා.\n2015 නව ආණ්ඩුව පත්වීමෙන් පසු ජනවාරි සිට ජූලි දක්වා මාස 07ක කාලයක් ජාතික බුද්ධි ප්‍රධානී තනතුර පුරප්පාඩුව පැවති බව ඔහු කොමිසම හමුවේ සඳහන් කළා.\nඔහු කොමිසමට දැනුම් දුන්නේ බුද්ධි අංශ ක්‍රියාකාරීත්වය මන්දගාමීව සිදු වූ එම කාලය තුළ ජාතික බුද්ධි ප්‍රධානී කාර්යාලයේ පහල නිලධාරීන් නිකරුණේ කාලය ගත කළ බවයි.\nපැවති රජය බුද්ධි තොරතුරු මතම ක්‍රියාකළ යුතුයි යන ස්ථාවරයක නොසිටි බවද පෙන්වා දුන් ඔහු අවධාරණය කළේ එම කාලය තුළ බුද්ධි අංශ ඉලක්ක කරමින් යම් යම් නීතිමය කටයුතු පවා සිදුවූ බවයි.\nඑය ජාතික බුද්ධි ප්‍රධානි කාර්යාලයේ ක්‍රියාකාරිත්වයට තදින් බලපෑ බවද යුධ හමුදා ජ්‍යෙෂ්ඨ බුද්ධි නිලධාරියා සඳහන් කළා.\nයළි කොමිසම ප්‍රශ්න කළේ ඔබට අයි.එස්.අයි.එස් මර්දනයට විශේෂ රාජකාරියක් පැවරුනේද යන්නයි. අපි 2016 අගෝස්තු වෙනකොට අන්තවාදී  ක්‍රියාකාරීත්වය ගැන සාකච්ඡා කළා.\nඑම කාලය තුළ ඉරාකයේ සහ සිරියාවේ ශක්තිමත්ව තිබූ අයි.එස්. සංවිධානයේ තර්ජන අපටත් බලපාවි යන පදනම මත අපි සංකල්ප පත්‍රිකාවක් හැඳුවා.\nඅයි.එස්.අයි.එස් මතවාදය ලංකාවට ආවොත් කුමක්ද අපි අනුගමනය කළ යුත්තේ යන්න ඊට ඇතුළත් කළා.\nපසුව එය එවක ආරක්ෂක ලේකම් කරුණාසේන හෙට්ටිආරච්චි මහතා හරහා 2016 අගෝස්තු මස එවක නීතිය හා සාමය අමාත්‍ය සාගල රත්නායක මහතාට ලිපියක් මඟින් යොමුකළා.\nලෙසට යුධ හමුදා ජ්‍යෙෂ්ඨ බුද්ධි නිලධාරියා කොමිසම විමසූ පැනයට පිළිතුරු ලබාදුන්නා.\n2017 වසරේ සිට බුද්ධි සමාලෝචන රැස්වීම්වලට අපරාධ පරීක්ෂණ දෙපාර්තමේන්තුවේ සහ ත්‍රස්ත විමර්ශන කොට්ඨාසයේ නිලධාරීන්ගේ ප්‍රමාණවත් සහභාගිත්වයක් නොතිබූ බවටද ඔහු කොමිසමට දැනුම් දුන්නා.\nයුධ හමුදා ජ්‍යෙෂ්ඨ බුද්ධි නිලධාරියා වැඩිදුරටත් පෙන්වා දුන්නේ 2018 වසරේදී ආරක්ෂක ලේකම් ධූරය වරින්වර වෙනස්වීම හේතුවෙන් සති පතා පැවැත්විය  යුතු බුද්ධි සමාලෝචන රැස්වීම ඇතැම් විට පැවැත්වූයේ සති තුනකට වරක් බවයි.\nපාස්කු ප්‍රහාරය සම්බන්ධව හුවමාරු වූ ලිපිය පෙන්වමින් කොමිසම එහිදී ප්‍රශ්නකළේ රාජ්‍ය බුද්ධි සේවයේ අධ්‍යක්ෂකවරයාට ගතයුතුව තිබූ පියවර කුමක්ද යන්නයි.\nඅදාළ ලිපිය ජාතික බුද්ධි ප්‍රධානියා විසින් රාජ්‍ය බුද්ධි අධ්‍යක්ෂකවරයාට යැවූ එකක් බැවින් ඔවුන් දෙදෙනා අනිවාර්යෙන්ම මුණ ගැසී හෝ අමතා ඒ ගැන සාකච්ඡා කළ යුතුව තිබූ බව ඔහු සඳහන් කළා.\nඑමෙන්ම ඔහු කොමිසමට පැවසුවේ සහරාන් සහ නැඟෙනහිර සම්බන්ධ තොරතුරු එහි ඇතුළත්ව තිබූ බැවින් යුධ හමුදා බුද්ධි අංශද දැනුවත් කළ යුතුව තිබූ බවයි.\nජාතික බුද්ධි ප්‍රධානියා යැවූ එම ලිපිය පිළිබඳ පොලිස්පතිවරයා කුමක් කළ යුතුව තිබුණේද යන්න එහිදී කොමිසම ප්‍රශ්න කළා.\nඊට පිළිතුරු දැක්වූ යුධ හමුදා ජ්‍යෙෂ්ඨ බුද්ධි නිලධාරියා සඳහන් කළේ රාජ්‍ය බුද්ධි අධ්‍යක්ෂකවරයා පොලිසිය හා ඉදුරාම සම්බන්ධව කටයුතු කරන බැවින් වැඩිදුර තොරතුරු දැනගැනීම සඳහා පොලිස්පතිවරයා ඔහුව හමුවිය යුතුව තිබූ බවයි.\nමේ අතර, හිටපු පොලිස්පති පූජිත් ජයසුන්දර සහ හිටපු ආරක්ෂක ලේකම් හේමසිරි ප්‍රනාන්දු පාස්කු ප්‍රහාරය පිළිබඳ විමර්ශනය කෙරෙන ජනාධිපති  කොමිසමේ පොලිස් ඒකකය හමුවේ අද පෙනී සිටියා.",
       "URL": "https://www.hirunews.lk/244994/අද-පාස්කු-කොමිසමේදී-ජ්‍යෙෂ්ඨ-බුද්ධි-නිලධාරියෙකු-කළ-අනාවරණය-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2601"
}