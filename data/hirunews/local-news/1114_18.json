{
       "Source": "hirunews",
       "Timestamp": "Monday, 06 June 2022 - 18:25",
       "Headline": "ශ්‍රී ලංකාවට ආවේණික නව ඕකිඩ් විශේෂයක් (ඡායාරූප)",
       "News Content": "ශ්‍රී ලංකාවට ආවේණික නව ඕකිඩ් විශේෂයක් සොයා ගැනීමට මෙරට පර්යේෂකයන් කණ්ඩායමක් සමත්ව තිබෙනවා.\nඊට අදාළ පර්යේෂණ පත්‍රිකාව Phytotaxa සඟරාවේ පසුගියදා පළ වූණා.\nහෝර්ටන් තැන්නෙන් හමුවූ මෙම නව විශේෂය සමග ලංකාවේ Oberonia ඝණයට අයත් විශේෂ ගණන 17 දක්වා වැඩිවූ අතර මේ විශේෂද ඇතුලුව ආවේණික විශේෂ ගණන 11ක්.\nමේ නව සොයාගැනීමට මූලිකත්වය ගත්තේ දැනට ලංකාවේ ඕකිඩ් සම්බන්ධයෙන් ආචාර්ය උපාධිය හදාරන චම්පික බණ්ඩාර, ⁣ටිතිර ලක්කන සහ ඌව වෙල්ලස්ස විශ්ව විද්‍යාලයේ මහාචාර්ය සිසිර එදිරිවීර ඇතුලු කණ්ඩායමයි.\nමෙම විශේෂය නාමකරණයේදී හෝර්ටන් තැන්නට අතීතයේ භාවිතා කල \"මහඑළිය තැන්න\" යන්නෙහි අරුත් දෙන mahaeliyensis යන නාමය යෙදීම සිදුකර ඇති අතර දැනට මෙම විශේෂය හෝර්ටන් තැන්න ජාතික වනෝද්‍යානය තුලින් පමණක් හමුවී ඇති නිසා රතු දත්ත වර්ගීකරණ ක්‍රමවේදයට අනුව අතිශය අන්තරායට ලක්වූ (CR) විශේෂයක් ලෙසයි සැලකෙන්නේ.\nවසරේ නොවැම්බර් - දෙසැම්බර් කාලයේදී පමණක් පිපෙන, ඉතාමත් කුඩා ප්‍රමාණයේ මලක් මෙම ඕකිඩ් විශේෂයේ දක්නට ලැබෙනවා.",
       "URL": "https://www.hirunews.lk/306393/ශ්‍රී-ලංකාවට-ආවේණික-නව-ඕකිඩ්-විශේෂයක්-ඡායාරූප",
       "Category": "Local News",
       "Parent URL": "https://www.hirunews.lk/local-news.php?pageID=1114"
}