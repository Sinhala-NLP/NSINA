{
       "Source": "hirunews",
       "Timestamp": "Wednesday, 04 May 2022 - 18:43",
       "Headline": "පාර්ලිමේන්තු පිවිසුම අසල විරෝධතා කළ13 ක් අත්අඩංගුවට - නීතිඥවරුන් රැසක් මහරගම පොලීසියට (වීඩියෝ)",
       "News Content": "පාර්ලිමේන්තුවේ ප්‍රධාන පිවිසුම අසල අද පැවති විරෝධතාවක් අතරතුරදී අත්අඩංගුවට ගත් කාන්තාවන් 3 දෙනා ඇතුළු පුද්ගලයින් 13 දෙනා මේ වනවිට අධිකරණය වෙත ඉදිරිපත් කර තිබෙනවා.\nමහරගම පොලිස් ස්ථානය වෙත රැගෙන ගිය ඔවුන් අද පස්වරුවේ කඩුවෙල මහේස්ත්‍රාත් හමුවටයි ඉදිරිපත් කෙරුණේ.\nජන අරගලයේ සාමාජිකයින් බව කියන පිරිසක් අද දහවල් පාර්ලිමේන්තුවේ ප්‍රධාන පිවිසුම අසල රැදී සිටියේ කතානායක මහින්ද යාපා අබේවර්ධන වෙත සංදේශයක් භාරදීම සඳහායි.\nඔවුන් එහිදී මාර්ගයේ ගමනාගමන කටයුතුවලට බාධාවන අයුරින් හැසිරෙන බව පවසමින් පොලීසිය ඔවුන්ව එම ස්ථානයෙන් ඉවත් කිරීමට පියවර ගැනීමත් සමග උණුසුම් තත්ත්වයක් හට ගත්තා.\nපසුව කාන්තාවන් 3 දෙනෙකු ඇතුළු සාමාජිකයින් 13 දෙනෙකු අත්අඩංගුවට ගනු ලැබුවා.\nපසුව ඔවුන් බස්රථයකින් මහරගම පොලිස් ස්ථානය වෙත රැගෙන යන අතරතුරදී උණුසුම් තත්ත්වයක් ඇතිවුණා.\nමහරගම පොලීසියට නීතිඥවරුන් රැසක් ද පැමිණ සිටි අතර ජනඅරගලයේ සාමාජිකයින් පිරිසක් මහරගම පොලිස් ස්ථානය ඉදිරිපිට ද විරෝධතාවයක නිරත වුණා.\nමේ අතර, අත්අඩංගුවට පත් වූ පිරිස පිළිබඳව අද පාර්ලිමේන්තුවේදී ද කතාබහට ලක්වුණා.\nමේ අතර, කොළඹ විශ්වවිද්‍යාලයේ මහා ශිෂ්‍ය සංගමයේ සිසුන් පිරිසක් ද අද පාර්ලිමේන්තුවට පිවිසෙන ප්‍රධාන මාර්ගය අවහිර කරමින් විරෝධතාවයේ නිරත වු අතර එහිදී පොලීසිය ඊට මැදිහත් වීමත් සමග පොල්දූව මංසන්ධිය අසල උණුසුම් තත්ත්වයක් හට ගත්තා.\nමේ අතර, හෙට සහ අනිද්දා දිනවල පාර්ලිමේන්තු පිවිසුම අසල විරෝධතා පැවැත්වීම වැළැක්වීමේ නියෝගයක් ඉල්ලා තලංගම පොලීසිය කළ ඉල්ලීමක් කඩුවෙල මහේස්ත්‍රාත් අධිකරණය අද ප්‍රතික්ෂේප කළේ.",
       "URL": "https://www.hirunews.lk/303513/පාර්ලිමේන්තු-පිවිසුම-අසල-විරෝධතා-කළ13-ක්-අත්අඩංගුවට-නීතිඥවරුන්-රැසක්-මහරගම-පොලීසියට-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1191"
}