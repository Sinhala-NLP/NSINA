{
       "Source": "hirunews",
       "Timestamp": "Thursday, 18 August 2022 - 21:21",
       "Headline": "හිටපු ජනපතිට ආරක්ෂාව දෙන්නැයි පොදුජන පෙරමුණ ජනපති රනිල්ගෙන් ඉල්ලයි (වීඩියෝ)",
       "News Content": "හිටපු ජනාධිපති ගෝඨාභය රාජපක්ෂට යළි දිවයිනට පැමිණීමට සහ ඔහුගේ ආරක්ෂාවට අවශ්‍ය පහසුකම් සලසා දෙන ලෙසට ශ්‍රී ලංකා පොදුජන පෙරමුණ ජනාධිපති රනිල් වික්‍රමසිංහගෙන් ඉල්ලීමක් කර තිබෙනවා.\nඅද පැවති සාකච්ඡාවකදී ජනාධිපතිවරයාගෙන් මෙම ඉල්ලීම සිදු කළ බවයි පොදුජන පෙරමුණේ මහලේකම් සාගර කාරියවසම් කියාසිටියේ.\nමේ අතර හිටපු ජනාධිපති ගෝඨාභය රාජපක්ෂ මේ මස අවසන් වීමට පෙර දිවයිනට පැමිණීමට නියමිත බව ඔහුට සමීපතම ආරංචි මාර්ග තහවුරු කළා.\nමේ වනවිට හිටපු ජනාධිපති ගෝඨාභය රාජපක්ෂ තායිලන්තයේ රැදී සිටිනවා. ඔහු අගෝස්තු 24 වනදා මෙරටට පැමිණෙන බවයි රුසියාවේ හිටපු තානාපතිවරයකු වන උදයංග වීරතුංග ඊයේ සදහන් කළේ.\nමේ අතර විදේශ කටයුතු අමාත්‍ය අලි සබ්‍රි සී.එන්.එන්. පුවත් සේවය සමග සම්මුඛ සාකච්ඡාවකට එක්වෙමින් සදහන් කර ඇත්තේ හිටපු ජනාධිපති ගෝඨාභය රාජපක්ෂ ලබන සතියේ නැවත මෙරටට පැමිණීමට අපේක්ෂා කරන බවයි.\nරාජ්‍ය තාන්ත්‍රික මාර්ග හරහා ඔහුගේ පැමිණීම සිදුවනු ඇති බවයි විදේශ කටයුතු අමාත්‍යවරයා එහිදී සදහන් කළ ඇත්තේ.\nගෝඨාභය රාජපක්ෂ හිටපු ජනාධිපතිවරයා නැවත පැමිණීමේදී නිල වශයෙන් කිසිදු කාර්යයක් කිරීමට නොමැති බවද එහිදී විදේශ කටයුතු අමාත්‍ය අලි සබ්‍රි අවධාරණය කර තිබෙනවා.\nඑමෙන්ම ශ්‍රී ලංකාවේ පුරවැසියකු වන ගෝඨාභය රාපක්ෂට අවශ්‍ය පරිදි මෙරටට පැමිණීමේ හැකියව පවතින බවයි සී.එන්.එන්. පුවත් සේවයේ සම්මුඛ සාකච්ඡාවට එක්වෙමින් විදේශ කටයුතු අමාත්‍යවරයා ප්‍රකාශ කළේ.\nමේ අතර හිටපු ගෝඨාභය රාජපක්ෂගේ මානව හිමිකම් ආරක්ෂා කිරීමට කටයුතු කරන ලෙසට ඉල්ලමින් රට රකින ජන පවුර සංවිධානය අද මානව හිමිකම් කොමිසමට ලිපියක් භාර දුන්නා.",
       "URL": "https://www.hirunews.lk/313133/හිටපු-ජනපතිට-ආරක්ෂාව-දෙන්නැයි-පොදුජන-පෙරමුණ-ජනපති-රනිල්ගෙන්-ඉල්ලයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=930"
}