{
       "Source": "hirunews",
       "Timestamp": "Friday, 25 March 2022 - 12:59",
       "Headline": "මහර ඝාතනය ගැන සොයන්න විශේෂ පොලිස් කණ්ඩායම් 4ක්",
       "News Content": "කඩවත - මහර ප්‍රදේශයේදී පුද්ගලයින් දෙදෙනෙකු ඊයේ රාත්‍රියේ වෙඩි තබා ඝාතනය කිරීමේ සිද්ධියට අදාළ මෙහෙයුම් සඳහා විශේෂ පොලිස් කණ්ඩායම් 4ක් යොදා ඇති බව පොලිස් මාධ්‍ය ප්‍රකාශක ජ්‍යෙෂ්ඨ පොලිස් අධිකාරි නිහාල් තල්දූව ප්‍රකාශ කළා.\nකොළඹ - මහනුවර ප්‍රධාන මාර්ගයේ කඩවත - මහර 9 කණුව ප්‍රදේශයේදී ඊයේ රාත්‍රී 9ත් 10ත් අතර කාලයේදී කොළඹ දෙසට ධාවනය වූ යතුරුපැදියකට ඊට පසුපසින් යතුරුපැදියකින් පැමිණි තවත් දෙදෙනෙකු විසිනුයි වෙඩි තැබීම සිදුකර තිබුණේ.\nඑමෙන්ම, වෙඩි තැබීම සිදුවූ ස්ථානයේ තිබී ටී 56 වර්ගයේ උණ්ඩ කොපු 15ක් සොයා ගැනීමට හැකිවූ බවයි පොලිස් මාධ්‍ය ප්‍රකාශකවරයා කියා සිටියේ.\nසංවිධානාත්මක අපරාධ කල්ලි දෙකක ඇති වූ ආරවුලක් මෙම ඝාතනයට හේතුවන්නට ඇති බවටයි පොලීසිය සැක පළ කරන්නේ.\nමෙලෙස මියගොස් ඇත්තේ පෑලියගොඩ - මීගහවත්ත - වැල්පාර ප්‍රදේශයේ පදිංචි 30 හැවිරිදි පනම්බිල් කැලුම් සමීර සහ 31 හැවිරිදි ටිකිරි හැන්නගේ කසුන් චින්තක යන අයයි.\nඔවුන් බැරල් සංඛ නමැති අපරාධ කල්ලි නායකයාගේ සමීපතමයින් බවට යි වාර්තා වන්නේ.\nවෙඩි තැබීමෙන් පසුව අදාළ පුද්ගලයින් දෙදෙනා කිරිබත්ගොඩ රෝහලට සහ කොළඹ ජාතික රෝහලට ඇතුළත් කිරීමත් සමග මියගොස් තිබෙනවා.",
       "URL": "https://www.hirunews.lk/300356/මහර-ඝාතනය-ගැන-සොයන්න-විශේෂ-පොලිස්-කණ්ඩායම්-4ක්",
       "Category": "Local News",
       "Parent URL": "https://www.hirunews.lk/local-news.php?pageID=1272"
}