{
       "Source": "hirunews",
       "Timestamp": "Thursday, 10 September 2020 - 15:28",
       "Headline": "තෙල් නෞකාව අවට සාම්පල රස පරීක්ෂකට - අදත් නීතිපති දෙපාර්තමේන්තුවේ සාකච්ඡා (වීඩියෝ)",
       "News Content": "ගිනි ගැනීමට ලක්වූ එම්.ටී. නිව් ඩයමන්ඞ් නෞකාව අවට මුහුදෙන් ලබා ගත් ජල සාම්පල් සමුද්‍රිය පරිසර ආරක්ෂණ අධිකාරිය විසින් අද පස්වරුවේ රජයේ රස පරීක්ෂකවරයා වෙත ලබාදී තිබෙනවා.\nඑමෙන්ම, නෞකාව මෙරට මුහුදු සීමාවෙන් කඩිනමින් ඉවත් කර ගන්නා ලෙසට ද, එහි හිමිකාරීත්වය ඇති ආයතනයට ලිඛිතව දැනුම්දීමට අවශ්‍ය පියවර ගත් බවයි සමුද්‍රිය පරිසර ආරක්ෂණ අධිකාරියේ සාමාන්‍යාධිකාරී ටර්නි ප්‍රදීප් කුමාර සඳහන් කළේ.\nඅද පස්වරුවේ ද, ගිනි ගැනීමට ලක්වූ නෞකාවේ වර්තමාන තත්ත්වය සහ ඒ පිළිබඳව ගත යුතු ඉදිරි ක්‍රියාමාර්ග සම්බන්ධයෙන් සාකච්ඡාවක් නීතිපති දෙපාර්තමේන්තුවේදී පැවැත්වුණා.\nමෙරට පරිසරයට සිදුවිය හැකි හානිය වළක්වා ගැනීම පිලිබඳව එහිදී දීර්ඝ වශයෙන් සාකච්ඡා කර තිබෙනවා.\nමෙරට වෙරළ කලාපයෙන් බැහැරට නෞකාව රැගෙන යාමේදී කලාපීය හා අන්තර්ජාතික නීතින්ට අනුකූලව කටයුතු කිරීම සම්බන්ධයෙන් ද අදාළ සාකච්ඡාවේදී අවධානය යොමුකළ බවයි සමුද්‍රීය පරිසර ආරක්ෂණ අධිකාරියේ සාමාන්‍යාධිකාරි ටර්නි ප්‍රදීප් කුමාර සඳහන් කළේ.\nමේ අතර ගිනිගැනීම හේතුවෙන් මේ වනවිට නෞකාවේ සමබරතාව ගිලිහීම පිළිබඳ ගැටලු පැන නැගී ඇති බවයි ඔහු වැඩිදුරටත් කියා සිටියේ.\nඅදාළ නෞකාව මේ වනවිට ගොඩබිම සිට නාවික සැතපුම් 50ක දුරක රඳවා තිබෙන අතර, නෞකාවේ සිට සැතපුම් දෙකක් පමණ දුරකට කළු පැහැති තෙල් පැල්ලම විහිදී තිබෙනවා.",
       "URL": "https://www.hirunews.lk/249894/තෙල්-නෞකාව-අවට-සාම්පල-රස-පරීක්ෂකට-අදත්-නීතිපති-දෙපාර්තමේන්තුවේ-සාකච්ඡා-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2464"
}