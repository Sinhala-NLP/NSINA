{
       "Source": "hirunews",
       "Timestamp": "Saturday, 28 May 2022 - 11:45",
       "Headline": "ගමන් බලපත්‍ර ලබාගැනීම වෙනුවෙන් පාස්පෝට් දෙපාර්තමේන්තුව අසල උණුසුම් වෙයි",
       "News Content": "දිනකට ආගමන හා විගමන දෙපාර්තමේන්තුවෙන් ගමන් බලපත්‍ර සඳහා සේවාදායකයින් 1500 සීමාව ඉක්මවා සේවා කටයුතු ලබාදීම සිදු කෙරනවා.\nනමුත් මේ වනවිට (28) රටේ පවතින අර්බුදකාරී වාතාවරණය හේතුවෙන් මෙම ගමන් බලපත්‍ර සේවාව ලබා ගැනීම සඳහා දිනකට සේවා සපයන සීමාව ද ඉක්මවා පැමිණීමක් වාර්තා වන බවයි ආගමන හා විගමන දෙපාර්තමේන්තුව පවසන්නේ.\nඊයේ (27) දිනයේ දී ද ගමන් බලපත්‍ර සේවාව ලබාගැනීම සඳහා ටෝකන් පත්‍ර 2500ක් නිකුත් කර තිබෙනවා.\nඑහෙත් ඊට සමාන පිරිසක් ද ගමන් බලපත්‍ර ලබා ගැනීමට එළියේ රැඳී සිටින බවයි ආගමන හා විගමන දෙපාර්තමේන්තුව සඳහන් කළේ.\nගමන් බලපත්‍ර ලබා ගැනීමට දිනකට කැඳවීම් සිදු කරන්නේ ටෝකන් ක්‍රමයට 2500ක පමණ පිරිසකට වන බවත්, ඊට වැඩියෙන් පැමිණීම නිසා දෙපාර්තමේන්තුව පරිශ්‍රයේ දැඩි තදබදයක් ද හටගෙන ඇති බවයි වාර්තා වන්නේ.\nමේ හේතුවෙන් එළිමහනේ රැඳී සිටින පිරිස අතර ද විවිධ අවස්ථාවල දී උණුසුම්කාරී තත්ත්වයන් ද ඇතිවන බවයි ආගමන හා විගමන දෙපාර්තමේන්තුව වැඩිදුරටත් අවධාරණය කර සිටින්නේ.\nඑහිදී දෙපාර්තමේන්තුව ආරක්ෂාව වෙනුවෙන් සේවය කරන පොලිස් නිලධාරින් සමග ද පැමිණ සිටින පිරිස් මතභේද ඇති කරගන්නා සිදුවීම් ද වාර්තා වනවා.",
       "URL": "https://www.hirunews.lk/305511/ගමන්-බලපත්‍ර-ලබාගැනීම-වෙනුවෙන්-පාස්පෝට්-දෙපාර්තමේන්තුව-අසල-උණුසුම්-වෙයි",
       "Category": "Local News",
       "Parent URL": "https://www.hirunews.lk/local-news.php?pageID=1137"
}