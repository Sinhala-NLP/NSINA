{
       "Source": "hirunews",
       "Timestamp": "Sunday, 10 October 2021 - 13:45",
       "Headline": "මීරිගමින් පුපුරණ ද්‍රව්‍ය තොගයක් සොයා ගනී (වීඩියෝ)",
       "News Content": "මීරිගම ප්‍රදේශයේ නීතිවිරෝධී අයුරින් ගබඩා කර තිබූ පුපුරණ ද්‍රව්‍ය තොගයක් සමඟ පුද්ගලයෙකු පොලිස් විශේෂ කාර්ය බලකායේ බුද්ධි කොට්ඨාශය මගින් අත්අඩංගුවට ගෙන තිබෙනවා.\nපොලිසිය සඳහන් කළේ එහි තිබී ග්‍රෑම් 130ක බරකින් යුත් වෝටර් ජෙල් කූරු 81 ක්, ඇමෝනියා නයිට්ටේ්‍රට් කිලෝග්‍රෑම් 75 ක්, විදුලිමය නොවන ඩෙටනේටර් 107ක් සහ සේවා නූල් මීටර් 360ක් හමුවූ බවයි.\nඅත්අඩංගුවට ගත් 39 හැවිරිදි සැකකරු මීරිගම ප්‍රදේශයේ පදිංචිකරුවෙක්.\nමේ අතර, කැකිරාව - ඉපලෝගම ප්‍රදේශයේදී ගිණි අවි, පුපරණ ද්‍රව්‍ය සහ නීති විරෝධි මත්පැන් තොගයක් සමග විශ්‍රාමික හමුදා සෙබලෙකු ඇතුලු දෙදෙනෙකු අත්අඩංගුවට ගෙන තිබෙනවා.\nඒ ඉපලෝගම පොලීස් විශේෂ කාර්යංශය වෙත ලද බුද්ධි තොරතුරක් මත සිදුකල ක්ෂණික මෙහෙයුමකදීයි.\nපොලීසිය සඳහන් කළේ 54 හැවිරිදි මෙම විශ්‍රාමික හමුදා සෙබලා සතුව තිබී විදේශීය රටක නිෂ්පාදිත, අංකය විකෘති කරන ලද බෝර 12 වර්ගයේ ගිනි අවියක්, මෙරට නිෂ්පාදනය කල ගිණි අවි 5 ක්, වන සතුන් දඩයම් කිරීමට යොදා ගන්නා හක්කපටස් 2 ක් සහ පුපුරණ ද්‍රව්‍ය තොගයක් හමුවූ බවයි.\nඑමෙන්ම නීති විරෝධි මත්පැන් ලීටර 6 ක් සහ ඒවා පෙරීමට යොදා ගන්නා ගෝඩා ලීටර 195ක්ද හමුවී තිබෙනවා.\nඒවා සෙබලාට අයත් බව කියන ඉපලෝගම ප්‍රදේශයේ පිහිටි ඉඩමක තැනූ පැලක සඟවා තිබූ බව පොලීසිය ප්‍රකාශ කළා.\nඒ, සැකකරුගෙන් ලද තොරතුරු අනුව හක්කපටස් නිෂ්පාදනය කළ බව කියන තවත් පුද්ගලයෙකු අත්අඩංගුවට ගෙන තිබෙනවා.\nඔවුන් අද කැකිරාව මහේස්ත්‍රාත් අධිකරණය වෙත ඉදිරිපත් කිරීමට නියමිතයි.",
       "URL": "https://www.hirunews.lk/284605/මීරිගමින්-පුපුරණ-ද්‍රව්‍ය-තොගයක්-සොයා-ගනී-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1637"
}