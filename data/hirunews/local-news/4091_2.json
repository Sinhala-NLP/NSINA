{
       "Source": "hirunews",
       "Timestamp": "Tuesday, 06 February 2018 - 14:39",
       "Headline": "රන්මාල සොරකමක් CCTV කැමරාවේ",
       "News Content": "පාසල් ගුරුවරියක් පාසල නිමවී අම්බලන්තොට පුහුල්යාය ප්‍රදේශයේ සිය නිවසට යමින් සිටියදි  කුඩා මෝටර් රථයකින් පැමිණි පුද්ගලයෙක් ගුරුවරියට පහර දී ඇගේ ගෙල බැඳි රන්මාලය කඩා ගෙන (05)  මෝටර් රථයෙක් පලා ගිය බව පවසමින් ගුරුවරිය අම්බලන්තොට පොලිසියට පැමිණිලි කර තිබෙනවා.\nසිද්ධිය සම්බන්ධව වහා ක්‍රියාත්මක වූ අම්බලන්තොට පොලිසියේ නිළධාරීන් සිද්ධිය වූ ස්ථානයට ගොස් පරීක්ෂණ ආරම්භ කර ඒ අවට නිවසක සවිකර තිබූ සී.සි.ටි.වි කැමරාවක මෙම සිද්ධිය සටහන් විම මත අදාළ මෝටර් රථය ඇඹිලිපිටිය ප්‍රදේශයේ දී අත්අඩංගුවට ගෙන තිබෙනවා.\nගුරුවරියගේ ‍ගෙල බැඳි රන්මාලය කඩා ගැනීමට පෙර අවස්ථා කිහිපයක් පුහුල්යාය මාර්ගයේ මෙම කුඩා මෝටර් රථය ගමන් කර ඇති අතර වංගුවක් වැනි ස්ථානයකදී මෝටර් රථයෙන් බැසගත් තරුණයෙක් ගුරුවරිය තල්ලු කර පහර දී ඇය බිම පෙරළා ගෙල බැඳි රන්මාලය කඩාගෙන මෝටර් රථයෙන් පලා යන අයුරු එම දර්ශනවල සටහන්ව ඇති බවයි පොලිසිය පවසන්නේ.\nඅත්අඩංගුවට ගත් මෝටර් රථය කුලී පදනම යටතේ ඇඹිලිපිටිය ප්‍රදේශයේ වාහන කුලියට දෙන ස්ථානයකින් දිනකට රැගෙන දින දෙකක් මොවුන් තබා ගෙන ඇති බවයි සඳහන් වන්නේ.\nඅත්අඩංගුවට ගත් මෝටර් රථයේ ඉදිරිපස සහ පසුපස අංක දෙකක් යටතේ සටහන්ව ඇති බවද පොලිසිය පවසනවා.\nඅත්අඩංගුවට ගත් සැකකරු සමඟ ගුරුවරියගේ ගෙල බැඳි රන්මාලය ද සොයාගෙන තිබෙනවා.\nසැකකරු ඇඹිලිපිටිය මොරකැටිආරේ පදිංචිකරුවෙක් වන අතර ඔහු  සූරියවැව පොලිස් වසමේ ද මෙවැනිම ආකාරයෙන් ගෙල බැඳි රන්මාල කඩාගෙන යෑමේ සිද්ධි තුනක් සම්බන්දව ද සොයමින් සිටි පුද්ගලයෙකු බවයි සඳහන් වන්නේ.",
       "URL": "https://www.hirunews.lk/183040/රන්මාල-සොරකමක්-cctv-කැමරාවේ",
       "Category": "Local News",
       "Parent URL": "https://www.hirunews.lk/local-news.php?pageID=4091"
}