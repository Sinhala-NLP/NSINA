{
       "Source": "hirunews",
       "Timestamp": "Sunday, 12 June 2022 - 13:35",
       "Headline": "තෙල් නැතිව දුවන්න ත්‍රීවිලයක් සැදූ ජර්මන් ජාතික ඉංජිනේරුවරයා (වීඩියෝ)",
       "News Content": "ඉන්ධන අර්බුදය හමුවේ දෛනික ජීවිතය සාමාන්‍ය පරිදි ගත කිරීමට ජනතාව මේ වනවිට විකල්ප ක්‍රියාමාර්ග අත්හදා බලමින් පවතිනවා.\nනිවාඩුවක් ගතකිරීම සඳහා මෙරටට පැමිණි ජර්මන් ජාතික ඉංජිනේරුවරයෙකු විසින් බැටරි මගින් ධාවනය කළ හැකි ත්‍රිරෝද රථයක් නිර්මාණය කරන්නේ ඉන්ධන අර්බුදය හමුවේ පීඩාවට පත්ව සිටින ත්‍රිරෝද රථ රියදුරන් වෙනුවෙන්.\nවර්තමානයේ රට තුළ පවතින ඩොලර් අර්බුදය හමුවේ ඉන්ධන ඇතුළු අත්‍යවශ්‍ය භාණ්ඩ ආනයනයට බාධා මතුව ඇති පසුබිමක ජනතාව දින ගණන් ඉන්ධන පෝලිම්වල ගත කරනු දැකීම මේ දිනවල සුලබ දසුනක්.\nස්වයං රැකියාවක් ලෙස ත්‍රී රෝද රථ ධාවනයේ යෙදෙන රියදුරන් ඉන්ධන හිඟය හේතුවෙන් මුහුණ පා සිටින්නේ සුලු පටු අර්බුදයකට නොවෙයි.\nමෙම තත්ත්වය හමුවේ විකල්ප විසඳුම් සෙවීමට ද ඇතැම් පිරිස් යොමුව ඇති කාල වකවානුවක අපේ රටේ මිනිසුන් මුහුණ දී සිටින මෙම ගැටලුවට පිළියම් සෙවීමට ජර්මන් ජාතික ඉංජිනේරුවරයෙකු ගන්නා උත්සාහයක් පිළිබඳවයි මේ කතාව.\nඔහු නමින් එන්රිකෝ මුඑන්ච්.\nසිය මිතුරෙකුගේ ඇරයුමකට අනුව ශ්‍රී ලංකාවට පැමිණි එන්රිකෝ මේ දිනවල මහනුවර කුණ්ඩසාලේ ප්‍රදේශයේ තාවකාලිකව පදිංචි වී සිටිනවා.\nඅපේ රටේ ජනතාව දෛනිකව ඉන්ධන පෝලිම්වල විඳින පීඩාකාරී තත්ත්වය දැකීමෙන් ඇතිවූ අදහසකට අනුවයි මෙම නැවත ආරෝපනය කළ හැකි බැටරි මගින් ධාවනයේ යෙදවීමට හැකි මෙම ත්‍රිරෝද රථය එරින්කෝ අතින් නිර්මාණය වන්නේ.\nත්‍රී රෝද රථය සඳහා නැවත ආරෝපනය කළ හැකි බැටරි 8ක් යොදාගෙන තිබෙනවා.\nපැය 4ත් 5ත් අතර කාලයක් බැටරි ආරෝපය කිරීම මගින් මෙම ත්‍රිරෝද රථය කිලෝමීටර 70ත් 80ත් අතර දුර ප්‍රමාණයක් ධාවනයේ යෙදවිය හැකියි.\nඑරින්කෝ පවසන්නේ ශ්‍රී ලංකා රජය මගින් තමන්ට අවශ්‍ය සහය ලබා දෙන්නේ නම් මෙම ත්‍රිරෝද රථය අමෙරිකානු ඩොලර් 3000කට වඩා අඩු මුදලකට නිෂ්පාදනය කළ හැකි බවයි.\nඑය ශ්‍රී ලංකාවේ මුදලින් රුපියල් ලක්ෂ 11කට ආසන්න අගයක්.\nනමුත් මෙම ත්‍රිරෝද රථය නිසා ඉන්ධන සඳහා පෝලිම්වල රැඳී සිටීමට හෝ ඒ සඳහා අධික පිරිවැයක් දැරීමට සිදු සිදුවන්නේ නැහැ.\nඅපේම රටේ තරුණ තරුණියන්ගේ දෑතින් නව නිර්මාණ කොතෙක් බිහි වුව ද එය ව්‍යාපාරයක් දක්වා වර්ධනය කිරීමට තරම් රාජ්‍ය අනුග්‍රහයක් ලබා දීම කැපී පෙනෙන ලෙස දක්නට ලැබෙන්නේ නැහැ.\nඒ හේතුවෙන් සැමදා සිදුවුණේ ශ්‍රී ලාංකීය දැනුමෙන් විදෙස් රටවල් ප්‍රයෝජනය ගැනීමත් පිටරටින් සියල්ල ලැබෙනතුරු මෙරට ජනතාවට බලා හිඳින්නට සිදුවීමත් පමණයි.\nමෙම අර්බුදකාරී අවස්ථාවේදී හෝ මෙලෙස බිහිවන විකල්ප ව්‍යාපාරික වශයෙන් සමාජගත කිරීමට රාජ්‍ය මැදිහත්වීමක් ලබා දෙන්නේ නම් එය තවදුරටත් නව නිර්මාණ බිහිකිරීමට අපේක්ෂාවෙන් සිටින අපේම තරුණ පිරිසට ද උත්තේජනයක් වනු ඇති.",
       "URL": "https://www.hirunews.lk/306919/තෙල්-නැතිව-දුවන්න-ත්‍රීවිලයක්-සැදූ-ජර්මන්-ජාතික-ඉංජිනේරුවරයා-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1100"
}