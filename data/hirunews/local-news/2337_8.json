{
       "Source": "hirunews",
       "Timestamp": "Thursday, 12 November 2020 - 8:18",
       "Headline": "දිවයිනම ආවරණය වන පරිදි නිවාස ව්‍යාපෘති රැසක වැඩ එකවර අරඹන්නැයි ජනපතිගෙන් උපදෙස් (වීඩියෝ)",
       "News Content": "දිවයිනේ ප්‍රදේශ ගණනාවක් ආවරණය වන පරිදි අඩු, මධ්‍යම සහ ඉහළ ආදායම්ලාභීන් වෙනුවෙන් නිවාස ව්‍යාපෘති රැසක වැඩ එකවර අරඹන ලෙස ජනාධිපති ගෝඨාභය රාජපක්ෂ ඉදිකිරීම් ක්‍ෂේත්‍රයේ ප්‍රමුඛයන්ට දැනුම් දුන්නා.\nනව තාක්ෂණය සහ ක්‍රමවේද උපයෝගී කරගනිමින් නිර්මාණශීලී ලෙස සහ පරිසරය සුරකින අයුරින් ඉදිකිරීම් කටයුතු කඩිනම් කළ යුතු බවටයි උපදෙස් දී ඇත්තේ.\nඉදිකිරීම් ක්‍ෂේත්‍රයේ නිරත ආයතන 10 ක නිලධාරීන් සමඟ ජනාධිපති කාර්යාලයේ ඊයේ සාකච්ඡාවක් පැවැත්වුණා.\nඉදිරි තුන් වසර තුළ මධ්‍යම පාන්තිකයින් උදෙසා ඉදිකිරීමට අපේක්ෂිත නිවාස 15,000 ක්.\nඅඩු සහ ඉහළ මධ්‍යම ආදායම්ලාභීන්ගේද ඉල්ලුම සැපයෙන පරිදි සිව් වසරකදී නිවාස ඒකක 36,884ක් ඉදිකිරීමට රජය අපේක්ෂා කරනවා.\nපෑලියගොඩ, කොළොන්නාව, බ්ලූමැන්ඩල්, කොට්ටාව - මාකුඹුර, කොට්ටාව - පළතුරුවත්ත, බොරලැස්ගමුව ආදී නගර කේන්ද්‍ර කරගනිමින් මෙහි පළමු අදියරයේ ව්‍යාපෘති ක්‍රියාත්මක කෙරෙනු ඇති.\nඊට අමතරව මාළඹේ, මහනුවර - ගැටඹේ සහ අනුරාධපුර නගර කේන්ද්‍ර කරගනිමින්ද මෙම ව්‍යාපෘති ක්‍රියාත්මක කරන බවයි ජනාධිපති මාධ්‍ය අංශය සඳහන් කළේ.\nකොරෝනා වසංගතයට සාර්ථකව මුහුණදෙමින් නොනැවතී සියලු ක්‍රියාකාරකම් උපරිමයෙන් කරගෙන යාමේ අවශ්‍යතාවද ජනාධිපති ගෝඨාභය රාජපක්ෂ එහිදී පෙන්වා දුන්නා.\nසියලු වැඩබිම් සෞඛ්‍ය නිර්දේශ පිළිපදිමින් ක්‍රියාත්මක කළ යුතු බවටයි ජනාධිපතිවරයා උපදෙස් ලබා දී ඇත්තේ.",
       "URL": "https://www.hirunews.lk/254533/දිවයිනම-ආවරණය-වන-පරිදි-නිවාස-ව්‍යාපෘති-රැසක-වැඩ-එකවර-අරඹන්නැයි-ජනපතිගෙන්-උපදෙස්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2337"
}