{
       "Source": "hirunews",
       "Timestamp": "Tuesday, 26 September 2023 - 13:46",
       "Headline": "පිරවුම්හල් ඇරඹූ චීන සිනොපෙක් සමාගම ලබන මස සිට තෙල් පිරිපහදුවත් අරඹයි",
       "News Content": "චීනයේ සිනොපෙක් සමාගම ලබන මාසයේ සිට මෙරට තෙල් පිරිපහදු කටයුතු ආරම්භ කරන බව විදුලිබල හා බලශක්ති අමාත්‍ය කංචන විජේසේකර පවසනවා.\nසිනොපෙක් සමාගම මෙරට ඉන්ධන වෙළඳපළ වෙත සිය නිල ප්‍රවේශය නිවේදනය කිරීම ඊයේ (25) කොළඹදී සිදුකෙරුණු අතර එම අවස්ථාවට එක්වෙමින් ඔහු කියා සිටියේ ඉන්ධන අවශ්‍යතාවය ඉහළ ගියහොත් ඉදිරියේදී සිනොපෙක් සමාගමට පිරවුම්හල් 200 කට වැඩි සංඛ්‍යාවක් ස්ථාපිත කිරීම සඳහා අවසර ලබාදීමට බලාපොරොත්තු වන බවයි.\nමේ අතර, ෂෙල් සමාගමට අයත් ආර්.එම්.පාර්ක්ස් ඛනිජ තෙල් සමාගම ද ලබන මාසයේදී මෙරට ඉන්ධන බෙදා හැරීම ආරම්භ කිරීමට නියමිතයි.\nඒ අනුව, එම සමාගම සෑම දිස්ත්‍රික්කයකම අවම වශයෙන් එක් ඉන්ධන පිරවුම්හලක් සහ කොළඹ වැනි නාගරික මධ්‍යස්ථාන කේන්ද්‍ර කර ගනිමින් බහුවිධ බෙදා හැරීමේ ස්ථාන ඉදිකරනු ඇති.\nමේ අතර, ඉදිරි මාස 4 ක කාලය තුල ඩීසල් නැව් තොග 4 ක් මිලදී ගැනීමට කැබිනට් අනුමැතිය හිමිව තිබෙනවා.\nඒ අනුව, ලබන නොවැම්බර් පළමුවනදා සිට ලබන පෙබරවාරි 29 වනදා දක්වා මෙම ඩීසල් මිලදී ගැනීම වෙනුවෙන් දිගුකාලීන කොන්ත්‍රාත්තු ක්‍රමවේදය යටතේ ලන්සු 05 ක් මේ වන විට ලැබී ඇති බවයි කැබිනට් ප්‍රකාශක අමාත්‍ය බන්දුල ගුණවර්ධන කියා සිටියේ.",
       "URL": "https://www.hirunews.lk/349446/පිරවුම්හල්-ඇරඹූ-චීන-සිනොපෙක්-සමාගම-ලබන-මස-සිට-තෙල්-පිරිපහදුවත්-අරඹයි",
       "Category": "Local News",
       "Parent URL": "https://www.hirunews.lk/local-news.php?pageID=6"
}