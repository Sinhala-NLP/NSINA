{
       "Source": "hirunews",
       "Timestamp": "Sunday, 27 August 2017 - 19:13",
       "Headline": "කතරගම බස්නායක නිලමේගේ කාර්යාලයට බලෙන් ඇතුළු වූ අයෙක් අත්අඩංගුවට",
       "News Content": "කතරගම දේවාලයේ බස්නායක නිලමේවරයාගේ කාර්යාලයට පසුගිය 22 වන දා බලහත්කාරයෙන් ඇතුළු වූ  පුද්ගලයෙකු පොලීසිය අත්අඩංගුවට ගෙන තිබෙනවා.\nකතරගම දේවාලයේ යතුරු ගැටළුවක් මුල් කර ගනිමින් එදින බස්නායක නිලමේවරයා සහ කපු මහතුන් අතර අර්බුදයක් ඇති වූ අතර මේ හේතුවෙන් අලුයම පූජාව ද පැවැත්වීමට හැකි වූයේ නැහැ.\nබස්නායක නිලමේවරයා එදින අලුයම දේවාලයේ යතුර බලහත්කාරයෙන් රැගෙන ගිය බවටයි කපු මහතුන් චෝදනා කළේ.\nකෙසේ වෙතත්, පසුව ප්‍රදේශවාසීන්, කපු මහතුන් ඇතුළු පිරිසක් බස්නායක නිලමේවරයාගේ නිළ කාමරයට බලහත්කාරයෙන් ඇතුළු වී යතුර රැගෙන කතරගම දේවාලය විවෘත කරනු ලැබුවා.\nඑම සිද්ධියට අදාළව අද අත්අඩංගුවට ගත් මෙම පුද්ගලයා කතරගම ප්‍රදේශයේම පදිංචිකරුවෙක්.\nමේ අතර, කතරගම දේවාලයේ ඇති වූ මෙම අර්බුදය සම්බන්ධයෙන් සොයා බැලීම සඳහා බස්නායක නිලමේවරයා සහ දේවාලය භාරව කටයුතු කරන සියලුම කපු මහතුන් හෙට දිනයේ කොළඹට කැදවා සොයා බැලීමක් සිදුකරන බවයි බෞද්ධ කටයුතු කොමසාරිස් ජනරාල් නිමල් කොටවෙලගෙදර හිරු ප්‍රවෘත්ති අංශයට සදහන් කළේ.",
       "URL": "https://www.hirunews.lk/169522/කතරගම-බස්නායක-නිලමේගේ-කාර්යාලයට-බලෙන්-ඇතුළු-වූ-අයෙක්-අත්අඩංගුවට",
       "Category": "Local News",
       "Parent URL": "https://www.hirunews.lk/local-news.php?pageID=4351"
}