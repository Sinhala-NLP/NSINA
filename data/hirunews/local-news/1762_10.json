{
       "Source": "hirunews",
       "Timestamp": "Wednesday, 11 August 2021 - 8:02",
       "Headline": "පාස්කු ප්‍රහාර සැකකරුවන් 25කට එරෙහි අධි චෝදනා",
       "News Content": "පාස්කු ඉරිදා ත්‍රස්ත ප්‍රහාරයට සම්බන්ධ සැකකරුවන් 25 දෙනෙකුට එරෙහිව නීතිපතිවරයා කොළඹ මහාධිකරණය හමුවේ මූලික අධිචෝදනා ගොනු කර තිබෙනවා.\nඅධිකරණ අමාත්‍යංශ ආරංචිමාර්ග ප්‍රකාශ කළේ ඒවා දිනපතා විභාගයට ගැනීමට කටයුතු කෙරෙනු ඇති බවයි.\nඑලෙස අධිචෝදනා ගොනු කළ සැකකරුවන් අතර නවුෆර් මවුලවි, සජීඩ් මවුලවි, මොහොමඩ් මිල්හාන්, සාදික් අබ්දුල්ලා, ආදම් ලෙබ්බේ හෙවත් ගෆූර් මාමා, මොහොමඩ් සනස්දීන් සහ මොහොමඩ් රිස්වාන් වන බවයි සඳහන් වනනේ.\nකොච්චිකඩේ සාන්ත අන්තෝනි දේවස්ථානය, කටුවපිටිය සාන්ත සෙබස්තියන් දේවස්ථානය, කිංග්ස්බරි හෝටලය, ෂැංග්‍රිලා හෝටලය, සිනමන් ග්‍රෑන්ඩ් හෝටලය, මඩකලපුව සියොන් දේවස්ථානය සහ දෙහිවල ට්‍රොපිකල් ඉන්හි සිදු වූ බෝම්බ පිපිරීම් අටට අදාලව මෙම අධිචෝදනා ගොනු කර තිබෙනවා.\nඅධි චෝදනා ගොනු කරමින් නීතිපතිවරයා අගවිනිසුරුවරයාගෙන් ඉල්ලා ඇත්තේ චෝදනා විභාග කිරීම සඳහා ත්‍රි පුද්ගල විනිසුරු මඩුල්ලක් පත් කරන ලෙසටයි.\nත්‍රස්තවාදය වැලැක්වීමේ පනත යටතේ සැකකරුවන්ට එරෙහිව ගොනු කර ඇති චෝදනා ගණන 23,270ක්.\nකුමන්ත්‍රණය කිරීම, සැලසුම්කිරීම, ආධාර හා අනුබල දීම, පුපුරණද්‍රව්‍ය හා ගිනි අවි එක්රැස් කිරීම, මනුෂ්‍ය ඝාතනය සහ මනුෂ්‍ය ඝාතනයට තැත් කිරීම යන චෝදනා ඒ අතර වනවා.\nමෙම චෝදනා ගොනු කිරීමේදී විමර්ශන නිලධාරීන් විසින් මියගිය සහ තුවාල ලැබූ සියලු‍ පුද්ගලයින් පිළිබඳ සැලකිල්ලට ලක් කර තිබෙනවා.",
       "URL": "https://www.hirunews.lk/279395/පාස්කු-ප්‍රහාර-සැකකරුවන්-25කට-එරෙහි-අධි-චෝදනා",
       "Category": "Local News",
       "Parent URL": "https://www.hirunews.lk/local-news.php?pageID=1762"
}