{
       "Source": "hirunews",
       "Timestamp": "Tuesday, 08 September 2020 - 6:55",
       "Headline": "තේ කර්මාන්තය නඟා සිටුවීම පැතිකඩ කිහිපයකින් (වීඩියෝ)",
       "News Content": "බරපතල පසුබැසීමකට ලක්ව ඇති තේ කර්මාන්තය නඟා සිටුවීම පැතිකඩ කිහිපයක් ඔස්සේ සිදුවිය යුතු බව ජනාධිපති ගෝඨාභය රාජපක්ෂ අවධාරණය කරනවා.\nසමාගම් වතු ප්‍රතිසංස්කරණ, තේ වතු ආශ්‍රිත බෝග වගා, තේ කර්මාන්තශාලා නවීකරණය හා තේ අපනයන ප්‍රවර්ධන රාජ්‍ය අමාත්‍යාංශයේ ඉදිරි සැලසුම් පිළිබඳව ඊයේ (08) පස්වරුවේ ජනාධිපති කාර්යාලයේ පැවති සාකච්ඡාවේදී ජනාධිපතිවරයා මේ බව ප්‍රකාශ කළා.\nකර්මාන්තයේ බිඳ වැටීමට හේතු වූ සාධක හඳුනාගෙන ලෝක වෙළෙඳපොළෙහි ශ්‍රී ලංකා තේ සඳහා තිබූ ඉහළ ඉල්ලුම නැවත අත්කර ගැනීම ඉලක්කය විය යුතු බවයි ජනාධිපතිවරයා එහිදී වැඩිදුරටත් සඳහන් කළේ.\nපාඩු ලබන වතු නිරීක්ෂණය කර තේ අපනයනය සහ ආදායම නැංවීමට දිගු, මධ්‍ය සහ කෙටි කාලීන සැලසුම් ක්‍රියාත්මක කළ යුතු බවටයි ඊට එක්ව සිටි ක්ෂේත්‍රයේ ප්‍රවීනයන් පෙන්වා දුන්නේ.\nප්‍රධාන වතු සමාගම් 20න්, 10ක් අක්‍රිය වී තිබෙනවා.\nකුඩා තේ වතු ඉහළ නිෂ්පාදනයක් අත් කර ගන්නා විට වතු සමාගම්වල නිෂ්පාදන ධාරිතාව සීග්‍රයෙන් පහත වැටී ඇති බවටයි එහිදී අනාවරණ වී ඇත්තේ.\nපාඩු ලැබීමට සහ අකර්මන්‍යයට හේතු කෙටි කලකදී හඳුනාගෙන ස්ථීර විසදුම් ලබාදෙන ලෙසට ද එම සාකච්ඡාවේදී ජනාධිපතිවරයා අදාළ අංශ වෙත උපදෙස් ලබාදුන්නා.\nඉහළ අස්වැන්නක් සඳහා තේ වතු ප්‍රතිසංස්කරණය කොට නැවත වගාව ක්‍රමවත් කිරීමේ අවශ්‍යතාවය ද එහිදී සාකච්ඡාවට බදුන් වී තිබෙනවා.\nකොවිඩ් වසංගතය හමුවේ ඇඳිරි නීතිය පනවා තිබූ කාලසීමාවේදී රජය ගත් තීරණ හේතුවෙන් හාරලක්ෂ 21,000කට ආසන්න කුඩා තේ වතු හිමියන් ආරක්ෂා වූ බව පැවසූ එම වතු හිමියන් ඒ පිළිබදව ජනාධිපතිවරයාට ප්‍රශංසාව පළ කර තිබෙනවා.",
       "URL": "https://www.hirunews.lk/249668/තේ-කර්මාන්තය-නඟා-සිටුවීම-පැතිකඩ-කිහිපයකින්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2470"
}