{
       "Source": "hirunews",
       "Timestamp": "Tuesday, 12 October 2021 - 12:58",
       "Headline": "ඉන්දීය යුද හමුදාපති දිවයිනට",
       "News Content": "ඉන්දීය යුද හමුදාපති ජෙනරාල් මනෝජ් මුකුන්ද් නරවානේ පස්දින නිල සංචාරයක් සඳහා අද දහවල් දිවයිනට පැමිණියා.\nචෙන්නායි සිට පැමිණි යූ.එල්. 122 දරන ශ්‍රී ලන්කන් ගුවන් යානයෙන් ඔහු කටුනායක ගුවන් තොටුපොළ වෙත ළඟා වූ බවයි හිරු ගුවන් තොටුපොළ වාර්තාකරු සඳහන් කළේ.\nඔහු සමඟ ඉන්දීය ආරක්ෂක හමුදාවල උසස් නිලධාරීන් සිව් දෙනෙකු පැමිණ තිබෙනවා.\nඔවුන් පිළිගැනීම සඳහා යුද හමුදා නිලධාරීන් කණ්ඩායමක් ගුවන් තොටුපොළ වෙත පැමිණ සිටි බව සඳහන්.\nඉන්දීය යුද හමුදාපති ජෙනරාල් මනෝජ් මුකුන්ද් නරවානේ, මෙරට ක්‍රියාත්මක ඉන්දු - ශ්‍රී ලංකා මිත්‍ර ශක්ති ඒකාබද්ධ යුද අභ්‍යාසය සඳහා එක්වීමට නියමිතයි.\nඑමෙන්ම ඔහු සිය සංචාරය අතරතුර ජනාධිපති ගෝඨ‍ාභය රාජපක්ෂ, අග්‍රාමාත්‍ය මහින්ද රාජපක්ෂ සහ ආරක්ෂක ලේකම් විශ්‍රාමික ජෙනරාල් කමල් ගුණරත්න ඇතුළු රජයේ ඉහළ පෙළේ නියෝජිතයින් හමුවනු ඇති.",
       "URL": "https://www.hirunews.lk/284778/ඉන්දීය-යුද-හමුදාපති-දිවයිනට",
       "Category": "Local News",
       "Parent URL": "https://www.hirunews.lk/local-news.php?pageID=1633"
}