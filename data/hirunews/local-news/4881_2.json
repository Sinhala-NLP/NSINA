{
       "Source": "hirunews",
       "Timestamp": "Tuesday, 13 September 2016 - 18:19",
       "Headline": "අතුරුදන්වූ හම්බන්තොට තරුණයාගේ නිවසට විශේෂ ඇමතුමක්",
       "News Content": "හම්බන්තොට - බඳගිරිය - යහන්ගල ප්‍රදේශයේ පදිංචිව සිටි ජී.ජී. ගයාෂාන් නැමති තරුණයාගේ අතුරුදන්වීම සම්බන්ධයෙන් පොලිස්පති පූජිත් ජයසුන්දර ඔහුගේ දෙමව්පියන්ගෙන් කරුණු විමසා තිබෙනවා.\nතරුණයාගේ පියා වන ජී.ජී. සිරිපාල හිරු ප්‍රවෘත්ති අංශයට සඳහන් කළේ පොලිස්පතිවරයා අද දුරකථනයෙන් තමන් අමතා මෙලෙස කරුණු විමසූ බවයි.\nගයාෂාන් අතුරුදන්වී අදට දින අටක් ගතවූවත් ඔහු පිළිබඳව කිසිදු තොරතුරක් මෙතෙක් වාර්තාවී නැහැ.\nඑමෙන්ම අතුරුදන්වූ ගයාෂාන්ගේ ඥාති සොහොයුරියක් හිරු ප්‍රවෘත්ති අංශයට කියා සිටියේ පොලීසිය විටින් විට තම ඥාති නිවෙස්වලට ගොස් ගයාෂාන්  සොයා නිවැසියන්ට හිරිහැර කරන බවයි.\nමේ අතර ඔහුගේ අතුරුදන්වීම සම්බන්ධයෙන් හම්බන්තොට පොලීසිය මගින් සිදුකළ පරීක්ෂණ කටයුතු තංගල්ල කොට්ඨාශ අපරාධ විමර්ශන අංශය වෙත භාරදී තිබෙනවා.\nමේ වනවිට සිද්ධිය සම්බන්ධයෙන් පුද්ගලයින් 12 දෙනෙකුගෙන් පමණ ප්‍රකාශ සටහන් කරගෙන ඇති බව සඳහන්.\nඊට හම්බන්තොට පොලීසියේ නිලධාරීන් පිරිසක්ද අයත්වනවා.\nපොලිස් කණ්ඩායම් හතරක් විමර්ශන සඳහා යොදවා ඇති අතර, සිද්ධිය පිළිබඳව ජාතික පොලිස් කොමිසමද වාර්තාවක් ඉල්ලා තිබෙනවා.\nවී සොරකම් කළ බව පවසමින් මෙම තරුණයා පසුගිය පස්වනදා හම්බන්තොට පොලීසිය අත්අඩංගුවට ගත් බවයි ඔහුගේ ඥාතීන් පවසන්නේ.\nඑසේම තවත් තරුණයින් දෙදෙනෙකු ඊට අදාළව අත්අඩංගුවට ගැනුනු අතර, පොලිස් සිරමැදිරියේ සිට වැසිකිලියට රැගෙන යන අවස්ථාවේදී ගයාෂාන් පලාගිය බවට පොලීසිය දැනුම් දුන්නේ යැයි ඥාතීන් ප්‍රකාශ කරනවා.\nමෙම සිද්ධියෙන් පසු හම්බන්තොට පොලිස් ස්ථානාධිපතිවරයා ඇතුලූ පස්දෙනෙකුට ස්ථාන මාරුවීම් ලබාදීමද විශේෂත්වයක්.\nමේ අතර අන්තර් විශ්වවිද්‍යාල ශිෂ්‍ය බල මණ්ඩලයද කොළඹ අද පැවති මාධ්‍ය හමුවකදී ගයාෂාන්ගේ අතුරුදන්වීම සම්බන්ධයෙන් අදහස් පළකළා.",
       "URL": "https://www.hirunews.lk/142908/අතුරුදන්වූ-හම්බන්තොට-තරුණයාගේ-නිවසට-විශේෂ-ඇමතුමක්",
       "Category": "Local News",
       "Parent URL": "https://www.hirunews.lk/local-news.php?pageID=4881"
}