{
       "Source": "hirunews",
       "Timestamp": "Monday, 22 August 2016 - 6:44",
       "Headline": "රවී කරුණානායක කණගාටුවෙයි",
       "News Content": "අමාත්‍යාංශවලට මුදල් වෙන් කිරීමේ ක්‍රමවේදය පිළිබඳ නොදැනුවත්භාවය හේතුවෙන් ඇතැමුන් සිදුකරන ප්‍රකාශ පිළිබඳව තමන් කණගාටුවට පත්වන බව මුදල් අමාත්‍ය රවී කරුණානායක පවසනවා.\nබණ්ඩාරනායක සම්මන්ත්‍රණ ශාලාවේ ඊයේ (21) පැවැති උපාධි ප්‍රදානෝත්සවයට සහභාගිවීමෙන් අනතුරුව මාධ්‍යවේදීන් නැගූ ප්‍රශ්නවලට පිළිතුරු ලබාදෙමිනුයි ඔහු මේ බව කියා සිටියේ.\nසෙස් බද්ද මගින් තේ කර්මාන්තය උපයා ගත් මුදල්, මුදල් අමාත්‍යාංශය යටතට පවරා ගැනීමට කිසිසේත් ඉඩ නොදෙන බව වැවිලි කර්මාන්ත අමාත්‍ය නවීන් දිසානායක මීට පෙර ප්‍රකාශ කළා.\nඑවැනි කටයුත්තක් සිදුකළහොත් තමන් සිය අමාත්‍ය ධුරයෙන් ඉල්ලා අස්වන බව ඔහු කියා සිටියා.\nමේ සම්බන්ධයෙන් ද මාධ්‍යවේදීන් අමාත්‍ය රවී කරුණානායකගෙන් විමසීමක් කළ අතර ඔහු කියා සිටියේ තමන්ට අමාත්‍ය නවීන් දිසානායක සමඟ කිසිදු ගැටළුවක් නොමැති බවයි.",
       "URL": "https://www.hirunews.lk/141170/රවී-කරුණානායක-කණගාටුවෙයි",
       "Category": "Local News",
       "Parent URL": "https://www.hirunews.lk/local-news.php?pageID=4913"
}