{
       "Source": "hirunews",
       "Timestamp": "Monday, 07 August 2023 - 21:42",
       "Headline": "වනෝද්‍යාන භාර ප්‍රධානීන්ගෙන් රජයට නිර්දේශ‍යක්",
       "News Content": "අධික නියඟ කාලගුණය හේතුවෙන් වන සතුන්ගේ ආරක්ෂාව සැලකිල්ලට ගෙන යාල, විල්පත්තුව සහ උඩවලව වනෝද්‍යාන තාවකාලිකව වසා දැමීමට එම වනෝද්‍යයාන බාර ප්‍රධානීන් රජයට නිර්දේශ කර තිබෙනවා.\nමේ සම්බන්ධයෙන් අප වනජීවී අධ්‍යක්ෂ ජනරාල් චන්දන සූරියබණ්ඩාර මහතාගෙන් කළ විමසුමකදී ඔහු පැවසුවේ එම නිර්දේශ සම්බන්ධයෙන් දිගින් දිගටම සාකච්ඡා කර ගෙන යන බවයි.\nඅධික නියඟයේදී ජලය සහ ආහාර අඩුවීමෙන් සතුන් පීඩනයට ලක්ව සිටින අවස්ථාවක සංචාරකයන් පැමිණීමෙන් එම පීඩනය දෙගුණ තෙගුණ වන හෙයින් ඒ කාලසීමාවේදී වනෝද්‍යාන වසා දැමීම සාමාන්‍යයෙන් කළ යුත්තක් බවයි වනජීවී අධ්‍යක්ෂ ජනරාල්වරයා ප්‍රකාශ කළේ.\nතවද නියඟ පවතින කාලවලදී සතුන් ජලය සොයා ජල මූලාශ්‍රවලට වැඩි වශයෙන් පැමිණෙන හෙයින් එම කාල සීමාවලදී සතුන් දඩයම් කිරීමද පෙර නොවූ විරූ ලෙස වැඩිවන බව ඔහු වැඩිදුරටත් සඳහන් කර තිබෙනවා.\nසතුන් දඩයම් කිරීම වැළැක්වීම සඳහා අමතර නිලධාරීන් යෙදවීමටද මේ කාලසීමාවේදී සිදුවන බව වනජීවී අංශ පවසයි.\nකුමන කුරුලු උද්‍යානයේ පක්ෂීන්ට දැඩි නියඟයෙන් යම් බලපෑමක් ඇතිවී තිබෙන නමුත් යාල විල්පත්තුව සහ උඩවලව වනෝද්‍යයානවලට සාපේක්ෂව එම බලපෑම අවම බව සූරියබණ්ඩාර මහතා කීවේය.\nමේ අතර අධික නියගය හේතුවෙන් යාල විල්පත්තුව සහ උඩවලව වනෝද්‍යානවල කුඩා ජලාශ දෙදහසකට ආසන්න ප්‍රමාණයක් සිදී ගොස් ඇතැයි වනජීවි ආරංචි මාර්ග සඳහන් කළේය.\nමෙම වනෝද්‍යානවල සංචාරක කලාප පවත්වාගෙන යෑමේ අරමුණින් ඒ ප්‍රදේශ ඉලක්ක කර ජලය සැපයීමේ වැඩපිළිවෙළක් දැනට ක්‍රියාත්මක වෙමින් පවතින බව වනජීවී සංරක්ෂණ දෙපාර්තමේන්තුව පවසනවා.\nවනජීවී නිලධාරීන් පවසා සිටියේ දැඩි නියගය හේතුවෙන් මාදුරුඔය, ගල්ඔය, අංගම්මැඩිල්ල, හොරොව්පතාන , සෝමාවතිය, උඩවලව, බූන්දල , වස්ගමුව, මින්නේරිය, කවුඩුල්ල,ගිරිතලේ සහ මින්නේරිය යන යන වනෝද්‍යානවලද ආහාර සහ ජලය හිඟවීමෙන් සතුන් පීඩාවට පත්ව සිටින බවයි.\nකෙසේ වෙතත් ජාතික වනෝද්‍යාන තුළ සහ රක්ෂිත ප්‍රේරණ කලාප තුළ ගිනි තැබීම් හේතුවෙන් වන අලින් සඳහා ද උග්‍ර ආහාර අර්බුදයක් පවතින බව වාර්තා වන්නේ.",
       "URL": "https://www.hirunews.lk/344009/වනෝද්‍යාන-භාර-ප්‍රධානීන්ගෙන්-රජයට-නිර්දේශ‍යක්",
       "Category": "Local News",
       "Parent URL": "https://www.hirunews.lk/local-news.php?pageID=116"
}