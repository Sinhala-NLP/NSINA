{
       "Source": "hirunews",
       "Timestamp": "Monday, 04 July 2022 - 8:42",
       "Headline": "අයි.ඕ.සී.ය ඉන්ධන ලීටර මිලියනයක් මුදාහරී - පෞද්ගලික බස් ධාවනය 1,500 ට සීමා වෙයි (වීඩියෝ)",
       "News Content": "ලංකා අයි.ඕ.සී සමාගමේ ඉන්ධන බෙදා හැරීම් තවදුරටත් පුළුල් කර තිබෙනවා.\nඒ අනුව ඊයේ (03) ඉන්ධන ලීටර් මිලියනයක් නිකුත් කළ බවයි එහි විධායක අධ්‍යක්ෂ මනෝජ් ගුප්තා ට්විටර් සටහනක් තබමින් ප්‍රකාශ කළේ.\nපවතින ඉන්ධන අර්බුදය සැලකිල්ලට ගනිමින් නිවාඩු දිනයක් වූ ඊයේ දිනයේ දී ද ලංකා අයි.ඕ.සී සමාගමට අයත් ත්‍රිකුණාමලය පර්යන්තයේ මෙහෙයුම් කටයුතු සිදු කරනු ලැබුවා.\nකොළඹට අවශ්‍ය ඉන්ධන බෙදා හැරීම් සදහා ඛණිජ තෙල් තොග ගබඩා පර්යන්තයේ සභාපති විශ්‍රාමික මේජර් ජෙනරාල් එම්. ආර්. ඩබ්ලිව්. ද සොයිසා විසින් අයි.ඕ.සී සමාගමට අතිරේක ටැංකි රථ යොමු කර ඇති බවයි ලංකා අයි.ඕ.සී සමාගමේ විධායක අධ්‍යක්ෂ මනෝජ් ගුප්තා සදහන් කළේ.\nමේ අතර අද දිනයේ ද පෞද්ගලික ටැංකි රථ 100ක් පමණ දිවයින පුරා බෙදා හැරීම් සිදු කිරීමට නියමිත බව පෞද්ගලික ටැංකි රථ හිමියන්ගේ සංගමය ප්‍රකාශ කළා.\nපවතින ඉන්ධන අර්බුදය හමුවේ මේ වන විට පෞද්ගලික මගී ප්‍රවාහන බස් රථ වලට ලංගම ඩිපෝ හරහා ඉන්ධන නිකුත් කිරීම ද අඩාල වී තිබෙනවා.\nඑම තත්ත්වය හමුවේ අද පෞද්ගලික බස් ධාවනය 1000ත් 1500ත් අතර ප්‍රමාණයකට සීමා වනු ඇති බවයි ලංකා පෞද්ගලික බස් හිමියන්ගේ සංගමයේ සභාපති ගැමුණු විජේරත්න සදහන් කළේ.\nඊයේ දිනයේ ද ධාවනය වී තිබුණේ පෞද්ගලික බස් රථ 1000කටත් අඩු ප්‍රමාණයක් බව ඔහු කියා සිටියා.\nමේ අතර රජයේ පාසල් සහ අනුමත පෞද්ගලික පාසල්වලට අද සිට සතියක කාලයක්\nනිවාඩු ලබාදෙන බවයි අධ්‍යාපන අමාත්‍යාංශය ඊයේ ප්‍රකාශ කළේ. එමෙන්ම රාජ්‍ය සේවය ද අත්‍යවශ්‍ය සේවා සදහා පමණක් සීමා කර තිබෙනවා.\nඑමෙන්ම විදුලිබල සැපයුමට සම්බන්ධ සියලු‍ සේවාවන්, ඉන්ධන සැපයීම හා බෙදා හැරීම් මෙන්ම රෝහල් ප්‍රතිකාර සේවා හා සම්බන්ධ සියලු‍ සේවා අත්‍යවශ්‍ය සේවා ලෙස යළි ප්‍රකාශයට පත් කරමින් අතිවිශේෂ ගැසට් නිවේදනයක් ඊයේ නිකුත් කළා.",
       "URL": "https://www.hirunews.lk/308974/අයි-ඕ-සී-ය-ඉන්ධන-ලීටර-මිලියනයක්-මුදාහරී-පෞද්ගලික-බස්-ධාවනය-1500-ට-සීමා-වෙයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1048"
}