{
       "Source": "hirunews",
       "Timestamp": "Saturday, 18 September 2021 - 12:26",
       "Headline": "පාස්කු ප්‍රහාර පරීක්ෂණ යට ගැසීමේ චෝදනා හරහා කරළියට එන පාඨලී - සිරිල් ගාමිණී හවුල් කුමන්ත්‍රණය (වීඩියෝ)",
       "News Content": "පසුගිය දා විකාශය වූ හිරු සලකුණ වැඩ සටහනේ දී බොදුබල සේනා සංවිධානයේ මහ ලේකම් පූජ්‍ය ගලගොඩඅත්තේ ඥාණසාර හිමියන් විසින් නැවතත් පාස්කු ප්‍රහාරය ආකාරයේම ප්‍රහාරයක් සිදුවිය හැකි බවට සිදුකළ හෙළිදරව් කිරීම් සම්බන්ධයෙන් කොළඹ අගරදගුරු පදවි පාර්ශ්වයෙන් පසුගියදා ප්‍රවෘත්ති සාකච්ඡාවක් කැඳවා තිබුණා.\nඑහිදී අදහස් දැක්වූ සිරිල් ගාමිණී පියතුමන් සිදුකළ ඇතැම්  ප්‍රකාශ සම්බන්ධයෙන් පාර්ශව කිහිපයක් ප්‍රතිචාර දක්වා තිබුණා.\nසිරිල් ගාමිණී පියතුමන් අදාල ප්‍රවෘත්ති සාකච්ඡාවේ දී දැක්වූ අදහස්වලට ප්‍රතිචාර දැක්වීම සඳහා සිංහලේ ජාතික සංවිධානය විසින් කැඳවා තිබූ ප්‍රවෘත්ති සාකච්ඡාවකදී අදහස් දැක්වූ එහි ප්‍රධාන කැඳවුම්කරු ප්‍රදීප් සංජීව කියා සිටියේ 2025 ජනාධිපතිවරයා වීමේ සිහිනය දකින පුද්ගලයෙකු සහ මීළඟ කාදිනල් තනතුරට පත් වීමට බලාපොරොත්තුවෙන් සිටින පියතුමන් කෙනෙකු මෙම සිද්ධිය දඩමීමා කරගනිමින් බොරදියේ මාළු බෑමේ උත්සාහයක නිරතව සිටින බවයි.\nමෙහිදී වැඩිදුරටත් අදහස් දක්වමින් සිංහලේ ජාතික සංවිධානයේ කැඳවුම්කරු ප්‍රදීප් සංජීව කියා සිටියේ පාඨලී චම්පික රණවක 2025 වසරේ ජනපති වීමේ සිහිනය දකිමින් සිටින බවයි.\nඑමෙන්ම කතෝලික සභාවේ මීළඟ කාදිනල්වරයා වීමට සිරිල් ගාමිණී පියතුමන් ඇඟිලි ගනිමින් සිටින බවත් ප්‍රදීප් සංජීව මෙහිදී අනාවරණය කළා.\nමෙම ප්‍රවෘත්ති සාකච්ඡාවේදී හිටපු අමාත්‍ය පාඨලී චම්පික රණවක සහ සිරිල් ගාමිණී පියතුමන් අතර හමුවක දී සිදුවූ සංවාදයක හඩ පටයක් ද මාධ්‍යයට ඉදිරිපත් කරමින් කියා සිටියේ දින අටක් පුරා අපරාධ පරීක්ෂණ දෙපාර්තමේන්තුව විසින් ප්‍රශ්න කරන ලද ෂෙහාන් මාලක නැමැති පුද්ගලයෙකු විසින් රදගුරු සභාවේ මීළඟ කාදිනල් වීම සඳහා සිහින දකින පියතුමන් සහ 2025 වසරේ ජනාධිපති වීමේ අපේක්ෂාවෙන් පසුවන පාඨලී චම්පික රණවකව අතර පැවති මෙම හමුව සංවිධානය කළ බවයි.\nතවත් කතෝලික පියතුමන්ලා කිහිප පළක් ම එක්ව සිටි මෙම හමුව සිදුව තිබුණේ කොල්ලුපිටිය ප්‍රදේශයේ පිහිටි කතෝලික පල්ලියකදී බවයි ප්‍රදීප් සංජිව වැඩිදුරටත් සඳහන් කර සිටියේ.\nඑහිදී ජූලියන් නැමති පියතුමෙක් පාඨලී චම්පිකට හඳුන්වාදීමට ෂෙහාන් නමැති පුද්ගලයා කටයුතු කර ඇති බවත් ඔහු අනාවරණය කළා.\nකොල්ලුපිටිය ශාන්ත අන්තෝනි දේවස්ථානය භාරව සිටින ජූලියන් නැමති පියතුමා විසින් සිදුකළ විනය විරෝධී කටයුත්තක් හේතුවෙන් කාදිනල්තුමා විනය නියෝගයක් පැනවීම හේතුවෙන් එම පියතුමා කාදිනල්තුමා සමඟ වෛරයකින් සිටින බවත් ප්‍රදීප් සංජීව මෙම ප්‍රවෘත්ති සාකච්ඡාවේ දී සඳහන් කර සිටියා.\nඑලෙස කාදිනල්තුමා සමඟ වෛරයකින් පසු වන ජූලියන් නැමති පියතුමා සිරිල් ගාමිණි සහ රොහාන් සිල්වා යන පියතුමන්ලා හා එක්ව කාදිනල්වරයා පාස්කු ප්‍රහාරය සම්බන්ධයෙන් හඬ නැගීම අතහැර තිබෙන බවට විශාල ප්‍රචාරක වැඩපිළිවෙළක් දියත් කරමින් කාදිනල්වරයා ආණ්ඩුව සමඟ හිතවත් නිසා පාස්කු ප්‍රහාරය යට ගසමින් සිටින බැවින් කාදිනල්වරයා ඉවත් කළ යුතු බවට මතයක් නිර්මාණය කරන බවත් ප්‍රදීප් සංජීව සඳහන් කළා.\n2025 ජනාධිපති වීමේ සිහිනය දකින පාඨලී චම්පික රණවක සහ කතෝලික සභාවේ මීළඟ කාදිනල්වරයා වීමට බලාපොරොත්තුවෙන් සිටින සිරිල් ගාමිණි පියතුමාත් එකතු වී සිදුකිරීමට යන්නේ කුමක්ද යන්න පිළිබඳව බරපතළ ගැටලුවක් මතු වී ඇති බවත් කුමක් සිදු කළ ද ඒ දෙස සිය සංවිධානය දැඩි අවධානයකින් බලා සිටින බවත් සිංහලේ සංවිධානයේ ප්‍රදීප් සංජීව එහිදී වැඩිදුරටත් අවධාරණය කර සිටියා.\nමෙහිදී වැඩිදුරටත් අදහස් දැක්වූ ප්‍රදීප් සංජීව කියා සිටියේ සිරිල් ගාමිණී පියතුමා එක්කෝ දොන් ගේ චරිතය නැතහොත් ජුවන්ගේ ගේ චරිතය රඟපෑ යුතු බවයි.\nදොන් නම් දොන් ජුවන් නම් ජුවන් එහෙම නැතුව දොන්ජුවන් දෙකක් බෑ ප්‍රදීප් සංජීව අවධාරණයෙන් කියා සිටියා.\nමේ අතර එම මධ්‍ය හමුවේ දී අදහස් දක්වමින් පුජ්‍ය මැඩිල්ලේ  පඤ්ඤාලෝක හිමියන්  සඳහන් කළේ \"2017 වසරේ දී, කාදිනල් තුමන්ව මුණ ගැසිලා ඥානසාර හාමදුරුවෝ මෙවැනි ප්‍රහාරයක් පිළිබඳව දැනුවත් නොකළ බවට සිරිල් ගාමිණි පියතුමා කියනවා. ඇත්තටම ඒක කියන්නට ඕන කාදිනල්තුමා කියලයි අපි විශ්වාස කරන්නේ. ඊට හේතුව කාදිනල් තුමන් සමඟ කරපු පුද්ගලික සාකච්ඡාවකට සිරිල් ගාමිණි පියතුමන් ඉඳලත් නෑ. අපේ ඥානසාර හමදුරුවන් වහන්සේ, හිරු සලකුණේ දී කරපු ප්‍රකාශයට හැරෙන තැපැලෙන් ප්‍රතිචාර දැක්වීමට තිබූ උනන්දුව මීට කලිනුත් තිබ්බා නම් ඇත්තටම මෙවැනි ප්‍රහාරයක් එල්ල නොවි අහිංසක මිනිසුන්ගේ ජීවිත ආරක්ෂා කරගන්න තිබුණා කියන හැඟීමයි අපිට තාමත් ඇති බවයි.\"",
       "URL": "https://www.hirunews.lk/282555/පාස්කු-ප්‍රහාර-පරීක්ෂණ-යට-ගැසීමේ-චෝදනා-හරහා-කරළියට-එන-පාඨලී-සිරිල්-ගාමිණී-හවුල්-කුමන්ත්‍රණය-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1684"
}