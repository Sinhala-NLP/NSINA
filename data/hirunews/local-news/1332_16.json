{
       "Source": "hirunews",
       "Timestamp": "Saturday, 26 February 2022 - 7:35",
       "Headline": "යුක්‍රේනයේ සිටින ශ්‍රී ලාංකිකයන් ගැන තොරතුරු පෝලන්තයට",
       "News Content": "රුසියාවේ යුක්රේන ආක්‍රමණය හෙළා දැකීමේ යෝජනාවක් ජගත් ආරක්ෂක මණ්ඩලයේ දී ඊයේ පරාජයට පත්වුණා.\nඒ, ආරක්ෂක මණ්ඩලයේ නිත්‍ය සාමාජිකයෙකු වන රුසියාව නිෂේධ බලය භාවිත කිරීම හේතුවෙන්.\nආරක්ෂක මණ්ඩලයේ සාමාජිකයන් 15 දෙනා අතුරෙන් 11 දෙනෙකු යෝජනාවට පක්ෂව ඡන්දය භාවිත කළ අතර, ඉන්දියාව, චීනය සහ එක්සත් අරාබි එමීර් රාජ්‍යය ඡන්දය ප්‍රකාශ කිරීමෙන් වැළකී සිටියා.\nමේ අතර ශ්‍රී ලංකාවට යාමට ඉල්ලීම් කළ යුක්‍රේනයේ රැඳී සිටින ශ්‍රී ලාංකිකයින් කිහිප දෙනෙකුගේ තොරතුරු පෝලන්ත දේශසීමා බලධාරීන් වෙත ලබා දුන් බව යුක්‍රේනයේ කියෆ් වෙත සමගාමීව පිහිටුවා ඇති තුර්කියේ අන්කාරා නුවර පිහිටි ශ්‍රී ලංකා තානාපති ආර්.හසන් පවසනවා.\nඑලෙස කැමැත්ත පළ කළ පිරිසට ආරක්ෂා සහිත ව පෝලන්ත දේශසීමාව වෙත ගමන්කරන ලෙස දැනුම්දුන් බවයි තුර්කියේ සිට හිරු ප්‍රවෘත්තී අංශය වෙත අදහස් දක්වමින් ඔහු සඳහන් කළේ.\nයුක්‍රේනයේ මේ වන විට ශ්‍රී ලාංකිකයින් 59 දෙනෙකු රැඳී සිටින අතර 20 දෙනෙකු පමණ කියෆ් අගනුවර සිටින බව තානාපතිවරයා සඳහන් කළා.",
       "URL": "https://www.hirunews.lk/298073/යුක්‍රේනයේ-සිටින-ශ්‍රී-ලාංකිකයන්-ගැන-තොරතුරු-පෝලන්තයට",
       "Category": "Local News",
       "Parent URL": "https://www.hirunews.lk/local-news.php?pageID=1332"
}