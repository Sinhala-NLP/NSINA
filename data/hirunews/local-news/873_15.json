{
       "Source": "hirunews",
       "Timestamp": "Monday, 12 September 2022 - 16:05",
       "Headline": "ශ්‍රී ලංකා ජයග්‍රහණයෙන් අසරණ වූ ගෞතම් ගම්බීර් සහ දිමුත් කරුණාරත්න ගේ සියුම් අතුල් පහර (වීඩියෝ)",
       "News Content": "ආසියානු කුසලාන පන්දුවාර විස්ස ක්‍රිකට් තරගාවලියේ ආරම්භක තරගයේ දී ඇෆ්ගනිස්ථානය හමුවේ ලද අනපේක්ෂිත පරාජයත් සමග ශ්‍රී ලංකා කණ්ඩායමට දස දෙසින් විවිධ විවේචන සහ චෝදනා එල්ල වුණා.\nඒ අතරේ ශ්‍රී ලංකා කණ්ඩායමේ දක්ෂතා සම්බන්ධයෙන් අදහස් ප්‍රකාශ කළ ජාත්‍යන්තර තලයේ ඇතැම් විචාරකයන් ශ්‍රී ලංකා කණ්ඩායම සම්බන්ධයෙන් පළ කළේ අතිශයින් සෘණාත්මක අදහස්.\nඒ අතරේ මෙවර ආසියානු කුසලාන පන්දුවාර විස්ස තරගවලිය සඳහා විස්තර විචාරයට එක්ව සිටි ඉන්දීය කණ්ඩායමේ හිටපු ක්‍රීඩකයකු වන ගෞතම් ගම්බීර් කියා සිටියේ, ශ්‍රී ලංකා කණ්ඩායම පස් වතාවක් ආසියානු කුසලානය දිනා ගැනීම් ම පුදුම සහගත කරුණක් බවයි.\nකෙසේ වෙතත් එලෙස පැවසු ගෞතම් ගම්භීර්ට ඊයේ දිනයේ දී සිංහ ධජය රැගෙන එක්සත් අරාබි එමීර් රාජ්‍යයේ ඩුබායි ජාත්‍යන්තර ක්‍රිකට් ක්‍රීඩාංගනයට බසින්නට ශ්‍රී ලංකා ක්‍රීඩකයන් කටයුතු ඉෂ්ඨ සිද්ධ කළා.\nශ්‍රී ලංකා කණ්ඩායම අවතක්සේරු කළ එවැනි පළපුරුදු ක්‍රීඩකයන් මෙන්ම තරගාවලිය පුරාම ශ්‍රී ලංකා කණ්ඩායමත් සමග සිටි ජාත්‍යන්තර තලයේ විචාරකයින් සංඛ්‍යාවද අති විශාලයි.\nකෙසේ වෙතත් ඊයේ තරගයේ ජයග්‍රහණයෙන් අනතුරුව දෙස් විදෙස් ක්‍රීඩකයින් බොහෝ දෙනෙක් ශ්‍රී ලංකා කණ්ඩායමේ දක්ෂතා අගයමින් ඔවුන්ගේ පෞද්ගලික ට්විටර් ගිණුම් ඔස්සේ අදහස් පළකර තිබුණා.\nඒ අතරින් ශ්‍රී ලංකා කණ්ඩායමෙ හිටපු නායක මහේල ජයවර්ධන ගේ ට්විටර් ගිණුමේ සටහන්ව තිබුණේ, ඊයෙ කාසිය වාසිය පරාජය වීම හොඳ දෙයක් වූ බවයි.\nඑමෙන්ම ඒ හරහා ශ්‍රී ලංකා කණ්ඩායමේ ක්‍රීඩකයින්ගේ ක්‍රීඩාශීලීත්වය සහ අත්නොහැර සටන් කරන වීර්යය ඉස්මතු වූවාක් මෙන් ම ඔවුන් වෙනුවෙන් ක්‍රීඩා කළ බවත්, සියලු දෙනා සම්බන්ධයෙන් ආඩම්බර වන බවත් එම පණිවිඩයේ සටහන්ව තිබුණා.\nඑමෙන්ම මෙය රටක් ලෙස සැමටම එක්ව සැමරිය හැකි ජයග්‍රහණයක් මෙන්ම, අතිවිශිෂ්ට කණ්ඩායම් හැගීමෙන් ගත් ජයග්‍රහණයක් බවයි ඔහු සඳහන් කර තිබුණේ.\nඑමෙන්ම මේ තරගාවලිය පුරා ම ශ්‍රී ලංකා කණ්ඩායම වෙත සුභවාදී අදහස් පළ කළ ඉන්දීය හිටපු ක්‍රිකට් ක්‍රීඩක සන්ජේ මන්ජ්‍රේකාර් ඔහුගේ පෞද්ගලික ට්විටර් ගිණුමේ සටහනක් තබමින් කියා සිටියේ, ශ්‍රී ලංකා කණ්ඩායමේ ජයග්‍රහණයට තමා හිස නමා ආචාර කරන බවයි.\nඔවුන් කාසිය වාසිය පරාජය වීම සහ පළමුව පන්දුවට පහරදීම සම්බන්ධයෙන් ක්‍රීඩාංගණයේ සහ මෙවර තරගාවලිය පුරා තිබූ මතිමතාන්තර සම්පූර්ණයෙන් බිඳ දැමූ බවයි ඒ පණිවිඩයේ සටහන්ව තිබුණේ.\nඑමෙන්ම අවසන් තරගයේ ශ්‍රී ලංකා කණ්ඩායමේ ජයග්‍රහණය හරහා ඔවුන්ට එරෙහිව ගොඩ නැගී තිබූ විවිධ මතිමතාන්තරවලටත් ඔවුන් කදිම පිළිතුරක් දී ඇති බව එහි සඳහන්.\nහිටපු ඉන්දීය ක්‍රීඩකයකු වන අමිත් මිෂ්රා ඔහුගේ ට්විටර් ගිණුම ඔස්සේ පණිවිඩයක් නිකුත් කරමින් ශ්‍රී ලංකාවේ ජයග්‍රහණය සම්බන්ධයෙන් තබා තිබුණේ මෙවැනි සටහනක්. \"තරගාවලිය තුළ දී පාකිස්තානයට එරෙහි ව කුමක් සිදු කෙරුණ ද ඇෆ්ගනිස්තාන තරගයේ දී උගුලකට හසු නොවූ බව ශ්‍රී ලංකා කණ්ඩායම නැවත නැවතත් ඔප්පු කර ඇති බවත් පකිස්ථාන කණ්ඩායම සෑ ම විට ම පීඩනය හමුවේ බිඳී යන බවත් ශ්‍රී ලංකා කණ්ඩායම ඉදිරියෙන් ඉදිරියට ම යන බවත් එහි සඳහන්.\nමේ අතර, පාකිස්තාන කණ්ඩායමේ හිටපු සුපිරි ප්‍රහාරකයෙකු මෙන්ම තුන්ඉරියව් ක්‍රීඩකයකු වන ෂහීඩ් අෆ්රිඩි ඔහුගේ ට්විටර් ගිණුමේ සටහන් කර තිබුණේ තරගය ආරම්භයේ දී තමා එය සම්පූර්ණයෙන්ම පාකිස්තාන ග්‍රහණයට නතු වූ තරගයක් ලෙස දුටු බවයි.\nනමුත් අවසානයේ දී එය සම්පූර්ණයෙන්ම ශ්‍රී ලංකාවේ ග්‍රහණයට නතු වූ තරගයක් ලෙස නිමාව දුටු බව ඔහු සඳහන් කරනවා.\nඑමෙන්ම මේ ශ්‍රී ලංකා කණ්ඩායම තරගාවලිය පුරා ක්‍රීඩා කළ ආකාරයට ඔවුන් හට නිසැකව වශයෙන් ම ආසියානු කුසලානය හිමිවිය යුතු බවත්, අවසානයේ එය සිදු වූ බවත් එම පණිවිඩයේ සඳහන්.\nශ්‍රී ලංකා කණ්ඩායමේ ආසියානු කුසලාන ජයග්‍රහණය සම්බන්ධයෙන් හිටපු සුපිරි පාකිස්තාන ක්‍රිකට් ක්‍රීඩකයෙකු වන වසීම් අක්‍රම් සිය ට්විටර් ගිණුමේ තවත් අපූරු සටහනක් තබා තිබුණා.\nඑහි සඳහන්ව තිබුණේ ජයග්‍රහණය යනු සෑම දෙයක්ම නොවන බවයි. නමුත් ශ්‍රී ලංකා කණ්ඩායමට එය හැර කිසිවක් නොමැති බවත් එහි සඳහන්. එය ශ්‍රී ලංකා කණ්ඩායමේ සාර්ථකත්වයේ මෙන්ම ඔවුන්ගේ ජයග්‍රහණයේ මන්ත්‍රය ද වී තිබූ බවයි එහි සඳහන් වන්නේ.\nශ්‍රී ලංකා කණ්ඩායමට සුභ පතනවා එම පණිවිඩයේ කියා ඇත්තේ වඩාත් හොඳ කණ්ඩායම අවසානයේ දී ජයග්‍රහණය කළ බවයි.\nමෙම පණිවිඩ අතරින් ඉන්දීය කණ්ඩායමේ හිටපු ආරම්භක පිතිකරු විරේන්ද්‍ර ශෙවාග් තබා තිබූ සටහන තරමක් සුවිශේෂයි.\nඑහි මෙලෙසින් සටහන්වී තිබුණා \"හොඳින් ක්‍රීඩා කළ ශ්‍රී ලංකාව, ආසියානු කුසලානය සඳහා අතිශයින්ම සුදුසු ශූරයන්. හිතන්න, ඔවුන් ලබන මාසයේ පැවැත්වීමට නියමිත T20 ලෝක කුසලානයට සුදුසුකම් ලබා නැති කණ්ඩායමක්. සුදුසුකම් නොලබන කණ්ඩායමකට ඔබත් පැරදුනොත් ඔබටත් සුදුසුකම් අහිමි වීම සිත්ගන්නා කරුණක් නොවේද?\"\nශ්‍රී ලංකා කණ්ඩායමේ හිටපු පුහුණුකරු මිකී ආතර් මෙම ජයග්‍රහණය සම්බන්ධයෙන් ට්විටර් ගිණුමේ සටහන්ක් තබමින් කියා ඇත්තේ මෙය කණ්ඩායමක් ලෙස ලබා ගත් විශිෂ්ට ජයග්‍රහණයක් බවයි.\nඑමෙන්ම ඒ සම්බන්ධයෙන් කණ්ඩායම් නායකයා සහ කණ්ඩායමටත්, තේරීම් කමිටුවටත්, කණ්ඩායම් සහායකයින්ටත්, ඔහු ස්තුති කර තිබුණා.\nඑමෙන්ම පාකිස්තාන කණ්ඩායමටත් පණිවිඩයක් තබා ඇති ඔහු කියා සිටින්නේ මෙම පරාජයන් පාඩම් ඉගෙන නැවත නැගී සිටීමට කණ්ඩායම තරයේ අදිටන් කරගත් යුතු බවටයි.\nඉන්දීය කණ්ඩායමේ හිටපු වේග පන්දු යවන ක්‍රීඩකයෙකු වන ඉර්ෆාන් පතන් මෙම ජයග්‍රහණය පිළිබඳ ට්විටර් ගිණුමේ තබා තිබූ සටහනේ දක්වා තිබුණේ ආසියානු කුසලාන පන්දුවාර 20 තරගාවලිය තුළ ඉතාමත්ම තරගකාරී ‍ක්‍රීඩාවක නිරත වූ ශ්‍රී ලංකා කණ්ඩායමට මෙම ජයග්‍රහණය හිමි වීම සිදුවිය යුත්තක් බවයි.\nමේ අතර මෙම පරාජය සම්බන්ධයෙන්යෙන් තමන් වගකිව යුතු බවට පවසමින් පාකිස්තාන කණ්ඩායමේ සදාබ් කාන් ඔහුගේ ට්විටර් ගිණුමේ සටහනක් තබා තිබුණා.\nඑහි සටහන්ව තිබුණේ මෙලෙසින්\n\"උඩ පන්දු රැක ගැනීම තරග ජයග්‍රහණයක තීරණාත්මක සාධකයක් සමාවෙන්න, මේ පරාජයේ වගකීම මම භාර ගන්නවා. මම මගේ කණ්ඩායම පහත් අඩියකට ඇද දැම්මා. කණ්ඩායම ධනාත්මකව ක්‍රීඩා කලා විශේෂයෙන්ම, @iNaseemShah, @HarisRauf14, @mnawaz94 ප්‍රමුක සමස්ත පන්දු යැවීමේ ප්‍රහාරය විශිෂ්ටයි. @iMRizwanPak දැඩි ලෙස සටන් කලත් එය ප්‍රමාණවත් වුණේ නැහැ. මුළු කණ්ඩායමම උපරිමයෙන් උත්සාහ කළා. ශ්‍රී ලංකාවට සුබ පැතුම්\"\nමේ සියල්ලටම වඩා අපූර්වතම සටහන තබා තිබුණේ ශ්‍රී ලංකා ටෙස්ට් ක්‍රිකට් කණ්ඩායමේ නායක දිමුත් කරුණාරත්න විසින්.\nඑහිදී ශ්‍රී ලංකා කණ්ඩායමේ ජයග්‍රහණය ට සුබපැතුම් එක් කරන දිමුත් එහිදී බංග්ලාදේශ කණ්ඩායම් කළමනාකරුට සියුම් අතුල් පහරක් එල්ල කරන්නේ, ශ්‍රී ලංකා කණ්ඩායම 2022 ආසියානු කුසලානය ජයග්‍රහණය කළේ කිසිදු ලෝක මට්ටමේ ක්‍රීඩකයෙකු නොමැතිව බව පවසමින්. ඒ ශ්‍රී ලංකා කණ්ඩායම සම්බන්ධයෙන් බංග්ලාදේශ කණ්ඩායමේ කළමනාකරු තරගාවලිය ආරම්භයේ දී සිදුකල ප්‍රකාශයක් සිහිගන්වමින්.\nකණ්ඩායමට සුභ පතන දිමුත් පවසන්නේ මේ ජයග්‍රහනය සතුටින් සැමරිය යුතු බවයි.",
       "URL": "https://www.hirunews.lk/315230/ශ්‍රී-ලංකා-ජයග්‍රහණයෙන්-අසරණ-වූ-ගෞතම්-ගම්බීර්-සහ-දිමුත්-කරුණාරත්න-ගේ-සියුම්-අතුල්-පහර-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=873"
}