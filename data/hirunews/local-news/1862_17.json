{
       "Source": "hirunews",
       "Timestamp": "Thursday, 24 June 2021 - 20:17",
       "Headline": "හිරු ශීල පාරමිතාව අභයගිරිය රජමහා විහාරස්ථානයේ (වීඩියෝ)",
       "News Content": "මෙරටට බුදු දහමේ උරුමය හිමිවූ පොසොන් පුර පසලොස්වක පොහෝ දිනය වෙනුවෙන් හිරු මාධ්‍ය ජාලය සැදැහැ සිතින් සංවිධාන කරන හිරු ශීල පාරමිතා වැඩසටහන අද දිනය පුරා ක්‍රියාත්මක වුණා. ඒ, සම්බුදු පා පහසින් පුදලත් ඓතිහාසික අභයගිරිය රජමහා විහාරස්ථානය කේන්ද්‍ර කර ගනිමින්.\nඅද උදෑසන උවැසි උවැසියන් අෂ්ඨාංග ශීලයේ සමාදන් කරමින් හිරු ශීල පාරමිතාව ආරම්භ වුණා. එම කටයුතු සහ ධර්මානුශාසනාව සිදු කළේ අභයගිරි රජමහා විහාරස්ථානයේ විහාරාධිපති ආචාර්ය පූජ්‍ය කල්ලන්සියේ රතනසිරි හිමියන්.\nමීට අමතරව, විශේෂ ධර්ම සාකච්ඡාවක්ද පෙරවරු 08.30 සිට 10.00 දක්වා පැවැත්වුණා. ඒ ලබුනෝරුව කන්ද ආරණ්‍ය සේනාසනාධිකාරී පූජ්‍ය කොත්මලේ කුමාර කශ්‍යප හිමියන් සහ පූජ්‍ය වල්පොළ ගෝතම හිමියන් විසින්.\nමේ අතර, කොරෝනා වසංගතයත් සමඟ බෞද්ධ බැතිමතුන්ට මෙවර පොසොන් දිනය සැමරීමට සිදුවූයේ නිවසේ සිටයි. එමෙන්ම, ඇතැම් ධර්ම දේශනා සහ ධර්ම සාකච්ඡා ඔන්ලයින් තාක්ෂණය ඔස්සේ සිදුකිරීමට ද පියවර ගෙන තිබුණා.",
       "URL": "https://www.hirunews.lk/275253/හිරු-ශීල-පාරමිතාව-අභයගිරිය-රජමහා-විහාරස්ථානයේ-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1862"
}