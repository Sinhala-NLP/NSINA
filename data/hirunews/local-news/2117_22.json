{
       "Source": "hirunews",
       "Timestamp": "Monday, 01 March 2021 - 17:17",
       "Headline": "මෙවර සා.පෙළ සිසුවියකගේ නිවසට පියා ගිනි තබයි",
       "News Content": "ඊයේ ආරම්භ වූ සාමාන්‍ය පෙළ විභාගයට පෙනී සිටීමට සිටි තම දියණියගේ හැඳුනුම්පත, විභාග ප්‍රවේශපත්‍රය සහ ඇඳුම්, පැළදුම් ඇතුළු නිවසේ තිබූ සියළුම දේපළ ගිනි තබා විනාශ කරන ලද පියෙකු අත්අඩංගුවට ගෙන මේ මස 15 වන දා දක්වා රක්ෂිත බන්ධනාගාර ගත කර තිබෙනවා.\nඒ, සැකකරු ඊයේ ගාල්ල ප්‍රධාන මහේස්ත්‍රාත් හර්ෂණ කැකුණවෙල හමුවට ඉදිරිපත් කිරීමෙන් අනතුරුවයි.\nමෙසේ රක්ෂිත බන්ධනාගාර ගත කර ඇත්තේ 36 හැවිැරිදි එක් දරු පියෙක්. අදාළ සැකකාර පියා පසුගිය 27 වන දා බීමතින් නිවසට පැමිණ සිය බිරිඳට ද පහර දී දේපළවලට ගිනි තබා තිබුණා.\nකෙසේ වෙතත්, මෙවර සාමාන්‍ය පෙළ විභාගයට පෙනී සිටීමට නියමිතව සිටි අදාළ දියණියට ඇයගේ හැදුනුම්පත් සහ විභාග ප්‍රවේශපත්‍ර ඇතුළු ලියකියවිලි ගිනිගෙන ඇති බවට සහතික කරන ලද ලිපියක් පොලීසිය විසින් නිකුත් කිරීමට ද කටයුතු කර ඇති බවයි හිරු වාර්තාකරු සදහන් කළේ.\nඒ අනුව ඇය ඊයේ ආරම්භ වූ සාමාන්‍ය පෙළ විභාගයට පෙනී සිට තිබෙනවා.",
       "URL": "https://www.hirunews.lk/264010/මෙවර-සා-පෙළ-සිසුවියකගේ-නිවසට-පියා-ගිනි-තබයි",
       "Category": "Local News",
       "Parent URL": "https://www.hirunews.lk/local-news.php?pageID=2117"
}