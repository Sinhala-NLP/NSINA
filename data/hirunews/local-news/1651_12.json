{
       "Source": "hirunews",
       "Timestamp": "Monday, 04 October 2021 - 7:37",
       "Headline": "රහසිගතව කෝටි ප්‍රකෝටි ගණන් ධනය රැස්කළ ලෝක නායකයින්ගේ නම් ගම් එළියට",
       "News Content": "ලෝක නායකයින්, දේශපාලනඥයින් සහ ප්‍රකෝටිපතියන් රහසිගතව රැස්කරගෙන සිටින ධනය පිළිබඳව දැවැන්ත හෙළිදරව්වක් ඊයේ සිදුකෙරුණා.\nඒ, පැන්ඩෝරා පේපර්ස් ලෙස හැඳින්වෙන ඔවුන් විදෙස්ගතව රඳවා ඇති ධනය පිළිබඳ ගවේෂණාත්මක මාධ්‍යවේදීන්ගේ වාර්තා හෙළිදරව් කිරීමත් සමඟයි.\nඑහිදී වත්මන් සහ හිටපු ලෝක නායකයින් 35 දෙනෙකු පමණ සහ ප්‍රකට පුද්ගලයින් 300 කට අධික පිරිසකගේ නම් ගම්ද හෙළිදරව් වීම විශේෂත්වයක්.\nඑහිදී අනාවරණ වී ඇත්තේ ජෝර්දානයේ අබ්දුල්ලා රජු ඩොලර් මිලියන 70 කට අධික දේපල අමෙරිකා එක්සත් ජනපදයෙන් සහ බ්‍රිතාන්‍යයෙන් මිලදී ගෙන ඇති බවයි.\nසිය රටේ දේපල කොල්ලකන බවට චෝදනා ලැබ සිටින අසර්බයිජානයේ ජනාධිපති ඉලාම් අලියෙෆ් ඇතුළු ඔහුගේ පවුලේ සාමාජිකයින් එක්සත් රාජධානියෙන් ලබාගෙන ඇති දේපලවල වටිනාකම ඩොලර් මිලියන 400 කට අධිකයි.\nඑහිදී ඔහුගේ 11 හැවිරිදි පුතුටද ලන්ඩනයෙන් ඩොලර් මිලියන 30 ක ගොඩනැගිල්ලක් මිලදී ගැනීම විශේෂත්වයක්.\nරුසියානු ජනාධිපති ව්ලැදිමීර් පූටින් මොනැකෝ රාජ්‍යයේ සිය ධනය රඳවා ඇති අතර, චෙක් ජනරජයේ අගමැති ආන්ඩේ‍රච් බාබිස් දකුණු දිග ප්‍රංශයෙන් පවුම් මිලියන 12 ක මන්දිර දෙකක් මිලදීගෙන තිබෙනවා.\nබ්‍රිතාන්‍ය හිටපු අගමැති ටෝනි බ්ලේයාර් බලයේ සිටි සමයේ දේපල ගණුදෙනුවක මුද්දර ගාස්තු නොගෙවීමෙන් පවුම් තුන්ලක්ෂ 12,000 ක් ඉතිරි කරගෙන ඇති බව එහිදී අනාවරණ කරගෙන ඇති කරුණක්.\nපාකිස්තාන අගමැති ඉම්රාන් ඛාන්ගේ සමීපතමයින් ද මෙලෙස ඩොලර් මිලියන ගණන් ධනය රහසිගතව රැස්කරගෙන ඇති බවටයි පැන්ඩෝරා පේපර්ස් මගින් අනාවරණ කර ඇත්තේ.",
       "URL": "https://www.hirunews.lk/283991/රහසිගතව-කෝටි-ප්‍රකෝටි-ගණන්-ධනය-රැස්කළ-ලෝක-නායකයින්ගේ-නම්-ගම්-එළියට",
       "Category": "Local News",
       "Parent URL": "https://www.hirunews.lk/local-news.php?pageID=1651"
}