{
       "Source": "hirunews",
       "Timestamp": "Sunday, 21 August 2022 - 16:16",
       "Headline": "විරෝධතාකරුවන් මර්දනය කරන බවට චෝදනාවක් (වීඩියෝ)",
       "News Content": "ත්‍රස්තවාදය වැළැක්වීමේ පනත යටතේ ආණ්ඩුව විරෝධතාකරුවන් මර්දනය කරමින් සිටින බව අන්තර් විශ්වවිද්‍යාලයීය ශිෂ්‍යබල මණ්ඩලය පවසනවා.\nඔවුන් මේ බව සඳහන් කළේ අද පෙරවරුවේ කොළඹ දී ප්‍රවෘත්ති සාකච්ඡාවක් කැඳවමින්.\nමේ අතර පසුගිය ජූලි 9 වැනිදා අරලියගහ මන්දිරයට ඇතුළු වී එහි දේපළවලට අලාභ හානි කළ සැකකරුවන් සම්බන්ධයෙන් කොළඹ දකුණ කොට්ඨාසයේ අපරාධ විමර්ශන ඒකකය සිදුකරන විමර්ශනයන්ට අදාළව හදුනාගැනීම සඳහා තවත් සැකකරුවන් 50 දෙනෙකුගේ ඡායාරූප මාධ්‍ය වෙත නිකුත් කෙරුණා.\nඑම සැකකරුවන් සම්බන්ධයෙන් තොරතුරක් වෙතොත් 011 2 - 42 18 67, 0763 - 47 73 42 හෝ 1997 යන දුරකතන අංකවලට දැනුම් දෙන ලෙස පොලීසිය මහජනතාවගෙන් ඉල්ලා සිටිනවා.\nකෙසේවෙතත් මෙම ඡායාරූප ලැයිස්තුවේ සිටින සමාජවාදී තරුණ සංගමයේ ජාතික සංවිධායක එරංග ගුණසේකර මහතා ඊයේ පස්වරුවේ නුගේගොඩ පැවති ජාතික ජන බලවේගයේ ජන රැළියට එක්ව සිටියා.\nමේ අතර මූලික අවශ්‍යතා වෙනුවෙන් උද්ඝෝෂණය කරන පිරිස නිහඬ කිරීමෙන් සිදුවන්නේ ප්‍රජාතන්ත්‍රවාදය තර්ජනයට ලක්කිරීමක් බව විපක්ෂ නායක සජිත් ප්‍රේමදාස මහතා ට්විටර් පණිවුඩයක් මගින් සඳහන් කරනවා.\nත්‍රස්තවාදය වැළැක්වීමේ පනත යටතේ ආයුධ සන්නද්ධව විරෝධතාකරුවන් පීඩාවට පත්කරනවා වෙනුවට ඔවුන්ගේ අයිතීන් ආරක්ෂා කළයුතු බවත් ජනතාවගේල රටේ සහ ප්‍රජාතන්ත්‍රවාදී යහපත වෙනුවෙන් කටයුතු කරන ලෙස රජයෙන් ඉල්ලා සිටින බවත් විපක්ෂ නායකවරයා නිකුත් කළ ට්විටර් පණිවුයේ සඳහන්.",
       "URL": "https://www.hirunews.lk/313378/විරෝධතාකරුවන්-මර්දනය-කරන-බවට-චෝදනාවක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=924"
}