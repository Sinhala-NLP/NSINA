{
       "Source": "hirunews",
       "Timestamp": "Friday, 31 March 2023 - 11:20",
       "Headline": "රුපියල්වලින් ගත් ණයත් ප්‍රතිව්‍යුහගත කිරීමේ සූදානමක් (වීඩියෝ)",
       "News Content": "ශ්‍රී ලංකාවේ ණය ප්‍රතිව්‍යුහගත කිරීමේ ක්‍රියාවලිය තුළට රුපියල්වලින් ගත් ණය ද ඇතුළත් කිරීමට ශ්‍රී ලංකා මහ බැංකුවේ අවධානය යොමුව තිබෙනවා.\nඅදාල තීරණය සම්බන්ධයෙන් අදහස් දක්වමින් ශ්‍රී ලංකා මහ බැංකු අධිපති ආචාර්ය නන්දලාල් වීරසිංහ සහ භාණ්ඩාගාර ලේකම් මහින්ද සිරිවර්ධන ඊයේ ප්‍රකාශ කළේ, මෙය විදෙස් ණය හිමියන්ගේ ණය ප්‍රතිව්‍යුහගතකරණ ක්‍රියාවලියට සමගාමීව සිදු කරන බවත්, එය විදෙස් ණය හිමියන්ගේ විශ්වාසය තව තවත් වර්ධනය කිරීම සඳහා වන පියවරක් වශයෙනුයි.\nඒ අනුව මෙම රුපියල් ණය ප්‍රතිව්‍යුහගත කිරීමේ ක්‍රියාවලියට මහා බැංකුව සතු භාණ්ඩාගාර බිල්පත් පමණක් සලකා බලන බව ශ්‍රී ලංකා මහ බැංකුව කියා සිටිනවා.\nමේ වන විට මුළු භාණ්ඩාගාර බිල්පත් තොගයෙන් සියයට 62.4ක් ශ්‍රී ලංකා මහ බැංකුව සතුව පවතින අතර සේවක අර්ථසාධක අරමුදල වැනි විශ්‍රාම අරමුදල් සතුව භාණ්ඩාගාර බැඳුම්කරවලින් සියයට 42.7ක් පමණ ප්‍රමාණයක් පවතිනවා.\nණය ප්‍රතිව්‍යුහගතකරණයට අදාල ක්‍රියාවලියේ දී මෙරට දේශීය ණය මේ වසරේ මැයි මාසය වන විටත්, විදේශීය වශයෙන් ලබා ගත් ණය මේ වසරේ සැප්තැම්බර් මාසය වන විටත් ප්‍රතිව්‍යුහගත කිරීමට බලාපොරොත්තු වන බවයි මහබැංකු අධිපතිවරයා පැවසුවේ.\nමේ අතර ස්ට්ව් හෑන්ක්ගේ උද්ධමන දර්ශකය අනුව ශ්‍රී ලංකාව මේ වනවිට 02 ස්ථානයේ සිට 19 වන ස්ථානය දක්වා පහත බැස තිබෙනවා.\n2022 වසරේ ශ්‍රී ලංකාව අධි උද්ධමන රටක් ලෙස 02 ස්ථානයේ පසු වුණා.\nමේවනවිට ජාත්‍යන්තර මුල්‍ය අරමුදලේ ණය සහ වෙනත් ප්‍රදාන ලැබීමත් සමඟ ශ්‍ර්‍රී ලංකාව 19 ස්ථානයට පත් ඇති බවයි අදාළ දර්ශකයෙන් පෙන්වා දෙන්නේ.",
       "URL": "https://www.hirunews.lk/331350/රුපියල්වලින්-ගත්-ණයත්-ප්‍රතිව්‍යුහගත-කිරීමේ-සූදානමක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=444"
}