{
       "Source": "hirunews",
       "Timestamp": "Sunday, 01 May 2022 - 14:19",
       "Headline": "ආර්ථික වියවුල හේතුවෙන් බොහෝ පිරිසකට රැකියා අහිමියි - රනිල්ගෙන් ප්‍රකාශයක් (වීඩියෝ)",
       "News Content": "මෙරට තුළ ඇති වී තිබෙන වියවුල්කාරී ආර්ථික අවපාතය හේතුවෙන් මේ වනවිට බොහෝ පිරිසකගේ රැකියා පවා අහිමි වී ඇති බව හිටපු අග්‍රාමාත්‍ය සහ එක්සත් ජාතික පක්ෂ නායක රනිල් වික්‍රමසිංහ පවසනවා.\nඩොලර් හිඟය සහ අයහපත් මූල්‍ය පාලනය තුළ රජය අස්ථාවර වී මෙම තත්ත්වය ඇති වී ඇති බවත්, ඒ නිසා ජනතාවට දෛනික ජීවිතයේ සපයාගත යුතු ගෑස්,ආහාර,ඉන්ධන,විදුලිය ආදී බොහෝ දෑ හිඟ වීමේ තත්ත්වයකට යොමු වී ඇති බව ද හිටපු අග්‍රාමාත්‍යවරයා සඳහන් කළා.\nකොළඹ නව නගර ශාලාවේ අද (01) පැවති එක්සත් ජාතික පක්ෂය සංවිධානය කළ ජාත්‍යන්තර මැයි රැලිය අමතමිනුයි හෙතෙම මේ බව කියා සිටියේ.\nජනාධිපති ගෝඨාභය රාජපක්ෂ පවසන පරිදි 20 වැනි ව්‍යවස්ථා සංශෝධනය ඇති කර, 21 වැනි ව්‍යවස්ථාව ස්ථාපිත කළ ද වෙනසක් සිදු නොවන බව රනිල් වික්‍රමසිංහ පැවසුවා.\nතමන් 20 වැනි සංශෝධනයට කෙසේවෙතත් මනාපයක් නොමැති බවත්, 21 වැනි සංශෝධනය ගෙන ආවා යැයි ආර්ථික ස්ථාවරත්වයක් ගොඩනැගීම අසීරු බවත් ඔහු වැඩිදුරටත් ප්‍රකාශ කළා.",
       "URL": "https://www.hirunews.lk/303251/ආර්ථික-වියවුල-හේතුවෙන්-බොහෝ-පිරිසකට-රැකියා-අහිමියි-රනිල්ගෙන්-ප්‍රකාශයක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1198"
}