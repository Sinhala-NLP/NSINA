{
       "Source": "hirunews",
       "Timestamp": "Saturday, 23 January 2016 - 19:23",
       "Headline": "'LTTE ඩොලර්' වංචා කළ ‘අයියා’ අල්ලයි",
       "News Content": "එල්.ටී.ටී.ඊ ග්‍රහනයට නතුව තිබූ ප්‍රදේශවලින් සොයා ගත් ඇමරිකන් ඩොලර් ලබාදෙන බව පවසමින් රුපියල් කෝටි දෙකකට ආසන්න මුදලක් වංචා කළ පුද්ගලයෙකු කොළඹ අපරාධ කොට්ඨාශය අත්අඩංගුවට ගෙන තිබෙනවා. රැඳවුම් නියෝග මත ඔහුගෙන් මේ වනවිට ප්‍රශ්න කිරීම් සිදුවන බව සඳහන්. එසේම, ජාවාරමට සම්බන්ධ තවත් 4 දෙනෙකු අත්ඩංගුවට ගෙන ඇප මත නිදහස් කර ඇති බවයි පොලිසිය ප්‍රකාශ කළේ.\nමෙම සිද්ධිය පිළිබඳව තොරතුරු අනාවරණ වන්නේ කොළඹ - වේලූවන ටෙරස් හි පදිංචිකරුවෙකු සිදුකළ පැමිණිල්ලකට අනුවයි. ඇමරිකානු ඩොලර් ලබා ගැනීමට රුපියල් ලක්ෂ 50ක් රැගෙන බණ්ඩාරවෙලට ගිය ඔහු සහ මිතුරෙකු පෙර දැනුම්දීම්වලට අනුව තංගවේල් චිත්‍රසෙල්වම් හෙවත් අයියා නමැති පුද්ගලයෙකුට දුරකථන ඇමතුමක් ලබාදී තිබෙනවා. පසුව එම ස්ථානයට පැමිණි පුද්ගලයන් දෙදෙනෙකු ඩොලර් මුදල් අඩංගු පාර්සලයක් ඔවුන්ට ලබාදී ලක්ෂ 50 ක මුදල රැගෙන ගොස් ඇති අතර, ඩොලර් ලබා ගත් කොළඹ පදිංචිකරු ගණුදෙනුව සිදුකළ ගොඩනැගිල්ලෙන් පහලට පැමිණ තිබුණේ යළි කඩිනමින් කොළඹට පැමිණිමේ බලාපොරොත්තුවෙන්.\nඑහෙත් එම අවස්ථාවේ වෑන් රථයකින් එම ස්ථානයට පැමිණි පොලිස් පරීක්ෂකවරයෙකු යැයි ප්‍රකාශ කළ පුද්ගලයෙකු ඇතුළු සිව් දෙනෙකු වැටලීමක් සිදුකළ මුවාවෙන් ඔවුන් අත්අඩංගුවට ගෙන මුදල් පාර්සලය ද රැගෙන පලාගොස් තිබෙනවා. පසුව, බදුල්ලේ පදිංචි අයියා නමැති අන්වර්ථ නාමයෙන් හැඳින්වෙන පුද්ගලයා පිළිබඳව ලක්ෂ 50ක මුදල අහිමිවූ පුද්ගලයා කොළඹ අපරාධ කොට්ඨාශයට පැමිණිලි කළා. ඒ අනුවයි, මාස 3 කට පසුව එම සැකකරු අත්අඩංගුවට ගෙන ඇත්තේ.",
       "URL": "https://www.hirunews.lk/124604/ltte-ඩොලර්-වංචා-කළ-අයියා-අල්ලයි",
       "Category": "Local News",
       "Parent URL": "https://www.hirunews.lk/local-news.php?pageID=5198"
}