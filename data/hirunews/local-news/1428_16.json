{
       "Source": "hirunews",
       "Timestamp": "Thursday, 13 January 2022 - 7:37",
       "Headline": "ගිනිඅවි ළඟ තබාගත් පුද්ගලයින් තිදෙනකු ගෙවුණු පැය 24 තුළ පොලිස් අත්අඩංගුවට",
       "News Content": "ගත වූ පැය 24 තුළ දිවයිනේ විවිධ ප්‍රදේශවල දී නීතිවිරෝධි කටයුතුවල යෙදුණු පුද්ගලයින් තිදෙනෙකු අත්අඩංගුවට ගෙන තිබෙනවා.\nඒ අනුව බලංගොඩ පොලිස් වසමේ කහටපිටිය ප්‍රදේශයේ දී බලංගොඩ පොලිස් නිලධාරින්ට ලද තොරතුරක් මත සිදු කළ වැටලීමකදී මෙරට නිෂ්පාදිත ගිනි අවියක් සමග පුද්ගලයෙකු අත්අඩංගුවට ගෙන ඇති බවයි වාර්තා වන්නේ.\nමෙම සැකකරුව අත්අඩංගුවට ගෙන ඇත්තේ, ඊයේ (12) පෙරවරුවේ දී බවයි පොලිස් මාධ්‍ය ප්‍රකාශක කාර්යාලය නිකුත් කළ නිවේදනයේ දැක්වෙන්නේ.\nමෙලෙස අත්අඩංගුවට ගෙන ඇත්තේ 39 හැවිරිදි වියෙහි පසු වූ පුද්ගලයෙකු වන අතර, ඔහු කහටපිටිය - බලංගොඩ ප්‍රදේශයේ පදිංචිකරුවෙක්.\nමෙම සැකකරු ඉදිරි නීතිමය සහ අධිකරණමය කටයුතු සඳහා අද (13) බලංගොඩ මහේස්ත්‍රාත් අධිකරණය වෙත ඉදිරිපත් කිරීමට නියමිතයි.\nමේ අතර, කිතුල්ගල - අම්පාන ප්‍රදේශයේ දී ඊයේ (12) පුද්ගලයෙකු අත් අඩංගුවට ගෙන ඇත්තේ, ඔහු සන්තකයේ තබාගෙන සිටි ගිනි අවියක් ද සමගින්.\nපොලිස් භාරයට ගැනුණු එම ගිනිඅවිය මෙරට නිෂ්පාදිත ගිනිඅවියක් බවටයි සිදු කළ මූලික විමර්ශනවල දී හෙළි වී ඇත්තේ.\n43 හැවිරිදි අම්පාන ප්‍රදේශයේ ම පදිංචිකරුවෙකු වන මෙම සැකකරු අද (13) රුවන්වැල්ල මහේස්ත්‍රාත් අධිකරණය වෙත ඉදිරිපත් කිරීමට නියමිතයි.\nඑමෙන්ම, රඹුක්කන පොලීසිය විසින් පුද්ගලයෙකු කන්සලගමුව ප්‍රදේශයේ දී පොලීසියට ලද තොරතුරකට අනුව අත් අඩංගුවට ගෙන තිබෙනවා.\nඒ ගිනිඅවි 03ක් නීතිවිරෝධීව ළඟ තබා ගැනීමේ චෝදනාව මතයි.\nපොලීසිය විසින් සිදු කළ වැඩිදුර විමර්ශනවලදී අනාවරණය වී ඇත්තේ, මෙම ගිනිඅවි 03ම මෙරට නිෂ්පාදිත ගිනිඅවි බවයි.\nකිරිවල්ලාපිටිය - රඹුක්කන ප්‍රදේශයේ පදිංචි මෙම සැකකරු 37 හැවිරිදි වියෙහි පසුවන්නෙකු බව ද පොලිස් මාධ්‍ය ප්‍රකාශක කාර්යාලය නිකුත් කළ නිවේදනයේ දැක්වෙනවා.\nඅදාළ සැකකරු අද (13) කෑගල්ල මහේස්ත්‍රාත් අධිකරණය වෙත ඉදිරිපත් කිරීමට නියමිතයි.",
       "URL": "https://www.hirunews.lk/293850/ගිනිඅවි-ළඟ-තබාගත්-පුද්ගලයින්-තිදෙනකු-ගෙවුණු-පැය-24-තුළ-පොලිස්-අත්අඩංගුවට",
       "Category": "Local News",
       "Parent URL": "https://www.hirunews.lk/local-news.php?pageID=1428"
}