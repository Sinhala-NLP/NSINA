{
       "Source": "hirunews",
       "Timestamp": "Sunday, 20 June 2021 - 13:12",
       "Headline": "එක්සත් ජාතීන්ගේ විශේෂඥයින් ගිනි ගත් නැවට (වීඩියෝ)",
       "News Content": "එක්ස්ප්‍රස් පර්ල් නෞකාවේ ඇති වූ ගින්නෙන් මෙරට පරිසරයට සිදුවූ හානි සොයා බැලීමට දිවයිනට පැමිණ සිටින ජගත් සංවිධානයේ පරිසර වැඩසටහනේ විද්‍යාඥයින් අද උදෑසන එම නෞකාව නිරීක්ෂණය කිරීම සඳහා එක්වුණා.\nඊට එම විද්‍යාඥයින් සහ සමුද්‍රිය පරිසර ආරක්ෂණ අධිකාරියේ නිලධාරීන්ද එක්ව සිටියා.\nඊයේ දිනයේදී එම විද්‍යාඥයින් පිරිස උස්වැටකෙයියාව වෙරළ තීරයේ නිරීක්ෂණ චාරිකාවකටද එක්ව තිබෙනවා.\nතවත් මියගිය කැස්බෑවන් දෙදෙනෙකුගේ සහ පිළිස්සුම් තුවාල සහිතව මියගොස් සිටි තල්මසෙකුගේ සිරුරක් මඩකලපුව සහ මන්නාරම වෙරළ තීරයන්ට ගොඩගසා තිබෙනවා.\nපිළිස්සුම් තුවාල සහිතව මියගිය තල්මසෙකු මන්නාරම - මුසලි - කරඩිකුලි වෙරළ තීරයට ගොඩගසා තිබියදී ඊයේ පස්වරුවේ සොයාගෙන ඇති බවයි හිරු වාර්තාකරු සඳහන් කළේ.\nමෙලෙස ගොඩ ගසා තිබූ තල්මසා අඩි 12 ක් පමණ දිගින් යුතු වනවා.\nමීට පෙරද මන්නාරම - සිලාවතුර සහ අරිප්පු යන වෙරළ තීරයට මියගිය කැස්බෑවන්ගේ සිරුරු ගොඩගසා තිබුණා.\nප්‍රදේශයේ ධීවරයන් චෝදනා කරන්නේ ගිනිගත් නෞකාවෙන් ඇතිවූ බලපෑම් හේතුවෙන් මෙම සත්වයන් මියගොස් ඇති බවටයි.\nමීට අමතරව අම්පාර - පෙරියනිලාවනෙයි වෙරළ තීරයට සහ හලාවත වෙරළ තීරවලටද මියගිය කැස්බෑවන්ගේ සිරුරු ගොඩගසා තිබෙනවා.\nඊයේ දිනයේදීද ස්ථාන කිහිපයක මුහුදු වෙරළට මිය ගිය කැස්බෑවුන් දස දෙනෙකුගේ පමණ සිරුරු සොයා ගැනුණා.\nඑක්ස්ප්‍රස් පර්ල් නෞකාවේ තිබී ගිනි ගැනීමට ලක්වූ බහාලුමක් උස්වැටකෙයියාව වෙරළ තීරයට අද ගොඩ ගසා තිබුණා.\nඑමෙන්ම ගිනිගත් නෞකාව හේතුවෙන් පීඩාවට පත් ධීවරයින් පිරිසක් අද දික්ඕවිට වරාය ආසන්නයේදී විරෝධතාවක නිරතවූ බවයි හිරු වාර්තාකරු සඳහන් කළේ.",
       "URL": "https://www.hirunews.lk/274810/එක්සත්-ජාතීන්ගේ-විශේෂඥයින්-ගිනි-ගත්-නැවට-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1872"
}