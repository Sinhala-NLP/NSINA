{
       "Source": "hirunews",
       "Timestamp": "Saturday, 05 September 2020 - 15:02",
       "Headline": "ශ්‍රී ලංකාවෙන් ඈත් කළ නිව් ඩයමන්ඩ් නෞකාවෙන් තෙල් කාන්දුවේ දැයි අඛන්ඩ නිරීක්ෂණ (වීඩියෝ සහ ඡායාරූප)",
       "News Content": "එම්.ටී.නිව් ඩයමන්ඩ් නෞකාවේ ගින්න පාලනය කොට ශ්‍රී ලංකාවේ නැගෙනහිර වෙරළ තීරයෙන් නාවික සැතපුම් 40 ඉක්මවූ දුරකට රැගෙන යාමෙන් පසු ද ඒ අවට මෙහෙයුම් සඳහා යාත්‍රා 11 ක් යොදවා ඇති බව නාවික හමුදාව ප්‍රකාශ කළා.\nඉන්දීය වෙරළාරක්ෂක බලකායේ නෞකාව ද අද මෙහෙයුමට එක්වී ඇති අතර, මත්තල සිට නික්මුණු ඩෝනියර් වර්ගයේ නිරීක්ෂණ යානයක් ද එහි පැමිණ තිබෙනවා.\nඑමගින් තෙල් කාන්දුවක් ඇතිවීමේ අවදානමක් පවතින්නේ ද යන්න තවදුරටත් නිරීක්ෂණය කරන බවයි ඉන්දීය වෙරළාරක්ෂක බලකාය සිය ට්විටර් ගිණුමේ සඳහන් කර ඇත්තේ.\nකෙසේ වෙතත්, නෞකාවෙන් මෙතෙක් එවැනි තෙල් කාන්දුවක් වාර්තා නොවන බව ඉන්දීය වෙරළාරක්ෂක බලකාය ප්‍රකාශ කළා.\nබොරතෙල් ප්‍රවාහනය කරමින් සිටියදී ශ්‍රී ලංකාවේ නැගෙනහිර මුහුදේදී ගිනිගැනීමට ලක්වූ මෙම  නිව් ඩයමන්ඩ් නෞකාවේ ගින්න මැඩපැවැත්වීමෙන් අනතුරුව, මේ වනවිට දිවයිනට ඔබ්බෙන් නාවික සැතපුම් 40 ක් පමණ ගැඹුරු මුහුද වෙත රැගෙන ගොස් තිබෙනවා.\nපැනමා ධජය යටතේ ලියාපදිංචි එම්.ටී. නිව් ඩයමන්ඩ් නෞකාව කුවේට් හි මිනා අල් අහමදි වරායේ සිට ඉන්දියාවේ ඔඩීෂා හි පරදීප් වරාය වෙත ගමන් ඇරඹුවේ පසුගිය මස 23 වනදායි.\nදිගින් මීටර් 333ක් සහ පළල මීටර් 60 කින් යුත් මෙම නෞකාව බොරතෙල් මෙටි‍්‍රක් ටොන් දෙලක්ෂ 70,000ක් රැගෙන ඉන්දියාවේ පරදීප් වරාය වෙත ළගාවීමට නියමිතව තිබුණේ අද දිනයේදීයි.\nකෙසේ වෙතත්, ශ්‍රී ලංකාවේ නැගෙනහිර සංගමන්කන්ද තුඩුවේ සිට නාවික සැතපුම් 38 ක් දුරින් ගැඹුරු මුහුදේ යාත්‍රා කරමින් සිටියදී පෙරේදා පෙරවරු 7.45ට පමණ නෞකාවේ එන්ජින් කාමරය තුළ ගින්නක් හට ගත් අතර එහි බොයිලේරුවක සිදුවූ පිපිරීමකින් ගින්න හට ගෙන තිබුණා.\nඉන් නෞකාවේ කාර්ය මණ්ඩලයේ සාමාජිකයෙකු ජිවිතක්ෂයට පත්වූ අතර, සෙසු පිරිස නිරුපද්‍රිතව මුදා ගැනීමටයි නාවික හමුදාව සමත් වුණේ.\nගින්න පිළිබඳව සැළවීමත් සමඟ ක්‍රියාත්මක වූ ශ්‍රී ලංකා නාවික හමුදාව, නෞකාව ස්ථානගතව ඇති මුහුදු ප්‍රදේශයට යාත්‍රා කළ අතර, පැය 35 කට අධික කාලයක් තුළ සිදුකළ ඒකාබද්ධ මෙහෙයුමකින් පසු ඊයේ රාත්‍රි 7 පමණ වනවිට නෞකාවේ හට ගත් ගින්න නිවා දැමීමට සමත් වුණා.\nඒ ගුවන් හමුදාවේ ද සහය ඇතිවයි. මෙම මෙහෙයුම සඳහා ඉන්දීය නාවික හමුදාව, ඉන්දීය වෙරළාරක්ෂක බලකාය සහ ශ්‍රී ලංකා වරාය අධිකාරිය ද එක්ව තිබුණා.\nනිව් ඩයමන්ඩ් නෞකාවේ ගින්න සම්පූර්ණයෙන්ම පාලනය කිරීමට කටයුතු කළ බව ඉන්දීය වෙරළාරක්ෂක අධිකාරියද සිය නිල ට්විටර් ගිණුමේ සටහන් කර තිබුණා.\nගින්න මුළුමනින්ම නිවා දැමීමෙන් අනතුරුව මෙහෙයුමට, එක්වූ ටග් යාත්‍රාවක් ආධාරයෙන් නෞකාව ගැඹුරු මුහුද වෙත ඇදගෙන යාම ආරම්භ කළේ ඊයේ රාත්‍රියේදී බවයි නාවික හමුදාව සඳහන් කළේ.\nඑහිදී දිවයිනට කිලෝමීටර් 22 ක දුරකින් පාවෙමින් තිබූ නෞකාව ටග් යාත්‍රාව ආධාරයෙන් දිවයිනට නාවික සැතපුම් 40 ක් දුරින් පිහිටි ගැඹුරු මුහුදට අද පෙරවරුව වනවිට රැගෙන ගොස් ස්ථානගත කර තිබෙනවා.\nඅදාළ නෞකාව සම්බන්ධයෙන් ඉදිරි පියවර ගැනීමේ බලය හිමිවන්නේ වරාය හා නාවික අමාත්‍යාංශයේ වෙළඳ නාවික ලේකම් කාර්යාලයටයි.\nමේ අතර, මෙම නෞකාව සම්බන්ධයෙන් ගනු ලබන ඉදිරි ක්‍රියාමාර්ග පිළිබඳව සමුද්‍රීය පරිසර ආරක්ෂණ අධිකාරියේ සභාපති දර්ශනී ලහඳපුර සහ සාමානා්‍යාධිකාරි ආචාර්ය ටර්නි ප්‍රදීප් කුමාර අදහස් දක්වමින් කියා සිටියේ ඊට අදාළව වන්දි ලබාදීම සදහා වන කටයුතු මේ වනවිට සිදුකරමින් පවතින බවයි.\nමේ අතර එම්.ටී. නිව් ඩයමන්ඩ් නෞකාවේ ගින්න මැඩපැවැත්වීම සඳහා තම ජීවිත අවදානමට ලක් කරමින් ක්‍රියාන්විතයේ යෙදී සිටි ශ්‍රී ලංකා නාවික හමුදාව, ගුවන් හමුදාව, වරාය අධිකාරිය සහ ඉන්දීය ආරක්ෂක අංශ වෙත තම හද පිරි ස්තූතිය පුදකරන බව ජනාධිපති ගෝඨාභය රාජපක්ෂ ට්විටර් පණිවුඩයක් නිකුත් කරමින් සඳහන් කළා.",
       "URL": "https://www.hirunews.lk/249489/ශ්‍රී-ලංකාවෙන්-ඈත්-කළ-නිව්-ඩයමන්ඩ්-නෞකාවෙන්-තෙල්-කාන්දුවේ-දැයි-අඛන්ඩ-නිරීක්ෂණ-වීඩියෝ-සහ-ඡායාරූප",
       "Category": "Local News",
       "Parent URL": "https://www.hirunews.lk/local-news.php?pageID=2475"
}