{
       "Source": "hirunews",
       "Timestamp": "Friday, 03 September 2021 - 16:59",
       "Headline": "චීන සංවර්ධන බැංකුවේ ශාඛාවක් වරාය නගරයට",
       "News Content": "චීන සංවර්ධන බැංකුවේ ප්‍රාදේශීය ශාඛා මූලස්ථානය කොළඹ වරාය නගරයේ ඉදි කරන්නේ නම් ඊට සියලු පහසුකම් සලසා දිය හැකි බව මුදල් අමාත්‍ය බැසිල් රාජපක්ෂ පවසා තිබෙනවා.\nමුදල් අමාත්‍යවරයා මේ යෝජනාව සිදුකර ඇත්තේ පසුගිය දා චීන පාර්ලිමේන්තු කතානායක වරයා ඇතුලු ඉහළ දූත පිරිසක් සමග සූම් තාක්ෂණය ඔස්සේ පැවැති සාකච්ඡාවක දී.\nඑම සාකච්ඡාවට මෙරට පාර්ලිමේන්තුවේ කතානායක වරයා ඇතුලු තවත් මැති ඇමතිවරුන් පිරිසක් එක්ව සිටියා.\nඑමෙන්ම මෙම සාකච්ඡාවේදී චීන ව්‍යාපාරිකයන් හට වරාය නගරයේ ආයෝජන සිදු කිරීම සඳහා දිරිමත් කරයි කරන්නයි මුදල් අමාත්‍ය බැසිල් රාජපක්ශ චීන කතානායකවරයාගෙන් ඉල්ලා තිබෙනවා.\nමෙම යෝජනාවට ඉතා යහපත් ප්‍රතිචාරයක් දක්වා ඇති චීන කතානායක වරයා පවසා ඇත්තේ මෙරට ආර්ථිකය ශක්තිමත් කිරීම සඳහා සමීප මිතුරෙකු ලෙස චීනය හැකි සෑම උපකාරයක් ම සිදුකරන බවයි.\nඑමෙන්ම පවතින කොරෝනා වෛරස තත්ත්වය සමනය වීමෙන් අනතුරුව දූත කණ්ඩායම් හුවමාරුවක් ද සිදු කළ යුතු බවට මෙහිදී චීන පාර්ලිමේන්තුවේ කතානායක ලී සාන් ෂූ පවසා සිටියා.\nපසුගියදා ශ්‍රී ලංකා රජය මෙරට අමෙරිකානු ඩොලර් සංචිත ශක්තිමත් කර ගැනීම සඳහා චීන සංවර්ධන බැංකුවෙන් ඩොලර් මිලියන 350 ක ණය මුදලක් ද ලබා ගත්තා.",
       "URL": "https://www.hirunews.lk/281300/චීන-සංවර්ධන-බැංකුවේ-ශාඛාවක්-වරාය-නගරයට",
       "Category": "Local News",
       "Parent URL": "https://www.hirunews.lk/local-news.php?pageID=1713"
}