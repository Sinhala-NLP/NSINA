{
       "Source": "hirunews",
       "Timestamp": "Sunday, 25 June 2017 - 8:09",
       "Headline": "මෙරට මුහුද ආක්‍රමණය කළ ට්‍රෝලර් යාත්‍රා 3 ක් සමග ඉන්දීය ධීවරයන් 14 ක් අත්අඩංගුවට",
       "News Content": "උතුරු මුහුදේ නීතිවිරෝධී ලෙස මසුන් මැරීමේ නිරතවූ ඉන්දීය ධීවරයන් 14 දෙනෙකු නාවික හමුදාව මගින් අත්අඩංගුවට ගෙන තිබෙනවා.\nතහනම් පන්න ක්‍රමයක් වන බොටම් ට්‍රෝලිං ක්‍රමයට මසුන් මැරූ ඉන්දීය ට්‍රෝලර් යාත්‍රා දෙකක් සහ  ධීවරයන් අටදෙනෙකු ඊයේ (24) රාත්‍රියේ අත්අඩංගුවට ගෙන ඇත්තේ ඩෙල්ෆ්ට් දුපතට නාවික සැතපුම් 12 ක් ඔබ්බෙන් වූ මුහුදු තීරයේදියි.\nඋතුරු නාවික විධානයට අයත් වේග ප්‍රහාරක යාත්‍රා දෙකක් මෙහෙයුම් සඳහා යොදාගත් බවයි නාවික හමුදාව වැඩිදුරටත් සඳහන් කළේ.\nඅත්අඩංගුවට ගත් ධීවර යාත්‍රා සහ ධීවරයන් මෙන්ම අනෙකුත් ද්‍රව්‍ය කන්කසන්තුරේ වෙත රැගෙන ඒමෙන් පසු යාපනය සහකාර ධීවර අධ්‍යක්‍ෂ වෙත භාරදෙනු ඇති.\nඑමෙන්ම නාවික හමුදා වේග ප්‍රහාරක යාත්‍රාවක් මගින් තහනම් බොට්‍රම් ට්‍රෝලිං ක්‍රමයට නීතිවිරෝධී ලෙස මසුන් මැරූ තවත් ඉන්දීය ට්‍රෝලර් යාත්‍රාවක් සහ ධීවරයන් හයදෙනෙකු ඊයේ පස්වරුවේ අත්අඩංගුවට ගෙන තිබෙනවා.\nතලෙයිමන්නාරම ප්‍රදීපාගාරයට වයඹ දෙසින් නාවික සැතපුම් 15 ක් පමණ ඔබ්බෙන් වූ මුහුදු තීරයේ ඔවුන් මෙලෙස නීතිවිරෝධී පන්න ක්‍රමයට මසුන් මැරීමේ නිරතවූ බවයි නාවික හමුදාව ප්‍රකාශ කළේ.\nමේ අතර තහනම් පන්න ක්‍රමයක් වන බොටම් ට්‍රෝලිං ක්‍රමයට පේදුරුතුඩුවට ඔබ්බෙන් වූ මුහුදු තීරයේ නීතිවිරෝධී ලෙස මසුන් ඇල්ලූ ඉන්දීය ධීවරයින් 8 දෙනෙකු නාවික හමුදාව සිකුරාදා අත්අඩංගුවට ගනු ලැබුවා.",
       "URL": "https://www.hirunews.lk/164352/මෙරට-මුහුද-ආක්‍රමණය-කළ-ට්‍රෝලර්-යාත්‍රා-3-ක්-සමග-ඉන්දීය-ධීවරයන්-14-අත්අඩංගුවට",
       "Category": "Local News",
       "Parent URL": "https://www.hirunews.lk/local-news.php?pageID=4453"
}