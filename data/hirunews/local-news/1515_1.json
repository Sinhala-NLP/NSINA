{
       "Source": "hirunews",
       "Timestamp": "Monday, 06 December 2021 - 7:34",
       "Headline": "පේරාදෙණිය, මුලතිව්, කුරුවිට දියේ ගිලීම්වලින් දෙදෙනෙකු මරුට(වීඩියෝ)",
       "News Content": "පේරදෙණිය, කුරුවිට සහ මුලතිව් ප්‍රදේශවලින් ඊයේ පස්වරුවේ වාර්තාවූ දියේ ගිලීම්වලින් දෙදෙනෙකු මියගොස් පස් දෙනෙකු අතුරුදන් ව තිබෙනවා.\nපොලිස් මාධ්‍ය ප්‍රකාශක කාර්යාලය සඳහන් කළේ, පේරාදෙණිය පොලිස් වසමේ මහවැලි ගඟේ - කළුගමුව ප්‍රදේශයේ දියනෑමට පැමිණි පස් දෙනෙකුගෙන් සමන්විත පිරිසක් දියේ ගිලී අතුරුදන්ව ඇති බවට තොරතුරු වාර්තාවූ බවයි.\nඒ අනුව ප්‍රදේශවාසීන් විසින් එක් පුද්ගලයෙකු සහ පිරිමි ළමයෙකු බේරාගෙන ගම්පොළ රෝහලට ඇතුළත් කරනු ලැබුවා.\nදියේ ගිලී මියගිය එක් අයෙකුගේ මළ සිරුරක් සොයාගෙන ඇති අතර, ඔහු මහනුවර - මාපනාවතුර පැසේජ් හි පදිංචි අවුරුදු 20ක තරුණයෙකු බවයි පොලීසිය සඳහන් කළේ.\nසිද්ධියෙන් දියේ ගිලී අතුරුදන්ව ඇත්තේ අවුරුදු විස්සක් වයසැති එම ලිපිනයේම පදිංචි මව සහ අවුරුදු දෙකක් වයසැති ඇයගේ දියණියයි.\nඑමෙන්ම මුලතිව් වෙරළ තීරයේ දිය නාමින් සිටි පුද්ගලයින් තුන්දෙනෙකු දියවැලකට හසුව අතුරුදන්ව ඇති බවට ලද පණිවුඩයකට අනුව සිදු කළ මෙහෙයුමකදී එක් අයෙකුගේ මළ සිරුරක් හමුව තිබෙනවා.\nසිද්ධියෙන් මියගොස් ඇත්තේ අවුරුදු 26ක් වයසැති වවුනියාව - මදවුවයිතකුලම් ප්‍රදේශයේ පදිංචි පුද්ගලයෙකු වන අතර අවුරුදු 27ක් වයසැති අනෙක් දෙදෙනා දියේ ගිලී අතුරුදන්ව ඇති බවටයි පොලීසිය සඳහන් කළේ.\nමොවුන්ද වවුනියාව ප්‍රදේශයේම පදිංචිකරුවන් වනවා.\nමේ අතර කුරුවිට - වලදුර ප්‍රදේශයේ ගැරඩිඇල්ලේ දිය නාමින් සිටි පුද්ගලයින් හතරදෙනෙකුගෙන් එක් අයෙකු සැඩපහරට හසුව අතුරුදන්ව තිබෙනවා.\n38 හැවිරිදි මොහු කුරුවිට - මිල්ලවිටිය ප්‍රදේශයේ පදිංචිකරුවෙක්.\nඅතුරුදන් පුද්ගලයින් සොයා අද දිනයේත් මෙහෙයුම් ක්‍රියාත්මකයි.",
       "URL": "https://www.hirunews.lk/290135/පේරාදෙණිය-මුලතිව්-කුරුවිට-දියේ-ගිලීම්වලින්-දෙදෙනෙකු-මරුට-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1515"
}