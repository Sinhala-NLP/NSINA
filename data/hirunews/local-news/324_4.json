{
       "Source": "hirunews",
       "Timestamp": "Tuesday, 23 May 2023 - 9:03",
       "Headline": "රජයේ නව ව්‍යාපෘති සහ වැඩසටහන්වල ප්‍රගතිය ඇගයීමට ජාතික සංවර්ධන කමිටුවක්",
       "News Content": "රජයේ නව ව්‍යාපෘති සහ වැඩසටහන්වල ප්‍රගතිය ඇගයීමට ජාතික සංවර්ධන කමිටුවක් පිහිටුවීමට කැබිනට් අනුමැතිය ලැබී තිබෙනවා.\nඅද (23) පැවති කැබිනට් මණ්ඩල තීරණ දැනුම්දීමේ රැස්වීමේ දීයි මේ බව නිවේදනය කළේ.\nනව සංවර්ධන ව්‍යාපෘති සහ වැඩසටහන් ඇගයීම සඳමා ජාතික සංවර්ධන කමිටුවක් පිහිටුවීමට කැබිනට් අනුමැතිය හිමිව තිබෙනවා.\nනිසි පරිදි හදුනාගැනීමකින් සහ විධිමත් ඇගයීමකින් තොරව සංවර්ධන ව්‍යාපෘති සහ වැඩසටහන් ආරම්භ කිරීම නිසා පසුගිය කාලය තුළ ක්‍රියාත්මක කරන ලද ඇතැම් ව්‍යාපෘති මගින් අපේක්ෂිත ප්‍රතිඵල ලබාගැනීමට නොහැකිවීම හේතුවෙන් මෙම කමිටුව පත්කරන බවයි කැබිනට් ප්‍රකාශක අමාත්‍ය බන්දුල ගුණවර්ධන කියා සිටියේ.\nරජයේ ප්‍රවෘත්ති දෙපාර්තමේන්තුවේ අද පෙරවරුවේ පැවති කැබිනට් තීරණ දැනුම් දීමේ මාධ්‍ය හමුවට එක්වෙමින් ඔහු ප්‍රකාශ කළේ ජාත්‍යන්තරය සමඟ රජය එළැඹෙන ව්‍යාපෘති ගිවිසුම් පාර්ලිමේන්තුවේ අනුමැතියකින් තොරව වෙනස් කළ නොහැකි ආකාරයේ වැඩපිළිවෙලක් සිදුකළ යුතු බවට ජනාධිපති රනිල් වික්‍රමසිංහ ඊයේ අමාත්‍ය මණ්ඩලයට දැනුම් දී තිබූ බවයි.\nශ්‍රී ලංකාවේ සන්නද්ධ ගැටුම් දේශපාලන නොසන්සුන්තාවක් හෝ සිවිල් කැළඹීම්වල ප්‍රතිඵලයක් ලෙස මියගිය අය සැමරීම සඳහා කොළඹ නගරය තුළ ස්මාරකයක් ස්ථාපිත කිරීමට අමාත්‍ය මණ්ඩල අනුමැතිය හිමිව තිබෙනවා.\nඒ අනුව නිදහසෙන් පසුව මියගිය පුද්ගලයින් වෙනුවෙන් කඑම ස්මාරකය ඉදිකිරීමට නියමිතයි.\nමේ අතර ජපානයේ සහ සිංගප්පූරුවේ නිල සංචාරයක් සඳහා ජනාධිපති රනිල් වික්‍රමසිංහ අද අද අලුයම දිවයිනෙන් පිටත්ව යාම හේතුවෙන් වැඩබලන මුදල් අමාත්‍යවරයා ලෙස රාජ්‍ය අමාත්‍ය රංජිත් සියඹලාපිටිය පත්කර තිබෙනවා.\nඑමෙන්ම වැඩබලන ආරක්ෂක අමාත්‍යවරයා ලෙස රාජ්‍ය අමාත්‍ය ප්‍රමිත බණ්ඩාර තෙන්නකෝන් පත්කර ඇති අතර යළි ජනාධිපතිවරයා දිවයිනට පැමිණෙන තෙක් ඔවුන් එම ධුරයේ කටයුතු කරනු ඇති.",
       "URL": "https://www.hirunews.lk/335972/රජයේ-නව-ව්‍යාපෘති-සහ-වැඩසටහන්වල-ප්‍රගතිය-ඇගයීමට-ජාතික-සංවර්ධන-කමිටුවක්",
       "Category": "Local News",
       "Parent URL": "https://www.hirunews.lk/local-news.php?pageID=324"
}