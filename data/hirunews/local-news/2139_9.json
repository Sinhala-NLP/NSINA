{
       "Source": "hirunews",
       "Timestamp": "Thursday, 18 February 2021 - 13:48",
       "Headline": "ජනපති හවුල්කාර පක්ෂ කැඳවයි",
       "News Content": "ජනාධිපති ගෝඨාභය රාජපක්ෂ ආණ්ඩුවේ හවුල්කාර පක්ෂ සඳහා හෙට පස්වරු 4ට සාකච්ඡාවක් ලබාදී ඇති බව ශ්‍රී ලංකාවේ කොමියුනිස්ට් පක්ෂයේ මහලේකම් වෛද්‍ය ජේ. වීරසිංහ ප්‍රකාශ කළා.\nඑහිදී රට තුළ පවතින වත්මන් දේශපාලන තත්ත්වය සහ තවත් කරුණු කිහිපයක් පිළිබදව සාකච්ඡා කිරීමට නියමිත බවයි ඔහු කියා සිටියේ.\nඊයේ පස්වරුවේ බොරැල්ලේ පිහිටි කොමියුනිස්ට් පක්ෂ මූලස්ථානයේදී ආණ්ඩුවට සම්බන්ධ පක්ෂවල නායකයින් සහ නියෝජිතයින් අතර හමුවක් ද පැවැත්වුණා.\nඊට ජාතික නිදහස් පෙරමුණේ නායක අමාත්‍ය විමල් වීරවංශ, පිවිතුරු හෙළ උරුමයේ නායක අමාත්‍ය උදය ගම්මන්පිල, පාර්ලිමේන්තු මන්ත්‍රීවරුන් වන පූජ්‍ය අතුරලියේ රතන හිමි, ඒ.එල්.ඒ.එම්. අතාවුල්ලා, ගෙවිදු කුමාරතුංග, ටිරාන් අලස් ඇතුලු ආණ්ඩුවේ හවුල්කාර පක්ෂවල නියෝජිතයින් එක්වුණා.\nකෙසේ වෙතත් මීට පෙර සාකච්ඡාවලට සහභාගිවූ ශ්‍රී ලංකා නිදහස් පක්ෂයේ සාමාජිකයෙකු ඊයේ පැවති සාකච්ඡාවට එක්ව සිටියේ නැහැ.",
       "URL": "https://www.hirunews.lk/262948/ජනපති-හවුල්කාර-පක්ෂ-කැඳවයි",
       "Category": "Local News",
       "Parent URL": "https://www.hirunews.lk/local-news.php?pageID=2139"
}