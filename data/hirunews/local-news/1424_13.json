{
       "Source": "hirunews",
       "Timestamp": "Friday, 14 January 2022 - 20:10",
       "Headline": "අද රාත්‍රියේ පැයක පමණ කාලයක් විදුලිය විසන්ධි විය හැකි බව විදුලිබල මණ්ඩලය කියයි (වීඩියෝ)",
       "News Content": "දිවයිනේ ඇතැම් ප්‍රදේශවලට අද රාත්‍රියේත් පැයක පමණ කාලයක් විදුලිය විසන්ධි විය හැකි බව විදුලිබල මණ්ඩලයේ මාධ්‍ය ප්‍රකාශක ඇන්ඩෘෘ නවමනී මහතා සඳහන් කළා.\nමේ අතර, විදුලි බල මණ්ඩලයේ වරද ඛනිජ තෙල් සංස්ථාව මත පැටවීමට උත්සාහ කිරීම කණගාටුදායක තත්ත්වයක් බවයි  බලශක්ති අමාත්‍ය උදය ගම්මන්පිල මහතා සඳහන් කළේ.\nඉන්ධන හිඟය හේතුවෙන් අක්‍රිය වී ඇති බලාගාර සඳහා දෛනිකව ඩීසල් මෙට්‍රික් ටොන් 1500ක් අද සිට ලංකා විදුලි බල මණ්ඩලයට ලබා දෙන බව ඛනිජ තෙල් නීතීගත සංස්ථාවේ සභාපති නීතීඥ සුමිත් විජේසිංහ මහතා සඳහන් කළා.\nමේ අතර දිවයිනේ ප්‍රදේශ රැසකට පැය 2කට ආසන්න කාලයක් විදුලිය විසන්ධි කළ බවට ජනතාව චෝදනා කළා.\nකෙසේවෙතත් අද පස්වරුව වන තෙක් අද රාත්‍රීයේ දී විදුලිය කප්පාදු කරන්නේ ද යන්න පිළිබඳව ලංකා විදුලි බල මණ්ඩලය මේ දක්වා නිල වශයෙන් තහවුරු කර තිබුණේ නැහැ.\nඅද නිවාඩු දිනයක් නිසා විදුලි ඉල්ලුම අවම මට්ටමකට පැවතියද රාත්‍රී කාලයේ විදුලිය විසන්ධි කිරීම සම්බන්දයෙන් නිශ්චිතව ප්‍රකාශ කළ නොහැකි බවයි ලංකා විදුලි බල මණ්ඩලයේ මාධ්‍ය ප්‍රකාශක වරයා සඳහන් කර තිබුණේ.\nඉන්ධන නොමැතිවීමත් සමග විදුලි බලාගාරවල ජනන යන්ත්‍ර කිහිපයක් අක්‍රිය වීම නිසා ඊයේ පස්වරුවේ සිට දිවයිනේ ප්‍රදේශ රැසකට විදුලි බිඳවැටීමක් සිදු වුණා.\nජාතික පද්ධතියට මෙගාවොට් 300ක අඩුවක් පැවතීම හේතුවෙනුයි මෙලෙස දිවයිනේ ප්‍රදේශ කිහිපයකට විදුලිය බිඳ වැටීම සිදුවූයේ.\nඑසේම, දැවිතෙල් අර්බුදයක්ද මතු වීම හේතුවෙන් ඉදිරියේදී විදුලි අර්බුදය තවදුරටත් උග්‍රවිය හැකි බවයි ලංකා විදුලි බල මණ්ඩලය ප්‍රකාශ කළේ.\nපවතින තත්ත්වයට විසඳුමක් ලෙස ඛණිජ තෙල් නීතිගත සංස්ථාව විසින් ඩීසල් මෙට්‍රික් ටොන් 3000 ක් ලබා දෙන බවට පොරොන්දු වූ බව ලංකා විදුලි බල මණ්ඩලය පවසනවා.\nනියමිත පරිදි ඉන්ධන නොලැබුණහොත් අද දිනයේදීද විදුලිය කප්පාදුවක් සිදු කෙරෙනු ඇති බවයි විදුලිබල මණ්ඩලයේ මාධ්‍ය ප්‍රකාශකවරයා සඳහන් කළේ.\nකෙසේ වෙතත් පවතින තත්ත්වයට විසඳුමක් ලෙස මේ වන විට ඛණිජ තෙල් නීතිගත සංස්ථාව විසින් දෛනිකව ඩීසල් මෙට්‍රික් ටොන් 1500ක් බැගින් ලංකා විදුලි බල මණ්ඩලය වෙත ලබා දෙන බව ඛනිජ තෙල් නීතීගත සංස්ථාවේ සභාපති නීතීඥ සුමිත් විජේසිංහ මහතා සඳහන් කළා.\nවිදුලි බල මණ්ඩලයේ අතිරේක සමාන්‍යාධිකාරී හා මාධ්‍ය ප්‍රකාශක ඇන්ඩෘ නවමනි හිරු ප්‍රවෘත්ති අංශයට සඳහන් කළේ ලංකා ඛනිජ තෙල් නීති ගත සංස්ථාව ලබා දුන් ඩීසල් මෙට්‍රික් ටොන් 3000ක් ගොඩබෑම මේ වන විට ආරම්භ වි ඇති බවයි.\nකෙසේ වෙතත් එම කටයුතු සම්පූර්ණ වීම සඳහා පැය 10කට ආසන්න කාලයක් ගතවනු ඇතැයි ද ඔහු සඳහන් කළා.\nමේ අතර දිනකට පැයක කාලයක් පමණක් විදුලිය විසන්ධි කරන බවට විදුලි බල මණ්ඩලය මීට පෙර ප්‍රකාශ කළ ද ඊයේ දිනයේදී පැය 2කට ආසන්න කාලයක් විදුලිය විසන්ධි කළ බවට ජනතාව චෝදනා කරනවා.\nඇතැම් ප්‍රදේශ වල මාර්ග සංඥා අක්‍රීය වීමෙන්ද ජනතාව දැඩි පීඩාවට පත් වූ අයුරු දක්නට ලැබුණා.",
       "URL": "https://www.hirunews.lk/294027/අද-රාත්‍රියේ-පැයක-පමණ-කාලයක්-විදුලිය-විසන්ධි-විය-හැකි-බව-විදුලිබල-මණ්ඩලය-කියයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1424"
}