{
       "Source": "hirunews",
       "Timestamp": "Monday, 22 February 2021 - 13:27",
       "Headline": "අස්වැන්න අඩු වීමෙන් අසරණ වූ වී ගොවීන්ගේ අඳෝනාව (වීඩියෝ)",
       "News Content": "සහතික මිලට වී ලබාදෙන ලෙස රජය දැනුම්දී තිබුණ ද අස්වැන්න අඩුවීම හේතුවෙන් එම මිල ගණන් යටතේ වී ලබාදීමට නොහැකි බව ගොවීන් පවසනවා.\nඔවුන් පෙන්වා දෙන්නේ රජය ලබාදී ඇති මිලට වඩා වැඩි මිලට පෞද්ගලික අංශය වී මිලදී ගන්නා බවයි.\nමෙවර මහ කන්නයේ සහතික මිලක් යටතේ වී මෙට්‍රික් ටොන් ලක්ෂ 3ක් මිලදී ගැනීමට රජය පසුගියදා තීරණය කළා.\nඒ, යටතේ ප්‍රමිතිගත නාඩු තෙතමනය 14%ක් සහිත වී කිලෝග්‍රෑමයක් රුපියල් 50කට ද, තෙතබර ඉවත් නොකළ නාඩු වී කිලෝග්‍රෑමයක් රුපියල් 44කට ද මිලදී ගැනීමට සැලසුම් කර තිබුණා.\nඑසේම ප්‍රමිතිගත සම්බා වී තෙතමනය 14%ක් සහිත වී කිලෝග්‍රෑමයක් රුපියල් 52කට සහ තෙතබර ඉවත් නොකළ සම්බා වී කිලෝග්‍රෑමයක් රුපියල් 46කට ද මිලදී ගැනීමට ද රජය තීරණය කළා.\nඒ අනුව පොහොර සහනාධාරය ලබන හෙක්ටයාර 1 ත් 1.5ත් අතර වගාකරන ගොවීන්ගෙන් වී කිලෝග්‍රෑම් 1000ක් සහ හෙක්ටයාර 1.5ට වැඩි වී වගාකරන ගොවීන්ගෙන් කිලෝග්‍රෑම් 1500 බැගින් රජය මිලදී ගැනීමට නියමිතයි.\nවී ලබා නොදෙන ගොවීන් සඳහා පොහොර සහනාධාරය ලබානොදීමට කටයුතු කරන බව ද රජය සඳහන් කළා.\nමේ වනවිට මහ කන්නයේ වී අස්වැන්න නෙලීම ආරම්භ කර ඇති අතර ගොවීන් පවසන්නේ පෙර කන්නයට සාපේක්ෂව මෙවර අස්වැන්නේ අඩුවක් පවතින බවයි.\nකෙසේ වෙතත්, තම අස්වැන්න අඩුවීමත් සමඟ රජයට වී ලබාදීමට හැකියාවක් නොමැති බව පෙන්වා දෙන ගොවීන් රජය ලබා දී ඇති සහතික මිල ඉක්මවා පෞද්ගලික අංශය වී මිලදී ගැනීමට කටයුතු කරන බව පවසනවා.\nමේ අතර, ගොවි අරගල ව්‍යාපාරය ප්‍රවෘත්ති සාකච්ඡාවක් කැඳවමින් මේ සම්බන්ධයෙන් කරුණු ඉදිරිපත් කළා.\nමේ අතර, සමස්ත ලංකා ගොවිජන සම්මේලනය පවසන්නේ ගොවීන් මුහුණ දෙන මෙම ගැටලුවට රජය කඩිනමින් විසඳුමක් ලබාදිය යුතු බවයි.",
       "URL": "https://www.hirunews.lk/263332/අස්වැන්න-අඩු-වීමෙන්-අසරණ-වූ-වී-ගොවීන්ගේ-අඳෝනාව-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2131"
}