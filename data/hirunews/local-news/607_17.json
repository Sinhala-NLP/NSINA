{
       "Source": "hirunews",
       "Timestamp": "Thursday, 12 January 2023 - 11:32",
       "Headline": "පාස්කු ප්‍රහාරයට අදාළ නඩුවේ තීන්දුව ප්‍රකාශ කෙරේ - මෛත්‍රී ඇතුළු පහකට වන්දි ගෙවන්නත් නියම වෙයි  (වීඩියෝ)",
       "News Content": "පාස්කු ඉරිදා ත්‍රස්ත ප්‍රහාර මාලාව වළක්වා ගැනීමට නොහැකිවීම සහ වගකීම් පැහැර හැරීම සම්බන්ධයෙන් හිටපු ජනාධිපති මෛත්‍රීපාල සිරිසේන ඇතුළු 5 දෙනෙකුට රුපියල් මිලියන 310 ක වන්දි මුදලක් ප්‍රහාරයේ වින්දිතයන්ට ගෙවන ලෙස ශ්‍රේෂ්ඨාධිකරණය අද (12) නියෝග කළා.\nඒ පාස්කු ප්‍රහාරයට අදාළව ගොනු කර තිබූ මූලික අයිතිවාසිකම් පිළිබඳ නඩුවේ අවසන් තීන්දුව ප්‍රකාශයට පත්කරමින්.\nශ්‍රේෂ්ඨාධිකරණය අද නිගමනය කළේ පාස්කු ඉරිදා ත්‍රස්ත ප්‍රහාර මාලාව වළක්වා ගැනීමට නොහැකිවීමෙන් හිටපු ජනාධිපති මෛත්‍රීපාල සිරිසේන, හිටපු පොලිස්පති පූජිත් ජයසුන්දර, හිටපු ආරක්ෂක ලේකම් හේමසිරි ප්‍රනාන්දු, රාජ්‍ය බුද්ධි සේවයේ හිටපු අධ්‍යක්ෂ නිලන්ත ජයවර්ධන සහ හිටපු ජාතික බුද්ධි ප්‍රධානී සිසිර මෙන්ඩිස් යන පිරිස මූලික මිනිස් අයිතිවාසිකම් උල්ලංඝනය කර ඇති බවයි.\nනඩුවේ අවසන් තීන්දුව ප්‍රකාශ කරන අවස්ථාවේ එම කිසිදු වගඋත්තරකරුවෙකු අද ශ්‍රේෂ්ඨාධිකරණ පරිශ්‍රයට පැමිණ නොසිටි අතර ප්‍රහාරයේ වින්දිත පාර්ශ්ව සහ කතෝලික පියතුමන් අධිකරණයට පැමිණ සිටියා.\nශ්‍රේෂ්ඨාධිකරණය හමුවේ ගොනුකර තිබූ මූලික අයිතිවාසිකම් පෙත්සම් 13 සම්බන්ධයෙන් වන නඩුවේ අවසන් තීන්දුව ප්‍රකාශයට පත්කිරීම සඳහා පෙරවරු 10ට පමණ සත්පුද්ගල ශ්‍රේෂ්ඨාධිකරණ විනිසුරු මඩුල්ල අධිකරණ ශාලාව වෙත පැමිණියා.\nඑහිදී තීන්දුව ප්‍රකාශයට පත් කරමින් අගවිනිසුරු ජයන්ත ජයසූරිය පැවසුවේ පාස්කු ඉරුදින ත්‍රස්ත ප්‍රහාරයක් එල්ලවීමට නියමිත බවට බුද්ධි තොරතුරු ලැබී තිබියදීත් එය වළක්වා නොගැනීමට පියවර නොගැනීම තුළින් හිටපු ජනාධිපති මෛත්‍රීපාල සිරිසේන, හිටපු ආරක්ෂක ලේකම් හේමසිරි ප්‍රනාන්දු, හිටපු පොලිස්පති පූජිත් ජයසුන්දර, රාජ්‍ය බුද්ධි සේවයේ හිටපු අධ්‍යක්ෂ නිලන්ත ජයවර්ධන සහ හිටපු ජාතික බුද්ධි ප්‍රධානී සිසිර මෙන්ඩිස් යන පිරිස මූලික මිනිස් අයිතිවාසිකම් උල්ලංඝනය කර ඇති බව ශ්‍රේෂ්ඨාධිකරණය තීන්දු කරන බවයි.\nවගඋත්තරකරුවන් ඔවුන්ගේ පෞද්ගලික මුදල්වලින් මේ සඳහා වන්දි මුදල් ගෙවිය යුතු බවටද ශ්‍රේෂ්ඨාධිකරණය නියෝග කළා.\nඒ අනුව ප්‍රහාරය එල්ලවන අවස්ථාවේ ජනාධිපතිවරයා වූ මෛත්‍රීපාල සිරිසේන රුපියල් මිලියන 100ක වන්දි මුදලක් ගෙවිය යුතු වනවා.\nඑවකට පොලිස්පති පූජිත් ජයසුන්දර සහ රාජ්‍ය බුද්ධි සේවයේ හිටපු අධ්‍යක්ෂ නිලන්ත ජයවර්ධන රුපියල් මිලියන 75 බැගින් වන්දි මුදල් ගෙවිය යුතුයි.\nහිටපු ආරක්ෂක ලේකම් හේමසිරි ප්‍රනාන්දු ගෙවිය යුතු වන්දි මුදල වන්නේ රුපියල් මිලියන 50ක්.\nහිටපු ජාතික බුද්ධි ප්‍රධානී සිසිර මෙන්ඩිස්ද රුපියල් මිලියන 10ක් වන්දි වශයෙන් ගෙවිය යුතු බවටයි ශ්‍රේෂ්ඨාධිකරණය නියෝග කළේ.\nඊට අමතරව රජය විසින් මියගිය පුද්ගලයෙකුට රුපියල් මිලියනයක වන්දි මුදලක් ගෙවිය යුතු බවට ද මෙහිදී නියෝග කෙරුණා.\nතුවාල ලැබූවන් සඳහා රුපියල් ලක්ෂ 05 බැගින් වන්දි ගෙවිය යුතුයි.\nමෙම ප්‍රහාරයෙන් වින්දිතයන් බවට පත් වූ පුද්ගලයින් සඳහා අරමුදලක් ස්ථාපිත කරන ලෙස රජයට නියෝග කළ ශ්‍රේෂ්ඨාධිකරණය එම අරමුදල වෙත අදාළ වන්දි මුදල් බැර කරන්නැයි වගඋත්තරකරුවන්ට නියෝග කළා.\nඑමෙන්ම අදාළ වන්දි මුදල් මාස 6ක් තුළ ගෙවා අවසන් කළ යුතු අතර අරමුදලේ කටයුතු නීතිපතිවරයාගේ අධීක්ෂණයට යටත් විය යුතුයි.\nතීන්දුව ප්‍රකාශයට පත් කරමින් සත් පුද්ගල විනිසුරු මඩුල්ලේ සභාපති විනිසුරුවරයා වූ අගවිනිසුරු ජයන්ත ජයසූරිය සඳහන් කළේ ආණ්ඩුක්‍රම ව්‍යවස්ථාව යටතේ රාජ්‍ය ප්‍රධානියා මෙන්ම ත්‍රිවිධ හමුදාවන්හි සේනාධිනායකයා වශයෙන් ජනාධිපතිවරයා කටයුතු කරන බවයි.\n”‍ ආණ්ඩුක්‍රම ව්‍යවස්ථාව යටතේ සියලු‍ විධායක බලතල ජනාධිපතිවරයා වෙත පැවරී තිබෙනවා. ජනාධිපතිවරයා ආරක්ෂක අමාත්‍යවරයා වශයෙන් ද කටයුතු කරනවා. මෙම ප්‍රහාරය සිදුවන අවස්ථාවේ ත්‍රිවිධ හමුදාව, පොලිසිය, රාජ්‍ය බුද්ධි සේවය හිටපු ජනාධිපති මෛත්‍රිපාල සිරිසේන යටතේ ක්‍රියාත්මක වූ බව තහවුරු වී තිබෙනවා. එමෙන්ම ත්‍රස්තවාදය වැළැක්වීමේ පනත මෙන්ම මහජන ආරක්ෂක පනත ක්‍රියාත්මක කිරීමේ බලය ද ඔහු වෙත පැවරී තිබුණා.\nහිටපු ජනාධිපති මෛත්‍රීපාල සිරිසේන වෙනුවෙන් අධිකරණයට දිවුරුම් පෙත්සමක් ඉදිරිපත් කළ එවක ජනාධිපති ලේකම් උදය සෙනෙවිරත්න විසින් ප්‍රහාරයක් එල්ල වීමට නියමිත බවට ලැබුණු තොරතුර පිළිබඳව හිටපු ආරක්ෂක ලේකම් හේමසිරි ප්‍රනාන්දු, හිටපු පොලිස්පති පූජිත් ජයසුන්දර හෝ රාජ්‍ය බුද්ධි සේවා ප්‍රධානී නිලන්ත ජයවර්ධන විසින් ජනාධිපතිවරයාට දැනුවත් කිරීමක් නොකළ බව සඳහන් කර තිබෙනවා. ආණ්ඩුක්‍රම ව්‍යවස්ථාවේ 4 වැනි වගන්තිය යටතේ රාජ්‍ය ආරක්ෂාව මෙන්ම මහජනතාවගේ ආරක්ෂාව තහවුරු කිරීමේ වගකීම ද ජනාධිපතිවරයා වෙත පැවරී තිබෙනවා. ඊට අමතරව ත්‍රිවිධ හමුදාව, පොලිසිය සහ තමන් යටතේ පවතින දෙපාර්තමේන්තු අධීක්ෂණය කිරීමේ බලයද පැවරී තිබුණේ ජනාධිපතිවරයා වෙත. එසේ තිබියදී මෙම ප්‍රහාරය පිළිබඳ තොරතුරු තමන් යටතේ සිටින නිලධාරීන් විසින් දැනුම් නොදුන් බව පවසමින් එම වගකීමෙන් බැහැර වීමට හිටපු ජනාධිපති මෛත්‍රීපාල සිරිසේනට හැකියාවක් නැහැ. මෙවැනි සංවේදී තොරතුරු තමන් වෙත කාර්යක්ෂමව ළඟාකර ගැනීම සඳහා නිසි යාන්ත්‍රණයක් ක්‍රියාත්මක කිරීමට ඔහු වගබලා ගත යුතුයි. එය අධීක්ෂණය කළ යුතුයි. ආරක්ෂක මණ්ඩල රැස්වීම පිළිබඳව සලකා බැලීමේදී එය සෑම සතියකම වරක් පවත්වා තිබෙන බව ඉතිහාසය පිරික්සීමේදී පෙනී යනවා. රටේ ආරක්ෂක තත්වය පිළිබඳව රාජ්‍ය නායකයා දැනුවත් කිරීමට සහ ආරක්ෂාව තහවුරු කිරීමට ගත යුතු පියවර පිළිබඳව ආරක්ෂක ප්‍රධානීන්ට සිය යෝජනා ඉදිරිපත් කිරීම සඳහායි මෙම රැස්වීම පැවැත්වෙන්නේ. එහෙත් මෙම ප්‍රහාරය එල්ල වීමට පෙර සමය පරික්ෂා කිරීමේදී ආරක්ෂක මණ්ඩල රැස්වීම් නිසි පරිදි පැවැත් වී නොමැති බව පෙනී යනවා. එය බරපතළ ගැටලු‍වක්.\nසියලු‍ කරුණු විශ්ලේෂණය කිරීමේ දී ආරක්ෂක අමාත්‍යවරයා වශයෙන් ජනාධිපති ජනාධිපති මෛත්‍රීපාල සිරිසේන තම වගකීම ඉටු කිරීමට අසමත් වී තිබෙනවා. තමන් වෙත පැවරී තිබූ වගකීම් ඔහු බරපතළ ලෙස පැහැර හැර ඇති ආකාරයකුත් පෙනී යනවා.”‍\nඒ අනුව හිටපු ජනාධිපති මෛත්‍රීපාල සිරිසේන ආණ්ඩුක්‍රම ව්‍යවස්ථාවේ 12(1) සහ 14(ඉ) වගන්තිවල සඳහන් මූලික මිනිස් අයිතිවාසිකම් උල්ලංඝනය කර ඇති බව තීන්දු කළ බවයි අගවිනිසුරුවරයා දැනුම් දුන්නේ.\nඅනතුරුව ආරක්ෂක අමාත්‍යංශය, පරිපාලනය හා සුපරීක්ෂණය කිරීමේ බලය ආණ්ඩුක්‍රම ව්‍යවස්ථාව යටතේ ආරක්ෂක ලේකම්වරයා වෙත පැවරී තිබෙන බව පැවසූ අගවිනිසුරුවරයා තවදුරටත් තීන්දුව ප්‍රකාශයට පත් කළා.\n”‍ආරක්ෂක අමාත්‍යංශයේ කටයුතු සම්බන්ධයෙන් කටයුතු කිරීමේ පුළුල් බලයක් ආරක්ෂක අමාත්‍යාංශයේ ලේකම්වරයා වෙත පැවරී තිබෙනවා. පාස්කු ඉරුදින ත්‍රස්ත ප්‍රහාරය පිළිබඳව තමන් වෙත ලැබුණු තොරතුරු රාජ්‍ය බුද්ධි සේවයේ හිටපු අධ්‍යක්ෂ නිලන්ත ජයවර්ධන විසින් ආරක්ෂක ලේකම් හේමසිරි ප්‍රනාන්දු වෙත ලබාදුන් බවට කරුණු තහවුරු වුණා. එහෙත් එම තොරතුරු හේමසිරි ප්‍රනාන්දු විසින් පොලිස්පතිවරයා සහ ජාතික බුද්ධි ප්‍රධානී සිසිර මෙන්ඩිස් වෙත යොමු කිරීම හැර වෙන කිසිදු පියවරක් ගෙන නැහැ. මෙවැනි සංවේදී තොරතුරක් ලැබුණු විගස ආරක්ෂක ලේකම්වරයා වශයෙන් හේමසිරි ප්‍රනාන්දුට වගකීමකින් යුතුව කටයුතු කිරීමට හැකියාව තිබුණා. ඔහුට අමාත්‍යාංශ ලේකම්වරයා වශයෙන් ජනාධිපති මෛත්‍රිපාල සිරිසේන හමු වී මෙම තොරතුරු පිළිබඳව දැනුවත් කිරීමට හැකියාව තිබුණා. එහෙත් ඔහු එවැනි පියවරක් අනුගමනය කළේ නැහැ. 2019 අප්‍රේල් 09 වැනිදා පැවති ජාතික බුද්ධි සමාලෝචන රැස්වීමේ ප්‍රධානියා වශයෙන් ද කටයුතු කළේ හේමසිරි ප්‍රනාන්දු. එම රැස්වීමේ දී පවා ඔහු එම සංවේදී තොරතුරු පිළිබඳව සහ ඒ සම්බන්ධයෙන් ගත යුතු පියවර ගැන සාකච්ඡා කළේ නෑ. එම රැස්වීමට ආරක්ෂක මාණ්ඩලික ප්‍රධානියා හා ත්‍රිවිධ හමුදාවේ ප්‍රධානීන් සහභාගි වී හිටියා. ප්‍රහාරයක් එල්ල වීමට නියමිත බවට ලැබුණු තොරතුරු පිළිබඳව එම රැස්වීමේදී සාකච්ඡා කළේ ආරක්ෂක මාණ්ඩලික ප්‍රධානියා හා ත්‍රිවිධ හමුදාවේ ප්‍රධානීන් ද ඒ පිළිබඳව දැන ගැනීමට හැකියාව තිබුණා. හේමසිරි ප්‍රනාන්දු විසින් මෙම ප්‍රහාරය පිළිබඳ තොරතුරු දේශපාලන අධිකාරියට හා ත්‍රිවිධ හමුදාවට දැනුවත් කළේ නම් මෙය වළක්වා ගැනීමට විධිමත් වැඩපිළිවෙළක් ක්‍රියාත්මක කිරීමට හැකියාව තිබුණා. නමුත් ඔහු නොසැලකිලිමත් ලෙස සිය රාජකාරිය බරපතළ ලෙස පැහැර හැර ඇති ආකාරයක් පෙනී යනවා.”‍\nමෙහිදී අගවිනිසුරු ජයන්ත ජයසූරිය එවකට පොලිස්පති පූජිත් ජයසුන්දරගේ ක්‍රියාකලාපය සම්බන්ධයෙන් ද කරුණු දැක්වූවා.\n”‍ ජාතික තවුහිත් ජමාත් සංවිධානය විසින් පාස්කු ඉරුදින ප්‍රහාරයක් එල්ල කිරීමට සූදානම් වන බවට රාජ්‍ය බුද්ධි සේවයේ හිටපු ප්‍රධානියා විසින් ලබාදුන් සංවේදී තොරතුරු සම්බන්ධයෙන් වගකීමකින් යුතුව පියවර ගැනීමට පොලිස්පතිවරයා වශයෙන් පූජිත් ජයසුන්දරද අසමත් වී තිබෙනවා. මෙම ප්‍රහාරය සම්බන්ධයෙන් රාජ්‍ය බුද්ධි සේවයේ හිටපු ප්‍රධානියාගෙන් ලැබුණු බුද්ධි තොරතුරු තමන් යටතේ සිටින නියෝජ්‍ය පොලිස්පතිවරු හතර දෙනෙකු වෙත යොමු කිරීම පමණක් ඔහු සිදුකර තිබෙනවා. පොලිස්පතිවරයා වශයෙන් එම සංවේදී තොරතුර සම්බන්ධයෙන් ගත් පියවර පිළිබඳව පසු විමසීමක් ඔහු විසින් කර නෑ. 2010 වසරේ සිට 2019 වසර දක්වා කාලසීමාව තුළ සහරාන් හෂීම් සහ ඔහුගේ අන්තවාදී කල්ලිය පිළිබඳ වාර්තා 97ක් රාජ්‍ය බුද්ධි සේවයේ හිටපු ප්‍රධානී නිලන්ත ජයවර්ධන විසින් පොලිස්පති පූජිත් ජයසුන්දර වෙත යොමු කර තිබෙනවා. එම නිසා සහරාන් හෂීම් සහ ඔහුගේ සන්නද්ධ කල්ලිය පිළිබඳ තොරතුරු පොලිස්පති පූජිත් ජයසුන්දර හොඳින් දැන සිටි බව කිව යුතුයි. එසේ තිබියදී සහරාන් හෂීම් ඇතුළු කණ්ඩායම ත්‍රස්ත ප්‍රහාරයක් එල්ල කිරීමට සූදානම් වන බවට සංවේදී තොරතුරක් ලැබුණු විගස පොලිස්පතිවරයා වශයෙන් පූජිත් ජයසුන්දර වඩා වගකීමකින් හා අවධානයකින් කටයුතු කළ යුතුව තිබුණා. එහෙත් ඔහු එසේ සිදුකර නැහැ. ඒ වගේම මෙම සංවේදී තොරතුරු පිළිබඳව පොලිස්පතිවරයා වශයෙන් පූජිත් ජයසුන්දරට එවක ජනාධිපති හමුවී දැනුම් දීමට හැකියාව තිබුණා. 2019 අප්‍රේල් 16 වැනිදා කාත්තන්කුඩි ප්‍රදේශයේ දී සහරාන් හෂීම්ගේ කණ්ඩායම යතුරුපදියක් පුපුරුවා හැර ප්‍රහාරයක් අත්හදා බැලීමක් සිදු කර ඇති බවට තොරතුරු හෙළි වුණා. ඒ පිළිබඳවද රාජ්‍ය බුද්ධි සේවයේ ප්‍රධානියා පූජිත් ජයසුන්දර දැනුවත් කර තිබුණා. ඒ පිළිබඳව ද විධිමත් පරීක්ෂණයක් පැවැත්වීමට පොලිස්පතිවරයා වශයෙන් පූජිත් ජයසුන්දර අසමත් තිබෙනවා.”‍\nඒ අනුව වගඋත්තරකාර පූජිත් ජයසුන්දරද සිය වගකීම නොසැලකිලිමත් ලෙස පැහැර හැර ඇතැයි ශේෂ්ඨාධිකරණය විසින් තීන්දු කරන බව පැවසුවා.\nඅගවිනිසුරුවරයාගේ තීන්දුවේ මීළඟ අවධානය යොමු වුණේ ප්‍රහාරය එල්ල වන බවට මුල්ම බුද්ධි තොරතුර ලැබී තිබූ එවකට රජ්‍ය බුද්ධි සේවයේ අධ්‍යක්ෂව සිටි ජ්‍යෙෂ්ඨ නියෝජ්‍ය පොලිස්පති නිලන්ත ජයවර්ධන සම්බන්ධයෙන්.\n”‍සහරාන් හෂීම් ඇතුළු කණ්ඩායම පාස්කු ඉරුදින ත්‍රස්ත ප්‍රහාරයක් එල්ල කිරීමට සූදානම් වන බවට විදේශීය බුද්ධි සේවයකින් තමන්ට තොරතුරු ලැබුණු බව රාජ්‍ය බුද්ධි සේවයේ හිටපු අධ්‍යක්ෂ නිලන්ත ජයවර්ධන අධිකරණය හමුවේ ප්‍රකාශ කර තිබෙනවා. ඔහු විසින් සිදු කර තිබෙන්නේ එම තොරතුර පොලිස්පතිවරයාට සහ ජාතික බුද්ධි ප්‍රධානියා වෙත යොමුකිරිම පමණයි. ඒ සම්බන්ධයෙන් ගත් පියවර පිළිබඳව ඔහු පසු විපරමක් සිදුකර නැහැ. මෙම තොරතුරු ලැබුණු පසුව එනම් අප්‍රේල් මස 9 වැනිදා ජාතික බුද්ධි සමාලෝචන රැස්වීම පවත්වා තිබෙනවා. එම රැස්වීමට නිලන්ත ජයවර්ධන සහභාගි වුණා. එහෙත් මෙම සංවේදී තොරතුරු පිළිබඳව ඔහු අදාල රැස්වීමේදී සාකච්ඡා කළේ නෑ. එය බරපතළ ගැටලු‍වක්. අදාල රැස්වීමේදී මෙම කාරණය පිළිබඳව සාකච්ඡා කළේ නම් මෙම බරපතළ තොරතුරු පිළිබඳව රැස්ස්වීමට එක්ව සිටි ත්‍රිවිධ හමුදාවේ ප්‍රධානීන් හා ආරක්ෂක මාණ්ඩලික ප්‍රධානියාට ද දැන ගන්නට හැකියාව තිබුණා. නිලන්ත ජයවර්ධන යනු ආරක්ෂක අමාත්‍යවරයා යටතේ තිබෙන දෙපාර්තමේන්තුවක ප්‍රධානියෙක්. ජාතික ආරක්ෂාවට තර්ජනයක් එල්ල වන මෙම සංවේදී තොරතුරු පිළිබඳව ඔහුට ජනාධිපති මෛත්‍රීපාල සිරිසේන හමුවී දැනුවත් කිරීමට හැකියාව තිබුණා. එහෙත් ඔහු එසේ කර නැහැ. ප්‍රහාරය එල්ල වීමට පෙර එළැඹී සිංහල දෙමළ අලු‍ත් අවුරුද්ද යෙදී තිබුණු අප්‍රේල් 14 වැනිදා පොලිස්පති ඇතුළු වගඋත්තරකරුවන් ජනාධිපතිවරයා හමු වී සුබ පතා ඇති බවට ද නඩු විභාගයේදී කරුණු ආවරණය වුණා. එම හමුවේදි පවා මෙම සංවේදී තොරතුර ගැන ජනාධිපතිවරයා දැනුවත් කිරීමට හැකියාව තිබුණා. එහෙත් එසේ නොකිරීම බලවත් ගැටළුවක්. ඒ නිසා මෙම ප්‍රහාරය පිළිබඳ තොරතුරු තමා පොලිස්පතිවරයාට සහ ආරක්ෂක ලේකම්වරයාට දැනුම් දුන් බව පවසමින් වගකීමෙන් මිදීමට නිලන්ත ජයවර්ධනට හැකියාවක් නැහැ. ඒ හරහා ඔහු සිය රාජකාරිය පැහැර හැර තිබෙනවා.”‍\nඅදාළ පෙත්සම්වල වගඋත්තරකරුවකු වශයෙන් නම් කර සිටි හිටපු ජාතික බුද්ධි ප්‍රධානී සිසිර මෙන්ඩිස්ගේ ක්‍රියා කලාපය ද අගවිනිසුරුවරයා සිය තීන්දුව ප්‍රකාශයට පත් කරමින් දැඩි දෝෂ දර්ශනයට ලක් කළා.\n”‍ප්‍රහාරය පිළිබඳව තමන් වෙත ලැබුණු තොරතුරු පොලිස්පතිවරයා සහ ආරක්ෂක ලේකම්වරයා වෙත යොමු කිරීම පමණක් හිටපු ජාතික බුද්ධි ප්‍රධානී සිසිර මෙන්ඩිස් විසින් සිදුකර තිබෙනවා. ඒ සම්බන්ධයෙන් ගෙන තිබෙන පියවර පිළිබඳව ඔහු පසු විපරමක් කර නැහැ. 2019 අප්‍රේල් නව වැනිදා පැවති ජාතික බුද්ධි සමාලෝචන රැස්වීමට සිසිර මෙන්ඩිස් සහභාගි වී තිබෙනවා. එහෙත් තමන් සතුව තිබූ ප්‍රහාරය පිළිබඳ සංවේදී තොරතුරු එම රැස්වීමේදී සාකච්ඡා කිරීමට ඔහු කටයුතු කර නැහැ. එය බරපතළ රාජකාරි පැහැර හැරීමක්. ප්‍රහාරය පිළිබඳව ලැබුණු තොරතුර ජාතික බුද්ධි ප්‍රධානියා වශයෙන් ජනාධිපතිවරයා, අග්‍රාමාත්‍යවරයා වෙත දැනුවත් කිරීමට සිසිර මෙන්ඩිස්ට හැකියාව තිබුණා. ඒ වගේම ත්‍රිවිධ හමුදාපතිවරුන්ට දැනුවත් කිරීමටද හැකියාව තිබුණා. එසේ නොකිරීම තුළින් ඔහු ද තම රාජකාරිය බරපතළ ලෙස පැහැර හැර ඇති බව අධිකරණය තීරණය කරනවා”‍\nඅදාළ වන්දි මුදල් ගෙවීම පැහැර හැරියහොත් එය අධිකරණයට අපහස කිරීමක් බවයි බවයි මානව හිමිකම් කොමිෂන් සභාවේ හිටපු කොමසාරිස්වරයෙකු වන මහාචාර්ය ප්‍රතිභා මහානාම හේවා ප්‍රකාශ කළේ.\nප්‍රහාරයෙන් වින්දිතයින් බවට පත්වූ පුද්ගලයින්, කතෝලික පියතුමන් සහ ශ්‍රී ලංකා නීතිඥ සංගමය විසින් මෙම පෙත්සම් ගොනුකර තිබුණා.",
       "URL": "https://www.hirunews.lk/324851/පාස්කු-ප්‍රහාරයට-අදාළ-නඩුවේ-තීන්දුව-ප්‍රකාශ-කෙරේ-මෛත්‍රී-ඇතුළු-පහකට-වන්දි-ගෙවන්නත්-නියම-වෙයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=607"
}