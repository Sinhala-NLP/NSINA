{
       "Source": "hirunews",
       "Timestamp": "Saturday, 22 February 2020 - 13:13",
       "Headline": "දකුණු කොරියාවේ සිටින ශ්‍රී ලාංකිකයන් පිළිබඳව තොරතුරු දැන ගැනීමට විශේෂ දුරකථන අංක 3ක්",
       "News Content": "දකුණු කොරියාවේ කොරෝනා වෛරස් ආසාදිතයින් සංඛ්‍යාව ඉහළ යාමත් සමඟ එරට සිටින ශ්‍රී ලාංකිකයින් පිළිබදව සෝල් නුවර ශ්‍රී ලංකා තානාපති කාර්යාලය සමඟ එක්ව සමීප අධීක්ෂණයේ නිරත වන බව විදේශ සබඳතා අමාත්‍යාංශය ප්‍රකාශ කළා.\nදකුණු කොරියාවෙන් ඊයේ දිනය තුළ නව ආසාදිතයන් එකසිය හතලිස් දෙදෙනෙකු වාර්තා වූ අතර, දෙවන මරණය ද වාර්තා වී තිබෙනවා.\nවිදේශ සබඳතා අමාත්‍යාංශය වැඩිදුරටත් සඳහන් කළේ විශේෂයෙන් ශ්‍රී ලාංකිකයන් විශාල පිරිසක් වෙසෙන ඬේගු නුවර තත්ත්වය පිළිබදව අවධානයෙන් සිටින බවයි.\nදකුණු කොරියාවේ සිටින 20,000කට අධික ශ්‍රී ලාංකික ශ්‍රමිකයන්ගෙන් දහසකට ආසන්න පිරිසක් රැදී සිටින්නේ ඩේගු නුවරයි.\nසෝල් අගනුවර ශ්‍රී ලංකා තානාපති කාර්යාලය තහවුරු කර ඇති පරිදි මෙතෙක් දකුණු කොරියාවේ සිටින ශ්‍රී ලාංකිකයන් කිසිවෙකුට වෛරසය ආසාදනය වී නැහැ.\nකෙසේ නමුත්, ශ්‍රී ලාංකික ප්‍රජාවට සහය ලබා ගැනීම සඳහා සෝල් නුවර ශ්‍රී ලංකා තානාපති කාර්යාලය විශේෂ දුරකථන අංක 3ක් ද හඳුන්වා දී තිබෙනවා. 0082 - 2-735-2966, 0082-2-735-2967සහ 0082-2-794-2968 එම දුරකථන අංකයි.",
       "URL": "https://www.hirunews.lk/234989/දකුණු-කොරියාවේ-සිටින-ශ්‍රී-ලාංකිකයන්-පිළිබඳව-තොරතුරු-දැන-ගැනීමට-විශේෂ-දුරකථන-අංක-3ක්",
       "Category": "Local News",
       "Parent URL": "https://www.hirunews.lk/local-news.php?pageID=2888"
}