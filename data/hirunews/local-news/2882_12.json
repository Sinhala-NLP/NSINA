{
       "Source": "hirunews",
       "Timestamp": "Wednesday, 26 February 2020 - 7:33",
       "Headline": "වියළි කාලගුණයත් සමඟ හදිසියේ විදුලිය මිලදී ගැනීමට අනුමැතිය",
       "News Content": "පවතින දැඩි වියළි කාලගුණ තත්ත්වය හමුවේ විසන්ධි කිරීමකින් තොරව අඛණ්ඩව විදුලිය ලබාදීම සඳහා මෙගාවොට් 128ක විදුලි ප්‍රමාණයක් පෞද්ගලික අංශයෙන් කඩිනමින් මිලදී ගැනීමට විදුලිබල හා බලශක්ති අමාත්‍යාංශය තීරණය කර තිබෙනවා.\nඒ සඳහා විෂය භාර අමාත්‍ය මහින්ද අමරවීර ඉදිරිපත් කරන ලද කැබිනට් පත්‍රිකාවට ද අනුමැතිය හිමි වූ අතර ඒ සම්බන්ධයෙන් පෙරේදා විදුලිබල මණ්ඩලය දැනුවත් කර ඇති බවයි විදුලිබල අමාත්‍යාංශයේ මාධ්‍ය ප්‍රකාශක සුලක්ෂණ ජයවර්ධන සදහන් කළේ.\nපවතින වියළි කාලගුණ තත්ත්වය හමුවේ විදුලි ධාරිතාව තවදුරටත් අඩු වන්නේ නම් සම්ප්‍රේෂණ පද්ධතිය පවත්වාගෙන යාම සදහා විදුලිය විසන්ධි කිරීමට සිදුවන බවත් එසේ නොවීමට නම් අතිරේක විදුලිය මිලදී ගැනීමක් සිදුකළ යුතු බවටත් විදුලිබල මණ්ඩලය අමාත්‍යාංශයට දැනුම් දී තිබෙනවා.\nඒ අනුවයි මෙම කැබිනට් පත්‍රිකාව ඉදිරිපත් කර ඇත්තේ.\nජල විදුලි බලාගාර ආශ්‍රිත ජලාශවල ජල මට්ටම සීග්‍රයෙන් අඩුවීම හමුවේ විදුලිය සදහා නිකුත් කරන ජල ප්‍රමාණය ද ජල කළමනාකරණ ලේකම් කාර්යාලය මගින් සීමා කර තිබෙනවා.",
       "URL": "https://www.hirunews.lk/235248/වියළි-කාලගුණයත්-සමඟ-හදිසියේ-විදුලිය-මිලදී-ගැනීමට-අනුමැතිය",
       "Category": "Local News",
       "Parent URL": "https://www.hirunews.lk/local-news.php?pageID=2882"
}