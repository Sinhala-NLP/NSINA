{
       "Source": "hirunews",
       "Timestamp": "Thursday, 26 May 2022 - 7:51",
       "Headline": "රාජ්‍ය සේවකයින් කැඳවීම අද සිට සීමා වෙයි",
       "News Content": "අද සිට ක්‍රියාත්මක වන පරිදි රාජ්‍ය සේවකයින් සේවයට කැඳවීම සීමා කර තිබෙනවා.\nඒ ඉන්ධන අර්බුදය හමුවේ වියදම් අවම කර ගැනීමේ අරමුණින්.\nඒ අනුව රාජ්‍ය ආයතනවල ආයතන ප්‍රධානියාගේ අභිමතය පරිදි අත්‍යාවශ්‍යම සේවකයින් පමණක් සේවයට කැඳවන ලෙසටයි දැනුම් දී ඇත්තේ.\nඊට අදාළ චක්‍ර ලේඛය රාජ්‍ය පරිපාලන හා ස්වදේශ කටයුතු, පළාත් සභා හා පළාත් පාලන අමාත්‍යංශයේ ලේකම්වරයා ඊයේ නිකුත් කළා.\nඒ අනුව ජනතාවට ඉටුවන කාර්යයන්ට බාධාවක් නොවන පරිදි රජයේ නිලධාරීන් සේවයට කැඳවීමේ බලය අමාත්‍යංශ හා පළාත් ප්‍රධාන ලේකම්වරුන්ට මෙන්ම දෙපාර්තමේන්තු ප්‍රධානීන්ට හිමිවනවා.\nමේ අතර, රාජ්‍ය ආයතනවල වියදම් අවම කර ගැනීමට කටයුතු කළ යුතු බව විෂය භාර අමාත්‍ය දිනේෂ් ගුණවර්ධන ප්‍රකාශ කළා.\nදිස්ත්‍රික් ලේකම්වරුන් සමඟ සූම් තාක්ෂණය ඔස්සේ ඊයේ පැවති සාකච්ඡාවකට එක්වෙමිනුයි ඔහු මේ බව කියා සිටියේ.\nමේ අතර වෛද්‍යවරුන් සහ සෙසු සෞඛ්‍ය සේවකයන් ඇතුලු රාජ්‍ය නිලධාරීන්ගේ මෙම මාසයට අදාළ අතිකාල ඇතුලු විවිධ දීමනා කප්පාදු කිරීමට පියවර ගෙන ඇති බවට වෛද්‍ය හා සිවිල් අයිතිවාසිකම් පිළිබඳ වෛද්‍යවරුන්ගේ වෘත්තීය සමිති සන්ධානය චෝදනා කරනවා.\nඑහි සභාපති වෛද්‍ය චමල් සංජීව කියා සිටියේ එම දීමනා කප්පාදුව වහා අත්හිටුවීමට රජය පියවර ගත යුතු බවයි.\nඅතිකාල දීමනා කප්පාදු කිරීමට එරෙහිව අනුරාධපුර ශික්ෂණ රෝහලේ වෛද්‍යවරුන් ඇතුළු සමස්ත කාර්ය මණ්ඩලය ඊයේ අධ්‍යක්ෂ කාර්යාලය වැටලීමත් සමග උණුසුම් තත්වයක් ඇති වුණා.\nඅනතුරුව අධ්‍යක්ෂවරයා, සෞඛ්‍ය අමත්‍යාංශයේ ලේකම්වරයා දුරකථනයෙන් සම්බන්ධ කර ගැනීමට උත්සාහ කළ ද එය සාර්ථක වුණේ නැහැ.\nකෙසේ වෙතත්, සෞඛ්‍ය අමාත්‍යාංශයේ වෙනත් නිලධාරිනියක සම්බන්ධ කර ගැනීමට අධ්‍යක්ෂවරයාට හැකි වුණා.\nමේ අතර සාමාන්‍ය පෙළ විභාගයට පෙනී සිටින විභාග කාර්ය මණ්ඩල සඳහා ලබා දෙන දීමනා වහා ඉහළ නැංවිය යුතු බව ලංකා ගුරු සේවා සංගමය පවසනවා.\nඑහි ප්‍රධාන ලේකම් මහින්ද ජයසිංහ කොළඹ ඊයේ පැවති මාධ්‍ය හමුවක දී කියා සිටියේ පවතින ජීවන වියදම ඉහළ යාම හමුවේ දැනට ලබා දීමට නිර්දේශ කර ඇති දීමනා ප්‍රමාණවත් නොවන බවයි.",
       "URL": "https://www.hirunews.lk/305303/රාජ්‍ය-සේවකයින්-කැඳවීම-අද-සිට-සීමා-වෙයි",
       "Category": "Local News",
       "Parent URL": "https://www.hirunews.lk/local-news.php?pageID=1143"
}