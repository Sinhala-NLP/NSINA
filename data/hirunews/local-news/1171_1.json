{
       "Source": "hirunews",
       "Timestamp": "Friday, 13 May 2022 - 20:53",
       "Headline": "රත්නපුර ප්‍රදේශයේ කළු ගඟ අවට සුළු ගංවතුර තත්ත්වයක්",
       "News Content": "පවතින අයහපත් කාලගුණික තත්ත්වයත් සමග රත්නපුර ප්‍රදේශයේ කළු ගඟ අවට සුළු ගංවතුර තත්ත්වයක් ඇතිවිය හැකි බව ආපදා කළමනාකරණ මධ්‍යස්ථානය ජනතාවට දැනුම්දෙනවා.\nමේ හේතුවෙන් අවධානයෙන් සිටින ලෙසටයි එම මධ්‍යස්ථානය ප්‍රකාශ කළේ.\nමේ අතර පවතින අයහපත් කාලගුණික තත්ත්වයත් සමග දිස්ත්‍රික් කිහිපයකට පනවා ඇති නායයාමේ අනතුරු ඇඟවීම් තවදුරටත් දීර්ඝ කර තිබෙනවා.\nඒ අනුව කළුතර, මහනුවර, නුවරඑළිය, කෑගල්ල, රත්නපුර සහ මාතර දිස්ත්‍රික්කවලට මෙම අනතුරු ඇඟවීම් තවදුරටත් බලාත්මක වනු ඇති.\nජාතික ගොඩනැගිලි පර්යේෂණ සංවිධානය සඳහන් කළේ මෙම දිස්ත්‍රික්වල නායයාමේ අවදානම් ස්ථානවල ජීවත්වන ජනතාව මේ සම්බන්ධයෙන් අවධානයෙන් පසුවිය යුතු බවයි.\nමේ අතර දිවයිනේ නිරිත දිග කොටසේ පවතින වැසි තත්ත්වය තවදුරටත් බලාපොරොත්තු විය හැකි බව කාලගුණ විද්‍යා දෙපාර්තමේන්තුව පවසනවා.\nඑම දෙපාර්තමේන්තුව සඳහන් කළේ බස්නාහිර, සබරගමුව, මධ්‍යම සහ වයඹ පළාත්වල මෙන්ම ගාල්ල, මාතර දිස්ත්‍රික්කවල ඇතැම් ස්ථානවලට මිලිමීටර් සියය ඉක්ම වූ තද වැසි ඇතිවිය හැකි බවයි.\nමේ අතර, අද දහවල් වනවිට ස්ථාන දෙකකින් කළු ගඟේ ජල මට්ටම ඉහළ ගොස් ඇති බව ආපදා කළමනාකරණ මධ්‍යස්ථානයේ නියෝජ්‍ය අධ්‍යක්ෂ ප්‍රදීප් කොඩිප්පිලි සඳහන් කළා.\nඋතුරු පළාතේත් අනුරාධපුර සහ හම්බන්තොට දිස්ත්‍රික්වලත් වැසි වාර කිහිපයක් ඇතිවිය හැකියි.\nඌව සහ නැගෙනහිර පළාත්වල සවස් කාලයේදී හෝ රාත්‍රී කාලයේදී ස්ථාන ස්වල්පයක වැසි හෝ ගිගුරුම් සහිත වැසි ඇති වනවා.\nමධ්‍යම කඳුකරයේ බටහිර බෑවුම් ප්‍රදේශවලත් උතුර උතුරු මැද සහ වයඹ පළාත්වලත් හම්බන්තොට දිස්ත්‍රික්කයේත් විටින් විට හමන පැයට කිලෝමීටර් 40ක 50ක පමණ තද සුළං ද ඇතිවීමේ හැකියාවක් පවතින බවයි කාලගුණ විද්‍යා දෙපාර්තමේන්තුව කියාසිටියේ.\nගිගුරුම් සහිත වැසි සමග ඇතිවිය හැකි තාවකාලික තද සුළංවලින් සහ අකුණු මගින් සිදුවන අනතුරු අවම කර ගැනීමට අවශ්‍ය පියවර ගන්නා ලෙසටයි ජනතාවගෙන් ඉල්ලීමක් කෙරෙන්නේ.",
       "URL": "https://www.hirunews.lk/304275/රත්නපුර-ප්‍රදේශයේ-කළු-ගඟ-අවට-සුළු-ගංවතුර-තත්ත්වයක්",
       "Category": "Local News",
       "Parent URL": "https://www.hirunews.lk/local-news.php?pageID=1171"
}