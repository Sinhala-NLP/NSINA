{
       "Source": "hirunews",
       "Timestamp": "Monday, 05 July 2021 - 19:34",
       "Headline": "පොහොර ඉල්ලා අදත් විරෝධතා (වීඩියෝ)",
       "News Content": "වගාවන්ට අවශ්‍ය පොහොර ලබාදෙන ලෙස ඉල්ලා අදත් දිවයිනේ විවිධ ප්‍රදේශවල විරෝධතා සංවිධාන කර තිබුණා.\nගොවි සංවිධාන කිහිපයක් එක්ව පූගොඩ - මණ්ඩාවල බෝධිය ඉදිරිපිට දී දේව කන්නලව්වක් හා විරෝධතාවක් පවත්වනු ලැබුවේ පොහොර හිඟයට විසදුම් ලබාදෙන ලෙස ඉල්ලමින්. ඊට පාර්ලිමේන්තු මන්ත්‍රීවරුන් වන හර්ෂණ රාජකරුණා සහ කාවින්ද ජයවර්ධන ඇතුළු පිරිසක් එක්ව සිටියා.\nදියතලාව - ගල්ඒදණ්ඩ වෙල් යායේදී ද ගොවීන් පිරිසක් විරෝධතාවක නිරත වුණා.\nඑමෙන්ම, අනුරාධපුර නගරයේ ද අද විරෝධතාවක් පැවැත්වුණේ තම වගාවන්ට අවශ්‍ය පොහොර ලබාදෙන ලෙස ඉල්ලමින්.\nමේ අතර, ජනතා වතු සංවර්ධන මණ්ඩලයේ නාවලපිටිය - ගලබඩ වතුයායේ වගා නොකළ ඉඩම් අක්කර 100 ක කාබනික මිරිස් වගා ව්‍යාපෘතියක් සාර්ථකව ක්‍රියාත්මක කර ඇති බව කෘෂිකර්ම අමාත්‍යාංශය ප්‍රකාශ කළා.\nඑක් අයෙකුට අක්කර භාගය බැගින් තරුණ තරුණියන් 200 කට අදාළ අක්කර 100 ලබාදී තිබෙනවා. බිම් සැකසීම, ජලනල එළීම, පැල තවාන් කිරීම, මේ වනවිටත් සිදුකරන බවයි කෘෂිකර්ම අමාත්‍යාංශය සඳහන් කළේ.\nමෙරටට අවශ්‍ය වියලි මිරිස් මේ වනවිට ආනයනය කෙරෙන අතර, එය නතර කිරීම මෙම ව්‍යාපෘතියේ මූලික අරමුණ බවයි කෘෂිකර්ම අමාත්‍යාංශය සඳහන් කළේ.",
       "URL": "https://www.hirunews.lk/276166/පොහොර-ඉල්ලා-අදත්-විරෝධතා-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1839"
}