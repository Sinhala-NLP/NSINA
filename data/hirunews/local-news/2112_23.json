{
       "Source": "hirunews",
       "Timestamp": "Wednesday, 03 March 2021 - 16:04",
       "Headline": "ශානි අබේසේකර යළි රිමාන්ඩ්",
       "News Content": "ව්‍යාජ සාක්ෂි නිර්මාණය කිරීම ඇතුලු තවත් චෝදනා කිහිපයක් යටතේ අත්අඩංගුවට ගෙන සිටින අපරාධ පරික්ෂණ දෙපාර්තමේන්තුවේ හිටපු අධ්‍යක්ෂ ශානි අබේසේකර ඇතුලු තුන්දෙනා ලබන 17 වනදා දක්වා යළි රක්ෂිත බන්ධනාගාර ගත කෙරුණා.\nඒ, ගම්පහ ප්‍රධාන මහේස්ත්‍රාත් මංජුල කරුණාරත්න හමුවේ ඊට අදාළ නඩුව අද කැඳවූ අවස්ථාවේදියි.\nමේ අතර, ඊ.ටී.අයි. සමාගමේ සිදුව ඇති මුල්‍ය වංචාවන්ට අදාලව එම සමාගමේ හිටපු අධ්‍යක්ෂවරුන්වන ජීවක එදිරිසිංහ, නාලක එදිරිසිංහ, අසංක එදිරිසිංහ සහ දීපා එදිරිසිංහට එරෙහිව කොළඹ ප්‍රධාන මහේස්ත්‍රාත් අධීකරණයේ පවරා තිබු නඩුව අද අවසන් කෙරුණා.\nඒ, ඔවුන්ට එරෙහිව නීතිපතිවරයා විසින් මහාධිකරණය හමුවේ අධිචෝදනා ගොනුකරමින් නඩු පවරා ඇති බව අපරාධ පරීක්ෂණ දෙපාර්තමේන්තුවට දැනුම් දීමත් සමගයි.\nඑසේම, බලංගොඩ නගර සභාවේ සභාපති චමික වැවේගෙදර යළි එම තනතුරේ පිහිටුවන ලෙස සබරගමුව ආණ්ඩුකාර ටිකිරි කොබ්බෑකඩුවට රත්නපුර පළාත්බද මහාධිකරණ විනිසුරු ලංකා ජයරත්න අද නියෝග කලා.\nඒ, අදාල සභාපතිවරයා විසින් ගොනුකළ පෙත්සමක් අද විභාගයට ගත් අවස්ථාවේදියි. නඩු කටයුතු අවසන් වනතුරු එම නියෝගය ක්‍රියාත්මකයි.\nමේ අතර, සමාජ මාධ්‍ය ඔස්සේ හදුනාගත් කාන්තාවක මීගමුව නගරයේදි පැහැරගැනීමට තැත් කළ මෝටර් රථ අලංකරණ ශීල්පියෙකු ලබන 08 වනදා දක්වා රක්ෂිත බන්ධනාගාර ගත කිරීමට මීගමුව වැඩබලන මහේස්ත්‍රාත් නිශේන්ද්‍ර ඒකනායක අද නියෝග කළා.",
       "URL": "https://www.hirunews.lk/264228/ශානි-අබේසේකර-යළි-රිමාන්ඩ්",
       "Category": "Local News",
       "Parent URL": "https://www.hirunews.lk/local-news.php?pageID=2112"
}