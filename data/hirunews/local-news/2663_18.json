{
       "Source": "hirunews",
       "Timestamp": "Saturday, 13 June 2020 - 7:31",
       "Headline": "බ්‍රසීලයේ කොරෝනා ව්‍යාප්තිය ඉහළට",
       "News Content": "කොරෝනා වෛරසයේ නව ව්‍යාප්ති කේන්ද්‍රය වන බ්‍රසීලයේ කොරෝනා මරණ සංඛ්‍යාව බ්‍රිතාන්‍යය අභිබවා ඉහළ ගොස් තිබෙනවා.\nබ්‍රසීලයේ කොරෝනා ආසාදිතයන් අට ලක්ෂ 30,000ක් පමණ වාර්තා වන අතර එරට කොරෝනා මරණ සංඛ්‍යාව 41,900 ඉක්ම වූවා.\nබ්‍රිතාන්‍යයේ කොරෝනා මරණ සංඛ්‍යාව 41,481ක්.\nඒ අනුව ඇමරිකා එක්සත් ජනපදය හැරුණු කොට වැඩිම කොරෝනා මරණ වාර්තා වන්නේ බ්‍රසීලයෙන්.\nඇමරිකා එක්සත් ජනපදයෙන් ආසාදිතයන් විසි එක් ලක්ෂයක් සහ කොරෝනා මරණ එක්ලක්ෂ 16,000ක් වාර්තා වුණා.\nආසාදිතයන් තුන් ලක්ෂ 9000ක් සහ මරණ අට දහස් 890ක් සමඟ කොරෝනා වෛරසයෙන් වැඩිම පීඩාවට පත්වූ 4 වන රට ලෙස සටහන් වන්නේ ඉන්දියාවයි.\nබ්‍රසීලයේ කොරෝනා වෛරස් ව්‍යාප්තිය උත්සන්න වීම සම්බන්ධයෙන් එරට දක්ෂිණාංෂික ජනාධිපති ජයිර් බොල්සොනාරෝට එල්ල වන්නේ බරපතල චෝදනාවක්.\nකොරෝනා වෛරස් ව්‍යාප්තිය ආරම්භයේදී ඔහු එය හැදින්වූයේ සුළු ප්‍රතික්ෂාවක් ලෙසයි. එමෙන්ම වෛරසයේ ව්‍යාප්තිය වැළැක්වීමට ප්‍රාන්ත මගින් රට වසා දැමීම බ්‍රසීල ජනපතිවරයාගේ විවේචනයට ලක් වුණා.\nමේ වන විට බ්‍රසීලය ඇතුළු ලතින් ඇමරිකානු කලාපයේ පහලොස් ලක්ෂයකට අධික පිරිසකට කොරෝනා වෛරසය ආසාදනය වී ඇති අතර, මරණ සංඛ්‍යාව 70,000කට අධිකයි.\nමධ්‍යම සහ දකුණු ඇමරිකානු කලාපවල කොරෝනා වෛරසය ඉහළ සක්‍රීය මට්ටමක පවතින බව ලෝක සෞඛ්‍ය සංවිධානය ද ඊයේ ප්‍රකාශ කළා.\nකොරෝනා වෛරසයෙන් වැඩිම පීඩාවට පත්වූ රටවල් 10න් 4ක්ම එම කලාපයට අයත් වනවා.",
       "URL": "https://www.hirunews.lk/242930/බ්‍රසීලයේ-කොරෝනා-ව්‍යාප්තිය-ඉහළට",
       "Category": "Local News",
       "Parent URL": "https://www.hirunews.lk/local-news.php?pageID=2663"
}