{
       "Source": "hirunews",
       "Timestamp": "Friday, 11 February 2022 - 12:51",
       "Headline": "ඔසුසලෙන් නොමිලේ බෙහෙත්",
       "News Content": "සෞඛ්‍ය සේවක වර්ජනය හේතුවෙන් රෝහල්වලින් නිකුත් කරන ඖෂධ සඳහා රාජ්‍ය ඔසුසල් හරහා නොමිලේ බෙහෙත් නිකුත් කිරීමට තීරණය කර තිබෙනවා.\nරාජ්‍ය අමාත්‍ය මහාචාර්‍ය චන්න ජයසුමන නිවේදනයක් නිකුත් කරමින් මේ බව සඳහන් කළා.\nමේ අතර, සිය වර්ජනය අත්හිටුවීමට අදාළ ව අධිකරණය නිකුත් කර ඇති වාරණ නියෝගය මේ දක්වා තමන්ට හෝ තම සංගමයට නො ලැබුණු බව රජයේ හෙද නිලධාරීන්ගේ සංගමයේ සභාපති සමන් රත්නප්‍රිය ප්‍රකාශ කළා.\nහිරු ප්‍රවෘත්ති අංශයට අදහස් පළ කරමින් ඔහු වැඩිදුරටත් කියා සිටියේ, එම අධිකරණ නියෝගය ලැබුණු පසුව වර්ජනය සම්බන්ධ ඉදිරි තීන්දු ගැනීමට බලාපොරොත්තු වන බවයි.\nවැටුප් විෂමතා ඇතුලු ඉල්ලීම් කිහිපයක් මුල් කරගෙන හෙද, පරිපූරක සහ අතුරු වෛද්‍ය සේවාවල වෘත්තිය සමිති පසුගිය සඳු දා ආරම්භ කළ වර්ජන ක්‍රියාමාර්ගය අද පස්වන දිනටත් ක්‍රියාත්මක වනවා.\nකෙසේ වෙතත් නීතිපතිවරයා සිදු කළ පැමිණිල්ලක් සැලකිල්ලට ගෙන කොළඹ දිසා අධිකරණය ඊයේ සමන් රත්නප්‍රියට නියෝග කළේ එම වර්ජනය වහා ම අත්හිටුවන ලෙසයි.\nකෙසේ වෙතත් සිය වර්ජනය නීත්‍යානුකූල පසුබිමක් යටතේ ක්‍රියාත්මක කරන බවයි රජයේ හෙද නිලධාරීන්ගේ සංගමයේ සභාපති සමන් රත්නප්‍රිය කියා සිටියේ.\nරාජ්‍ය සේවා එක්සත් හෙද සංගමයේ සභාපති පූජ්‍ය මුරුත්තෙට්ටුවේ ආනන්ද හිමියන් මේ සම්බන්ධයෙන් අදහස් පළ කරමින් කියා සිටියේ, වර්ජනයේ නිරතවන්නන් නීතියට ගරු කළ යුතු බවයි.\nඅද පස්වන දිනටත් ක්‍රියාත්මක වන වර්ජනය හේතුවෙන් රෝහල් කටයුතුවලට බාධා එල්ලවී ඇති අතර, රෝගීන්ද පත්ව සිටින්නේ දැඩි අපහසුතාවකට යි.",
       "URL": "https://www.hirunews.lk/296737/ඔසුසලෙන්-නොමිලේ-බෙහෙත්",
       "Category": "Local News",
       "Parent URL": "https://www.hirunews.lk/local-news.php?pageID=1363"
}