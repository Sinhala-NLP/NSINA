{
       "Source": "hirunews",
       "Timestamp": "Monday, 23 May 2022 - 21:34",
       "Headline": "මම ධුරයෙන් අස් වුණේ නෑ - මහජන ආරක්ෂාව පිළිබඳ අමාත්‍යාංශ ලේකම්",
       "News Content": "තමන් මහජන ආරක්ෂාව පිළිබඳ අමාත්‍යංශය ලේකම් ධූරයෙන් ඉල්ලා අස් නො වූ බව එම අමාත්‍යංශ ලේකම් විශ්‍රාමික මේජර් ජනරාල් ජගත් අල්විස් පවසනවා.\nඅද දිනයේ මහජන ආරක්ෂාව පිළිබඳ අමාත්‍යංශ ලේකම් ධුරයෙන් ඉල්ලා අස්වීමේ ලිපිය ජනාධිපතිවරයා වෙත යොමු කළ බවට පැතිර ගිය ආරංචි සම්බන්ධයෙන් විමසීම සඳහා හිරු ප්‍රවෘත්ති ඔහු සම්බන්ධ කර ගත් අවස්ථාවේදීයි මේ බව පවසා සිටියේ.\nඑහි දී වැඩිදුරටත් අදහස් දැක්වූ විශ්‍රාමික මේජර් ජෙනරාල්වරයා කියා සිටියේ, සාමාන්‍යයෙන් අමාත්‍යාංශයක නව අමාත්‍යවරයෙකු වැඩ භාර ගත් පසු බොහෝ විට ලේකම්වරුන්ගේ මාරු වීම් සිදුවීම සාමාන්‍ය දෙයක් බවයි.\nකෙසේ වෙතත් මේ දක්වා තමන්ට ලේකම් ධුරයෙන් ඉවත් වන ලෙස දැනුම් දී නැති බවත් නව අමාත්‍යවරයාට සුදුසු ලේකම් ලේකම්වරයෙකු පත් කර ගැනීමට අවශ්‍ය නම් ඒ සඳහා පූර්ණ නිදහස් ඔහුට හිමි බවත් විශ්‍රාමික මේජර් ජෙනරාල්වරයා වැඩිදුරටත් පවසා සිටියා.\nමේ අතර, අපරාධ පරීක්ෂණ දෙපාර්තමේන්තුවේ නියෝජ්‍ය පොලිස්පති ඩබ්ලිව්. තිලකරත්නට ස්ථාන මාරුවක් ලැබී ඇති බව ආරංචි මාර්ග පවසනවා.\nඒ අනුව, අපරාධ පරීක්ෂණ දෙපාර්තමේන්තුවේ (CID) නව නියෝජ්‍ය පොලිස්පතිවරයා ලෙස නියෝජ්‍ය පොලිස්පති ප්‍රසාද් රණසිංහ පත් කර තිබෙනවා.",
       "URL": "https://www.hirunews.lk/305117/මම-ධුරයෙන්-අස්-වුණේ-නෑ-මහජන-ආරක්ෂාව-පිළිබඳ-අමාත්‍යාංශ-ලේකම්",
       "Category": "Local News",
       "Parent URL": "https://www.hirunews.lk/local-news.php?pageID=1148"
}