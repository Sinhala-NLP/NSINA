{
       "Source": "hirunews",
       "Timestamp": "Monday, 21 March 2022 - 17:21",
       "Headline": "පෞද්ගලික බැංකුවක රුපියල් කෝටි 15ක් හොරා කෑ දෙදෙනෙක් අත්අඩංගුවට",
       "News Content": "පෞද්ගලික බැංකුවක ගිණුම් හිමියන් හැත්තෑ හය දෙනකුගේ ගිණුම්වලින් රුපියල් කෝටි 15ට අධික මුදලක් වංචා කිරීමේ සිද්ධියකට අදාළව එම බැංකුවේ සේවය කළ කළමනාකරුවකු සහ ඔහුත් සමඟ මෙම වංචාවට හවුල් වූ සංවිධානාත්මක මූල්‍ය අපරාධ කරුවෙකු අපරාධ පරීක්ෂණ දෙපාර්තමේන්තුවේ වාණිජ අපරාධ විමර්ශන අංශය විසින් අත්අඩංගුවට ගෙන තිබෙනවා.\nමෙලෙස අත්අඩංගුවට ගෙන ඇත්තේ පෞද්ගලික බැංකුවේ ප්‍රධාන ශාඛාවේ ප්‍රාදේශීය කළමනාකරුවකු ලෙස සේවය කළ නීල් ක්‍රිස්ටෝපර් සොයිසා හා සංවිධානාත්මක මූල්‍ය අපරාධකරුවෙකු වන තිකරත්නම් රවිචන්ද්‍රන් හෙවත් \"සෙල්ටෙල් රවී\" යන දෙදෙනායි.\nමේ දෙදෙනා එක් ව හැටන් නැෂනල් බැංකුවේ ප්‍රධාන ගිණුම් හිමි ව්‍යාපාරිකයින් තිදෙනකුගේ මුදල්ද වංචා සහගත ලෙස ලබාගෙන ඇති බව මෙතෙක් කරන ලද විමර්ශනවල දී හෙළි වී තිබෙනවා.\nමෙලෙස මාස හයකට ආසන්න කාලයක් අදාල කළමනාකරු සහ සෙල්ටෙල් රවී යන දෙදෙනා එක් ව වරින් වර ගිණුම් හිමියන් ගේ මුදල් වංචා සහගත ලෙස ලබාගෙන ඇති බවයි මෙතෙක් කරන ලද හරි පරීක්ෂණ අනුව හෙළි වී ඇත්තේ.\nඅත්අඩංගුවට ගත් මේ පුද්ගලයින් දෙදෙනා කොළඹ ප්‍රධාන මහේස්ත්‍රාත් අධිකරණයට ඉදිරිපත් කිරීමෙන් අනතුරුව ඔවුන් දෙදෙනාගෙන් එක් අයෙකු ලබන 31 වැනි දා දක්වා රක්ෂිත බන්ධනාගත කිරීමට කොළඹ ප්‍රධාන මහේස්ත්‍රාත්වරයා නියෝග කළා.",
       "URL": "https://www.hirunews.lk/300020/පෞද්ගලික-බැංකුවක-රුපියල්-කෝටි-15ක්-හොරා-කෑ-දෙදෙනෙක්-අත්අඩංගුවට",
       "Category": "Local News",
       "Parent URL": "https://www.hirunews.lk/local-news.php?pageID=1280"
}