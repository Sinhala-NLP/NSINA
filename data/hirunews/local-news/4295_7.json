{
       "Source": "hirunews",
       "Timestamp": "Saturday, 30 September 2017 - 18:38",
       "Headline": "එජාපයත් අලූත් පිම්මකට සැරසේ",
       "News Content": "රටේ ඒකීයභාවය දියාරු කිරීමට අවශ්‍යතාවයක් නැතැයි අග්‍රාමාත්‍ය රනිල් වික්‍රමසිංහ පවසනවා.\nඅග්‍රාමාත්‍යවරයා මේ බව කියා සිටියේ අනුරාධපුර - තලාව ප්‍රදේශයේ අද (30) පැවති එක්සත් ජාතික පක්ෂ ක්‍රියාකාරි හමුවකට එක්වෙමින්.\nඑහිදී අග්‍රාමාත්‍යවරයා කියා සිටියේ නව ව්‍යවස්ථා කෙටුම්පත තුළ බුද්ධාගමට ඇති ස්ථානයේ කිසිදු වෙනසක් සිදුකර නොමැති බවයි.\nබෞද්ධාගමට හිමි ප්‍රමුඛස්ථානය ඒ ආකාරයෙන්ම ලබාදී ඇති බව සදහන් කළ අග්‍රාමාත්‍යවරයා කියා සිටියේ රටේ ඒකීයභාවය කිසිදු ලෙසකින් හෝ දියාරු නොකරන බවයි.\nඑමෙන්ම, රට බෙදා වෙන් කිරීමට ඉඩ නොතබන බව ද අග්‍රාමාත්‍යවරයා එහිදී වැඩිදුරටත් ප්‍රකාශ කළා.\nඊට එක්වූ එක්සත් ජාතික පක්ෂ මහලේකම් අමාත්‍ය කබීර් හෂීම් කියා සිටියේ ඉදිරියේ පැවැත්වෙන පළාත් පාලන සහ පළාත් සභා මැතිවරණ ජයග්‍රහණය කරමින් එක්සත් ජාතික පක්ෂය ඉදිරි පියවරකට ගමන් කරන බවයි.\nවසර 20 කට වැඩි කාලයක් පක්ෂයට බලය අහිමිව තිබූ බවත් ඉදිරියේදී පළාත් සභා සහ පළාත් පාලන ආයතන මැතිවරණ ජයග්‍රහණය කළ යුතු බවත් ඔහු සදහන් කළා.\nපාක්ෂිකයින්ගේ අපේක්ෂා ඉටු කර ගැනීමට එම යාන්ත්‍රණ දෙකම ජයග්‍රහණය කිරීම අවශ්‍ය බව සදහන් කළ අමාත්‍ය කබීර් හෂීම් කියා සිටියේ වත්මන් ආණ්ඩුව පහසුවෙන් පරාජය කළ නොහැකි බවයි.",
       "URL": "https://www.hirunews.lk/172243/එජාපයත්-අලූත්-පිම්මකට-සැරසේ",
       "Category": "Local News",
       "Parent URL": "https://www.hirunews.lk/local-news.php?pageID=4295"
}