{
       "Source": "hirunews",
       "Timestamp": "Monday, 22 May 2023 - 7:20",
       "Headline": "ශ්‍රී ලංකා ජනරජ දිනය අදයි (වීඩියෝ)",
       "News Content": "බ්‍රිතාන්‍ය විසින් හඳුන්වා දුන් සෝල්බරි ව්‍යවස්ථාව වෙනුවට 1972 මැයි මස 22 දින ශ්‍රී ලාංකිකයන් විසින් සම්පාදනය කළ ජනරජ ව්‍යවස්ථාව පාර්ලිමේන්තුවේ දී සම්මත වූ දිනය අදයි.\nඒ අනුව බ්‍රිතාන්‍ය යටත්විජිතයක් වශයෙන් පැවැති ශ්‍රී ලංකාව පූර්ණ වශයෙන් නිදහස ලැබූ දිනය ජනරජ දිනය ලෙස හඳුන්වයි.\nමෙම සිදුවීම මෙරට ඉතිහාසයේ වැදගත්ම සන්ධිස්ථානයක් එය සලකනු ලබනවා.\nශ්‍රී ලංකාව ඒකීය රාජ්‍යයක් ලෙසත් එහි බුදුදහමට ප්‍රමුඛස්තානයත්, පැහැදිලිවම පිළිගත් ජනරජ ව්‍යවස්ථාව සම්මත වූ දිනයද වන්නේ මෙයයි.\nකෙසේ වෙතත් 1972 මැයි මස 22 දා ප්‍රථම ශ්‍රී ලංකා ජනරජ දිනය අති උත්කර්ෂවත් ආකාරයෙන් සමරා තිබුණා.\nරට පුරා සමරු උත්සව, බෝධි පූජා සහ ආශිර්වාද පූජා ද පවත්වා තිබෙනවා.\nශ්‍රී ලංකා ප්‍රජාතාන්ත්‍රික සමාජවාදී ජනරජයේ නිදහස් පුරවැසියන් වීමේ සතුට සමරමින් ජනතාව කැවුම්, කිරිබත් කා, රතිඤ්ඤා පත්තු කොට, සැණකෙළි පැවැත් වූ බවද සඳහන්.\nජනරජයක් බවට පත්වීමෙන් පසු මෙරට පළමු ජනාධිපතිවරයා බවට පත්වුයේ විලියම් ගොපල්ලව මහතායි.\nඑවකට ආණ්ඩුක්‍රම ව්‍යවස්ථා සම්පාදකවරයා ලෙස කටයුතු කළ ආචාර්ය කොල්වින් ආර් ද සිල්වා ජනරජ ව්‍යවස්ථාව සැකසීමේ පුරෝගාමීයා ලෙස සැලකෙනවා.\nජනරජ ව්‍යවස්ථාව නිර්මාණය කර අදට වසර 51ක් සපිරෙන අතර ඒ නිමිත්තෙන් සැමරුම් උත්සවයක් ශ්‍රී ලංකා නිදහස් පක්ෂයේ සභාපති හිටපු ජනාධිපති මෛත්‍රිපාල සිරිසේනගේ ප්‍රධානත්වයෙන් අද සංවිධානය කර තිබුණා.\nඒ, කොළඹ බණ්ඩාරනායක අනුස්මරණ ජාත්‍යන්තර සම්මන්ත්‍රණ ශාලා පරිශ්‍රයේදීයී.",
       "URL": "https://www.hirunews.lk/335876/ශ්‍රී-ලංකා-ජනරජ-දිනය-අදයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=326"
}