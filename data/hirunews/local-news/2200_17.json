{
       "Source": "hirunews",
       "Timestamp": "Wednesday, 20 January 2021 - 13:04",
       "Headline": "තඹ කර්මාන්තශාලාවේ සිටියදී අත්අඩංගුවට ගත් දස දෙනා නිදහස් කිරීමට නියෝග (වීඩියෝ)",
       "News Content": "පාස්කු ප්‍රහාරයේදී මරාගෙන මැරුණු කෝටිපති ව්‍යාපාරික මොහොමඩ් ඊබ්‍රහිම් ඉන්සාෆ් නමැත්තාට අයත් වූ වැල්ලම්පිටිය තඹ කර්මාන්තශාලාවේ සිටියදී අත්අඩංගුවට ගත් දස දෙනා නීතිපති උපදෙස් අනුව නිදහස් කිරීමට කොළඹ අතිරේක මහේස්ත්‍රාත් රජීන්ද්‍ර ජයසූරිය ඊයේ නියෝග කළා.\nඒ, මෙම සිද්ධියට අදාළ සැකකරුවන් සම්බන්ධයෙන් ඉදිරියට නීති මඟින් කටයුතු නොකරන බවට නීතිපතිවරයා ලබාදී ඇති උපදෙස් ප්‍රකාරව මොවුන් නඩුවෙන් නිදහස් කරන ලෙසට ත්‍රස්ත මර්දන සහ විමර්ණ කොට්ඨසය අධිකරණයෙන් කළ ඉල්ලීමක් සැලකිල්ලට ගනිමිනුයි.\nඒ අනුව පැමිණිල්ලේ ඉල්ලීම මත සැකකරුවන් නිදහස් කළ අධිකරණය ඊට අදාළ නඩු කටයුතු අවසන් කිරීමට නියෝග කළා.\nමෙහි නවවන සහ දහවන සැකකරුවන් මේවනවිටත් රක්ෂිත බන්ධනාගාරයේ පසුවන අතර ඔවුන් දෙදෙනා මුදහරින ලෙසට අධිකරණය බන්ධනාගාර අධිකාරිවරයාට නියෝග කළා.\nමෙහි මුල් සැකකරුවන්ට 2019 වසරේ මැයි මස 06 වනදා ඇප නියම වූයේ ඇප ප්‍රතික්ෂේප කිරීමට තරම් ප්‍රමාණවත් කරුණු පොලිසිය ඉදිරිපත් කර නොමැති වීම හේතුවෙන්.\nමොවුන් 10 දෙනා 2019 වසරේ අප්‍රේල් මස 22 වනදා අපරාධ පරීක්ෂණ දෙපාර්තමේන්තුව, ත්‍රස්ත විමර්ශණ කොට්ඨාසය සහ කොළඹ අපරාධ කොට්ඨාසය සමග එක්ව කළ සෝදිසි මෙහෙයුමකදි අත්අඩංගුවට ගත්තා.\nමෙම සැකකරුවන්ගේ දුරකතන විශ්ලේෂණ වාර්තා අනුව ඔවුන් පාස්කු ප්‍රහාරය සිදු වූ දින සහ ඊට පසු දින පංචිකාවත්ත ප්‍රදේශයේ සැරිසරමින් සිට ඇති බවත් සැකකරුවන් සීම් කාඩ් දෙකට වැඩි ප්‍රමාණයක් භාවිතා කර ඇති බවටත් වැල්ලම්පිටිය පොලිසිය අධිකරණයට කරුණු ඉදිරිපත් කර තිබුණා.\nපසුව මෙම සිද්ධිය ත්‍රස්ත මර්දන හා විමර්ශණ කොට්ඨාසය වෙත මාරු කෙරුණු අතර සිද්ධියට අදාල විමර්ශණ කටයුතු අවසන් කර ඇතැයි එම කොට්ඨාසය කොළඹ අතිරේක මහේස්ත්‍රාත් ප්‍රියන්ත ලියනගේ වෙත දැනුම් දී තිබුණේ 2019 වසරේ නෙැවැම්බර් මස 04 වනදායි.",
       "URL": "https://www.hirunews.lk/260208/තඹ-කර්මාන්තශාලාවේ-සිටියදී-අත්අඩංගුවට-ගත්-දස-දෙනා-නිදහස්-කිරීමට-නියෝග-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2200"
}