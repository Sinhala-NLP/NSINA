{
       "Source": "hirunews",
       "Timestamp": "Friday, 11 March 2022 - 19:35",
       "Headline": "යුක්‍රේන - රුසියා අර්බුදය ආර්ථික සැලසුම් වෙනස් කළා - මහබැංකු අධිපති (වීඩියෝ)",
       "News Content": "යුක්රේන - රුසියා යුද අර්බුදය හේතුවෙන් මෙරට ආර්ථික සැලසුම් ද වෙනස් කිරීමට සිදු වූ බව මහ බැංකු අධිපති අජිත් නිවාඩ් කබ්රාල් පවසනවා.\nඔහු මේ බව සඳහන් කළේ පවතින ආර්ථික තත්වය සම්බන්ධනේ මාධ්‍ය වෙත ප්‍රකාශයක් සිදු කරමින්.\nඇමරිකානු ඩොලරයක ගැනුම් මිල අද (11) රුපියල් 256.22ක් ලෙස දැක්වුණු අතර මෙවන් පසුබිමක ඖෂධ ඇතුලු භාණ්ඩ රැසක මිල ගණන් සහ සේවා රැසක ගාස්තු ඉහළ නැංවීමට තීරණය කර ඇති බව වාර්තා වනවා.\nඒ අනුව ඖෂධ මිල සියයට 29 කින් ඉහළ දැමීමට ඖෂධ මිල පාලන කමිටුව අවසර ලබා දී තිබෙනවා.\nඖෂධ නිෂ්පාදන, සැපයුම් හා නියාමන රාජ්‍ය අමාත්‍ය චන්න ජයසුමන අද පාර්ලිමේන්තුවේදී කියා සිටියේ අදාළ ඉහළ දැමීම සම්බන්ධයෙන් වන තීරණය එම කමිටුවේ සභාපති විශේෂඥ වෛද්‍ය පාලිත අබේකෝන් තමන් වෙත දැනුම් දුන් බවයි.\nකෙසේ වෙතත්, ඩොලරයට සාපේක්ෂව රුපියලේ සිදුවූ වෙනසට අනුපාතිකව මිස ආනයනකරුවන්ට සහ ඔසුසැල් හිමියන්ට අවශ්‍ය පරිදි ඖෂධ මිල වැඩි කළ නොහැකි බව ඖෂධ සැපයුම් නියාමන රාජ්‍ය අමාත්‍යාංශය පවසනවා.\nමෙරට තුළ ඖෂධ මිල ජාතික ඖෂධ නියාමන අධිකාරියේ මිල පාලන කමිටුව මගින් පාලනය කරන අතර එම කමිටුව ක්ෂේත්‍ර ගණනාවක් නියෝජනය කරන විද්වතුන් 10 දෙනෙකුගෙන් සමන්විතයි.\nඑමෙන්ම, ඖෂධ ආනයනය සඳහා සීමාවක් පනවා නොමැති බව මුදල් අමාත්‍යාංශ ලේකම් එස්.ආර්.ආටිගල ද ප්‍රකාශ කළා.\nඔහු කියා සිටියේ සීමා කර ඇති අත්‍යාවශ්‍ය නොවන ද්‍රව්‍ය අතරට ඖෂධ ඇතුළත් කර නොමැති බවයි.\nමේ අතර ඩොලරයේ සිදුවූ වෙනස්කම හේතුවෙන් ඉදිරියේදී ජංගම දුරකථනවල සහ උපාංග වල මිල සියයට 30 කින් පමණ ඉහළ දමන බව ශ්‍රී ලංකා ජංගම දුරකථන ආනයන සහ අලෙවිකරුවන්ගේ සංගමය පවසනවා.\nඑහි සභාපති සමිත් සෙනරත් ප්‍රකාශ කළේ මිල පරාසයන් ඉදිරියේදී අඅඅගජජඩ්ගකන යන තම සංගමය අයත් වෙබ් අඩවියට මුදා හැරීමට කටයුතු කරන බවයි.\nඩොලරයේ වටිනාකම ඉහළ යාමත් සමග මෙරට රන් මිල ද සැලකිය යුතු මට්ටමකින් ඉහළ ගොස් තිබෙනවා.\nඒ අනුව කොළඹ හෙට්ටිවීදියේ කැරට් 24 රන් පවුමක මිල සටහන් වනනේ රුපියල් එක් ලක්ෂ 41,000 ක් ලෙසයි. කැරට් 22 රන් පවුමක මිල රුපියල් එක් ලක්ෂ 29,500 ක් ලෙස දැක්වෙන අතර එය මේ දක්වා මෙරටින් වාර්තා වී ඇති ඉහළම රත්‍රන් මිලයි.\nඅද සිට සියලුම ගුවන් ප්‍රවේශපත්‍රවල මිල ගණන් සියයට 27 කින් ඉහළ දමා තිබෙනවා.\nසිවිල් ගුවන් සේවා අධිකාරියේ සභාපති උපුල් ධර්මදාස සඳහන් කළේ ඩොලරයට සාපේක්ෂව රුපියලේ අගය අවප්‍රමාණ වීමත් සමඟ මෙම තීරණයට එළඹීමට සිදු වූ බවයි.",
       "URL": "https://www.hirunews.lk/299247/යුක්‍රේන-රුසියා-අර්බුදය-ආර්ථික-සැලසුම්-වෙනස්-කළා-මහබැංකු-අධිපති-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1300"
}