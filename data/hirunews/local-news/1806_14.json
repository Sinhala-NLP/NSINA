{
       "Source": "hirunews",
       "Timestamp": "Wednesday, 21 July 2021 - 8:20",
       "Headline": "පරිභෝජනයට නුසුදුසු සහල් කිලෝ ලක්ෂ හතරක් රේගුවෙන් මුදාහැර ඇති බවට තොරතුරු",
       "News Content": "මිනිස් පරිභෝජනයට නුසුදුසු බවට සහතික කර තිබියදී සහල් කිලෝ ලක්ෂ හතරහමාරක් සහිත බහලුම් 9 ක් රේගු දෙපාර්තමේන්තුව මගින් මුදාහැර තිබියදී වත්තල ප්‍රදේශයේ ගබඩාවකින් සොයාගෙන තිබෙනවා.\nගම්පහ දිස්ත්‍රික් ආහාර හා ඖෂධ පරීක්ෂකවරුන් සහ වත්තල මහජන සෞඛ්‍ය පරීක්ෂකවරුන්ට ලද තොරතුරක් මත පසුගිය 15 වනදා අදාළ ගබඩාව පරීක්ෂා කිරීමට ගොස් ඇති බව සඳහන්.\nකෙසේ වෙතත් අදාළ ගබඩාව පරීක්ෂා කිරීමට එහි ආරක්ෂක නිලධාරියා හෝ භාරකරුවන් එහිදී සහය ලබාදී නොමැති අතර, ඊට පසුදින පැමිණෙන ලෙසයි දැනුම්දී ඇත්තේ.\nඊට පසුදින ගබඩා භාරකරුවන් ප්‍රකාශ කර ඇත්තේ නෛතිකව අදාළ සහල් රේගුව මගින් මුදාහැර ඇති බවට තමන් සතුව ලියකියවිලි පවතින බවයි.\nකෙසේ වෙතත් එදිනද ගබඩාව පරීක්ෂා කිරීමට ඔවුන් සහය ලබාදී නොමැති අතර, පසුව මෙම සිද්ධියට අදාළව ගම්පහ දිස්ත්‍රික් ආහාර පරීක්ෂක නිලධාරීන්, වත්තල පොලීසියට පැමිණිල්ලක් කර තිබෙනවා.\nඅදාල සහල් තොගය මුදාහැරීම සම්බන්ධයෙන් රේගු අධ්‍යක්ෂ ජනරාල් විශ්‍රාමික මේජර් ජෙනරාල් විජිත රවීප්‍රිය කියා සිටියේ දැනටමත් අදාල සහල් තොගය මුද්‍රා තැබීමට කටයුතු කර ඇති බවයි.\nමේ අතර යල කන්නයේ අස්වැන්න ලැබීමත් සමඟ සහල් කිලෝවක මිල රුපියල් විස්සකින් පමණ අඩු කළ හැකි බව මහවැලි කලාප ආශ්‍රිත ඇලිවේලි හා ජනාවාස, පොදු යටිතල පහසුකම් රාජ්‍ය අමාත්‍ය සිරිපාල ගම්ලත් ප්‍රකාශ කළා.\nබත්තරමුල්ල - නෙළුම් මාවත පොදුජන පෙරමුණු පක්ෂ කාර්යාලයේ ඊයේ පැවති මාධ්‍ය හමුවකට එක්වෙමිනුයි ඔහු මෙම අදහස් පළ  කළේ.",
       "URL": "https://www.hirunews.lk/277568/පරිභෝජනයට-නුසුදුසු-සහල්-කිලෝ-ලක්ෂ-හතරක්-රේගුවෙන්-මුදාහැර-ඇති-බවට-තොරතුරු",
       "Category": "Local News",
       "Parent URL": "https://www.hirunews.lk/local-news.php?pageID=1806"
}