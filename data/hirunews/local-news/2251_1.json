{
       "Source": "hirunews",
       "Timestamp": "Sunday, 27 December 2020 - 11:10",
       "Headline": "තල්මසුන්ගෙන් ලබාගන්නා අම්බර් කිලෝ 18ක් සමග කාන්තාවක් ඇතුලු 8ක් අත්අඩංගුවට (වීඩියෝ)",
       "News Content": "තල්මසුන්ගෙන් ලබාගන්නා බව පැවසෙන අම්බර් කිලෝ 18ක් සමග කාන්තාවක් ඇතුලු 8 දෙනෙකු තිස්සමහාරාම ප්‍රදේශයේදී පොලිස් විශේෂ කාර්ය බලකාය විසින් අත්අඩංගුවට ගෙන තිබෙනවා.\nකතරගම පොලිස් විශේෂ කාර්ය බලකා කඳවුරේ නිලධාරීන්ට නාවික හමුදා බුද්ධි අංශයෙන් ලැබුනු තොරතුරකට ලැබුනු තොරතුරකට අනුවයි ඊයේ පස්වරුවේ වැටලීම සිදුකර ඇත්තේ.\nතල්මසුන්ගේ ශ්වසන මාර්ගයේ හටගන්නා පිළිකාවක් ලෙසට හැඳින්වෙන මෙම අම්බර් විශේෂය තල්මසුන් වැමෑරූ පසුව හෝ මියගිය තල්මසුන්ගෙන් ලබාගන්නා බවට තොරතුරු ලැබී තිබෙනවා.\nඒවා අධික මිලකට අලෙවි වන අතර සුවඳ විලවුන් සෑදීමට ගන්නා විශේෂයක් බව ද සඳහන්.\nඑලෙස ලබාගත් අම්බර් කිලෝ 18 තිස්සමහාරාම යෝධකණ්ඩිය ප්‍රදේශයේ හෝටලයකදී රහසිගතව අලෙවි කිරීමට සූදානම් වන අවස්ථාවේදීයි පොලිස් විශේෂ කාර්ය බලකාය වැටලීම සිදුකර ඇත්තේ.\nසැකකරුවන් වැඩිදුර විමර්ශණ සඳහා කිරින්ද ධීවර පරීක්ෂක කාර්යාලය වෙත භාරදී තිබෙනවා.",
       "URL": "https://www.hirunews.lk/258051/තල්මසුන්ගෙන්-ලබාගන්නා-අම්බර්-කිලෝ-18ක්-සමග-කාන්තාවක්-ඇතුලු-8ක්-අත්අඩංගුවට-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2251"
}