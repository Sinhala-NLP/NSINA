{
       "Source": "hirunews",
       "Timestamp": "Tuesday, 30 May 2017 - 20:23",
       "Headline": "පස්ගොඩ රොටුඹ කන්ද නායයාමේ අවධානමක් හේතුවෙන් පදිංචිකරුවන් ඉවත් කෙරේ",
       "News Content": "මාතර පස්ගොඩ ප්‍රදේශයේ රොටුඹ කන්ද නාය යාමේ අවධානමක් මතුව තිබෙනවා.\nමේ හේතුවෙන් ඒ අවට පදිංචිකරුවන් ඉවත් කරවීමට පියවර ගෙන ඇති බවයි මාතර දිස්ත්‍රික් ලේකම්වරයා කියාසිටියේ.\nඑසේම කළුතර, කෑගල්ල, රත්නපුර, ගාල්ල, මාතර, හම්බන්තොට සහ නුවරඑළිය යන දිස්ත්‍රික්ක වෙත පනවා තිබූ නායයෑමේ අවදානම ඉදිරි පැය 24 ක කාලය සඳහාද අද පස්වරු එකට දීර්ඝ කෙරුණා.\nමේ අතර වාරිමාර්ග දෙපාර්තමේන්තුවද පවසන්නේ අවදානම් මට්ටමේ පැවති කැළණි, කළු, ගිං, සහ නිල්වලා ගංඟාවල ජල මට්ටම අඩුවෙමින් පවතින බවයි.\nවාරිමාර්ග දෙපාර්තමේන්තුවේ අතිරේක වාරිමාර්ග අධ්‍යක්‍ෂ ටී.පී. අල්විස් කියා සිටියේ කැළණි ගඟ සාමාන්‍ය මට්ටමට පත්ව ඇති බවයි.\nඑහි නාගලගම් වීථියේ ජල මාපාංකයේ අගය අඩි 3.3 දක්වා පහළ බැස ඇති බවද ඔහු සඳහන් කළා.\nකළු ගඟ රත්නපුර ප්‍රදේශයෙන් ජල මට්ටම පහළ බැස තිබෙනවා. ගිං ගෙඟ් තවලම ප්‍රදේශයේ ජල මට්ටම සාමාන්‍ය තත්වයට පත්ව ඇතත් බද්දේගම ප්‍රදේශයේ ජල මට්ටම ගං වතුර මට්ටමේ පවතින බවයි අතිරේක වාරිමාර්ග අධ්‍යක්‍ෂවරයා කියා සිටිියේ.\nනිල්වලා ගෙඟ් ඉහළ ප්‍රදේශයේ ජල මාපකවල මට්ටම් සාමාන්‍ය මට්ටමට පත්ව ඇති බව සඳහන් කළ ඔහු කියා සිටියේ එහි පහළ ප්‍රදේශවල ජල මට්ටම් තවමත් මහා ගං වතුර මට්ටමක පවතින බවයි.\nමේ අතර, ජලයෙන් යටවීම නිසා වසා තැබුනු දක්ෂිණ අධිවේගී මාර්ගය දොඩංගොඩ සහ ගැලනිගම අතර කොටස අද යළි විවෘත කෙරුණා.\nඒ අනුව කඩවත සිට කොක්මාදුව දක්වා රථ වාහන ගමන් කළ හැකි අතර ගොඩගම පිවිසුම තවදුරටත් ජලය රැදී තිබීම හේතුවෙන් වසා දමා තිබෙනවා.",
       "URL": "https://www.hirunews.lk/162487/පස්ගොඩ-රොටුඹ-කන්ද-නායයාමේ-අවධානමක්-හේතුවෙන්-පදිංචිකරුවන්-ඉවත්-කෙරේ",
       "Category": "Local News",
       "Parent URL": "https://www.hirunews.lk/local-news.php?pageID=4491"
}