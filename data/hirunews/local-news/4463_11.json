{
       "Source": "hirunews",
       "Timestamp": "Monday, 19 June 2017 - 7:53",
       "Headline": "යෝජිත ව්‍යවස්ථාව ගැන එජාප - නිදහස් පක්ෂ සාකච්ඡාවක් අද",
       "News Content": "යෝජිත නව ආණ්ඩුක්‍රම ව්‍යවස්ථාවේ ඇතුළත් විය යුතු වගන්ති සම්බන්ධයෙන් අග්‍රාමාත්‍ය රනිල් වික්‍රමසිංහ ප්‍රමුඛ එක්සත් ජාතික පක්ෂ මන්ත්‍රීවරුන් සමග අද රාත්‍රියේ ශ්‍රී ලංකා නිදහස් පක්ෂ මන්ත්‍රීවරු කණ්ඩායම විශේෂ සාකච්ඡාවක් පැවැත්වීමට නියමිතයි.\nඅරලියගහ මන්දිරයේදී පැවැත්වෙන මෙම සාකච්ඡාවේදී නව ආණ්ඩුක්‍රම ව්‍යවස්ථාව සම්බන්ධයෙන් දීර්ඝ ලෙස සාකච්ඡා කිරීමට බලාපොරොත්තු වන බවයි නිදහස් සන්ධාන මහ ලේකම් අමාත්‍ය මහින්ද අමරවීර හිරු ප්‍රවෘත්ති අංශයට කියා සිටියේ.\nනව ආණ්ඩුක්‍රම ව්‍යවස්ථාව සඳහා නිදහස් පක්ෂයේ යෝජනා ඉදිරිපත් කිරීම සඳහා ජනාධිපතිවරයා විසින් අමාත්‍ය නිමල් සිරිපාල ද සිල්වාගේ ප්‍රධානත්වයෙන් යුත් කමිටුවක් පත් කෙරුණා.\nඅමාත්‍යවරුන් වන සුසිල් ප්‍රේමජයන්ත, අනුර ප්‍රියදර්ශන යාපා, දයාසිරි ජයසේකර, සරත් අමුණුගම සහ දුමින්ද දිසානායක මෙම කමිටුවේ සෙසු සාමාජිකයන්.\nඑම කමිටුවේ සාමාජිකයන් නිදහස් පක්ෂයේ යෝජනා සම්බන්ධයෙන් අග්‍රාමාත්‍යවරයා ඇතුලූ එක්සත් ජාතික පක්ෂ මන්ත්‍රීවරුන් සමග මෙහිදී දීර්ඝ ලෙස සාකච්ඡා කරනු ඇති.",
       "URL": "https://www.hirunews.lk/163873/යෝජිත-ව්‍යවස්ථාව-ගැන-එජාප-නිදහස්-පක්ෂ-සාකච්ඡාවක්-අද",
       "Category": "Local News",
       "Parent URL": "https://www.hirunews.lk/local-news.php?pageID=4463"
}