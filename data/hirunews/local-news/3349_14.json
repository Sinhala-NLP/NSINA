{
       "Source": "hirunews",
       "Timestamp": "Thursday, 16 May 2019 - 16:26",
       "Headline": "වෙසක් පොහොය වෙනුවෙන් සිරකරුවන් 762 කට ජනපති පොදු සමාව",
       "News Content": "වෙසක් පොහොය නිමිත්තෙන් ජනාධිපති පොදු සමාව යටතේ සිරකරුවන් 762කට නිදහස හිමිවන බව අධිකරණ හා බන්ධනාගාර ප්‍රතිසංස්කරණ අමාත්‍යංශය පවසනවා.\nසිරකරුවන් නිදහස් කිරීමේ රාජ්‍ය උත්සවය ජනාධිපති මෛත්‍රීපාල සිරිසේනගේ ප්‍රධානත්වයෙන් වැලිකඩ බන්ධනාගාර ක්‍රීඩාංගණයේදී වෙසක් පොහොය දින පෙරවරු 10ට සිදු කිරීමට නියමිතයි.\nආණ්ඩුක්‍රම ව්‍යවස්ථාවේ 34 වන වගන්තිය යටතේ මෙලෙස සිරකරුවන් සඳහා ජනාධිපති පොදු සමාව ලබාදීමට නියමිත අතර සියලුම සිරකරුවන් සඳහා නිදහස ලබාදීම වැලිකඩ බන්ධනාගාර ක්‍රීඩාංගණය තුලදී පමණක් සිදු කිරීම මෙවර විශේෂත්වය බවයි අධිකරණ හා බන්ධනාගාර ප්‍රතිසංස්කරණ අමාත්‍යංශය සඳහන් කළේ.\nසිරකරුවන් 736ක් සහ සිරකාරිනියන් 26 දෙනෙකු පොදු සමාව යටතේ නිදහස් කිරීමට සැලසුම් කර තිබෙනවා.\nනිදහස හිමිවන පිරිසට වැලිකඩ බන්ධනාගාරයෙන් සිරකරුවන් 117ක්, පල්ලෙකැලේ එළිමහන් සිර කඳවුරෙන් රැඳවියන් 62ක්, මහර බන්ධනාගාරයෙන් 55ක්, අනුරාධපුර බන්ධනාගාරයෙන් සිරකරුවන් 50ක්, පල්ලන්සේන සිර කඳවුරෙන් 53 දෙනෙකු අයත්.\nස්ත්‍රී දුෂණ, බාල අපරාධ හා මත්ද්‍රව්‍ය වැනි වැරදි සඳහා දඩුවම් ලබා සිටින සිරකරුවන් හැර අනෙක් සුලු වැරදි සම්බන්ධයෙන් බන්ධනාගාර ගතව සිටින පුද්ගලයන් මෙලෙස නිදහස් කෙරෙන බවයි අමාත්‍යංශය කියාසිටියේ.\nබන්ධනාගාර ඉතිහාසයේ වැඩිම සිරකරුවන් සංඛ්‍යාවක් එකවර නිදහස් කිරීම මෙවර විශේෂත්වයක් බව ද අධිකරණ හා බන්ධනාගාර අමාත්‍යංශය සඳහන් කලා.",
       "URL": "https://www.hirunews.lk/216495/වෙසක්-පොහොය-වෙනුවෙන්-සිරකරුවන්-762-කට-ජනපති-පොදු-සමාව",
       "Category": "Local News",
       "Parent URL": "https://www.hirunews.lk/local-news.php?pageID=3349"
}