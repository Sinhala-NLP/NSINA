{
       "Source": "hirunews",
       "Timestamp": "Saturday, 28 January 2017 - 12:18",
       "Headline": "මහ බැංකු බෝම්බයෙන් පීඩාවට පත්වූවන් කඩවුණු පොරොන්දු ගැන කියයි",
       "News Content": "මහ බැංකුවට එල් ටී ටී ඊ ත්‍රස්තවාදීන්  එල්ල කළ බෝම්බ ප්‍රහාරයට වසර 21 ක් සපිරීමට ඇත්තේ තව දින 3 ක් පමණයි.\n1996 වසරේ ජනවාරි 31 වනදා එල්ලවූ මෙම බෝම්බ ප්‍රහාරයෙන් මහ බැංකු සේවකයන් 41 දෙනෙකු ජීවිතක්ෂයට පත්වූ අතර, 27 දෙනෙකු තුවාල ලබා ආබාධිත තත්ත්වයට පත්වුණා. තවත් 9 දෙනෙකු සදහටම අන්ධවී සිටිනවා.\nකෙසේ නමුත් මිය ගිය මහ බැංකු සේවකයන්ගේ දරුවන්ට සහ ප්‍රහාරයෙන් අබාධිත වු සේවකයන්ට මෙතෙක් සැලකිය යුතු සහනයක් නොලැබුන බවට ඔවුන් චෝදනා කරනවා.\nබෝම්බ ප්‍රහාරයෙන් මිය ගිය සහ අබාධිතවුවන්ගේ සංගමයේ සභාපති එල් ඩී. ගුණවර්ධන පැවසුවේ එවකට සිටි මහ බැංකු අධිපතිවරයා විසින් දුන් පොරොන්දු කිසිවක් මෙතෙක් ඉටු කර නොමැති බවයි.\nමහ බැංකුවට එල්ලවූ එල්.ටී.ටී.ඊ. ප්‍රහාරයෙන් තම මව අහිමි වු දරුවෙකුද හිරු ප්‍රවෘත්ති අංශයට මෙහිදී අදහස් දැක්වූ අතර ඔහු කියා සිටියේ දෙමව්පියන් අහිමිවූ දරුවන්ට මහ බැංකුවේ රැකියා ලබාදෙන බවට එවකට එහි බලධාරීන් පොරොන්දු වුවත් එය ඉටුවී නොමැති බවයි.\nසුළු රැකියාවක් හෝ ලබාදෙන ලෙස ඔහු එහිදී ඉල්ලීමක් කළා.",
       "URL": "https://www.hirunews.lk/153110/මහ-බැංකු-බෝම්බයෙන්-පීඩාවට-පත්වූවන්-කඩවුණු-පොරොන්දු-ගැන-කියයි",
       "Category": "Local News",
       "Parent URL": "https://www.hirunews.lk/local-news.php?pageID=4688"
}