{
       "Source": "hirunews",
       "Timestamp": "Tuesday, 28 November 2017 - 13:15",
       "Headline": "ජනපතිට සෝල් නුවර දී ඉහළ පිළිගැනීමක් (ඡායාරූප)",
       "News Content": "තෙදින නිල සංචාරයක් සඳහා දකුණු කොරියාව බලා පිටත්ව ගිය ජනාධිපති මෛත්‍රීපාල සිරිසේන අද අළුයම සෝල් නුවර ඉන් චොන් ගුවන්තොටුපලින් එරට වෙත ළඟා වුණා.\nඑහිදී ජනාධිපතිවරයා ඇතුළු දූත පිරිස ඉතා උත්කර්ෂවත් අන්දමින් පිළිගත් බවයි ජනාධිපති මාධ්‍ය ඒකකය සඳහන් කළේ.\nඅනතුරුව දකුණු කොරියාවේ ශ්‍රී ලංකා තානාපති කාර්යාලය සංවිධාන කර තිබූ විශේෂ පිලිගැනීමේ උත්සවයකට ද ජනාධිපතිවරයා එක්ව තිබෙනවා.\nශ්‍රී ලංකාව සහ දකුණු කොරියාව අතර රාජ්‍ය තාන්ත්‍රික සබඳතා ආරම්භ කර වසර 40ක් සපිරීම නිමිත්තෙන් ජනාධිපතිවරයාගේ මෙම සංචාරය සිදුවන්නේ එරට ජනාධිපති මුන් ජෙයින් කළ ආරාධනාවකට අනුවයි.\nජනාධිපති මෛත්‍රීපාල සිරිසේන සහ දකුණු කොරියානු ජනාධිපතිවරයා අතර නිල හමුව හෙට සිදුවන අතර එහිදී දෙරට අතර ගිවිසුම් කිහිපයකට ද අත්සන් තැබීමට නියමිතයි.",
       "URL": "https://www.hirunews.lk/177119/ජනපතිට-සෝල්-නුවර-දී-ඉහළ-පිළිගැනීමක්-ඡායාරූප",
       "Category": "Local News",
       "Parent URL": "https://www.hirunews.lk/local-news.php?pageID=4197"
}