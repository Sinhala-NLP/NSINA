{
       "Source": "hirunews",
       "Timestamp": "Sunday, 09 April 2023 - 7:45",
       "Headline": "වහාම ක්‍රියාත්මක වන පරිදි නිර්වින්දන ඖෂධයක් භාවිතයෙන් ඉවත් කෙරේ (ඡායාරූප)",
       "News Content": "වහාම ක්‍රියාත්මක වන පරිදි දැනට රෝහල්වල සැත්කම් සඳහා භාවිත කෙරෙන නිර්වින්දන ඖෂධයක් භාවිතයෙන් ඉවත් කර තිබෙනවා.\nඒ, ප්‍රමිතියෙන් තොර බවට ඉදිරිපත්වූ පැමිණිලිවලට අනුවයි.\nඒ අනුව මෙම එන්නත සම්බන්ධයෙන් විශේෂඥ සහය ලබාගනිමින් පුළුල් විමර්ශනයක් ආරම්භ කර ඇති බවයි සෞඛ්‍ය අමාත්‍ය කෙහෙළිය රඹුක්වැල්ල හිරු ප්‍රවෘත්ති අංශය කළ විමසීමකදී සඳහන් කළේ.\nකාණ්ඩ 3 ක් යටතේ අදාළ ඖෂධය භාවිත කිරීම තාවකාලිකව නවතා දමා ඇති බවයි වාර්තාවන්නේ.\nමෙම නිර්වින්දන ඖෂධය ඉන්දීය ණය ආධාර යටතේ මෙරටට ලැබී ඇති අතර, එරට ඖෂධ සමාගමක් විසින් එය ශ්‍රී ලංකාවට එවා තිබුණා.\nවෛද්‍ය සැපයුම් අංශයේ අභ්‍යන්තර ආරංචි මාර්ග සඳහන් කළේ මෙම නිර්වින්දන ඖෂධය නිසි පරීක්ෂාවකින් අනතුරුව මෙරට ගෙන්වූයේ දැයි යන්න පිළිබඳව සොයා බලන බවයි.\nමේ අතර පේරාදෙණිය ශික්ෂණ රෝහලේ දී සිසේරියන් සැත්කමකින් අනතුරුව මියගිය 26 හැවිරිදි ගර්භනී මවට ලබාදී ඇත්තේ ඉන්දියාවෙන් ගෙන්වන ලද නිර්වින්දන ඖෂධයක් බව සෞඛ්‍ය වෘත්තිය වේදීන්ගේ විද්වත් සංගමය පවසනවා.\nඑහි සභාපති රවී කුමුදේෂ් හිරු ප්‍රවෘත්ති අංශයට අදහස් දක්වමින් කියා සිටියේ ඇය නිර්වින්දනය කිරීම සඳහා භාවිත කර ඇත්තේ බිපුවැකෙයින් හෙවි නම් ඖෂධයක් බවයි.\nපසුගිය 6 වැනිදා, 26 හැවිරිදි ගර්භනී මාතාවට දරු ප්‍රසූතිය සඳහා සිසේරියන් සැත්කමේ දී මෙම ඖෂධය ලබා දී තිබුණා.\nකෙසේ වෙතත් මහනුවර - ගන්නොරුව ප්‍රදේශයේ පදිංචි ගර්භනී මාතාව මියගිය ද ඇයගේ බිළිඳිය යහපත් සෞඛ්‍ය තත්ත්වයෙන් පසුවන බවයි පේරාදෙණිය ශික්ෂණ රෝහලෙන් සිදුකළ විමසීමක දී සඳහන් කළේ.\nවෛද්‍ය සහ සිවිල් අයිතිවාසිකම් පිළිබඳ වෛද්‍යවරුන්ගේ වෘත්තිය සමිති සන්ධානය නිවේදනයක් නිකුත් කරමින් සෞඛ්‍ය අමාත්‍යාංශයෙන් ඉල්ලා සිටියේ ශල්‍යකර්මය හෝ නිර්වින්දන ඖෂධවල සංකූලතා හේතුවෙන් මියගිය බවට පළවූ ඇතැම් වාර්තා සම්බන්ධයෙන් පුළුල් පරීක්ෂණයක් සිදුකරන ලෙසයි.\nපසුගිය කාලසීමාව තුළ ඉන්දියාවෙන් ගෙන්වන ලද තත්ත්වයෙන් බාල ඖෂධ සහ මෙරට ඖෂධ නියාමන අධිකාරියේ නිසි ප්‍රමිතිගත රසායනාගාර පරීක්ෂණවලින් තොරව අදාළ සමාගම්වල ලිපිගොනු පරීක්ෂාවෙන් පමණක් නිදහස් කිරීමට එම අධිකාරිය ගනු ලැබූ ක්‍රියාමාර්ග හෙළා දකින බව ද එම වෘත්තිය සමිති සන්ධානය පෙන්වා දෙනවා.",
       "URL": "https://www.hirunews.lk/332062/වහාම-ක්‍රියාත්මක-වන-පරිදි-නිර්වින්දන-ඖෂධයක්-භාවිතයෙන්-ඉවත්-කෙරේ-ඡායාරූප",
       "Category": "Local News",
       "Parent URL": "https://www.hirunews.lk/local-news.php?pageID=425"
}