{
       "Source": "hirunews",
       "Timestamp": "Friday, 30 December 2016 - 8:06",
       "Headline": "යළි ජනපතිවීමේ අදහසක් නැහැ - හිටපු ජනපති කියයි",
       "News Content": "පාර්ලිමේන්තුව තුළ ආණ්ඩුවට තුනෙන් දෙකක බහුතර බලයක් තිබුණත්,වර්තමාන දේශපාලන තත්ත්වය සලකා බැලීමේදී සියල්ල ඉදිරි කාලය තුළ වෙනස්විය හැකි බව හිටපු ජනාධිපති මහින්ද රාජපක්ෂ පවසනවා.\nමෙරට සිටින විදෙස් මාධ්‍යවේදීන් සමඟ සම්මුඛ සාකච්ඡාවකට ඊයේ (29) එක්වෙමින් හිටපු ජනාධිපතිවරයා සඳහන් කළේ 2017 වසරේදී වත්මන් ආණ්ඩුව පෙරළා දැමීම තම අරමුණ බවයි.\nඑක්සත් ජාතික පක්ෂය සහ ශ්‍රී ලංකා නිදහස් පක්ෂය අතර වර්තමානය වනවිට ගැටුම් ඇතිවෙමින් පවතින බවත්, එය රටේ ඉදිරි ගමනට බාධාවක් බවත් හිටපු ජනාධිපතිවරයා එහිදී ප්‍රකාශ කළා.\nවිදෙස් මාධ්‍යවේදීන් යොමුකළ ප්‍රශ්න කිහිපයකට පිළිතුරු ලබාදෙමින් හිටපු ජනාධිපතිවරයා සඳහන් කළේ යළිත් රටේ රාජ්‍ය නායකයා වීමේ අදහසක් තමාට නොමැති බවයි.\nකෙසේ වෙතත්, රාජ්‍ය නායකයා නොවී තමාට රට පාලනය කළ හැකි බවද එහිදී ඔහු සඳහන් කර තිබෙනවා.\nඑහිදී මාධ්‍යවේදීන් හිටපු ජනාධිපතිවරයාගෙන් විමසා සිටියේ වත්මන් ජනාධිපති මෛත්‍රීපාල සිරිසේන යටතේ අගමැති පදවියට පත් කෙරුණහොත් එක්ව වැඩ කළ හැකිද යන්නයි.\nඊට පිළිතුරු ලබාදෙමින් හිටපු ජනාධිපතිවරයා කියා සිටියේ වත්මන් අගමැති රනිල් වික්‍රමසිංහට එම කාර්යය කළ හැකි නම් 1970 වර්ෂයේ සිට හොඳින් හඳුනන පුද්ගලයෙකු සමඟ තමන්ට වැඩ කළ හැකිය යන්නයි.",
       "URL": "https://www.hirunews.lk/150882/යළි-ජනපතිවීමේ-අදහසක්-නැහැ-හිටපු-ජනපති-කියයි",
       "Category": "Local News",
       "Parent URL": "https://www.hirunews.lk/local-news.php?pageID=4732"
}