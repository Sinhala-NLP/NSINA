{
       "Source": "hirunews",
       "Timestamp": "Wednesday, 15 March 2023 - 7:54",
       "Headline": "නීති විභාගය ඉංග්‍රීසියෙන් විතරක් එපා - අධිකරණ උපදේශක සභාව කියයි",
       "News Content": "ශ්‍රී ලංකා නීති විද්‍යාලයේ විභාග ඉංග්‍රීසි මාධ්‍යයෙන් පමණක් පැවැත්වීමට නීති අධ්‍යයන සභාව ගත් තීරණයට අධිකරණ, බන්ධනාගාර කටයුතු හා ආණ්ඩුක්‍රම ව්‍යවස්ථා ප්‍රතිසංස්කරණ කටයුතු පිළිබඳ අමාත්‍යාංශයීය උපදේශක කාරක සභාවේ එකඟත්වය හිමිව නැහැ.\nඑම කාරක සභාව අමාත්‍ය විජේදාස රාජපක්ෂගේ සභාපතිත්වයෙන් පසුගියදා රැස්වූ අවස්ථාවේදී මේ පිළිබඳව සාකච්ඡා කර තිබෙනවා.\nඑහිදී නීති විද්‍යාලයේ විභාග ඉංග්‍රීසි මාධ්‍යයෙන් පමණක් පැවැත්වීමේ අරමුණ කුමක්දැයි කාරක සභාවට පැමිණ සිටි නීති විද්‍යාලයේ විදුහල්පති ආචාර්ය අතුල පතිනායකගෙන් මන්ත්‍රීවරුන් ප්‍රශ්න කර තිබුණා.\nඑසේම තම මව් භාෂාවෙන් විභාගවලට මුහුණදී සමත්වීම සිය වෘත්තිය නිපුණත්වය ප්‍රකට කිරීමට බාධාවක් නොවන බවද මන්ත්‍රීවරුන් මෙහිදී ප්‍රකාශ කළ බවයි පාර්ලිමේන්තුවේ සන්නිවේදන දෙපාර්තමේන්තුව නිවේදනය කළේ.\nප්‍රාථමික අධිකරණවල කටයුතුවලදී ප්‍රධාන වශයෙන් සිංහල සහ දෙමළ භාෂාව භාවිත කරන බව කාරක සභා සාමාජිකයන් පෙන්වා දුන්නා.\nග්‍රාමීය ප්‍රදේශවල ඉංග්‍රීසි භාෂා අධ්‍යාපනයේ අඩුවක් පවතින බවත් ඉංග්‍රීසි භාෂාවෙන් විභාග අනිවාර්ය කිරීම මූලික අයිතිවාසිකම් උල්ලංඝනය කිරීමක් බවත් මන්ත්‍රිවරුන් එහිදී ප්‍රකාශ කර තිබුණා.\nඒ අනුව ශිෂ්‍යයෙකුට තම මව් භාෂාවෙන් විභාගයට මුහුණ දීමේ නිදහස අවශ්‍ය බව කාරක සභාවේ අදහස වූ බව පාර්ලිමේන්තුවේ සන්නිවේදන දෙපාර්තමේන්තුව නිකුත් කළ නිවේදනයේ සඳහන්.",
       "URL": "https://www.hirunews.lk/329969/නීති-විභාගය-ඉංග්‍රීසියෙන්-විතරක්-එපා-අධිකරණ-උපදේශක-සභාව-කියයි",
       "Category": "Local News",
       "Parent URL": "https://www.hirunews.lk/local-news.php?pageID=476"
}