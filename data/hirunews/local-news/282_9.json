{
       "Source": "hirunews",
       "Timestamp": "Friday, 09 June 2023 - 15:09",
       "Headline": "හිසට සෙවණක් නැති කුසට අහරක් නැති මවක් සරණක් පතයි (වීඩියෝ)",
       "News Content": "පවතින ආර්ථික අර්බුදය මෙරට බොහෝ දෙනාට අඩු වැඩි වශයෙන් බලපෑම් එල්ල කරන බව නොරහසක්.\nජීවත්වීමට තැනක් පවා නොමැතිව දරුවන් දෙදෙනෙකු සමග අසරණ වූ මවක් පිළිබඳව කඩුවෙල ප්‍රදේශයෙන් වාර්තා වෙනවා.\nඇය පවසන්නේ සිය දරුවන්ගේ කුසගිනි නිවීමට බොහෝ විට කොස් ඇට තම්බා ආහාරයට දෙන බවයි.\nකඩුවෙල වෙලේ හංදිය ප්‍රදේශයේ ජීවත් වන වයස අවුරුදු 36ක් වූ දෙදරු මවක් වන මල්ලිකා දසනායක වයස අවුරුදු 4ක් සහ මාස 1ක සිගිත්තාත් සමඟ මේ වන විට දරිද්‍රතාව සමඟ පොර බදිමින් සිටින්නේ තනිවමයි.\nඇයගේ ස්වාමිපුරුෂයා ද ඇයගෙන් වෙන්ව වෙනත් ප්‍රදේශයක ජීවත්වනවා.\nමල්ලිකා දරුවන් සමඟ කුලියට ගත් කාමරයක ජීවත්වුවත් එහි කුලිය ගෙවා ගැනීම ද මේ වන විට ඇයට ගැටලුවක්.\nමල්ලිකා දසනායක ඇයගේ දරිද්‍රතාවය පිළිබඳ අදහස් දැක්වූයේ මෙහෙමයි,\n\"කලින් බෝඩිමක හිටියා. ළමයා හම්බවෙලා දවස් 12යි ඒ බෝඩිමට සල්ලි දීගන්න බැරි වුණ නිසා බෝඩිමෙන් යන්න කිව්වා. උය උය හිටපු ගෑස් ළිපයි සිලින්ඩරෙයි දීලා තමයි එහෙන් එළියට ආවේ, සල්ලි දෙන්න නැති නිසා. මට මේකටත් දැන් දෙන්න වෙන්නේ නැති වෙනකොට මේකෙනුත් යන්න කියනකොට මට වෙන යන්න තැනක් නැහැ.\nමගේ දරුවත් එක්ක මට පාරේ තමයි ඉන්න වෙන්නේ. මං කියන්නේ මගේ දරුවෝ තියාගෙන ඉන්න තැනක් හදලා දෙන්න. පුංචි දරුවන්ට තේරෙන්නේ නැහැ. ළමයා දැන් අකුරක් හරි ලියනවා. ඉගෙන ගන්න පොඩ්ඩක් එයා හොඳයි. මොන්ටිසෝරිවත් දාගන්න මට විදිහක් නැහැ.\nබේබි සබන් කැටයක්වත් නැහැ. රෙදි හෝදන්නෙත් මේකෙන්ම. බබාගේ ගාන්නෙත් මේකෙන්ම. දුකයි ඉතිං මොනා කරන්නද?\"\nකුසගිනි වී හඬන තම දරුවාට කොස් ඇට තම්බා අහාරයට දීම හැර මල්ලිකාට අන් විසඳුමක් නැහැ.\nවරෙක ඇය සිය දිවි නසා ගැනීමට ද උත්සාහ කර ඇත්තේ අසරණකමට විසඳුමක් නොමැති තැනයි.\n\"ජීවත්වෙන්න අපහසුතාව තිබෙන නිසා මේ චූටි බබා හම්බවෙන්න ඉද්දි මං ගොඩක් දුරට කල්පනා කරලා බැරිම තැන ජීවිතය නැති කරගන්න ගියා. ඒ දෙයිනුත් මම බේරුණා.\nබබාට කිරි ප්‍රශ්නෙත් තියෙනවා මට ආහාර නෑනේ. මම දවසකට ලූනු ගෙඩියක් කපලා තෙල්වලට දාලා ලුණුමිරිසක් හදලා වගේ තමයි කන්නේ. මේ පුංචි එක්කෙනා කිරි බොන්න ගත්තාම ගොඩක් කෑගහනවා. තේ එකක් බොන්නවත් සීනි ටිකක් නැති එකේ කිරි එකක් දෙන්නවත් වත්කමක් නැහැ.\nලොකු දරුවත් උදේට නැගිටලා තේ ඉල්ලනවා තේ ඉල්ලපුවහම පුතේ අපි හෙට බොමු කියලා එයා කොහොම හරි ෂේප් කරනවා. හාල් කිලෝ එකක් ගෙනාවොත් හතර පස් වේලක් චුට්ට චුට්ට තමයි හදාගෙන කන්නේ.\nවැඩියම කොස් තම්බලා කනවා. මට ඉන්න තැනක් නැහැ. යන්න තැනක් නැහැ. කාගෙන්වත් සරණක් නැහැ.",
       "URL": "https://www.hirunews.lk/337478/හිසට-සෙවණක්-නැති-කුසට-අහරක්-නැති-මවක්-සරණක්-පතයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=282"
}