{
       "Source": "hirunews",
       "Timestamp": "Sunday, 21 April 2019 - 13:22",
       "Headline": "පිපිරීම්වලින් මියගිය සංඛ්‍යාව 141ක් දක්වා ඉහළට",
       "News Content": "දිවයිනේ ස්ථාන කිහිපයක සිදුවු පිපිරීම්වලින් මියගිය සංඛ්‍යාව 141ක් දක්වා ඉහළගොස් තිබෙනවා.\nරෝහල් ආරංචි මාර්ග සඳහන් කළේ මියගිය 45 දෙනෙකුගේ සිරුරු කොළඹ ජාතික රෝහලේ තැන්පත් කර ඇති බවයි.\nමීගමුව රෝහලේ මළ සිරුරු 62 ක් මඩකලපුව රෝහලේ සිරුරු 27 ක් සහ රාගම රෝහලේ සිරුරු 7ක් තැන්පත් කර ඇතැයි සඳහන්.\nකොළඹ ජාතික රෝහලේ ඇති මළ සිරුරු අතර විදේශිකයන් 9 දෙනෙකුගේ ද සිරුරු වනවා.\nතුවාල ලැබු 250කට වැඩි පිරිසක් කොළඹ ජාතික රෝහලේ ප්‍රතිකාර ලබන බවයි රෝහල් බලධාරීන් කියාසිටියේ.\nමේ අතර කොළඹ ප්‍රධාන මහේස්ත්‍රාත්වරයා පිපිරීම් සිදුවූ කොටහේන කොච්චිකඩේ දේවස්ථානය නිරීක්ෂණය කළා.\nමේ අතර පිපිරීම් සිදුවූ ස්ථාන අසළට යාමෙන් වළකින ලෙසත්, කටකතා නොරැවටී පරීක්ෂණවලට සහයවන ලෙසත් යුද හමුදා මාධ්‍ය ප්‍රකාශක බ්‍රිගේඩියර් සුමිත් අතපත්තු ඉල්ලීමක් කළා.\nඅද සිදුවූ පිපිරීම් හෙළා දකින බව අගරදගුරු මැල්කම් කාදිනල් රංජිත් හිමිපාණන් පවසනවා.\nඋන්වහන්සේ මේ බව කියා සිටියේ කොළඹදී අද මාධ්‍ය වෙත අදහස් දක්වමින්.\nමතුව ඇති තත්ත්වයත් සමඟ වඩාත් සන්සුන්ව කටයුතු කරන ලෙස ජනාධිපති මෛත්‍රීපාල සිරිසේන ජනතාවගෙන් ඉල්ලීමක් කළා.\nඒ, ජාතිය අමතා විශේෂ ප්‍රකාශයක් සිදුකරමින්.\nමේ අතර රජයේ ප්‍රවෘත්ති දෙපාර්තමේන්තුව නිවේදනයක් නිකුත් කරමින් සඳහන් කළේ පිපිරීම් සිදුවූ ස්ථානවලට දැඩි පොලිස් ආරක්ෂාවක් යොදවා ඇති බවයි.\nවිමර්ශන සඳහා සහයෝගයක් ලෙස පිපිරීම් සිදුවූ ස්ථානවලින් ඉවත්වන ලෙසද එම දෙපාර්තමේන්තුව සිය නිවේදනය මගින් ජනතාවගෙන් ඉල්ලා සිටියා.\nමේ අතර කොටහේන දේවස්ථානයේ සිදුවූ පිපිරිම මෝටර් රථයක ඉදිරිපස සවිකර තිබූ ආරක්ෂිත  කැමරාවක සටහන්ව තිබුණේ මේ අයුරින්.",
       "URL": "https://www.hirunews.lk/214888/පිපිරීම්වලින්-මියගිය-සංඛ්‍යාව-141ක්-දක්වා-ඉහළට",
       "Category": "Local News",
       "Parent URL": "https://www.hirunews.lk/local-news.php?pageID=3392"
}