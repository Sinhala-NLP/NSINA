{
       "Source": "hirunews",
       "Timestamp": "Saturday, 15 July 2017 - 17:38",
       "Headline": "කොටගලදී පීලි පැනීමට ලක්වු දුම්රිය මැදිරි සියල්ල පීලිගත කෙරේ (ඡායාරූප)",
       "News Content": "කොටගල අඩි 60 පාලම මතදී පීලි පැනීමට ලක්වු තැපැල් දුම්රියේ මැදිරි 4 පීලිගත කර තිබෙනවා.\nඅප වාර්තාකරු සඳහන් කළේ මෙම දුම්රිය මැදිරි පීලිගත කිරීම සඳහා දුම්රිය සේවකයන්  දිවා රාත්‍රී දෙකෙහිම දැඩි පරිශ්‍රමයක් දැරූ බවයි.\nඑලෙස පීලිගත කරනු ලැබු දුම්රිය මැදිරි හැටන් සහ කොටගල දුම්රිය ස්ථානයන් වෙත රැගෙන  විත් තිබෙනවා.\nපීලි පැනීමට ලක්වු දුම්රිය පීලිගත කිරීමට දොඹකරයක සහය ලබාගැනීමට කටයුතු කළ ද එය හානිවු පාලම මතින් ධාවනය කිරීමට නොහැකිවීම හේතුවෙන් එය අත්හැර දැමුනා.\nදුම්රිය ඉංජිනේරුවරුන් සඳහන් කර ඇත්තේ සියලු දුම්රිය මැදිරි ඉවත් කර ගැනීමෙන් අනතුරුව පාලමේ ප්‍රතිංස්කරණ කටයුතු ආරම්භ කරන බවයි.\nමෙම දුම්රිය මාර්ගය යථා තත්වයට පත් කරන තෙක් කොළඹ කොටුවේ සිට බදුල්ල දක්වා යන දුම්රිය හැටන් දක්වාත් බදුල්ලේ සිට කොළඹ පැමිණෙන දුම්රිය කොටගල දක්වාත් සීමා කර තිබෙනවා.\nඑතැන් සිට ලංගම බස් රථවලින් මගීන් හුවමාරු කෙරෙනවා.\nමාර්ගය යථා තත්වයට පත් කෙරෙන තෙක් එම මාර්ගයේ ගමන් කෙරෙන භාණ්ඩ ප්‍රවාහන දුම්රිය අත්හිටුවීමටයි දුම්රිය පාලක මැදිරිය පියවර ගෙන ඇත්තේ.\nඡායාරූප - හැටන් රංජිත් රාජපක්ෂ",
       "URL": "https://www.hirunews.lk/165959/කොටගලදී-පීලි-පැනීමට-ලක්වු-දුම්රිය-මැදිරි-සියල්ල-පීලිගත-කෙරේ-ඡායාරූප",
       "Category": "Local News",
       "Parent URL": "https://www.hirunews.lk/local-news.php?pageID=4420"
}