{
       "Source": "hirunews",
       "Timestamp": "Saturday, 18 December 2021 - 7:12",
       "Headline": "සිරිපා වන්දනා සමය ඇරඹේ",
       "News Content": "සිරිපා වන්දනා සමය ද උඳුවප් පොහොය යෙදෙන අදින් ආරම්භ වුණා.\nඒ, පැල්මඩුල්ල - ගල්පොත්තාවල ශ්‍රීපාද රජමහා විහාරස්ථානයේ තැන්පත් කර තිබූ සධාතුක කරඬුව, සුමන සමන් දේව ප්‍රතිමාවන් සහ දේවාභරණ රැගත් පෙරහර අද අලුයම ශ්‍රීපාද උඩ මළුවට වැඩම කරවීමෙන් අනතුරුවයි.\nමෙවර ශ්‍රී පාද වන්දනා සමය පිළිබඳ නව රෙගුලාසි ඇතුළත් ගැසට් නිවේදනයක් ද නිකුත් කෙරුණා.\nඒ අනුව ශ්‍රී පාද වන්දනා සමය අදින් ආරම්භ වී ලබන වසරේ මැයි මස 16 වනදායින් අවසන් වීමට නියමිතයි.\nනව රෙගුලාසිවලට අනුව පළාබද්දල විහාරස්ථානය, හැරමිටිපාන, ආඬියාමලතැන්න, වර්ණගල, සීතගඟුල, මැදහින්න, ඉදිකටුපාන යන විශ්‍රාම ශාලා නවාතැන් ලෙස භාවිතා කළ යුතු වනවා.\nඑමෙන්ම, තාවකාලික නවාතැන් සකස් කිරීම හෝ පවත්වාගෙන යාම නො කළ යුතුයි.\nසිරිපා මළුව ප්‍රදේශයේ හෝ අම්බලම්, විශ්‍රාම ශාලා යන ස්ථානවල යාචකයින් විසින් සිඟමන් ඉල්ලීම හෝ ලබා දීම ද නො කළ යුතු වනවා.\nඑමෙන්ම පළාත් පාලන ආයතන මඟින් හඳුනාගෙන ඇති ආරක්ෂිත ස්ථානවල දී හැර දිය නෑම හෝ රෙදි සේදීම නො කළ යුතු බවට ද එම රෙගුලාසිවල සඳහන්.",
       "URL": "https://www.hirunews.lk/291383/සිරිපා-වන්දනා-සමය-ඇරඹේ",
       "Category": "Local News",
       "Parent URL": "https://www.hirunews.lk/local-news.php?pageID=1486"
}