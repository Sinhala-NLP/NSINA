{
       "Source": "hirunews",
       "Timestamp": "Monday, 07 December 2020 - 7:36",
       "Headline": "මහර බන්ධනාගාරයේ සිද්ධියේ අලාභය රුපියල් මිලියන 100ක් ?",
       "News Content": "මහර බන්ධනාගාරයේ ගැටුමත් සමඟ රැඳවියන් එහි ගොඩනැගිලි කිහිපයකට ගිනි තැබීම හේතුවෙන් රුපියල් මිලියන 100කට ආසන්න පාඩුවක් සිදුව ඇතැයි අපේක්ෂා කරන බව බන්ධනාගාර දෙපාර්තමේන්තුවේ උසස් නිලධාරියෙකු සඳහන් කළා.\nඅවශ්‍ය ලිපි ලේඛන රැසක් ද ගින්නෙන් විනාශ වී ඇති අතර ඒ සම්බන්ධයෙන් තත්සේරු වාර්තාවක් මේ වන විටත් සකස් කරමින් පවතිනවා. බන්ධනාගාර ගැටුමෙන් රැදවියන් 11 දෙනෙකු මියගිය අතර ඥාතීන් විසින් 08 දෙනෙකු මේ වනවිට හඳුනාගෙන තිබෙනවා.\nමියගිය පිරිසෙන් 8 දෙනෙකුම කොවිඞ් ආසාදිතයින් බවට මීට පෙර තහවුරු වුණා. පොලිස් මාධ්‍ය ප්‍රකාශ නියෝජ්‍ය පොලිස්පති අජිත් රෝහණ කියා සිටියේ මෙම මළ සිරුරුවලට කුමක් කරන්නේ ද යන්න පිළිබදව විමසීම සඳහා අධිකරණයට යන බවයි.\nඑමෙන්ම, තවත් එක් රැදවියෙකු රාගම රෝහලේ දැඩි සත්කාර ඒකකයේ ප්‍රතිකාර ලබනවා.\nමේ අතර, මෙම ගැටුම කඩාකප්පල්කාරී ක්‍රියාවක් බවට තොරතුරු වාර්තා වී ඇති හෙයින් ඒ සම්බන්ධයෙන් අපරාධ පරීක්ෂණ දෙපාර්තමේන්තුවේ නිලධාරීන් 25 දෙනෙකුගෙන් සමන්විත කණ්ඩායමක් තවදුරටත් පරීක්ෂණ සිදු කරන බව පොලිස් මාධ්‍ය ප්‍රකාශක, නියෝජ්‍ය පොලිස්පති අජිත් රෝහණ ප්‍රකාශ කළා.",
       "URL": "https://www.hirunews.lk/256463/මහර-බන්ධනාගාරයේ-සිද්ධියේ-අලාභය-රුපියල්-මිලියන-100ක්",
       "Category": "Local News",
       "Parent URL": "https://www.hirunews.lk/local-news.php?pageID=2290"
}