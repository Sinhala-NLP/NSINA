{
       "Source": "hirunews",
       "Timestamp": "Monday, 13 February 2023 - 20:52",
       "Headline": "ඡන්ද පත්‍රිකා මුද්‍රණය තව දුරටත් බෑ! - රජයේ මුද්‍රණාලයාධිපති මැකොසට කියයි (වීඩියෝ)",
       "News Content": "එළඹෙන පළාත් පාලන මැතිවරණයට අදාල නිල ඡන්ද පත්‍රිකා මුද්‍රණය තව දුරටත් සිදු කළ නොහැකි බව රජයේ මුද්‍රණාලයාධිපති ගංගානි ලියනගේ මැතිවරණ කොමිසම වෙත නිල වශයෙන් දන්වා තිබෙනවා.\nඅද (13) සවස 3.30ට පමණ මැතිවරණ කොමිසම වෙත ඇය මේ බව නිල වශයෙන් දන්වා ඇත්තේ, ඡන්ද පත්‍ර්කා මුද්‍රණය සඳහා වැයවන වියදම් පියවා ගැනීමට අවශ්‍ය මුදල් ලබා දෙන තෙක් එය අත් හිටුවීමට සිදු වන බවයි.\nමේ සම්බන්ධයෙන් හිරු ප්‍රවෘත්ති සමග අදහස් දැක්වූ මැතිවරණ කොමිසමේ සාමාජිකයෙකු පවසා සිටියේ රජයේ මුද්‍රණාලයාධිපති මෙලෙස අවසන් මොහොතේ ඡන්ද පත්‍රිකා මුද්‍රණයෙන් පසුපස බරපතල කුමන්ත්‍රණකාරී වාතාවරණයක් ඇති බවයි.\nනිල ඡන්ද පත්‍රිකාවලින් කොටසක් මුද්‍රණය කර ඒවා මැතිවරණ දෙපාර්තමේන්තුවට රැගෙන යාමට පවා උපදෙස් දුන් රජයේ මුද්‍රණාලයාධිපති මෙලෙස හදිසියේ සිය ස්ථාවරය වෙනස් කිරීම හරහා සාධාරණ සහ නිදහස් මැතිවරණයක් පැවැත් වීමට ඇති අවස්ථාවන් අහිමි කරන පසුබිමක් ගොඩ නැගෙන බවයි අදාල ප්‍රකාශකයා වැඩිදුරටත් සඳහන් කළේ.",
       "URL": "https://www.hirunews.lk/327357/ඡන්ද-පත්‍රිකා-මුද්‍රණය-තව-දුරටත්-බෑ-රජයේ-මුද්‍රණාලයාධිපති-මැකොසට-කියයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=538"
}