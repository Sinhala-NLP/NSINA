{
       "Source": "hirunews",
       "Timestamp": "Saturday, 01 July 2023 - 11:33",
       "Headline": "අපරාධ ‍රැසකට සම්බන්ධ පාතාල සාමාජිකයෙක් හමුදා කපිතාන්වරයකු සමඟ ගිනි අවිත් එක්ක දැලේ",
       "News Content": "අපරාධ ‍රැසකට සම්බන්ධ ප්‍රධාන පෙළේ පාතාල සාමාජිකයකු, යුද හමුදා කපිතාන්වරයකු ගිනි අවි හා ජීව උණ්ඩ තොගයක් ද සමඟ පෙරේදා (29) අත්අඩංගුවට ගෙන තිබෙනවා.\nඅපරාධ පරීක්ෂණ දෙපාර්තමේන්තුවේ මනුෂ්‍ය ඝාතන හා සංවිධානාත්මක අපරාධ කොට්ඨාසය පවසන අන්දමට මෙම සැකකරුවන් දෙදෙනා සමඟ ටී 56 ගිනි අවියක්, එම ජීව උණ්ඩ 108ක්, බ්‍රව්නින් වර්ගයේ පිස්තෝල දෙකක්, වර්ග දෙකකින් යුත් මිලි මීටර් නවයේ ජීව උණ්ඩ 26ක් පොලිස් භාරයට හෙහ තිබෙනවා.\nඅත්අඩංගුවට ගත් පාතාල සාමාජිකයා පාතාලයේ ප්‍රබලයකු වන ඩුබායිහි සැඟව සිටින හෝමාගම හඳයා නැමැත්තාගේ ප්‍රධාන ගෝලයකු බවත් ඔහුට ව්රුද්ධව පොලිස් ස්ථාන ගණනාවක මුදල් වංචා නඩු 42ක් තිබෙන බවත් පොලිසිය පවසනවා.\nඑමෙන්ම මහේස්ත්‍රාත් අධිකරණයෙන් විවෘත වරෙන්තු දෙකක් ද නිකුත් කර ඇති බව සඳහන්.\nපසුගිය මැයි මාසයේ මිනුවන්ගොඩ ප්‍රදේශයේ බන්ධනාගාර නියාමකවරයකුගේ නිවසට පැන ගිනි අවි පෙන්වා තර්ජනය කර දණගැස්සීමේ සිද්ධිය සම්බන්ධයෙන් විමර්ශන සිදු කරමින් සිටියදී මෙම සැකකරුවන් දෙදෙනා සම්බන්ධයෙන් තොරතුරු අනාවරණය වීමෙන් පසුව මෙම සැකකරුවන් අත්අඩංගුවට ගැනීමට හකි වූ බවයි පොලිසිය පවසන්නේ.\nඅත්අඩංගුවට ගත් යුද හමුදා කපිතාන්වරයා රත්නපුර ප්‍රදේශයේ යුද හමුදා කඳවුරක සේවය කරන්නෙක්.\nඅත්අඩංගුවට ගත් ගිනි අවිය මෙම සැකකාර කපිතාන්වරයා හෝමාගම, නියඳගල ප්‍රදේශයේදී පසුගිය 20 වැනිදා පුද්ගලයකුට වෙඩි තබා ඝාතනය කිරීම සඳහා යොදා ගත් ටී 56 ගිනි අවිය ද යන්න සම්බන්ධයෙන් හා ඒ සඳහා පැමිණි කණ්ඩායමේ සාමාජිකයකු ලෙස පාතාල සාමාජිකයා සිටින්නේදැයි සොයා විමර්ශන ආරම්භ කර තිබෙනවා.\nඅත්අඩංගුවට ගත් සැකකරුවන් දෙදෙනා පැය 72ක් රඳවා ගැනීමේ නියෝග මත ප්‍රශ්න කිරීමට බලාපොරොත්තු වන බව පොලිසිය පවසනවා.",
       "URL": "https://www.hirunews.lk/339639/අපරාධ-‍රැසකට-සම්බන්ධ-පාතාල-සාමාජිකයෙක්-හමුදා-කපිතාන්වරයකු-සමඟ-ගිනි-අවිත්-එක්ක-දැලේ",
       "Category": "Local News",
       "Parent URL": "https://www.hirunews.lk/local-news.php?pageID=223"
}