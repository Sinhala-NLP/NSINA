{
       "Source": "hirunews",
       "Timestamp": "Thursday, 16 September 2021 - 22:42",
       "Headline": "අදත් අසාර්ථක වූ ගුරු වැටුප් සාකච්ඡා (වීඩියෝ)",
       "News Content": "වැටුප් විෂමතා ගැටලුව විසඳාගැනීම සඳහා වර්ජනයේ නිරත ගුරු- විදුහල්පති වෘත්තීය සංගම් අද පස්වරුවේ අධ්‍යාපන ලේකම් මහාචාර්ය කපිල පෙරේරා මහතා සමග කළ සාකච්ඡාවද අසාර්ථක වූ බව ලංකා ගුරු සංගමයේ ප්‍රධාන ලේකම් ජෝසෆ් ස්ටාලින් මහතා සඳහන් කළා.\nමේ අතර මෙම සාකච්ඡාවට එක්වූ ශ්‍රී ලංකා පොදුජන අධ්‍යාපන සේවා සංගමයේ සභාපති වසන්තා හඳපාන්ගොඩ මහත්මිය පැවසුවේ රැස්වීම අතරතුර වර්ජනයේ නිරත ගුරු සංගම් අතර  නොසන්සුන්තාවක් ඇති වූ බවයි.\nගුරු විදුහල්පති වැටුප් විෂමතා ගැටලුව මුල්කරගනිමින් ආරම්භ කර ඇති ඔන්ලයින් ඉගැන්වීම් වලින් ඉවත් වීම ඇතුළු වෘත්තීය සමිති ක්‍රියාමාර්ගයට අදට දින 67ක්.\nසිය ගැටලුව සාකච්ඡා මාර්ගයෙන් විසඳාගැනීම සඳහා වර්ජනයේ නිරත ගුරු-විදුහල්පති වෘත්තීය සමිති අධ්‍යාපන ලේකම් මහාචාර්ය කපිල පෙරේරා හමුවූයේ අද පස්වරුවේයි.",
       "URL": "https://www.hirunews.lk/282414/අදත්-අසාර්ථක-වූ-ගුරු-වැටුප්-සාකච්ඡා-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1687"
}