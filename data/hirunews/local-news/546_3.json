{
       "Source": "hirunews",
       "Timestamp": "Friday, 10 February 2023 - 8:20",
       "Headline": "මාර්ග නඩත්තු නොකිරීමෙන් වාහන අබලන්වීම් ඉහළට",
       "News Content": "මාර්ග අළුත්වැඩියාව සහ නඩත්තුවක් නොමැතිවීම හේතුවෙන් වාහන අබලන්වීම ඉහළ ගොස් ඇති බව මගී ප්‍රවාහන සංගම් පවසනවා.\nරට තුළ පවතින ආර්ථික අර්බුදය හමුවේ මාර්ග අළුත්වැඩියා කටයුතු සහ නඩත්තු මේ වනවිට නතර වී ඇති අතර, රිය අනතුරුද ඒ හේතුවෙන් ඉහළ ගොස් ඇති බවයි වාර්තා වන්නේ.\nලංකා පෞද්ගලික බස් හිමියන්ගේ සංගමයේ සභාපති ගැමුණු විජේරත්න සඳහන් කළේ වාහන අමතර කොටස් මිල ගණන් ඉහළ ගොස් ඇති පසුබිමක් තුළ බස් රථ නිරන්තරයෙන් අළුත්වැඩියා කිරීමට සිදුව ඇති බවයි.\nඑමඟින් බස් කර්මාන්තයට දැඩි බලපෑමක් එල්ල වී ඇති බව ඔහු පෙන්වා දුන්නා.\nමාර්ග නඩත්තු නොකිරීම හමුවේ ඇතිවන තත්ත්වයන් සම්බන්ධයෙන් මාර්ග ආරක්ෂාව පිළිබඳ ජාතික සභාවේ උපදේශක මණ්ඩල සාමාජිකයෙකු වන මොරටුව විශ්වවිද්‍යාලයේ සිවිල් ඉංජිනේරු දෙපාර්තමේන්තුවේ ජ්‍යෙෂ්ඨ කථිකාචාර්ය එච්.ආර්. පසිඳුගෙන් අප විමසීමක් කළා.\nඔහු කියා සිටියේ වාර්ෂික මාර්ග නඩත්තු නිසි කාලසීමාවන් තුළ නොකිරීමෙන් වසර පහකින් පමණ පසුව ඩොලර් බිලියන 2 ත්, 3 ත් අතර ණය මුදලක් ලබාගැනීමට සිදුවනු ඇති බවයි.",
       "URL": "https://www.hirunews.lk/327087/මාර්ග-නඩත්තු-නොකිරීමෙන්-වාහන-අබලන්වීම්-ඉහළට",
       "Category": "Local News",
       "Parent URL": "https://www.hirunews.lk/local-news.php?pageID=546"
}