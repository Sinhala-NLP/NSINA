{
       "Source": "hirunews",
       "Timestamp": "Sunday, 22 November 2020 - 19:14",
       "Headline": "මෙරට සමස්ත කොරෝනා රෝගීන් 20,000 සීමාවට (වීඩියෝ)",
       "News Content": "මෙරටින් වාර්තාවන සමස්ත කොරෝනා රෝගීන් සංඛ්‍යාව මේ වනවිට 20,000 සේ සීමාවට ආසන්න වී තිබෙනවා.\nකොරෝනා ආසාදිත 479 දෙනෙකු අද (22) දිනයේ සුවය ලබා රෝහල්වලින් පිටව යාමත් සමඟ මෙරට සුවය ලැබූ මුළු කොරෝනා රෝගීන් සංඛ්‍යාව 14,069 දක්වා ඉහළ ගියා.\nවසංගත රෝග විද්‍යා අංශය සඳහන් කළේ තවදුරටත් 5,619 දෙනෙකු රෝහල්ගතව වෛද්‍ය අධීක්ෂණය යටතේ ප්‍රතිකාර ලබන බවයි.\nමේ අතර, කොරෝනා වෛරසයේ වැඩි බලපෑමකට ලක්ව ඇති කොළඹ නගරයෙන් මේ දක්වා ආසාදිතයන් 5,317 දෙනෙකු හඳුනාගෙන තිබෙනවා.\nඉන් 1,556 දෙනෙකුම වාර්තා වී ඇත්තේ පෑලියගොඩ මත්ස්‍ය වෙළඳපොල ආශ්‍රිත පොකුරෙන්.\nඊයේ (21) දිනයේ සිදුවූ  කොරෝනා මරණ නවයම කොළඹ මහ නගර සභා බල ප්‍රදේශයෙනුයි වාර්තාවී තිබුණේ.\nපවතින තත්ත්වය හමුවේ වයස්ගත සහ නිධන්ගත රෝගවලින් පෙළෙන පුද්ගලයන්ට අවශ්‍ය ඖෂධ සහ සායන පහසුකම් සඳහා කොළඹ නගරය තුළ විශේෂ වැඩපිළිවෙලක් ක්‍රියාත්මක බව කොළඹ මහ නගර සභාවේ ප්‍රධාන වෛද්‍ය නිලධාරී රුවන් විජේමුණි සඳහන් කළා.",
       "URL": "https://www.hirunews.lk/255343/මෙරට-සමස්ත-කොරෝනා-රෝගීන්-20000-සීමාවට-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2318"
}