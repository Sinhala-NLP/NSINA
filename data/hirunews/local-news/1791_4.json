{
       "Source": "hirunews",
       "Timestamp": "Wednesday, 28 July 2021 - 9:22",
       "Headline": "ගෝලීය ආර්ථික වර්ධනය ප්‍රකෘතිමත් කිරීමේ අභියෝග පවතින බව මූල්‍ය අරමුදල කියයි",
       "News Content": "කොරෝනා වෛරස් ගෝලීය වසංගතයෙන් පීඩාවට ලක්වූ ලෝක ආර්ථිකය ප්‍රකෘතිමත් කිරීමේ නව අභියෝග පවතින බව ජාත්‍යන්තර මූල්‍ය අරමුදල පවසනවා.\nලෝක ආර්ථික පසුබිම පිළිබඳ සිය නවතම විග්‍රහය ඉදිරිපත් කරමින් මූල්‍ය අරමුදල කියා සිටියේ සංවර්ධිත රටවල එන්නත්කරණය තුළින් කොරෝනා පාලනයක් පැවතුනද ලොව කොතැනක හෝ වෛරසය පවතින තාක් එම රටවල ප්‍රකෘතිමත් වීමද සහතික කළ නොහැකි බවයි.\nමේ වසරේ ගෝලීය ආර්ථිකය 6% කින්ද, ලබන වසරේ 4.9% කින්ද වර්ධනය වනු ඇතැයි අපේක්ෂා කෙරෙනවා. පසුගිය අප්‍රේල් මාසයේ අයි.එම්.එෆ්. පුරෝකතනය මගින්ද සඳහන් කර තිබුණේ ඊට සමාන ආර්ථික වර්ධනයක්.\nඑහෙත් නව විග්‍රහයේදී සංවර්ධිත රටවල ආර්ථික වර්ධනය ඉහළ නංවා ඇති අතර, නැගී එන සහ සංවර්ධනය වෙමින් පවත්නා රටවල පුරෝකතනය පහත හෙලා තිබෙනවා.\nවිශේෂයෙන් ආසියාකරයේ නැගී එන ආර්ථිකයන්ට එම තත්ත්වය බලපානු ඇති. ඒ අනුව 2021/22 මූල්‍ය වර්ෂය සඳහා ඉන්දියාවේ ආර්ථික වර්ධන පුරෝකතනය 12.5% සිට 9.5% දක්වා පහත හෙලා තිබෙනවා.",
       "URL": "https://www.hirunews.lk/278208/ගෝලීය-ආර්ථික-වර්ධනය-ප්‍රකෘතිමත්-කිරීමේ-අභියෝග-පවතින-බව-මූල්‍ය-අරමුදල-කියයි",
       "Category": "Local News",
       "Parent URL": "https://www.hirunews.lk/local-news.php?pageID=1791"
}