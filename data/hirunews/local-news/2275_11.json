{
       "Source": "hirunews",
       "Timestamp": "Monday, 14 December 2020 - 15:48",
       "Headline": "ලොකුළුෑණු බව පවසා ඩුබායිහි සිට ගෙන්වූ ලක්ෂ 190 ක් වටිනා කහ තොගයක් රේගු භාරයට (ඡායාරූප)",
       "News Content": "ලොකුළුෑණු බවට පවසා පිටකොටුවේ ව්‍යාපාරිකයෙකු ඩුබායි සිට ගෙන්වූ රුපියල් ලක්ෂ 190ක් පමණ වටිනා කහ කැබලි අඩංගු බහාලුම් 4 ක් රේගු භාරයට ගෙන තිබෙනවා.\nරේගු මාධ්‍ය ප්‍රකාශක අතිරේක රේගු අධ්‍යක්ෂ සුනිල් ජයරත්න හිරු ප්‍රවෘත්ති අංශයට කියා සිටියේ අදාළ කහ කැබලි තොගය කිලෝග්‍රෑම් 25,000 කට අධික බරකින් යුක්ත වන අතර, ඒවා රාජසන්තක කිරීමට පියවර ගන්නා බවයි.\nසිද්ධිය සම්බන්ධයෙන් අදාළ ව්‍යාපාරිකයා ඇතුළු 3 දෙනෙකු අත්අඩංගුවට ගෙන ඇති අතර, ඔවුන් සම්බන්ධයෙන් ඉදිරි විමර්ශන ක්‍රියාත්මකයි.\nමේ වනවිට මෙරටට කහ ආනයනය තහනම් කර තිබෙනවා.\nරේගු මාධ්‍ය ප්‍රකාශකවරයා වැඩිදුරටත් කියා සිටියේ ලොකුළුෑනු ගෙන්වන මුවාවෙන් ජාවාරම්කරුවන් වෙනත් භාණ්ඩ මෙරටට ගෙන්වීමට උත්සාහ කරන බැවින් ඒ පිළිබඳව සිය අවේක්ෂණ සීමා පුළුල් කර ඇති බවයි.\nමේ අතර, ඉන්දියාවේ සිට මුහුදු මාර්ගයෙන් රැගෙනවිත් ප්‍රවාහනය කරමින් තිබූ තවත් කහ කිලෝ ග්‍රැම් 700 ක් සමඟ සැකකරුවෙකු අද(14) මීගමුව - කොච්චිකඩේ ප්‍රදේශයේදී අත්අඩංගුවට ගනු ලැබුවේ පොලීසිය සහ විශේෂ කාර්ය බලකාය ඒකාබද්ධව සිදුකළ මෙහෙයුමකදීයි.\nමන්නාරම - පේසාලේ ප්‍රදේශයේදී ද රුපියල් කෝටි දෙකහමාරකට අධික වටිනාකමකින් යුත් කහ කිලෝග්‍රෑම් 4300 ක් සහ එනසාල් කිලෝ 80 ක් සමඟ සැකකරුවන් 4 දෙනෙකු යුද හමුදාව අත්අඩංගුවට ගෙන තිබුණා.",
       "URL": "https://www.hirunews.lk/257007/ලොකුළුෑණු-බව-පවසා-ඩුබායිහි-සිට-ගෙන්වූ-ලක්ෂ-190-ක්-වටිනා-කහ-තොගයක්-රේගු-භාරයට-ඡායාරූප",
       "Category": "Local News",
       "Parent URL": "https://www.hirunews.lk/local-news.php?pageID=2275"
}