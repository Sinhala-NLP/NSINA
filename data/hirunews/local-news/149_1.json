{
       "Source": "hirunews",
       "Timestamp": "Wednesday, 26 July 2023 - 21:32",
       "Headline": "ශ්‍රී ලංකා පාපන්දු සම්මේලනය ගැන FIFA අවධානයෙන්",
       "News Content": "ශ්‍රී ලංකා පාපන්දු සම්මේලනයේ නිලවරණය පැවැත්වීම සහ අනෙකුත් පරිපාලන කටයුතු සඳහා ත්‍රි පුද්ගල කමිටුවක් පත් කිරීමට ක්‍රීඩා අමාත්‍යවරයා විසින් පියවර ගෙන තිබෙනවා.\nඅති විශේෂ ගැසට් නිවේදනයක් නිකුත් කරමින් මෙම ත්‍රි පුද්ගල කමිටුව පත් කර ඇති අතර ඒ අනුව එහි සභාපතිත්වය දරන්නේ ඒ. ජී. සී.දේශප්‍රිය මහතායි.\nලේකම් ලෙස එන්.කේ.කපුරුබණ්ඩාර මහත්මිය සහ භාණ්ඩාගාරික ලෙස කේ.ඒ.ආර්.සී.කහඳවල මහතා පත් කර තිබෙනවා.\n2022 සැප්තැම්බර් මස 22වැනිදා සම්මත කර ගත් ශ්‍රී ලංකා පාපන්දු සම්මේලනයේ ව්‍යවස්ථාවට අනුව නව විධායක කමිටුව තෝරා පත් කර ගැනීමට නියමිත අතර ඒ අනුව පාපන්දු නිලවරණයෙන් පත්වන නිලධාරින් සඳහා වසර හතරක නිල කාළයක් ද හිමිවනවා.\nඒ අනුව ලෝක කුසලාන පාපන්දු තරගාවලියට ආසියානු කලාපයේ සුදුසුකම් ලබාගැනීමේ වටය සඳහා ශ්‍රී ලංකාවේ නම ඇතුළත් කිරීමට ආසියානු පාපන්දු සම්මේලනය සහ ජගත් පාපන්දු සම්මේලනය එකඟත්වය පළ කර තිබෙනවා.\nපාපන්දු ලෝක කුසලානයට සුදුසුකම් ලැබීමේ ආසියානු කලාපීය මූලික වටයේ තරග ඔක්තෝබර් මස 12වැනිදා සහ 17 වැනිදා අතර කාල වකවාණුවේදී පැවැත්වීමට නියමිතයි.\nකෙසේ වෙතත් ජාත්‍යන්තර පාපන්දු සම්මේලනය විසින් ශ්‍රී ලංකාවට පනවා ඇති තහනම එලෙසින්ම ක්‍රියාත්මක වන අතර තරගාවලිය ආරම්භයට දින 10කට පෙර පාපන්දු සම්මේලනය නිලවරණය පවත්වා නව නිලධාරී මණ්ඩලයක් පත්කර ගැනීමට සිදුවනවා.\nඑසේ නොවුනහොත් ශ්‍රි ලංකා කණ්ඩායමට ලෝක කුසලානයේ සුදුසුකම් ලැබීමේ ආසියානු කලපීය මූලික වටයේ තරගවලට ක්‍රීඩා කරන්නට හැකි වන්නේ නැහැ.",
       "URL": "https://www.hirunews.lk/342630/ශ්‍රී-ලංකා-පාපන්දු-සම්මේලනය-ගැන-fifa-අවධානයෙන්",
       "Category": "Local News",
       "Parent URL": "https://www.hirunews.lk/local-news.php?pageID=149"
}