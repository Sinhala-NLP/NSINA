{
       "Source": "hirunews",
       "Timestamp": "Wednesday, 23 September 2020 - 15:25",
       "Headline": "කෝපා සභාපති ධූරය මහාචාර්ය තිස්ස විතාරණට (වීඩියෝ)",
       "News Content": "කෝපා හෙවත් රාජ්‍ය ගිණුම්කාරක සභාවේ නව සභාපතිවරයා ලෙස පාර්ලිමේන්තු මන්ත්‍රී, මහාචාර්ය තිස්ස විතාරණ පත්කර තිබෙනවා.\nඑම කාරක සභාව අද පස්වරුවේ පාර්ලිමේන්තු සංකීර්ණයේදී රැස්වූ අවස්ථාවේ මෙම පත්කිරීම සිදුකර ඇති අතර, රාජ්‍ය අමාත්‍ය ලසන්ත අලගියවන්න විසිනුයි ඔහුගේ නම යෝජනා කර ඇත්තේ.\nඅමාත්‍ය උදය ගම්මන්පිල එය ස්ථිර කර තිබෙනවා.\nමේ අතර කෝපා හෙවත් රාජ්‍ය ගිණුම් කාරක සභාවේ රැස්වීම් සජිවීව විකාශය කිරීමට හා එහි ආවරණ කටයුතු කිරීම සඳහා අවස්ථාව ලබාදීමට එම සභාව තීරණය කර තිබෙනවා.\nකෙසේ වෙතත්, කෝප් හෙවත් පොදු ව්‍යාපාර පිළිබඳ කාරක සභාව මාධ්‍යට විවෘත නොකිරීම සම්බන්ධයෙන් පාර්ලිමේන්තුවේදී සංවාදයට ලක් වුණේ සමගි ජන බලවේගය ඒ සම්බන්ධයෙන් සිදුකළ ප්‍රශ්න කිරිම් හේතුවෙන්.\nඅමාත්‍යවරුන්ගේ සහ පාර්ලිමේන්තු මන්ත්‍රීවරුන්ගේ ආරක්ෂාව සම්බන්ධයෙන්ද අද සභාවේදී අවධානය යොමුවු අතර, මැතිවරණ කොමිසන් සභාවේ කාර්ය සාධන වාර්තාව සම්බන්ධයෙන් කල්තැබීමේ විවාදයක්ද අද පැවැත්වුණා.",
       "URL": "https://www.hirunews.lk/250917/කෝපා-සභාපති-ධූරය-මහාචාර්ය-තිස්ස-විතාරණට-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2435"
}