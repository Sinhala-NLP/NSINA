{
       "Source": "hirunews",
       "Timestamp": "Monday, 10 January 2022 - 20:11",
       "Headline": "ගෑස් වින්දිතයන් සංවිධානගත වෙයි - සමාගම්වලටත් අනතුරු ඇඟවීමක් (වීඩියෝ)",
       "News Content": "ලිට්‍රෝ සමාගම ගෙන්වූ ගෑස් නෞකා දෙකෙන් එකක ගෑස් සාම්පල නියමිත ප්‍රමිතියට අනුකූලවීම නිසා එම ගෑස් ගොඩබෑමට කටයුතු කර ඇති බව පාරිභෝගික කටයුතු පිළිබඳ අධිකාරිය හිරු ප්‍රවෘත්ති වෙත සඳහන් කළා.\nකෙසේවෙතත්, අනෙක් ගෑස් නෞකාවේ ප්‍රමිතිය සම්බන්ධ වාර්තා මෙතෙක් ලැබී නැහැ.\nමේ අතර, ගෑස් ලබා ගැනීම සඳහා දිවයිනේ බොහෝ ප්‍රදේශවල ජනතාව අදත් පෝලිම්වල රැඳි සිටිනු දක්නට ලැබුණා.\nවෙළෙඳපොළේ තවදුරටත් පවතින ගෑස් හිඟයට පිළියමක් ලෙස ලිට්‍රෝ ගෑස් සමාගම ආනයනය කළ ගෑස් රැගත් තවත් නෞකා 2ක් ඊයේ (09) දිවයිනට පැමිණ තිබුණා.\nඅදාළ නෞකා දෙක උස්වැටකෙයියාව ප්‍රදේශයේ නැංගුරම්ලා ඇති අතර, එම ගෑස්වල ප්‍රමිතිය පරීක්ෂා කිරීම සඳහා ප්‍රමිති ආයතනයේ නිලධාරීන් ඊයේ එහි සාම්පල ලබාගෙන තිබුණා.\nපාරිභෝගික කටයුතු පිළිබඳ අධිකාරියෙන් මේ සම්බන්ධයෙන් සිදුකළ විමසීමක දී සඳහන් කළේ, එක් නෞකාවක ගෑස් ප්‍රමිතියට අනුකූල බවට තහවුරු වීම නිසා ගොඩබෑම ආරම්භ කර ඇති බවයි.\nමේ අතර, ලාෆ්ස් සමාගම සඳහන් කළේ, ඔවුන් ආනයනය කළ ගෑස් නෞකාවක් ලබන සතියේ මෙරටට ළඟාවීමට නියමිත බවයි.\nමේ අතර බණ්ඩාරගම උඳුගොඩ ප්‍රදේශයේ නිවසකට රැගෙන ආ ගෑස් සිලින්ඩරයකට රෙගියුලේටරය සවි කිරීමත් සමග ගෑස් කාන්දුවීමක් ආරම්භ වී තිබුණේ මෙවැනි හඩක් නිකුත් කරමින්.\nමෙම ගෑස් සිලින්ඩරය මීට දින 10කට පමණ පෙර මිලදී ගත් බව නිවැසියන් සඳහන් කළා.\nමේ අතර තවදුරටත් දිවයිනේ විවිධ ප්‍රදේශවලින් ගෑස් සිලින්ඩර ආශ්‍රිත පිපිරීම් වාර්තා වුණා.\nමේ අතර ගෑස් ආශ්‍රිත පිපිරීම් සහ ගිනි ගැනීම් හේතුවෙන් ජීවිත හා දේපල හානිවුවන් එක්ව පිහිටුවාගත් සමස්ත ලංකා පාරිභෝගික එකමුතුව නම් සංවිධානය අද (10) පාරිභෝගික ආරක්ෂණ රාජ්‍ය අමාත්‍ය ලසන්නත අලගියවන්න හමු වී සංදේශයක් භාරදීමට කටයුතු කළා.\nගෑස් ආශ්‍රිත අනතුරු සිදු වුව ද තවදුරටත් දිවයිනේ බොහෝ ප්‍රදේශවල ජනතාව ගෑස් ලබා ගැනීම සඳහා පෝලිම්වල රැඳී සිටිනු දක්නට ලැබුණා.\nකොළඹ - මාළිගාවත්ත ප්‍රදේශයේ ද ගෑස් ලබා ගැනීම සඳහා ජනතාව අද (10) අලුයම සිට මෙලෙස පෝලිම්වල රැඳී සිටියා.\nමේ අතර, බත්තරමුල්ල - පැලවත්ත ප්‍රදේශයේ  ගෑස් පෝලිමක පාසල් සිසුන් ද රැඳී සිටිනු මෙලෙස දක්නට ලැබුණා.\nමේ අතර මීගමුව ප්‍රදේශයේ ගෑස් අලෙවිසලක ගෑස් සිලින්ඩර අලෙවි නොකර වැඩි මිලට නිවෙස්වලට බෙදාහැරීමට කටයුතු කර ඇති බවට එම ප්‍රදේශයේ පාරිභෝගිකයින් චෝදනා කරනවා.\nමේ සම්බන්ධයෙන් අප වාර්තාකරු සිදුකළ සොයා බැලීමේදී අනාවරණ වූයේ අලෙවිසල තුළ මුද්‍රා ඉවත් නොකළ ගෑස් සිලින්ඩර මෙලෙස ගබඩා කර ඇති බවයි.\nපවතින ගෑස් අර්බුදය හමුවේ නාගරිකව වෙසෙන බොහෝ දෙනා භූමිතෙල් භාවිතය කෙරෙහි යොමුව ඇති අයුරු පසුගිය දිනවල දක්නට ලැබුණා.\nඒ අනුව අද පෙරවරුවේ ද භූමිතෙල් ලබා ගැනීම සඳහා ඉන්ධන අලෙවිසැල් අසල ජනතාව මෙලෙස පෝලිම්වල රැඳී සිටියා.",
       "URL": "https://www.hirunews.lk/293594/ගෑස්-වින්දිතයන්-සංවිධානගත-වෙයි-සමාගම්වලටත්-අනතුරු-ඇඟවීමක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1435"
}