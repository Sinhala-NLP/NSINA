{
       "Source": "hirunews",
       "Timestamp": "Saturday, 30 January 2021 - 7:02",
       "Headline": "මන්නාරමේ කලපුවක තිබී මළ සිරුරු දෙකක් හමුවෙයි",
       "News Content": "මන්නාරම,තිරුකේදීශ්වරන්,මාලිගේතිඩල් ගම්මානයේ කලපු සීමාවේ තිබී මළ සිරුරු දෙකක් ඊයේ(29) සොයාගත් බව මන්නාරම පොලිසිය පවසනවා.\nපොලිසිය පැවසූවේ මන්නාරම අඩම්පන් ප්‍රදේශයේ පදිංචි එම්.මහේන්ද්‍රන් නමැති 45 හැවිරිදි පුද්ගලයෙකුගේ හා මන්නාරම,වෙට්ටයාර්මුරිප්පු ප්‍රදේශයේ පදිංචි 37 හැවිරිදි ඇන්තෝනිපිල්ලේ දේවශංකර් නමැති පුද්ගලයෙකුගේ මළ සිරුරු එලෙස හමුව ඇති බවයි.\nනීති විරෝධි අයුරින් මාර්ගයේ පවතින විදුලි රැහැන්වලින් විදුලිය ලබා ගැනීමට ගිය පුද්ගලයින් දෙදෙනෙකුට විදුලිසැර වැදීමෙන් එලෙස ජීවිතක්ෂයට පත්ව ඇති බව මන්නාරම ප්‍රදේශවාසීන් පවසනවා.\nප්‍රදේශවාසීන් වැඩිදුරටත් පැවසූවේ මාර්ගයේ පවතින විදුලි රැහැන් පළුදු කොට ඊට ඇණයක් ගසා කුඹුරකට විදුලිය ලබා ගැනීමට ගිය අවස්ථාවේ අනතුර සිදුව ඇති බවයි.\nපොලිසිය පැවසූවේ හමුවු මළ සිරුරු පශ්චාත් මරණ පරීක්ෂණ වෙනුවෙන් මන්නාරම රෝහල් මෘත ශරීරාගාරයට යොමුකොට ඇති බවයි.\nසිද්ධිය සම්බන්ධයෙන් මන්නාරම පොලිසිය වැඩිදුර පරීක්ෂණ මෙහෙයවනවා.",
       "URL": "https://www.hirunews.lk/261098/මන්නාරමේ-කලපුවක-තිබී-මළ-සිරුරු-දෙකක්-හමුවෙයි",
       "Category": "Local News",
       "Parent URL": "https://www.hirunews.lk/local-news.php?pageID=2181"
}