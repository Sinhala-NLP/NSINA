{
       "Source": "hirunews",
       "Timestamp": "Thursday, 27 July 2023 - 12:03",
       "Headline": "බීජ වී නිෂ්පාදනය ඉහළ නැංවීමට පියවර",
       "News Content": "මෙරට හෙක්ටයාර් එකකට ලබන වී අස්වැන්න ඉහළ නැංවීම සදහා ගුණාත්මක වශයෙන් ඉහළ බීජ වී ගොවි ජනතාව වෙත ලබා දිය යුතු බව කෘෂිකර්ම දෙපාර්තමේන්තුව පවසනවා.\nගොවීන් හුරු පුරුදුව සිටින්නේ තමන් එක් කන්නයක දී වගා කළ වී වලින් කොටසක් බීජ වී වශයෙන් යොදා ගැනීමට වන අතර එකම වී වර්ගය කන්න කිහිපයක් වගා කිරීම හේතුවෙන් ලැබෙන අස්වැන්න ක්‍රමාණුකූලව අඩු වී තිබෙනවා.\nඑබැවින් ඉහළ අස්වැන්නක් ලබා ගත හැකි වන පරිදි උසස් බීජ වී ගොවි ජනතාවට ලබා දීමට කෘෂිකර්ම දෙපාර්තමේන්තුව විසින් ඔවුන් යටතේ ඇති ගොවිපොළවල බීජ වී නිෂ්පාදනය ඉහළ නැංවීමට කටයුතු කර ඇති බවයි වාර්තා වෙන්නේ.\nඉදිරි වසර අවසන්වීමට පෙර දැනට 61% ක් පමණ වන මූලික බිත්තර වී නිෂ්පාදනය 91% ක් දක්වා ඉහළ නැංවීමට පියවර ගන්නා ලෙසයි කෘෂිකර්ම ඇමති මහින්ද අමරවීර කෘෂිකර්ම දෙපාර්තමේන්තුවට උපදෙස් දී ඇත්තේ.\nජාතික වී නිෂ්පාදනය සඳහා වසරකට යල කන්නය සඳහා හෙක්ටයාර් ලක්ෂ 05ක් ද මහ කන්නය සඳහා හෙක්ටයාර් ලක්ෂ 08ක්ද, ඒ අනුව හෙක්ටයාර් ලක්ෂ 13ක් වගා කරනවා.\nමේ අතර සහතික බීජ වී නිෂ්පාදනය කරන රාජ්‍ය හා පෞද්ගලික අංශය වෙත නිපදවනු ලබන මූලික බීජ විදිමත්ව හා කාර්යක්ෂමව ලබා දීම තුළින් බීජ සහතික කිරීමේ ක්‍රමවේදය මගින් නිෂ්පාදනය කරනු ලබන ජාතික අවශ්‍යතාවයෙන් 15% ක් වන ප්‍රතිශතය 25ක් දක්වා ඉහළ නැංවීමට ද සැලසුම් කර ඇති බව එම දෙපාර්තමේන්තුව පවසනවා.\nමේ වනවිට රජයේ බීජ වී නිෂ්පාදන ගොවිපොළ 11ක් මුලික බීජ වී නිෂ්පාදන කටයුතුවල යෙදී සිටින අතර ඒ අනුව 2007- 2009 කාල සීමාව තුළ රජයේ මුලික බීජ නිෂ්පාදනය බුසල් ලක්ෂයක් පමණ මට්ටමක තිබු අතර එම මූලික බීජ ගුණනය කිරීමෙන් ලබා ගත හැකි වූ සහතික බීජ ප්‍රමාණය රටේ ජාතික අවශ්‍යතාවයෙන් සියයට 61ක්.\nකෘෂිකර්ම දෙපාර්තමේන්තුව සදහන් කළේ කඩිනම් ගොවිපොළ සංවර්ධන වැඩ සටහන් හා අනෙකුත් සංවර්ධන වැඩ සටහන් මගින් යටිතල පහසුකම් වැඩි දියුණු කිරීම හා විවිධ තාක්ෂණික ක්‍රම භාවිතය මගින් 2019- 2021 කාල සීමාව වනවිට මූලික බීජ වී නිෂ්පාදනය බුසල් 150,000ක මට්ටමට ලඟා වීමට හැකි වී ඇති අතර ඒ අනුව 2007- 2009 තෙවර්ෂයට සාපේක්ෂව 2019-2021 වනවිට මූලික බීජ වී නිෂ්පාදනය 50% ක පමණ වර්ධනයක් ලබා ගැනීමට හැකි වූ බවයි.",
       "URL": "https://www.hirunews.lk/342684/බීජ-වී-නිෂ්පාදනය-ඉහළ-නැංවීමට-පියවර",
       "Category": "Local News",
       "Parent URL": "https://www.hirunews.lk/local-news.php?pageID=147"
}