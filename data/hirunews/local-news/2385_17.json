{
       "Source": "hirunews",
       "Timestamp": "Saturday, 17 October 2020 - 7:23",
       "Headline": "නව ආසාදිතයින් 49 ත් සමඟ බ්‍රැන්ඩික්ස් කොරෝනා පොකුර 1899 ක් වෙයි",
       "News Content": "මිනුවන්ගොඩ බ්‍රැන්ඩික්ස් පොකුරෙන් ඊයේ වාර්තා වූ නව ආසාදිතයින් 110 දෙනා සමඟින් එම පොකුරෙන් දැනට වාර්තා වී ඇති ආසාදිතයින් සංඛ්‍යාව 1,899 දක්වා ඉහළ ගියා.\nඊයේ අවසන්වරට වාර්තා වූ ආසාදිතයින් 49 දෙනාගෙන් 35 දෙනෙකු නිරෝධායනය වෙමින් සිටි පුද්ගලයින් වන අතර, සෙසු 14 දෙනා ඔවුන්ගේ ආශ්‍රිතයින් බවයි රජයේ ප්‍රවෘත්ති දෙපාර්තමේන්තුව සඳහන් කළේ.\nමේ අතර, කටුනායක ආයෝජන කලාපය ආශ්‍රිත ඇඟළුම් කර්මාන්ත ශාලාවලින් හමු වූ කොරෝනා ආසාදිත සේවක සේවිකාවන් සංඛ්‍යාව මේ වනවිට 180 දක්වා ඉහළ ගොස් තිබෙනවා.\nඊයේ දිනයේදී එම කලාපය ආශ්‍රිතව පී.සී.ආර්. පරීක්ෂණ 930 ක් සිදුකර ඇති බවයි ආයෝජන මණ්ඩලය සඳහන් කළේ.\nමෙවන් තත්ත්වයක් හමුවේ පිටත රාජකාරී කර පැමිණෙන තමන්ට නවාතැන්පොලට ඇතුළුවීමට එහි හිමිකරුවන් ඉඩ ලබා නොදෙන බවට කටුනායක - අමන්දොලුව ප්‍රදේශයේ නවාතැන්ගෙන සිටින රියදුරු රැකියාවේ නිරත පුද්ගලයෙකු චෝදනා කළා.\nමේ අතර අවිස්සාවේල්ල දිසා රෝහලෙන් කොස්ගම සාලාව රෝහලට මාරු කර යැවූ පුද්ගලයෙකුට කොරෝනා වෛරසය ආසාදනය වී ඇති බව වාර්තා වීමත් සමඟ ඔහුගේ ආශ්‍රිතයෙකු වන ත්‍රීරෝද රථ රියදුරෙකු ස්වයං නිරෝධායනයට ලක් කළ බව පොලිසිය ප්‍රකාශ කළා.\nපේරාදෙනිය රෝහලේදී සිදුකළ පී.සී.ආර්. පරීක්ෂණයකින් පසු අදාළ පුද්ගලයා ආසාදිතයෙකු බවට හඳුනාගෙන ඇති අතර, ඒ බව මහජන සෞඛ්‍ය පරීක්ෂකවරුන් ඔහුට දුරකතනයෙන් දැනුම්දෙමින් සඳහන් කර ඇත්තේ ළඟම රෝහලට ඇතුළත් වන ලෙසයි. ඒ වනවිට ඔහු රැකියාවක සම්මුඛ පරීක්ෂණයක් සඳහා බස් රථයකින් අවිස්සාවේල්ල බලා පැමිණෙමින් සිට ඇති අතර, ඒ අනුවයි අදාළ පුද්ගලයා මෙලෙස අවිස්සාවේල්ල රෝහලට ඇතුළත් වී ඇත්තේ. පසුව ඔහු බස් රථයේ සිට රෝහල වෙත ගමන් කළ ත්‍රීරෝද රථයේ රියදුරු හඳුනාගෙන ස්වයං නිරෝධායනයට ලක්කළ බව පොලිසිය වැඩිදුරටත් සඳහන් කළා.\nමේ අතර, රත්මලාන - කඳවල පාර - සඳුන්ගම රතුකුරුස නිවාස සංකීර්ණයේ 63 හැවිරිදි කාන්තාවකට කොරෝනා වෛරසය ආසාදනය වීමත් සමඟ එම නිවාස සංකීර්ණයේ නිවාස දහයක පුද්ගලයින් 34 දෙනෙකු පමණ ස්වයං නිරෝධායනයට ලක්කර තිබෙනවා. මෙම කාන්තාව දෙහිවල - කරගම්පිටිය සතිපොලේ මාළු වෙළඳාමේ නිරතව ඇති බවටද අනාවරණ වී ඇති බව සඳහන්.\nමේ අතර, ගම්පහ දිස්ත්‍රික්කයේ පොලිස් බල ප්‍රදේශ 19 කට තවදුරටත් ඇඳිරි නීතිය පනවා ඇති අතර, එම ප්‍රදේශවල සංචරණය තදින්ම සීමා වන බවයි පොලිස් මාධ්‍ය ප්‍රකාශක, නියෝජ්‍ය පොලිස්පති අජිත් රෝහණ ප්‍රකාශ කළේ.\nඇඳිරි නීතිය ක්‍රියාත්මක ප්‍රදේශවල වෙළඳසැල් සහ ඖෂධ අලෙවිසැල් විවෘතව තැබීමට අද දිනයේ අවසර ලබානොදෙන බවද පොලිසිය ප්‍රකාශ කළා. එමෙන්ම ඇඳිරි නීතිය උල්ලංඝනය කළ පුද්ගලයින් 203 දෙනෙකු මේ වනවිට අත්අඩංගුවට ගෙන ඇති අතර, සහ වාහන 40 ක්ද පොලිස් භාරයට ගෙන තිබෙනවා.\nමේ අතර, ආගමන විගමන දෙපාර්තමේන්තුවේ ප්‍රධාන කාර්යාලය සහ ප්‍රාදේශීය කාර්යාල ලබන සඳුඳා සිට යළි විවෘත කිරීමට තීරණය කර තිබෙනවා. කෙසේ වෙතත්, දුරකතනය ඔස්සේ දින වෙන්කරවා ගන්නා ක්‍රමවේදයක් යටතේ සේවා සැලසෙන අතර, එසේ දින වෙන් කිරීමකින් තොරව පැමිණෙන පුද්ගලයින්ට කාර්යාලයීය පරිශ්‍රයට ඇතුළුවීම සඳහා අවසර ලබානොදෙන බවයි ආගමන විගමන දෙපාර්තමේන්තුව සඳහන් කළේ.\nඑසේම, මෝටර් රථ ප්‍රවාහන දෙපාර්තමේන්තුව මගින් ලබාදෙන සේවා සීමිත කාර්ය මණ්ඩලයක් යොදාගෙන යම් යම් සීමා කිරීම්වලට යටත්ව ලබන අඟහරුවාදා සිට යළි ආරම්භ කිරීමට තීරණය කර ඇති බව එම දෙපාර්තමේන්තුව නිවේදනය කළා. මේ අනුව වාහන ලියාපදිංචි කිරීම, රියදුරු බලපත්‍ර නිකුත් කිරීම, වාහන අංක තහඩු නිකුත් කිරීම සහ වාහන පරීක්ෂා කර වාර්තා ලබාදීම ඇතුළු සේවා ලබාගැනීමට අපේක්ෂා කරන පුද්ගලයින් සතියේ දිනවල පෙරවරු නවයේ සිට පස්වරු 04 දක්වා දුරකතනය මගින් කලින් දිනයක් හා වේලාවක් වෙන්කරගත යුතු බවයි එම දෙපාර්තමේන්තුවද අවධාරණය කළේ.",
       "URL": "https://www.hirunews.lk/252698/නව-ආසාදිතයින්-49-ත්-සමඟ-බ්‍රැන්ඩික්ස්-කොරෝනා-පොකුර-1899-ක්-වෙයි",
       "Category": "Local News",
       "Parent URL": "https://www.hirunews.lk/local-news.php?pageID=2385"
}