{
       "Source": "hirunews",
       "Timestamp": "Thursday, 12 January 2023 - 19:57",
       "Headline": "මාවනැල්ලේ අභිරහස් ඝාතනය (වීඩියෝ)",
       "News Content": "මත්ද්‍රව්‍ය ආරවුලක් මත ඝාතනය කර වළදැමූ තරුණයන් දෙදෙනෙකු සිරුරු කොටස් ගොඩගැනීමේ සිද්ධියක් රඹුක්කන - හුරීමලුව ප්‍රදේශයෙන් අද (12) වාර්තා වුණා.\nඒ කොට්ඨාස අපරාධ විමර්ශන කාර්යාංශය විසින් අධිකරණයට කළ කරුණු දැක්වීමකින් අනතුරුවයි.\nමාවනැල්ල - කිරිංගදෙණිය සහ කෙරමිනියාවත්ත ප්‍රදේශයේ පදිංචි තරුණයන් දෙදෙනෙකුයි මෙලෙස ඝාතනය කර වළ දමා ඇත්තේ.\nතරුණයින් දෙදෙනා අතුරුදන්වී ඇති බවට ඔවුන්ගේ ඥාතීන් පසුගිය වසරේ නොවැම්බර් 28 වනදා මාවනැල්ල පොලීසියට පැමිණිල්ලක් ඉදිරිපත් කර තිබුණා.\nඑම පරීක්ෂණවලදී අනාවරණ කර ගත් කරුණු අනුව අතුරුදන්වූ තරුණයින් දෙදෙනාගේ සිරුරු කොටස් අද ගොඩගැණුනා.\nරඹුක්කන - හුරීමළුව ප්‍රදේශයේ නිවසක පිටුපස කුකුළු කොටුවක් ආසන්නයේ ඔවුන්ගේ සිරුරු වළදමා ඇති අතර ඊට ඉහළින් කොන්ක්‍රීට් තට්ටුවක් ද දමා තිබෙනවා.\nපසුගිය නොවැම්බර් මාසයේදී කිසියම් දිනකදී ඔවුන් ඝාතනය කර වළ දමා ඇති බවටයි පොලීසිය දැනට සැක කරන්නේ.\nසිද්ධියට සම්බන්ධ සැකකරුවන් 6 දෙනෙකු මේ වනවිටත් හඳුනාගෙන ඇති අතර ඔවුන් මාවනැල්ල සහ රඹුක්කන ප්‍රදේශවල පදිංචිකරුවන්.\nපොලිසිය සඳහන් කළේ ඝාතනයට ලක්වූ තරුණයින් දෙදෙනා අයිස් මත්ද්‍රව්‍ය ලබාගෙන ඊට මුදල් නොගෙවීම නිසා මෙම ඝාතනය සිදුකරන්නට ඇති බවට සැක පළ කරන බවයි.",
       "URL": "https://www.hirunews.lk/324893/මාවනැල්ලේ-අභිරහස්-ඝාතනය-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=606"
}