{
       "Source": "hirunews",
       "Timestamp": "Friday, 02 December 2022 - 19:21",
       "Headline": "යාපනය විශ්වවිද්‍යාලය චීන විශ්වවිද්‍යාලයක් සමඟ අවබෝධතා ගිවිසුමක් අත්සන් කිරීම ප්‍රතික්ෂේප කරයි",
       "News Content": "චීනයේ සැඟවුණු න්‍යාය පත්‍රයන් ඇති බව පවසමින් යාපනය විශ්වවිද්‍යාලය චීන විශ්වවිද්‍යාලයක් සමඟ අවබෝධතා ගිවිසුමක් අත්සන් කිරීම ප්‍රතික්ෂේප කර තිබෙනවා.\nමේ සම්බන්ධයෙන් නිවේදනයක් නිකුත් කරන යාපනය විශ්වවිද්‍යාලය පවසන්නේ චීනය උතුරුකරයේ ඉඩම් සහ සාගර කලාප අත්පත් කර ගැනීම සඳහා සැඟවුණු න්‍යාය පත්‍ර සමඟ විවිධ ගිවිසුම් සඳහා පිවිසෙන බවයි.\nමුහුදු කූඩැල්ලන් වගාවන් ප්‍රවර්ධනය කිරීම මුවාවෙන් චීනය සෘජුව සහ වක්‍රව විශාල මුහුදු ප්‍රදේශ ඩැහැගෙන යාපනයේ ධීවරයින් අතර මේ වන විටත් භේද ඇති කරමින් සිටින බව එම නිවේදනයේ වැඩිදුරටත් සඳහන්.\nමෙලස චීන රාජ්‍ය කෘෂිකාර්මික විශ්වවිද්‍යාලය සමඟ අවබෝධතා ගිවිසුමක් අත්සන් කිරීම යාපනය විශ්වවිද්‍යාලය විසින් ප්‍රතික්ෂේප කිරීමත් සමඟ චීන ශ්‍රී ලංකා සබඳතා වඩාත් පළුදු වී ඇති බවයි රාජ්‍ය තාන්ත්‍රික ආරංචි මාර්ග සඳහන් කරන්නේ.\nපසුගිය නොවැම්බර් 25 වැනිදා යාපනය විශ්වවිද්‍යාලයේ උපකුලපති සිවකොළුඳු ශ්‍රී සත්කුනරාජා මෙලෙස චීනය සමඟ අවබෝධතා ගිවිසුම අත්සන් කිරීම ප්‍රතික්ෂේප කළා.\nමේ අතර උතුරේ මහජන කැමැත්තට පිටුපාමින් චීනය සමඟ අවබෝධතා ගිවිසුම් අත්සන් නොකරන ලෙස යාපනය ශිෂ්‍ය සංගමය රජයෙන් ඉල්ලා සිටි අතර අවබෝධතා ගිවිසුම අත්සන් කිරීම ප්‍රතික්ෂේප කිරීම සම්බන්ධයෙන් ශිෂ්‍ය සංගමය සිය උපකුලපතිවරයාට කෘතඥතාව ද පළ කර තිබෙනවා.\n“දැන් චීනය බලා සිටින්නේ දස වසරකින් චීනයේ ඇති වන දරුණු ආහාර අර්බුදය කළමනාකරණය කිරීමට උතුරු නැගෙනහිර සරුසාර කෘෂිකාර්මික ඉඩම් අත්පත් කර ගැනීමටයි\".\nමීට අමතරව චීනය විසින් ශ්‍රී ලංකාවට පොහොර ලෙස හානිකර බැක්ටීරියා සහිත මළ අපද්‍රව්‍ය සැපයූ බවත්, ඒ හරහා රජයට රුපියල් මිලියන ගණනක අලාභයක් විඳීමට සිදු වූ බවත්, චීනය මේ රටේ සාරවත් කෘෂි කෘෂිකාර්මික ඉඩම් සූක්ෂම ලෙස අත්පත් කරගනිමින් චීනයේ ඉදිරි ආහාර අර්බුදය කළමනාකරණය කර ගැනීම සඳහා මෙරට ජනතාව වහල්භාවයෙන්ට පතත් කිරීමේ සූදානමක් ඇති බවත්, යාපනය ශිෂ්‍ය සංගමය වැඩිදුරටත් පෙන්වා දෙනවා.\nඔවුන් වැඩි වැඩිදුරටත් රජයට චෝදනා නගමින් පවසන්නේ චීනයේ ප්‍රවේශය මත පදනම්ව, උතුරු හා නැගෙනහිර සරුසාර කෘෂිකාර්මික ඉඩම් සහ මුහුද චීනයට විකිණීම සඳහා ශ්‍රී ලංකා රජය දැනටමත් බීජිං සමඟ රහසිගත ගනුදෙනු සිදු කර ඇති බවට සැක පල කරමින්.\nශ්‍රී ලංකාව වත්මන් ආර්ථික අර්බුදයට ගොදුරු වූයේ ද විනිවිදභාවයෙන් තොර තිරසාර නොවන චීන ණය නිසා බව එම නිවේදනයෙන් වැඩිදුරටත් පෙන්වා දී තිබෙනවා.",
       "URL": "https://www.hirunews.lk/321813/යාපනය-විශ්වවිද්‍යාලය-චීන-විශ්වවිද්‍යාලයක්-සමඟ-අවබෝධතා-ගිවිසුමක්-අත්සන්-කිරීම-ප්‍රතික්ෂේප-කරයි",
       "Category": "Local News",
       "Parent URL": "https://www.hirunews.lk/local-news.php?pageID=692"
}