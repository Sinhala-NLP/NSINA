{
       "Source": "hirunews",
       "Timestamp": "Tuesday, 10 January 2023 - 21:35",
       "Headline": "ඉන්දීය කණ්ඩායමට ලකුණු 67ක ජයක්",
       "News Content": "ජයග්‍රහණය සඳහා ලකුණු 373ක දැවැන්ත ඉලක්කයක් හඹාගිය ශ්‍රී ලංකා කණ්ඩායමට නියමිත පන්දු ඕවර 50 තුළදී රැස්කරගත හැකිවූයේ කඩුළු අටක් දැවී ලකුණු තුන්සිය හයක් පමණයි.\nශ්‍රී ලංකා කණ්ඩායම වෙනුවෙන් පන්දුවට පහර දීමේදී ආරම්භක පිතිකරු පැතුම් නිස්සංක ලකුණු 72ක් රැස් කර ගත් අතර ඒ සඳහා ඔහු පන්දු 80ට මුහුණ දුන්නා.\nසිය ඉනිමට පැතුම් එල්ල කළ හතරේ පහර සංඛ්‍යාව 11ක්.\nඊට අමතරව ශ්‍රී ලංකා කණ්ඩායම වෙනුවෙන් වේගවත් පිතිහරඹයක නිරත වූ ධනංජය ද සිල්වා පන්දු හතලිහකට මුහුණ දෙමින් ලකුණු 47 රැස්කර ගත් අතර ඔහු එම ලකුණු අතරට හතරේ පහර නවයක් අන්තර්ගත කර තිබුණා.\nශ්‍රී ලංකා කණ්ඩායම වෙනුවෙන් අගනා ශතකයක් රැස් කර ගත් නායක දසුන් ශානක ඉන්දීය කණ්ඩායමට පහසු ජයග්‍රහණයක් සේ පෙනුණු මේ තරගය පනස් වැනි ඕවරය දක්වා රැගෙන යන්නට සමත් වුණා.\nදසුන් ශානක සහ කසුන් රාජිත දෙදෙනා එක්ව නව වැනි කඩුල්ලට ලකුණු 100 ක අඛණ්ඩ සම්බන්ධතාවක් ගොඩ නැගූ අතර කසුන් රාජිත දසුන් ශානක ශතකයක් රැස් කරගන්නා විට පන්දු 19ට මුහුණ දී රැස්කර ගෙන සිටියේ ලකුණු නවයක් පමණයි.\nඔහුගේ වගකීම් කොටස හොඳින් ඉටු කරමින් කණ්ඩායමේ නායකයා ට ශ්‍රී ලංකා කණ්ඩායම ගෞරවනීය ස්ථානයකට ගෙන යන්නට අවශ්‍ය සහයෝගය ලබා දුන්නා.\nඉනිම ආරම්භයේ දී සෙමින් පන්දුවට පහර දුන් දසුන් ශානක සුපුරුදු පරිදි සිය ප්‍රහාරය වැඩි කරන්නට පටන් ගත්තා.\nසිය ලකුණු එක 108 ලබා ගැනීම සඳහා පන්දු 88 ක ට මුහුණ දුන් දසුන් ඉන් පන්දු 12ක් හතරේ සීමාවට හරවා යවා තිබූ අතර තවත් පන්දු තුනක් හතරේ සීමාවට ඉහළින් යොමු කළා.\nපන්දු යැවීමේදී උම්රාන් මලික් ලකුණු 57ට කඩුලු 3ක් දවාගත් අතර මොහොමඩ් සිරාජ් ලකුණු 30 ක ට කඩුලු දෙකක් ඉන්දීය කණ්ඩායම වෙනුවෙන් දවා ගත්තා.\nමේ අනුව තරග තුනකින් සමන්විත එක්දින තරගාවලිය තරග 1ට බිංඳුවක් ලෙසින් ඉදිරියෙන් සිටින්නේ ඉන්දීය කණ්ඩායමයි.",
       "URL": "https://www.hirunews.lk/324744/ඉන්දීය-කණ්ඩායමට-ලකුණු-67ක-ජයක්",
       "Category": "Local News",
       "Parent URL": "https://www.hirunews.lk/local-news.php?pageID=610"
}