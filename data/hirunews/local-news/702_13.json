{
       "Source": "hirunews",
       "Timestamp": "Monday, 28 November 2022 - 14:33",
       "Headline": "සා/පෙළ අසමත් වූ දරුවන්ට තාක්ෂණික අංශය - A9 දැමූ නිවුන් සොයුරියෝ (වීඩියෝ)",
       "News Content": "අධ්‍යයන පොදු සහතික පත්‍ර සාමාන්‍ය පෙළ විභාගයෙන් අසමත් වූ ළමුන් තාක්ෂණික අංශයේ අධ්‍යාපනික කටයුතු වෙත යොමු කිරීමට කටයුතු කරන බව තාක්ෂණ රාජ්‍ය අමාත්‍ය කනක හේරත් පවසනවා.\nමේ අතර සාමාන්‍ය පෙළ විභාගයෙන් සියලු විෂයන්ට ‘ඒ‘ සාමාර්ථ ලබාගැනීමට සමත් වූ සොයුරියන් දෙදෙනෙක් පිළිබඳව ගාල්ල මාපලගම ප්‍රදේශයෙන් වාර්තාවනවා.\nගාල්ල, මාපලගම ප්‍රදේශයේ පදිංචි දිනුමි නිම්සරා සහ රසරි රන්සරායි මේ.\nනිවුන් සහෝදරියන්වන ඔවුන් අධ්‍යාපනය ලබන්නේ ගාල්ල, මාපලගම සිරි සුනන්ද මහා විද්‍යාලයේයි.\nමෙවර අධ්‍යයන පොදු සහතික පත්‍ර සාමාන්‍ය පෙළ විභාගයට පෙනී සිටි ඔවුන් දෙදෙනා විෂයන් 9ටම A සාමාර්ථ ලබාගනිමින් විශිෂ්ට ලෙස සමත් වී තිබෙනවා.\nමෙවර අධ්‍යයන පොදු සහතික පත්‍ර සාමාන්‍ය පෙළ විභාගයට පෙනී සිටි ළමුන් අතරින් උසස් පෙළ හැදෑරීම සඳහා 231,982 දෙනෙකු සුදුසුකම් ලැබුවා.\nඔවුන් අතරින් පළමුවතාවට සාමාන්‍ය පෙළ විභාගයට පෙනී සිට උසස් පෙළ හැදෑරීම සඳහා සුදුසුකම් ලබා ඇති ළමුන් සංඛ්‍යාවේ ප්‍රතිශතය 74.52%ක්.\nසාමාන්‍ය පෙළ සමත් වූ ළමුන් අතරින් 10,863 දෙනෙකු විෂයන් 9ටම ‘ඒ“ සාමාර්ථ ලබාගෙන තිබෙනවා.\nමේ අතර විභාගයට පෙනී සිටි සිසු සිසුවියන් 6566කට සාමාන්‍ය පෙළ විභාගය සමත් වීමට හැකිවූයේ නැහැ.\nකෙසේ වෙතත් එලෙස සාමාන්‍ය පෙළ අසමත් වූ ළමුන් තාක්ෂණ අංශයේ අධ්‍යයන කටයුතු වෙත යොමු කිරීම සඳහා කටයුතු කරන බව තාක්ෂණ රාජ්‍ය අමාත්‍ය\nකනක හේරත් හිරු ප්‍රවෘත්ති වෙත සඳහන් කළා.\nමේ අතර මෙරට විශ්වවිද්‍යාල තුළින් ලබාදෙන උපාධියට ජාත්‍යන්තර මට්ටමේ ප්‍රමිතියක් ලබාදීම සදහා ජාතික අධ්‍යාපන ප්‍රමිති කොමිෂන් සභාව පිහිටුවීමට අදාළව නව පනතක් පාර්ලිමේන්තුවට ගෙන එන බව උසස් අධ්‍යාපන රාජ්‍ය අමාත්‍ය ආචාර්ය සුරේන් රාඝවන් පවසනවා.",
       "URL": "https://www.hirunews.lk/321493/සා-පෙළ-අසමත්-වූ-දරුවන්ට-තාක්ෂණික-අංශය-a9-දැමූ-නිවුන්-සොයුරියෝ-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=702"
}