{
       "Source": "hirunews",
       "Timestamp": "Tuesday, 15 October 2019 - 11:52",
       "Headline": "කොටකෙතන මව සහ දියණිය ඝාතනය කළ රාජුට වසර 8 කට පසු මරණ දඬුවම",
       "News Content": "කහවත්ත - කොටකෙතන ප්‍රදේශයේදී 52 හැවිරිදි මවක සහ 17 හැවිරිදි දියණියක ඝාතනය කිරීමේ සිද්ධියට වරදකරු වූ ලොකුගම්හේවගේ දර්ශන හෙවත් රාජු නමැත්තාට කොළඹ මහාධිකරණ විනිසුරු විකුම් කළුආරච්චි අද මරණ දඩුවම නියම කළා.\nඒ මෙම නඩුවේ තීන්දුව අද ප්‍රකාශයට පත් කරමින්.\n2012 වසරේ ජනවාරි මස 31 වනදා මෙම ඝාතනය සිදුව ඇති අතර එම සිද්ධිය සම්බන්ධයෙන් විත්තිකරු සහ ඔහුගේ බිරිඳ අත්අඩංගුවට ගෙන රක්ෂිත බන්ධනාගාර ගත කර සිටියා.\nපසුගිය වසරේ ජූලි මස 25 වනදා මෙම නඩුව කැදවූ අවස්ථාවේදී චෝදනා ඔප්පු කිරීමට ප්‍රමාණවත් සාක්ෂි නොමැති වීම හේතුවෙන් නඩුවේ දෙවන විත්තිකාරිය වන අශෝකා චාන්දනී කුමාරි හෙවත් බට්ටි චෝදනාවලින් නිදොස් කොට නිදහස් කිරීමට කොළඹ මහාධිකරණ විනිසුරු විකුම් කළුආරච්චි නියෝග කළා.\nඒ අනුව මෙම ඝාතන නඩුවේ පළමු විත්තිකරු වන ලොකුගම්හේවගේ දර්ශන හෙවත් රාජුට එරෙහි නඩුව නොවැම්බර් මස 01 වනදා විභාග කරන බවයි විනිසුරුවරයා එදින දැනුම් දුන්නේ.\nනඩුවේ තීන්දුව ප්‍රකාශයට පත් කරමින් මහාධිකරණ විනිසුරුවරයා කියා සිටියේ විත්තිකරුට එරෙහි චෝදනා සාධාරණ සැකයකින් තොරව ඔප්පු වී ඇති බවයි. ඇසින් දුටු සාක්ෂි නොමැතිව පරවේෂණීය සාක්ෂි මත මෙම නඩුව ඔප්පු කර ඇති බවද විනිසුරුවරයා සඳහන් කළා.",
       "URL": "https://www.hirunews.lk/226295/කොටකෙතන-මව-සහ-දියණිය-ඝාතනය-කළ-රාජුට-වසර-8-කට-පසු-මරණ-දඬුවම",
       "Category": "Local News",
       "Parent URL": "https://www.hirunews.lk/local-news.php?pageID=3097"
}