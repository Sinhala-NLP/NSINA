{
       "Source": "hirunews",
       "Timestamp": "Sunday, 28 March 2021 - 7:13",
       "Headline": "හෙරොයින් ග්‍රෑම් 152ක් සමග කතරගමදී පුද්ගලයෙකු අත්අඩංගුවට",
       "News Content": "හැඳල ඇලකන්ද ප්‍රදේශයේදී හෙරොයින් ග්‍රෑම් 54ක් සමග සැකකරුවෙකු අත්අඩංගුවට ගෙන තිබෙනවා.\nත්‍රී රෝද රථයකින් මත්ද්‍රව්‍ය ප්‍රවාහනය කරමින් සිටියදී සැකකරු අත්අඩංගුවට ගෙන ඇත්තේ සංවිධානාත්මක අපරාධ කොට්ඨාශය විසිනුයි ඊයේ පස්වරුවේ මෙම වැටලීම සිදුකර ඇත්තේ.\nසැකකරු මෝදර ප්‍රදේශයේ පදිංචි 32 හැවිරිදි අයෙක්.\nමේ අතර තංගල්ල කොට්ඨාශ දූෂණ මර්දන ඒකකය කතරගම සිදුකළ වැටලීමකින් හෙරොයින් ග්‍රෑම් 152ක් සමග 27 හැවිරිදි සැකකරුවෙකු අත්අඩංගුවට ගෙන තිබෙනවා.\nපොලිස් මාධ්‍ය ප්‍රකාශක නියෝජ්‍ය පොලිස්පති අජිත් රෝහණ මහතා කියාසිටියේ ඊයේ දිනයේ කොළඹ නගරය සහ ඒ අවට මත්ද්‍රව්‍ය වැටලීම්වලින් හෙරොයින් ග්‍රෑම් 64ක පමණ ප්‍රමාණයක් හමුවී ඇති බවයි.\nමෙම සැකකරුගෙන් කළ ප්‍රශ්ණ කිරීම්වලදී අනාවරණ වී ඇත්තේ කාලයක් තිස්සේ ත්‍රී රෝද රථයෙන් කුලී ගමන් යන මුවාවෙන් හෙරොයින් ජාවාරම සිදුකරගෙන ගොස් ඇති බවටයි.\nපානදුර ප්‍රදේශයේ පදිංචි අයෙකු විසින් මෙහෙයවා ඇතැයි ද සැකකරු හෙළිකර තිබෙනවා.\nකතරගම සහ ඒ අවට හෙරොයින් අවශ්‍ය පුද්ගලයන් ප්‍රධාන ජාවාරම්කරුට ඊසි කෑෂ් ක්‍රමයට මුදල් ගෙවීමෙන් පසු ඔහු විසින් මෙම සැකකාර ත්‍රී රෝද රථ රියදුරාට එම ගනුදෙණුව පිළිඳ දැනුම්දී හෙරොයින් එම පුද්ගලයන් වෙත යවා ඇති බවටයි අනාවරණ කරගෙන ඇත්තේ.\nඅත්අඩංගුවට ගත් සැකකරු දෙදරු පියෙක්.\nමත්ද්‍රව්‍ය ජාවාරම් සම්බන්ධයෙන් තොරතුරු ඇත්නම් 1997 අංකයට දැනුම්දෙන ලෙසට ද පොලිසිය ජනතාවගෙන් ඉල්ලීමක් කරනවා.",
       "URL": "https://www.hirunews.lk/266757/හෙරොයින්-ග්‍රෑම්-152ක්-සමග-කතරගමදී-පුද්ගලයෙකු-අත්අඩංගුවට",
       "Category": "Local News",
       "Parent URL": "https://www.hirunews.lk/local-news.php?pageID=2058"
}