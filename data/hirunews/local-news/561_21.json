{
       "Source": "hirunews",
       "Timestamp": "Thursday, 02 February 2023 - 20:19",
       "Headline": "තානාපතිවරු හා මහකොමසාරිස්වරු 17 දෙනෙකු ජනපතිට අක්තපත්‍ර භාරදෙයි (ඡායාරූප)",
       "News Content": "ශ්‍රී ලංකාවට අලුතින් පත්ව ආ තානාපතිවරු 11 දෙනෙක් සහ මහකොමසාරිස්වරු 6 දෙනෙක් අද (02) ජනාධිපති රනිල් වික්‍රමසිංහ වෙත සිය අක්ත පත්‍ර භාර දෙනු ලැබුවා.\nඒ අද (02) පස්වරුවේ මහනුවර ජනාධිපති මන්දිරයේ දී යි.\nමෙහි දී කෝට් දි අයිවරි, උරුගුවේ, මොන්ගෝලියාව, සර්බියාව, සූඩානය, ආමේනියාව, උතුරු මැසඩෝනියාව, ස්ලොවැකියාව, චෙක් ජනරජය, ස්වීඩනය සහ ඉක්වදෝරය යන රටවල තානාපතිවරුන් මෙලෙස සිය අක්ත පත්‍ර ජනාධිපතිවරයාට ලබා දුන්නා.\nමීට අමතරව ජැමෙයිකාව, ටැන්සානියාව, මලාවි, කැනඩා, මැලේසියාව සහ මාලදිවයින සඳහා අලුතෙන් පත්ව ආ මහකොමසාරිස්වරුන් ද මෙලෙස ජනාධිපතිවරයාට සිය අක්ත පත්‍ර භාර දුන් අතර ඉන් අනතුරුව නව තානාපතිවරු සහ මහකොමසාරිස්වරු පිළිගැනීමට කෙටි උත්සවයක් ද මහනුවර ජනාධිපති මන්දිරයේ දී සංවිධානය කර තිබුණා.\nඅක්ත පත්‍ර භාර ගැනීමෙන් අනතුරුව ජනාධිපති රනිල් වික්‍රමසිංහ නව තානාපතිවරු සහ මහකොමසාරිස්වරු සමග සුහද සාකච්ඡාවකට ද එක් වුණා.\nමේ අවස්ථාව සඳහා විදේශ කටයුතු අමාත්‍ය අලි සබ්‍රි, ජනාධිපති ලේකම් සමන් ඒකනායක, ජනාධිපති කාර්ය මණ්ඩල ප්‍රධානි සාගල රත්නායක, විදේශ කටයුතු අමාත්‍යාංශයේ ලේකම් අරුණි විජේවර්ධන ඇතුළු පිරිසක් එක්ව සිටියා.",
       "URL": "https://www.hirunews.lk/326530/තානාපතිවරු-හා-මහකොමසාරිස්වරු-17-දෙනෙකු-ජනපතිට-අක්තපත්‍ර-භාරදෙයි-ඡායාරූප",
       "Category": "Local News",
       "Parent URL": "https://www.hirunews.lk/local-news.php?pageID=561"
}