{
       "Source": "hirunews",
       "Timestamp": "Wednesday, 14 June 2023 - 14:02",
       "Headline": "නාවික හමුදා ඉතිහාසය වෙනස් කළ කිමිදුම් මෙහෙයුම",
       "News Content": "ශ්‍රී ලංකාවට දකුණු දෙසින්, ඔස්ට්‍රේලියා කලාපයට අයත් මුහුදේ දී අනතුරට පත් චීන යාත්‍රාවේ මුදා ගැනීමේ මෙහෙයුම් සඳහා ශ්‍රී ලංකා නාවික හමුදාව පසුගියදා සිය දායකත්වය ලබා දුන්නා.\nමෙම මෙහෙයුම, ශ්‍රී ලංකා නාවික හමුදා කිමිඳුම් කණ්ඩායමක් ගැඹුරු මුහුදේ වැඩිම දුරක් ගොස් දියත් කළ මෙහෙයුම ලෙසයි ඉතිහාසයට එක් වන්නේ.\nලු පෙන්ග් යුආන් යු 028 නමැති චීන ධීවර යාත්‍රාව, ශ්‍රී ලංකාවට දකුණු දෙසින් වූ ඔස්ට්‍රේලියා සෙවීම් සහ මුදා ගැනීම් කලාපයට අයත් ගැඹුරු මුහුදේ දී අනතුරට පත්ව තිබුණේ පසුගිය මස 16 වැනිදායි.\nශ්‍රී ලංකා නාවික හමුදාවට ලැබුණු තොරතුරක් මත, අනතුරට පත් නෞකාවේ ධීවරයින් සෙවීමේ සහ මුදා ගැනීමේ මෙහෙයුම් සඳහා, ශ්‍රී ලංකා නාවික නෞකා\nවිජයබාහු ගැඹුරු මුහුදු ආවේක්ෂණ නෞකාව මේ මස 10 වැනිදා පිටත්ව ගියේ නාවික හමුදා කිමිඳුම් කණ්ඩායමක් ද සමගින්.\nශ්‍රී ලංකා නාවික හමුදා කණ්ඩායම එහි ළඟා වනවිට ගැඹුරු මුහුද දැඩි ලෙස රළු වී තිබුණා.\nඑහෙත්, නාවික හමුදාවේ කිමිඳුම් කණ්ඩායමේ දෙදෙනෙක් පළමුව යාත්‍රාව තුළට පිවිස එහි තත්ත්වය නිරීක්ෂණය කිරීමෙන් පසු මෙහෙයුම දියත් කළා.\nඋඩුකුරුව පෙරළී තිබූ යාත්‍රාවට පිවිසීම ඉතා අපහසු වුවත්, යාත්‍රාවේ සියලුම ස්ථාන නිරීක්ෂණය කළ ශ්‍රී ලංකා නාවික හමුදාවේ කිමිඳුම් කණ්ඩායම එහි තිබූ මළ සිරුරු 14ක් ගෙන තිබෙනවා.\nයාත්‍රාවේ තිබී සොයාගත් මළ සිරුරු 14න් 2ක් විධිමත් එකඟතාවකින් පසු එම ස්ථානයේ තිබූ ඩි ටියාන් නමැති චීන ටග් යාත්‍රාවට භාර දීමට ශ්‍රී ලංකා නාවික\nහමුදාව පියවර ගත්තා.\nසෙසු මළ සිරුරු 12 ගොඩට ගැනීමට නොහැකි තත්ත්වයට නරක් වී තිබූ බව ශ්‍රී ලංකා නාවික හමුදාව ප්‍රකාශ කළා.\nමෙම මෙහෙයුම, ශ්‍රී ලංකා නාවික හමුදා කිමිඳුම් කණ්ඩායමක් ගැඹුරු මුහුදේ වැඩිම දුරක් ගොස් දියත් කළ මෙහෙයුම ලෙසද ඉතිහාසයට එක් වනවා.",
       "URL": "https://www.hirunews.lk/337918/නාවික-හමුදා-ඉතිහාසය-වෙනස්-කළ-කිමිදුම්-මෙහෙයුම",
       "Category": "Local News",
       "Parent URL": "https://www.hirunews.lk/local-news.php?pageID=269"
}