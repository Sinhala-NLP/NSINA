{
       "Source": "hirunews",
       "Timestamp": "Wednesday, 19 July 2023 - 11:55",
       "Headline": "දෙමළ ප්‍රශ්නවලට විසඳුමක් ඉල්ලා සම්බන්ධන්ගෙන් මෝදිට ලිපියක්",
       "News Content": "ඉන්දු - ලංකා සාම ගිවිසුම කෙරෙහි යළි අවධානය යොමු කොට දෙමළ ප්‍රශ්නවලට විසඳුමක් ලබා දීමට ක්‍රියා කරන ලෙස ඉල්ලමින් දෙමළ ජාතික සන්ධානයේ නායක ආර්. සම්බන්ධන්\nමන්ත්‍රීවරයා ඉන්දීය අග්‍රාමාත්‍ය නරේන්ද්‍ර සිං මෝදි වෙත ඊයේ (18) ලිපියක් යවා තිබෙනවා.\nසම්බන්ධන් මන්ත්‍රීවරයා විසින් යවන ලද එම ලිපියේ සදහන් වන්නේ පොලිස් හා ඉඩම් බලතල නොමැතිව උතුරු නැගෙනහිර වෙන් නොකොට ලබා දෙන දේශපාලන විසදුමකින් දෙමළ ප්‍රශ්න නොවිසදෙන නිසා ශ්‍රී ලංකා රජය හා ඉන්දීය රජය අතර අත්සන් තැබුණු ඉන්දු - ලංකා සාම ගිවිසුම ප්‍රකාරව මේ අවස්ථාවේදී කටයුතු කිරීමේ වගකීම ඇත්තේ ඉන්දියාවට බවයි.\nඉන්දීය අග්‍රාමාත්‍යවරයා වෙත යැවීම පිණිස එම ලිපිය ඊයේ කොළඹදී ශ්‍රී ලංකාවේ සිටින ඉන්දීය මහ කොමසාරිස්වරයා වෙත බාර දී ඇති බව වාර්තා වෙනවා.\nඉඩම් හා පොලිස් බලතල ලබා නොදී 13 වෙනි ආණ්ඩුක්‍රම ව්‍යවස්ථා සංශෝධනයේ සඳහන් කාරණා අමතක කොට ලබා දෙන කිසිදු විසදුමකට දෙමළ දේශපාලනඥයින් හෝ දෙමළ\nජනතාව කැමැත්තක් නොදක්වන නිසා ඉන්දියාව මේ කෙරෙහි ශ්‍රී ලංකාවේ ජනාධිපතිවරයාට යම් බලපෑමක් සිදු කළ යුතුව ඇතැයි ද එම ලිපියේ සදහන්.\nඑමෙන්ම මේ කරුණ ගැන ඉන්දීය සංචාරයේදී ඉන්දීය නායකයා සමඟ සාකච්ඡා කරන ලෙස සම්බන්ධන් මන්ත්‍රීවරයා රනිල් වික්‍රමසිංහ ජනාධිපතිවරයාට ද මෙහිදී යළි මතක් කොට දී\nතිබෙනවා.\nශ්‍රී ලංකාවේ දෙමළ ජනතාවගේ ආරක්ෂාව, පැවැත්ම හා අනන්‍යතාවය ඉන්දියාවේ ජාතික ආරක්ෂාවට වඩා එහාට ගමන් කළ යුතු සිද්ධාන්තයක් බවත් උතුරු නැගෙනහිර පළාත්වල වෙසෙන බහුතරයක් වූ දෙමළ ජනතාව සඳහා සමගිය හා සමානාත්මතාවය සුරැකෙන ආකාරයේ විසදුමක් අවශ්‍ය බවත් සම්බන්ධන් මන්ත්‍රීවරයා ඉන්දීය නායකයාට සිය ලිපිය මගින්\nඅවධාරණය කර ඇති බවයි වාර්තා වන්නේ.",
       "URL": "https://www.hirunews.lk/341744/දෙමළ-ප්‍රශ්නවලට-විසඳුමක්-ඉල්ලා-සම්බන්ධන්ගෙන්-මෝදිට-ලිපියක්",
       "Category": "Local News",
       "Parent URL": "https://www.hirunews.lk/local-news.php?pageID=171"
}