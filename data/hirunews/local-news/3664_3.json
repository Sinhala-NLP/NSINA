{
       "Source": "hirunews",
       "Timestamp": "Tuesday, 06 November 2018 - 18:39",
       "Headline": "හලාවත මහ රෝහලේ අසාමාන්‍ය මරණ",
       "News Content": "හලාවත දිස්ත්‍රික් මහරෝහලේ දින 10 ක් තුළදී සිදුවූ දරු ප්‍රසූතීන් අතරතුර ළදරුවන් තිදෙනෙකු හා මවක් මියයෑම හේතුවෙන් එම රෝහලේ ගැටළුකාරී තත්ත්වයක් ඇතිවී තිබෙනවා.\nජනතාව පවසන්නේ ඒ පිළිබදව සොයා බලා කඩිනමින් පරීක්ෂණයක් සිදුකල යුතු බවයි.\n35 හැවිරිදි  රසිකා ජීවනී පසුගිය 28 වනදා දරු ප්‍රසූතිය සදහා හලාවත දිස්ත්‍රික් මහරෝහලට ඇතුලත් කර තිබුණා.\nසිසේරියන් සැත්කමකින් දරුවා ප්‍රසූත කිරීමට ඇය කැමැත්ත පලකර තිබුනද වෛද්‍යවරු එය ප්‍රතික්ෂේප කර ඇති බවට ඥාතීන් චෝදනා කරනවා.\nකෙසේ වෙතත් රසිකා හා ඇයගේ කුසේ සිටි බිළිදා පසුගියදා මියගියා.\nඉන් දින 07 කට පසුව හලාවත නල්ලතනන්කට්ටුව ප්‍රදේශයේ පදිංචි ටානියා කල්හාරියගේ බිළිදු දියණිය මියගියේ දරු ප්‍රසූතියේදීයි.\nමේ අතර ඊයේ තුන්වන සිදුවීම ලෙසට තවත් බිළිදෙකු හලාවත දිස්ත්‍රික් මහරෝහලේ ප්‍රසූතිකාගාරය තුළදී මියගියා.\nඒ උඩප්පුව ප්‍රදේශයේ පදිංචිකරියක් වන 30 හැවිරිදි පෙරියන්ඩි වදනිගේ දරුවායි.\nමේ සම්බන්ධයෙන් අප වාර්තාකරු වැඩ බලන අධ්‍යක්ෂවරයාගෙන් සිදුකළ විමසීමකදී ඔහු සදහන් කර සිටියේ මෙය අසාමාන්‍ය තත්ත්වයක් බැවින් ඒ සම්බන්ධයෙන් පරීක්ෂණ සිදුකරන බවයි.",
       "URL": "https://www.hirunews.lk/203700/හලාවත-මහ-රෝහලේ-අසාමාන්‍ය-මරණ",
       "Category": "Local News",
       "Parent URL": "https://www.hirunews.lk/local-news.php?pageID=3664"
}