{
       "Source": "hirunews",
       "Timestamp": "Wednesday, 17 August 2022 - 14:12",
       "Headline": "හිටපු ජනපති ගෝඨාභය රාජපක්ෂ ලබන 24 වනදා දිවයිනට (වීඩියෝ)",
       "News Content": "හිටපු ජනාධිපති ගෝඨාභය රාජපක්ෂ අගොස්තු 24 වනදා යළි දිවයිනට පැමිණිමට නියමිත බව රුසියාවේ හිටපු තානාපතිවරයෙකු වන උදයංග වීරතුංග අද ප්‍රකාශ කළා.\nඒ ගුවන් හමුදාවට මිග් යානා මිලදී ගැනීමේදී ඇමරිකානු ඩොලර් මිලියන 07ක් සාවද්‍ය ලෙස පරිහරනය කළේ යැයි කියන සිද්ධිය සම්බන්ධයෙන් සඳහා අපරාධ පරික්ෂණ දෙපාර්තමේන්තුව හමුවේ ප්‍රකාශයක් ලබා දී ඉන් පිටව යන අවස්ථාවේදියි.\nඔහු රටට යළිත් පැමිණ ජනතාවට සේවයක් කරනු ඇතැයි ද හිටපු තානාපතිවරයා මෙහිදී ප්‍රකාශ කළා. කෙසේවෙතත් හිටපු ජනාධිපතිවරයා යළිත් දේශපාලනයේ නිරත නොවන බවයි උදයංග වීරතුංග අවධාරණය කළේ.\nගෝඨාභය රාජපක්ෂ දේශපලානඥයෙකු ලෙස දක්ෂයෙක් නොවන අතර නිලධාරියෙක් ලෙස දක්ෂ පුද්ගලයෙකු බව ද උදයංග වීරතුංග මාධ්‍ය වෙත අදහස් දක්වමින් සඳහන් කළා.\nහිටපු ජනාධිපති ගෝඨාභය රාජපක්ෂ මේ වන විට තායිලන්තයේ රැඳී සිටිනවා.\nගෝඨාභය රාජපක්ෂට තම රටට ඇතුලු‍ වීම සඳහා අවසර ලබා දී ඇත්තේ මානුෂීය හේතුන් මත බවත් වෙනත් රටක ස්ථිර රැකවරණය ලබාගන්නා තුරු ඔහුට තාවකාලිකව රැඳී සිටිය හැකි බව තායිලන්ත අග්‍රාමාත්‍යවරයා සඳහන් කර තිබුණා.\nමෙරට ජනතාව දැක්වූ විරෝධතා හේතුවෙන් පසුගිය ජූලි 13 වැනිදා මාලදිවයින බලා පිටව ගිය ජනාධිපති ගෝඨාභය රාජපක්ෂ තායිලන්තයට යන තෙක් රැදී සිටියේ සිංගප්පූරුවේයි.",
       "URL": "https://www.hirunews.lk/313007/හිටපු-ජනපති-ගෝඨාභය-රාජපක්ෂ-ලබන-24-වනදා-දිවයිනට-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=934"
}