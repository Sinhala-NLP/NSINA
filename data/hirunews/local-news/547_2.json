{
       "Source": "hirunews",
       "Timestamp": "Thursday, 09 February 2023 - 15:27",
       "Headline": "සියලු බාධක පසෙකලා සිය නිර්මාණ ලොවට දායාද කිරීමට උත්සහ කරන නිර්මාණකරුවෙක් (වීඩියෝ)",
       "News Content": "සියලු බාධක පසෙකලා සිය නිර්මාණ ලොවට දායාද කිරීමට උත්සහ කරන නිර්මාණකරුවෙකු පිළිබඳව පුවතක් වැලිකන්ද ප්‍රදේශයෙන් වාර්තා වෙනවා.\nවයස අවුරුදු 79ක් වන ඔහු නමින් ඩී.එම්. රන්බණ්ඩා.\nඔහු ඉවතලන ද්‍රව්‍ය උපයෝගී කර ගනිමින් කැටයම් කලාවේ නිරත වන්නේ වසර 20ක පමණ කාලයක සිටයි.\nබුද්ධ ප්‍රතිමා, දේවරූප, සීගිරි චිත්‍ර, ගණදෙවි රූප මෙන්ම සෙල්ලම් බඩු මේ වියපත් දෑතින් නිර්මාණය කෙරෙන්නේ සිය ජීවිතයේ සැඳෑ සමය නිකරුණේ ගත කිරීමට මොහු තුළ පවතින නොකමැත්ත හේතුවෙන්.\nහොඳ පෙනීමක් තිබීම නිර්මාණකරණයට අත්‍යවශ්‍යම අංගයක් වුවද මේ නිර්මාණ ශිල්පියාට එක් ඇසක පෙනීම අහිමි වී ඇත්තේ වයස අවුරුදු 18දීයි.\nමෙම නිර්මාණ අලෙවියෙන් ආදායමක් උපයා ගැනීමට අමතරව ඉදිරියේ දී සිය නිර්මාණ එක්කර ප්‍රදර්ශනයක් පැවැත්වීම මේ නිමැවුම්කරුවාගේ අපේක්ෂාවයි.\nදිවයින පුරා සැඟවී සිටින මෙවැනි දක්ෂතා ඇති නිර්මාණකරුවන් පිළිබඳව අප රට හමුවට රැගෙන එන්නේ, මාධ්‍යයෙන් පෙන්වා දෙන තුරු නොසිට මෙවැනි අයට අවශ්‍ය පහසුකම් සැපයීම සඳහා බලධාරීන්ගේ අවධානය යොමුකිරීමේ අරමුණින්.\nමෙවැනි නිර්මාණ ලෝකයට රැගෙන යාමට බලධාරීන්ගේ උනන්දුව යොමුවන්නේ නම් ඩොලර් අර්බුදයකට ද මුහුණ දී සිටින අප වැනි රටකට එය සුබදායී පෙරනිමිත්තක් වනු ඇති.",
       "URL": "https://www.hirunews.lk/327044/සියලු-බාධක-පසෙකලා-සිය-නිර්මාණ-ලොවට-දායාද-කිරීමට-උත්සහ-කරන-නිර්මාණකරුවෙක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=547"
}