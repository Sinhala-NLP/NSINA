{
       "Source": "hirunews",
       "Timestamp": "Friday, 13 January 2023 - 9:04",
       "Headline": "75 වැනි නිදහස සමරන්න රුපියල් කෝටි විස්සක්",
       "News Content": "ලබන පෙබරවාරි මස 4 වනදා පැවැත්වෙන 75 වන නිදහස් සැමරුම දින උත්සවය සහ ඊට සමගාමී වැඩසටහන් වෙනුවෙන් රුපියල් කෝටි විස්සක මුදලක් ඇස්තමේන්තු ගතකර ඇති බව රාජ්‍ය පරිපාලන ස්වදේශ කටයුතු රාජ්‍ය අමාත්‍ය අශෝක ප්‍රියන්ත ප්‍රකාශ කළා.\nමෙවර සැමරුම පැය එකහමාරකට සීමා කිරීමට ජනාධිපතිවරයා උපදෙස් දී ඇති අතර ඔහු සාම්ප්‍රදායිකව ජාතිය ඇමතීම එහි දී සිදුනොකිරීමටයි තීරණය කර ඇත්තේ.\nඑමෙන් ම, නිදහස් දින සැමරුම ආරම්භයේ දී සිංහල භාෂාවෙනුත්, අවසානයේ දෙමළ භාෂාවෙන් ජාතික ගීය ගායනා කිරීමට නියමිතයි.\nමේ අතර, නිදහස් දින සැමරුමට සමගාමීව මාර්තු මස 04 වන දා දළඳා වහන්සේ ප්‍රදර්ශනය කෙරෙන බව රාජ්‍ය පරිපාලන සහ ස්වදේශ කටයුතු රාජ්‍ය අමාත්‍ය අශෝක් ප්‍රියන්ත මෙහි දී සඳහන් කළා.\nඑමෙන් ම, කපිලවස්තු සර්වඥ ධාතුන් වහන්සේ වැඩම කරවීම සහ ප්‍රදර්ශනය මැයි මාසයේ කොළඹ නගරයේ දී පැවැත්වීමටත්, චීනයේ වැඩ සිටින සර්වඥ ධාතූන් වහන්සේ වැඩම කරවීම සහ ප්‍රදර්ශනය ජුනි මාසයේ දී අනුරාධපුර නගරයේ දී පැවැත්වෙන බවත් ඔහු එහි දී කියා සිටියා.\nපාකිස්තානයේ වැඩසිටින සර්වඥ ධාතූන්වහන්සේ වැඩම කරවා ජුලි මාසයේ දකුණු පළාතේ දී ප්‍රදර්ශනය කිරීම සිදුකෙරෙන බවයි ඔහු එහිදී වැඩිදුරටත් කියා සිටියේ.",
       "URL": "https://www.hirunews.lk/324915/75-වැනි-නිදහස-සමරන්න-රුපියල්-කෝටි-විස්සක්",
       "Category": "Local News",
       "Parent URL": "https://www.hirunews.lk/local-news.php?pageID=605"
}