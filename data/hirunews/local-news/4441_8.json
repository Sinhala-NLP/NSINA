{
       "Source": "hirunews",
       "Timestamp": "Monday, 03 July 2017 - 12:20",
       "Headline": "සැඟවුණු වෙඩික්කරු \"නීරෝ\" වෙනුවෙන් උදාගම්මානයක්",
       "News Content": "ශ්‍රී ලංකා යුද හමුදාවේ සිටි දක්ෂතම ස්නයිෆර් වෙඩික්කරුවකු ලෙස හැඳින්වෙන ඉතා දුර ඉලක්ක ලබා ගැනීම අතරින් ඉදිරියෙන්ම සිටි රණවිරු රංජිත් ප්‍රේමසිරි හෙවත් \"නීරෝ\"  නමින් උදාගම්මානයක්ම ඉදිකිරීමට රජය තීරණය කර තිබෙනවා.\nඑක්තරා අවස්ථාවක ඉදිරි ආරක්ෂක වළල්ල දෙසට වේගයෙන් පැමිණෙමින් මරාගෙන මැරෙන ප්‍රහාරයක් එල්ල කිරීමට සුදානම් වූ කළු කොටි සාමාජිකයන් දෙදෙනෙක් සිටි ට්‍රැක්ටරයකට \"නීරෝ\" ඈතදීම ස්නයිපර් ප්‍රහාර එල්ල කර එම උත්සාහය ව්‍යර්ථ කර දැමීම ඔහුගේ ඉහළම දක්ෂතාවක්වන අතර ඇති සාර්ථක මෙම ප්‍රහාරයත් සමඟ \"නීරෝ\" යුද පිටියෙන් එළියේ ජනතාව අතර ජනප්‍රිය ස්නයිපර් සෙබළෙක් බවට පත් වුණා.\nකිලිනොච්චි පරන්තන් හා පූනරින් ක්‍රියාන්විතවලදීත් පාබල හමුදාවට අනගි සහයක් ලබා දුන් \"නීරෝ\" කොටි ත්‍රස්තවාදීන්ගේ ස්නයිපර්වරුන්ව විනාශ කළා.\nතවත් විටක පුදුකුඩුඉරිප්පුව මුදා ගැනීමේ සටනේදී ගසක් උඩ සිට අවට ප්‍රදේශ නිරීක්ෂණය කරන නීරෝට දිස්වෙන්නේ බැකෝ යන්ත්‍ර දෙකක් මගින් පස් බැම්මක් ඉදිකරමින් සිටින කොටි සාමාජිකයන් පිරිසක්.\nඔහු එම අවස්ථාවේ කාලතුවක්කු ආධාරද ඇතිව බැකෝ යන්ත්‍ර දෙකත් ඒවා මෙහෙය වූ ත්‍රස්තයන් කණ්ඩායමත් සම්පුර්ණයෙන් විනාශ කර දමන්නට සමත් වීම ඔහුගේ වීරත්වයට තවත් ඉහළ උදාහරණයක්.\nකෙසේ වෙතත් 2009 වසරේ කොටි මෝටාර් ප්‍රහාරයටකට ලක් වෙන නීරෝ ඉන් තුවාල ලැබුවද  තුවාල හරි හැටි සුව වී නොතිබුනද ඔහු නැවතත් අප්‍රේල් මාසයේ 21 වන යුද පිටියට පැමිණෙනවා.\n\"අවසන් සටනේ කොඩිය දානකොට මමත් එහේ ඉන්න ඕනෑ\" නීරෝගේ අදහස වූ  බව සඳහන්.\nපුදුමාතලන්හි පළමු පස් බැම්ම අසළ සැඟවී යුද්ධයේ අවසන් මොහොතේ සාමාන්‍ය ජනතාව සේ යුද හමුදාවට ප්‍රහාර එල්ල කිරීමට පැමිණෙන ත්‍රස්තවාදීන්  දුර සිට හඳුනාගෙන විනාශ කිරීම භාරව තිබුනේ නීරෝට වන අතර සිය වගකීම නියමාකාරයෙන් ඉටු කරමින් සිටි නීරෝ අප්‍රේල් 28 වනදා උදෑසන 6:30ට පමණ කොටි ස්නයිපර් සාමාජිකයකුගේ දුර දක්නයකට හසුවනවා.\nඉන් මොහොතකට පසු එම ත්‍රස්තවාදියාගේ ස්නයිපර් උණ්ඩයකට හසුවන නීරෝ පුදුමාතලන් පස් බැම්ම බදාගෙන සදහටම නිහඬ වුනා.\nරට වෙනුවෙන් නිහඩ අභීත මෙහෙවරක් ඉටු කළ නීරෝ වෙනුවෙන් වීරවික්‍රම විභූෂණ, රණවික්‍රම හා රණශුර පදක්කම් සඳහා නිර්දේශවූ අතර පූර්ණ භූමි, උතුරු නැගෙනහිර සංග්‍රාමික, රිවිරැස, දේශ පුත්‍ර සම්මානයෙන්ද පිදුම් ලැබුවා.",
       "URL": "https://www.hirunews.lk/164970/සැඟවුණු-වෙඩික්කරු-නීරෝ-වෙනුවෙන්-උදාගම්මානයක්",
       "Category": "Local News",
       "Parent URL": "https://www.hirunews.lk/local-news.php?pageID=4441"
}