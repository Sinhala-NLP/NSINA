{
       "Source": "hirunews",
       "Timestamp": "Saturday, 11 March 2023 - 7:54",
       "Headline": "හරක්කටා සහ කුඩු සළිදු ගැන විමර්ශණයට සී. අයි. ඩී කණ්ඩායමක් අද මැඩගස්කරයට",
       "News Content": "මැඩගස්කරයේ දී අත්අඩංගුවට ගත් සංවිධානාත්මක අපරාධකරුවන් දෙදෙනෙකු වන නදුන් චින්තක හෙවත් හරක්කටා සහ සලිදු මල්ෂිත හෙවත් කුඩු සළිදු ඇතුළු පිරිස සම්බන්ධයෙන් වැඩිදුර විමර්ශන සඳහා අපරාධ පරීක්ෂණ දෙපාර්තමේන්තුවේ කණ්ඩායමක් අද (11) මැඩගස්කරය බලා පිටත් වෙනවා.\nමෙම කණ්ඩායමට සහකාර පොලිස් අධිකාරීවරුන් දෙදෙනෙකු සහ ප්‍රධාන පොලිස් පරීක්ෂකවරුන් දෙදෙනෙකු ඇතුළත්.\nවිමර්ශණ භාර උසස් නිලධාරියෙකු සඳහන් කළේ, එරට පවතින නීතිමය තත්වය අනුව ඉදිරි කටයුතු සිදු කරන බවයි.\nමෙම සැකකරුවන් මැඩගස්කරයේදී අත්අඩංගුවට ගත් බව එරට ආරක්ෂක අංශ, විදේශ කටයුතු අමාත්‍යංශයට පසුගිය දා නිල වශයෙන් දැනුම්දී තිබුණා.\nෂී සෙල්ස් රාජ්‍යයේ පිහිටි මෙරට මහ කොමසාරිස් කාර්යාලය හරහා මෙම දැනුම්දීම සිදුකර ඇති බවයි විදේශ අමාත්‍යාංශය සඳහන් කළේ.\nමැඩගස්කරයේ ඉවොටෝ ජාත්‍යන්තර ගුවන් තොටුපලේ දී ජාත්‍යන්තර පොලීසිය මගින් නිකුත් කර තිබූ රතු වරෙන්තුවකට අනුව, මොවුන් අත්අඩංගුවට ගත් අතර මෙම පිරිස අතර හරක්කටාගේ බිරිඳ සහ ඇයගේ පියාද සිටින බව සඳහන්.\nපෞද්ගලික ජෙට් යානයකින් ඔවුන් පෙබරවාරි මස 12 වැනි දා මැඩගස්කරයට පැමිණ ඇති බවයි විදෙස් මාධ්‍ය වාර්තා කළේ. මෙම පිරිස අත්අඩංගුවට ගන්නා අවස්ථාවේ දී සුපිරි ධනවතුන් ලෙස පෙනී සිට ඇති බව සඳහන්.",
       "URL": "https://www.hirunews.lk/329598/හරක්කටා-සහ-කුඩු-සළිදු-ගැන-විමර්ශණයට-සී-අයි-ඩී-කණ්ඩායමක්-අද-මැඩගස්කරයට",
       "Category": "Local News",
       "Parent URL": "https://www.hirunews.lk/local-news.php?pageID=484"
}