{
       "Source": "hirunews",
       "Timestamp": "Thursday, 07 April 2016 - 18:51",
       "Headline": "වත්තල - මංතීරුව ගැන සොයන්න ඒකාබද්ධ විපක්ෂය යයි",
       "News Content": "වත්තල ශරීර සුවතා මන්තීරුවේ ඉදිකිරීම් කටයුතු සම්බන්ධයෙන් සොයා බැලීමට ඒකාබද්ධ විපක්ෂයේ මන්ත්‍රීවරුන් පිරිසක් අද (07) එම ස්ථානයට පැමිණියා.\nඊට පාර්ලිමේන්තු මන්ත්‍රීවරුන් වන ජයන්ත සමරවීර, සිසිර ජයකොඩි සහ විමලවීර දිසානායකද එක්ව සිටියා.\nඑම අවස්ථාවේ අදාළ කොන්ත්‍රාත්කරු සහ මන්ත්‍රීවරුන් අතර සංවාදයක්ද ඇතිවුණා.\nමෙලෙස පොදු දෙපළක ඉදිකිරීම් කටයුතු සඳහා කොන්ත්‍රාත්කරුවන් යෙදවු පුද්ගලයන් වහාම අත්අඩංගුවට ගත යුතු බවයි ඒකාබද්ධ විපක්ෂයේ පාර්ලිමේන්තු මන්ත්‍රී සිසිර ජයකොඩි ප්‍රකාශ කළේ.\nඑහි ඉදිකිරීම් කටයුතු නිරීක්ෂණය කිරීමෙන් අනතුරුව ඒකාබද්ධ විපක්ෂයේ මන්ත්‍රීවරුන් වත්තල පොලීසිය වෙත ගියේ මංතීරුව කඩා ඉවත් කිරීම සම්බන්ධව සිදුකෙරෙන පරීක්ෂණවල ප්‍රගතිය සොයා බැලීමටයි.\nමේ අතර, නිවේදනයක් නිකුත් කරමින් අමාත්‍ය ජෝන් අමරතුංග පවසන්නේ අදාළ මංතීරුවේ ඉදිකිරීම් කටයුතු සදහා පසුගිය රජය රුපියල් මිලියන 80 වැය කර ඇති බවයි.\nමංතීරුව සම්බන්ධයෙන් තමන්ට චෝදනා කරන පිරිස් අදාළ මුදල් වැය කළේ කෙසේද යන්න පෙන්වා දිය යුතු බවද අමාත්‍යවරයා එහි සඳහන් කර තිබෙනවා.\nඑමෙන්ම මංතීරුව නැවත ඉදිකිරීම සඳහා වැය වන්නේ රුපියල් මිලියන 08 ක් පමණක් බවත් එම මුදල ද වැය කරන්නේ පෞද්ගලික හිමිකරවෙකු බවද අදාළ නිවේදනයේ වැඩිදුරටත් සඳහන්.",
       "URL": "https://www.hirunews.lk/130357/වත්තල-මංතීරුව-ගැන-සොයන්න-ඒකාබද්ධ-විපක්ෂය-යයි",
       "Category": "Local News",
       "Parent URL": "https://www.hirunews.lk/local-news.php?pageID=5097"
}