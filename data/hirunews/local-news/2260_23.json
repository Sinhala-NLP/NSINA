{
       "Source": "hirunews",
       "Timestamp": "Tuesday, 22 December 2020 - 7:40",
       "Headline": "සිසිලන පහසුකම් සහිත බහාලුම් 5 ක, කොරෝනා මළ සිරුරු තැන්පත් කිරීම ඇරඹේ",
       "News Content": "කොරෝනා වැළදී මිය යන මුස්ලිම් ජාතිකයින්ගේ සිරුරු භූමදානය සම්බන්ධයෙන් නිශ්චිත තීරණයක් ලබාදෙන තෙක් එම මළ සිරුරු තැන්පත් කිරීමට ශීත ගබඩා පහසුකම් සහිත බහාලුම් 5ක් රජය සකස් කර තිබෙනවා.\nමුස්ලිම් ජාතිකයෙකු පෞද්ගලික පරිත්‍යාගයක් ලෙසයි මෙම බහාලුම් රජයට ලබාදී ඇත්තේ.\nඒ අනුව එම බහාලුම් තුළ මෘත ශරීර පහක් මේ වනවිට තැන්පත් කර තිබෙනවා.\nමීට අදාළ පහසුකම් සලසන ලෙස සෞඛ්‍ය සේවා අධ්‍යක්ෂ ජනරාල්වරයා විසින් අධිකරණ අමාත්‍යවරයා වෙත ලිපියක් ද යොමු කර තිබුණා.\nකොළඹ, කළුතර, මහනුවර, මීගමුව  යන ප්‍රධාන අධිකරණ වෛද්‍ය නිලධාරී කාර්යාල වෙතත් කල්මුණේ, අෂ්රෆ් අනුස්මරණ රෝහල වෙතත් මළ සිරුරු රදවා තැබිය හැකි ශීත ගබඩා පහසුකම් සහිත බහාලුම් 5ක් ලබාදෙන ලෙස එම ලිපියෙන් ඉල්ලා තිබුණා.\nමේ අතර, කොවිඩ් ආසාදනය වීමෙන් මියයන මුස්ලිම් ජාතිකයන්ගේ මරණ සම්බන්ධයෙන් ගතයුතු ක්‍රියාමාර්ග පිළිබඳව තිරණය කිරීම සඳහා රජය විසින් පත් කර ඇති කමිටුවේ තීරණය ලැබෙනතෙක් ගාල්ල - දෙද්දූගොඩ ප්‍රදේශයේ පදිංචි කොරෝනා ආසාදිත මුස්ලිම් ජාතිකයෙකුගේ සිරුර ආදාහනය නොකර කරාපිටිය ශික්ෂණ රෝහලේ ශීතාගාරයේ තබන ලෙස ගාල්ල අතිරේක මහේස්ත්‍රාත් පවිත්‍රා සංජීවනි පතිරණ ඊයේ නියෝග කළා.\nඒ, ඥාතීන් ගොනු කළ පැමිණිල්ලක් කැදවූ අවස්ථාවේදියි.\nඑමෙන්ම, උතුරු ඉතාලියේ ජීවත් වන ශ්‍රී ලාංකික මුස්ලිම් ජාතිකයන් පිරිසක් මිලානෝ හි පිහිටි ශ්‍රී ලංකා කොන්සියුලර් කාර්යාලය ඉදිරිපිට විරෝධතාවක නිරත  වුණා.\nඒ, කොරෝනා ආසාදිතව මිය යන  මුස්ලිම් ජාතිකයින්ගේ සිරුරු භූමදානයට අවසර ලබාදෙන ලෙස ඉල්ලමින්.",
       "URL": "https://www.hirunews.lk/257610/සිසිලන-පහසුකම්-සහිත-බහාලුම්-5-ක-කොරෝනා-මළ-සිරුරු-තැන්පත්-කිරීම-ඇරඹේ",
       "Category": "Local News",
       "Parent URL": "https://www.hirunews.lk/local-news.php?pageID=2260"
}