{
       "Source": "hirunews",
       "Timestamp": "Friday, 09 September 2022 - 17:43",
       "Headline": "මොකද්ද මේ Operation London Bridge?",
       "News Content": "Operation London Bridge හෙවත් ලන්ඩන් පාලමේ මෙහෙයුම මහ රැජින සිය දිවිසැරිය නිමා කිරීමෙන් අනතුරුව ගෙවී යන කාල සීමාවේ සිදු කෙරෙන ක්‍රියාවලිය සඳහා ලබා දී ඇති කේත නාමය යි.\nබ්‍රිතාන්‍යයේ දෙවැනි එළිසබෙත් මහ රැජින මෙම අනභිභවනීය කිරුළ හිස දරා ගෙන දශක හතක කාලයක් ගෙවා දැමුවා.\nඑය බ්‍රිතාන්‍ය රාජකීය ධුරාවලි ඉතිහාසයේ රජකු හෝ රැජිනක් කිරුළක් හිස දරා සිටි වැඩි ම කාල කාල සීමාවයි.\nඇයගේ මෙම රාජ්කීයත්ව කාල සීමාව තුළ දී බ්‍රිතාන්‍යයේ අග්‍රාමාත්‍යවරු පහළොස් දෙනෙකු අතර තනතුරු හුවමාරු වනවා.\nඑමෙන් ම මෙම කාලය තුළ නිමා වී ඇති ඔලිම්පික් උලෙළ සංඛ්‍යාව විස්සක්.\nඇයගේ කාලසීමාව තුළ දී වතිකානුවේ පාප්වහන්සේලා දුසිම් භාගයක් ධුර දරා තිබෙනවා.\nබ්‍රිතාන්‍යය මහ රැජින පොදු රාජ්‍ය මණ්ඩලයේ මුරගලයි.\nඑමෙන් ම ඇය ලොව පුරා විවිධ වූ සමාජ සේවා සංවිධාන, ආයතන 600කට වැඩි සංඛ්‍යාවක අනුශාසිකාව ලෙස ද කටයුතු කළා.\nබ්‍රිතාන්‍ය සහ ලොව විවිධ ජාතීන් අතර සහසම්බන්ධතාව වෙනුවෙන් වැදගත් කාර්ය භාරයක් ඉටු කළ දෙවැනි එළිසබෙත් මහ රැජිණගේ නික්ම යාම එරට සමාජයේ පමණක් නො ව ලොව පුරා තවත් වෙනස්කම් බොහොමයකට මුල පුරනවා.\nදෙවැනි එලිසබත් රැජිනගේ නික්ම යෑමෙන් පසු සිදුවන්නේ කුමක් ද?\nදෙවැනි එලිසබත් රැජින මිය ගිය පුවත පළමුවෙන් ම ලැබෙන්නේ ඇයගේ පෞද්ගලික ලේකම්වරයාටයි.\nඔහු එය වහා ම බ්‍රිතාන්‍යයේ අග්‍රාමාත්‍යවරිය වෙත දැනුම් දෙනවා.\nඒ අනුව එලිසබත් රැජනගේ පෞද්ගලික ලේකම් එඩ්වඩ් යන් විසින් බ්‍රිතාන්‍ය අග්‍රාමාත්‍ය ලිස් ට්‍රස් වෙත මෙම ශෝකජනක පණිවිඩය දැනුම් දුන්නා.\nඑම පණිවිඩයේ කේත නාමය වන්නේ london bridge is down හෙවත් ලන්ඩන් පාලම ඇදවැටී ඇත යනුවෙනුයි.\nඉන්පසු අග්‍රාමාත්‍යවරුය විසින් Operation London Bridge හෙවත් ලන්ඩන් පාලම මෙහෙයුම ක්‍රියාත්මක කිරීම ආරම්භ කරනවා.\nඒ අනුව රැජිනගේ අභාවය සම්බන්ධයෙන් ඇය රාජ්‍ය නායිකාව ලෙස සැලකෙන ලොව රටවල් 15කට රහසිගත දුරකතන මාර්ගයක් ඔස්සේ වහා ම මේ පණිවිඩය බෙදා හැරෙනවා.\nඉන්පසුවයි පොදු රාජ්‍ය මණ්ඩලයේ ඉතිරි රටවල් 36 සහ ලොව රාජ්‍ය නායකයින් වෙත මෙම පණිවිඩය නිල වශයෙන් නිකුත් කෙරෙන්නේ.\nඉන්පසුව බකිංහැම් මාලිගයේ ප්‍රධාන දොරටුව ඉදිරිපිට කළු පැහැති, රැජිනගේ රාජ්‍ය ලාංඡනය සහිත පුවරුවක මෙම ශෝකජනක පණිවිඩය ප්‍රදර්ශනය කරනවා.\nඒත් සමගම බ්‍රිතාන්‍ය මහරැජින මිය ගිය පුවත නිල වශයෙන් ලොව පුරා ප්‍රවෘත්ති ජාලවල සටහන් වෙනවා.\nබ්‍රිතාන්‍යයේ නිල රූපවාහිය වන බීබීසී රූපවාහිනී සේවාවේ සියලූ වැඩසටහන් බ්‍රිතාන්‍ය රැජිනගේ අභාවය සම්බන්ධයෙන් සහ ඇය පිළිබඳව නිෂ්පාදනය කරන ලද වාර්තාමය වැඩ වැඩසටහන් වෙනුවෙන් වෙන් කෙරෙනවා.\nඑමෙන් ම බීබීසී සේවාවේ සියලු ම ප්‍රවෘත්ති නිවේදක නිවේදිකාවන් කළු පැහැති කාබා අඳිමින් ප්‍රවෘත්ති නිවේදනයේ නිරතවන අතර සම්ප්‍රදායිකව රතු පැහැ ගන්නා බීබීසී ප්‍රවෘත්ති සිරස්තල සහ ආරම්භක වීඩියෝ පට වර්ණය කළු පැහැ ගැන්වෙනවා.\nඑමෙන් ම රැජිනගේ අභාවයත් සමඟ ම ඇයගේ වැඩිමහල් පුත් ඔටුන්න හිමි චාල්ස් කුමරු රාජ්‍යත්වයට පත් වන අතර ම එම පණිවිඩය ලන්ඩන් කොටස් වෙළඳපොළට සහ බ්‍රිතාන්‍ය පුරා ඇති සියලු ව්‍යාපාර ආයතන වෙත දැනුම් දෙනවා.\nඒ සමග ලන්ඩන් කොටස් වෙළඳ පොළ ඇතුළු සියළු ව්‍යාපාර ආයතන වසා දැමෙනවා.\nමහරැජිණ මියගොස් හෝරා 24ක් ගත වෙද්දී අභිනව රජු විසින් ජාතිය අමතනු ලබනවා.\nඑම ප්‍රකාශයත් සමඟ බ්‍රිතාන්‍ය රජය නව මහ රජු සමඟ එකඟ වන බව පැවසෙන්නේ ලන්ඩනයේ හයිඩ්පාක් පිටියේ සිදුකෙරෙන කාලතුවක්කු ආචාර වෙඩි මුර 41ක් සමගින්.\nඉන්පසුව චාල්ස් රජු 3 වන චාර්ල්ස් රජු ලෙස මහා බ්‍රිතාන්‍යයේ අනෙක් රටවල නායකයින් මුණගැසීමට පිටත්ව යනවා.\nඒ අනුව ඔහු එඩින්බරෝ, බෙල්ෆාස්ට් සහ කාර්ඩිෆ් වෙත ගමන් කර ඉන්පසු පසුව නැවතත් ලන්ඩනයට පැමිණීමට නියමිතයි.\nමෙම කාල සීමාව තුළ ලොව පුරා විවිධ රූපවාහිනී නාලිකා දෙවැනි එලිසබත් රැජින පිළිබඳව නිර්මාණය කරන ලද විවිධ වාර්තා වැඩ වැඩසටහන් විකාශය කිරීමට ආරම්භ කරන අතර බීබීසී රූපවාහිනී සේවාව ඔවුන්ගේ සියලු ම විනෝදාත්මක වැඩසටහන් අත්හිටවනු ලබනවා.\nඑළිසබත් මහ රැජිණගේ මරණින් දින හතරකට පසු පූර්ණ හමුදා ආචාර ගෞරව මැද ඇයගේ දේහය බකිංහැම් මාලිගයේ සිට වෙස්ට්මිනිස්ටර් ශාලාව වෙත රැගෙන එනවා.\nඑහිදී ඇයගේ දේහය තවත් දින හතරක් තැන්පත් කර තැබෙනු ඇති.\nමෙහි දී මහ රැජිනගේ දේහය ට පළමුව අවසන් ගෞරව දක්වන්නේ 3 වන චාල්ස් මහරජු, ඔහුගේ දරු දැරියන් සහ මහ රැජිනගේ සමීපතම ඥාතීන් විසින්.\nඉන් පසුව වෙස්ට්මිනිස්ටර් ශාලාවේ ප්‍රධාන දොරටු මහජනතාව සඳහා විවෘත වන්නේ බ්‍රිතාන්‍ය මහ රැජිනට අවසන් ගෞරව දැක්වීම සඳහා යි.\nඑතැන් පටන් මහ රැජිණගේ අවසන් කටයුතු සිදුවන සැප්තැම්බර් 19 වැනි දා දක්වා මහජන ගෞරවය සඳහා දේහය එහි තැන්පත් කර තැබෙනු ඇති.\nරැජනගේ අවසන් කටයුතු සිදුවන දිනය බ්‍රිතාන්‍යයේ නිවාඩු දිනයක් වන අතර සති දෙකක කාලයක් තුළද දී දෙවැනි වතාවටත් ලන්ඩන් කොටස් වෙළඳ පොළ වසා දැමෙනවා.\n19 වැනි දා පෙරවරු 11 ට මහා රාජිනියගේ අවසන් කටයුතු නිල වශයෙන් ආරම්භ වනවා.\nවෙස්ට්මිනිස්ටර් ශාලාවේ තැන්පත් කර තිබෙන ඇයගේ දේහය වෙස්මිනිස්ටර් ඇබේ දේවස්ථානය වෙත රැගෙන එන්නේ ඉන් අනතුරුවයි.\nමෙම අවස්ථාව සඳහා ලොව පුරා තෝරා ගත් රාජ්‍ය නායකයින් සහ විශේෂිත පුද්ගලයින් 2000 කට පමණ ආරාධනා පත්‍ර යැවෙනවා.\nඑහි පැවැත්වෙන දේව මෙහෙයෙන් අනතුරුව මහ රැජිනගේ දේහය වින්සර් මාලිගය වෙත රැගෙන යනු ඇති.\nඉන්පසුව මහ රැජිනගේ දේහය ශාන්ත ජෝර්ජ් දේවස්ථානය වෙත රැගෙන යන්නේ ඇයගේ සදාකාලික සැතපීම සඳහා යි.\nඑහි දී ඇයගේ දේහය ‍මහ රැජිනගේ පියා වන හයවන ජෝර්ජ් රජුගේ දේහය අසලින් තැන්පත් කෙරෙනු ඇති.\nඑලිසබත් රැජින අභාවප්‍රාප්ත වූ සැනින් චාල්ස් කුමරු රාජ්‍යත්වයට පත් වුව ද ඔහුගේ මෞලි මංගල්‍යය පැවැත්වෙනුු ඇත්තේ රැජිනිි ගේ වියෝවෙන් වසරකට පසුවයි.\nබ්‍රිතාන්‍ය මහ රැජිනගේ වියෝව එරට සහ ලෝක වාසීන්ට ශෝකජනක පුවතක් මෙන් ම බ්‍රිතාන්‍ය ආර්ථිකයට පවුම් බිලියන ගණනක බලපෑමක් ඇති කරන සිදුවීමක්.\nමක්නිසා ද යත් ඇයගේ වියෝවත් සමඟ ‍ප්‍රකාශ කෙරෙන බැංකු නිවාඩු, කොටස් වෙළෙඳපොළ ක්‍රියාකාරීත්වය අත්හිටුවීම සහ විවිධ වූ ව්‍යාපාර වසා දැමීම හේතුවෙන් මෙලෙස එරට ආර්ථිකයට බලපෑම් සිදු වනවා.\nදෙවැනි එළිසබෙත් මහ රැජින අභාවප්‍රාප්ත වීමත් සමග බ්‍රිතාන්‍ය පුරා තවත් විශාල වෙනස්කම් ගණනාවක් ද සිදු කෙරෙනු ඇති.\nඒ අනුව නව මුදල් නෝට්ටු චාල්ස් රජුගේ රූපය සහිතව නිකුත් කෙරෙන අතර එළිසබත් මහ රැජිණගේ රුව සහිත මුදල් නෝට්ටු ක්‍රමයෙන් භාවිතයෙන් ඉවත් කරනු ලබනවා.\nඑසේ ම එරට මුද්දර වලින් ද ඇයගේ රුව ඉවත් කෙරෙන අතර බ්‍රිතාන්‍ය ගමන් බලපත්‍රය ද පොලිසියේ සහ හමුදාවේ නිල ඇඳුම් ද ජාතික ගීයේ ඇති \"මහරැජිණ දෙවියන් රැක දේවා\" යන්න \"මහරජු දෙවියන් රැක දේවා\" යනුවෙන්ද වෙනස් වනු ඇති.\nමීට අමතරව මහ රැජිනගේ අභාවයත් සමඟ ලෝ පුරා විවිධ දේශපාලනික වෙනස්කම් ද සිදු වීමට ඉඩ තිබෙනවා.\nමේ වන විටත් ඔස්ට්‍රේලියාව බ්‍රිතාන්‍ය කිරීටයෙන් මිදී සම්පූර්ණ ස්වාධීන රාජ්‍යයක් විය යුතු බවට බලපෑම් එල්ල වන අතර බොහෝ විට බ්‍රිතාන්‍ය කිරීටය යටතේ ඇති අනෙක් රටවල් ද එම මගේ ගමන් කරනු ඇති.\nමේ සියල්ල දැන් අපේ දෑස් මානයට පැමිණ හමාර යි.\nOperation London Bridge දැන් ක්‍රියාත්මක යි.\nමේ අවිවාදයෙන් ම ඩයනා කුමරියගෙන් පසුව සියවස් ගණනාවක විශාලතම අවමංගල්‍යය උත්සවය සඳහා මුළු ලෝකයම සැරසෙන වේලාවයි.",
       "URL": "https://www.hirunews.lk/314980/මොකද්ද-මේ-operation-london-bridge",
       "Category": "Local News",
       "Parent URL": "https://www.hirunews.lk/local-news.php?pageID=880"
}