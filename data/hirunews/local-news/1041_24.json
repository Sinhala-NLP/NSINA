{
       "Source": "hirunews",
       "Timestamp": "Wednesday, 06 July 2022 - 19:18",
       "Headline": "අද දුම්රිය ගමන්වාර 290 ක් නැහැ - සේවකයන්ට තෙල් දෙන සැලසුමකට උපදෙස් (වීඩියෝ)",
       "News Content": "ඉන්ධන නොමැතිවීම හේතුවෙන් දුම්රිය රියදුරන් සේවයට වාර්තා නොකිරීම සහ දුම්රිය නියාමකවරුන් ඊයේ මධ්‍යම රාත්‍රියේ සිට ආරම්භ කළ වර්ජනයත් සමඟ අද දිනයේදී දුම්රිය ගමන්වාර 50 කට සීමා වුණා.\nදෛනිකව දුම්රිය ගමන්වාර 340 ක් ක්‍රියාත්මක අතර, මෙම තත්ත්වය මත දුම්රිය ගමන්වාර රැසක් අවලංගු කිරීම හේතුවෙන් දුම්රිය මගීන් පත්වූයේ දැඩි අසීරුතාවයකටයි.\nඅද දිනයේදී ඇතැම් දුම්රිය ස්ථානවල ස්ථානාධිපතිවරුන් සේවයට වාර්තා කර නොතිබුණේ දුම්රිය අවලංගු වීම් හේතුවෙන් මගීන් කලහකාරි ලෙස හැසිරීම නිසා එල්ල වන තර්ජන හේතුවෙන්.\nඑම නිසා දුම්රිය ස්ථානවලට ආරක්ෂාව සපයන ලෙසද දුම්රිය ස්ථානාධිපතිවරුන්ගේ සංගමය අද ඉල්ලීමක් සිදුකළා.\nදුම්රිය සේවකයින් සඳහා නියමිත ක්‍රමවේදයකට ඉන්ධන ලබාදීමට බලධාරින් කටයුතු නොකරන බවටයි දුම්රිය රියදුරන් සඳහන් කරන්නේ.\nඅද දිනයේදී සේවයට වාර්තා කිරීමට නොහැකි වූයේ ඉන්ධන නොමැති වීම හේතුවෙන් බැවින්, වෘත්තීය ක්‍රියාමාර්ගයක් ආරම්භ කර නොමැති බව දුම්රිය එන්ජින් රියදුරන්ගෙන් සංගමයේ සභාපති කේ.යූ. කොන්තසිංහ සඳහන් කළා.\nදුම්රිය සේවකයින්ට ඉන්ධන ලබාදීමේදී මතුව ඇති ගැටලුව විසඳීම සඳහා සාකච්ඡාවක් අද පස්වරුවේ පැවැත්වුණේ ප්‍රවාහන අමාත්‍ය ආචාර්ය බන්දුල ගුණවර්ධනගෙන් ප්‍රධානත්වයෙන්.\nඒ සඳහා අමාත්‍යාංශ ලේකම්වරයා ඇතුලු සියලු වෘත්තීය සමිතිවල නියෝජතයින් සහභාගි වී සිටියා.\nඑහිදී අමාත්‍යවරයා උපදෙස් ලබාදී ඇත්තේ දුම්රිය සේවකයින්ට ඉන්ධන ලබාදීමට අදාළ සැලසුමක් සකස් කරන ලෙසයි.\nඉන්ධන නොමැතිවීම හේතුවෙන් බස් රථ ද අද ධාවනය වූයේ සීමා සහිතවයි.\nමේ හේතුවෙන් මගීන් දැඩි ලෙස පිඩාවට පත් වුණා.",
       "URL": "https://www.hirunews.lk/309256/අද-දුම්රිය-ගමන්වාර-290-ක්-නැහැ-සේවකයන්ට-තෙල්-දෙන-සැලසුමකට-උපදෙස්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1041"
}