{
       "Source": "hirunews",
       "Timestamp": "Saturday, 31 July 2021 - 19:18",
       "Headline": "අන්තර් පළාත් ධාවනය ඇරඹීමටත් පෙර දෙගුණයක් ගාස්තු ගන්න බස් සංගමයකින් යෝජනා (වීඩියෝ)",
       "News Content": "හෙට සිට බස් රථ ධාවනය කළ යුතු ආකාරය සම්බන්ධයෙන් ලංකා පෞද්ගලික බස් හිමියන්ගේ සංගමය රජයට යෝජනාවලියක් ඉදිරිපත් කර තිබෙනවා.\nඑන්නත් කළ පුද්ගලයින් බස් රථයට ඇතුළු කිරීමේදී ප්‍රමුඛතාවය ලබාදීමටත් එසේ නොවන අයගෙන් දෙගුණයක ගාස්තුවක් අය කිරීමටත් එමගින් යෝජනා කර ඇති බව සඳහන්.\nකෙසේ වෙතත්, බස් සංගම් මෙම ගාස්තු වැඩි කිරීමේ යෝජනාව ඉදිරිපත් කරනු ලබන්නේ මේ වනවිටත් වැඩි වූ ගාස්තුව අය කරමින් ආසන ධාරිතාවය ද ඉක්මවා ධාවනය කරන පසුබිමකයි.\nඅන්තර් පළාත් සියළු බස් සහ දුම්රිය සේවා සෞඛ්‍ය උපදෙස් වලට අනුව හෙට සිට යලි ආරම්භ කරන බව රජය මේ වනවිටත් ප්‍රකාශ කර තිබෙනවා. ඒ අනුව, උපරිම බස් රථ ප්‍රමාණයෙන් ධාවනයට යෙදවීමටයි සැලසුම් කර ඇත්තේ.\nඑවැනි තත්ත්වයක් තුල ආසන ධාරිතාවයට පමණක් සෞඛ්‍යාරක්ෂිතව ධාවනය කිරීම බස් රථ සංගම්වල වගකීමයි.\nඑසේ,කිරීමට හැකියාව තිබියදී දෙගුණයක ගාස්තු අය කිරීමට ලංකා පෞද්ගලික බස් හිමියන්ගේ සංගමය යෝජනා කරන්නේ මේ වනවිටත් බස් රථවල සෞඛ්‍යාරක්ෂිත ක්‍රමවේදයන් උල්ලංඝනය කරන පසුබිමක් තුල වීම කණගාටුවට කරුණක්.\nජාතික ගමනාගමන කොමිෂන් සභාව සඳහන් කළේ හෙට සිට අන්තර් පළාත් පෞද්ගලික බස් රථ ද ධාවනයට පියවර ගන්නා ලෙසයි.",
       "URL": "https://www.hirunews.lk/278520/අන්තර්-පළාත්-ධාවනය-ඇරඹීමටත්-පෙර-දෙගුණයක්-ගාස්තු-ගන්න-බස්-සංගමයකින්-යෝජනා-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1783"
}