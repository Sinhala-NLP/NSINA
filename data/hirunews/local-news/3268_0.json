{
       "Source": "hirunews",
       "Timestamp": "Thursday, 04 July 2019 - 7:02",
       "Headline": "මධ්‍යම රාත්‍රියේ ඇරඹුණු දුම්රිය වර්ජනය තවදුරටත්",
       "News Content": "බීමත් සේවකයෙකුට එරෙහිව දුම්රිය සාමාන්‍යාධිකාරීවරයා ගනු ලැබූ විනය පියවරක් වළක්වාලීමට ප්‍රවාහන අමාත්‍යාංශයෙන් අඛන්ඩව සිදුවන බලපෑම්වලට විරෝධය පළ කරමින්  දුම්රිය වෘත්තිය සමිති ඊයේ මධ්‍යම රාත්‍රියේ සිට වර්ජනයක් ආරම්භ කළා.\nඊයේ වාර්තා පළවූයේ මෙම බලපෑම් හේතුවෙන් දුම්රිය සමාන්‍යාධිකාරි ඩිලන්ත ප්‍රනාන්දු සිය ධුරයෙන් ඉල්ලා අස් වී ඇති බවටයි.\nරාජකාරි කාලය තුළදී මත්පැන් පානය කිරිම හේතුවෙන් වැඩ තහනම් කෙරුණු දුම්රිය වෘත්තිය සමිති සාමාජිකයෙකු යළි සේවයට ගන්නා ලෙසට ප්‍රවාහන අමාත්‍යංශයේ ලේකම්වරයා බලපෑම් එල්ල කළ බව කියන සිද්ධියක් හේතුවෙන්.\nපෙරේදා මේ සම්බන්ධයෙන් දුම්රිය දෙපාර්තමේන්තුවේ නිළධාරින් අතර සාකච්ඡාවක් ද පවත්වා තිබුණා.\nඑහිදී සමාන්‍යාධිකාරිවරයා ප්‍රකාශ කර ඇත්තේ තමන්ට සිය ධුරයේ රාජකාරි නිසි අයුරින් සිදු කිරිමට බළධාරින් ඉඩ ලබා නොදෙන්නේ නම් තනතුරෙන් ඉල්ලා අස්වන බවයි.\nඇතිවී තිබෙන මෙම තත්ත්වයට විරෝධය පළ කරමින් වර්ජනය ක්‍රියාත්මක කරන බවයි ශ්‍රී ලංකා නිදහස් දුම්රිය සේවක සංගමයේ ප්‍රධාන ලේකම් නදීර මනෝජ් සඳහන් කළේ.\nමෙම වර්ජනය හේතුවෙන් අද උදෑසන කාර්යාලීය දුම්රිය කිසිවක් ධාවනය නොවූ බව ප්‍රධාන පාලක මැදිරිය ප්‍රකාශ කළා.\nකෙසේ වෙතත් ශ්‍රී ලංකා ගමනාගමන මණ්ඩලය පවසන්නේ වර්ජනය හේතුවෙන් අපහසුතාවට පත්වන මගීන් වෙනුවෙන් අවශ්‍ය පරිදි බස් රථ යොදවා ඇති බවයි.",
       "URL": "https://www.hirunews.lk/219608/මධ්‍යම-රාත්‍රියේ-ඇරඹුණු-දුම්රිය-වර්ජනය-තවදුරටත්",
       "Category": "Local News",
       "Parent URL": "https://www.hirunews.lk/local-news.php?pageID=3268"
}