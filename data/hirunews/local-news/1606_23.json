{
       "Source": "hirunews",
       "Timestamp": "Monday, 25 October 2021 - 13:43",
       "Headline": "බණ්ඩාරවෙල පුරප්පාඩු වූ ස්ථානාධිපති ධුරයට, ප්‍රාදේශීය සභාපති හිමිගෙන් මුදල් ඇමතිට යෝජනාවක්",
       "News Content": "බණ්ඩාරවෙල පොලිස් ස්ථානයේ පුරප්පාඩුව පවතින මූලස්ථාන පොලිස් පරීක්ෂක තනතුරට පත් කිරීම සඳහා ඉල්ලීමක් සිදු කරමින්, බණ්ඩාරවෙල ප්‍රාදේශීය සභාවේ සභාපති, ශ්‍රී ලංකා පොදුජන පෙරමුණේ බණ්ඩාරවෙල ආසන කැඳවුම්කරු පූජ්‍ය කරගහවෙල නන්දවිමල හිමි ලිපියක් යොමු කර තිබෙනවා.\nඒ මුදල් අමාත්‍ය බැසිල් රාජපක්ෂටයි.\nබණ්ඩාරවෙල පොලිස් මූලස්ථානයේ ස්ථානාධිපතිවරයා පසුගිය සතියේ උසස් වීමක් ලැබ, ස්ථාන මාරුවීම් ගොස් ඇති බැවින්, දැනට එම තනතුර පුරප්පාඩුව පවතින බවයි සභාපතිවරයා අදාළ ලිපියෙන් පෙන්වා දී ඇත්තේ.\nමේ වනවිට සීඝ්‍ර නාගරීකරණයත් සමග බණ්ඩාරවෙල ප්‍රාදේශීය ලේකම් කොට්ඨාසය තුළ දිනෙන් දින සමාජ ව්‍යසනකාරී තත්ත්වයන් ඉහළ යමින් පවතින වකවානුවක එම ගැටුම්කාරී තත්ත්වයන් සමනය කර ගනිමින්, සාමකාමී නිදහස් පාරිසරික වටපිටාවක් ජනතාව වෙත නිරන්තරයෙන් උරුම කිරීම දේශපාලන නියෝජිතවරුන් වන අපගේ ඒකායන අරමුණ වන බව ද පූජ්‍ය කරගහවෙල නන්දවිමල හිමියන් පවසනවා.\nමේ වනවිටත් ඉහත තනතුර සඳහා අවශ්‍ය සියලු සුදුසුකම් සපු‍රා ඇති හපුතලේ පොලිස් ස්ථානාධිපති ලෙස සේවය කරනු ලබන ඕ. සාගර රොහාන් දයාරත්න පත් කිරීම සුදුසු බවට තමන් යෝජනා කරන බවයි මෙම ලිපිය මගින් සභාපතිවරයා මුදල් අමාත්‍යවරයා වෙත දන්වා සිටින්නේ.\nවිසි හය වසරක පොලිස් සේවා කාලයක් සහිත මෙම නිලධාරියා මේ වනවිට වසර 08ක කාලයක් පොලිස් ස්ථානාධිපති තනතුරෙහි සේවය කර ඇති බවත්, හෙතෙම ඉතා දක්ෂ, පළපුරුදු සහ අවංක නිලධාරියෙකු බවත්, උන්වහන්සේ එම ලිපියෙහි සඳහන් කර තිබෙනවා.\nඑබැවින්, බණ්ඩාරවෙල ප්‍රාදේශීය කොට්ඨාසයේ සාමය හා ආරක්ෂාව වැඩිදුරටත් තහවුරු කරලීම පිණිස තමන් විසින් සිදු කරන ලද මෙම ඉල්ලීම සම්බන්ධයෙන් කාරුණික අවධානය යොමු කොට, ඊට අදාළ පත් කිරීම සිදු කිරීමට පියවර ගන්නා ලෙසට ද සභාපති පූජ්‍ය කරගහවෙල නන්දවිමල හිමි මුදල් අමාත්‍ය බැසිල් රාජපක්ෂගෙන් අදාළ ලිපිය මගින් වැඩිදුරටත් ඉල්ලා සිටිනවා.",
       "URL": "https://www.hirunews.lk/286002/බණ්ඩාරවෙල-පුරප්පාඩු-වූ-ස්ථානාධිපති-ධුරයට-ප්‍රාදේශීය-සභාපති-හිමිගෙන්-මුදල්-ඇමතිට-යෝජනාවක්",
       "Category": "Local News",
       "Parent URL": "https://www.hirunews.lk/local-news.php?pageID=1606"
}