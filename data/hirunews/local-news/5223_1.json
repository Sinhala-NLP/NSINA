{
       "Source": "hirunews",
       "Timestamp": "Monday, 04 January 2016 - 17:20",
       "Headline": "විමර්ශන නිමවනතුරු හිරුණිකා රිමාන්ඩ් කළ යුතුයි - ගම්මන්පිල",
       "News Content": "දෙමටගොඩදී පුද්ගලයෙකු පැහැරගෙන පහරදීමේ සිද්ධිය සම්බන්ධයෙන් අදත් මාධ්‍ය හමු කිහිපයකදී අදහස් පළවුණා.\nපිවිතුරු හෙළ උරුමය කැඳවා තිබූ මාධ්‍ය හමුවට එක්වෙමින් එහි ප්‍රධාන ලේකම්, පාර්ලිමේන්තු මන්ත්‍රී උදය ගම්මන්පිල කියා සිටියේ මෙම සිද්ධියේ විමර්ශන කටයුතු අවසන් වනතුරු හිරුණිකා ප්‍රේමචන්ද්‍ර අත්අඩංගුවට ගෙන රක්ෂිත බන්ධනාගාර ගතකළ යුතු බවයි.\nජනතා විමුක්ති පෙරමුණ අද කැඳවා තිබූ මාධ්‍ය හමුවේදී මෙම සිද්ධිය පිළිබඳව අදහස් පළ කළේ එහි ප්‍රචාරක ලේකම් විජිත හේරත් මන්ත්‍රීවරයා විසින්. ඔහු කියා සිටියේ පසුගිය දිනවල පැවති සුදු වෑන් සංස්කෘතිය වෙනුවට දැන් ඇත්තේ කළු ඩිෆෙන්ඩර් සංස්කෘතිය බවයි.\nමේ අතර, හිරුණිකා ප්‍රේමචන්ද්‍රගේ ආධාරකරුවන් පිරිසක් විසින් දෙමටගොඩදී පැහැර ගත් පුද්ගලයාට නීතියේ සාධාරණත්වය ඉෂ්ඨ වීමට නම් පොලිසිය සහ නීතිපතිවරයා නිවැරදිව කටයුතු කළ යුතු බව වෘත්තීය සමිති එකමුතුවේ කැඳවුම්කරු සමන් රත්නප්‍රිය පවසනවා.\nඔහු මේ බව කියා සිටියේ අම්බලන්ගොඩ ප්‍රදේශයේ ඊයේ පැවති මාධ්‍ය හමුවකට එක්වෙමින්.",
       "URL": "https://www.hirunews.lk/123376/විමර්ශන-නිමවනතුරු-හිරුණිකා-රිමාන්ඩ්-කළ-යුතුයි-ගම්මන්පිල",
       "Category": "Local News",
       "Parent URL": "https://www.hirunews.lk/local-news.php?pageID=5223"
}