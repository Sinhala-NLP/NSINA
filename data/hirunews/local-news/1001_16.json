{
       "Source": "hirunews",
       "Timestamp": "Friday, 22 July 2022 - 14:25",
       "Headline": "ජාතික ඉන්ධන අවසර පත්‍රය (QR Code) භාවිතය ගැන මහජනතාව දැනුවත් කිරීමේ වැඩපිළිවෙලක් (වීඩියෝ)",
       "News Content": "ජාතික ඉන්ධන අවසර පත්‍රය භාවිතය පිළිබඳව මහජනතාව නොමිලයේ දැනුවත් කිරීමේ සේවාවක් ආරම්භ කර තිබෙනවා.\nපසුගිය 19 වෙනි දින මෙම වැඩසටහන ආරම්භ කර ඇත්තේ ක්‍රීඩා හා යෞවන කටයුතු අමාත්‍යාංශය, ජාතික තරුණ සේවා සභාව සහ ජාතික යොවුන් සේනාංකය, ඒකාබද්ධවයි.\nමාධ්‍ය හමුවකට එක්වෙමින් ක්‍රීඩා හා යෞවන කටයුතු අමාත්‍යාංශ ලේකම් අනුරාධ විජේකෝන් ප්‍රකාශ කළේ රටේ පවතින ඉන්ධන අර්බුධය හමුවේ ඉන්ධන පිරවුම්හල් අසල දිගු පෝලිම් ඇතිවීමට අමතරව කළු කඩ මිළට ඉන්ධන අලෙවි කරන පුද්ගලයන් බිහිවීම නිසා ලැබෙන ඉන්ධන තොග සාධාරණ ලෙස බෙදා හැරීමේ ගැටළුව මතුවූ බවයි.\nඊට විසඳුමක් ලෙස හඳුන්වාදුන් ටෝකන් පත් ක්‍රමය, දිස්ත්‍රික් හා ප්‍රාදේශීය පරිපාලනය සහ ආරක්ෂක අංශ සම්බන්ධ කර ගැනීම වැනි විවිධ ක්‍රමවලින් අපේක්ෂිත ප්‍රතිපල නොලැබීම හේතුවෙනුයි ජූලි මස 16 දින සිට වාහනයේ ලියාපදිංචි අංකය අනුව දින වෙන් කරමින් සාධාරණ ලෙස ඉන්ධන බෙදා හැරීම සඳහා ජාතික ඉන්ධන අවසර පත්‍රය (QR Code) රජය විසින් හඳුන්වා දෙනු ලැබුවේ.\nනව ක්‍රමය ක්‍රියාත්මක කිරීමේදී සුහුරු (Smart) දුරකථන නොමැතිවීම, තාක්ෂණික දැනුමේ ඌණතා, අදාළ වෙබ් අඩවියට පිවිසීමට නොහැකි වීම, ඉන්ධන පිරවුම්හලකදී QR කේතය ඉදිරිපත් කිරීමට නොහැකි වීම වැනි ප්‍රායෝගික ගැටළුවලට මුහුණ දීමට පොදු ජනතාවට සිදු වූ බවයි ලේකම්වරයා පෙන්වා දුන්නේ.\nයෞවන සමාජ සම්ම්ලනයේ ලක්ෂ 04 කට අධික සාමාජික සාමාජිකාවන්ගෙන් 40% ත් 50% ත් අතර තරුණ තරුණියන් පිරිස, තරුණ සේවා සභාවේ යොවුන් පාර්ලිමේන්තුවේ දිවයින පුරා විසිරී සිටින 360ක් පමණ වන තරුණ සභිකයන්, ජාතික තරුණ සේවා සභාවේ දිවයින පුරා දිස්ත්‍රික් හා ප්‍රාදේශීය මධ්‍යස්ථාන 55ක විසීරී සිටින තරුණ තරුණියන් සහ ජාතික යොවුන් සේනාංකයේ දිවයින පුරා දිස්ත්‍රික් හා ප්‍රාදේශීය මධ්‍යස්ථාන 55ක විසීරී සිටින තරුණ තරුණියන් මෙම ක්‍රියාවලියට සම්බන්ධ වී ඇති බව ලේකම්වරයා සඳහන් කළා.\nදිස්ත්‍රික් හා ප්‍රාදේශීය මධ්‍යස්ථාන ආශ්‍රිතව, බස් තැවතුම් පල, දුම්රිය ස්ථාන සහ ඉන්ධන පිරවුම්හල් ආසන්නව මෙම වැඩපිළිවෙල ක්‍රියාත්මකයි.\nඊට අමතරව ජාතික තරුණ සේව සභාවේ සහ යෞවන සමාජ සම්මේලනයේ තරුණ ප්‍රජාව ගෙයින් ගෙට ගොස් මහජනතාව දැනුවත් කිරීම ද සිදු වනවා.\nමෙහිදී සුහුරු (Smart) දුරකථනයට QR කේතය බාගත කර දෙන අතර සුහුරු (Smart) දුරකථන නැති අයට තමන් දන්නා තාක්ෂණය භාවිත කරමින් ළඟ තබා ගැනීමට හෝ වාහනයේ ප්‍රදර්ශනය කිරීමට QR කේතයේ මුද්‍රිත පිටපත් ලබා දෙනු ලබනවා.\nදැනට ලක්ෂයකට අධික පිරිසක් මෙම සේවාව ලබා ගෙන ඇතැයි සඳහන්.",
       "URL": "https://www.hirunews.lk/310657/ජාතික-ඉන්ධන-අවසර-පත්‍රය-qr-code-භාවිතය-ගැන-මහජනතාව-දැනුවත්-කිරීමේ-වැඩපිළිවෙලක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1001"
}