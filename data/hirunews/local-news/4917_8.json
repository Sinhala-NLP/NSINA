{
       "Source": "hirunews",
       "Timestamp": "Friday, 19 August 2016 - 7:12",
       "Headline": "දඹුලූ ලෙන් විහාරය ලෝක උරුම ලැයිස්තුවෙන් ඉවත් කිරීමේ අවධානමක් නැහැ - යුනෙස්කෝව",
       "News Content": "ඓතිහාසික රන්ගිරි දඹුලූ ලෙන් විහාරය ලෝක උරුම ලැයිස්තුවෙන් ඉවත් කිරීමේ අවධානමක් නොමැති බව යුනෙස්කෝ සංවිධානය අවධාරණය කරනවා.\nශ්‍රී ලංකාවේ සංචාරයක නිරත වූ යුනෙස්කෝ සංවිධානයේ අධ්‍යක්ෂ ජනරාල් ඉරීනා බොකෝවාගේ කාර්යාලයෙන් එම නිවේදනය නිකුත් කර ඇත්තේ ඇය කොළඹදී පැවැත්වූ මාධ්‍ය සාකච්ඡාවේ ආවරණවලට ප්‍රතිචාර දක්වමින්.\nදඹුලූ ලෙන් විහාරය නඩත්තු කිරීමේ පියවර පිළිබදව තෘප්තිමත් විය නොහැකි බවත් මේ නිසා එය ලෝක උරුම ලැයිස්තුවෙන් ඉවත් කිරීමේ අවධානමක් පවතින බවත්, ඇතැම් මාධ්‍ය වාර්තා කර තිබුණා.\nවසර දෙදහසක් පමණ පැරණි බුද්ධ ප්‍රතිමා 157 කින් සහ ලෙන් සිතුවම්වලින් සමන්විත ඓතිහාසික දඹුලූ ලෙන් විහාරය සම්බන්ධයෙන් තමා එවැනි ප්‍රකාශයක් සිදුනොකළ බවයි යුනෙස්කෝ අධ්‍යක්ෂ ජනරාල්වරිය සදහන් කර ඇත්තේ.\nදඹුලූ ලෙන් විහාරය පරීක්ෂා කිරීම සදහා අධීක්ෂණ කණ්ඩායමක් යෙදවූ බවත් ඔවුන් සංස්කෘතික දේපල පිළිබද උපදේශක කණ්ඩායමක් බවත් යුනෙස්කෝ සංවිධානය සදහන් කළා.\nඑමගින් ලෙන් විහාරයේ සංරක්ෂණය වෙනුවෙන් උපදෙස් මාලාවක් ලබාදී තිබෙනවා.\nඑම නිර්දේශ ක්‍රියාත්මක කරලීම සම්බන්ධයෙන් ලක් රජය සමග සාකච්ඡා කළ බව පමණක් යුනෙස්කෝ අධ්‍යක්ෂ ජනරාල්වරිය මාධ්‍ය හමුවේදී සදහන් කළ බවයි ඇගේ කාර්යාලය නිකුත් කළ නිවේදනයේ දැක්වෙන්නේ.\nඒ සදහා යුනෙස්කෝ සංවිධානයේ තාක්ෂණ සහාය ලබාදීම පිළිබදව ද අවධානය යොමුවී තිබෙනවා.\nකෙසේ නමුත්, දඹුල්ල යුනෙස්කෝ ලෝක උරුම ලැයිස්තුවෙන් ඉවත් කිරීමේ සූදානමක් පවතින බවට ඇතැම් මාධ්‍ය වාර්තා කිරීම කණගාටුවට කරුණක් බවයි යුනෙස්කෝ අධ්‍යක්ෂ ජනරාල්වරියගේ කාර්යාලය සදහන් කළේ.",
       "URL": "https://www.hirunews.lk/140957/දඹුලූ-ලෙන්-විහාරය-ලෝක-උරුම-ලැයිස්තුවෙන්-ඉවත්-කිරීමේ-අවධානමක්-නැහැ-යුනෙස්කෝව",
       "Category": "Local News",
       "Parent URL": "https://www.hirunews.lk/local-news.php?pageID=4917"
}