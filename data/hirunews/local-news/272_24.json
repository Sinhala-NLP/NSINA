{
       "Source": "hirunews",
       "Timestamp": "Tuesday, 13 June 2023 - 13:27",
       "Headline": "රාජ්‍ය පරිපාලන අමාත්‍යංශයේ ලේකම් නිකුත් කළ ලිපිය ඉවත් කර ගනී",
       "News Content": "නිල කාලය අවසන් වී ඇති පළාත් පාලන ආයතන පාලනය කිරීම සඳහා ඒවායේ බලතල ප්‍රාදේශීය සම්බන්ධීකරණ කමිටු වෙත පැවරීමට රාජ්‍ය පරිපාලන අමාත්‍යංශයේ ලේකම්වරයා විසින් නිකුත් කළ ලිපිය ඉවත් කරගෙන තිබෙනවා.\nමේ බව අනාවරණ වුණේ අදාළ ලිපිය බලරහිත කරන නියෝගයක් නිකුත් කරන ලෙස ඉල්ලා සමගි ජන බලවේගයේ මහලේකම් පාර්ලිමේන්තු මන්ත්‍රී රංජිත් මද්දුමබණ්ඩාර සහ පාර්ලිමේන්තු මන්ත්‍රී හර්ෂණ රාජකරුණා ගොනු කර ඇති පෙත්සම අභියාචනාධිකරණයේ අද (13) කැඳවූ අවස්ථාවේදීයි.\nනීතිපතිවරයා වෙනුවෙන් පෙනී සිටි රජයේ නීතිඥවරයා අධිකරණය හමුවේ කරුණු දක්වමින් කියා සිටියේ රාජ්‍ය පරිපාලන අමාත්‍යංශයේ ලේකම්වරයා විසින් නිකුත් කළ ලිපිය ඉවත් කරගෙන ඇති බවයි.\nඑම කටයුතුවලට අදාලව නව ලිපියක් නිකුත් කිරීමට කටයුතු කර ඇති බවත් රජයේ නීතිඥවරයා දන්වා සිටියා. ඒ අනුව මෙම පෙත්සම මේ මස 26 වැනිදා යළි කැඳවීමට අභියාචනාධිකරණය නියම කළ බවයි අධිකරණ වාර්තාකරු සඳහන් කළේ.",
       "URL": "https://www.hirunews.lk/337802/රාජ්‍ය-පරිපාලන-අමාත්‍යංශයේ-ලේකම්-නිකුත්-කළ-ලිපිය-ඉවත්-කර-ගනී",
       "Category": "Local News",
       "Parent URL": "https://www.hirunews.lk/local-news.php?pageID=272"
}