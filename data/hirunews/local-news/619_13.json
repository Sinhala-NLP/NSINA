{
       "Source": "hirunews",
       "Timestamp": "Friday, 06 January 2023 - 11:06",
       "Headline": "ශ්‍රී ලංකාවට රැගෙන ඒමට සැලැසුම් කර තිබූ මත්පෙති තොගයක් දකුණු ඉන්දියාවේ දී අත්අඩංගුවට",
       "News Content": "ශ්‍රී ලංකාවට ජාවාරම් කිරීම සඳහා රැගෙන ඒමට සූදානම් කර තිබූ නීති විරෝධී මත්පෙති ලක්ෂ හයක තොගයක් ඉන්දියාවේ රාමනාදන්පුරම් හි දී තමිල්නාඩු පොලිසිය භාරයට ගෙන තිබෙනවා.\nවේඩාලෙයි ගම්මානයට ආසන්න වෙරළ තීරයේ තිබූ යාත්‍රාවකින් මෙම මත්පෙති තොගය සොයා ගෙන ඇති බව යි ඉන්දීය මාධ්‍ය වාර්තා කළේ.\nමේවා ශ්‍රී ලංකාවට රැගෙන ඒමට සැලැසුම් කළ ජාවාරම්කරුවන් සොයා තමිල්නාඩු පොලිසිය මේ වන විට විමර්ශන ආරම්භ කර ඇති අතර, මුහුදු මාර්ගය ඔස්සේ සිදු කෙරෙන ජාවාරම් මැඩලීමට ඔවුන් සෝදිසි මෙහෙයුම් දැඩි කර ඇති බව සඳහන්.\nමේ අතර බස්නාහිර පළාතේ පාසල් 149ක් ආවරණය වන පරිදි සිදු කළ විශේෂ මෙහෙයුමක දී පාසල් ළමයින් ඉලක්ක කර මත්ද්‍රව්‍ය හා මත්පෙති අලෙවි කිරීම සම්බන්ධයෙන් සැකකරුවන් 55 දෙනෙකු අත්අඩංගුවට ගෙන තිබෙනවා.\nමෙහි දී අයිස්, හෙරොයින්, ගංජා, බාබුල්, මාවා සහ මත්පෙති තොගයක් මෙලෙස පොලිස් භාරයට ගෙන ඇති බව සඳහන්.\nඑමෙන්ම මිලදී ගත් මත් කුඩුවලට මුදල් ලබා නො දීම නිසා පැහැරගෙන ගොස් ග්‍රෑන්ඩ්පාස් රන්දිය උයන ප්‍රදේශයේ නිවාස සංකීර්ණයක රඳවා සිටි දස හැවිරිදි දරුවෙකු පොලිස් විශේෂ කාර්ය බලකාය විසින් සොයාගෙන තිබෙනවා.\nමීගමුවේ ව්‍යාපාරිකයෙකුගේ පුත්‍රයෙකු මත්කුඩු ජාවාරමේ නිරතව සිටි ඇති අතර, ඔහු ග්‍රෑන්ඩ්පාස් ප්‍රදේශයේ කාන්තාවකගෙන් මත් කුඩු ලබාගෙන තිබෙනවා.\nඒ සඳහා ලැබිය යුතු මුදල් ප්‍රමාද වීම නිසා අදාළ කාන්තාව අදාළ ව්‍යාපාරිකයාගේ මුණුබුරෙකු වූ දස හැවිරිදි පිරිමි දරුවෙකු මෙලෙස පැහැරගෙන ගොස් තිබූ බව යි පොලිසිය කියා සිටියේ.",
       "URL": "https://www.hirunews.lk/324416/ශ්‍රී-ලංකාවට-රැගෙන-ඒමට-සැලැසුම්-කර-තිබූ-මත්පෙති-තොගයක්-දකුණු-ඉන්දියාවේ-දී-අත්අඩංගුවට",
       "Category": "Local News",
       "Parent URL": "https://www.hirunews.lk/local-news.php?pageID=619"
}