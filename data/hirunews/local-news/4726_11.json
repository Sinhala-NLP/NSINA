{
       "Source": "hirunews",
       "Timestamp": "Tuesday, 03 January 2017 - 13:21",
       "Headline": "ගිවිසුමට අත්සන් එපා- ජවිපෙ ජනපතිගෙන් ඉල්ලයි",
       "News Content": "හම්බන්තොට - මාගම්පුර මහින්ද රාජපක්ෂ වරාය චීනයට ලබාදීම සම්බන්ධයෙන් එළඹීමට නියමිත ගිවිසුම අත්හිටුවන ලෙස තම පක්ෂය ජනාධිපතිවරයාගෙන් ඉල්ලීමක් කළ බව ජනතා විමුක්ති පෙරමුණ පවසනවා.\nඅද පෙරවරුවේ එම පක්ෂ මූලස්ථානයේ පැවැති මාධ්‍ය හමුවකට එක්වෙමින් එහි නායක,පාර්ලිමේන්තු මන්ත්‍රී අනුර කුමාර දිසානායක මේ බව කියා සිටියා.\nමේ අතර, මාගම්පුර වරාය සහ හම්බන්තොට පාරම්පරික ඉඩම් චීන අයෝජකයින්ට ලබාදීම සඳහා ගිවිසුම් අත්සන් කිරීමට එරෙහිව ජනවාරි 7 වන දා දක්වා හම්බන්තොට ශෝක කාලයක් ප්‍රකාශයට පත් කරන බව තිස්සමහාරාම - ලූණුගම්වෙහෙර ඒකාබද්ධ භික්ෂු සංවිධානය පවසනවා.\nඑහි ලේකම් පූජ්‍ය මාගම - මහානාම හිමියන් සදහන් කළේ ලබන 7 වන දා මාගම්පුර වරාය ආසන්නයේදී සත්‍යග්‍රහයක් ද පැවැත්වීමට කටයුතු යොදා ඇති බවයි.\nමෙම ගිවිසුම් අත්සන් තැබීමට එරෙහිව හම්බන්තොට,මිරිජ්ජවිල මංසන්ධියේදී ඊයේ විරෝධතාවකයක් ද පැවැත්වුණා.\nඑම විරෝධතාවයට එක්වෙමිනුයි උන්වහන්සේ මේ බව සඳහන් කළේ.\nමේ අතර, ඒකාබද්ධ විපක්ෂය නියෝජනය කරන පාර්ලිමේන්තු මන්ත්‍රී වාසුදේව නානායක්කාර ද හම්බන්තොට ඉඩම් චීනයට පවරා දීමට විරුද්ධව මූලික අයිතිවාසිකම් කඩ වීමේ පෙත්සමක් ඊයේ ශ්‍රේෂ්ඨාධිකරණය හමුවේ ගොනු කර තිබෙනවා.\nපාර්ලිමේන්තුව දැනුවත් කිරීමකින් තොරව අමාත්‍ය මණ්ඩලයේ අනුමැතියක් සහිතව පමණක් මෙම ගිවිසුම අත්සන් කිරීම නීතිවිරෝධී බවයි ඔහු සිය පෙත්සම මගින් දක්වා ඇත්තේ.\nමේ අතර හම්බන්තොට වරාය චීන සමාගමකට පැවරීමේ ගිවිසුම අත්සන් කිරීමට පෙර ඒ පිළිබඳ පාර්ලිමේන්තුවේ සංවාදයක් ඇතිවිය යුතු බව ජනතා විමුක්ති පෙරමුණ පවසනවා.\nඑහි නායක පාර්ලිමේන්තු මන්ත්‍රී අනුර කුමාර දිසානායක මේ බව කියා සිටියේ එම පක්ෂ මුලස්ථානයේ පැවති මාධ්‍ය හමුවේදී.",
       "URL": "https://www.hirunews.lk/151192/ගිවිසුමට-අත්සන්-එපා-ජවිපෙ-ජනපතිගෙන්-ඉල්ලයි",
       "Category": "Local News",
       "Parent URL": "https://www.hirunews.lk/local-news.php?pageID=4726"
}