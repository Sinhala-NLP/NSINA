{
       "Source": "hirunews",
       "Timestamp": "Thursday, 02 February 2023 - 11:39",
       "Headline": "කුරුණෑගල නගරාධිපති ධුරය සජබෙට",
       "News Content": "කුරුණෑගල මහනගර සභාවේ 17 වැනි නගරාධිපතිවරයා ලෙස සමගි ජන බලවේගය නියෝජනය කරන නාගරික මන්ත්‍රී සුමේධ අරුණශාන්ත අද (02) වැඩි ඡන්දයෙන් තේරී පත්වුණා.\nඔහු අතින් පරාජයට පත්වුණේ, ශ්‍රී ලංකා පොදුජන පෙරමුණ සහ එක්සත් ජාතික පක්ෂය වෙනුවෙන් ඉදිරිපත් වූ විපක්ෂ නායක විජයානන්ද වෙඩිසිංහයි.\nදූෂණ චෝදනා එල්ලවීමෙන් පසු වයඹ පළාත් ආණ්ඩුකාරවරයා විසින් හිටපු නගරාධිපති තුෂාර සංජීව විතාරණ පසුගියදා ධුරයෙන් නෙරපීමෙන් පසු නව නගරාධිපතිවරයෙකු තෝරාගැනීම සඳහා නාගරික කොමසාරිස් ආලෝක බණ්ඩාර ඉදිරියේ අද පෙරවරුවේ මෙම ඡන්ද විමසීම පැවැත්වුණා.\nකුරුණෑගල මහනගර සභාවේ මන්ත්‍රීවරුන් 21 දෙනෙකු සැදුම් ලබන අතර ඉන් 10 දෙනෙකු ඡන්දය භාවිතකර තිබුණේ සමගි ජන බලවේගයෙන් ඉදිරිපත් වූ සුමේධ අරුණශාන්තටයි.\nධුරය අහිමිවූ හිටපු නගරාධිපති තුෂාර සංජීව විතාරණ ඇතුළු මන්ත්‍රීවරුන් 06 දෙනෙකු විපක්ෂ නායක විජයානන්ද වෙඩිසිංහට ඡන්දය භාවිතා කරනු ලැබුවා.\nඒ අනුව වැඩි ඡන්ද 04කින් සුමේධ අරුණශාන්ත කුරුණෑගල මහ නගර සභාවේ නව නගරාධිපතිවරයා ලෙස තේරීපත්වුණා.\nමේ අතර මොරටුව මහනගර සභාවේ මාසික සභා රැස්වීම අද පෙරවරුවේ පැවති අතර නිදහස් ජනතා සන්ධානයෙන් මෙවර පළාත් පාලන ඡන්දයට ඉදිරිපත්ව සිටින ශ්‍රී ලංකා පොදුජන පෙරමුණ නියෝජනය කරන නියෝජ්‍ය නගරාධිපති සමන්ත සිල්වා ඇතුළු එම පක්ෂයේ මන්ත්‍රීවරුන් ඇතුළු 07 දෙනෙකු රැස්වීම වර්ජනය කරමින් සභා ගර්භයෙන් පිටව ගොස් තිබෙනවා.",
       "URL": "https://www.hirunews.lk/326474/කුරුණෑගල-නගරාධිපති-ධුරය-සජබෙට",
       "Category": "Local News",
       "Parent URL": "https://www.hirunews.lk/local-news.php?pageID=563"
}