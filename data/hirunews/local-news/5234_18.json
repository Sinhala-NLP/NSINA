{
       "Source": "hirunews",
       "Timestamp": "Saturday, 26 December 2015 - 8:33",
       "Headline": "ඩෙංගු පැතිර යාම වේගවත් වෙයි",
       "News Content": "බස්නාහිර පළාත තුළ ඩෙංගු මදුරුවන් බෝවන ස්ථාන පවත්වාගෙන ගිය 244 දෙනෙකුට නඩු පැවරීමට කටයුතු කර තිබෙනවා.\nඩෙංගු ප්‍රජා සෞඛ්‍ය විශේෂඥ වෛද්‍ය ප්‍රශිලා සමරවීර කියා සිටියේ පසුගිය 21 වන දා සිට 23 වන දා දක්වා බස්නාහිර පළාත තුළ සිදුකළ ඩෙංගු මදුරු මර්දන වැඩසටහන තුළ දී මෙලෙස නඩු පැවරීමට කටයුතු කළ බවයි.\nදින 3ක් පුරා ක්‍රියාත්මක මෙම වැඩසටහන තුළ දී පරිශ්‍ර 41,670ක් පරීක්ෂා කර ඇති අතර, එහිදී ඩෙංගු මදුරුවන් බෝවිය හැකි ස්ථාන 6503ක් හඳුනාගෙන තිබෙනවා.\nඉන් 699ක ඩෙංගු කීටයන් සිටි බවයි ඩෙංගු ප්‍රජා සෞඛ්‍ය විශේෂඥ වෛද්‍ය ප්‍රශිලා සමරවීර වැඩිදුරටත් සඳහන් කළේ.\nමේ වසරේ වාර්තා වූ සමස්ත ඩෙංගු රෝගීන් සංඛ්‍යාව 28,171 ක්. ඉන් වැඩි ප්‍රමාණයක් වාර්තා වී ඇත්තේ බස්නාහිර පළාතෙන්.\nඒ හේතුවෙන් මෙම මදුරු මර්දන වැඩසටහන බස්නාහිර පළාත තුළ ක්‍රියාත්මක කර ඇත්තේ.",
       "URL": "https://www.hirunews.lk/122806/ඩෙංගු-පැතිර-යාම-වේගවත්-වෙයි",
       "Category": "Local News",
       "Parent URL": "https://www.hirunews.lk/local-news.php?pageID=5234"
}