{
       "Source": "hirunews",
       "Timestamp": "Tuesday, 06 June 2017 - 10:44",
       "Headline": "කටාර්, රියාල් බාර නොගන්නා ලෙස දැනුම් දී නොමැති බව මහ බැංකුව කියයි -  කටාර් රියාල් භාරගැනීම ඇරඹේ  (ඡායාරූප)",
       "News Content": "කටාර් රියාල් භාර නොගන්නා ලෙසට මෙරට බැංකු වෙත දැනුම් දීමක් සිදුකර නොමැති බව ශ්‍රී ලංකා මහබැංකුව ප්‍රකාශ කළා.\nනිවේදනයක් නිකුත් කරමින් ශ්‍රී ලංකා මහබැංකුව කියා සිටියේ කටාර් රියාල් භාර නොගන්නා ලෙස මහබැංකුව අනෙකුත් බැංකු වෙත දැනුම් දී ඇති බවට පළ වන වාර්තා සාවද්‍ය බවයි.\nකටාර් රියාල් හුවමාරු නොකිරීමෙන් එරට සිට දිවයිනට පැමිණි ශ්‍රී ලාංකික ගුවන් මගීන් කටුනායක අන්තර් ජාතික ගුවන් තොටුපළේදී අද උදෑසන අපහසුතාවයට පත්වුණා.\nකෙසේ වෙතත්, කටාර් රියාල්, රුපියල්වලට හුවමාරු කිරීම, ගුවන් තොටුපළ පරිශ්‍රයේ පිහිටි බැංකු මගින් මේ වන විට සීමාසහිතව සිදුකරන බවයි අප වාර්තාකරු කියා සිටියේ.\nකටාර් රාජ්‍යය සමඟ රාජ්‍ය තාන්ත්‍රික සබඳතා අත්හැරීමට සෞදි අරාබිය, එක්සත් අරාබි එමීර් රාජ්‍යය ඇතුළු ගල්ෆ් රටවල් 6ක් ඊයේ තීරණය කළා.\nකටාරය සමඟ රාජ්‍ය තාන්ත්‍රික සබඳතා අත්හැරීමත් සමඟ එමිරේට්ස් සහ එතිහාඩ් ඇතුළු ගල්ෆ් කලාපයේ ගුවන් සේවා රැසක් දෝහා වෙත ගුවන් ගමන් නතර කිරීමට පියවර ගත්තා.\nකෙසේ වෙතත්, ශ්‍රී ලන්කන් ගුවන් සේවය කටාරය වෙත සිදුකරන ගුවන් ගමන් කිසිදු වෙනසකින් තොරව ක්‍රියාත්මක වන බවයි එහි මාධ්‍ය ප්‍රකාශක, දීපාල් පෙරේරා කියා සිටියේ.\nශ්‍රී ලාංකික ශ්‍රමිකයන් එක්ලක්ෂ 25,000ක් පමණ වෙසෙන දෝහා කටාර් වෙත ශ්‍රී ලන්කන් ගුවන් සේවයේ දිනපතා ගුවන් ගමන් ක්‍රියාත්මකයි.\nතත්ත්වය පිළිබදව අවධානයෙන් සිටින අතර දැනට සියලු ගුවන් ගමන් නියමිත කාලසටහන අනුව සිදුකරන බවයි ශ්‍රී ලන්කන් ගුවන් සේවයේ මාධ්‍ය ප්‍රකාශක, දීපාල් පෙරේරා හිරු ප්‍රවෘත්ති අංශයට සදහන් කළේ.\nඉන්දීය ජෙට් එයාර්වේස් සහ ඉන්ඩිගෝ ගුවන් සේවාවන් ද කටාරය වෙත තවදුරටත් ක්‍රියාත්මකයි.\nඡායාරූප - ප්‍රසාද් මුතුකුඩ",
       "URL": "https://www.hirunews.lk/162940/කටාර්-රියාල්-බාර-නොගන්නා-ලෙස-දැනුම්-දී-නොමැති-බව-මහ-බැංකුව-කියයි-භාරගැනීම-ඇරඹේ-ඡායාරූප",
       "Category": "Local News",
       "Parent URL": "https://www.hirunews.lk/local-news.php?pageID=4482"
}