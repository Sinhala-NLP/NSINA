{
       "Source": "hirunews",
       "Timestamp": "Friday, 03 May 2019 - 18:46",
       "Headline": "පැය 24 කදී 120 ක් අත්අඩංගුවට",
       "News Content": "පසුගියදා සයින්දමරුදු ප්‍රදේශයේ නිවසක් තුළ මරාගෙන මැරෙන ත්‍රස්තවාදීන් සිටින බවට තොරතුරු ලබාදුන් මුස්ලිම් ජාතිකයින් තුන්දෙනාට රුපියල් ලක්ෂ 10 බැගින් වූ මුදල් ත්‍යාග ලබාදීමට පොලිස් මූලස්ථානය තීරණය කර තිබෙනවා.\nපොලිස් මාධ්‍ය ප්‍රකාශක පොලිස් අධිකාරි රුවන් ගුණසේකර අද පස්වරුවේ ආරක්ෂක අමාත්‍යාංශයේ පැවති ඒකාබද්ධ මාධ්‍ය හමුවකට එක්වෙමින් කියා සිටියේ එම අවස්ථාවේ ක්‍රියාත්මක වූ පොලිස් නිලධාරින් තුන්දෙනාට ද රුපියල් ලක්ෂ 5 බැගින් ත්‍යාග ලබාදීමට තීරණය කළ බවයි.\nගත වූ පැය 24 තුළ සැකකටයුතු පුද්ගලයින් 120 දෙනෙකු අත්අඩංගුවට ගත් බව මාධ්‍ය හමුවට එක්වූ යුද හමුදා මාධ්‍ය ප්‍රකාශක බ්‍රිගේඩියර් සුමිත් අතපත්තු කියා සිටියා.\nමේ අතර, සැක කටයුතු පුද්ගලයින් හා අවි ආයුධ සොයා සිදුකරන මෙහෙයුම් අදත් දිවයිනේ ප්‍රදේශ රැසකදී සිදුකෙරුණා.\nඒ අනුව, දික්වැල්ල - යෝනකපුර ප්‍රදේශයේ අද සිදුකළ මෙහෙයුමකදී සිම් කාඞ් 2500 ක් සමඟ මුස්ලිම් ජාතික තරුණයෙකු අත්අඩංගුවට ගනු ලැබුවා.\nගාල්ල කොටුව ආශ්‍රිතව සිදුකළ සෝදිසි මෙහෙයුමකදී ඊයම් බෝල 669 ක් සමග පුද්ගලයෙකු අද අත්අඩංගුවට ගත්තා.\nගාල්ල පොලීසිය සහ නාවික හමුදාව එක්ව නිවාස සහ වෙළදසැල් රැසක් එහිදී පරීක්ෂාවට ලක් කළ බවයි අප වාර්තාකරු ප්‍රකාශ කළේ.\nඑසේම, බලපිටිය ප්‍රදේශයේ නිවසක් තුල සිදුකළ මෙහෙයුමකදී පැරණි සිවුරු තොගයක් සහ පාත්‍ර විශාල සංඛ්‍යාවක් පොලීසිය සොයා ගත්තා.\nකල්මුණේ - පාලමුණේ වෙරළ තීරය අසල පුපුරණ ද්‍රව්‍ය පිරවූ පී.වී.සී බට 22 ක් නාවික හමුදාව සිදුකළ මෙහෙයුමකදී සොයා ගත් අතර පසුව ඒවා ආරක්ෂිතව පුපුරුවා හැරීමට කටයුතු කළා.\nමොනරාගල - මාගන්දන මුල්ල ප්‍රදේශයේ පිහිටි නිවසක් පරීක්ෂා කිරීමකදී ඩෙටනේටර් 75 ක් සහ වෝටර් ජෙල් තොගයක් මෙන්ම, බෝර 12 වර්ගයේ පතොරම් තොගයක් ද සමග පුද්ගලයෙකු අත්අඩංගුවට ගෙන තිබෙනවා.\nඑසේම, කටුගස්තොට මාර්ග බාධයක තිබී බී.එම්.ඩබ්ලිව්. වර්ගයේ සුපිරි මෝටර් රථයක් පරීක්ෂා කළ පොලීසිය එහි තිබී චීනයේ නිෂ්පාදිත ගිනි අවියක් වායු පිස්තෝල දෙකක් සහ රයිෆලයක් සමග උණ්ඩ කිහිපයක් සොයා ගත්තා.\nමීට අමතරව, අයි.එස්.අයි.එස් සංවිධානයේ ප්‍රවර්ධන කටයුතු සිදුකළ බවට සැක පිට පුද්ගලයෙකු අලූත්ගම - දර්ගා නගරයේදී අද අත්අඩංගුවට ගෙන තිබෙනවා. 40 හැවිරිදි දෙදරු පියෙකු වන ඔහු ජංගම දුරකතන හා පරිගණක තාක්ෂණය මගින් එම සංවිධානය සමග සබදතා පවත්වා ඇති බවට තොරතුරු ලැබී ඇති බවයි පොලීසිය පැවසුවේ.\nමීට අමතරව, නාවික හමුදාව ජා-ඇල ප්‍රදේශයේ සිදුකළ තවත් මෙහෙයුමකදී වලංගු වීසා නොමැතිව මෙරට රැඳී සිටි පාකිස්ථාන ජාතිකයින් 10 දෙනෙකු අත්අඩංගුවට ගැනුණා.\nකටුනායක ගුවන් කදවුරේ නිලධාරින් මීගමුව ප්‍රදේශයේ සිදුකළ සෝදිසි මෙහෙයුමකදී සැකපිට පුද්ගලයන් 30 දෙනෙකු අත්අඩංගුවට ගත් අතර පසුව ඔවුන් මීගමුව පොලීසියට ඉදිරිපත් කළ බවයි ගුවන් හමුදාව ප්‍රකාශ කළේ.\nමේ අතර, ජාතික තවුහිත් ජමාත් සංවිධානයේ සාමාජිකයන්ගේ තොරතුරු ඇතුළත් සංයුක්ත තැටි ඇතුළු භාණ්ඩ තොගයක් සමඟ කොටහේනේදී අත්අඩංගුවට ගත් සැකකරුවන් දෙදෙනා දින 90 ක් රදවාගෙන ප්‍රශ්න කිරීමට අවසර හිමිවී තිබෙනවා.\nඒ කොළඹ මහේස්ත්‍රාත් අධිකරණයෙන් අද ලැබුණු නියෝගයකට අනුවයි.\nඑසේම, අයි.එස්. ත්‍රස්ත සංවිධානයේ ක්‍රියාකාරකම් ඇතුළත් සංයුක්ත තැටි ළඟ තබාගෙන සිටි වරාය අධිකාරියේ කම්කරුවෙකු දින 30ක් රදවාගෙන ප්‍රශ්න කිරීමට කොළඹ අතිරේක මහේස්ත්‍රාත් ලෝචනී අබේවික්‍රම, වෙරළබඩ පොලීසියට අද අවසර ලබාදුන්නා.\nඅත්අඩංගුවට ගන්නා අවස්ථාවේ මොහුව රුපියල් ලක්ෂ 10ක චෙක්පතක් තිබී ඇති බවයි වාර්තා වන්නේ.\nඑසේම, ආරක්ෂක තත්ත්වය හේතුවෙන් දින නියමයක් නොමැතිව වසා දමා තිබූ ශ්‍රී ජයවර්ධනපුර විශ්වවිද්‍යාලයේ අධ්‍යයන කටයුතු ද යළි ආරම්භ කිරීමට පාලනාධිකාරිය තීරණය කර තිබෙනවා.\nඒ අනුව, මානව ශාස්ත්‍ර හා සමාජීය විද්‍යා පීඨය ලබන මැයි 8 වනදා ආරම්භ කෙරෙන අතර, ඉංජිනේරු පීඨය මැයි 20 වනදා ආරම්භ වීමට නියමිතයි.\nඅනෙක් සියලූම පීඨයන් මැයි 13 වනදා ආරම්භ කිරීමට නියමිතයි.\nමේ අතර, ජාත්‍යන්තර ත්‍රස්තවාදය හා බැදුණු අංශ කිහිපයක් ඇති බව ජනාධිපති මෛත්‍රීපාල සිරිසේන පවසනවා.\nමත්ද්‍රව්‍ය නිවාරණය සම්බන්ධයෙන් ජනාධිපති ලේකම් කාර්යාලයේ අද පැවති සාකච්ඡාවකට එක්වෙමින් ජනාධිපතිවරයා මේ බව සදහන් කළා.",
       "URL": "https://www.hirunews.lk/215686/පැය-24-කදී-120-ක්-අත්අඩංගුවට",
       "Category": "Local News",
       "Parent URL": "https://www.hirunews.lk/local-news.php?pageID=3370"
}