{
       "Source": "hirunews",
       "Timestamp": "Tuesday, 19 January 2016 - 13:39",
       "Headline": "පෝට් සිටි ව්‍යාපෘතියට එරෙහිව සංශෝධිත පෙත්සමක් ඉදිරිපත් කරන්නැයි නියෝග",
       "News Content": "කොළඹ - වරාය නගර ව්‍යාපෘතියට එරෙහිව ගොනුකර තිබූ මූලික අයිතිවාසිකම් පෙත්සම සංශෝධනයට ලක් කර සති තුනක් ඇතුළත ඉදිරිපත් කරන ලෙස ශ්‍රේෂ්ඨාධිකරණය අද නියෝග කළා.\nපෝට් සිටි ව්‍යාපෘතිය මගින් තමන්ගේ මූලික අයිතිවාසිකම් කඩවන බවට පවසමින් මෙම පෙත්සම ගොනුකර තිබුණේ ධීවරයින් පිරිසක් විසින්.\nඑම පෙත්සම අද කැඳවූ අවස්ථාවේදී නීතිපති දෙපාර්තමේන්තුව වෙනුවෙන් පෙනී සිටි රජයේ ජ්‍යෙෂ්ඨ නීතීඥයින් අධිකරණයට කියා සිටියේ මේ සම්බන්ධයෙන් නව වාර්තාවක් දැනට ඉදිරිපත් කර ඇති බවයි.\nඒ නිසා පෙත්සමේ සඳහන් කරුණු මේ වනවිට වෙනස්ව ඇති බවද ඔවුන් ප්‍රකාශ කළා. ඒ අනුව අගවිනිසුරුවරයා ප්‍රමුඛ ද්විපුද්ගල ශ්‍රේෂ්ඨාධිකරණ විනිසුරු මඩුල්ල පෙත්සම්කරුවන්ට නියෝග කළේ සති තුනක් ඇතුළත සංශෝධිත පෙත්සමක් අධිකරණයට ඉදිරිපත් කරන ලෙසයි.\nමෙම පෙත්සම යළි මාර්තු මස 17 වනදා කැඳවීමට නියමිතයි.",
       "URL": "https://www.hirunews.lk/124304/පෝට්-සිටි-ව්‍යාපෘතියට-එරෙහිව-සංශෝධිත-පෙත්සමක්-ඉදිරිපත්-කරන්නැයි-නියෝග",
       "Category": "Local News",
       "Parent URL": "https://www.hirunews.lk/local-news.php?pageID=5204"
}