{
       "Source": "hirunews",
       "Timestamp": "Friday, 28 July 2017 - 17:03",
       "Headline": "නිවාඩු කාලයේ සෑම ඉරිදා ම පාසල්වලට සිදුවන දේ (ඡායාරූප)",
       "News Content": "දිවයිනේ සියලු ම පාසල් ඩෙංගුවලින් තොර කලාපයන් බවට පත්කිරීම අරමුණු කරගනිමින් ක්‍රියාත්මක ඩෙංගු මර්දන විශේෂ ශ්‍රමදාන වැඩසටහන අද (28) උදෑසන ආරම්භ වූ බව අධ්‍යාපන අමාත්‍යංශය කියා සිටියා.\nඅධ්‍යාපන අමාත්‍ය අකිල විරාජ් කාරියවසම් ද කොළඹ නාලන්දා විද්‍යාලයට පැමිණි ශ්‍රමදාන කටයුතු වලට එක් වූ අතර පාසල් පරිශ්‍රය තුළ පැල සිටුවීමේ කටයුත්තකට ද දායක වී තිබෙනවා.\nඅනතුරුව කොළඹ සංඝමිත්තා බාලිකා විද්‍යාලයට පැමිණි අමාත්‍යවරයා එහි ඩෙංගු මර්දන වැඩසටහනට ද සහභාගී වූ බවයි අමාත්‍යංශය පවසන්නේ.\nජුලි මස 28, 29 සහ 30 යන තෙදින තුළ  ඩෙංගු මර්දන විශේෂ ශ්‍රමදාන වැඩසටහනක් දිවයිනේ  සෑම පාසලක ම ක්‍රියාත්මක කිරීමට අධ්‍යාපන  අමාත්‍යාංශය කටයුතු යොදා තිබෙනවා.\nඒ අනුව, පාසල් දරුවන්, ආදි ශිෂ්‍යයින්, දෙමව්පියන් ඇතුළු පාසල් ප්‍රජාවගේ සහභාගීත්වය ද ඇතිව ප්‍රාදේශීය සෞඛ්‍ය වෛද්‍ය නිලධාරීන්ගේ සහයෝගය ද ලබාගනිමින් මෙම වැඩසටහන අද දින සියලු පාසල් තුළ ක්‍රියාත්මක කර තිබෙනවා.\nඊට අධ්‍යාපන අමාත්‍යවරයා ඉල්ලීම මත ත්‍රිවිධ හමුදාව,පොලිසිය සහ සිවිල් ආරක්ෂක බලකායේ දායකත්වයද ලබා දී තිබුණා.\nමේ සම්බන්ධයෙන් අදහස් දැක්වූ අධ්‍යාපන අමාත්‍යවරයා, නිරන්තරයෙන් තම අවට පරිසරය පවිත්‍රව තබාගැනීම සඳහා කටයුතු කිරීම පාසල් දරුවන් ඇතුලු සියලු පුරවැසියන්ගේ ජීවන පුරුද්දක් වශයෙන් පැවතිය යුත්තක් බව අවධාරණය කළා.\nපාසල්වල ජලය රැඳෙන ස්ථාන පිළිසකර කිරීමට අවශ්‍ය පියවර ගැනීමට උපදෙස් ලබා දී ඇති බව සඳහන් කළ අමාත්‍යවරයා මැසි මදුරුවන් බෝ නොවීම සඳහාත් පාසල් පරිශ්‍ර පරිසර හිතකාමී ප්‍රියජනක ස්ථාන ලෙස සකස් කිරීමටත් විශේෂ වැඩසටහනක් අරඹා ඇති බවද සිහිපත් කළා.\nඒ අනුව  ප්‍රදේශයේ පවතින භූ විෂමතාවයන්ද සැලකිල්ලට ගනිමින් ප්‍රධාන සැලසුමකට අනුව සියලු ඉදිකිරීම් සිදු කිරීමට නිලධාරීන්ට උපදෙස් ලබා දී ඇති බවද අමාත්‍යවරයා සඳහන් කළා.\nමෙම ඩෙංගු මර්දන ශ්‍රමදාන වැඩසටහන ද පාසල් ප්‍රජාවගේ  සක්‍රීය දායකත්වයෙන්  හෙට (29) සහ අනිද්දා (30) දිනයන්හි දී ද ක්‍රියාත්මක  කිරීමට කටයුතු යොදා තිබෙනවා.\nඑමෙන්ම මීට සමගාමීව පාසල් නිවාඩු කාළයේ සෑම ඉරිදා දිනකදීම පාසල් පිරිසුදු කිරීමේ වැඩසටහන් ක්‍රියාත්මක කරන ලෙසටද නිලධාරීන්ට දැනුම් දී ඇති අතර තෙවන වාරය සඳහා පාසල් ආරම්භ කිරීමට පෙර දිනයේද විශේෂ පවිත්‍රතා වැඩසටහනක් ක්‍රියාත්මක කිරීමට ද නියමිත බවයි අධ්‍යාපන අමාත්‍යංශය පවසන්නේ.",
       "URL": "https://www.hirunews.lk/167016/නිවාඩු-කාලයේ-සෑම-ඉරිදා-ම-පාසල්වලට-සිදුවන-දේ-ඡායාරූප",
       "Category": "Local News",
       "Parent URL": "https://www.hirunews.lk/local-news.php?pageID=4398"
}