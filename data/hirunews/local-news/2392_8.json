{
       "Source": "hirunews",
       "Timestamp": "Tuesday, 13 October 2020 - 14:55",
       "Headline": "ඔඩුදුවන කළුතර සිවල් තර්ජනය (වීඩියෝ)",
       "News Content": "සිවලුන්ගේ තර්ජනය නිසා හොරණ, අගලවත්ත සහ කළුතර යන ගම්මානවල වැසියන් තවමත් දැඩි අනාරක්ෂිත තත්ත්වයකට මුහුණ පා තිබෙනවා.\nසිවලුන් සපා කෑමේ ආසන්නතම සිදුවීම පෙරේදා වාර්තා වුණේ අගලවත්ත ප්‍රදේශයෙන්.\nගතවූ මාස කිහිපය තිස්සේ අගලවත්ත, හොරණ, මතුගම සහ කළුතර ප්‍රදේශවාසීන් දැඩි බියකින් පසුවන්නේ සිවල් තර්ජනයක් හේතුවෙන්.\nසිවලෙකු සපා කෑ 64 හැවිරිදි කාන්තාවක් ගැන අගලවත්ත ප්‍රදේශයෙන් ද පෙරේදා වාර්තා වුණා.\nපසුගිය 11 වැනිදා  තේ දළු නෙලමින් සිටි මෙම කාන්තාව සිවලෙකුගේ සපා කෑමකට ලක්ව ඇති අතර, පසුව ඇයව මතුගම - වෑත්තෑව රෝහලට ඇතුළත් කෙරුණා.\nසිවලෙකු විසින් තවත් සුනඛයෙකු සපා කෑම හේතුවෙන් එම සුනඛයා ඇතුළු ප්‍රදේශයේ සියලුම සුනඛයින්ට අගලවත්ත සෞඛ්‍ය වෛද්‍ය නිලධාරී හා මහජන සෞඛ්‍ය පරීක්ෂකවරුන්ගේ මැදිහත්වීමෙන් ජලභීතිකා එන්නත ලබාදීමට කටයුතු කර තිබෙනවා.\nහොරණ - මීමනපලාන ගම්මානයේ අවුරුද්දක් වයසැති දැරියක් ද සිවලෙකුගේ  සපා කෑමට ලක්වූ පුවතක් අපට  පසුගිය 9 වැනිදා වාර්තා වුණා.\nදිගින් දිගටම සිවලුන් ගම්මාන වෙත කඩා වැදීම හේතුවෙන් කුඩා දරුවන් මෙන්ම වැඩිහිටියන් ද පසුවන්නේ දැඩි භිතියකින්.\nගම්වැසියන් පවසන්නේ මේ සම්බන්ධයෙන් බලධාරීන්ගේ අවධානය යොමු කර සිවලුන් ගම්මානවලට කඩා වැදීම නතර කර දෙන ලෙසයි",
       "URL": "https://www.hirunews.lk/252465/ඔඩුදුවන-කළුතර-සිවල්-තර්ජනය-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2392"
}