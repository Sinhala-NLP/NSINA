{
       "Source": "hirunews",
       "Timestamp": "Friday, 29 September 2017 - 14:57",
       "Headline": "පවුලේ ආරවුලක් නිසා පියෙක් කළ අපරාධය",
       "News Content": "සිය දරුවන් හා බිරිඳ සමග ඇතිවූ ආරවුලක් දුරදිග යාමෙන් පසු පියෙකු සිය නිවසට ගිනි තැබීමේ සිදුවීමක් හලාවතින් වාර්තා වනවා.\nසිය දරුවන් හා බිරිඳ නිවස තුළ ඇතැයි සිතා ඊයේ (28 ) රාත්‍රී 9 ට පමණ මෙම පුද්ගලයා නිවසට ගිනි තබා තිබෙනවා.\nහලාවත- අලුත්වත්ත ප්‍රදේශයේ නිවසක් මෙලෙස ගිනි තබා ඇති අතර  බෝට්ටු එන්ජිමේ තිබු ඉන්ධන ඊට යොදාගෙන ඇති බවයි එම නිවසේ දියණියක්  ප්‍රකාශ කර ඇත්තේ.\nමේ සදහා සිය පියා තවත් පුද්ගලයෙකුගේ සහය ලබා ගෙන තිබු බව ද  ඇය සඳහන් කළා.\nමේ සිදුවීමත් සමග හලාවත පොලිසිය ,නගර සභාවේ ගිනි නිවන ඒකකය පැමිණ ප්‍රදේශවාසීන් ද සමග ගින්න පැතිර යාම පාලනය කර තිබෙනවා.\nගින්න මැඩපැවැත්වීමට නොහැකි වුයේ නම් අවට නිවාස රැසකට බරපතල හානි සිදුවීමට ඉඩ තිබු බව ද ප්‍රදේශවාසීන් සඳහන් කළා.\nගින්නෙන් නිවසට බරපතල හානි සිදුව ඇති අතර අලාභය මෙතෙක් තක්සේරු කර නැහැ.\nහලාවත පොලිසිය සැකකරු අත්අඩංගුවට  ගැනීමට  පරීක්ෂණ ආරම්භ කර තිබෙනවා.",
       "URL": "https://www.hirunews.lk/172155/පවුලේ-ආරවුලක්-නිසා-පියෙක්-කළ-අපරාධය",
       "Category": "Local News",
       "Parent URL": "https://www.hirunews.lk/local-news.php?pageID=4296"
}