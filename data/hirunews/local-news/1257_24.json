{
       "Source": "hirunews",
       "Timestamp": "Friday, 01 April 2022 - 8:21",
       "Headline": "පාසල් පෙළපොත්වල ඇතුළත් අන්තවාදී ඉගැන්වීම් ගැන වාර්තාවක්",
       "News Content": "ඊජිප්තුවේ තහනම් ත්‍රස්ත නායකයෙකුගේ පොත්පත් අමතර කියවීම් ලෙස ගුරු අත්පොත්වල නිර්දේශ කර ඇති බව “එක රටක්, එක නීතියක්” සඳහා වූ ජනාධිපති කාර්ය සාධක බලකාය හමුවේ අනාවරණ වී තිබෙනවා.\nඒ, මෙරට අධ්‍යාපන විෂය නිර්දේශයන් හි පවතින අන්තවාදයට තුඩුදෙන ඉගැන්වීම් පිළිබඳ කඩිනම් ක්‍රියාමාර්ග ගන්නා ලෙසට මධ්‍යස්ථ මුස්ලිම් මතධාරීන් කර ඇති ඉල්ලීම් පිළිබඳ අධ්‍යාපන ලේකම්වරුන් කරුණු දැක්වූ අවස්ථාවේදීයි.\nඅදාළ ඉගැන්වීම් පිළිබඳ කඩිනම් ක්‍රියාමාර්ග ගෙන සිය දරුවන් අන්තවාදයෙන් සහ ත්‍රස්තවාදයෙන් බේරාදෙන ලෙසයි එම මුස්ලිම් මතධාරීන් ඉල්ලා ඇත්තේ.\nවිදේශික අන්තවාදී මතවාද පාසල් පෙළපොත්වල ඇතුළත්ව තිබෙන අවස්ථා වහා නිවැරදි කළ යුතු බවද මෙහිදී අධ්‍යාපන සහ අධ්‍යාපන රාජ්‍ය අමාත්‍යාංශ ලේකම්වරුන් පෙන්වා දී තිබෙනවා.\nවිෂය නිර්දේශයට අයත් සියලු වසරවල සිංහල හා දෙමළ භාෂාවලින් මුද්‍රිත පාසල් පෙළ පොත්වල මෙන්ම ගුරු අත්පොත්වලද ඉස්ලාම් ධර්මය සහ සංස්කෘතිය යටතේ අන්තවාදී ඉගැන්වීම් සිදුකර ඇති බවට ජනාධිපති කාර්ය සාධක බලකාය විසින් අමාත්‍යාංශ නිලධාරීන් වෙත මෙහිදී සවිස්තරව කරුණු ඉදිරිපත් කළා.\nත්‍රිත්ව තලාක් දික්කසාද ක්‍රමය, භාර්යාවට පහරදිය හැකි බව, වයස සම්පූර්ණ නොවූ දැරියන් විවාහ කර ගැනීම වැනි ළමා මනසට යෝග්‍ය නොවන ඉගැන්වීම්ද ඒවායේ ඇතුළත් බව ජනාධිපති කාර්ය සාධක බලකාය සහ අධ්‍යයනයන් සිදුකළ මුස්ලිම් විද්වතුන් මෙහිදී ප්‍රකාශ කර තිබෙනවා.\nඅදාළ අන්තවාදී ඉගැන්වීම් සියල්ල හඳුනාගෙන ලේඛණගත කර අධ්‍යාපන අමාත්‍යාංශය වෙත ලබාදෙන ලෙස කළ ඉල්ලීමද ජනාධිපති කාර්ය සාධක බලකාය පිළිගෙන ඇති අතර, ඒවා අප්‍රේල් 07 වැනිදා වනවිට අමාත්‍යාංශයට ලබාදීමට නියමිතයි.",
       "URL": "https://www.hirunews.lk/300910/පාසල්-පෙළපොත්වල-ඇතුළත්-අන්තවාදී-ඉගැන්වීම්-ගැන-වාර්තාවක්",
       "Category": "Local News",
       "Parent URL": "https://www.hirunews.lk/local-news.php?pageID=1257"
}