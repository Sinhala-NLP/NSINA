{
       "Source": "hirunews",
       "Timestamp": "Sunday, 06 June 2021 - 9:27",
       "Headline": "ආපදා මරණ 14 දක්වා ඉහළට -245,000කට පීඩා (වීඩියෝ)",
       "News Content": "නිරිත දිග මෝසම සක්‍රිය වීමත් සමඟ ඇති වූ අයහපත් කාලගුණික තත්ත්වයෙන් ජිවිතක්ෂයට පත්වූ පුද්ගලයින් සංඛ්‍යාව මේ වනවිට 14 දක්වා ඉහළ ගොස් තිබෙනවා.\nආපදා කළමනාකරණ මධ්‍යස්ථානය නිකුත් කළ නවතම වාර්තාවේ දැක්වෙන්නේ අයහපත් කාලගුණයෙන් දිස්ත්‍රික්ක 10ක, පුද්ගලයින් 245,212 ක් පීඩාවට පත්ව ඇති බවයි.\nඑසේම, පුද්ගලයින් දෙදෙනෙකු අතුරුදන්ව ඇති අතර තවත් දෙදෙනෙකු තුවාල ලබා ඇතැයි ද එහි සඳහන්.\nසුරක්ෂිත මධ්‍යස්ථාන 72 ක පුද්ගලයින් 15,658 දෙනෙකු රැදි සිටින බව ද ආපදා කළමනාකරණ මධ්‍යස්ථානය සඳහන් කළා.\nමේ අතර, වර්ෂාව අඩුවීමත් සමඟ මේ වනවිට එම ජලය බැස යමින් පවතින බව ද ආපදා කළමනාකරණ මධ්‍යස්ථානය පෙන්වා දෙනවා.\nකෙසේ වෙතත්, ගම්පහ, ජා-ඇල සහ වත්තල යන ප්‍රදේශවල ඇතැම් ස්ථාන තවමත් ජලයෙන් යටවයි පවතින්නේ.\nවැසි අඩුවීම හමුවේ දිවයිනේ බොහෝ ජලාශ වාන් දැමීම මේ වනවිට අවම තත්ත්වයකට පත්ව ඇති බවයි වාරිමාර්ග දෙපාර්තමේන්තුව සඳහන් කළේ.\nකෙසේ වෙතත්, දැදුරු ඔය ජලාශයේ වාන්දොරටු 8 න් 4 ක් මේ වනවිට විවෘතව පවතින අතර, දැදුරු ඔය දෙපස ජිවත් වන ජනතාවට දැනුම් දෙන්නේ ඒ පිළිබඳව අවධානයෙන් පසුවන ලෙසටයි.\nපවතින ගංවතුර තත්ත්වය අද දිනයෙන් පසුව ක්‍රමයෙන් බැස යනු ඇති බවට වාරිමාර්ග දෙපාර්තමේන්තුව පුරෝකතනය කරනවා.\nමේ අතර, පූගොඩ - ගල්පොතුගොඩ ප්‍රදේශයේදී ගංවතුරේ ටියුබයක් ආධාරයෙන් ගමන් කරමින් සිටි පුද්ගලයෙකු එම ටියුබය පෙරළී දියේ ගිලී සිදුවූ අනතුරකින් ජීවිතක්ෂයට පත්ව තිබෙනවා.\nඊයේ පස්වරුවේ මෙම අනතුර සිදුව ඇති අතර, ජීවිතක්ෂයට පත්ව ඇත්තේ එම ප්‍රදේශයේම පදිංචි 42 හැවිරිදි පුද්ගලයෙකු බවයි පොලීසිය පැවසුවේ.\nකාලගුණ විද්‍යා දෙපාර්තමේන්තුව සඳහන් කළේ වැසි තත්ත්වය තවදුරටත් අඩුවෙමින් පැවතිය ද දිවයිනේ නිරිත දිග කොටසට තැනින් තැන වැසි ඇතිවිය හැකි බවයි.",
       "URL": "https://www.hirunews.lk/273513/ආපදා-මරණ-14-දක්වා-ඉහළට-245000කට-පීඩා-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1903"
}