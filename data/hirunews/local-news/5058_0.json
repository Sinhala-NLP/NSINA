{
       "Source": "hirunews",
       "Timestamp": "Friday, 06 May 2016 - 12:51",
       "Headline": "ඊලාම් සිහිනය, ජයලලිතාගේ මැතිවරණ ප්‍රකාශයට",
       "News Content": "ශ්‍රී ලංකාවේ දෙමළ ජනතාව වෙනුවෙන් වෙනම රාජ්‍යක් හෙවත් ඊලමක් බිහිකරලීම සදහා පූර්ණ වශයෙන් කැපවන බව තමිල්නාඩු මහඇමතිනි ජයලලිතා ජයරාම් පවසනවා.\nතමිල්නාඩු ප්‍රාන්ත මැතිවරණය ලබන 16 වැනිදා පැවැත්වෙන අතර ඊට අදාළව ජයලලිතාගේ ඒ.අයි.ඒ.ඩී.එම්.කේ පක්ෂයේ ප්‍රතිපත්ති ප්‍රකාශය ඊයේ එළිදැක්වුණා.\nතමිල්නාඩුවේ ඊරෝඩ් හිදී ඊයේ එළිදුටු එම මැතිවරණ ප්‍රකාශනයේ දැක්වෙන්නේ මෙරට යුද්ධයේ දී සිදුවූ බව කියන මානව හිමිකම් උල්ලංඝනය කිරීම සදහා වගකිව යුතු පුද්ගලයින්ට දඩුවම් හිමිවිය යුතු බවයි.\nඒ සදහා බලපෑම් කිරීමට තමා කටයුතු කරන බවට තමිල්නාඩු මහඇමතිනිය සිය මැතිවරණ ප්‍රකාශනයෙන් ප්‍රතිඥා දුන්නා.\nතමිල්නාඩුවේ සරණාගත කදවුරුවල සහ ඉන් පිටත වසර ගණනාවක් තිස්සේ වෙසෙන  ශ්‍රී ලාංකික සරණාගතයන්ට ද්විත්ව පුරවැසිභාවය ලබාදීම ද ජයලලිතාගේ මැතිවරණ පොරොන්දුවක්.\nඒ සදහා ඉන්දීය මධ්‍යම රජය පොළොඹවා ගැනීමට කටයුතු කරන බව ඇය අවධාරණය කළා.\nශ්‍රී ලාංකික සරණාගතයින්ට ද තමිල්නාඩුවේ රැකියා අවස්ථා ලබා ගැනීම සහ අධ්‍යාපන කටයුතු සදහා ද්විත්ව පුරවැසිභාවය වැදගත් වන බවයි තමිල්නාඩු මහඇමතිනිය කියා සිටියේ.\nශ්‍රී ලාංකික දෙමළ ජනතාවට නිදහසේ ආත්ම ගරුත්වයක් සහිතව ජීවත්වීමට වාතාවරණය සැලසීම සදහා පියවර ගන්නා බවත් ජයලලිතා ජයරාම් ප්‍රකාශ කර තිබෙනවා.\nමේ අතර, ඉන්දීය ධීවරයන් ශ්‍රී ලංකා මුහුදු තීරයේදී අත්අඩංගුවට ගැනීමට විරෝධය පළ කරමින් පුදුචේරි ප්‍රදේශයේ ධීවරයන් එහි ප්‍රාන්ත මැතිවරණය වර්ජනය කරන බව ඊයේ ප්‍රකාශ කළා.",
       "URL": "https://www.hirunews.lk/132562/ඊලාම්-සිහිනය-ජයලලිතාගේ-මැතිවරණ-ප්‍රකාශයට",
       "Category": "Local News",
       "Parent URL": "https://www.hirunews.lk/local-news.php?pageID=5058"
}