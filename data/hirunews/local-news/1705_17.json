{
       "Source": "hirunews",
       "Timestamp": "Wednesday, 08 September 2021 - 7:58",
       "Headline": "ලුණුගම්වෙහෙර සෙලවීම සුමාත්‍රාවේ කම්පනයක බලපෑමක්",
       "News Content": "හම්බන්තොට - ලුණුගම්වෙහෙර ජලාශය ආශ්‍රිත ව ඊයේ සිදු ව ඇත්තේ, ශ්‍රී ලංකාව අභ්‍යන්තරයේ සිදු වූ භූ කම්පනයක් නො වන බව පේරාදෙණිය විශ්ව විද්‍යාලයේ භූ ගර්භ විද්‍යාව පිළිබඳ ජ්‍යෙෂ්ඨ මහාචාර්ය අතුල සේනාරත්න ප්‍රකාශ කළා.\nඔහු කියා සිටියේ එය සුමාත්‍රා දූපත් අසල සිදු වූ භූ කම්පනයක දැනීමක් බවයි.\nඊයේ පෙරවරුවේ අදාළ ප්‍රදේශයේ රික්ටර් මාපක 02.04ක සුළු භූ චලනයක් සිදු ව ඇති බව භූ විද්‍යා සමීක්ෂණ හා පතල් කාර්යාංශය ප්‍රකාශ කළා.\nපල්ලෙකැලේ, මහකනදරාව හා හක්මන යන භූ විද්‍යා සටහන් මාපකවල ද එය සටහන් වී තිබෙනවා.\nපසුගිය මස 24 වැනිදා ද ලුණුගම්වෙහෙර ජලාශය ආශ්‍රිත ව සුළු භූ චලනයක් සිදු වූ අතර, ඒ සම්බන්ධයෙන් මේ වනවිට පරීක්ෂණයක් ආරම්භ කර ඇති බවයි භූ විද්‍යා සමීක්ෂණ හා පතල් කාර්යාංශය පැවසුවේ.",
       "URL": "https://www.hirunews.lk/281648/ලුණුගම්වෙහෙර-සෙලවීම-සුමාත්‍රාවේ-කම්පනයක-බලපෑමක්",
       "Category": "Local News",
       "Parent URL": "https://www.hirunews.lk/local-news.php?pageID=1705"
}