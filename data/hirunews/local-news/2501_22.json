{
       "Source": "hirunews",
       "Timestamp": "Monday, 24 August 2020 - 12:55",
       "Headline": "මහා පරිමාණ මත්ද්‍රව්‍ය ජාවාරම්කරුවන් අල්ලන නීති සංශෝධනයට",
       "News Content": "යුද හමුදා සැරයන්වරයෙකුට අයත් වේයන්ගොඩ -කුඹල්ඔළුව ප්‍රදේශයේ පිහිටි නිවසක තිබී ටී 56 මැගසිනයක්, උණ්ඩ 30ක්, නිල ඇඳුම් කට්ටල තුනක් සහ කඩුවක් සොයාගෙන තිබෙනවා.\nවේයන්ගොඩ පොලිසියට ලද තොරතුරක් මත ඊයේ සිදුකළ වැටලීමකදි මෙම සොයාගැනීම සිදුකර ඇති අතර, නිවසේ හිමිකරු වන අදාළ යුද හමුදා සැරයන්වරයා අත්අඩංගුවට ගැනීමට විමර්ශන ක්‍රියාත්මකයි.\nඔහු කොහුවල යුද හමුදා කඳවුරට අනුයුක්තව සේවය කරන සැරයන්වරයෙකු බවටයි අනාවරණ වී ඇත්තේ.\nහෙරොයින් ග්‍රෑම් 100 ක් සමඟ පෑලියගොඩදී මත්ද්‍රව්‍ය ජාවාරම්කරුවෙකු අත්අඩංගුවට ගනු ලැබුවා. මහරගම - පතිරගොඩ - වෙළපාරේදීද හෙරොයින් ග්‍රෑම් 27 ක් සමඟ මොහු බස්නාහිර පළාත දකුණ අපරාධ කොට්ඨාසයේ නිලධාරීන් අත්අඩංගුවට ගෙන ඇත්තේ ඊයේ පස්වරුවේයි.\n40 හැවිරිදි සැකකරු මහරගම ප්‍රදේශයේ පදිංචිකරුවෙක්.\nඑසේම හෙරොයින් සමඟ ඊයේ තවත් පස්දෙනෙකු යාපනයේ කොකුවිල් සහ ඉලවාලි ප්‍රදේශවලදී අත්අඩංගුවට ගත් බවයි පොලීසිය සඳහන් කළේ.\nඑහිදී සැකකරුවන් ළඟ තිබී හෙරොයින් ග්‍රෑම් 67යි මිලිග්‍රෑම් 519ක් පොලිසිය භාරයට ගෙන තිබෙනවා. අත්අඩංගුවට ගත් සැකකරුවන් ඔට්ටුමඩම්, මාදගල්, කොකුවිල්, කෝපායි සහ පොම්මාවලි ප්‍රදේශවල පදිංචි අවුරුදු 21 ත් 38ත් අතර වයස්වල පසුවන්නන්.\nගාල්ල බන්ධනාගාරයට දුම්කොළ පාර්සලයක් සහ ජංගම දුරකථන දෙකක් මෙන්ම චාජරයක් විසිකිරීමට උත්සාහ කළ පුද්ගලයෙකු ගාල්ල පොලීසිය ඊයේ පස්වරුවේ අත්අඩංගුවට ගෙන තිබෙනවා. ගාල්ල - අම්බලන්වත්ත ප්‍රදේශයේ පදිංචි 36 හැවිරිදි එම පුද්ගලයා, මත්ද්‍රව්‍ය චෝදනා සම්බන්ධයෙන් කිහිපවරක්ම බන්ධනාගාර ගතව සිට පැමිණ ඇති අයෙකු බවටයි වාර්තාවන්නේ.\nගාල්ල බන්ධනාගාරයට මෙලෙස විවිධ ද්‍රව්‍ය විසිකිරීමට උත්සාහ කළ කිහිපදෙනෙකු මීට පෙර ද ගාල්ල පොලීසිය අත්අඩංගුවට ගෙන තිබුණා.\nනුගේගොඩ කොට්ඨාස දූෂණ මර්දන අංශයේ නිලධාරීන්ට ලද තොරතුරක් මත වැල්ලම්පිටිය මහබුත්ගමුව ප්‍රදේශයේ සිදුකළ වැටලීමකදී කේරළගංජා සහ මාවා සමඟ සැකකරුවෙකු අත්අඩංගුවට ගෙන තිබෙනවා.\nවයස අවුරුදු 44 ක් වූ අංගොඩ ප්‍රදේශයේ පදිංචි සැකකරු ළඟ තිබී කේරළ ගංජා කිලෝ එකයි ග්‍රෑම් 950 ක් සහ මාවා කිලෝ එකයි ග්‍රෑම් 840 ක් එහිදී පොලිස් භාරයට ගෙන ඇති අතර, වැඩිදුර පරීක්ෂණ ක්‍රියාත්මකයි.\nඑප්පාවල සහ අවට ප්‍රදේශවලට කේරළ ගංජා අලෙවි කරමින් සිටි යුද හමුදා කෝප්‍රල්වරයෙකු සහ තවත් පුද්ගලයෙකු රුපියල් ලක්ෂ තුනකට අධික ගංජා තොගයක් සමඟ අත්අඩංගුවට ගැනීමට එප්පාවල පොලීසිය සමත්වුණා.\nඑසේම ලද තොරතුරකට අනුව කොටදෙණියාව පොලිසිය විසින් සැකකටයුතු පාර්සලයක් පරීක්ෂා කිරීමේදී එහි තිබී ටී 56 ජීව උණ්ඩ 35 ක් සහ මැගසිනයක් හා මිලිමීටර 9 වර්ගයේ පිස්තෝල සඳහා භාවිත කරන උණ්ඩ 3 ක් හා අත්මාංචු කට්ටලයක් හමුවී තිබෙනවා.\nමේ අතර බස්නාහිර පළාතේ පැය 24 ක් තුළ සිදුකළ විශේෂ වැටලීම්වලදී වරෙන්තුකරුවන් 477 දෙනෙකු ඇතුලු 1,141 දෙනෙකු අත්අඩංගුවට ගෙන තිබෙනවා.\nබස්නාහිර පළාත භාර ජ්‍යෙෂ්ඨ නියෝජ්‍ය පොලිස්පති දේශබන්දු තෙන්නකෝන්ගේ උපදෙස් මත පළාතේ පොලිස් ස්ථාන 114 ක නිලධාරීන් යොදවා මෙම වැටලීම් ක්‍රියාත්මක කර ඇති බව සඳහන්.\nඑහිදී වරෙන්තුකරුවන් 477 දෙනෙකු, දූෂණ ක්‍රියා සඳහා සම්බන්ධ 465 දෙනෙකු සහ අපරාධ වැරදි සම්බන්ධයෙන් 98 දෙනෙකු මෙන්ම සැකපිට වෙනත් වැරදි සඳහා පුද්ගලයන් 101 දෙනෙකු අත්අඩංගුවට ගෙන තිබෙනවා.\nහලාවත රෝහලේ ප්‍රතිකාර ලබමින් සිටි රිමාන්ඞ් සිරකරුවෙකු සිය ගෙළ තියුණු ආයුධයකින් කපාගැනීම හේතුවෙන් අසාධ්‍යව අද පෙරවරුවේ හලාවත මහ රෝහලේ දැඩි සත්කාර ඒකකයට ඇතුළත් කර තිබෙනවා.\nමොහු පසුගිය 22 වනදා මාදම්පේ ගල්මුරුව ප්‍රදේශයේදී 22 හැවිරිදි තරුණියකට තියුණු ආයුධයකින් පහර දී ඝාතනය කර තිබූ අතර පසුව එම පුද්ගලයා ද වස පානය කර තිබුණා.\nඉන් අනතුරුවයි සැකකරු ප්‍රතිකාර සඳහා හලාවත රෝහලට ඇතුළත් කෙරුණේ.\nමේ අතර කොළඹ බන්ධනාගාරවල පිටත ආරක්ෂාව සඳහා පොලිස් විශේෂ කාර්ය බලකායේ නිලධාරීන් යෙදවීමට අද සිට ක්‍රියාත්මකයි.\nබන්ධනාගාර කොමසාරිස් ජනරාල් තුෂාර උපුල්දෙණිය සඳහන් කළේ ඒ අනුව වැලිකඩ, කොළඹ රිමාන්ඞ් සහ මැගසින් යන බන්ධනාගාරවල පිටත ආරක්ෂාව සඳහා මෙලෙස පොලිස් විශේෂ කාර්ය බලකායේ නිලධාරීන් යෙදවෙන බවයි.\nමෙහිදී බන්ධනාගාර රැඳවියන් හමුවීමට පැමිණෙන ඔවුන්ගේ ඥාතීන් මෙන්ම භාණ්ඩ පරීක්ෂා කිරීමටද විශේෂ කාර්ය බලකායේ නිලධාරීන් මැදිහත්වන බවයි කොමසාරිස් ජනරාල්වරයා සඳහන් කළේ.\nඑමෙන්ම මත්ද්‍රව්‍ය චෝදනා යටතේ අත්අඩංගුවට ගෙන බන්ධනාගාර ගත කර සිටින සැකකරුවන් පුනරුත්ථාපනය කිරීම සඳහා, නව වැඩපිළිවෙලක් සකස් කරන බව අධිකරණ අමාත්‍ය ජනාධිපති නීතීඥ අලි සබ්රි ප්‍රකාශ කළා.\nඔහු මේ බව කියා සිටියේ බේරුවල ප්‍රදේශයේ ඊයේ පැවති උත්සවයක් අතරතුර මාධ්‍ය වෙත අදහස් පළ කරමින්.",
       "URL": "https://www.hirunews.lk/248524/මහා-පරිමාණ-මත්ද්‍රව්‍ය-ජාවාරම්කරුවන්-අල්ලන-නීති-සංශෝධනයට",
       "Category": "Local News",
       "Parent URL": "https://www.hirunews.lk/local-news.php?pageID=2501"
}