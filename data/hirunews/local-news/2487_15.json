{
       "Source": "hirunews",
       "Timestamp": "Monday, 31 August 2020 - 10:51",
       "Headline": "මත්ද්‍රව්‍ය ජාවාරම්කරුවන් සමඟ සබඳතා පැවැත්වූ මත්ද්‍රව්‍ය කාර්යාංශයේ නිලධාරීන් 13 දෙනා යළි රිමාන්ඩ්",
       "News Content": "පොලිස් මත්ද්‍රව්‍යනාශක කාර්යාංශය මඟින් සිය භාරයට ගනු ලැබූ හෙරොයින් තොග ජාවාරම් කිරීම සම්බන්ධයෙන් සැකපිට අත්අඩංගුවට ගෙන රිමාන්ඞ් කර සිටින එම කාර්යාංශයේ නිළධාරීන් 13 දෙනා ලබන මස 14 වනදා දක්වා තවදුරටත් රක්ෂිත බන්ධනාගාර ගත කරනු ලැබුවා.\nඒ, සැකකරුවන් කොළඹ ප්‍රධාන මහේස්ත්‍රාත් ලංකා ජයරත්න හමුවේ අද පෙරවරුවේ ඉදිරිපත් කළ අවස්ථාවේදීයි.\nමෙම පැමිණිල්ල කැඳවූ අවස්ථාවේදී රක්ෂිත බන්ධනාගාර ගතකර සිටින සැකකරුවන් 13 දෙනා අධිකරණයට ඉදිරිපත් කර තිබුණේ නැහැ.\nඅපරාධ පරීක්ෂණ දෙපාර්තමේන්තුව වෙනුවෙන් පෙනී සිටි නියෝජ්‍ය සොලිසිටර් ජනරාල් දිලීප පීරිස් මෙහිදී පරීක්ෂණවල ප්‍රගතිය අධිකරණය හමුවට වාර්තා කර තිබුණා.\nමෙම නඩුවේ දාහතර වන සැකකරු ලෙස දැනට ඩුබායි හි වාසය කරන මත්ද්‍රව්‍ය ජාවාරම්කරුවෙකු මෙන්ම පාතාල කල්ලි නායකයෙකු වන උදාර සම්පත් නමැත්තා නම් කිරීමට අවසර දෙන ලෙස නියෝජ්‍ය සොලිසිටර් ජෙනරාල්වරයා ඉල්ලීමක් කළා.\nමෙම ඉල්ලීම පිළිගත් ප්‍රධාන මහේස්ත්‍රාත්වරිය උදාර සම්පත් නමැත්තා මෙම නඩු කටයුත්තේ දාහතර වන සැකකරු ලෙස නම් කිරීමට ද අවසර ලබා දුන්නා.\nඉදිරිපත් වූ කරුණු සලකා බැලූ කොළඹ ප්‍රධාන මහේස්ත්‍රාත්වරිය මොවුන් යලි රක්ෂිත බන්ධනාගාර ගත කිරීමට නියෝග කර පරීක්ෂණවල ප්‍රගතිය දැක්වෙන වාර්තාවක් එළඹෙන නඩු වාරයේදී ඉදිරිපත් කරන ලෙස ද අපරාධ පරීක්ෂණ දෙපාර්තමේන්තුවට නියෝග කළා.",
       "URL": "https://www.hirunews.lk/249046/මත්ද්‍රව්‍ය-ජාවාරම්කරුවන්-සමඟ-සබඳතා-පැවැත්වූ-මත්ද්‍රව්‍ය-කාර්යාංශයේ-නිලධාරීන්-13-දෙනා-යළි-රිමාන්ඩ්",
       "Category": "Local News",
       "Parent URL": "https://www.hirunews.lk/local-news.php?pageID=2487"
}