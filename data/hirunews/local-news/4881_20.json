{
       "Source": "hirunews",
       "Timestamp": "Tuesday, 13 September 2016 - 13:26",
       "Headline": "වැට් බදු සංශෝධන පනත් කෙටුම්පතට කැබිනට් අනුමැතිය",
       "News Content": "වැට් බදු සංශෝධන පනත් කෙටුම්පතට අමාත්‍ය මණ්ඩල අනුමැතිය හිමි වී තිබෙනවා.\nමුදල් අමාත්‍ය රවී කරුණානායක හිරු ප්‍රවෘත්ති අංශයට ප්‍රකාශ කළේ අදාළ පනත් කෙටුම්පත අද පැවති අමාත්‍ය මණ්ඩල රැස්වීමට ඉදිරිපත් කළ අතර ඊට මෙලෙස අනුමැතිය හිමි වූ බවයි.\nවැට් බදු සංශෝධන මීට පෙර පාර්ලිමේන්තුවට ඉදිරිපත් කළ ද ශ්‍රේෂ්ඨාධිකරණය එය ව්‍යවස්ථාවේ ප්‍රතිපාදනවලට අනුකූල නොවන බව ප්‍රකාශ කළා.\nඒ, කෙටුම්පත සඳහා අමාත්‍ය මණ්ඩල අනුමැතිය ලබා නොගැනීම හේතුවෙන්.\nඑමෙන්ම වැට් බදු සංශෝධන පනත් කෙටුම්පතට ශ්‍රී ලංකා නිදහස් පක්ෂයේ මන්ත්‍රීවරුන් ද විරෝධතාවන් ඉදිරිපත් කර තිබුණා.\nනව කෙටුම්පත සකස් කිරීමට පෙර නිදහස් පක්ෂ මන්ත්‍රීවරුන් සමඟ මුදල් අමාත්‍යවරයා සාකච්ඡාවක නිරත වී තිබෙනවා.\nඉන් අනතුරුව නව කෙටුම්පත සකස් කර ඇත්තේ ඔවුන් ඉදිරිපත් කළ යෝජනා ද ඇතුළත් කරමින්.\nමේ අතර, කැබිනට් මණ්ඩලයේදී පනත් කෙටුම්පතට අනුමැතිය  හිමි වීමෙන් පසු පිවිතුරු හෙළ උරුමයේ ප්‍රධාන ලේකම්, පාර්ලිමේන්තු මන්ත්‍රී උදය ගම්මන්පිල කියා සිටියේ මෙම වැට් සංශෝධනයේද අඩුපාඩු ඇත්නම් යළි ශ්‍රේෂ්ඨාධිකරණයට යාමට සූදානම් බවයි.\nඑසේම අතීතයට බලපාන පරිදි යළි වැට් බදු සංශෝධන ඉදිරිපත් කරන්නේ නම් ඊට එරෙහිව අධිකරණ ක්‍රියාමාර්ග ගැනීමට බලාපොරොත්තු වන බව ඒකාබද්ධ විපක්ෂයද පවසනවා.\nකොළඹ අද කැඳවා  තිබූ මාධ්‍ය හමුවකට එක්වෙමින් හිටපු අමාත්‍ය මහාචාර්ය ජී.එල්.  පීරිස් මේ බව කියා සිටියා.\nමේ අතර මාධ්‍ය හමුවට එක්වූ පාර්ලිමේන්තු මන්ත්‍රී බන්දුල ගුණවර්ධන කියා සිටියේ දුම්වැටි සඳහාද බදු ඉහළ දැමීමට රජය කටයුතු කළ යුතු බවයි.\nකෙසේ වෙතත් මුදල් අමාත්‍යාංශයේ අද පැවති මාධ්‍ය හමුවකට එක්වු කර්මාන්ත හා වාණිජ කටයුතු අමාත්‍යාංශයේ ලේකම් ටී.එම්.කේ.බී.තෙන්නකෝන් කියා සිටියේ වැට් බදු හේතුවෙන් අත්‍යවශ්‍ය ආහාර ද්‍රව්‍යවල මිල වැඩිවීමක් සිදුනොවන බවයි.\nඔහු ඒ බව සඳහන් කළේ මාධ්‍යවේදීයෙකු විමසූ පැනයකට පිළිතුරු ලබාදෙමින්.",
       "URL": "https://www.hirunews.lk/142880/වැට්-බදු-සංශෝධන-පනත්-කෙටුම්පතට-කැබිනට්-අනුමැතිය",
       "Category": "Local News",
       "Parent URL": "https://www.hirunews.lk/local-news.php?pageID=4881"
}