{
       "Source": "hirunews",
       "Timestamp": "Thursday, 17 August 2023 - 14:16",
       "Headline": "2022 පන්දුවාර 20 ලෝක කුසලානයේ වියදම් ගැන අල්ලස් කොමිසමට පැමිණිල්ලක්",
       "News Content": "2022 පන්දුවාර 20 ලෝක කුසලානයේදී ශ්‍රී ලංකා ක්‍රිකට් විධායක කමිටු නිලධාරින් සිදු කරන ලද වියදම් සම්බන්ධයෙන් පරීක්ෂණයක් සිදු කරන ලෙස ඉල්ලා අල්ලස හා දූෂණයට එරෙහි පුරවැසි බලය සංවිධානය අද අල්ලස් කොමිසම වෙත පැමිණිල්ලක් ඉදිරිපත් කළා.\nමේ අතර එම ක්‍රිකට් තරගාවලියේ වියදම් සම්බන්ධයෙන් ජාතික විගණන කාර්යාලය නිකුත් කළ විගණන කෙටුම්පත් වාර්තාවට ශ්‍රී ලංකා ක්‍රිකට් ආයතනය පිළිතුරු ලිපියක් ඉදිරිපත් කර ඇති බව වාර්තා වනවා.\n2022 ලෝක කුසලාන පන්දුවාර 20 ක්‍රිකට් තරගාවලියේදී ශ්‍රී ලංකා ක්‍රිකට් ආයතනය විසින් සිදු කරනු ලැබු වියදම් සම්බන්ධයෙන් ජාතික විගණන කාර්යාලය විසින් සිදු කරනු ලැබු විගණනයට අදාලව නිකුත් කර ඇති කෙටුම්පතට පිළිතුරු ලෙස ශ්‍රී ලංකා ක්‍රිකට් වෙතින් පිටු 200කට අධික ලියවිල්ලක් ඉදිරිපත් කර ඇති බව වාර්තා වනවා.\nමෙම පිළිතුරු ලිපිය ඊට අදාළ ඇමුණුම්ද සමග ක්‍රීඩා අමාත්‍යාංශයේ ලේකම්වරයා වෙත යොමු කර තිබෙනවා.\nක්‍රීඩා අමාත්‍යාංශය ඊට අදාළ නිර්දේශ සමග මෙය ජාතික විගණන කාර්යාලය වෙත භාරදීමට නියමිතයි.\nකෙසේ වෙතත් ශ්‍රී ලංකා ක්‍රිකට් ආයතනය මෙම පිළිතුරු ලිපිය ලබා දීම සදහා මෙම මස 26 වැනි දක්වා කල් ඉල්ලා තිබුණද එම ඉල්ලීම විගණන කාර්යාලය විසින් ප්‍රතික්ෂේප කර තිබුණා.\nකෙටුම්පත් වාර්තාවේ සඳහන් කරුණු පාදක කර ගනිමින් ශ්‍රී ලංකා ක්‍රිකට් ආයතනය ගැන මෙම මස 24 වැනිදා පාර්ලිමේන්තුවේ එක්දින විවාදයක්ද පැවැත්වීමට නියමිතව තිබෙනවා.\nමේ අතර 2022 පන්දුවාර 20 ලෝක කුසලානයේදී ශ්‍රී ලංකා ක්‍රිකට් විධායක කමිටු නිලධාරින් සිදු කරන ලද වියදම් සම්බන්ධයෙන් පරීක්ෂණයක් සිදු කරන ලෙස ඉල්ලා අල්ලස දූෂණය නාස්තියට එරෙහි පුරවැසි බලය සංවිධානය අල්ලස් හෝ දූෂණ කොමිෂන් සභාවට පැමිණිල්ලක් ගොනු කළා.",
       "URL": "https://www.hirunews.lk/345143/2022-පන්දුවාර-20-ලෝක-කුසලානයේ-වියදම්-ගැන-අල්ලස්-කොමිසමට-පැමිණිල්ලක්",
       "Category": "Local News",
       "Parent URL": "https://www.hirunews.lk/local-news.php?pageID=91"
}