{
       "Source": "hirunews",
       "Timestamp": "Wednesday, 24 April 2019 - 17:35",
       "Headline": "පොලිස් ඇඳිරිනීතිය අදත් රාත්‍රී 10 සිට අලුයම 4 තෙක්",
       "News Content": "අදත් රාත්‍රී 10 සිට හෙට අලූයම 4 දක්වා දිවයින පුරා පොලිස් ඇදිරි නීතිය ක්‍රියාත්මක බව, පොලිස් මාධ්‍ය ප්‍රකාශක පොලිස් අධිකාරි රුවන් ගුණසේකර සදහන් කළා.\nමේ අතර, කොළඹ ප්‍රදේශයේ ස්ථාන දෙකක සැක කටයුතු ලෙස නතර කර තිබු යතුරු පැදි 2 ක් සහ කටාන ප්‍රදේහයේ සැක කටයුතු පාර්සලයක් පොලිස් විශේෂ කාර්ය බලකාය අද පුපුරුවා හරිනු ලැබුවා.\nඅද උදැසන 9.30ට පමණ සැකකටයුතු ලෙස නවතා තිබු යතුරු පැදියක් පිළිබඳව පළමුව තොරතුරු ලැබ් තිබුණේ වැල්ලවත්ත සැවෝයි සිනමා හළ ආසන්නයෙන්.\nඒ අනුව වහාම ක්‍රියාත්මක වු පොලිස් විශේෂ කාර්ය බලකාය එම යතුරුපැදිය පරික්ෂාවට ලක් කොට එහි ආසනය ගැලවීමට නොහැකිවීම හේතුවෙන් පිපිරීමෙන් පසුව එය විවෘත කිරීමටයි කටයුතු කළේ.\nඑහි කිසිදු පුපුරණ ද්‍රව්‍යයක් නොතිබූ බව පසුව වාර්තා වුණා.\nඑමෙන්ම, අද දහවල් 2 ට පමණ පිටකොටුව - ගෑස්පහ මංසන්ධියේ සැක කටයුතු ලෙස නවතා දමා තිබූ යතුරුපැදියක් ද ආරක්ෂාකාරිව පුපුරුවා හැරියා.\nමීට අමතරව, කටාන තිඹිරිගස්කටුව ප්‍රදේශයේ ආපනශාලාවක තිබූ සැක කටයුතු පාර්සලයක් පිළිබදව පොලීසියට තොරතුරක් ලැබී තිබූ අතර, එය පසුව එම වෙළදසැලෙන් ඉවත්කොට ආරක්ෂාකාරිව පොලිස් විශේෂ කාර්ය බලකාය විසින් පුපුරුවා හැරි බවයි පොලීසිය සදහන් කළේ.\nකෙසේ වෙතත්, පසුව අදාළ පාර්සලයෙහි හිමිකරු එම ස්ථානයට පැමිණ ඇති අතර, ඔහු අමතක වීමකින් එය වෙළදසැලෙහි දමාගොස් තිබෙනවා.\nඑමෙන්ම, කොළඹ නගරය ඇතුළු තවත් තදාසන්න ප්‍රදේශ කිහිපයක විශේෂ පරීක්ෂා කිරීම් සිදුකළේ ප්‍රදේශවාසීන්ගෙන් ලද තොරතුරුවලට අනුවයි.\nපොලීසිය සදහන් කළේ රට තුළ පවතින වාතාවරණයත් සමග රථ වාහන ගාල් කර යන්නේ නම් ඒ තුළ තම නම සහ දුරකථන අංකය ප්‍රදර්ශනය කරන ලෙසටයි.",
       "URL": "https://www.hirunews.lk/215097/පොලිස්-ඇඳිරිනීතිය-අදත්-රාත්‍රී-10-සිට-අලුයම-4-තෙක්",
       "Category": "Local News",
       "Parent URL": "https://www.hirunews.lk/local-news.php?pageID=3386"
}