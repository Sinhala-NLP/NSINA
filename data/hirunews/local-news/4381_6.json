{
       "Source": "hirunews",
       "Timestamp": "Tuesday, 08 August 2017 - 17:24",
       "Headline": "අනුරාධපුරයට ගිය අයෙක් අතුරුදන් (ඡායාරූප)",
       "News Content": "තමන් විසින් නිෂ්පාදනය කළ යතුරු පැදියකින් මිනුවන්ගොඩ සිට අනුරාධපුරයට පැමිණී කාර්මික ශිල්පියකු එම යතුරුපැදිය ද සමග අතුරුදහන්වීමේ සිද්දියක් සම්බන්ධයෙන් පොලිස් විමර්ශන අරඹා තිබෙනවා.\nවිහාරස්ථානයක පොහෝ දින තොරණ ඉදිකිරීමට අනුරාධපුරයට පැමිණ, මෙලෙස අතුරුදහන්ව ඇත්තේ මිනුවන්ගොඩ කලවාන ප්‍රදේශයේ පදිංචිව සිටි කේ.සුදත් ධර්මප්‍රිය ආරියරත්න නමැති 40 හැවිරිදි දෙදරුපියෙක්.\nඅතුරුදහන් පුද්ගලයාගේ බිරිය මේ සම්බන්ධයෙන් මිනුවන්ගොඩ පොලිස් ස්ථානයට පැමිණීලි කර ඇති අතර ඉකුත් ජූලි 30 වනදා එම පැමිණීල්ල කර තිබෙනවා.\nපසුව අනුරාධපුර නියෝජ්‍ය පොලිස්පතිවරයාටද මෙම සිද්ධිය සම්බන්ධයෙන් පැමිණීලි කිරීමට ඇය කටයුතු කර ඇති බව සඳහන්.\nඅතුරුදහන් බව කියන සුදත්ගේ බිරිය සුජීවා දිල්හානි සිද්ධිය සම්බන්ධයෙන් මෙසේ කියා සිටියා.\n\"පසුගිය ජූනි 21 වැනිදා තමයි මගේ මහත්තයා ගෙදරින් අනුරාධපුරයේ එන්න පිටත්වුනේ. මහත්තයට අනුරාධපුරයේ කියන අයෙක්ගෙන් ඇමතුමක් ආවා ,පංසලක තොරණ ඉදිරිකරන්න තියෙනවා එන්න කියලා. ඒකට තමයි මහත්තයා අනුරාධපුර ආවේ. \"\n\"මහත්තයා දුරකතනයක් පාවිච්චි කරන්නේ නැහැ. යන තැනක ඉන්න කෙනෙක්ගේ දුරකතන අංකයක් මට දෙනවා මහත්තයට කතා කරන්න. එහෙම තමයි එයත් මමත් කතා බහකර ගන්නනේ. මහත්තයට එන්න කියපු කෙනාගේ අංකයෙන් මහත්තය මට කතාකරලා කිව්ව අනුරාධපුරයේ දේවාල හංදියේ සුදර්ශනාරාම පංසලේ ඉන්නේ කියලා. පහුගිය ජූලි 12 තමයි මහත්තයත් මමත් අවසාන වතාවට කතා කලේ. එයා කිව්වා තව දවස් කිහිපයකින් වැඩ නිමකරලා ඉක්මනට ගෙදර එනවා කියලා. \"\n\"ඒත් ජූලි 25 වෙනතුරුත් මහත්තයා ගෙදර ආවේ නැහැ. ඒ නිසා එයා මට දීලා තිබුණ අංකයට මම යළි කතා කළා. පිරිමි කෙනෙක් තමයි ඒ දුරකතන අංකය භාවිත කලේ. ඒ වෙලාවේ දුරකතනයට පිළිතුරු දුන් කෙනා කීවා සුදත් වැඩ ඉවර කරලා ජූලි 18 මිනුවන්ගොඩ එන්න පිටත්වුණා කියලා. ඒත් මහත්තයා මේ වන තෙක් ගෙදර ආවේ නැහැ. එතැන් සිට එම දුරකතන අංකයත් වැඩ කරන්නේ නැහැ. \"\n\"මහත්තයා මොටර් කාර්මික ශිල්පයට දක්ෂයි. එයා නව නිර්මාන කරනවා. විදුලි කාර්මික ශිල්පයටත් දක්ෂයි. චිත්‍ර අදිනවා. පෙරහර ආදී උත්සවවලට නැටුම් හා හේවිසි කන්ඩායම් සපයනවා. ඒ විදියට තමයි මහත්තයා මමත් දරු දෙන්නත් ජීවත් කලේ. \"\n\"මහත්තයා විසින්ම අඩු වියදමකින් නිර්මානය කල යතුරුපැදියකින් තමයි මහත්තයා අනුරාධපුරයට ගියේ. දැන් මහත්තයත් යතුරුපැදියත් දෙකම අතුරුදහන් වෙලා.\"\nමහත්තයාගේ අතුරු දහන්වීම ගැන මම මිනුවන්ගොඩ පොලිසියට පැමිණීලි කර තිබෙනවා. අනුරාධපුරට ඇවිත් හොයලා බැලූවා එහෙම හංදික්වත් එහෙම පංසලක්වත් අනුරාධපුර නගරයේ අපිට හොයා ගන්න බැරිවුණා. අනුරාධපුරයේ නියෝජ්‍ය පොලිස්පතිතුමාටත් මම මේ ගැන පැමිණීලි කලා. මහත්තයාගේ අතුරු දහන්වීමත් එක්ක දරුවෝ දෙන්නත් බැලූ අත බලාගෙන කල්පනා කරනවා. ඒ දෙන්නා පාසැල් වයසේ .දුව උසස්පෙල හදාරනවා. පුතා හය වසරේ ඉගෙන ගන්නවා. \"\n\"මගේ මහත්තයාගේ අතුරුදහන්වීමත් සමග අපේ මුලූ පවුලම අසරන වෙලා. මටත් රැකියාවක් නැහැ.දැන් ජීවත් වෙන්න විදියකුත් නැහැ. දරුවෝ තාත්ත ගැන කියලා අඩනවා. මගේ මහත්තයට මොකක්ද වුනේ කියලා හිතාගන්න බැහැ. එයාට මොකක් හරි කරදරයක් කියලයි මට හිතෙන්නේ. එයාට අනුරාධපුරයට එන්න කියපු කෙනාගෙත් දුරකතනය දැන් වැඩ නැහැ.\"\n\"කවුරුහරි එයාවයි යතුරුපැදියි හංගගෙන ඉන්නවා ද කියලත් සැකයි. එයා හදපු යතුරුපැදිය මීට කලින් කිහිප දෙනෙක් මිලට ගන්න ඉල්ලලත් තිබුණා. මහත්තයා ඒත් එයා හදපු යතුරුපැදිය විකුනන්න කැමැති වෙලා තිබුනේ නැහැ. මට මගේ මහත්තය හොයලා දෙන්න කියලයි පොලිසියෙන් ඉල්ලන්නේ. මගේ මහත්තයා ගැන තොරතුරක් හරි මහත්තයා හදපු යතුරුපැදිය ගැන තොරතුරක් හරි දන්න කෙනෙක් ඉන්නවනම් ලගම තියෙන පොලිසියට හරි මිනුවන්ගොඩ පොලිසියට හරි දැනුම්දෙන්න කියලා මම රටේ සහෝදර ජනතාවගෙනුත් කාරුණිකව ඉල්ලා සිටිනවා.\n\"\nසිය පියාගේ අතුරුදන්වීම සම්බන්ධයෙන් මාධ්‍යයට අදහස් දැක්වූ සුදත්ගේ දරු දෙදෙනාද හැඩූ කඳුලින් මෙසේ කීයා සිටියා.\n\"අපිට උගන්වන්න අපිට කන්න අදන්න දෙන්න අපේ තාත්තා ගොඩක් දුක් වින්දා. එයා නැතුව ඒ කිසිම දෙයක් දැන් අපිට නැහැ. තාත්ත නැතුව මොන දේ තිබුනත් ඒ අඩුව පුරවගන්න අපිට බැහැ. තාත්තා කලාවට වගේම මෝටර් කාර්මික ශිල්පයටත් දක්ෂයි. අපේ තාත්තා නැතුව එයාගේ ආදරය නැතුව අපිට ඉන්න බැහැ. අපේ තාත්තට මොකද වුනේ ජනාධිපතිතුමාටත් පොලිස්පති මාමටත් අපි කියන්නේ අපේ තාත්තා පුලූවන් තරම් ඉක්මනට අපිට හොයලා දෙන්න කියලයි.\"\nඅතුරුදන්ව සිටින සුදත් ධර්මප්‍රිය ආරියරත්න පිළිබදව හෝ ඒ භාවිතා කළ යතුරුපැදිය පිළිබදව ඔබට යම් තොරතුරක් වෙතොත් දුරකතන අංක 011-2295222  ඔස්සේ මිනුවන්ගොඩ පොලිස් ස්ථානයට හෝ 025-2222788 ඔස්සේ අනුරාධුපර නියෝජ්‍ය පොලිස්පති කාර්යාලයට හෝ ලගම ඇති පොලිස් ස්ථානයට හෝ දැනුම් දෙන සුදත් ධර්මප්‍රියගේ පවුලේ අය ඔබෙන් කාරුණික ඉල්ලීමක් කරනවා.\nකැකිරාව - කුෂාන් ජයවර්ධන",
       "URL": "https://www.hirunews.lk/167932/අනුරාධපුරයට-ගිය-අයෙක්-අතුරුදන්-ඡායාරූප",
       "Category": "Local News",
       "Parent URL": "https://www.hirunews.lk/local-news.php?pageID=4381"
}