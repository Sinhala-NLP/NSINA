{
       "Source": "hirunews",
       "Timestamp": "Tuesday, 17 May 2022 - 13:51",
       "Headline": "ස්ථාවර නියෝග අත්හිටුවීමේ සුමන්තිරන්ගේ යෝජනාව පරදී.",
       "News Content": "ස්ථාවර නියෝග අත්හිටුවා ජනාධිපතිට අප්‍රසාදය පළ කිරීමේ යෝජනාව අද විවාදයට ගැනීම සම්බන්ධයෙන් පාර්ලිමේන්තුවේ දී ඡන්ද විමසීමක් පැවැත් වුණා.\nඑහි දී, ස්ථාවර නියෝග අත්හිටුවා එය විවාදයට ගත යුතු බවට දෙමළ ජාතික සන්ධානයේ පාර්ලිමේන්තු මන්ත්‍රී එම්.ඒ සුමන්දිරන් යෝජනා කළ අතර, එය ස්ථිර කළේ විපක්ෂයේ ප්‍රධාන සංවිධායක ලක්ෂ්මන් කිරිඇල්ල විසින්.\nකෙසේ වෙතත් ඊට රජය විරෝධය පළ කරන බව සභානායක දිනේෂ් ගුණවර්ධන ප්‍රකාශ කිරීමත් සමඟයි ඒ සඳහා ඡන්ද විමසීමක් පැවැත්වීමට කථානායකවරයා පියවර ගනු ලැබුවේ.\nඒ අනුව පැවති ඡන්ද විමසීමේ දී ස්ථාවර නියෝග අත්හිටුවා අදාළ යෝජනාව විවාදයට ගත යුතු බවට ඡන්ද 68 ක් ලැබුණු අතර, ඡන්ද 119 ක් ඊට විරුද්ධව ලැබුණා.\nඒ අනුව වැඩි ඡන්ද 51 කින් අදාළ යෝජනාව පරාජයට පත්වුණේ.",
       "URL": "https://www.hirunews.lk/304579/ස්ථාවර-නියෝග-අත්හිටුවීමේ-සුමන්තිරන්ගේ-යෝජනාව-පරදී",
       "Category": "Local News",
       "Parent URL": "https://www.hirunews.lk/local-news.php?pageID=1163"
}