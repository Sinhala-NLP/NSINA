{
       "Source": "hirunews",
       "Timestamp": "Wednesday, 18 August 2021 - 13:21",
       "Headline": "ආනයන - අපනයන හා තොග හුවමාරුව නතර නොකරන්නැයි වෙළඳ ඇමතිගෙන් ඉල්ලීමක් (වීඩියෝ)",
       "News Content": "දිවයිනේ වෙළඳසැල් වසා දැමුව ද ආනයන අපනයන ක්‍රියාවලිය හෝ තොග හුවමාරුව නතර නො කරන ලෙස වෙළඳ අමාත්‍ය ආචාර්ය බන්දුල ගුණවර්ධන අද ඉල්ලීමක් කළා.\nමේ අතර දිවයිනේ තවත් ප්‍රදේශ කිහිපයක වෙළඳසැල් වසා දැමීමට වෙළඳ සංගම් අද දිනයේ තීරණය කර තිබෙනවා.\nඒ අනුව රුවන්වැල්ල, අඟුරුවැල්ල, සියඹලාණ්ඩුව, වැලිමඩ, මීගමුව සහ කොච්චිකඩේ යන නගරවල වෙළඳසැල් හෙට සිට වසා දැමීමට තීරණය කර තිබෙනවා.\nඑසේ ම ඇඹිලිපිටිය නගරය ද අද සිට සති දෙකක් වසා දැමීමට පියවර ගත් අතර, කඹුරුපිටිය නගරයේ සියලු ම වෙළඳසැල් අනිද්දා සිට 25 වනදා දක්වා වසා තැබෙනු ඇති.\nකෙසේ වෙතත් වෙළඳසැල් වසා දැමුව ද ඖෂධ අලෙවිසැල්, ඉන්ධන පිරවුම්හල්, වෛද්‍ය මධ්‍යස්ථාන ඇතුළු අත්‍යවශ්‍ය සේවා අඛණ්ඩ ව ක්‍රියාත්මක බවයි බොහෝ වෙළඳ සංගම් ප්‍රකාශ කර සිටියේ.\nපිටකොටුවේ වෙළදසැල් වසා දමන්නේ ද යන්න සම්බන්ධයෙන් අත්‍යාවශ්‍ය ආහාර ද්‍රව්‍ය ආනයනකරුවන්ගේ සහ තොග වෙළඳුන්ගේ සංගමය ඊයේ සාකච්ඡාවක් පැවැත්වූ අතර, අනතුරු ව ඔවුන් තීරණය කර ඇත්තේ වෙළඳසැල් වසා නොදැමීමටයි.",
       "URL": "https://www.hirunews.lk/280013/ආනයන-අපනයන-හා-තොග-හුවමාරුව-නතර-නොකරන්නැයි-වෙළඳ-ඇමතිගෙන්-ඉල්ලීමක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1746"
}