{
       "Source": "hirunews",
       "Timestamp": "Saturday, 03 June 2017 - 18:54",
       "Headline": "රට වෙනුවෙන් හිරු, හිරු සහන යාත්‍රා ක්‍රියාන්විතයේ හත්වන ආධාර තොගය මාතරට - සෞඛ්‍ය කඳවුරු ක්‍රියාන්විතය දෙවන දිනටත් සාර්ථකව",
       "News Content": "ආපදා තත්ත්වයෙන් විපතට පත් අපේම සහෝදර ජනතාවට සහන සැලසීම අරමුණු කරගත් රට වෙනුවෙන් හිරු, හිරු සහන යාත්‍රා ක්‍රියාන්විතයේ 7 වන ආධාර තොගය අකුරැස්ස - අතුරලිය ප්‍රාදේශීය ලේකම් කාර්යාලයට අද භාරදෙනු ලැබුවා.\nමෙම ආධාර තොගය රැගත් විශේෂ රථ පෙළ අද පෙරවරුවේ පිටත්වුණේ අංක 156 න් 2 නාවල පාර, නුගේගොඩ පිහිටා ඇති ප්‍රධාන එකතු කිරීමේ මධ්‍යස්ථානයෙන්. අනතුරුව ඔවුන් දක්ෂිණ අධිවේගී මාර්ගය ඔස්සේ අකුරැස්සට ළඟාවුණා.\nනිල්වලා ගඟ පිටාර ගැලීම හේතුවෙන් ඇතිවූ ගං වතුර තත්ත්වයෙන් අකුරැස්ස - අතුරලිය ප්‍රදේශයේ  පවුල් 5186 ක පුද්ගලයින් 18 000 ක් පමණ ආපදාවට ලක්වුණා.\nඑමෙන්ම හිරු එෆ්.එම්. සහ හිරු ටී.වී. ප්‍රමුඛ ආසියානු මාධ්‍ය ජාලය අයහපත් කාලගුණයෙන් විපතට පත් ජනතාවට සහන සැලසීමේ අරමුණින් ආරම්භ කළ රට වෙනුවෙන් හිරු, හිරු සහන යාත්‍රා ක්‍රියාන්විතයේ තවත් දැවැන්ත පියවරක් වන රට වෙනුවෙන් හිරු සෞඛ්‍ය ක්‍රියාන්විතය ද මාතර හා හංවැල්ල - කළු අග්ගල ප්‍රදේශවලදී අද දිනය පුරා ක්‍රියාත්මක වුණා.\nමෙම සෞඛ්‍ය කදවුරු හරහා ජල ගැලීම් සහ නායයෑම් හේතුවෙන් විපතට පත්වූ ජනතාවට විශේෂඥ වෛද්‍ය පහසුකම්, ප්‍රථමාධාර ඇතුළු සෞඛ්‍ය සේවාවන් රැසක් සැළසීම විශේෂත්වයක්.\nමාතර මධ්‍ය මහා විද්‍යාලයේ පැවති සෞඛ්‍ය කඳවුර සඳහා එම ප්‍රදේශයේ ආපදාවට ලක්වූ විශාල පිරිසක් එක්ව සිටි බව සඳහන්.\nඔවුන්ගෙන් වැඩි පිරිසක් විවිධ රෝගාබාධ තත්ත්වයන් හේතුවෙන් ප්‍රතිකාර ලබා පිටව යන අතරතුර හිරුට තුති පුද කළා.\nදෙවන සෞඛ්‍ය කඳවුර පැවැත්වුණේ කළුඅග්ගල - කිත්සියාවත්ත ශ්‍රී උපෝසථාරාම විහාරස්ථානයේදියි.\nඒ සඳහා සීතාවක ප්‍රාදේශීය ලේකම් කොට්ඨාශයට අයත් කැළණි ගඟ පිටාර ගැලීමෙන් ආපදාවට ලක්වූ හංවැල්ල, කඩුවෙල යනාදී ප්‍රදේශවල ජනතාව සහභාගී වූ බව එහි සිටින අප වාර්තාකරු ප්‍රකාශ කළා.\nහිරු එෆ්.එම්. සහ හිරු ටී.වී. ප්‍රමුඛ ආසියානු මාධ්‍ය ජාලය අයහපත් කාලගුණයෙන් විපතට පත් ජනතාවට සහන සැලසීමේ මුඛ්‍ය පරමාර්ථයෙන් ආරම්භ කළ රට වෙනුවෙන් හිරු, හිරු සහන යාත්‍රා ක්‍රියාන්විතයේ තවත් දැවැන්ත පියවරක් ලෙසයි රට වෙනුවෙන් හිරු සෞඛ්‍ය ක්‍රියාන්විතය ආරම්භ කිරීමට අප පියවර ගත්තේ.\nඑසේම තවමත් ජලය බැස නොගිය ප්‍රදේශවලට බෝට්ටු මගින් ගොස් ප්‍රථමාධාර ලබාදීමට ශ්‍රී ලංකා රතු කුරුස සමාජය හා ආසියානු මාධ්‍ය ජාලය කටයුතු කිරීමද විශේෂත්වයක්.\nරට වෙනුවෙන් හිරු, හිරු සහන යාත්‍රා ක්‍රියාන්විතය සඳහා නාවල පාර, නුගේගොඩ පිහිටි ප්‍රධාන එකතු කිරීමේ මධ්‍යස්ථානය වෙත තවදුරටත් ද්‍රව්‍යමය ආධාර විශාල වශයෙන් ලැබෙමින් පවතිනවා.\nඑලෙස ලැබුණු ආධාර තොග බෙදාහැරීමේ කටයුතු තව තවත් පුළුල් කරමින් පසුගිය දින කිහිපය පුරාම හිරු සහන යාත්‍රාව මගින් අප දිස්ත්‍රික්ක කිහිපයක ක්‍රියාත්මක කළා.\nඑසේම එම ආධාර ගොඩබිමින් සහ ගුවනින් ගොස් පීඩාවට පත්ව සිටින ජනතාවට බෙදාදීමටද හිරු සහන යාත්‍රා ක්‍රියාන්විතය පියවර ගත්තා.\nපිහිටක් අවැසි මොහොතක පීඩාවට පත් අපේම ජනතාව වෙනුවෙන් හිරු ටී.වී. සහ හිරු එෆ්.එම්. ප්‍රමුඛ ආසියානු මාධ්‍ය ජාලය ඔබ වෙුනවෙන් ඉදිරියටත් කැපවී සිටින බව අප සිහිපත් කරන්නේ නිහතමානීවයි.",
       "URL": "https://www.hirunews.lk/162762/රට-වෙනුවෙන්-හිරු-සහන-යාත්‍රා-ක්‍රියාන්විතයේ-හත්වන-ආධාර-තොගය-මාතරට-සෞඛ්‍ය-කඳවුරු-ක්‍රියාන්විතය-දෙවන-දිනටත්-සාර්ථකව",
       "Category": "Local News",
       "Parent URL": "https://www.hirunews.lk/local-news.php?pageID=4486"
}