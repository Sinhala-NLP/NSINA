{
       "Source": "hirunews",
       "Timestamp": "Sunday, 07 May 2023 - 9:47",
       "Headline": "සරණාගතභාවය ඉල්ලා යාපනයේ පිරිසක් ඉන්දියාවට",
       "News Content": "යාපනයේ සිට ධීවර බෝට්ටුවක ආධාරයෙන් දස දෙනෙකුගෙන් සමන්විත පිරිසක් ඉන්දියාවේ තමිල්නාඩූ ප්‍රාන්තයට පළා ගොස් ඇතැයි එරට මාධ්‍ය වාර්තා කර තිබෙනවා.\nඑම පිරිස මේ වනවිට මණ්ඩපම් සරණාගත කදවුරට ‍රැගෙන ගොස් ඇතැයි වාර්තා වනවා.\nඉන්දියාවට පළා ගිය මෙම පිරිස රාමේස්වරන් ප්‍රදේශයට ළගා වීමෙන් පසුව රාමේස්වරන් වෙරළාරක්ෂක නිලධාරීන් විසින් අත්අඩංගුවට ගෙන පොලීසිය වෙත බාර දී තිබෙන බවයි විදෙස් මාධ්‍ය වැඩිදුරටත් වාර්තා කර සිටියේ.\nපොලීසිය හා මණ්ඩපම් සරණාගත කදවුරේ නිලධාරීන් මේ පිරිසගෙන් ප්‍රශ්න කිරීමෙන් අනතුරුව ඔවුන්ට ඉන්දියාවේ සරණාගතභාවය ලබා දිමට තීරණය කර තිබෙනවා.\nගත වූ වසරක කලය ඇතුළත උතුරු පළාතේ සිට පුද්ගලයින් 236 දෙනෙකු ඉන්දියාවට පලා ගොස් එරට සරණාගතභාවය ඉල්ලා ඇති අතර ඉන් හතර දෙනෙකුට හැරෙන්නට ඉතිරි 232 දෙනාටම සරණාගතභාවය ලැබී තිබෙන බවයි සඳහන් වන්නේ.",
       "URL": "https://www.hirunews.lk/334466/සරණාගතභාවය-ඉල්ලා-යාපනයේ-පිරිසක්-ඉන්දියාවට",
       "Category": "Local News",
       "Parent URL": "https://www.hirunews.lk/local-news.php?pageID=363"
}