{
       "Source": "hirunews",
       "Timestamp": "Thursday, 28 April 2022 - 16:04",
       "Headline": "එංගලන්ත ටෙස්ට් පිටියේ අලුත් ම නායකයා",
       "News Content": "තුන් ඉරියව් ක්‍රිකට් ක්‍රීඩක බෙන් ස්ටොක්ස් එංගලන්ත ක්‍රිකට් කණ්ඩායමේ ටෙස්ට් ක්‍රිකට් නායකයා ලෙස නම්කර තිබෙනවා.\nඑංගලන්ත සහ වේල්ස් ක්‍රිකට් මණ්ඩලය විසිනුයි මෙම පත් කිරීම සිදු කර ඇත්තේ.\nස්ටොක්ස්ගේ පත්වීමත් සමග ඔහු එංගලන්ත ටෙස්ට් ක්‍රිකට් නායකත්ව ධුරාවලියේ 81 වැනි නායකයා ලෙසට ඉතිහාසගත වනවා.\nමීට පෙර එංගලන්ත ටෙස්ට් ක්‍රිකට් කණ්ඩායමේ නායකයා ලෙස කටයුතු කළේ, ජෝ රූට් වන අතර, ඔහු පසුගියදා නායකත්වයෙන් ඉල්ලා අස්වුණා.\nඒ සිය නායකත්වය යටතේ ඔස්ටෙලියානු - එංගලන්ත අළු බඳුන ටෙස්ට් තරගාවලිය දැවැන්ත පරාජයකට ලක් වීමත් සමගයි.\nඔහුගේ නායකත්වය සහ ක්‍රීඩා විලාසය සම්බන්ධයෙන් ද ඒ දිනවල වැඩි වශයෙන් විදෙස් මාධ්‍යවල ක්‍රීඩා විචාරකයින් විවේචන එල්ල කළා.\nඒ අනුවයි ඔහු ඉල්ලා අස්වීම නිවේදනය කළේ.\nහිස් වුණු ටෙස්ට් ක්‍රිකට් නායකත්වයට මෙලෙස පත් වූ බෙන් ස්ටෝක්ස් තුන් ඉරියව් ක්‍රීඩකයෙකු වනවා.\n30 හැවිරිදි වියෙහි පසුවන ස්ටොක්ස් උපත ලබන්නේ නවසීලන්තයේ වුව ද පසුව ඔහු එංගලන්ත ක්‍රිකට් ක්‍රීඩාවෙන් ජාත්‍යන්තර තරග වරම් නියෝජනයට සුදුසුකම් සපුරනවා.\nජාත්‍යන්තර ටෙස්ට් ක්‍රිකට් ශ්‍රේණිගත කිරීමේ ලැයිස්තුවේ ස්ටෝක්ස් පසුවන්නේ 28 වැනි ස්ථානයේ වන අතර, එක්දින පිටියේ ඔහු පසුවන්නේ 23 වැනි ස්ථානයේ යි.\nබෙන් ස්ටොක්ස් ටෙස්ට් පිටියක ලබාගෙන ඇති ඉහළම ලකුණු සංඛ්‍යාව 258ක්.\nසිය ටෙස්ට් දිවියට ශතක 11ක්, අර්ධ ශතක 26ක් සහ එක් ද්විත්ව ශතකයක් ද ඊට ඇතුළත්.",
       "URL": "https://www.hirunews.lk/303012/එංගලන්ත-ටෙස්ට්-පිටියේ-අලුත්-ම-නායකයා",
       "Category": "Local News",
       "Parent URL": "https://www.hirunews.lk/local-news.php?pageID=1204"
}