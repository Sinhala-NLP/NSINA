{
       "Source": "hirunews",
       "Timestamp": "Friday, 10 May 2019 - 16:00",
       "Headline": "DNA පරීක්ෂාවකට සහරාන්ගේ දියණියගෙන්, ලේ සාම්පල ලබා ගන්න අවසර",
       "News Content": "කොළඹ - ෂැංග්‍රිලා හෝටලයට මරාගෙන මැරෙන බෝම්බ ප්‍රහාර එල්ල කළ ජාතික තවුහිත් ජමාත් සංවිධානයේ නායක, සහරාන් හෂීම්ගේ දියණියගේ රුධිර සාම්පලයක් ලබාගෙන DNA පරීක්ෂාවක් සිදුකිරීම සදහා අධිකරණය අද අපරාධ පරීක්ෂණ දෙපාර්තමේන්තුවට අවසර ලබා දුන්නා.\nඒ අනුව, මරාගෙන මැරෙන බෝම්බ ප්‍රහාරයෙන් පසු සොයා ගත් සහරාන් හෂීම්ගේ බවට සැකකෙරෙන හිසකොටසෙහි DNA සාම්පල සහ සහරාන් හෂීම්ගේ දියණියගේ රුධිර සාම්පල සසදා වාර්තාවක් අධිකරණයට ඉදිරිපත් කෙරෙනු ඇති.\nමේ අතර, දැනට මඩකලපුව බන්ධනාගාරයේ සිටින සහරාන්ගේ සහෝදරියගෙන් ද රුධිර සාම්පලයක් ලබාගැනීමට ඊයේ කොළඹ කොටුව මහේස්ත්‍රාත් අධිකරණය අවසර ලබාදී තිබුණා.\nමේ අතර, දෙමටගොඩ - මහවිලවත්ත ප්‍රදේශයේදී මරාගෙන මැරෙන බෝම්බකරුවන් විසින් පිපිරීම් දෙකක් සිදුකර නිවසේ තිබී ආරක්ෂක අංශ භාරයට ගැණුනු රත්‍රං සහ මැණික් සම්බන්ධයෙන් වාර්තාවක් මැණික් හා ස්වර්ණාභරණ අධිකාරිය කොළඹ කොටුව මහේස්ත්‍රාත් රංග දිසානායකට අද ලබා දුන්නා.\nඑම වාර්තාවට අනුව අපරාධ පරීක්ෂණ දෙපාර්තමේන්තුව ඉදිරිපත් කරන ලද මැණික් ගල් 3 ක වටිනාකම රුපියල් එක්කෝටි විසිපන් ලක්ෂයක් වන බවයි එම දෙපාර්තමේන්තුව සදහන් කළේ.",
       "URL": "https://www.hirunews.lk/216134/dna-පරීක්ෂාවකට-සහරාන්ගේ-දියණියගෙන්-ලේ-සාම්පල-ලබා-ගන්න-අවසර",
       "Category": "Local News",
       "Parent URL": "https://www.hirunews.lk/local-news.php?pageID=3358"
}