{
       "Source": "hirunews",
       "Timestamp": "Friday, 04 March 2022 - 9:34",
       "Headline": "උතුරු නැගෙනහිරට තද වැසි - මුහුදු යාමත් අවදානම්",
       "News Content": "නිරිත දිගබෙංගාල බොක්ක ආශ්‍රිතව පැවති පීඩන අවපාතය ඉදිරි පැය 12 ක කාලය තුළ ගැඹුරු පීඩන අවපාතයක් දක්වා වර්ධනය වන බව කාලගුණ විද්‍යා දෙපාර්තමේන්තුව පවසනවා.\nඑය, ශ්‍රී ලංකාවේ නැගෙනහිර වෙරළාසන්නයෙන් වයඹ දෙසට ගමන් කර ඉදිරි පැය 48 තුළ ඉන්දියාවේ උතුරු තමිල්නාඩු වෙරළට ගමන් කරනු ඇති.\nමේ හේතුවෙන් අද (04) පස්වරුවේ උතුර සහ උතුරුමැද පළාත්වලත්, ත්‍රිකුණාමලය දිස්ත්‍රික්කයේත් විටින් විට වැසි ඇතිවන බව කාලගුණ විද්‍යා දෙපාර්තමේන්තුව නිවේදනය කළා.\nඑසේම ඌව පළාතේත්, රත්නපුර, හම්බන්තොට සහ නුවරඑළිය දිස්ත්‍රික්කවලත් තැනින් තැන වැසි හෝ ගිගුරුම් සහිත වැසි ඇතිවිය හැකියි.\nඊට අමතරව නැවත දැනුම් දෙනතුරු මන්නාරම සිට කන්කසන්තුරය සහ ත්‍රිකුණාමලය හරහා මඩකලපුව දක්වා වෙරළට ඔබ්බෙන් වන ගැඹුරු සහ නොගැඹුරු මුහුදු ප්‍රදේශවල ධීවර සහ නාවික කටයුතුවල නොයෙදෙන ලෙසයි කාලගුණ විද්‍යා දෙපාර්තමේන්තුව අවවාද කරන්නේ.",
       "URL": "https://www.hirunews.lk/298622/උතුරු-නැගෙනහිරට-තද-වැසි-මුහුදු-යාමත්-අවදානම්",
       "Category": "Local News",
       "Parent URL": "https://www.hirunews.lk/local-news.php?pageID=1319"
}