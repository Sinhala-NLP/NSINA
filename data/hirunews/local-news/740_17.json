{
       "Source": "hirunews",
       "Timestamp": "Saturday, 12 November 2022 - 0:55",
       "Headline": "අවසන් විස්සයි විස්සට වැස්සොත් වෙනත් දිනයක්",
       "News Content": "පාකිස්ථානය සහ එංගලන්තය අතර අනිද්දා පැවැත්වෙන අවසන් මහතරඟයට වර්ෂාවෙන් බාධා වුවහොත් ඊට වෙනත් දිනයක් ලබා දීමට ජාත්‍යන්තර ක්‍රිකට් කවුන්සිලය තීරණය කර තිබෙනවා.\nඒ අනුව ඉරිදා දිනයේදී තරඟයට වර්ෂාවෙන් බාධා වුවහොත් සදුදා දිනයේදී තරඟය පැවැත්වීමටයි සැළසුම් කර ඇත්තේ.\nමේ අතර ඉරිදා ඕස්ට්‍රේලියාවේ මෙල්බර්න් නගරයට වැසි ඇතිවිය හැකි බව එරට කාලගුණ අංශ අනතුරු අඟවා තිබුණා.\nමේ අතර මෙවර ලෝක කුසලාන පන්දුවාර 20 ක්‍රිකට් තරගාවලියේ වීරයාට හිමි සම්මානය සඳහා නිර්දේශිත ක්‍රීඩකයින් 9 දෙනෙකුගේ නම් අද ජගත් ක්‍රිකට් කවුන්සිලය විසින් එළිදක්වනු ලැබුවා.\nමෙම ක්‍රීඩකයින් 9 දෙනා අතර සිටින එකම ශ්‍රී ලංකා ක්‍රීඩකයා වන්නේ මේවන විට තරගාවලියේ වැඩිම කඩුලු ලාභියා වන වනිඳු හසරංගයි.\nඔහු මෙවර තරග 8කට සහභාගී වී බිඳ දමා ඇති කඩුලු සංඛ්‍යාව 15ක්.\nමීට අමතරව නිර්දේශිත සෙසු ක්‍රීඩකයින් වන්නේ ඉන්දියාවේ විරාත් කෝලි, සූර්යකුමාර් යාදෙව්, පකිස්ථානයේ ශඩාබ් ඛාන්, ෂහීන් අෆ්රිඩි, එංගලන්තයේ සෑම් කරන්, ජෝස් බට්ලර්, ඇලෙක්ස් හෙල්ස් සහ සිම්බාබ්වේ ක්‍රීඩක සිකන්දර් රාසායි.\nඒ අතරවාරයේදී එංගලන්තය හමුවේ පරාජය වූ ඉන්දීය කණ්ඩායම මෙවර ලෝක කුසලාන පන්දුවාර 20 ක්‍රිකට් තරගාවලියට තිත තැබීමත් සමඟින් එරට ක්‍රීඩා ලෝලීන් දැඩි කණස්සල්ලට පත්වෙද්දී ඉන්දීය හිටපු ක්‍රිකට් ක්‍රීඩකයින් ද විවිධ අදහස් පළ කරනවා.\nහිටපු ඉන්දීය ක්‍රිකට් ක්‍රීඩක සුනිල් ගවස්කාර් පවසන්නේ ඉදිරියේදී ඉන්දීය පන්දුවාර 20 කණ්ඩායම මෙහෙයවීම වගකීම හර්දික් පාණ්ඩ්‍යා හිමිවනු ඇති බවටයි.\nඉන්දීය කණ්ඩායමේ මෙම පරාජයත් සමඟින් උරණ වූ ඉන්දීය ක්‍රීඩා ලෝලීන් අනිද්දා පැවැත්වෙන ලෝක කුසලානයේ අවසන් මහා තරගය වෙනුවෙන් මිලදීගත් ප්‍රවේශපත් යළි විකිණීම ද දක්නට ලැබුණා.\nමේ අතර අනිද්දා පැවැත්වෙන පන්දුවාර 20 ලෝක කුසලානයේ තරග තීරකවරයා ලෙස ශ්‍රී ලංකාවේ රංජන් මඩුගල්ල සහ පිටියේ විනිසුරුවරයකු ලෙස කුමාර් ධර්මසේන කටයුතු කරන බව ජගත් ක්‍රිකට් කවුන්සිලය විසින් ප්‍රකාශ කළා.\nඅවසන් තරගයේ ධර්මසේනගේ පිටියේ විනිසුරු සඟයා වන්නේ දකුණු අප්‍රිකාවේ මරේ එරස්මස්.",
       "URL": "https://www.hirunews.lk/320191/අවසන්-විස්සයි-විස්සට-වැස්සොත්-වෙනත්-දිනයක්",
       "Category": "Local News",
       "Parent URL": "https://www.hirunews.lk/local-news.php?pageID=740"
}