{
       "Source": "hirunews",
       "Timestamp": "Friday, 16 February 2018 - 12:47",
       "Headline": "ඉන්දීය ධීවරයින් 109 කට නිදහස හිමිවන ලකුණු",
       "News Content": "මෙරට අත්අඩංගුවේ පසුවන ඉන්දීය ධීවරයින් 109 දෙනෙකු අද (16) දිනයේදී නිදහස් කරනු ඇතැයි අපේක්ෂා කරන බව හින්දු පුවත්පත ප්‍රකාශ කළා.\nතමිල්නාඩු ප්‍රාන්ත රජයේ ඉල්ලීම මත ඉන්දීය මධ්‍යම රජය ඒ සඳහා රාජ්‍ය තාන්ත්‍රික මැදිහත්වීමක් සිදුකර ඇති බවයි එමගින් සඳහන් කළේ.\nකච්චතිව් දුපතේ ශාන්ත අන්තෝනි මුනිඳුන්ගේ දේවස්ථානයේ මංගල්‍ය උත්සවය පෙබරවාරි 23 වනදා සහ 24 වනදා පැවැත්වෙනවා.\nඒ සඳහා වාර්ෂිකව දහස් සංඛ්‍යාත ඉන්දීය ධීවරයින් පිරිසක් ද එක්වීමට නියමිතයි.\nඊට පෙර මෙරට අත්අඩංගුවේ පසුවන ධීවරයින් නිදහස් කිරීමට පියවර ගන්නා ලෙසයි ඉන්දීය රජය ඉල්ලීමක් කර ඇත්තේ.\nඅදාළ ධීවරයන් 109 දෙනා යාපනය බන්ධනාගාරයේ රඳවා ඇති අතර ඔවුන් අද(16) කයිට්ස් අධිකරණය වෙත ඉදිරිපත් කෙරෙනු ඇති.\nමේ සම්බන්ධයෙන් හිරු ප්‍රවෘත්ති අංශය කළ විමසීමකදී ධීවර දෙපාර්තමේන්තුවේ අධ්‍යක්ෂ ජනරාල් ප්‍රසන්න ගිනිගේ සඳහන් කළේ ධීවරයින් නිදහස් කිරීම සම්බන්ධයෙන් විරෝධතාවක් පවතින්නේ දැයි විදේශ කටයුතු අමාත්‍යාංශය දෙපාර්තමේන්තුවෙන් විමසීමක් කළ බවයි.\nඒ සඳහා විරෝධයක් නොමැති බව ධීවර දෙපාර්තමේන්තුව දැනුම් දුන් බව ද ඔහු කියා සිටියා.",
       "URL": "https://www.hirunews.lk/183785/ඉන්දීය-ධීවරයින්-109-කට-නිදහස-හිමිවන-ලකුණු",
       "Category": "Local News",
       "Parent URL": "https://www.hirunews.lk/local-news.php?pageID=4077"
}