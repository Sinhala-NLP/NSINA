{
       "Source": "hirunews",
       "Timestamp": "Monday, 04 October 2021 - 20:32",
       "Headline": "ලංගමයේ අන්තර් පළාත් බස් හෙට සිට පළාත් තුල ධාවනයට  (වීඩියෝ)",
       "News Content": "අන්තර් පළාත් ධාවනයේ යොදවන ශ්‍රී ලංගම බස් රථ හෙට සිට පළාත් තුළ ධාවනය සඳහා කටයුතු කරන බව බස් රථ ප්‍රවාහන සේවා හා දුම්රිය මැදිරි හා මෝටර් රථ කර්මාන්ත රාජ්‍ය අමාත්‍ය දිලුම් අමුණුගම පවසනවා.\nමේ අතර, නිවසේ සිට ප්‍රතිකාර ලබා ගන්නා කොරෝනා ආසාදිතයින්ගේ ගැටලු‍වලට පිළිතුරු ලබාදීම සඳහා 1390 සේවාව සෘජු දුරකථන අංකයක් බවට පත්කර තිබෙනවා.\nඅද දිනයේ මේ දක්වා කොරෝනා ආසාදිතයින් පන්සිය හැත්තෑ දෙදෙනෙකු වාර්තා වී තිබෙනවා. ඒ සමඟ මෙරට සමස්ත ආසාදිතයින් සංඛ්‍යාව 521,004 ක් දක්වා ඉහළ ගියා.\nඑසේම, ඊයේ සිදුවූ කොරෝනා ආසාදිත පුද්ගල මරණ 43 ක් අද සෞඛ්‍ය සේවා අධ්‍යක්ෂ ජනරාල්වරයා විසින් තහවුරු කළා.\nඒ අනුව මෙරටින් වාර්තා වන සමස්ත කොරෝනා ආසාදිත පුද්ගල මරණ සංඛ්‍යාව 13,102 ක්.\nමේ අතර, දුර ගමන් සේවා බස් රථ අපේක්ෂාවෙන් පැමිණි මගීන් බස් රථ නොමැති කමින් පීඩාවට පත්ව සිටින ආකාරය ප්‍රදේශ කිහිපයකදී දක්නට ලැබුණා.\nබස් රථ ප්‍රවාහන සේවා හා දුම්රිය මැදිරි හා මෝටර් රථ කර්මාන්ත රාජ්‍ය අමාත්‍ය දිලුම් අමුණුගම කියා සිටියේ අද පෞද්ගලික බස් රථ ධාවනය ප්‍රශස්ත මට්ටමක නොපැවති බවයි.\nමේ අතර විදේශගතව සිට පැමිණෙන්නන්ට ගුවන්තොටුපොළ පරිශ්‍රයේදී පී.සී.ආර්. පරීක්ෂණ සිදු නොකිරීම හේතුවෙන් තමන් ඇතුළු ප්‍රංශයේ සිට පැමිණි පිරිසක් අපහසුතාවයට පත්ව ඇති බවට ටානියා ක්‍රිස්ටීන් නැමති කාන්තාව චෝදනා කරනවා.\nඇය පවසන්නේ ඒ හේතුවෙන් පී.සී.ආර්. පරීක්ෂණය කිරීම සඳහා තමන්ට හෝටල් නිරෝධායනයට යොමු වීමට සිදුවූ බවයි.\nදිගින් දිගටම හිරු ප්‍රවෘත්ති කළ අනාවරණයෙන් පසු විදේශගතව සිට පැමිණෙන්නන්ට ගුවන් තොටුපොළේදී පී.සී.ආර්. පරීක්ෂණ සිදු කිරීම ආරම්භ කළ අතර කෙසේ වෙතත් එය පසුව නවතා දැමුණා.\nඒ පූර්ණ එන්නත්කරණයට ලක්වූ දේශීය හෝ විදේශීය ගුවන් මගියෙකුට ගුවන් ගත වීමේදී සිදුකළ පී.සී.ආර්. පරීක්ෂණයකින් ආසාදිතයෙකු නොවන බව තහවුරු වී ඇත්නම් මෙරටදී යළි පී.සී.ආර්. පරීක්ෂණයක් සිදු නොකර පිටව යාමේ අවසරය ලබාදීමත් සමඟයි.",
       "URL": "https://www.hirunews.lk/284069/ලංගමයේ-අන්තර්-පළාත්-බස්-හෙට-සිට-පළාත්-තුල-ධාවනයට-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1649"
}