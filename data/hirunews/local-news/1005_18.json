{
       "Source": "hirunews",
       "Timestamp": "Wednesday, 20 July 2022 - 20:23",
       "Headline": "ජනපති රනිල්ගේ නිවසට ගිනි තැබූ සැකකරුවන් රිමාන්ඩ්",
       "News Content": "ජනාධිපති රනිල් වික්‍රමසිංහගේ නිවසට ගිනි තැබීමේ සිද්ධියට අදාලව අත්අඩංගුවට ගත් සැකකරුවන් 4 දෙනෙකු ලබන 27 වනදා දක්වා රක්ෂිත බන්ධනාගාර ගත කරන ලෙස කොළඹ කොටුව මහේස්ත්‍රාත් තිලිණ ගමගේ අද නියෝග කළා.\nඑහිදී සැකකරුවන්ගෙන් 3 දෙනෙකු හඳුනා ගැනීමේ පෙරට්ටුවක් සඳහා යොමු කර තිබුණත් ප්‍රමාණවත් කාලවේලාවක් නොමැතිකම නිසා එම පෙරට්ටුව ද 27 වනදා දක්වා කල් තැබීමටයි මහේස්ත්‍රාත්වරයා නියෝග කළේ.\nසිද්ධියට අදාළව ප්‍රශ්න කිරීමට අවශ්‍යව සිටි ඉවන් පෙරේරා නමැත්තෙකු මේ වනවිට රටින් පිටව ගොස් ඇති බවත්, ඔවුන් සම්බන්ධයෙන් ගුවන්තොටුපල බලධාරින් දැනුවත් කිරීමට පියවර ගෙන ඇති බවත් අපරාධ පරීක්ෂණ දෙපාර්තමේන්තුව අද දින අධිකරණයට දැනුම් දුන්නා.\nමේ අතර ගාලු‍ මුවදොර, බණ්ඩාරනායක පිළිරුව පිහිටි ස්ථානයේ සිට මීටර් 50ක ප්‍රදේශයට කිසිදු පාර්ශ්වයකට ඇතුළු වීම වළක්වාලමින් කොළඹ කොටුව මහේස්ත්‍රාත් තිලිණ ගමගේ අද නියෝගයක් නිකුත් කරනු ලැබුවා.\nඒ අදාළ පිළිරුවට හානි කිරීමේ සූදානමක් පවතින බවට තොරතුරු ලැබී ඇති බව සඳහන් කරමින් පොලිසිය අධිකරණයට ඉදිරිපත් කළ වාර්තාවක් සැලකිල්ලට ගනිමින්.\nඅද උදෑසන සිට ගාලුමුවදොර විරෝධතා පැවැත්වෙන ස්ථානයට පොලිස් නිලධාරින් 100කට වැඩි පිරිසක් යොදවා තිබුණේ එම පරිශ්‍රයෙහි විරෝධතාවක් පැවැත්වෙන බවට සහ බණ්ඩාරනායක පිළිරුවට හානි කිරීමේ සූදානමක් පවතින බවට ලද තොරතුරකට අනුවයි.",
       "URL": "https://www.hirunews.lk/310505/ජනපති-රනිල්ගේ-නිවසට-ගිනි-තැබූ-සැකකරුවන්-රිමාන්ඩ්",
       "Category": "Local News",
       "Parent URL": "https://www.hirunews.lk/local-news.php?pageID=1005"
}