{
       "Source": "hirunews",
       "Timestamp": "Monday, 29 March 2021 - 14:16",
       "Headline": "අබලන් වූ මාර්ගය නිසා අසරණ වූ පවුල් 300 ක් (වීඩියෝ)",
       "News Content": "සුන්දර පරිසර පද්ධතියකට හිමිකම් කියන පස්සර - කහටරුප්ප - කොහොනාවල ගම්මානයයි මේ.\nකෘෂිකර්මාන්තය සිය ජීවනෝපාය කරගත් මෙහි ජනතාව බහුතරයක් බඩවියත රැකගන්නේ නොයෙකුත් දුක්ගැහැටවලට මුහුණදෙමින් ඒ අතරින් ප්‍රධානතම ගැටලුව වන්නේ පස්සර - කහටරුප්ප සිට කීනිගම, ඌරුමීතැන්න, ඉලුක්ගොල්ල, පල්ලේගම, පේරපිටිය හරහා කොහොනාවල ගම්මානය තෙක් වැටී ඇති මාර්ගයේ පවතින අබලන් තත්ත්වයයි.\nකිලෝමීටර් 7ක පමණ දුරකින් යුත් මෙම මාර්ගයේ අබලන් තත්ත්වය හේතුවෙන් අදාළ ගම්මානවල පවුල් 300කට වැඩි පිරිසකට දැඩි අපහසුතාවලට මුහුණදීමට සිදුව තිබෙනවා.\nගම්වැසියන් චෝදනා කරන්නේ මේ පිළිබඳව අවස්ථා රැසකදී බලධාරීන් දැනුවත් කළ ද මෙතෙක් කිසිදු ප්‍රතිඵලයක් ලැබී නැති බවයි.\nඅධිවේගී මාර්ග ඇතුළු හොඳ මාර්ග පද්ධතියක් සහිත රටක පස්සර - කහටරුප්ප - කොහොනාවල ජනතාවට ලැබී ඇති කුඩම්මාගේ සැලකිලි යථාතත්ත්වයට පත් කරන තෙක් රතු මිනිත්තුව අවධානයෙන්.",
       "URL": "https://www.hirunews.lk/266891/අබලන්-වූ-මාර්ගය-නිසා-අසරණ-වූ-පවුල්-300-ක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2055"
}