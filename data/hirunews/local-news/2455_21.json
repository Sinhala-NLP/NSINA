{
       "Source": "hirunews",
       "Timestamp": "Monday, 14 September 2020 - 13:34",
       "Headline": "පහසුකම් නැති බලංගොඩ මූලික රෝහල (වීඩියෝ)",
       "News Content": "නිදහස් සෞඛ්‍ය සේවයේ ප්‍රතිලාභ ලබන ජනතාවගේ අවශ්‍යතා සපුරණ රෝහල් පද්ධතිය නිසි පරිදි පවත්වාගෙන යාම බලධාරීන්ගේ වගකීමක්.\nකෙසේ වෙතත්, බලධාරීන්ගේ ඇස නොගැටීම නිසා මේ වනවිට ලෙඩ වී ඇති රෝහලක් පිළිබඳවයි අද රතු මිනිත්තුවේ අවධානය.\nබලංගොඩ සහ ඒ අවට ප්‍රදේශ රැසක ජනතාවට සිය සෞඛ්‍ය අවශ්‍යතා සපුරා ගැනීමට ඇති ප්‍රධාන රෝහලක් වන්නේ, බලංගොඩ මූලික රෝහලයි.\nමෙමගින් විශාල ජනතාවක් දෛනිකව ප්‍රතිකාර ලබාගන්නවා.\nකෙසේ වෙතත්, රෝහලේ මේ වනවිට මතුව ඇති ගැටලු කිහිපයක් හේතුවෙන් රෝගී ජනතාව පත්ව සිටින්නේ දැඩි දුෂ්කරතාවකටයි.\nරෝහලට නවීන ස්කෑන් යන්ත්‍රයක් රජය මගින් ලබා දී තිබුණද එහි මූලික උපාංග කිහිපයක් නොමැතිවීම හේතුවෙන් තවමත් එයින් ප්‍රයෝජනයක් ගත නොහැකිව වෙනත් රෝහල් කරා යාමටයි ප්‍රතිකාර ලබාගැනීමට පැමිණෙන රෝගීන්ට සිදුව ඇත්තේ.\nමේ වනවිට රෝහල සතුව පැරණි ස්කෑන් යන්ත්‍රයක් පවතින නමුත්, එමගින් ස්කෑන් කළ හැක්කේ උදරය ආශ්‍රිත ප්‍රදේශ පමණයි.\nකෙසේ වෙතත්, එම ස්කෑන් යන්ත්‍රය මගින් සිදුකරන ස්කෑන් පරීක්ෂණවල වාර්තා සම්බන්ධයෙන් විශ්වාසය තැබීමට වෛද්‍යවරුන්ට හැකියාවක් නොමැති බවට වන සාක්ෂියි මේ.\nඑමෙන්ම බලංගොඩ මූලික රෝහලේ තවත් ගැටලුවක්ව තිබෙන්නේ, කාන්තා වාට්ටුවේ පවතින අධික තදබදයයි.\nසුළු සුළු ක්‍රියාමාර්ග හරහා මෙම ගැටලු සියල්ල නිරාකරණය කිරීමට හැකියාව තිබියදීත් සෞඛ්‍ය බලධාරීන්ගේ අවධානය මෙතෙක් ඒ වෙත යොමු නොවීම කණගාටුවට කරුණක්.\nසෞඛ්‍ය සම්පන්න ජනතාවක් රටේ සිටීම වත්මන් රජයේ තවත් එක් මූලික අපේක්ෂාවක් වූ පසුබිමක, මෙවැනි ගැටලු කඩිනමින් විසඳීම සෞඛ්‍ය බලධාරීන්ට බැහැර කළ නොහැකි වගකීමක්.\nබලංගොඩ මූලික රෝහලේ පවතින මෙම ගැටලුවලට කඩිනමින් ප්‍රතිකාර කරන තෙක් හිරු රතු මිනිත්තුව අවධානයෙන්.",
       "URL": "https://www.hirunews.lk/250183/පහසුකම්-නැති-බලංගොඩ-මූලික-රෝහල-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2455"
}