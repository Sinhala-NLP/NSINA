{
       "Source": "hirunews",
       "Timestamp": "Sunday, 23 January 2022 - 14:07",
       "Headline": "මෙරට මුහුදු තීරය ආක්‍රමණය කළ ඉන්දීය ධීවර බෝට්ටු වෙන්දේසියේ",
       "News Content": "මෙරට මුහුදු සීමාව ආක්‍රමණය කිරීම නිසා අත්අඩංගුවට ගනු ලැබූ ඉන්දීය ධීවර යාත්‍රා 105ක් ඉදිරියේ දී වෙන්දේසි කිරීමට නියමිතව තිබෙනවා.\nඒ අනුව පෙබරවාරි 7 වන දා සිට අදාළ ධීවර යාත්‍රා ප්‍රසිද්ධියේ වෙන්දේසි කෙරෙන බවයි ධීවර හා ජලජ සම්පත් දෙපාර්තමේන්තුව සඳහන් කළේ.\nමෙම ඉන්දීය ධීවර යාත්‍රා මෙරට ස්ථාන පහකදී පෙබරවාරි 7 වන දා සිට 11 වන දා යන දින දක්වා වෙන්දේසි කිරීමට නියමිතයි.\nඒ අනුව, කරෙයිනගර් ප්‍රදේශයේ දී යාත්‍රා 65ක්, කන්කසන්තුරේ ප්‍රදේශයේ දී යාත්‍රා 5ක්, කිරන්චි ප්‍රදේශයේ දී යාත්‍රා 24ක් ,තලේමන්නාරමේ දී යාත්‍රා 9ක් සහ කල්පිටිය ප්‍රදේශයේ දී යාත්‍රා 2ක් වෙන්දේසි කිරීමට සූදානම් කර තිබෙනවා.\nමෙරට මුහුදු තීරය ආක්‍රමණය කරන ඉන්දීය ධීවර යාත්‍රා බොටම් ට්‍රෝලින් ක්‍රමය යොදාගැනීම නිසා මෙරට මත්ස්‍ය සම්පත විනාශ වන බවට ද පරිසරවේදීන් චෝදනා නගනවා.\nඑමෙන්ම එය ශ්‍රී ලාංකික සුළුපන්න ධීවරයන්ට ද විශාල අභියෝගයක්.\nඅනවසර විදේශීය යාත්‍රා අත්අඩංගුවට ගෙන රාජසන්තක කිරීම සඳහා මෙරට ධීවර පනත වෙනස් කිරීමට පියවර ගැනුණා.\nකෙසේ නමුත් මෙලෙස විදේශීය ධීවර යාත්‍රා වෙන්දේසියක් සිදු වන්නේ ප්‍රථම වරටයි.",
       "URL": "https://www.hirunews.lk/294861/මෙරට-මුහුදු-තීරය-ආක්‍රමණය-කළ-ඉන්දීය-ධීවර-බෝට්ටු-වෙන්දේසියේ",
       "Category": "Local News",
       "Parent URL": "https://www.hirunews.lk/local-news.php?pageID=1405"
}