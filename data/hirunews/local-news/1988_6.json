{
       "Source": "hirunews",
       "Timestamp": "Thursday, 29 April 2021 - 14:30",
       "Headline": "දෙවන දිනටත් මෙරට දෛනික ආසාදිතයින් දහස ඉක්මයි",
       "News Content": "මෙරටින් දිනකදී වාර්තා වූ වැඩිම කොරෝනා ආසාදිතයින් සංඛ්‍යාව ඊයේ දිනයේදී වාර්තා වූ අතර, එම සංඛ්‍යාව 1466 ක්.\nඑය අඛණ්ඩව මෙරට දෛනික ආසාදිතයින් සංඛ්‍යාව දහස ඉක්ම වූ දෙවන දිනයද වනවා.\nදෛනික ආසාදිතයින්ගෙන් වැඩිම පිරිසක් එනම් 228 දෙනෙකු හඳුනාගෙන තිබුණේ කොළඹ දිස්ත්‍රික්කයෙන්.\nඑහිදී නාරාහේන්පිටින් ආසාදිතයින් 19 ක්, බොරැල්ලෙන් ආසාදිතයින් 18 ක් සහ දෙමටගොඩින් ආසාදිතයින් 17 ක් හඳුනාගත් බවයි කොවිඩ් 19 පැතිරීම වැළැක්වීමේ ජාතික ක්‍රියාන්විත මධ්‍යස්ථානය සඳහන් කළේ.\nඑසේම, ගම්පහ දිස්ත්‍රික්කයෙන් ඊයේ ආසාදිතයින් 209 දෙනෙකු වාර්තා වූ අතර, ඉන් වැඩිම පිරිස වූ 25 දෙනෙකු හඳුනාගෙන තිබුණේ දිවුලපිටියෙන්.\nමීට අමතරව කුරුණෑගල දිස්ත්‍රික්කයෙන් ආසාදිතයින් එකසිය හැත්තෑ දෙදෙනෙකු, කළුතර දිස්ත්‍රික්කයෙන් ආසාදිතයින් 133 දෙනෙකු සහ මාතලේ දිස්ත්‍රික්කයෙන් 119 දෙනෙකු ඊයේ හඳුනාගෙන තිබුණා.\nමේ වනවිට මෙරටින් කොරෝනා ආසාදිතයින් එක් ලක්ෂ 4953ක් වාර්තා වන අතර රෝහල් ගතව ප්‍රතිකාර ලබන සංඛ්‍යාව 9208 ක්.\nසුවය ලැබූ මුළු සංඛ්‍යාව 95,083 ලෙස වාර්තා වනවා.\nමේ අතර, ආණමඩුව - දිවුල්වැව ප්‍රදේශයේ 14 දෙනෙකුට සිදුකළ කොරෝනා පරීක්ෂණවලදී ඉන් 12 දෙනෙකුටම වෛරසය ආසාදනය වී ඇති බව හඳුනාගෙන තිබෙනවා.\nඔවුන් ඥාතීන් වන අතර, සෞඛ්‍ය අංශ පවසන්නේ පසුගිය දිනවල අදාළ පිරිස අවුරුදු සමරමින් සාදවලට සහභාගි වී ඇති බවයි.\nගලෙන්බිඳුණුවැව සතිපොලේදී අහඹු ලෙස සිදුකළ පරීක්ෂණවලදී මාළු වෙළඳුන් කිහිප දෙනෙකුට කොරෝනා වෛරසය ආසාදනය වී ඇති බව තහවුරු වී තිබෙනවා.\nඉන් පසු ප්‍රාදේශීය බලධාරීන් සතිපොල වසා දැමීමට පියවර ගෙන ඇති අතර, එහිදී උණුසුම් තත්ත්වයක් ඇති වුණා.\nඑම අවස්ථාවේදී මහජන සෞඛ්‍ය පරීක්ෂකවරුන්ගේ රාජකාරියට බාධා කළ 04 දෙනෙකු අත්අඩංගුවට ගැනීමටයි කටයුතු කෙරුණේ.\nමේ අතර, අඹගමුව සෞඛ්‍ය වෛද්‍ය නිලධාරී කාර්යාලය මගින් ගිනිගත්හේන කළුගල පොලිස් මුරපොල අසලදී පසුගිය 24 වැනිදා සිදුකළ අහඹු කොරෝනා පරීක්ෂණ 45 කින් 26 දෙනෙකුට වෛරසය ආසාදනය වී ඇති බව තහවුරු වුණා.\nපසුගිය 21 වැනිදා ශ්‍රීපාද වන්දනාවේ ගිය සියඹලාන්ඩුව ප්‍රදේශයේ පුද්ගලයින් 60 දෙනෙකුගෙන් විසි දෙදෙනෙකුට කොරෝනා වෛරසය ආසාදනය වී ඇති බව තහවුරු වී ඇතැයි ප්‍රදේශයේ මහජන සෞඛ්‍ය පරීක්ෂකවරයා පවසනවා.\nඔවුන්ගේ ආශ්‍රිතයින් මේ වනවිට නිරෝධායනය සඳහා යොමුකිරීමටයි පියවර ගෙන ඇත්තේ.\nදිවයිනේ විවිධ සතිපොල ආශ්‍රිතව සහ දේවස්ථානවල මේ දිනවල සිදු කෙරෙන මංගල්‍යයන් ආශ්‍රිතව කොරෝනා පොකුරු වාර්තා වන බව ශ්‍රී ලංකා මහජන සෞඛ්‍ය පරීක්ෂකවරුන්ගේ සංගමය පවසනවා.",
       "URL": "https://www.hirunews.lk/269888/දෙවන-දිනටත්-මෙරට-දෛනික-ආසාදිතයින්-දහස-ඉක්මයි",
       "Category": "Local News",
       "Parent URL": "https://www.hirunews.lk/local-news.php?pageID=1988"
}