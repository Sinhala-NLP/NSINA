{
       "Source": "hirunews",
       "Timestamp": "Wednesday, 05 April 2017 - 7:48",
       "Headline": "Update - ගිනි ගනිමින් පවතින පැනමා නෞකාවේ කාර්ය මණ්ඩලයේ ජීවිත අවදානමක් නැහැ",
       "News Content": "කොළඹට දකුණු දෙසින් වන මුහුදේ දී ගිනි ගනිමින් පවතින පැනමා නෞකාවේ සිටින කාර්යමණ්ඩල සාමාජිකයන්ගේ ජීවිතවලට අනතුරක් සිදුවීමේ අවදානම නොමැති බව නාවික හමුදාව පවසනවා.\nඔවුන් බේරා ගැනීම සඳහා අමතර වේග ප්‍රහාරක යාත්‍රා ද සහිතව නාවික යාත්‍රා 9ක් පමණ යොදවා තිබෙනවා.\nමීට අමතරව වරාය අධිකාරියට අයත් ටග් යාත්‍රා 4ක් ද යොදවා ඇති බවයි නාවික හමුදා මාධ්‍ය ප්‍රකාශක, ලුතිනන් කමාන්ඩර් චමින්ද වලාකුළුගේ සඳහන් කළේ.\nමේ අතර, කොළඹට දකුණු දෙසින් මුහුදු සැතපුම් 120ක් පමණ දුරින් ගිනි ගැනීමට ලක්වූ මෙම නෞකාව මුහුදු සැතපුම් 9ක් පමණ ගොඩබිමට ආසන්නයට රැගෙන විත් නැංගුරම් ලා ඇති බව නාවික හමුදා මාධ්‍ය ප්‍රකාශකවරයා වැඩිදුරටත් කියා සිටියා.\nමෙලෙස ගිනි ගැනීමට ලක්ව ඇත්තේ සිංගප්පුරුවේ සිට ඊජිප්තුව බලා යාත්‍රා කරමින් තිබූ ඩැනිලා නැමැති බහාලුම් නෞකාවයි.\nUpdate :- Wednesday, April 5, 2017 9.46 am\n-----------------------------------------------------\nසිංගප්පුරුවේ සිට ඊජිප්තුව බලා යාත්‍රා කරමින් තිබූ ඩැනිලා නැමැති බහාලුම් නෞකාව කොළඹට දකුණු දෙසින් වන මුහුදේදී ගිනි ගැනීමකට ලක්වී තිබෙනවා.\nනාවික හමුදා මාධ්‍ය ප්‍රකාශක, ලුතිනන් කමාන්ඩර් චමින්ද වලාකුළුගේ සදහන් කළේ ගින්න නිවා දැමීම සඳහා නාවික හමුදාවේ ඩෝරා යාත්‍රා 4ක්, නැව් දෙකක් සහ ගිනි නීවීමේ කුඩා යාත්‍රාවක්, වරාය අධිකාරියේ ටග් යාත්‍රා 4ක් සහ ඉන්දීය නාවික හමුදාවට අයත් සූර් නෞකාව මේ වන විට කටයුතු කරමින් සිටින බවයි.\nපැනමා ධජය යටතේ යාත්‍රා කරමින් තිබූ මෙම බහාලුම් නෞකාව කොළඹට දකුණු දෙසින් මුහුදු සැතපුම් 120ක් ඈත මුහුදේ දී ගිනි ගැනීමකට ලක්වූයේ ඊයේ දහවල් කාලයේදියි.",
       "URL": "https://www.hirunews.lk/158511/update-ගිනි-ගනිමින්-පවතින-පැනමා-නෞකාවේ-කාර්ය-මණ්ඩලයේ-ජීවිත-අවදානමක්-නැහැ",
       "Category": "Local News",
       "Parent URL": "https://www.hirunews.lk/local-news.php?pageID=4578"
}