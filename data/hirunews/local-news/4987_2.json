{
       "Source": "hirunews",
       "Timestamp": "Tuesday, 28 June 2016 - 19:24",
       "Headline": "ගල්නෑව වෙඩි තැබීමේ සැකකරුවන් කොටුවෙයි (ඡායාරූප)",
       "News Content": "ගල්නෑව අවුකන ප්‍රදේශයේදී ව්‍යාපාරිකයකුගේ නිවසකට කඩා වැටී වෙඩි තබා නිවැසියන් බියගැන්වීමේ සිද්ධියට අදාළ සැකකරුවන් 5 දෙනෙකු පොලිස් අත්අඩංගුවට ගෙන තිබෙනවා.\nඅද දහවල් 11.30ට පමණ මෙම පුද්ගලයන් ගල්නෑව පොලිසිය විසිනුයි අත්අඩංගුවට ගනු ලැබුවේ.\nමෙම පුද්ගලයන් අවුරුදු 28 / 26 / 36 / 30 සහ 42 වයස්වල පසුවන වැලිවේරිය / දෙල්ගොඩ / දෙකටන සහ වැලිසට ප්‍රදේශවල පදිංචිකරුවන් බව පොලිසිය සඳහන් කලා.\nමෙම සැකකරුවන් කොල්ලකෑම් ඇතුලු අපරාධ ගණනාවකට සම්බන්ධ පුද්ගලයන් බවටයි හෙළිවී ඇත්තේ.\nපසුගිය මැයි මස 28 වනදා මංකොල්ලකරුවන් 5 දෙනා සිදුකල වෙඩි තැබීමෙන් අවුරුදු 12 ක කුඩා දැරියක් ද තුවාල ලැබුවා.\nමෙම වෙඩි තැබීමට යොදාගත් ගිනි අවියක් සහ උණ්ඩ ද පොලිස් භාරයට ගෙන තිබෙනවා.\nසැකකරුවන් අද පස්වරුවේ කැකිරාව මහේස්ත්‍රාත් අධිකරණයට ඉදිරිපත් කිරීමෙන් පසු ලබන ජුලි මස 12 වනදා  දක්වා රක්ෂිත බන්ධනාගාර ගතකර තිබෙනවා.\nගල්නෑව පොලිසියයි වැඩිදුර විමර්ශන මෙහෙයවන්නේ.\nඡායාරූප - එප්පාවල  තිසර සෝමරත්න",
       "URL": "https://www.hirunews.lk/136709/ගල්නෑව-වෙඩි-තැබීමේ-සැකකරුවන්-කොටුවෙයි-ඡායාරූප",
       "Category": "Local News",
       "Parent URL": "https://www.hirunews.lk/local-news.php?pageID=4987"
}