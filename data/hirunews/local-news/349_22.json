{
       "Source": "hirunews",
       "Timestamp": "Friday, 12 May 2023 - 13:22",
       "Headline": "ඉන්දියාවෙන් ආනයනය කළ බිත්තර වෙළඳපොලට නිකුත් වීම ගැන බේකරි හිමියන්ගෙන් ප්‍රකාශයක්",
       "News Content": "පාරිභෝගිකයින්ට අලෙවි කිරීම සඳහා ඉන්දියාවෙන් ආනයනය කළ බිත්තර ලබා දුන් මාතර - වල්ගම ප්‍රදේශයේ බේකරි හිමියාට මින් ඉදිරියට බිත්තර නිකුත් නොකරන බව සමස්ත ලංකා බේකරි හිමියන්ගේ සංගමය පවසනවා.\nපාරිභෝගික කටයුතු පිළිබඳ අධිකාරියට සහ සෞඛ්‍ය අමාත්‍යාංශයේ ආහාර පාලන ඒකකයට ලද තොරතුරකට අනුව ඊයේ (11) එම ප්‍රදේශයේ වෙළඳසැලක් පරීක්ෂා කිරීමේ දී එහි තිබී ආනයනික බිත්තර තොගයක් සොයාගනු ලැබුවා.\nරාජ්‍ය වානිජ නීතිගත සංස්ථාව විසින් ආනයනය කරනු ලබන ඉන්දියානු බිත්තර සාමාන්‍ය පරිභෝජනය සඳහා වෙළඳසැල් තුළ අලෙවියට සත්ත්ව නිෂ්පාදන සහ සෞඛ්‍ය දෙපාර්තමේන්තුව අවසර දී නැහැ.\nඒ, කුරුළු උණ වෛරසය මෙරටට ඇතුලුවීම වැළැක්වීමේ අරමුණින්.\nකෙසේ වෙතත්, මෙම බිත්තර හමුවූ වෙළඳසැල අදාළ බේකරි හිමියාගේ සහෝදරයෙකුට අයත් බවටයි මේ වනවිට හෙළි වී ඇත්තේ.",
       "URL": "https://www.hirunews.lk/334968/ඉන්දියාවෙන්-ආනයනය-කළ-බිත්තර-වෙළඳපොලට-නිකුත්-වීම-ගැන-බේකරි-හිමියන්ගෙන්-ප්‍රකාශයක්",
       "Category": "Local News",
       "Parent URL": "https://www.hirunews.lk/local-news.php?pageID=349"
}