{
       "Source": "hirunews",
       "Timestamp": "Wednesday, 08 September 2021 - 12:40",
       "Headline": "ශ්‍රී ලංකාව සුපර් ලීග් ප්‍රසාද ලකුණු සටහනේ පස්වැනි ස්ථානයට",
       "News Content": "දසුන් ශානකගේ නායකත්වයෙන් යුත් ශ්‍රී ලංකා ක්‍රිකට් පිල දකුණු අප්‍රිකාවට එරෙහිව ඊයේ ලබාගත් එක්දින තරඟ ජයග්‍රහණය මෙරට ක්‍රිකට් ඉතිහාසයට එක්වන වාර්තා කිහිපයක්ම අලුත් කිරීමට සමත් වුණා.\nදකුණු අප්‍රිකාව පරදවා වසර 08 කට පසු ලද එක්දින තරඟාවලි ජයග්‍රහණය මෙය වන අතර, මීට පෙර දකුණු අප්‍රිකාවට එරෙහිව එක්දින තරඟාවලි ජයක් වාර්තා කළේ 2013 වසරේදීයි.\nඑමෙන්ම, අයි.සී.සී. වර්ගීකරණයට අනුව පළමු කණ්ඩායම් පහට අයත් කණ්ඩායමකට එරෙහිව ශ්‍රී ලංකාව මෙලෙස එක්දින තරඟාවලි ජයක් වාර්තා කර ඇත්තේ වසර 07 කට පසුවයි.\nවසර එකහමාරකට පසු ශ්‍රී ලංකාව ලද එක්දින තරඟාවලි ජයග්‍රහණයද මෙය වනවා.\nමෙම තරඟයේදී සිය මංගල එක්දින තරඟයට සහභාගි වූ මහීෂ් තීක්ෂණ සිය පළමු පන්දුවෙන්ම කඩුල්ලක් දවා ලූ අතර, තරඟය නිමා කළේ ලකුණු 37 කට කඩුළු 04 ක් ලබාගනිමින්.\n21 හැවිරිදි ශාන්ත බෙනඩික්ට් විද්‍යාලයේ ආදි සිසුවෙකු වන මහීෂ් තීක්ෂණ 2000 වසරේ ඉපදී ශ්‍රී ලංකා පිලට එක්වූ ප්‍රථම ක්‍රීඩකයායී.\nකෙසේ නමුත්, ඊයේ තරඟයේ වීරයා වූයේ ලකුණු 29 ක් රැස්කර පසුව ලකුණු 16 කට කඩුළු දෙකක් බිඳ හෙලූ දුෂ්මන්ත චමීරයි.\nතරඟාවලියේ අඛණ්ඩව පිත්තෙන් දස්කම් දැක්වූ චරිත් අසලංක තරඟාවලියේ වීරයා ලෙස නම් කෙරුණා.\nඊයේ තරඟය සඳහා ගාල්ල රිච්මන්ඩ් විද්‍යාලයෙන් බිහි වූ ක්‍රීඩකයින් රැසක්ම එක්වීම විශේෂත්වයක්.\nකමිඳු මෙන්ඩිස්, ධනංජයද සිල්වා, චරිත් අසලංක සහ වනිඳු හසරංග මෙලෙස ශ්‍රී ලංකාව වෙනුවෙන් ඊයේ දස්කම් දැක්වූ රිච්මන්ඩ් ආදි ශිෂ්‍යයින්.\nදඟ පන්දු යවන්නන්ට හිතකර වූ ආර්.ප්‍රේමදාස පිටියේ තණතිල්ලේ කඩුළු 16 ක්ම දඟ පන්දු යවන්නන් විසින් ලබාගැනීම විශේෂත්වයක්.\nමෙහිදී මහීෂ් තීක්ෂණ සිය පළමු ජාත්‍යන්තර තරඟයේ පළමු පන්දුවේදීම කඩුල්ලක් දවා ලූ 04 වන ශ්‍රී ලංකා පන්දු යවන්නා බවට පත්වුණා.\nඑමෙන්ම, මංගල තරඟයේදී වැඩිම කඩුළු සංඛ්‍යාවක් දවාලූ ශ්‍රී ලංකා දඟ පන්දු යවන්නා වන්නේද ඔහුයි. මීට පෙර එම වාර්තාව ඉසිලූයේ සිම්බාබ්වේ පිලට එරෙහි සිය මංගල තරඟයේදී ලකුණු 15 කට කඩුළු 03 ක් බිඳ හෙලූ වනිඳු හසරංගයි.\nඑක්දින තරඟයකදී කඩුළු 04 ක් හෝ ඊට වැඩි සංඛ්‍යාවක් දවාලූ ලාබාලතම ශ්‍රී ලංකා පන්දු යවන්නා වන්නේද මහේෂ් තීක්ෂණයි.\nඔහු වයස අවුරුදු 21 යි දින 37 කදී එම දස්කම දැක්වූ අතර, 1995 වසරේ මුත්තයියා මුරලිදරන් එලෙස එක්දින තරඟයකදී කඩුළු 04 ක් දවාලූයේ වයස අවුරුදු 22 යි දින 354 ක්ව සිටියදීයි.\nලකුණු 203 ක් රැස්කර සාර්ථක ලෙස ප්‍රතිවාදී පිල දවාලීම ශ්‍රී ලංකාව අඩුම ලකුණු සංඛ්‍යාවක් ලබා ජය ලැබූ 03 වන අවස්ථාව වනවා.\nදකුණු අප්‍රිකාව පරදවා ඊයේ ලද එක්දින තරඟාවලි ජයග්‍රහණයත් සමඟ අයි.සී.සී. ලෝක කුසලාන සුපර් ලීග් තරඟාවලි ප්‍රසාද ලකුණු සටහනේ ශ්‍රී ලංකාව ස්ථාන 04 ක් ඉදිරියට පැමිණ එහි 05 වන ස්ථානය හිමිකරගෙන තිබෙනවා.\nඒ අනුව 2023 වසරේ ලෝක කුසලාන ක්‍රිකට් තරඟාවලියට ඍජුව සුදුසුකම් ලැබීම සඳහා ශ්‍රී ලංකාවට ඉහළ අවස්ථාවක් හිමිවනවා.",
       "URL": "https://www.hirunews.lk/281673/ශ්‍රී-ලංකාව-සුපර්-ලීග්-ප්‍රසාද-ලකුණු-සටහනේ-පස්වැනි-ස්ථානයට",
       "Category": "Local News",
       "Parent URL": "https://www.hirunews.lk/local-news.php?pageID=1705"
}