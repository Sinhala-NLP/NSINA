{
       "Source": "hirunews",
       "Timestamp": "Saturday, 01 April 2023 - 13:08",
       "Headline": "අලි එළවන්න වනජීවිය හමුදා සහාය ඉල්ලයි",
       "News Content": "වනඅලි පලවා හැරීමේ මෙහෙයුම් සදහා වන අඩවි සහ බීට්ටු කාර්යාල වෙත හමුදා නිලධාරින්ගේ කණ්ඩායමක් අනුයුක්ත කරන ලෙසට වනජිවි සංරක්ෂණ නිලධාරින්ගේ සහ අඩවි සහකාර වෘත්තීකයින්ගේ සංගමය රජයෙන් ඉල්ලීමක් කරනවා.\nවනජීවි නිලධාරින්ගේ හිඟයට පිළියමක් ලෙස මෙය ක්‍රියාත්මක කළ යුතු බවයි එම සංගමයේ සභාපති කුමාරසිරි විජේකෝන් කියා සිටියේ.\nපසුගිය 27 වනදා රාත්‍රීයේ දී රිටිගල - පඩිකාරමඩුව ප්‍රදේශයේදී ගම්වැදුණු වන අලි රංචුවක් පලවා හැරීමට සිදුකළ මෙහෙයුමක දී වනජීවි දෙපාර්තමේන්තුවේ නිලධාරියෙකු වන අලි ප්‍රහාරයට ලක්ව ජිවිතක්ෂයට පත්වුණා.\nගත වූ වසර 10 තුළ රාජකාරි මෙහෙයුම්වල නිරතව සිටියදී වනජිවි නිලධාරින් 12 දෙනෙකු මියගොස් ඇති අතර, ඉන් 9 දෙනෙකුම ජිවිතක්ෂයට පත්ව ඇත්තේ වනඅලි පහරදීම හේතුවෙන්.\nනිලධාරීන් දෙදෙනෙකු දඩයක්කරුවන් සිදුකළ වෙඩි තැබීම් වලින් මියගොස් ඇති අතර, එක් නිලධාරියෙකු රාජකාරි අතරතුර රිය අනතුරකට ලක්වීමෙන් ජිවිතක්ෂයට පත්ව තිබෙනවා.\nමේ අතර වැල්ලවාය ප්‍රාදේශීය ලේකම් කොට්ඨාසයට අයත් කිතුල්කොටේ ප්‍රදේශවාසීන් වන අලි තර්ජන හේතුවෙන් දැඩි පීඩාවට පත්ව සිටිනවා.\nප්‍රදේශය හරහා විදුලි වැටක් සවිකර ඇතත් එය නිසි ආකාරයට නඩත්තු නොකිරීම හේතුවෙන් වන අලි, සිය වගා සහ නිවාස විනාශ කරන බවයි ප්‍රදේශවාසීන් පවසන්නේ.",
       "URL": "https://www.hirunews.lk/331436/අලි-එළවන්න-වනජීවිය-හමුදා-සහාය-ඉල්ලයි",
       "Category": "Local News",
       "Parent URL": "https://www.hirunews.lk/local-news.php?pageID=441"
}