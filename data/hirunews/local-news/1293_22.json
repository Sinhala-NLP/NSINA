{
       "Source": "hirunews",
       "Timestamp": "Monday, 14 March 2022 - 20:24",
       "Headline": "සාම සාකච්ඡා මැද යුක්රේන අගනුවරට රුසියානු ප්‍රහාර අඛණ්ඩව",
       "News Content": "රුසියානු සහ යුක්රේන නියෝජිතයන් අතර සිව්වන වටයේ සාම සාකච්ඡා අද (14) පැවැත්වෙනවා.\nයුක්රේන නියෝජිත කණ්ඩායමේ සාමාජිකයෙකු සඳහන් කළේ සති අන්තයේ පැවති සාකච්ඡාවල යම් ප්‍රගතියක් දක්නට ලැබෙන බවයි.\nරුසියානු පාර්ශ්වය ඵලදායී අන්දමින් අදහස් දැක්වීම ආරම්භ කර ඇති බවත්, දින කිහිපයක් තුළ පැහැදිළි ප්‍රතිඵලයක් ලබාගත හැකිවනු ඇති බවත් ඔහු වැඩිදුරටත් සඳහන් කළා.\nමෙලෙස රාජ්‍යතාන්ත්‍රික පියවර ක්‍රියාත්මක වද්දී, යුක්රේනයේ කීව් අගනුවර නිවහන් ගොඩනැගිල්ලකට ද රුසියානු මිසයිල ප්‍රහාර එල්ලවී ඇති බව වාර්තා වුණා.\nයුක්රේන අගනුවර ක්‍රමෝපාය අතින් වැදගත් ජාත්‍යන්තර ප්‍රවාහන ගුවන් තොටුපලක් වන ඇන්ටනොව් ගුවන් තොටුපලටද රුසියානු ෂෙල්වෙඩි ප්‍රහාර එල්ලවී තිබෙනවා.\nමේ අතර ඉන්ස්ටග්‍රෑම් සමාජ මාධ්‍යයට ප්‍රවේශවීම රුසියාව විසින් අවහිර කර ඇති බව වාර්තාවනවා.\nඒ, රුසියානු හමුදාවන්ට සහ එහි නායකත්වයට එරෙහි ප්‍රචන්ඩත්වය ප්‍රවර්ධනය කරන ප්‍රකාශවලට ඉන්ස්ටග්‍රෑම් ඇතුළත් මෙටා සමාගම ඉඩ සැළසීමත් සමඟයි.\nයුක්රේනයේ යුද මෙහෙයුම් පිළිබඳ ප්‍රචාර හේතුවෙන් ෆේස්බුක් සහ ට්විටර් සමාජ මාධ්‍යද රුසියාව විසින් මීට පෙර අවහිර කරනු ලැබුවා.\nඉන්ස්ටග්‍රෑම් රුසියානු තරුණ පෙළ අතර ජනප්‍රියතම සමාජ මාධ්‍යයි.",
       "URL": "https://www.hirunews.lk/299485/සාම-සාකච්ඡා-මැද-යුක්රේන-අගනුවරට-රුසියානු-ප්‍රහාර-අඛණ්ඩව",
       "Category": "Local News",
       "Parent URL": "https://www.hirunews.lk/local-news.php?pageID=1293"
}