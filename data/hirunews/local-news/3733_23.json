{
       "Source": "hirunews",
       "Timestamp": "Monday, 24 September 2018 - 8:02",
       "Headline": "දකුණේ වෙඩි තැබීම්වලට හේතුව හෙළිවෙයි",
       "News Content": "දකුණු පළාතේ හික්කඩුව සහ තංගල්ල යන ප්‍රදේශවල ඊයේ (23) දිනයේදී පැය 3ක් තුළ සිදුවූ වෙඩි තැබීම්වලට හේතු වී ඇත්තේ පෞද්ගලික ආරවුල් බවට අනාවරණ වී තිබෙනවා.\nහික්කඩුව - බද්දේගම පාර, තැපැල් කාර්යාලය අසළදී ඊයේ (23) පස්වරු 2.50ට පමණ මාර්ගයේ ගමන් කරමින් සිටි පුද්ගලයෙකුට, යතුරුපැදියකින් පැමිණි නාඳුනන පුද්ගලයන් දෙදෙනෙකු මෙම වෙඩි තැබීම සිදුකර පළා ගොස් තිබුණා.\nමිය ගිය පුද්ගලයා හික්කඩුව - තෙල්වත්ත ප්‍රදේශයේ පදිංචි ලලිත් ක්‍රිෂාන්ත හෙවත් පොඩි කළු මහත්තයා නැමැති 34 හැවිරිදි අයෙක්.\nමේ අතර, තංගල්ල - වැලිආර - නෙටොල්පිටිය - වාඩිගල ඇඟළුම් කර්මාන්තශාලාව ආසන්නයේදී ද ඊයේ (23) පෙරවරු 11.15ට පමණ සිදුවූ වෙඩි තැබීමකින් ද ව්‍යාපාරිකයෙකු ජීවිතක්ෂයට පත්වුණා.\nෆුල්ෆේස් හෙල්මට් පැළඳ යතුරුපැදියකින් පැමිණි නාඳුනන පුද්ගලයින් දෙදෙනෙකු විසිනුයි මෙම වෙඩි තැබීම සිදුකර පළා ගොස් තිබුණේ.\nසිද්ධියෙන් මිය ගියේ 42 හැවිරිදි වැලිආර ප්‍රදේශයේ රථ වාහන සේවා මධ්‍යස්ථානයක හිමිකරුවෙක්.",
       "URL": "https://www.hirunews.lk/200586/දකුණේ-වෙඩි-තැබීම්වලට-හේතුව-හෙළිවෙයි",
       "Category": "Local News",
       "Parent URL": "https://www.hirunews.lk/local-news.php?pageID=3733"
}