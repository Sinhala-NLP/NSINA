{
       "Source": "hirunews",
       "Timestamp": "Tuesday, 07 June 2022 - 20:30",
       "Headline": "ශ්‍රී ලංකා ඔස්ට්‍රේලියා තරඟයට වර්ෂාවෙන් බාධා",
       "News Content": "ශ්‍රී ලංකාව සහ ඔස්ට්‍රේලියා කණ්ඩායම අතර තරග 3කින් සමන්විත පන්දුවාර 20 ක්‍රිකට් තරගාවලියේ පළමු පන්දුවාර 20 තරගය අද කොළඹ ආර්. ප්‍රේමදාස ක්‍රිකට් ක්‍රීඩාංගණයේදී ආරම්භ වුනා.\nතරඟයේ කාසිය වාසිය දිනාගත් ඕස්ට්‍රේලියානු කණ්ඩායම ප්‍රථමයෙන් පන්දුවට පහරදීම සඳහා ශ්‍රී ලංකා කණ්ඩායමට අරාධනා කළා.\nඒ අනුව ප්‍රථමයෙන්ම පන්දුවට පහරදීම සඳහා පැමිණි පැතුම් නිස්සංක සහ දනුෂ්ක ගුණතිලක ඉතා හොඳ වේගවත් ආරම්භයක් ශ්‍රී ලංකා කණ්ඩායමට ලබා දුන්නා.\nශ්‍රී ලංකා කණ්ඩායමේ පළමු කඩුල්ල මුළු ලකුණු සංඛ්‍යාව 39ව තිබියදී දැවී ගියා .\nඉන් පසු පිටියේ එක් වුනු චරිත් අසලංක සහ පැතුම් නිස්සංක දෙවන කඩුල්ල සඳහා අගනා ලකුණු 61ක සබඳතාවක් ගොඩනැගුවා.\nතරඟයේ දෙවන කඩුල්ල ලෙස ලකුණු 36ක් ලබා සිටි පැතුම් නිස්සංක දැවී ගියා.\nඉන් පසු පිටියට පිවිසි ක්‍රීඩකයින්ට වැඩි සාර්ථකත්වයක් ලබා ගැනීමට ඕස්ට්‍රේලියානු පන්දු යවන්නන් ඉඩ දුන්නේ නැහැ.\nතරගයේ 16 වන පන්දුවාරයේදී තරගයට වර්ෂාවෙන් බාධා ඇති වීම හේතුවෙන් නතර කරන විට ශ්‍රී ලංකා කණ්ඩායම කඩුළු 6ක් දැවී ලකුණු 118ක් ලබා සිටියා.",
       "URL": "https://www.hirunews.lk/306503/ශ්‍රී-ලංකා-ඔස්ට්‍රේලියා-තරඟයට-වර්ෂාවෙන්-බාධා",
       "Category": "Local News",
       "Parent URL": "https://www.hirunews.lk/local-news.php?pageID=1112"
}