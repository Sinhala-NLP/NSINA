{
       "Source": "hirunews",
       "Timestamp": "Wednesday, 16 December 2020 - 11:56",
       "Headline": "මහර සිද්ධියේදී මියගිය රැඳවියන් 4 ක් ගැන විශේෂඥ කමිටුවේ රහස් වාර්තාවක් අධිකරණයට (වීඩියෝ)",
       "News Content": "මහර බන්ධනාගාරයේ සිද්ධියෙන් මියගිය රැඳවියන් 4 දෙනෙකුගේ පශ්චාත් මරණ පරික්ෂණ වාර්තා ඇතුළත් රහසිගත වාර්තාවක් සිද්ධිය සම්බන්ධයෙන් විමර්ශනය කරන පංච පුද්ගල විශේෂඥ කමිටුව විසින් අද වත්තල මහේස්ත්‍රාත් අධිකරණයට ඉදිරිපත් කළා.\nඒ ඊට අදාළ නඩුව  වත්තල මහේස්ත්‍රාත් බුද්ධික ශ්‍රී රාගල හමුවේ කැඳවූ අවස්ථාවේදීයි. එහිදී නීතිපති දෙපාර්තමේන්තුවේ මෙන්ම, මියගිය රැඳවියන්ගේ පාර්ශවයේ නීතිඥයින් ද අධිකරණයට කරුණු ඉදිරිපත් කළා.\nරැඳවියන් වෙනුවෙන් පෙනී සිටි නීතිඥයින් අධිකරණයෙන් ඉල්ලා ඇත්තේ පශ්චාත් මරණ පරීක්ෂණ සිදුකළ රැඳවියන් 4 දෙනාගේ දේහ භූමදානය සඳහා ඔවුන්ගේ ඥාතීන් වෙත භාර දෙන ලෙසයි.\nකෙසේ වෙතත්, නීතිපති දෙපාර්තමේන්තුව වෙනුවෙන් පෙනී සිටි රජයේ ජ්‍යෙෂ්ඨ අධිනීතිඥ නිශාරා ජයරත්න ඊට විරෝධය පළ කළා.\nඇය සඳහන් කළේ අදාළ මළ සිරුරු භූමදානය කිරීම සමාජයට හානිකර විය හැකි බවයි. අයි.ඩී.එච්.රෝහලේ පවතින පහසුකම් අනුව, අදාළ මෘත දේහ තවදුරටත් රඳවා තැබීම ගැටලු සහගත බව ද සඳහන් කළ ඇය, ඒවා භූමදානය කිරීමට සෞඛ්‍ය අධ්‍යක්ෂ ජනරාල්වරයා ක්‍රමවේදයක් ද සකස් කර නොමැති බැවින්, ඒවා නියමිත උෂ්ණත්වය යටතේ ඒවා ආදාහනය කළ යුතු බවයි කියා සිටියේ.\nකෙසේ වෙතත්, දෙපාර්ශවයේ කරුණු සලකා බැලූ වත්තල මහේස්ත්‍රාත්වරයා මෙම මෘත ශරීර සම්බන්ධයෙන් ගනු ලබන තීරණය අද දහවල් දැනුම් දෙන බවට ප්‍රකාශ කර තිබෙනවා.\nමේ අතර පොලිස් මාධ්‍ය ප්‍රකාශක නියෝජ්‍ය පොලිස්පති අජිත් රෝහණ හිරු ප්‍රවෘත්ති අංශයට සඳහන් කළේ මහර ගැටුමට සම්බන්ධ රැඳවියන් කණ්ඩායම මේ වනවිට හඳුනාගෙන ඇති බවයි.",
       "URL": "https://www.hirunews.lk/257162/මහර-සිද්ධියේදී-මියගිය-රැඳවියන්-4-ක්-ගැන-විශේෂඥ-කමිටුවේ-රහස්-වාර්තාවක්-අධිකරණයට-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2272"
}