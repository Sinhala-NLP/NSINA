{
       "Source": "hirunews",
       "Timestamp": "Wednesday, 31 August 2016 - 13:33",
       "Headline": "බිරිඳට වෙඩි තැබූ බවට චෝදනා එල්ල වූ ලුතිනන් කර්නල් රිමාන්ඩ්",
       "News Content": "මාළඹේ - ඉසුරුපුර ප්‍රදේශයේදී සිය බිරිදට වෙඩි තැබූ බවට චෝදනා එල්ල වූ යුද හමුදාවේ ලූතිනන් කර්නල්වරයා ලබන මස 9 වනදා දක්වා රක්ෂිත බන්ධනාගාර ගත කෙරුණා.\nඒ ඔහු අද පෙරවරුවේ කඩුවෙල මහේස්ත්‍රාත් ධම්මික හේමපාල හමුවට ඉදිරිපත් කළ අවස්ථාවේදීයි.\nමෙහිදී මහේස්ත්‍රාත්වරයා පොලීසියට නියෝග කළේ ඊයේ සොයාගනු ලැබූ ගිනි අවිය රජයේ රස පරීක්ෂකවරයා වෙත යොමුකර වාර්තාවක් අධිකරණයට ඉදිරිපත් කරන ලෙසයි.\nඑමෙන්ම යුද හමුදා නිලධාරියාගේ මෝටර් රථය නඩු භාණ්ඩයක් ලෙස අද අධිකරණයට ඉදිරිපත් කෙරුණා.\nනිවසේ දරුවන් සමග සිටි තම බිරිඳට සැකකරු විසින් මෙම වෙඩි තැබීම සිදුකර තිබුණේ පසුගිය 27 වනදා රාත්‍රියේයි.\nනිවසේ පිටුපස ප්‍රදේශයෙන් ඇතුලූවී සැකකරු අදාළ වෙඩි තැබීම සිදුකර ඇති බවට පරීක්ෂනවලදී අනාවරණය වී තිබෙනවා.\nකොළඹ නෙළුම් පොකුණ රංග ශාලාවේ ආරක්ෂක කටයුතු භාරව සේවය කරන ඔහු රාජකාරිය අතරතුර සිය මෝටර් රථයෙන් පැමිණ නිල ඇඳුම මෝටර් රථය තුළදී ගලවා කළුපැහැති වෙනත් ඇඳුමක් හැඳගෙනයි වෙඩි තැබීම සිදුකර ඇත්තේ.\nඅනතුරුව සිය මෝටර් රථයෙන් යළි රාජකාරියට වාර්තා කිරීම සඳහා පැමිණෙන අතරතුර තමා වෙඩි තැබීමට භාවිතා කළ මිලිමීටර 9 වර්ගයේ ගිනි අවිය දියවන්නා ඔයට විසිකළ බවට ඔහු පොලීසියට ප්‍රකාශ කර තිබෙනවා.\nවෙඩි වැදුනු කාන්තාව තම සැමියා සමඟ පවතින පවුල් ආරවුලක් නිසා දික්කසාදවීමට අධිකරණයේ නඩුවක්ද පවරා ඇති අතර, සැමියාට නිවසට ඒම තහනම් කරමින් අධිකරණ නියෝගයක්ද ලබාගෙන තිබුණා.\nඒ නිසා සිය බිරිඳට වෙඩි තබනු ලැබුවේ ඝාතනය කිරීමේ අරමුණින්ම බවටද හමුදා නිලධාරියා පොලීසියට පාපොච්චාරණය කර තිබෙනවා.\nතම පියා ගිනි අවි දෙකක් භාවිත කළ බවට හමුදා නිලධාරියාගේ දරුවන් පොලීිසියට ප්‍රකාශයක් ලබාදී ඇති අතර, අනෙක්  ගිනි අවිය ද වෙඩි තැබීමට යොදාගත් ගිනි අවිය සමඟ දියවන්නා ඔයට විසිකළ බවටයි හමුදා නිලධාරියා පොලීසියට ප්‍රකාශ කර ඇත්තේ.\nඒ අනුව එම ගිනි අවිය සෙවීම සඳහා පොලීසිය විමර්ශනයක් ආරම්භ කර තිබෙනවා.\nවෙඩි වැදීමට ලක්වූ හමුදා නිලධාරියාගේ බිරිඳ වන 43 හැවිරිදි තිදරු මව මේ වනවිටත් කොළඹ ජාතික රෝහලේ දැඩි සත්කාර ඒකකයේ ප්‍රතිකාර ලබමින් සිටින අතර ඇයගෙන්ද ඉදිරියේදී ප්‍රකාශයක් ලබාගැනීමට අපේක්ෂා කරන බවයි අතුරුගිරිය පොලීසිය සඳහන් කළේ.",
       "URL": "https://www.hirunews.lk/141912/බිරිඳට-වෙඩි-තැබූ-බවට-චෝදනා-එල්ල-වූ-ලුතිනන්-කර්නල්-රිමාන්ඩ්",
       "Category": "Local News",
       "Parent URL": "https://www.hirunews.lk/local-news.php?pageID=4899"
}