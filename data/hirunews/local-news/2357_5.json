{
       "Source": "hirunews",
       "Timestamp": "Sunday, 01 November 2020 - 16:10",
       "Headline": "බස්නාහිර ඇඳිරි නීතිය ලබන 9 වනදා අළුයම 5 දක්වා දීර්ඝ කෙරේ (වීඩියෝ)",
       "News Content": "බස්නාහිර පළාතට පනවා ඇති නිරෝධායන ඇඳිරි නීතිය නොවැම්බර් මස 9 වන සඳුදා උදෑසන පහ දක්වා දීර්ඝ කරන බව කොවිඞ් නයින්ටීන් පැතිරීම වැළැක්වීමේ ජාතික ක්‍රියාන්විත මධ්‍යස්ථානයේ ප්‍රධානී යුද හමුදාපති ලුතිනන් ජෙනරාල් ශවේන්ද්‍ර සිල්වා ප්‍රකාශ කළා.\nමාධ්‍ය වෙත අද විශේෂ ප්‍රකාශයක් සිදුකරමින් ඔහු සඳහන් කළේ ඇහැලියගොඩ,  කුලියාපිටිය යන පොලිස් බල ප්‍රදේශවලට මෙන්ම කුරුණෑගල මහ නගර සභා බලසීමාවට ද හෙට උදෑසන 5 සිට එළඹෙන නොවැම්බර් 9 වනදා උදෑසන 5 දක්වා නිරෝධායන ඇඳිරි නීතිය ක්‍රියාත්මක බවයි.\nමේ අතර, මේ වන විට නිරෝධායන ඇඳිරි නීතිය ක්‍රියාත්මක කුලියාපිටිය පොලිස් බල ප්‍රදේශ 5ට ද නොවැම්බර් 9 වන දා උදෑසන 5 දක්වා ඇඳිරි නීතිය ක්‍රියාත්මක බවයි පොලිස් මාධ්‍ය ප්‍රකාශක නියෝජ්‍ය පොලිස්පති අජිත් රෝහණ සඳහන් කළේ.\nඑමෙන්ම ඇඳිරි නීිතිය ක්‍රියාත්මක ප්‍රදේශවල සේවා හැඳුනුම්පත, ඇඳිරි නීති බලපත්‍රයක් ලෙස භාවිතයට ගත හැකි ආයතන සංඛ්‍යාව 89 දක්වා ඉහළ දැමූ බව  ද පොලිස් මාධ්‍ය ප්‍රකාශකවරයා සඳහන් කළා.\nමෙහිදී පොලිස් මාධ්‍ය ප්‍රකාශක නියෝජ්‍ය පොලිස්පති අජිත් රෝහණ වැඩිදුරටත් සඳහන් කළේ නිරෝධායන ඇඳිරි නීතිය පනවනු ලැබූ පසුගිය 29 සහ 30 යන දිනවල බස්නාහිර පළාතෙන් පිටතට ගිය 550 දෙනෙකු එම ස්ථානවලම නිරෝධායන ක්‍රියාවලියට යොමු කර ඇති බවයි.\nඑමෙන්ම නිරෝධායන ඇඳිරි නීතිය ක්‍රියාත්මක ප්‍රදේශවල එය උල්ලංඝනය කළ 1700ක් මේ වනවිට අත්අඩංගුවට ගෙන ඇති අතර වාහන 260ක් ද පොලිස් භාරයට ගෙන ඇති බවද ඔහු කියා සිටියා.",
       "URL": "https://www.hirunews.lk/253786/බස්නාහිර-ඇඳිරි-නීතිය-ලබන-9-වනදා-අළුයම-5-දක්වා-දීර්ඝ-කෙරේ-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2357"
}