{
       "Source": "hirunews",
       "Timestamp": "Wednesday, 13 September 2023 - 9:13",
       "Headline": "හෙද සේවයට දහසක් බඳවා ගැනේ",
       "News Content": "හෙද සේවාවේ පවතින පුරප්පාඩු සඳහා 1,000 වහාම බඳවා ගැනීමට අවශ්‍ය පියවර ගන්නා ලෙස සෞඛ්‍ය අමාත්‍ය කෙහෙළිය රඹුක්වැල්ල අමාත්‍යාංශ නිලධාරීන්ට උපදෙස් ලබා දී තිබෙනවා.\nනිවේදනයක් නිකුත් කරමින් එම අමාත්‍යාංශය සඳහන් කළේ 3,000ක පමණ හෙද පුරප්පාඩු සංඛ්‍යාවක් මෙරට සෞඛ්‍ය ක්‍ෂේත්‍රයේ පවතින බවයි.\nඑමෙන්ම රට තුළ ඖෂධ තොග මාස තුන හතරක කාලයකට නොව වසරක කාලයක් සඳහා තබාගැනීමේ වැඩපිළිවෙල ප්‍රතිපත්තියක් ලෙස ක්‍රියාත්මක කිරීමටත් මෙහිදී සෞඛ්‍ය අමාත්‍යවරයා නිලධාරීන්ට උපදෙස් ලබා දී තිබෙනවා.\nඑමෙන්ම අත්‍යවශ්‍ය ඖෂධ හිඟයකින් තොරව සෞඛ්‍ය පද්ධතියට මුදාහැරීමට කටයුතු කරන ලෙසයි අමාත්‍යවරයා උපදෙස් ලබාදී ඇත්තේ.\nඉදිරි සති කිහිපය තුළ අත්‍යවශ්‍ය ඖෂධ ඇතුලු අනෙකුත් ඖෂධවල පවතින හිඟය මඟහරවා ගැනීමට ගත හැකි සෑම ක්‍රියාමාර්ගයක්ම ගන්නා ලෙසත් දැනුම් දී තිබෙනවා.\nමේ අතර, මේ වසර සඳහා හෙද පුහුණු පාඨමාලාවට 3,500 දෙනෙකු බඳවා ගැනීමට සෞඛ්‍ය අමාත්‍යාංශය තීරණය කර තිබෙනවා.\n2019 සහ 2020 යන වර්ෂවල ජීව විද්‍යා විෂය ධාරාවෙන් හෝ භෞතික විද්‍යා විෂය ධාරාවෙන් උසස් පෙළ සමත් සිසු සිසුවියන්ගෙන් අනිද්දා සිට ලබන මස 18 වනදා දක්වා මාර්ගගත ක්‍රමය ඔස්සේ අයදුම්පත් කැඳවීමට නියමිතයි.\nඒ පිළිබඳ වැඩිදුර තොරතුරු www.health.gov.lk වෙබ් අඩවියට පිවිසීමෙන් ලබාගත හැකියි.",
       "URL": "https://www.hirunews.lk/348107/හෙද-සේවයට-දහසක්-බඳවා-ගැනේ",
       "Category": "Local News",
       "Parent URL": "https://www.hirunews.lk/local-news.php?pageID=33"
}