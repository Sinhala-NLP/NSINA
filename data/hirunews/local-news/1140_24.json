{
       "Source": "hirunews",
       "Timestamp": "Friday, 27 May 2022 - 7:33",
       "Headline": "21 වැනි සංශෝධනය ගැන සාකච්ඡාවට අගමැති අද පක්ෂ නායකයන් හමුවෙයි (වීඩියෝ)",
       "News Content": "21 වන ආණ්ඩුක්‍රම ව්‍යවස්ථා සංශෝධන යෝජනාවලිය සම්බන්ධයෙන් ස්වාධීන පක්ෂ දහයේ නායකයින් සහ අග්‍රාමාත්‍ය රනිල් වික්‍රමසිංහ අතර විශේෂ සාකච්ඡාවක් අග්‍රාමාත්‍ය කාර්යාලයේ දී ඊයේ (26) පැවැත්වුණා.\nඑම සාකච්ඡාවට අධිකරණ, බන්ධනාගාර සහ ව්‍යවස්ථා ප්‍රතිසංස්කරණ අමාත්‍ය ආචාර්ය විජේදාස රාජපක්ෂ ද එක්ව සිටියා.\nඑමෙන්ම අග්‍රාමාත්‍යවරයා විසින් 21 වන සංශෝධනය පිළිබඳව සාකච්ඡා කිරීමට සියළු පක්ෂ නායකයන් අද කැඳවා තිබෙනවා.\nඑහිදී ඉදිරිපත් වන යෝජනාද සැලකිල්ලට ගනිමින් 21 වැනි සංශෝධනය ලබන අමාත්‍ය මණ්ඩල රැස්වීමට ඉදිරිපත් කිරීමට නියමිතයි.\nඑහිදී අනුමැතිය ලබා ගැනීමෙන් අනතුරුව එය පාර්ලිමේන්තුවට ඉදිරිපත් කිරීමටයි සැළසුම් කර ඇත්තේ.\nමේ අතර රට තුළ පවතින තත්ත්වය පිළිබඳව සිදු කළ හැකි මැදිහත් වීම පිළිබඳව විශේෂ සාකච්ඡාවක් අද පැවැත්වෙන බව මැතිවරණ කොමිෂන් සභාව පවසනවා.\nඅද උදෑසන මැතිවරණ කොමිසමේ දී පැවැත්වෙන මෙම විශේෂ සාකච්ඡාවට මැතිවරණ කොමිෂන් සභාවේ සමාජිකයන් සියලු දෙනා එක්වන බවයි එම කොමිෂන් සභාවේ සභාපති, නීතිඥ නිමල් පුංචිහේවා හිරු ප්‍රවෘත්ති අංශයට සඳහන් කළේ.\nමේ අතර, රටට කඩිනමින් ආධාර ලබා ගැනීම සඳහා වැඩසටහන් කිහිපයක් ක්‍රියාත්මක බව අග්‍රාමාත්‍ය රනිල් වික්‍රමසිංහ ප්‍රකාශ කළා.\nමාධ්‍ය වෙත ප්‍රකාශයක් නිකුත් කරමින් අග්‍රාමාත්‍යවරයා කියා සිටියේ, පවතින ආර්ථික තත්ත්වය සම්බන්ධයෙන් මීලඟ පාර්ලිමේන්තු දිනයේ දී තමන් ප්‍රකාශයක් සිදු කරන බවයි.",
       "URL": "https://www.hirunews.lk/305395/21-වැනි-සංශෝධනය-ගැන-සාකච්ඡාවට-අගමැති-අද-පක්ෂ-නායකයන්-හමුවෙයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1140"
}