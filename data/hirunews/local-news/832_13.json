{
       "Source": "hirunews",
       "Timestamp": "Saturday, 01 October 2022 - 11:23",
       "Headline": "සති ගණනක් රෝහල්වල ආසාධිත අපද්‍රව්‍ය ගොඩ ගැහිලා - රෝග රැසක් බෝ වීමේ අවධානමක්",
       "News Content": "රෝගීන්ගේ අසාධිත අපද්‍රව්‍ය ඉවත් කිරීම පෞද්ගලික අංශයේ සමාගමකට පවරා තිබුණත් ඒ සඳහා එවක දී ගෙවූ මුදලට වර්තමානයේ දී එම කටයුතු සිදු කළ නොහැකි බැවින්, ඒ වෙනුවෙන් ගෙවන මිල වැඩි කර දෙන ලෙස, අදාල සමාගම විසින් රජයෙන් කළ ඉල්ලීමට සාධනීය පිළිතුරක් නො ලැබීම හේතු කර ගනිමින් අසාධිත අපද්‍රව්‍ය ඉවත් කිරීමේ කටයුතු අඩාල වී ඇති බවට සෞඛ්‍ය වෘත්තීයවේදීන්ගේ විද්වත් සංගමයේ සභාපති රවී කුමුදේශ් චෝදනා කරනවා.\nරෝගීන්ගේ අසාධිත අපද්‍රව්‍ය ඉවත් කිරීම පෞද්ගලික අංශයේ සමාගමකට පවරා ඇති අතර, ආසාධිත අපද්‍රව්‍ය කිලෝවක් ඉවත් කිරීම සදහා රුපියල් සියයක පමණ මුදලක් මේ වන විට ගෙවනු ලැබුවත් එම මුදල තීරණය කර ඇත්තේ 2017 වර්ෂයේ යි.\nඑවකට ඩීසල් ලීටරයක පිරිවැය සටහන් වූයේ රුපියල් 85ක් පමණ වුවත්, වර්තමානය වන විට විදුලිය ජලය ආදී සියළු යෙදවුම් මිල වැඩි වී ඇති බැවින්, එකග වූ මිල වැඩිකර දෙන ලෙස අදාල සමාගම රජයෙන් ඉල්ලීමක් කර තිබෙනවා.\nඒ අතරම මෙම ක්‍රියාවලියට අවශ්‍ය ඩීසල් සැපයුමද විදිමත්ව නොලැබී යෑම සහ සමාගමට ගෙවීමට ඇති හිග මුදල හේතුවෙන් පසුගිය සතියේ රෝහල් ගණනාවක ආසාධිත අපද්‍රවය ගොඩ ගැසෙන තත්වයකට පත්ව තිබෙන බවයි සෞඛ්‍ය වෘත්තීයවේදීන්ගේ විද්වත් සංගමයේ සභාපතිවරයා කියා සිටින්නේ.\nමේ පිළිබවද මෙතෙක් විසදුමක් ලබා දී නොමැති බැවින් හා, අපද්‍රව්‍ය බැහර කිරීම සම්පූර්ණයෙන් ම පෞද්ගලිකකරණය කර ඇති තත්වයක් හමුවේ, රෝහල් මට්ටමින් එම අපද්‍රව්‍ය ගොඩ ගසා ගැනීම හැරුණුකොට, වෙනත් කිසිදු විකල්ප ක්‍රමවේදයක් සොයා ගැනීමට නො හැකි වී ඇති බව චෝදනා කරන ඔහු වැඩිදුරටත් කියා සිටින්නේ, අසාධිත අපද්‍රව්‍ය ගොඩ ගසා ගැනීම සහ එම අපද්‍රව්‍ය නිසි ලෙස බැහැර නොකිරීම නිසා, පරපෝෂිත ආසාදනය, පෙනහළු ආසාදනය, බැක්ටීරියා මෙනින්ජයිටිස්, එච්අයිවී, හෙපටයිටිස් බී, හෙපටයිටිස් සී, දිලීර ආසාදන සහ බැක්ටීරියා (රුධිර ප්‍රවාහයේ බැක්ටීරියා) වැනි රෝග තත්වයන් ඇතිවිය හැකි අතර, අනවශ්‍ය ගැටලු රැසකට මුහුණ දීමට සිදු විය හැකි බවයි.",
       "URL": "https://www.hirunews.lk/316760/සති-ගණනක්-රෝහල්වල-ආසාධිත-අපද්‍රව්‍ය-ගොඩ-ගැහිලා-රෝග-රැසක්-බෝ-වීමේ-අවධානමක්",
       "Category": "Local News",
       "Parent URL": "https://www.hirunews.lk/local-news.php?pageID=832"
}