{
       "Source": "hirunews",
       "Timestamp": "Friday, 26 August 2022 - 13:38",
       "Headline": "ශ්‍රී ලංකාව කටාරයෙන් ඉන්ධන ඉල්ලයි",
       "News Content": "මේ වනවිට පවතින ඩීසල් හිගය හේතුවෙන් යළි ඉන්ධන පිරවුම්හල් අසල දිගු පෝලිම් දක්නට ලැබෙනවා.\nමෙම තත්ත්වය හේතුවෙන් අද (26) දිනයේ දී බස්රථ ධාවනයද සියයට 50ක ප්‍රමාණයක් ධාවනය වූ බවයි බස් සංගම් සදහන් කළේ.\nදින තුනක සිට පෞද්ගලික බස් රථ ලංගම ඩිපෝ ඉදිරිපිට පෝලිම්වල රැදී සිටිනවා.\nශ්‍රී ලංගම ඩිපෝවල පවතින ඩීසල් හිඟයත් සමඟ ශ්‍රී ලංගම බස් රථ ධාවනයද හෙට දිනයේ සිට අඩාල වන බවයි තලංගම ශ්‍රී ලංගම ඩිපෝ කළමනාකරු ටී. අජිත් පෙරේරා කියා සිටියේ.\nමෙම තත්ත්වය ඉදිරි දින කිහිපයේදීත් පැවතුන හොත් බස් රථ ධාවනය අඩාල වන බවයි සමස්ත ලංකා පෞද්ගලික බස් හිමියන්ගේ ප්‍රධාන ලේකම් අංජන ප්‍රියන්ජිත් සදහන් කළේ.\nඑසේම, ඉන්ධන පිරවුම්හල්වලට ඉන්ධන ලබාදීම සීමා කර ඇති බවයි ඛනිජ තෙල් බෙදුම්කරුවන්ගේ සංගමයේ සභාපති කුසුම් සන්දනායක සඳහන් කළේ.\nපවතින ඉන්ධන ගැටලුවලට විසඳුම් ලෙස කටාර් රාජ්‍යය සමඟ ගිවිසුම්ගතව ඉදිරියේ දී මෙරටට ඉන්ධන ගෙන්වීම සඳහා සාකච්ඡා පවත්වමින් සිටින බවයි පරිසර අමාත්‍ය නසීර් අහමඩ් සඳහන් කළේ.",
       "URL": "https://www.hirunews.lk/313782/ශ්‍රී-ලංකාව-කටාරයෙන්-ඉන්ධන-ඉල්ලයි",
       "Category": "Local News",
       "Parent URL": "https://www.hirunews.lk/local-news.php?pageID=912"
}