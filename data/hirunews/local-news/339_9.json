{
       "Source": "hirunews",
       "Timestamp": "Tuesday, 16 May 2023 - 15:23",
       "Headline": "තරුණියක්ව දූෂණය කළ තරුණයින් දෙදෙනෙකු සොයා විමර්ශන",
       "News Content": "මුලතිව් වැලිඔය ප්‍රදේශයේ බිම් බෝම්බ ඉවත් කිරීමේ නිරත කණ්ඩායමක තරුණයින් දෙදෙනෙකු ඔවුන් සමඟ බිම් බෝම්බ ඉවත් කරමින් සිටි තරුණියක්ව බලහත්කාරයෙන් දූෂණය කළ බවට මුලතිව් පොලීසියට පැමිණිල්ලක් ලැබී තිබෙනවා.\nතරුණයින් දෙදෙනා විසින් ඇයව ඔවුන්ගේ නැවතීමේ වාඩියක් අසලට රැගෙන ගොස් අවස්ථා කීපයක්ම දූෂණය කොට ඇති අතර එම සිද්ධිය නිසා ඇය බියට පත්ව දිව යද්දී එක්තරා ස්ථානයක ඇද වැටී ඇති බවයි වාර්තා වන්නේ.\nපසුව වෙනත් පිරිසක් විසින් ඇයව මුලතිව් රෝහලට ඇතුළත් කර තිබෙනවා.\nඇය අදාළ තරුණයින් දෙදෙනා සමඟ පොර බදා ඇති අතර එහිදී ඇගේ සිරුරේ ස්ථාන කිහිපයකම තුවාල සිදු ව ඇති බවයි අප ප්‍රාදේශීය වාර්තාකරු සඳහන් කළේ.\nමේ පිළිබදව අදාළ බිම්බෝම්බ ඉවත් කිරීමේ සංවිධානයෙන් තොරතුරු විමසූ විට ඔවුන් සඳහන් කර ඇත්තේ එම කාර්යාලයට ඒ සම්බන්ධයෙන්\nකිසිදු පැමිණිල්ලක් ලැබී නොමැති බවයි.\nමුලතිව් පොලීසිය සැකකාර තරුණයින් දෙදෙනාව අත්අඩංගුවට ගැනීමට කටයුතු යොදා ඇති අතර එම තරුණයින් දෙදෙනා ප්‍රදේශයෙන් පළාගොස් ඇතැයි වාර්තා වී තිබෙනවා.",
       "URL": "https://www.hirunews.lk/335363/තරුණියක්ව-දූෂණය-කළ-තරුණයින්-දෙදෙනෙකු-සොයා-විමර්ශන",
       "Category": "Local News",
       "Parent URL": "https://www.hirunews.lk/local-news.php?pageID=339"
}