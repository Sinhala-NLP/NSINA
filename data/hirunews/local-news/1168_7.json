{
       "Source": "hirunews",
       "Timestamp": "Sunday, 15 May 2022 - 8:03",
       "Headline": "හිරු ශාක්‍යසිංහ මංගල්‍යය කතරගම කිරිවෙහෙර පුදබිමේදී ඇරඹේ (වීඩියෝ)",
       "News Content": "උතුම් වෙසක් පුරපසලොස්වක පොහෝ දිනය වෙනුවෙන් දාන, ශීල භාවනාවන්ගෙන් පරිපූර්ණ වූ වසරේ අසමසම සම්මා වායාමය හිරු ශාක්‍යසිංහ මංගල්‍යය අද උදෑසන ආරම්භ වුණේ කතරගම කිරිවෙහෙර පුදබිම කේන්ද්‍ර කරගනිමින්.\nහිරු මාධ්‍ය ජාලයේ සභාපති රේනෝ සිල්වා මහතාගේ සංකල්පයක් අනුව උතුම් සම්බුදු තෙමඟුල වෙනුවෙන් හිරු ටී.වී., හිරු එෆ්.එම් සංවිධාන කරන මෙම මහා පිං කටයුත්තට සහභාගි වීම සඳහා හිමිදිරියේ පටන් සැදැහැවතුන් අතිවිශාල පිරිසක් එක්ව සිටියා.\nප්‍රතිපත්ති පුජාවට මුල්තැන දෙමින් හිරු ශාක්‍යසිංහ මංගල්‍යය ආරම්භයේදි රැස්ව සිටි සැදැහැවතුන් අෂ්ඨාංග ශීලයෙහි පිහිටුවන ලද්දේ රුහුණු මාගම්පත්තුවේ ප්‍රධාන සංඝනායක, කතරගම කිරිවෙහෙර ඇතුළු පංච මහා විහාරාධිපති අතිපූජ්‍ය කොබවක ධම්මින්ද නාහිමියන් විසින්.\nපෙරවරු 7.30 ට මෛත්‍රීය පැතිරවීම පිළිබඳව හිරු ශාක්‍යසිංහ මංගල්‍යයේ උදෑසන ධර්ම දේශනාව අතිපූජ්‍ය බලංගොඩ රාධ ස්වාමින් වහන්සේ විසින් පවත්වනු ලැබුවා.\nකර්මය සහ විපාක පිළිබඳ ධර්ම සාකච්ඡාවක් සහකාර අධ්‍යාපන අධ්‍යක්ෂ පූජ්‍ය කොටනෙළුවේ පුඤ්ඤානන්ද ස්වාමීන් වහන්සේ සහ බෞද්ධ හා පාලි විශ්වවිද්‍යාලයේ බාහිර කථිකාචාර්ය පූජ්‍ය ගලගම ධම්මදින්න ස්වාමින් වහන්සේගේ සහාභාගිත්වයෙන් පෙරවරුවේ පැවත්වුණා.\nසම්බුද්ධ ශාසනයේ චිරස්ථිතිය වෙනුවෙන් සිදුකෙරෙන පුණ්‍ය කර්ම රැසක් අද පස්වරුවේ සිදු කෙරෙන්නේ හිරු මාධ්‍ය ජාලයේ සභාපති රේනෝ සිල්වා මහතාගේ ප්‍රධානත්වයෙන්.\nඒ අනුව සම්බුදු පිළිම වහන්සේ පුජ්‍ය කිරීම, ශාසනයේ චිරස්ථිතිය පතා සිදුකෙරෙන මහා අධිෂ්ඨාන පුජාව සහ ඓතිහාසික කිරිවෙහෙර වහන්සේ සුවඳ දුමින් පුදා පුෂ්පෝපහාර පැවැත්වීමට නියමිතයි.\nඊට සමාගාමීව පළමුවරට කිරිවෙහෙර චෛත්‍ය රාජයාණන් වහන්සේ, කතරගම දේවාල පරිශ්‍රය ඇතුළු සමස්ත කතරගම පුදබිමම එකවර විදුලි අලෝකයෙන් ඒකාලෝක කෙරෙනවා.\nවිවිධ හේතු නිසා පසුගිය වසර කිහිපයකදි සම්බුදු තෙමඟුල බැතිසිතින් සැමරීමට අවස්ථාව නොලැබුණු ජනතාවට කතරගම කිරිවෙහෙර පුදබිමේ අද දිනය පුරා පැවත්වෙන මෙම මහඟු පුණ්‍යකර්මය සමග ඒකාත්මික වන ලෙස හිරු මාධ්‍ය ජාලය බැති සිතින් ඇරයුම් කරනවා.",
       "URL": "https://www.hirunews.lk/304374/හිරු-ශාක්‍යසිංහ-මංගල්‍යය-කතරගම-කිරිවෙහෙර-පුදබිමේදී-ඇරඹේ-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1168"
}