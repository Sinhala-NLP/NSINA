{
       "Source": "hirunews",
       "Timestamp": "Sunday, 17 April 2022 - 9:06",
       "Headline": "ලක් මාතාවගේ යශෝරාවයෙන් ගාලුමුවදොර ගිගුම් දෙයි (වීඩියෝ)",
       "News Content": "කිසිදු පසුබැසමක් හෝ විඩාවක් නො පෙන්වන ගාලු මුවදොර අරගලය, අද(17) වැනි දා ද ක්‍රියාත්මක වනවා.\nඅද වන විට එම අරගලයට දින 9ක් සම්පූර්ණ වීම ද විශේෂත්වයක්.\nබහුතරයක් ම තරුණ තරුණියන්ගේ සහභාගිත්වයෙන් සිදු වන මෙම අරගල භූමිය තුළ කිසිදු ගැටුමක්, වාදයක් හෝ භේදයක් නො මැති වීම දැකගත හැකි යි.\nමේ අතර, ඊයේ සන්ධ්‍යා කාලයේ දී ගාලු මුවදොරට රැස් වී සිටි සියලු දෙනා එකතු වී එක හඬකින් එක ධජයක් යටතේ ජාතික ගීය ගායනා කරනු ලැබුවා.\nජාතිය, ආගම, කුලය හෝ වෙනත් කිසිදු සීමාවක්, කොන්දේසියක් නො මැති තරුණ මුවින් නැඟුණු ලංකා මාතාවගේ ගුණ වර්ණනාවෙන් ගාලු මුවදොර අහස දෙදරා ගියා.\nතව ද ඊයේ රාත්‍රියේ දී 18 සන්නිය නටා තොවිලයක් ද එම භූමියේ පැවැත්වුණා.\nරට මුහුණ පා ඇති විපත්වලින් මාතෘභූමිය බේරාගෙන, දෙවියන්ගේ ආරක්ෂාව මවුබිමට ලබාදෙන ලෙස ඉල්ලමින් සහ දූෂිත පාලනය මෙරටින් අතුගා දමන ලෙස දෙවියන්ට භාර කරමිනු යි මෙම තොවිලය පැවැත්වී ඇත්තේ.\nඑමෙන්ම, ගෝඨාගෝගම නමින් ගාලුපුරයේ ශාඛාවක් ද ඊයේ දින ඉදි කෙරුණා.\nරට අර්බුද තත්ත්වයකට ඇද දැමූ පාර්ලිමේන්තුවේ 225 දෙනා වහා ම එම තනතුරුවලින් ඉවත්ව ගෙදර යා යුතු බව පවසමිනු යි එම ස්ථානයට එක් ව සිටි විරෝධතාකරුවන් ප්‍රකාශ කර සිටියේ.\nඑමෙන්ම අරගල භූමියේ රැඳී සිටින පිරිස් ආරාක්ෂා කිරීම ද දෙවියන්ට භාර කිරීම ද මෙම 18 සන්නිය පැවැත්වීමේ අරමුණක්.",
       "URL": "https://www.hirunews.lk/302119/ලක්-මාතාවගේ-යශෝරාවයෙන්-ගාලුමුවදොර-ගිගුම්-දෙයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1226"
}