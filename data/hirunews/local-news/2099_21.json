{
       "Source": "hirunews",
       "Timestamp": "Tuesday, 09 March 2021 - 14:21",
       "Headline": "කොළඹ - වේල්ලවීදියෙන් හමුවූ හිස නොමැති මළ සිරුරේ පශ්චාත් මරණ පරීක්ෂණය අද (වීඩියෝ)",
       "News Content": "බුත්තල උප පොලිස් පරීක්ෂකවරයා අතින් ඝාතනයට ලක්වූ කුරුවිට - තෙප්පනාව ප්‍රදේශයේ තරුණියගේ පශ්චාත් මරණ පරීක්ෂණය අද (09) දින සිදුකිරීමට නියමිතයි.\nඒ, කොළඹ පොලිස් මෘත ශරීරාගාරයේදීයි.\nමේ අතර අදාල තරුණියගෙන් ලබාගත් DNA සාම්පල, ඇයගේ මවගේ සහ සහෝදරයාගෙන් ලබාගත් DNA සාම්පල සමඟ සිදුකළ පරීක්ෂණවලදී සැසදෙන බව පොලිස් මාධ්‍ය ප්‍රකාශක අජිත් රෝහණ අද සඳහන් කළා.\nපසුගිය මාර්තු 01 වන දා කොළඹ - වේල්ල වීදිය ප්‍රදේශයේ ගමන් බෑගයක් තුළ තිබී මෙම මළ සිරුර සොයා ගැනුණු අතර, පසුව අදාළ ඝාතන සිද්ධිය සම්බන්ධයෙන් තොරතුරු රැසක් අනාවරණ කර ගැනීමට පොලීසිය සමත් වුණා.\nකෙසේ නමුත්, කාන්තාවගේ සිරුර සම්බන්ධයෙන් පශ්චාත් මරණ පරීක්ෂණය සිදුකිරීම කල් දමනු ලැබුවේ හිස කොටස නොමැතිවීම හේතුවෙන්.\nකෙසේ වෙතත්, අදාළ කාන්තාවගේ හිස මෙතෙක් සොයාගෙන නොමැති අතර DNA පරීක්ෂණයේ ප්‍රතිඵල ලැබීමත් සමඟ අදාළ තරුණියගේ පශ්චාත් මරණ පරීක්ෂණය අද සිදුකිරීමට නියමිතයි.\nමේ අතර තරුණිකයක ඝාතනය කර ඇගේ හිස නොමැති මළ සිරුර වේල්ලවීදියට ගෙනවිත් දැමූ උප පොලිස් පරීක්ෂකවරයා පිටෙහි එල්ලා ගෙන සිටි බවට සැක කෙරෙන බෑගය පුළුස්සා ඇති බවට අනාවරණ වී තිබෙනවා.\nසිදුකරන ලද පොලිස් පරීක්ෂණවලින් අනාවරණ වී ඇත්තේ උප පොලිස් පරීක්ෂකවරයාගේ නිවස ආසන්නයේදී අදාළ බෑගය පුළුස්සා ඇති බවටයි.\nබෑගයට අමතරව උප පොලිස් පරීක්ෂකවරයා කොළඹ සිට නිවසට පැමිණි අවස්ථාවේ හැද සිටි ටී-ෂර්ටය ද පුළුස්සා ඇති බවට මීට පෙර අනාවරණ වී තිබුණා.\nඑමෙන්ම, ඉදිරි දින කිහිපය තුළ දී ද උප පොලිස් පරීක්ෂකවරයාගේ නිවස ආසන්නයේ විශේෂ සෝදිසි මෙහෙයුමක් ක්‍රියාත්මක කරන බවයි පොලීසිය සදහන් කළේ.",
       "URL": "https://www.hirunews.lk/264816/කොළඹ-වේල්ලවීදියෙන්-හමුවූ-හිස-නොමැති-මළ-සිරුරේ-පශ්චාත්-මරණ-පරීක්ෂණය-අද-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2099"
}