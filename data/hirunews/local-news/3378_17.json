{
       "Source": "hirunews",
       "Timestamp": "Monday, 29 April 2019 - 12:08",
       "Headline": "පූජිත් ජයසුන්දර අනිවාර්ය නිවාඩු යවයි - වැඩබලන පොලිස්පති සී.ඩී. වික්‍රමරත්න",
       "News Content": "වැඩබලන පොලිස්පතිවරයා ලෙස ජ්‍යෙෂ්ඨ නියෝජ්‍ය පොලිස්පති සී.ඩි. වික්‍රමරත්න ජනාධීපති මෛත්‍රීපාල සිරිසේන විසින් පත් කර තිබෙනවා.\nපොලිස්පති පූජිත් ජයසුන්දර අනිවාර්ය නිවාඩු යවා ඇති බවයි වාර්තාවන්නේ.\nවැඩබලන පොලිස්පතිවරයා ලෙස පත්කර ඇති ජ්‍යෙෂ්ඨ නියෝජ්‍ය පොලිස්පති සී.ඞී. වික්‍රමරත්න මේ වනතෙක් කටයුතු කරනු ලැබුවේ පොලිස් දෙපාර්තමේන්තුවේ පරිපාලන කටයුතු භාර ජ්‍යෙෂ්ඨ නියෝජ්‍ය පොලිස්පතිවරයා ලෙසයි.\nඑමෙන්ම සොලිසිටර් ජනරාල් ජනාධිපති නීතීඥ දප්පුල ද ලිවේරා වැඩබලන නීතිපතිවරයා ලෙස ජනාධිපතිවරයා ඉදිරියේ අද දිවුරුම් දී ඇති බවයි ජනාධිපති මාධ්‍ය ඒකකය නිවේදනය කළේ.\nමේ අතර නීතිපති ජයන්ත ජයසූරිය නව අගවිනිසුරුවරයා ලෙස ජනාධීපති මෛත්‍රිපාල සිරිසේන ඉදිරියේ අද දිවුරුම් දුන්නා.\nඒ, ජනාධිපති කාර්යාලයේදියි. අතිරේක විගණකාධිපති චූලන්ත වික්‍රමරත්න නව විගණකාධිපතිවරයා ලෙස පත් කර තිබෙනවා.\nඊට අමතරව ආරක්ෂක අමාත්‍යාංශයේ උපදේශකවරයෙකු ලෙස හිටපු පොලිස්පති එන්.කේ. ඉලංගකෝන් පත්කර ඇති බවයි ජනාධීපති මාධ්‍ය ඒකකය නිවේදනය කළේ.",
       "URL": "https://www.hirunews.lk/215381/පූජිත්-ජයසුන්දර-අනිවාර්ය-නිවාඩු-යවයි-වැඩබලන-පොලිස්පති-සී-ඩී-වික්‍රමරත්න",
       "Category": "Local News",
       "Parent URL": "https://www.hirunews.lk/local-news.php?pageID=3378"
}