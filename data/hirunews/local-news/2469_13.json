{
       "Source": "hirunews",
       "Timestamp": "Tuesday, 08 September 2020 - 10:25",
       "Headline": "පොඩි ලැසී අධිකරණයට ඉදිරිපත් කරන්නැයි  නියෝග (වීඩියෝ)",
       "News Content": "ඉතිහාසයේ ප්‍රථම වරට බන්ධනාගාරය තුළ සිටින රැදවියන් පිරිසක් විසින් එහි ඉහළ නිලධාරීන්ට, ජනාධිපතිවරයාට සහ ආරක්ෂක ලේකම්වරයාට මරණ තර්ජන කිරීමේ සිද්ධියක් සම්බන්ධයෙන් අද ප්‍රථම වරට අධිකරණයක් හමුවේ කරුණු ඉදිරිපත් කළ බව නීතිපති දෙපාර්තමේන්තුව පවසනවා.\nඒ, සංවිධානාත්මක අපරාධකරුවන් වන ජනිත් මධුශංක ද සිල්වා හෙවත් පොඩි ලැසී සහ කීර්ති තාරක පෙරේරා විජේසේකර හෙවත් කොස්ගොඩ තාරක යන අය සිදුකළ මරණ තර්ජන සම්බන්ධයෙන්.\nඒ අනුවයි දැනට බූස්ස බන්ධනාගාරයේ රදවා සිටින සංවිධානාත්මක අපරාධකරුවන් වන පොඩි ලැසී මේ මස 25  වන දා අධිකරණය හමුවට ඉදිරිපත් කොට ප්‍රකාශ ලබා ගන්නා ලෙස ගාල්ල ප්‍රධාන මහේස්ත්‍රාත් හර්ෂණ කැකුණවෙල අද නියෝග කළේ.\nඑමෙන්ම, කොස්ගොඩ තාරක සම්බන්ධයෙන් ද අධිකරණයට කරුණු ඉදිරිපත් කර ඇති අතර, එහිදී අපරාධ පරීක්ෂණ දෙපාර්තමේන්තුව දැනුම් දී ඇත්තේ ඔහු මේ වන විටත් තම භාරයේ පසුවෙමින් ප්‍රකාශ සටහන් කර ගන්නා බවටයි.\nමීට පෙර ඔවුන්ගෙන් ප්‍රකාශ සටහන් කරගෙන අධිකරණයට ඉදිරිපත් කරන ලෙස නීතිපතිවරයා අපරාධ පරීක්ෂණ දෙපාර්තමේන්තුවට මීට පෙර උපදෙස් ලබාදී තිබුණා.\nඒ අනුව අද එම නඩුව කැදවූ අවස්ථාවේ ප්‍රධාන මහේස්ත්‍රාත්වරයා නියෝග කළේ සැකකරුවන් ඉදිරිපත් කරන අවස්ථාවේදී අධිකරණය අවට විශේෂ ආරක්ෂාවක් සපයා දෙන ලෙසට ගාල්ල දිසාව භාර නියෝජ්‍ය පොලිස්පතිවරයාට දැනුම් දුන් බවයි.\nඑමෙන්ම, ඇතැම් බන්ධනාගාර නිලධාරීන් බන්ධනාගාරගතව සිටින මෙම රැදවියන්ට වැදුම් පිදුම් පවා සිදුකරන බව එහිදී නීතිපතිවරයා වෙනුවෙන් කරුණු දැක්වූ නියෝජ්‍ය සොලිසිටර් ජනරාල් දිලීප පීරිස් අධිකරණයට පෙන්වා දුන්නා.\nඔවුන් විසින් ලබාදෙන වරප්‍රසාද හමුවේ එසේ සිදුකරනු ලබන බවට තොරතුරු අනාවරණ වී ඇති බවයි නියෝජ්‍ය සොලිසිටර් ජනරාල්වරයා අධිකරණයට ප්‍රකාශ කළේ.\nඑමෙන්ම මෙම සංවිධානාත්මක අපරාධකරුවන් ප්‍රකාශ කර ඇත්තේ මෙරට පොලිස් දෙපාර්තමේන්තුවට වඩා තමන් සතුව ආයුධ සහ අනුගාමිකයන් සිටින බවයි.\nඕනෑම අවස්ථාවක පැය දෙකක් ඇතුළත ඕනෑම පුද්ගලයෙකු ඝාතනය කිරීමේ හැකියාව ද තමන් සතුව ඇති බවට සැකකරුවන් ප්‍රකාශ කර ඇතැයි නියෝජ්‍ය සොලිසිටර් ජනරාල් දිලීප පීරිස් අධිකරණය හමුවේ ප්‍රකාශ කළා.\nතම ආරක්ෂාවට ලබාදී ඇති පොලිස් විශේෂ කාර්ය බලකායේ නිලධාරීන් පවා ඝාතනය කරමින් මරාගෙන මැරෙන ප්‍රහාරයක් එල්ල කර ඉතිහාස ගත වීමට සූදානම් බවයි එම අපරාධකරුවන් ප්‍රකාශ කර ඇත්තේ.\nඑසේ සිදුකිරීමට සහ ප්‍රකාශ නිකුත් කිරීමට ඔවුන්ට ශක්තිය ලැබී ඇත්තේ කෙසේ ද? ඔවුන් පිටුපස සිටින පුද්ගලයන් කවුරුන්ද ? දේශපාලන බලපෑමක් තිබේ ද? යන කරුණු සම්බන්ධයෙන් ද සොයා බලා ඒ පිළිබදව ද කරුණු වාර්තා කරන බව නියෝජ්‍ය සොලිසිටර් ජනරාල් දිලීප පීරිස් අද අධිකරණය හමුවේ ප්‍රකාශ කළා.",
       "URL": "https://www.hirunews.lk/249698/පොඩි-ලැසී-අධිකරණයට-ඉදිරිපත්-කරන්නැයි-නියෝග-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2469"
}