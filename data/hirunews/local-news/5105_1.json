{
       "Source": "hirunews",
       "Timestamp": "Saturday, 02 April 2016 - 18:50",
       "Headline": "බෝම්බ ගැන නොදන්නා බව රහස් පොලිසියට ගිය ජී.එල් කියයි",
       "News Content": "යාපනය - චාවකච්චේරි ප්‍රදේශයේ නිවසකින් සොයාගත් මරාගෙන මැරෙන ඇඳුම් කට්ටලය ඇතුලූ පුපුරණ ද්‍රව්‍ය සම්බන්ධයෙන් සිදුකළ ප්‍රකාශයක් පිළිබඳව කරුණු විමසීමට හිටපු විදේශ අමාත්‍ය ජී.එල්. පීරිස් අද (02) රහස් පොලීසියට කැඳවා තිබුණා.\nඔහු සමඟ පාර්ලිමේන්තු මන්ත්‍රීවරුන් වන විමල් වීරවංශ, සී.බී. රත්නායක, දිනේෂ් ගුණවර්ධන, පවිත්‍රා වන්නිආරච්චි මෙන්ම නාමල් රාජපක්ෂ ද එම ස්ථානයට පැමිණ සිටියා.\nමෙම පුපුරණ ද්‍රව්‍ය වැල්ලවත්ත ප්‍රදේශයට රැගෙන ඒමට සැළසුම් කර තිබූ බවට කොළඹ පැවති මාධ්‍ය හමුවකදී හිටපු විදේශ අමාත්‍යවරයා ප්‍රකාශ කළා.\nඒ අනුව මේ පිළිබදව තමාගෙන් ප්‍රශ්න කළ බවයි ඔහු සදහන් කළේ. ආරක්ෂාවට බලපාන කරුණු පිළිබද පරීක්ෂණ සිදු නොකර ආණ්ඩු විරෝධී දේශපාලනඥයන් මර්දනය කිරීමට රජය කටයුතු කරමින් සිටින බවට හිටපු විදේශ අමාත්‍ය ජී.එල්.පීරිස් පසුව මාධ්‍ය වෙත අදහස් දක්වමින් සදහන් කළා.\nඑම ස්ථානයේ සිටි ජාතික නිදහස් පෙරමුණේ නායක, පාර්ලිමේන්තු මන්ත්‍රී විමල් වීරවංශ ද මාධ්‍ය වෙත අදහස් පළ කළේ මාධ්‍යවේදීන් නැගූ ප්‍රශ්නවලට ද පිළිතුරු ලබාදෙමින්.\nආණ්ඩුව ගල් යුගයේ සිටින බවට ඔහු එහිදී චෝදනා කළා.\nඑම ස්ථානයට පැමිණ සිටි පාර්ලිමේන්තු මන්ත්‍රී නාමල් රාජපක්ෂ ප්‍රකාශ කළේ ජාතික ආරක්ෂාව සම්බන්ධයෙන් කතා කිරීම ආණ්ඩුවට ගැටලූවක් වී ඇති බවයි.",
       "URL": "https://www.hirunews.lk/129965/බෝම්බ-ගැන-නොදන්නා-බව-රහස්-පොලිසියට-ගිය-ජී-එල්-කියයි",
       "Category": "Local News",
       "Parent URL": "https://www.hirunews.lk/local-news.php?pageID=5105"
}