{
       "Source": "hirunews",
       "Timestamp": "Wednesday, 06 December 2017 - 18:41",
       "Headline": "ඒකාබද්ධයේ මන්ත්‍රීවරු තවත් සාකච්ඡාවක",
       "News Content": "ඒකාබද්ධ විපක්ෂයේ පාර්ලිමේන්තු මන්ත්‍රීවරුන් සහභාගි වන සාකච්ඡාවක් හිටපු ජනාධිපති මහින්ද රාජපක්ෂගේ ප්‍රධානත්වයෙන් මේ වනවිට ආරම්භ වී තිබෙනවා.\nවිජේරාමේ පිහිටි හිටපු ජනාධිපතිවරයාගේ නිල නිවසේදී ආරම්භ වී ඇති මෙම සාකච්ඡාව සඳහා ඒකාබද්ධ විපක්ෂය නියෝජනය කරන සියලූම පාර්ලිමේන්තු මන්ත්‍රීවරුන්ට ආරාධනා කර ඇති බව සඳහන්.\nඑහිදී ඉදිරි පළාත් පාලන මැතිවරණය සම්බන්ධයෙන් වැඩි වශයෙන් අවධානය යොමුකිරීමට බලාපොරොත්තු වන බවයි දේශපාලන ආරංචි මාර්ග සඳහන් කළේ.\nඊයේ රාත්‍රියේද හිටපු ජනාධිපතිවරයාගේ ප්‍රධානත්වයෙන් ඒකාබද්ධ විපක්ෂයේ නියොජිතයන් සහභාගි වූ සාකච්ඡාවක් පැවති අතර, එහිදීද ඉදිරි පළාත් පාලන මැතිවරණය සම්බන්ධයෙන් සහ අපේක්ෂක ලැයිස්තු සකස් කිරීම පිළිබඳව සාකච්ඡා කර තිබුණා.\nමේ අතර, පන්නිපිටිය ප්‍රදේශයේ විහාරස්ථානයක අද පැවති ආගමික උත්සවයකට එක්වූ හිටපු ජනාධිපති මහින්ද රාජපක්ෂ එම ස්ථානයෙන් පිටව යද්දී මාධ්‍යවේදීන් ප්‍රශ්න කිහිපයක් යොමු කළා.\nපළාත්පාලන මැතිවරණයට හොඳ සූදානමකින් සිටින බවයි එහිදී හිටපු ජනාධිපතිවරයා සඳහන් කළේ.",
       "URL": "https://www.hirunews.lk/177749/ඒකාබද්ධයේ-මන්ත්‍රීවරු-තවත්-සාකච්ඡාවක",
       "Category": "Local News",
       "Parent URL": "https://www.hirunews.lk/local-news.php?pageID=4184"
}