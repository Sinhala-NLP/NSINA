{
       "Source": "hirunews",
       "Timestamp": "Tuesday, 19 December 2017 - 7:12",
       "Headline": "අඩු කළ ඖෂධ මිල යළි ඉහළට",
       "News Content": "පසුගිය වසරේ ඔක්තෝම්බර් මාසයේදී අඩු කරන ලද අත්‍යවශ්‍ය ඖෂධ වර්ගවල මිල යළි ඉහළ නංවා තිබෙනවා.\nසෞඛ්‍ය අමාත්‍ය රාජිත සේනාරත්නගේ අත්සනින් යුතුව පසුගිය 2016 වසරේ ඔක්තෝම්බර් 21 වන දා නිකුත් කරන ලද 1989 /61 දරණ ගැසට් පත්‍රය මගින් මෙලෙස අත්‍යාවශ්‍ය ඖෂධ 48ක මිල අඩු කරනු ලැබුවා.\nඑමගින් එම ඖෂධ වර්ග සඳහා උපරිම සිල්ලර මිලක් නියම කරන අතර, එම මිල උල්ලංගණය කරන වෙළඳුන්ට එරෙහිව නඩු පවරන බව ප්‍රකාශ කළා.\nඅදාළ උපරිම සිල්ලර මිල සෑම නිෂ්පාදකයෙකු, වෙළෙන්දෙකු සහ ආනයනකරුවෙකු විසින්ම ප්‍රදර්ශනය කළ යුතු බවයි එම ගැසට් පත්‍රයේ දැක්වුණේ.\nකෙසේ නමුත්, සෞඛ්‍ය අමාත්‍යවරයාගේම අත්සනින් යුතුව පසුගිය දෙසැම්බර් 14 වන දා 2049/31 දරණ අති විශේෂ ගැසට් පත්‍රය නිකුත් කරන ලද අතර එමගින් අදාළ ඖෂධ 48ම මිල ඉහළ නංවා තිබෙනවා.\nඑහි දැක්වෙන්නේ ජාතික ඖෂධ නියාමන අධිකාරී මිල ඉහළ සීමා නියෝග එමගින් සංශෝධනය කෙරෙන බවයි.\nඒ අනුව මිල අඩු කරන ලද පැරසිටමෝල් පෙතිවල සිට ආශ්වාස උපකරණ දක්වා අත්‍යවශ්‍ය ඖෂධ වර්ගවල මිල ඉහළ නැංවෙනු ඇති.\nඑමෙන්ම නව මිල ඒවායේ උපරිම සිල්ලර මිල ලෙස සැලකිය යුතු බවයි සෞඛ්‍ය අමාත්‍ය රාජිත සේනාරත්නගේ අත්සනින් යුතුව නිකුත් කළ ගැසට් පත්‍රයේ දැක්වෙන්නේ.",
       "URL": "https://www.hirunews.lk/178732/අඩු-කළ-ඖෂධ-මිල-යළි-ඉහළට",
       "Category": "Local News",
       "Parent URL": "https://www.hirunews.lk/local-news.php?pageID=4166"
}