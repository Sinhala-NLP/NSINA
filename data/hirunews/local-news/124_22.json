{
       "Source": "hirunews",
       "Timestamp": "Friday, 04 August 2023 - 21:58",
       "Headline": "හදිසි ඇමතුම් අංකය ගැන දැනුම් දීමක්",
       "News Content": "සිවිල් පුරවැසියන්ට දවසේ පැය 24 පුරාම නීතිමය ආරක්ෂාව ලබමින් නිදහස් හා සාමකාමී ලෙස ජීවත් වීමේ වටපිටාව තවදුරටත් තහවුරු කරමින් ශ්‍රී ලංකා පොලිසිය විසින් හඳුන්වා දුන් 119 හදිසි ඇමතුම් දුරකථන අංකය සෑම පුද්ගලයෙකුටම තම සිවිල් අයිතිවාසිකම් කඩවීමේදී උද්ගත වන අපහසුතා වෙනුවෙන් පොලිසිය දැනුවත් කිරීමට හඳුන්වා දී ඇති දුරකථන අංකයක්.\nමෙමඟින් සෑම පුරවැසියකුගේම හදිසි අවශ්‍යතාවයන් සඳහා පොලිසිය පෙනී සිටිමින් අවශ්‍ය සහය ලබා දීම සිදු කරනු ලබනවා.\nමෙම 119 පොලිස් හදිසි ඇමතුම් අංශය මිරිහාන පොලිස්පති අණදෙන තොරතුරු කොට්ඨාසය ස්ථාපිත කර පැය 24 පුරා ක්‍රියාත්මක වන අංශයක්.\nමෙම 119 මධ්‍යස්ථානය වෙත දිනකට පණිවිඩ 3000 – 3500 ත් අතර ප්‍රමාණයක් ලැඛෙන අතර එසේ ලැබෙන පණිවිඩ කඩිනමින් අදාළ පොලිස් ස්ථානයන් වෙත දැනුමි දී ක්‍රියාත්මක වීම සිදු වෙනවා.\nඑසේ වුවද, දෛනිකව ලැබෙන පණිවිඩ විශ්ලේෂණය කිරීමේදී මෙම 119 දුරකථන අංකය අවභාවිතා කරමින් මහජනතාව විසින් අසත්‍ය තොරතුරු ඇතුළත් පණිවිඩ ලබා දීමට කටයුතු කරන බවට නිරීක්ෂණය වී ඇතැයි පොලිසිය පවසනවා.\nඒ හේතුවෙන් ඉතා වැදගත් මෙන්ම කඩිනමින් ක්‍රියාත්මක විය යුතු දුරකථන පණිවිඩ සඳහා ක්‍රියාත්මක වීමේදී යම් බාධාවක්, ප්‍රවාදයක් සිදු විය හැකි බවයි පොලිසිය පවසන්නේ.\nඑබැවින් මහජනතාව විසින් මෙම 119 දුරකථන අංකය භාවිත කිරීමේදී එය අවභාවිතයට නොගෙන, ප්‍රමුඛතාවය සහ ඉතා අත්‍යවශ්‍ය වූත් තොරතුරු ලබා දී කඩිනමින් ක්‍රියාත්මක විය. යුතු සිද්ධීන් පිළිබඳව දැනුවත් කිරීමට පමණක් මෙම අංකය භාවිතා කරන ලෙස පොලිස් මාධ්‍ය කොට්ඨාසය මහජනතාවගෙන් ඉල්ලා සිටිනවා.\nඅසත්‍ය සහ සාවද්‍ය තොරතුරු පොලිසියට ලබා දීමෙන්බ ලංකා දණ්ඩ නීති සංග්‍රහයේ 180 වෙනි වගන්තියේ සඳහන් වරදකට වරදකරු වන විට එවැනි තැනැත්තෙකුට සය මාසයක් දක්වා කාලයක බන්ධනාගාරගත කිරීමක් හෝ දඩයකින් හෝ එකී දඬුවම් දෙකෙන්ම දඬුවම් ලැබිය හැකි බව පොලිස් මාධ්‍ය කොට්ඨාසය වැඩිදුරටත් දන්වා සිටිනවා.",
       "URL": "https://www.hirunews.lk/343644/හදිසි-ඇමතුම්-අංකය-ගැන-දැනුම්-දීමක්",
       "Category": "Local News",
       "Parent URL": "https://www.hirunews.lk/local-news.php?pageID=124"
}