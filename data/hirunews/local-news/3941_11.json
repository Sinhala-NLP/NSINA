{
       "Source": "hirunews",
       "Timestamp": "Thursday, 17 May 2018 - 7:56",
       "Headline": "අදත් දිවයින පුරා තද වැසි",
       "News Content": "පහළ වායුගෝලයේ පවතින කැළඹිළි සහිත ස්වභාවය හේතුවෙන් අද දිනයේදීත් පළාත් කිහිපයකට මිලිමීටර 100 ඉක්මවූ තද වැසි ඇතිවිය හැකි බව කාලගුණ විද්‍යා දෙපාර්තමේන්තුව පවසනවා.\nඒ අනුව මධ්‍යම, සබරගමුව, දකුණ, ඌව, බස්නාහිර සහ වයඹ පළාත්වලට මෙන්ම අම්පාර සහ පොළොන්නරුව දිස්ත්‍රික්කවලට මෙලෙස තද වැසි ඇතිවිය හැකියි.\nඑමෙන්ම කොළඹ සිට ගාල්ල සහ පොතුවිල් හරහා මඩකලපුව දක්වා වන මුහුදු ප්‍රදේශයේ සුළං වේගය පැයට කිලෝමීටර 80 ක් පමණ දක්වා ක්‍ෂණිකව ඉහළ යා හැකි බවද කාලගුණ විද්‍යා දෙපාර්තමේන්තුව නිකුත් කළ නිවේදනයේ සඳහන්.\nමේ අතර වැසි සහිත කාලගුණ තත්ත්වයත් සමඟ තවදුරටත් උඩවලව ජලාශයේ එක් වාන් දොරටුවක් විවෘත කර ඇති බව ආපදා කළමනාකරණ මධ්‍යස්ථානය ප්‍රකාශ කළා.",
       "URL": "https://www.hirunews.lk/190928/අදත්-දිවයින-පුරා-තද-වැසි",
       "Category": "Local News",
       "Parent URL": "https://www.hirunews.lk/local-news.php?pageID=3941"
}