{
       "Source": "hirunews",
       "Timestamp": "Saturday, 26 September 2020 - 12:58",
       "Headline": "රොහාගේ අවසන් කටයුතු සිදු කෙරෙන ප්‍රදේශයට පොලිස් බුද්ධි හා සිවිල් නිලධාරීන්  (වීඩියෝ)",
       "News Content": "මීගමුව - කොච්චිකඬේ ප්‍රදේශයේදී පොලිසිය සමඟ සිදුවූ වෙඩි හුවමාරුවකින් මියගිය දේවමුණි හැරල්ඞ් රෝහණ ද සිල්වා හෙවත් රත්මලානේ රොහාගේ අවසන් කටයුතු අද අඟුලාන ප්‍රදේශයේදී සිදුකිරීමට නියමිතයි.\nබස්නාහිර පළාත් ජ්‍යෙෂ්ඨ නියෝජ්‍ය පොලිස්පති දේශබන්දු තෙන්නකෝන් හිරු ප්‍රවෘත්ති අංශයට කියා සිටියේ මේ හේතුවෙන් ප්‍රදේශයට සිවිල් පොලිස් නිලධාරීන් මෙන්ම පොලිස් බුද්ධි නිලධාරින් ද යොදවා ඇති බවයි.\nඑමෙන්ම රත්මලානේ රොහාගේ මරණය සැමරීමට සූදානම් වූ කුඩු අංජුගේ සොහොයුරිය ඇතුළු 4 දෙනෙකු ඊයේ අත්අඩංගුවට ගත් අතර, ඔවුන් අද ගල්කිස්ස මහේස්ත්‍රාත් අධිකරණය වෙත ඉදිරිපත් කිරීමට නියමිතයි.\nපොලීසිය සඳහන් කළේ මීට පෙර රත්මලානේ රොහා විසින් ඝාතනය කරන ලද කුඩු අංජුගේ සොහොයුරු වන ලන්සියාගේ දෙහිවල ගල්කිස්ස නගර සභා පොදු සුසාන භූමියේ පිහිටි සොහොනට ඩ්‍රෝන යානාවක් උපයෝගී කරගෙන මල් ඉසීමට සූදානම් කිරීම හේතුවෙන් මෙම පිරිස අත්අඩංගුවට ගත් බවයි.\nඅදාළ ඩ්‍රෝන යානයේ මල් ඉසීම සඳහා වෙනම කොටසක්ද සකසා තිබී ඇති අතර, එයද මේ වනවිට දෙහිවල පොලීසිය භාරයට ගෙන තිබෙනවා. අදාළ සොහොන ඊයේ දිනයේදී මල්වලින් සරසා තිබූ බව ද පොලීසිය සඳහන් කළා.\nරත්මලානේ රොහාගේ මරණයෙන් පසු සතුට සමරන ලෙසට කුඩු අංජු සිය ෆේස්බුක් ගිණුමෙහි පසුගියදා සඳහන් කර තිබුණා.\nඑමෙන්ම රොහාගේ මරණය සැමරීමට කටයුතු කරන්නන්ට නීතිය දැඩිව ක්‍රියාත්මක කිරීමට ආරක්ෂක ලේකම්වරයා ඊයේ උපදෙස් ලබාදුන් බවද බස්නාහිර පළාත භාර ජ්‍යෙෂ්ඨ නියෝජ්‍ය පොලිස්පති දේශබන්දු තෙන්නකෝන් සඳහන් කළා.\nමේ අතර අනුරාධපුර - ඉපලෝගම පොලිසිය සහ යුද හමුදා බුද්ධි අංශ එක්ව ඉපලෝගම ප්‍රාදේශීය සභාවේ මන්ත්‍රීවරයෙකු ඇතුලු තුන්දෙනෙකු හෙරොයින් ග්‍රෑම් 3 කට වැඩි ප්‍රමාණයක් සමඟ අත්අඩංගුවට ගෙන තිබෙනවා.\nමොවුන් අවස්ථා කිහිපයකදී අත්අඩංගුවට ගත් බවයි ඉපලෝගම පොලීසිය සඳහන් කළේ.\nඑමෙන්ම පෑලියගොඩ ප්‍රදේශයේ කේරළ ගංජා බෙදාහැරීමේ ජාලයකට සම්බන්ධ හයදෙනෙකු පෑලියගොඩ පොලිසිය අද අත්අඩංගුවට ගනු ලැබුවා.\nඑහි උසස් නිලධාරියෙකු සඳහන් කළේ මොහු සතුව තිබී කේරළ ගංජා කිලෝ 40 යි ග්‍රෑම් 500 ක් සොයාගත් බවයි.\nමොවුන් කළක් තිස්සේ ජාවාරම සිදුකර ඇති බවටයි විමර්ශනවලින් අනාවරණ වී ඇත්තේ.\nමීට අමතරව මෙරට නිෂ්පාදිත බෝර 12 ගිනි අවියක් සමඟ සැකකරුවෙකු අකුරැස්ස - පරදූව ප්‍රදේශයේදී පොලිස් විශේෂ කාර්ය බලකාය විසින් අත්අඩංගුවට ගෙන තිබෙනවා.\nකොක්අඩිචෝලේ ප්‍රදේශයේ කැලෑබද ප්‍රදේශයක සඟවා තිබූ මෙරට නිෂ්පාදිත ගිනි අවියක්ද පොලිස් විශේෂ කාර්ය බලකාය සොයාගෙන තිබුණා.",
       "URL": "https://www.hirunews.lk/251146/රොහාගේ-අවසන්-කටයුතු-සිදු-කෙරෙන-ප්‍රදේශයට-පොලිස්-බුද්ධි-හා-සිවිල්-නිලධාරීන්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2429"
}