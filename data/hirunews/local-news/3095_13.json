{
       "Source": "hirunews",
       "Timestamp": "Wednesday, 16 October 2019 - 12:40",
       "Headline": "අතුරුදන් පාසැල් දැරියක් සොයා දැරණියගල මෙහෙයුමක්",
       "News Content": "දැරණියගල - ඉළුක්තැන්න වත්ත - උඩයන්කන්ද ප්‍රදේශයේ දින 8 ක සිට අතුරුදන්ව සිටින 14 හැවිරිදි පාසල් දැරියක් සොයා පොලීසිය මෙහෙයුමක් ආරම්භ කර තිබෙනවා.\nදැරණියගල පොලීසියේ උසස් නිලධාරියෙකු සඳහන් කළේ ගම්වාසීන්ගේ ද සහය ඇතිව මෙම දැරිය සෙවීමේ කටයුතු සිදුකරන බවයි.\nදැරණියගල කදිරේෂන් මහා විද්‍යාලයේ 09 වන ශ්‍රේණියේ ඉගෙනුම ලබන මෙම දැරිය පාසැලේ පැවැත්වූ දේව පූජාවකට සහභාගි වී නැවත නිවස වෙත පැමිණෙමින් සිටියදී අතුරුදන්ව ඇති බවට දෙමාපියන් පොලිසියට පැමිණිල්ලක් සිදුකර තිබුණේ පසුගිය 08 වනදායි.\nඅනතුරුව පොලිසිය දැරිය සොයා මෙහෙයුම් ආරම්භ කළ අතර නාවික හමුදාවේ කිමිදුම් කණ්ඩායමක් යොදවා ප්‍රදේශයෙන් සීතාවක ගඟට ගලා බසින ඇල මාර්ගයක් ද පරික්ෂාවට ලක් කර තිබෙනවා.\nඊට අමතරව පොලිස් නිල සුනඛයන්ද යොදවා ප්‍රදේශය පරීක්ෂා කළ නමුත් දැරිය පිළිබඳ කිසිදු තොරතුරක් මෙතෙක් ලැබී නොමැති බවයි පොලීසිය සඳහන් කළේ.",
       "URL": "https://www.hirunews.lk/226356/අතුරුදන්-පාසැල්-දැරියක්-සොයා-දැරණියගල-මෙහෙයුමක්",
       "Category": "Local News",
       "Parent URL": "https://www.hirunews.lk/local-news.php?pageID=3095"
}