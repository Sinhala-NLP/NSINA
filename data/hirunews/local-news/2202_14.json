{
       "Source": "hirunews",
       "Timestamp": "Tuesday, 19 January 2021 - 13:31",
       "Headline": "කොළඹ කොටුවෙන් සහ ගාලු මුවදොරෙන් ආසාදිතයන් 18ක් (වීඩියෝ)",
       "News Content": "කොළඹ කොටුව සහ ගාලුමුවදොර ප්‍රදේශ ආශ්‍රිතව ඊයේ (18) සිදුකළ අහඹු පී.සී.ආර්. පරීක්ෂණවලදී 18 දෙනෙකුට කොරෝනා ආසාදනය වී ඇති බවට තහවුරු වී තිබෙනවා.\nඑමෙන්ම, පසුගිය දෙසැම්බර් මස 18 වනදා සිට මේ දක්වා බස්නාහිර පළාතෙන් පිටවන ස්ථාන හතරක සිදුකළ ඇන්ටිජන් හා පී.සී.ආර්. පරීක්ෂණවලදී 103 දෙනෙකු කොරෝනා ආසාදනය වූ බවට තහවුරු වී ඇති බවයි පොලිස් මාධ්‍ය ප්‍රකාශක නියෝජ්‍ය පොලිස්පති අජිත් රෝහණ සඳහන් කළේ.\nඊයේ (18) දිනයේ මෙරටින් හඳුනාගත් ආසාදිතයින් 674 දෙනාගෙන් 197 දෙනෙකු කොළඹ දිස්ත්‍රික්කයෙන් වාර්තා වන බවයි වසංගත රෝග විද්‍යා අංශය සඳහන් කළේ.\nමීට අමතරව ගම්පහ දිස්ත්‍රික්කයෙන් ද කොරෝනා ආසාදිතයින් 165 දෙනෙකු වාර්තා වනවා.\nමේ දක්වා කාලය තුළ කොළඹ දිස්ත්‍රික්කයෙන් වාර්තා වී ඇති සමස්ත කොරෝනා ආසාදිත සංඛ්‍යාව 20,670 ක්.\nකෙසේ වෙතත්, තවදුරටත් අඛණ්ඩව පී.සී.ආර්. පරීක්ෂණ සහ ඇන්ටිජන් පරීක්ෂණ සිදුකරමින් කොරෝනා ආසාදිතයින් හඳුනා ගැනීමේ ක්‍රියාවලිය සිදුකරන බවයි පොලිස් මාධ්‍ය ප්‍රකාශක නියෝජ්‍ය පොලිස්පති අජිත් රෝහණ සඳහන් කළේ.\nඑමෙන්ම, සෞඛ්‍ය නිර්දේශ හා නිරෝධායන නීති නිසි පරිදි අනුගමනය නොකළ බස්නාහිර පළාතේ රාජ්‍ය සහ පෞද්ගලික ආයතන 126 කට එරෙහිව නඩු පැවරීමට පියවර ගෙන ඇති බව ද ඔහු කියා සිටියා.\nමේ අතර, යුද හමුදාපති ජෙනරාල් ශවේන්ද්‍ර සිල්වා කියා සිටියේ බස්නාහිර පළාතේ පාසල් විවෘත කිරීම සම්බන්ධයෙන් හෙට (20) විශේෂ සාකච්ඡාවක් පැවැත්වෙන බවයි.\nඑමෙන්ම බොරලැස්ගමුව නගර සභා සේවකයෙකුට කොරෝනා ආසාදනය වීමෙන් එම නගර සභා පරිශ්‍රයේ වරිපනම් අංශ තාවකාලිකව වසා දමා තිබෙනවා.\nඑම අංශයේ 17 දෙනෙකු මේ වන විට ස්වයං නිරෝධායනයට යොමු කර ඇති අතර ආසාදිත පුද්ගලයා වේරහැර පදිංචිකරුවෙක්.\nමෙම පුද්ගලයාගේ මව මිය යාමෙන් පසුව සිදුකළ පී.සී.ආර් පරීක්ෂණයෙන් පසු ඇයට කොරෝනා ආසාදනය වී ඇති බවට තහවුරු වී තිබෙනවා.\nපසුව මොහුටද පී සී ආර් පරීක්ෂණයක් සිදු කර ඇති අතර ඒ අනුවයි ආසාදිතයෙකු ලෙස තහවුරු කරගෙන ඇත්තේ.\nකොග්ගල නිදහස් වෙළඳ කලාපයේ ආසාදිත සංඛ්‍යාව මේවනවිට 93 දක්වා ඉහළ ගොස් ඇති බව හබරාදුව සෞඛ්‍ය වෛද්‍ය නිලධාරී කාර්යාලය ප්‍රකාශ කළා.\nඅම්බලන්තොට සෞඛ්‍ය වෛද්‍ය නිලධාරී බල ප්‍රදේශයෙන් පසුගිය දින දෙක තුළ කොරෝනා ආසාදනය වූ 15 දෙනෙකු හඳුනාගෙන තිබෙනවා.\nමේ අතර, කුවේටයේ රැඳී සිටි ශ්‍රී ලාංකිකයන් 297 දෙනෙකු ඊයේ (18) රාත්‍රියේ ශ්‍රී ලංකන් ගුවන් සේවයට අයත් විශේෂ යානයකින් දිවයිනට පැමිණියා.\nඑමෙන්ම, පසුගිය පැය විසි හතරක කාලය තුළ කටුනායක ජාත්‍යන්තර ගුවන් තොටුපලින් පුද්ගලයින් 378 දෙනෙකු දිවයිනෙන් පිටත්ව ගොස් තිබෙනවා.\nඉන් 91 දෙනෙකු කටාර් රාජ්‍යයේ දෝහා වෙත සහ කුවේට් රාජ්‍යය සඳහා 47 දෙනෙකු රැකියා සඳහා පිටත්ව ගොස් ඇති බවයි ගුවන් තොටුපළ හිරු වාර්තාකරු සඳහන් කළේ.\nඑමෙන්ම මෙරට සංචාරයක නිරත යුක්රේන ජාතිකයින් 45 දෙනෙකුගෙන් යුත් කණඩායම අද පෙරවරුවේ පොළොන්නරුව පූජා භූමියේ සංචාරයක නිරත වුණා.\nඔවුන් සමඟ සංචාරකයින් මෙරටට ගෙන්වීමේ නියමු ව්‍යාපෘතිය සම්බන්ධීකරණ කටයුතු සිදුකරන රුසියාවේ හිටපු තානාපති උදයංග වීරතුංග ද එක්ව සිටියා.\nමේ අතර දළදා මාලිගාවේ පොලිස් නිළධාරීන්ට කොරෝනා ආසාදනය වූයේ මෙරටට පැමිණි  යුක්රේන ජාතිකයින්ගෙන් ද යන්න පිළිබඳව අද පැවති කැබිනට් තීරණ දැනුම් දීමේ මාධ්‍ය හමුවේදී මාධ්‍යවේදීන් ප්‍රශ්ණ කර සිටියා.\nකැබිනට් ප්‍රකාශක අමාත්‍ය කෙහෙළිය රඹුක්වැල්ල සහ සංචාරක අමාත්‍ය ප්‍රසන්න රණතුංග ඊට ප්‍රතිචාර දක්වා සිටියා.",
       "URL": "https://www.hirunews.lk/260116/කොළඹ-කොටුවෙන්-සහ-ගාලු-මුවදොරෙන්-ආසාදිතයන්-18ක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2202"
}