{
       "Source": "hirunews",
       "Timestamp": "Wednesday, 10 July 2019 - 17:32",
       "Headline": "ඉදිරි පැය කිහිපයේ පළාත් කිහිපයකට ගිගුරුම් සහිත තද වැසි",
       "News Content": "ඉදිරි පැය කිහිපයේදී ඌව, නැගෙනහිර, මධ්‍යම සහ සබරගමු පළාත්වලත් පොළොන්නරුව දිස්ත්‍රික්කයේත් ගිගුරුම් සහිත තද වැසි ඇතිවීමේ හැකියාවක් පවතින බව කාලගුණ විද්‍යා දෙපාර්තමේන්තුව පවසනවා.\nගිගුරුම් සහිත වැසි සමග පැයට කිලෝමීටර් 78ක 80ක පමණ කෙටි කාලීන තද සුළං ද ඇතිවිය හැකි බවයි එම දෙපාර්තමේන්තුව නිවේදනය කළේ.\nඅකුණු සහ ගිගුරුම් පවතින අවස්ථාවල ආරක්ෂිත පියවර අනුගමනය කරන ලෙසට ද ඔවුන් දැනුම්දෙනවා.\nඒ අනුව එළිමහනේ හෝ ගස් යට නොසිටිය යුතු අතර ආරක්ෂිත ගොඩනැගිල්ලක් හෝ සංවෘත වාහනයක් තුල සිටිය යුතුයි.\nකුඹුරු, තේ වතු, ක්‍රීඩා පිටි මෙන්ම ජලාශ වැනි විවෘත ස්ථානවල රැඳී සිටීමෙන් වළකින ලෙසටයි කාලගුණ විද්‍යා දෙපාර්තමේන්තුව උපදෙස් දෙන්නේ.\nරැහැන් සහිත දුරකථන සහ විදුලියට සම්බන්ධ කරන ලද විදුලි උපකරණ භාවිතයෙන් ද වැලකිය යුතුයි.\nඑමෙන්ම අකුණු සහ ගිගුරුම් සහිත අවස්ථාවල බයිසිකල්, ට්‍රැක්ටර් සහ බෝට්ටු වැනි විවෘත වාහන භාවිතයෙන් වැලකිය යුතු වනවා.\nතද සුළං හේතුවෙන් ගස් හා විදුලි රැහැන් බිම ඇද වැටීමට ඉඩ ඇති බැවින් ඒ පිළිබඳ සැලකිලිමත් වන ලෙසටයි ජනතාවට දැනුම් දෙන්නේ.\nහදිසි තත්වයකදී ප්‍රාදේශීය ආපදා කළමණාකරණ මධ්‍යස්ථාන නිලධාරීන්ගේ සහය ලබාගන්නා ලෙසට ද කාලගුණ විද්‍යා දෙපාර්තමේන්තුව දැනුම් දෙනවා.\nකෙසේ වෙතත් ආපදා කළමනාකරණ මධ්‍යස්ථානය සඳහන් කළේ පසුගිය දිනවල දිවයිනට බලපෑ වියලි කාලගුණයෙන් දිස්ත්‍රික්ක 17 කට අයත් පුද්ගලයින් ලක්ෂ 5 කට වැඩි ප්‍රමාණයක් පීඩාවට පත්ව ඇති බවයි.\nඅනුරාධපුර, පොළොන්නරුව, අම්පාර, පුත්තලම, හලාවත, බදුල්ල, නුවරඑළිය වැනි ප්‍රදේශවලට තවමත් ප්‍රමාණවත් පරිදි වර්ෂාව ලැබී නැහැ.\nඒ අනුව හලාවත, උඩප්පුව සහ ආඩිමුණේ ප්‍රදේශවල ජනතාව පානය කිරීම සඳහා අපිරිසිදු ජලය භාවිත කරන අතර, ඇතැම් ප්‍රදේශවල ජනතාවට වැඩි මිලට ජාවාරම්කරුවන්ගෙන් ජලය මිලදී ගැනීමට සිදුව ඇති බවයි හිරු වාර්තාකරුවන් සඳහන් කළේ.\nමේ අතර අම්පාර සහ අනුරාධපුර දිස්ත්‍රික්කයේ ජනතාවටද වියලි කාලගුණයෙන් දැඩි බලෑමක් එල්ලවී තිබෙනවා.",
       "URL": "https://www.hirunews.lk/220041/ඉදිරි-පැය-කිහිපයේ-පළාත්-කිහිපයකට-ගිගුරුම්-සහිත-තද-වැසි",
       "Category": "Local News",
       "Parent URL": "https://www.hirunews.lk/local-news.php?pageID=3255"
}