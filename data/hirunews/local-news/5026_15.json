{
       "Source": "hirunews",
       "Timestamp": "Monday, 30 May 2016 - 17:24",
       "Headline": "අනවසර ඉදිකිරීම් සහ පාරිසර හානිවලට රාජ්‍ය නිලධාරීන් වගකිව යුතු බව ජනපති කියයි",
       "News Content": "යම් ප්‍රදේශයක ඇල රක්ෂිත සහ ගංගා රක්ෂිතයන්ට හානි වන අයුරින් අනවසර ඉදිකිරීම් හෝ පරිසර හානි සිදුවුවහොත් එම ප්‍රදේශවල සිටින වගකිව යුතු රාජ්‍ය නිලධාරීන්ට එරෙහිව දැඩි පියවර ගන්නා බව ජනාධිපති මෛත්‍රීපාල සිරිසේන පවසනවා.\nවගකීම නිසි ලෙස ඉටු කරන රාජ්‍ය නිලධාරීන් ආරක්ෂා කිරීමට රජය කැපවී සිටිනවා.\nඑමෙන්ම  රාජකාරිය නිසි ලෙස ඉටු නොකරන නිලධාරීන්ට එරෙහිව පියවර ගැනීමට ද රජය පසුබට නොවන බවයි ජාතික පරිසර සතිය ප්‍රකාශයට පත් කිරීමේ උත්සවයට අද පොළොන්නරුවේදී එක්වෙමින් ජනාධිපතිවරයා කියා සිටියේ.\nපසුගිය දා ඇති වූ ගං වතුර, නාය යාම් වැනි තත්ත්වයන් පිළිබඳ ශාප කළ යුත්තේ වර්ෂාවට නොව පරිසරය විනාශ කළ පුද්ගලයන්ට බවයි ජනාධිපතිවරයා මෙහිදී කියා සිටියේ.\nජාතික පරිසර සතිය අද සිට ජුනි 5 වන දා දක්වා ක්‍රියාත්මකයි.\nඡායාරූප - පොළොන්නරුව රොෂාන් තුෂාර",
       "URL": "https://www.hirunews.lk/134371/අනවසර-ඉදිකිරීම්-සහ-පාරිසර-හානිවලට-රාජ්‍ය-නිලධාරීන්-වගකිව-යුතු-බව-ජනපති-කියයි",
       "Category": "Local News",
       "Parent URL": "https://www.hirunews.lk/local-news.php?pageID=5026"
}