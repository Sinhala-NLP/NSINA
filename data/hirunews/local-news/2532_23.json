{
       "Source": "hirunews",
       "Timestamp": "Saturday, 08 August 2020 - 12:35",
       "Headline": "දුප්පත් රටවලට කොවිඩ් 19 එන්නත් නිපදවන්න බිල්ගේට්ස් පදනම ඉන්දියාව හා එක්වේ (වීඩියෝ)",
       "News Content": "කොරෝනා වෛරස් ගෝලීය වසංගතය හේතුවෙන් විදේශයන් හි සිරව සිටින ශ්‍රී ලාංකිකයන් මෙරටට ගෙන්වා ගැනීමේ වැඩපිළිවෙල අද සිට යළි ආරම්භ කර තිබෙනවා.\nවිදේශ සබඳතා පිළිබඳ ජනාධිපති අතිරේක ලේකම් ජයනාත් කොළඹගේ හිරු ප්‍රවෘත්ති අංශයට කියා සිටියේ මේ අනුව ඩුබායි, චීනය, මාලදිවයින සහ ඉන්දියාව යන රටවල සිට අද මෙලෙස ශ්‍රී ලාංකිකයින් දිවයිනට පැමිණීමට නියමිත බවයි.\nමෙරටින් අද දිනය තුළදීද කොවිඞ් 19 ආසාදිතයෙකු මෙතෙක් වාර්තාවී නැහැ.\nකොරෝනා ආසාදනය වී රෝහල්වල ප්‍රතිකාර ලබමින් සිටින සංඛ්‍යාව 264 ක්.\nමෙරටින් හඳුනාගෙන ඇති සමස්ත කොවිඞ් 19 ආසාදිතයන් ගණන 2,839 ක් වන අතර, ඉන් 2,564ක්ම පූර්ණ සුවය ලබා රෝහල්වලින් පිටව ගොස් තිබෙනවා.\nඑමෙන්ම අද දිනය තුළද යුද හමුදාව විසින් පවත්වාගෙන යන නිරෝධායන මධ්‍යස්ථාන තුළින් පුද්ගලයන් 68 දෙනෙකු නිරෝධායන කටයුතු අවසන් කර නිවෙස් වෙත පිටත්වයාමට සූදානම් බවයි කොවිඩ් 19 පැතිරීම වැළැක්වීමේ ජාතික ක්‍රියාන්විත මධ්‍යස්ථානය නිවේදනය කළේ.\nත්‍රිවිධ හමුදාව මගින් පාලනය වන නිරෝධායන මධ්‍යස්ථාන 33 ක් තුළ මේවනවිට  නිරෝධායනයට ලක්වෙමින් සිටින සංඛ්‍යාව 1,856 ක්.\nමේ අතර අද උදෑසනින් අවසන් වූ පැය 24 තුළදීද ඉන්දියාවෙන් කොවිඞ් 19 නව ආසාදිතයන් 61,537 ක් වාර්තාවී ඇති අතර, ඒ අනුව එරට මුළු ආසාදිත සංඛ්‍යාව 20 ලක්ෂ 88,611 දක්වා ඉහළ යනවා.\nඊයේ දිනය තුළ වාර්තාවූ මරණ 933 ක් සමඟ ඉන්දියාවේ කොරෝනා මරණ සංඛ්‍යාවද 42,578 දක්වා ඉහළ ගොස් තිබෙනවා.\nඉන්දීය සෞඛ්‍ය අමාත්‍යාංශය සඳහන් කළේ එරට කොරෝනා ආසාදිතයන් 14 ලක්ෂ 27,000 ක් සුවය ලබා ඇති අතර, සුවය ලැබීමේ ප්‍රතිශතය සියයට 68.32 ක් පමණ වන බවයි.\nඇමරිකා එක්සත් ජනපදය සහ බ්‍රසීලය හැරුණු කොට කොරෝනා වෛරසයෙන් වැඩිම පීඩාවට ලක්වූ රට වන්නේ ඉන්දියාවයි.\nඑමෙන්ම, කොවිඞ් 19 වෛරසයට එරෙහි එන්නත් මාත්‍රා මිලියන 100 ක් නිපදවීම සඳහා ඉන්දියාවේ සේරම් ආයතනයට බිල් සහ මෙලින්ඩා ගේට්ස් පදනමෙන් ඩොලර් මිලියන 150 ක මූල්‍යාධාරයක් හිමිවනවා.\nලොව විශාලතම එන්නත් නිෂ්පාදන සමාගම වන ඉන්දියාවේ සේරම් ආයතනය දැනට පරීක්ෂණ මට්ටමේ පවතින කොවිඞ් 19 එන්නත් සංවර්ධනය කළ පසු ඇස්ට්‍රා - සෙනෙකා සහ නොවැවැක්ස් සමාගම්වලින් ලබාගනු ඇති. බිල් සහ මෙලින්ඩා ගේට්ස් පදනම ඊට මැදිහත් වී ඇත්තේ කොවිඞ් 19 එන්නත් ලොව පුරා ජනතාවට අඩු මිලකට ලබාදීම සඳහායි.\nඒ අනුව ඔවුන්ගේ මූල්‍යාධාරය මත පදනම්ව එම එන්නත් මාත්‍රාවක් ඇමරිකානු ඩොලර් තුනකට පමණ ලබාදීමට ඉන්දීය සේරම් ආයතනය අදහස් කරනවා.\nදුප්පත් රටවල එන්නත් වැඩසටහන් සාර්ථක කරලීම සඳහා ගේට්ස් පදනම  මූල්‍යාධාර සපයන ගැවී ආයතනයේ කොවැක්ස් හෙවත් කොවිඞ් 19 එන්නත් ව්‍යාපෘතිය මගින් ලබන වසර අවසානය වනවිට ලොව පුරා රටවල් 92 ක් සඳහා එන්නත් මාත්‍රා බිලියන 2 ක් සැපයීමට අපේක්ෂිතයි.",
       "URL": "https://www.hirunews.lk/247351/දුප්පත්-රටවලට-කොවිඩ්-19-එන්නත්-නිපදවන්න-බිල්ගේට්ස්-පදනම-ඉන්දියාව-හා-එක්වේ-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2532"
}