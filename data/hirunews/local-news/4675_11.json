{
       "Source": "hirunews",
       "Timestamp": "Monday, 06 February 2017 - 7:26",
       "Headline": "වනාතේ රෝෂනගේ ඝාතකයා සෙවීමට පොලිස් කණ්ඩායම් 2ක්",
       "News Content": "‘වනාතේ රෝෂන’ නැමති අන්වර්ථ නාමයෙන් හැඳින්වෙන මත්ද්‍රව්‍ය ජාවාරම් පිළිබඳව චෝදනා ලැබූ චාමර සඳරුවන්ගේ ඝාතනය සම්බන්ධයෙන් විශේෂ පොලිස් කණ්ඩායම් දෙකක් පරීක්ෂණ ආරම්භ කර තිබෙනවා.\nජ්‍යෙෂ්ඨ පොලිස් නිලධාරියෙකු හිරු ප්‍රවෘත්ති අංශය කළ විමසීමකදී සඳහන් කළේ සිද්ධියට අදාළ පරීක්ෂණ ඊයේ පස්වරුවේ ආරම්භ කළ අතර, මේ වනවිටත් පුද්ගලයන් 10 දෙනෙකුගෙන් පමණ ප්‍රකාශ සටහන් කරගෙන ඇති බවයි.\nබොරැල්ල,වනාතමුල්ල - එම්.එච්. මොහොමඩ් ක්‍රීඩාංගණය අසලදී තියුණු ආයුධයකින් පහරදී මොහු ඝාතනය කර තිබුණේ ඊයේ උදෑසනයි.\nවනාතේ රෝෂන නැමැත්තා පාපන්දු ක්‍රීඩා කිරීමට මෙම ක්‍රීඩාංගණය තුළට ඇතුළුවීමත් සමඟ පිටුපසින් පැමිණි පුද්ගලයින් දෙදෙනෙකු විසින් කඩුවකින් පහර දී ඇති බවයි පොලීසිය සදහන් කළේ.\n43 හැවිරිදි වියේ පසුවූ මොහුට මත්ද්‍රව්‍ය ජාවාරම සම්බන්ධයෙන් චෝදනා එල්ලවී තිබෙනවා.\nඒ අනුව මත්කුඩු ජාවාරම්කරුවන් අතර ඇති වූ ආරවුලක් මෙම ඝාතනයට හේතු වී ඇද්ද යන්න පිළිබඳව ද පරීක්ෂණ ආරම්භ කර ඇති බවයි බොරැල්ල පොලීසියේ ජ්‍යෙෂ්ඨ ප්‍රකාශකයා වැඩිදුරටත් සඳහන් කළේ.\nමේ අතර, මොණරාගල නගර මධ්‍යයේ ඊයේ දහවල් තියුණු ආයුධවලින් පහර දී දෙදරු පියෙකු ඝාතනය කිරීමේ සිද්ධියට සම්බන්ධ පුද්ගලයින් සොයා පොලිස් කණ්ඩායම් කිහිපයක් පරීක්ෂණ ආරම්භ කර තිබෙනවා.\nමොණරාගල - නගර මධ්‍යයේ පිහිටි පොළ භූමියේදී තියුණු ආයුධයකින් පහර දී ඝාතනය කර තිබුණේ මදුරුකැටිය ප්‍රදේශයේ පදිංචි 42 හැවිරිදි පුද්ගලයෙක්.\nපොලීසිය සදහන් කළේ බහින්බස්වීමක් දුරදිග යාමෙන් මෙම ඝාතනය සිදුකර ඇති බවටයි.",
       "URL": "https://www.hirunews.lk/153746/වනාතේ-රෝෂනගේ-ඝාතකයා-සෙවීමට-පොලිස්-කණ්ඩායම්-2ක්",
       "Category": "Local News",
       "Parent URL": "https://www.hirunews.lk/local-news.php?pageID=4675"
}