{
       "Source": "hirunews",
       "Timestamp": "Saturday, 24 April 2021 - 9:38",
       "Headline": "මෙරට තේ කර්මාන්තයේ ප්‍රකෘතිමත්වීමක්",
       "News Content": "කොරෝනා වෛරස් ගෝලීය වසංගතය හමුවේ මෙරට තේ කර්මාන්තයේ ප්‍රකෘතිමත්වීමක් වසරේ පළමු කාර්තුවේදී දක්නට ලැබෙන බව තැරැව්කාර සමාගම් පවසනවා.\nමාර්තු 31 වනදායින් අවසන් වූ  පළමු කාර්තුවේ දී මෙරට තේ නිෂ්පාදනය කිලෝග්‍රෑම් මිලියන 74.03 ක් ලෙස සටහන් වන අතර, එය පෙර වසරට සාපේක්ෂව කිලෝග්‍රෑම් මිලියන විස්සයි දශම තුනයි පහක වැඩිවීමක්.\nමෙහිදී උඩරට සහ පහත රට ඇතුලු සියලු තලයන් හි තේ නිෂ්පාදනය ඉහළ යාමක් දක්නට ලැබෙන අතර, විශේෂයෙන් පහත රට තේ නිෂ්පාදනය 2020 වසරට සාපේක්ෂව සියයට 48 කින් ඉහළ යාම විශේෂත්වයක්.\nමේ වසරේ පළමු කාර්තුවේ තේ අපනයනය කළ කිලෝග්‍රෑම් මිලියන 60.89 ක් ලෙස සටහන් වන අතර, එය පෙර වසරට වඩා කිලෝග්‍රෑම් මිලියන 10.31 ක වැඩිවීමක් බවයි ෆෝබ්ස් ඇන්ඩ් වෝකර් තැරැව්කාර සමාගම ප්‍රකාශ කළේ.\nපළමු කාර්තුවේදී තේ අපනයනයෙන් ශ්‍රී ලංකාව රුපියල් බිලියන 65.62 ක් උපයනු ලැබූ අතර, පසුගිය වසරේ එම කාලසීමාව තුළ ලැබූ ආදායම රුපියල් බිලියන 49.23 ක්.\nතේ කිලෝග්‍රෑමයක සාමාන්‍ය අගයද මේ වසරේ පළමු කාර්තුවේදී රුපියල් 938 යි ශත 97 ක් ලෙස ඉහළ ගියා.\nතුර්කිය මෙරට තේ නිෂ්පාදන වැඩි වශයෙන්ම මිලදී ගත් රට ලෙස සටහන් වන අතර, ඉරාකය, රුසියාව සහ චීනය ඊළඟට වැඩියෙන්ම මෙරට තේ නිෂ්පාදන මිලදී ගත් රටවල්.\nමෙරට තේ මිලදී ගැනීම අතින් සිව්වන තැන සිටි ඉරානය දැන් 9 වන ස්ථානයට පත්ව ඇති අතර, අසර්බයිජානය, ලිබියාව, සිරියාව, සෞදි අරාබිය, චිලී සහ ඇමරිකා එක්සත් ජනපදය වෙත අපනයනය කළ තේ ප්‍රමාණයද පළමු කාර්තුවේදී පහත වැටුණා.\nකෙසේ නමුත් චීනය වෙත සිදුකළ අපනයනයන් එහිදී සියයට 161 කින් ඉහළ ගොස් තිබෙනවා.",
       "URL": "https://www.hirunews.lk/269357/මෙරට-තේ-කර්මාන්තයේ-ප්‍රකෘතිමත්වීමක්",
       "Category": "Local News",
       "Parent URL": "https://www.hirunews.lk/local-news.php?pageID=2000"
}