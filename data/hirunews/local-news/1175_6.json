{
       "Source": "hirunews",
       "Timestamp": "Thursday, 12 May 2022 - 7:56",
       "Headline": "අගමැති ධුරයට ස්වාධීන කණ්ඩායමෙන් තුන් නාමයක්",
       "News Content": "ජනාධිපති ගෝඨාභය රාජපක්ෂ සහ හිටපු අග්‍රාමාත්‍ය එක්සත් ජාතික පක්ෂ නායක රනිල් වික්‍රමසිංහ අතර විශේෂ හමුවක් ඊයේ (11) රාත්‍රියේ පවත්වා තිබෙනවා.\nකොළඹ - කොටුව ජනාධිපති මන්දිරයේදී පැවති මෙම හමුවට හිටපු අග්‍රාමාත්‍ය රනිල් වික්‍රමසිංහ සහභාගි වූයේ ජනාධිපති ගෝඨාභය රාජපක්ෂ කළ ආරාධනයකට අනුවයි.\nජනාධිපතිවරයා සහ හිටපු අග්‍රාමාත්‍යවරයා අතර සාකච්ජාව පැය තුනකට ආසන්න කාලයක් පැවති බවයි දේශපාලන ආරංචි මාර්ග සඳහන් කළේ.\nමෙම සාකච්ජාවට මොවුන් දෙදෙනා පමණක් සහභාගි වී ඇති බව වාර්තා වන අතර එහිදී අග්‍රාමාත්‍ය ධුරය සම්බන්ධයෙන් සාකච්ජා කර ඇති බවයි වාර්තා වන්නේ.\nඑමෙන්ම ජාතික පුවත්පත් අද (12) වාර්තා කළේ එක්සත් ජාතික පක්ෂ නායක රනිල් වික්‍රමසිංහ අද හෝ හෙට (14) නව අගමැතිවරයා ලෙස දිවුරුම් දීමට නියමිත බවයි.\nමේ අතර අග්‍රාමාත්‍ය ධුරය සඳහා නම් 03 ක් යෝජනා කරමින් ජනාධිපතිවරයාට ලිපියක් යොමු කළ බව ශ්‍රී ලංකා නිදහස් පක්ෂයේ සභාපති, හිටපු ජනාධිපති මෛත්‍රීපාල සිරිසේන ප්‍රකාශ කළා. එය පක්ෂ එකොලහේ කණ්ඩායම සහ ස්වාධීන වූ පාර්ලිමේන්තු මන්ත්‍රීවරුන් නියෝජනය කරමින් යොමුකළ බවයි ඔහු කියා සිටියේ.\nඒ අනුව ඔවුන් විසින් ජනාධිපතිවරයාට යොමුකළ ලිපියේ අග්‍රාමාත්‍ය ධුරය සඳහා පාර්ලිමේන්තු මන්ත්‍රීවරුන් වන නිමල් සිරිපාල ද සිල්වා, ඩලස් අලහප්පෙරුම සහ විජේදාස රාජපක්ෂගේ නම් යෝජනා කර ඇති බවයි දේශපාලන ආරංචි මාර්ග සඳහන් කළේ.\nමේ අතර, වත්මන් අර්බුදය සම්බන්ධයෙන් සාකච්ඡා කිරීම සඳහා අද පෙරවරු 9.30 ට පාර්ලිමේන්තු සංකීර්ණයේදී පක්ෂ නායක රැස්වීමක් කැඳවා තිබෙනවා.\nඊයේ දිනයේදී සූම් තාක්ෂණය ඔස්සේද පක්ෂ නායක රැස්වීමක් පවත්වනු ලැබුවා.\nඑමෙන්ම වත්මන් අර්බුදයට විසඳුමක් ලැබෙනතෙක් තමන් ස්වාධීන මන්ත්‍රීවරයෙකු ලෙස කටයුතු කරන බව සමගි ජන බලවේගය නියෝජනය කරන පාර්ලිමේන්තු මන්ත්‍රී හරීන් ප්‍රනාන්දු ප්‍රකාශ කළා.\nඊයේ පැවති සමගි ජන බලවේගයේ පාර්ලිමේන්තු කණ්ඩායම් රැස්වීමේදී තීරණය වී ඇත්තේ වත්මන් අරාජික තත්ත්වයෙන් රට යළි මුදා ගැනීම සඳහා කොන්දේසි සහිතව සහාය පළ කිරීම සම්බන්ධයෙන් තවදුරටත් සාකච්ඡා කිරීමටයි.\nඊට අදාළව ජනාධිපතිවරයාගේ පාර්ශවය සහ සමගි ජන බලවේගය අතර අද තවත් සාකච්ඡාවක් පැවැත්වීමට නියමිතව ඇති බව ද සමගි ජන බලවේගයේ ජාතික සංවිධායක පාර්ලිමේන්තු මන්ත්‍රී තිස්ස අත්තනායක හිරු ප්‍රවෘත්ති අංශයට සඳහන් කළා.\nමේ සමගි ජන බලවේගයේ පාර්ලිමේන්තු කණ්ඩායම් රැස්වීමෙන් අනතුරුව මාධ්‍ය වෙත අදහස් දැක්වූ පාර්ලිමේන්තු මන්ත්‍රී හරීන් ප්‍රනාන්දු කියා සිටියේ රට වෙනුවෙන් තීරණයක් ගත යුතු අවස්ථාව එළඹ ඇති බවයි.\nසමගි ජන බලවේගයේ මහ ලේකම්, පාර්ලිමේන්තු මන්ත්‍රී රංජිත් මද්දුමබණ්ඩාර ඊයේ මාධ්‍ය නිවේදනයක් නිකුත් කරමින් පෙන්වා දී තිබුණේ කරුණු 04 කට යටත්ව රට භාර ගැනීමට සමගි ජන බලවේගය සූදානම් බවයි.\nජනතා මතයට ගරු කරමින් ගෝඨාභය රාජපක්ෂ ජනාධිපතිවරයා නිශ්චිත අවම කාලසීමාවක් තුළ ධුරයෙන් ඉවත් වීමට එකඟවිය යුතු බවත්, කෙටි කාලයක් සඳහා පිහිටුවන සර්ව පාක්ෂික ආණ්ඩුවට ජනාධිපතිවරයා කිසිදු බලපෑමක් සිදු නොකළ යුතු බවත්, එම කොන්දේසි අතර වනවා.\nඑසේම, ආණ්ඩුක්‍රම ව්‍යවස්ථාවේ පවතින ප්‍රතිපාදන අනුව ඉතාම අවම කාලයක් තුළ විධායක ජනාධිපති ධුරය අහෝසි කිරීමටත් ඒ සඳහා සියලු පක්ෂවල එකඟතාව ලබා ගැනීමටත් කටයුතු කරනු ලබන බවත්, සමගි ජන බලවේගයේ කොන්දේසියක්.",
       "URL": "https://www.hirunews.lk/304119/අගමැති-ධුරයට-ස්වාධීන-කණ්ඩායමෙන්-තුන්-නාමයක්",
       "Category": "Local News",
       "Parent URL": "https://www.hirunews.lk/local-news.php?pageID=1175"
}