{
       "Source": "hirunews",
       "Timestamp": "Thursday, 16 June 2022 - 11:49",
       "Headline": "අපරාධ හා සිවිල් නඩු (සංශෝධන) සම්බන්ධ පනත් කෙටුම්පත්වලට කාරක සභා අනුමැතිය",
       "News Content": "ලබන සතියේ පාර්ලිමේන්තුවේ දී දෙවැනිවර කියවීමට නියමිතව ඇති අපරාධ නඩු විධාන සංග්‍රහය ( සංශෝධන) පනත් කෙටුම්පත්වලට සහ සිවිල් නඩු විධාන සංග්‍රහය (සංශෝධන) පනත් කෙටුම්පත්වලට අධිකරණ, බන්ධනාගාර කටයුතු හා ආණ්ඩුක්‍රම ව්‍යවස්ථා ප්‍රතිසංස්ක‍රණ කටයුතු පිළිබඳ අමාත්‍යාංශයීය උපදේශක කාරක සභාවේ අනුමැතිය පසුගියදා හිමිවුණා.\nඅධිකරණ අමාත්‍ය ජනාධිපති නීතිඥ විජේදාස රාජපක්ෂගේ ප්‍රධානත්වයෙන් අධිකරණ, බන්ධනාගාර කටයුතු හා ආණ්ඩුක්‍රම ව්‍යවස්ථා ප්‍රතිසංස්කරණ කටයුතු පිළිබඳ අමාත්‍යාංශයීය උපදේශක කාරක සභාව පසුගියදා රැස්වූ අවස්ථාවේදියි, මෙම පනත් කෙටුම්පත් සලකා බැලීම සිදු කෙරුණේ.\nඅපරාධ නඩු විධාන සංග්‍රහය (සංශෝධන) පනත් කෙටුම්පත මගින් 1979 අංක 15 දරන අපරාධ නඩු විධාන සංග්‍රහය පනතේ 442 වැනි වගන්තිය සංශෝධනය කරනු ලබන අතර නඩුවක එක් එක් පාර්ශ්වයකට නඩු තීන්දුවේ හෝ නඩු වාර්තාවේ අවසාන ආඥාවේ එක් සහතික පිටපතක් ගාස්තු අය කිරීමෙන් තොරව ලබාදීම සිදු කෙරෙනවා.\nසිවිල් නඩු විධාන සංග්‍රහය (සංශෝධන) පනත් කෙටුම්පත මගින් සිවිල් නඩු විධාන සංග්‍රහය පනතට 154 (අ) නව වගන්තිය ඇතුළත් කරනු ලබන අතර, යම් නීති කෘතයන්හිදී ඇතැම් ලේඛන විධිමත් ඔප්පු කිරීමෙන් නිදහස් වනු ඇති.",
       "URL": "https://www.hirunews.lk/307260/අපරාධ-හා-සිවිල්-නඩු-සංශෝධන-සම්බන්ධ-පනත්-කෙටුම්පත්වලට-කාරක-සභා-අනුමැතිය",
       "Category": "Local News",
       "Parent URL": "https://www.hirunews.lk/local-news.php?pageID=1092"
}