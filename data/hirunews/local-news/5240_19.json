{
       "Source": "hirunews",
       "Timestamp": "Monday, 21 December 2015 - 11:53",
       "Headline": "සෞදියේ ලාංකිකයකු රෝහල් ගොඩනැගිල්ලකින් පැන දිවි නසා ගනී",
       "News Content": "සෞදි අරාබියේ රෝහලක ප්‍රතිකාර ලබමින් සිටි ශ්‍රී ලාංකිකයකු ගොඩනැගිල්ලකින් වැටී මියයාම පිළිබඳ එරට ආරක්ෂක අංශ විශේෂ විමර්ශණයක් ආරම්භ කර තිබෙනවා.\nසෞදි බලධාරීන් ප්‍රකාශකර ඇත්තේ මෙම ලාංකිකයා රෝහල් ගොඩනැගිල්ලෙන් බිමට පැන සියදිවි හානිකරගෙන ඇති බවයි.\nකෙසේවෙතත් මෙම මරණය සම්බන්ධයෙන් සෞදි ආරක්ෂක අංශ විශේෂ පරීක්ෂණයක් ආරම්භ කර ඇති බවයි විදෙස් පුවත් සේවාවල දැක්වෙන්නේ.\nමෙම ලාංකිකයා සියදිවි නසාගත්තේ ද නැතහොත් මෙය ඝාතනයක් ද යන්න සෙවීම විමර්ශණවල මුලික අරමුණයි.\nආසියා කලාපීය රටක පුද්ගලයකු රෝහලේ ගොඩනැගිල්ලකින් පැන සියදිවි නසාගෙන ඇති බවට තමන්ට තොරතුරු ලැබුනු බවයි සෞදි පොලිස් ප්‍රකාශකයකු විදෙස් මාධ්‍ය වෙත හෙළිකර ඇත්තේ.\nමේවන විට මියගිය 30 හැවිරිදි ලාංකිකයාගේ මෘත ශරීරය සෞදි මහජන පැමිණීලි විමර්ශණ කාර්යාංශය භාරයේ පවතින බව සඳහන්.\nසෞදි අරාබියේ මේවන විට ලාංකිකයන් පන්ලක්ෂ පනස් දහසක් පමණ විවිධ රැකියාවල නිරතවනවා.\nසෞදි අරාබියට ලාංකික කාන්තාවන් රැකියා සඳහා යැවීම පිළිබඳ දැඩි මතවාදයක් ද මේ දිනවල නිර්මාණය වී ඇත්තේ මරදාන ප්‍රදේශයේ කාන්තාවකට මරණ දඩුවම නියම කිරීම හේතුවෙන්.\nඊට අමතරව සෞදි අරාබියේ රියාද්හි සේවය කරමින් සිටියදී බලහත්කාරයෙන් ඇණ ගිල්ලවු ලාංකික කාන්තාවක් ද ඊයේ දිවයිනට පැමිණියා.\nපසුගිය කාලයේ ද එරට සේවය කරන කාන්තාවන් විවිධ වද හිංසනවලට ලක්වු සිදුවීම් වාර්තාවුනා.",
       "URL": "https://www.hirunews.lk/122504/සෞදියේ-ලාංකිකයකු-රෝහල්-ගොඩනැගිල්ලකින්-පැන-දිවි-නසා-ගනී",
       "Category": "Local News",
       "Parent URL": "https://www.hirunews.lk/local-news.php?pageID=5240"
}