{
       "Source": "hirunews",
       "Timestamp": "Wednesday, 10 May 2023 - 16:29",
       "Headline": "වැඩවර්ජනය හේතුවෙන් දුම්රිය ගමන්වාර රැසක් අවලංගුයි (වීඩියෝ)",
       "News Content": "දුම්රිය ස්ථානාධිපතිවරුන් විසින් දියත් කර ඇති පැය 24ක සංකේත වැඩවර්ජනය හේතුවෙන් අද(10) සවස කාර්යාල දුම්රිය සහ රාත්‍රී තැපෑල් ඇතුළු නියමිත දුම්රිය ගමන්වාර 11ක් අවලංගු කළ බව දුම්රිය දෙපාර්තමේන්තුව නිවේදනය කරනවා.\nකොළඹ කොටුව සිට බදුල්ල බලා ධාවනය වන රාත්‍රී තැපැල් දුම්රිය, බදුල්ල සිට කොළඹ බලා ධාවනය වන රාත්‍රී තැපැල් දුම්රිය, කොළඹ සිට ත්‍රිකුණාමලය බලා ධාවනය වන රාත්‍රී තැපැල් දුම්රිය, ත්‍රිකුණාමලය සිට කොළඹ බලා ධාවනය වන රාත්‍රී තැපැල් දුම්රිය, කොළඹ සිට මඩකලපුව බලා ධාවනය වන රාත්‍රී නගරාන්තර සීඝ්‍රගාමී දුම්රිය, මඩකලපුව සිට කොළඹ බලා ධාවනය වන රාත්‍රී නගරාන්තර සීඝ්‍රගාමී දුම්රිය, මඩකලපුව බලා සවස ධාවනය වන නගරාන්තර සීඝ්‍රගාමී දුම්රිය, පුත්තලම බලා ධාවනය වන කාර්යාල දුම්රිය හා තවත් කාර්යාල දුම්රිය සමඟ දුම්රිය ගමන් වාර 11 ක් දැනට අවලංගු කොට ඇති බවයි සඳහන්.\nදුම්රිය ස්ථානාධිපතිවරුන්ගේ විධායක සභාව ඊයේ(09) රැස්වීමෙන් අනතුරුව මෙලෙස සංකේත වැඩවර්ජනයක් ක්‍රියාත්මක කිරීම සඳහා තීරණය කරගනු ලැබුවා.\nඒ දූෂණ චෝදනා එල්ලවී ඇති පුද්ගලයෙකුට වාණිජ නියෝජ්‍ය සාමාන්‍යාධිකාරී තනතුර පිරිනැමීමට විරෝධය පළ කිරීම සඳහායි.",
       "URL": "https://www.hirunews.lk/334808/වැඩවර්ජනය-හේතුවෙන්-දුම්රිය-ගමන්වාර-රැසක්-අවලංගුයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=354"
}