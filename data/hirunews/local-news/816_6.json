{
       "Source": "hirunews",
       "Timestamp": "Saturday, 08 October 2022 - 20:44",
       "Headline": "රජය රැකගත යුතු බව හිටපු ජනපති මහින්ද “එක්ව නැගිටිමු” කළුතර ජනරැලියේදී කියයි (වීඩියෝ)",
       "News Content": "රජය සහ ජනාධිපතිවරයා ගෙන යන වැඩපිළිවෙලට සහයෝගය දක්වන බව හිටපු ජනාධිපති මහින්ද රාජපක්ෂ පවසනවා.\n“එක්ව නැගිටිමු - කළුතරින් පටන් ගමු” මැයෙන් සංවිධාන කර තිබූ කළුතර දිස්ත්‍රික්කයේ ශ්‍රී ලංකා පොදුජන පෙරමුණේ ආසන බල මණ්ඩල රැස්වීමට අද එක්වෙමිනුයි ඔහු මේ බව කියා සිටියේ.\nමේ අතර, පසුගිය මැයි මාසයේ ඇතිවූ සිදුවීම්වලට විපක්ෂයේ වගකීම් විරහිත ප්‍රකාශ හේතු වූ බව එහිදී අදහස් දැක්වූ අග්‍රාමාත්‍ය දිනේෂ් ගුණවර්ධන ප්‍රකාශ කළා.\nපාර්ලිමේන්තු මන්ත්‍රීනි පවිත්‍රා වන්නිආරච්චි ද එම රැස්වීම ඇමතමින් කියා සිටියේ කිසිම දේශපාලන පසුබිමක් නොමැති අය ආණ්ඩුවේ ඉහළ තැන්වලට පැමිණීම නිසා අඩුපාඩු සිදුවූ බවයි.\nකාබනික පොහොර වගාවට යොමුවීමට ගත් තීරණය ද එවැන්නක් බවයි ඇය කියා සිටියේ.\nඑම ජන රැලියට එක්වූ පාර්ලිමේන්තු මන්ත්‍රී රෝහිත අබේගුණවර්ධන පසුගිය මැයි මස 9 වනදා ඇති වූ කලහකාරි සිදුවීම් පිළිබඳව අදහස් දැක්වීමේදී සංවේදී වන ආකාරය ද දක්නට ලැබුණා.",
       "URL": "https://www.hirunews.lk/317384/රජය-රැකගත-යුතු-බව-හිටපු-ජනපති-මහින්ද-එක්ව-නැගිටිමු-කළුතර-ජනරැලියේදී-කියයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=816"
}