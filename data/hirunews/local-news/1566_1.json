{
       "Source": "hirunews",
       "Timestamp": "Friday, 12 November 2021 - 14:59",
       "Headline": "රාජ්‍ය සේවයේ විශ්‍රාම ගන්නා වයස අවුරුදු 65 දක්වා දීර්ඝ කිරීමට පියවර (වීඩියෝ)",
       "News Content": "ශ්‍රම බලකාය ශක්තිමත් කිරීමට සඳහා රාජ්‍ය සේවයේ විශ්‍රාම ගන්නා වයස අවුරුදු 65 දක්වා දීර්ඝ කිරීමට පියවර ගන්නා බව මුදල් අමාත්‍ය බැසිල් රාජපක්ෂ පවසනවා.\n2022 වසර සඳහා වන අයවැය පාර්ලිමේන්තුවට ඉදිරිපත් කරමින් ඔහු කියාසිටියේ සමෘද්ධි ප්‍රතිලාභීන් තෝරා ගැනීමට තාර්කික ක්‍රමවේදයක් සකස් කිරීමට පියවර ගන්නා බවයි.\nඋසස් මට්ටමේ අපනයනකරුවන් සඳහා නිදහස් රේගු පහසුකම් ලබාදීම සඳහා ද මුදල් අමාත්‍යවරයා විසින් යෝජනා කළා.\nවිශේෂ භාණ්ඩ හා සේවා බද්ද 2022 ජනවාරි සිට ක්‍රියාත්මක කිරීමට යෝජනා කෙරුණු අතර ගුවන්විදුලි හා රූපවාහිනී සංඛ්‍යාත පැවරීමේදී විවෘත වෙන්දේසි ක්‍රමයක් ද යෝජනා කර තිබෙනවා.\nත්‍රි රෝද රථ නියාමන අධිකාරියක් පිහිටු වීමට ද මුදල් අමාත්‍යවරයා විසින් අයවැය ඉදිරිපත් කරමින් යෝජනා කළා.\nමේ අතර විශ්‍රාම වැටුප් නොලබන ජ්‍යෙෂ්ඨ පුරවැසියන්ට දායකත්ව විශ්‍රාම වැටුපක් හඳුන්වාදීමට ද යෝජනා කර තිබෙනවා.\nවිශේෂ අවශ්‍යතා සහිත පුද්ගලයන්ගේ අයිතිවාසිකම් සඳහා පනතක් හඳුන්වාදීමට සැලසුම් කර ඇති අතර නව ව්‍යාපාර ආරම්භ කිරීමේදී 2022 වසර වෙනුවෙන් ව්‍යාපාර ලියාපදිංචි ගාස්තු අය නොකිරීමට යෝජනා කෙරුණා.",
       "URL": "https://www.hirunews.lk/287807/රාජ්‍ය-සේවයේ-විශ්‍රාම-ගන්නා-වයස-අවුරුදු-65-දක්වා-දීර්ඝ-කිරීමට-පියවර-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1566"
}