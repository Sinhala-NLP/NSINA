{
       "Source": "hirunews",
       "Timestamp": "Wednesday, 16 August 2017 - 17:11",
       "Headline": "වෙළඳසැල් කඩා භාණ්ඩ සොරකම් කළ සැකකරුවෙක් අත්අඩංගුවට",
       "News Content": "හැටන් නගරයේ සුපිරි වෙළදසැලකට ඇතුලු වී එහි ආරක්‍ෂිත යකඩ දොර කපා එම වෙළඳසැල තුල තිබු මුදල් සහ ජංගම දුරකථන කාඩිපත් සොරා ගත් සැකකරුවෙකු එම සුපිරි වෙළදසැලේ සවිකර තිබු සී.සී.ටී.වී දර්ශන ඔස්සේ පරික්‍ෂණ ආරම්භ කළ හැටන් පොලිසියේ නිළධාරින් එම සැකකරුව ඊයේ (15) සැකපිට අත්අඩංගුවට ගෙන තිබෙනවා.\nනාවලපිටිය ප්‍රදේශයේ පදිංචි මෙම සැකකරු හැටන් ඇතුළු ප්‍රධාන නගර කිහිපයකම වෙළඳසැල් කඩා භාණ්ඩ සොරකම් කිරීමේ  සිද්ධිය සමිබන්ධයෙන් අත්අඩංගුවට ගෙන අධිකරණයට ඉදිරිපත් කිරිමෙන් පසු ඇප මත සිටින සැකකරුවෙකු බවයි පොලිසිය පවසන්නේ.\nපොලිස් දෙපාර්තමේන්තුව මගින් අපරාධකරුවෙකු වශයෙන් නම් කර ඇති මෙම සැකකරු ඉකුත් (14) වනදා අලුයම 1.00 ට පමණ හැටන් නගරයේ සුපිරි වෙළදසැලක් බිඳ එහි භාණ්ඩ රැගෙන යන දර්ශන එම සී.සී.ටී.වී කැමරා පද්ධතියේ දත්ත ගබඩාවේ සටහන් වී තිබුණා.\nඑක්දරු පියෙක් වන මෙම සැකකරු වරින් වර පදිංචි ස්ථානය වෙනස් කර සිටින අයෙකු බවයි පොලිසිය වැඩිදුරටත් පවසන්නේ.\nඑම වෙළදසැලෙන් සොරා ගන්නා ලද මුදල් සහ ජංගම දුරකථන කාඩිපත් කිහිපයක් පොලිසිය විසින් දැනට සොයා ගෙන තිබෙනවා.\nහැටන් පොලිසියේ නිළධාරින් මෙම සැකකරු නාවලපිටිය ප්‍රදේශයේ සැරිසරන බවට ලද තොරතුරක් මත නාවලපිටිය ප්‍රදේශයේ රැදි සිටිමින් මෙම සැකකරුව දැඩි පරිශ්‍රමයක් දරා ඊයේ (15) අත්අඩංගුවට ගෙන ඇති බවයි වාර්තා වන්නේ.\nමෙම සැකකරු ඔහුට එරෙහිව හැටන් මහේස්ත්‍රාත් අධිකරණයේ විභාග වෙමින් පවතින නඩු කිහිපයකට මගහැර සිටිම නිසා වරෙන්තු මත සිටින අයෙකු බවයි පොලිසිය පවසන්නේ.\nඅත්අඩංගුවට ගත් සැකකරු අද (16) හැටන් මහේස්ත්‍රාත් අධීකරණය වෙත ඉදිරිපත් කිරිමට නියමිත බව හැටන් පොලිසිය කියා සිටියා.",
       "URL": "https://www.hirunews.lk/168595/වෙළඳසැල්-කඩා-භාණ්ඩ-සොරකම්-කළ-සැකකරුවෙක්-අත්අඩංගුවට",
       "Category": "Local News",
       "Parent URL": "https://www.hirunews.lk/local-news.php?pageID=4368"
}