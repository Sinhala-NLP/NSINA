{
       "Source": "hirunews",
       "Timestamp": "Friday, 07 October 2022 - 7:38",
       "Headline": "මිනුවන්ගොඩ ඝාතනයේ සිවු වැනි සැකකරුත් අත් අඩංගුවට (ඡායාරූප)",
       "News Content": "UPDATED 2022 - 10 - 07 09 : 18 PM\nමිනුවන්ගොඩ ඝාතන සිද්ධියට අඹුසැමි යුවළකුත් අත්අඩංගුවට\nමිනුවන්ගොඩ - ගමන්ගෙදර ප්‍රදේශයේ දී පියා සහ පුතුන් දෙදෙනා වෙඩි තබා ඝාතනය කිරීමේ සිද්ධියට අදාළව අඹුසැමි යුවළක් අත්අඩංගුවට ගෙන තිබෙනවා.\nදිවුලපිටිය - බඩල්ගම ප්‍රදේශයේ දී මෙම අඹුසැමි යුවළ පොලිසිය අත්අඩංගුවට ගෙන ඇත්තේ, සිද්ධියට ආධාර අනුබල දීමේ චෝදනාවට යි.\nඒ අනුව මේ දක්වා මෙම සිද්ධියට අදාළව අත්අඩංගුවට ගෙන ඇති සැකකරුවන් සංඛ්‍යාව හයක්.\nඉන් තුන්දෙනෙකු ඊයේ අනුරාධපුර - කලාඔය ප්‍රදේශයේ දී බස් රථයකින් ගමන් කරමින් සිටිය දී පොළිස් විශේෂ කාර්ය බලකාය අත්අඩංගුවට ගනු ලැබුවා.\nඅනෙක් සැකකරු මිනුවන්ගොඩ - ලෝලුවාගොඩ ප්‍රදේශයේ දී පොලිස් විශේෂ කාර්ය බලකායේ ගෝනහේන කඳවුරේ නිලධාරීන් විසින් අත්අඩංගුවට ගෙන ඇත්තේ ඊයේ රාත්‍රි කාලයේ දි යි.\n----------------------------------------\nමිනුවන්ගොඩ - ගමන්ගෙදර ප්‍රදේශයේ දී එක ම පවුලේ පියා සහ පුතුන් දෙදෙනා වෙඩි තබා ඝාතනය කිරීමේ සිද්ධියට අදාළව තවත් සැකකරුවෙකු මිනුවන්ගොඩ - ලෝලුවාගොඩ ප්‍රදේශයේ දී අත්අඩංගුවට ගෙන තිබෙනවා.\nගම්පහ කොට්ඨාස අපරාධ විමර්ශන ඒකකයට ලැබුණු තොරතුරක් අනුව ඊයේ (06) රාත්‍රියේ මෙම සැකකරු අත්අඩංගුවට ගනු ලැබුවේ පොලිස් විශේෂ කාර්ය බලකායේ ගෝනහේන කඳවුරේ නිලධාරීන් විසින්.\n50 හැවිරිදි මෙම සැකකරු අත්අඩංගුවට ගන්නා අවස්ථාවේ දී ඔහු සතු ව තිබූ වෑන් රථය සහ ජංගම දුරකථන දෙකක් ද පොලිස් විශේෂ කාර්ය බලකාය භාරයට ගෙන තිබෙනවා.\nඒ අනුව මේ දක්වා මෙම ඝාතනයට අදාළව අත්අඩංගුවට ගෙන ඇති මුළු සැකකරුවන් සංඛ්‍යාව හතරක්.",
       "URL": "https://www.hirunews.lk/317225/මිනුවන්ගොඩ-ඝාතනයේ-සිවු-වැනි-සැකකරුත්-අත්-අඩංගුවට-ඡායාරූප",
       "Category": "Local News",
       "Parent URL": "https://www.hirunews.lk/local-news.php?pageID=820"
}