{
       "Source": "hirunews",
       "Timestamp": "Wednesday, 07 October 2020 - 14:37",
       "Headline": "හිරු CIA හෙළිකරගත් උඩවලව වේල්ල ආශ්‍රිත අල්ලස් ගැනීම (වීඩියෝ)",
       "News Content": "පාස්කු බෝම්බ ප්‍රහාර මාලාව එල්ල වීමත් සමඟ ආරක්ෂාව තර කර තිබූ උඩවලව වේල්ල ආශ්‍රිත කලාපයේ ආරක්ෂිත තත්ත්වය මේ වන විට මුළුමනින්ම අවදානමට ලක්ව තිබෙනවා.\nහිරු CIA කළ ගවේෂණයකදී හෙළිවුණේ මහවැලි ආරක්ෂක නිලධාරීන් මුදල් අල්ලස් ලබාගෙන රාත්‍රි කාලයේදී උඩවලව වේල්ල මතින් කන්ටේනර් ඇතුළු බර වාහන ගමන් කිරීමට අවසර ලබාදෙන බවයි.\nඅධික බර පැටවූ වාහන වේල්ල මතින් ගමන් කිරීම සඳහා වේල්ලේ ආරක්ෂාවද බරපතල තර්ජනයට ලක්කර තිබෙනවා.\nමේ උඩවලව ජලාශය මත ස්ථාපිත කර ඇති උඩවලව වේල්ල ආශ්‍රිත ප්‍රදේශයයි.\nමෙම වේල්ල මතින් බර වාහන ගමන් කිරීමට කලකට පෙර අවස්ථාව ලබාදී තිබුණත් පාස්කු බෝම්බ ප්‍රහාර මාලාව සමඟ එය නතර කිරීමටයි පියවර ගෙන තිබුණේ.\nඋඩවලව වේල්ල මතින් දහවල් කාලයේ මේ වන විටත් බර වාහන ගමන් කිරීමට ඉඩ ලබානොදෙන අතර මුදල් අල්ලස් ලබාගෙන රාත්‍රී කාලයේදී කන්ටේනර් ඇතුළු බර වාහනවලට ගමන් කිරීමට ආරක්ෂක අංශ නිලධාරීන් ඉඩ ලබාදෙන බවයි හිරු CIA වෙත තොරතුරු වාර්තා වුණේ.\n''දවල්ට යන්න බෑ. රෑට යන්න මේ අය සල්ලි ගන්නවා.ලොරිවලින් රුපියල් 200, 300, 500 ගන්නවා.ලෝඩ් එක වැඩි නම් ඊට වඩා වැඩියෙන් ඉල්ලනවා.''\nඋඩවලව වේල්ලේ ආරක්ෂාව භාරව පවතින්නේ මහවැලි ආරක්ෂක බලකායටයි.\nඑම බලකායේ ආරක්ෂක නිලධාරීන් බරවාහන වේල්ල මතින් ගමන් කරවීමට රාත්‍රී කාලයේ හොර රහසේ මුදල් අල්ලස් ලබාගන්නා අයුරු හිරු CIA මෙලෙස නිරීක්ෂණය කළා.\nදිනපතා සිදුවන මෙම අල්ලස් ලබා ගන්නා ක්‍රියාවලිය පිළිබඳව අප ආරක්ෂක නිලධාරීන්ගෙන් මෙලෙස ප්‍රශ්න කළා.\n''මේ බර වාහනයක්නේ යන්නේ.කොහොමද යන්නේ රෑ බර වාහන.ඔයගොල්ලෝ සල්ලි අරගෙනනේ යන්නේ?.දවල් වරුවට යවන්නේ නැහැනේ?.ඩෑම් එකේ ආරක්ෂාවටනේ යවන්නැත්තේ?.ගත්ත සල්ලි පෙන්නන්න.කීයක්ද ගත්තේ?.300ක්.පිළිගන්නවද වැරැද්ද?.ඔව්.''\nමෙරට ජාතික ආරක්ෂාවේ දැඩි හිඩසක් පැවති බව පාස්කු ප්‍රහාරය එල්ල වීමෙන් මුළුමහත් ලෝකයටම ඔප්පු වූ කරුණක්.\nඑවැනි තත්ත්වයක් යටතේ උඩවලව වේල්ලේ ආරක්ෂාව සඳහා යම් නීති ක්‍රියාත්මක කිරීමට බරවාහන ගමන් කිරීම නවතා දැමුවේ නම් මෙලෙස අල්ලස් ලබාගෙන උඩවලව වේල්ලේ ආරක්ෂාව අනතුරේ හෙළීම සුළු කොට තැකිය හැකිද?\nඅප කළ සොයා බැලීමේදී හෙළි වූ තවත් කරුණක් වූයේ උඩවලව වේල්ල ආශ්‍රිතව ස්ථාපිත කර ඇති CCTV කැමරා පද්ධතියද මේ වන විට අක්‍රීයව පවතින බවයි.\nමෙම හෙළි කිරීම් හමුවේ හෝ මෙරට රාජ්‍ය ආරක්ෂාව පිළිබඳව තීන්දු තීරණ ගන්නා බලධාරීන් මේ පිළිබඳව නිසි ක්‍රියාමාර්ග අනුගමනය කරන්නේද?\nහිරු CIA මේ පිළිබඳව අවධානයෙන්.",
       "URL": "https://www.hirunews.lk/252011/හිරු-cia-හෙළිකරගත්-උඩවලව-වේල්ල-ආශ්‍රිත-අල්ලස්-ගැනීම-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2405"
}