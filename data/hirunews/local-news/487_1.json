{
       "Source": "hirunews",
       "Timestamp": "Thursday, 09 March 2023 - 19:45",
       "Headline": "සාමාන්‍ය පෙළ තවත් කල්යාමේ අවදානමක (වීඩියෝ)",
       "News Content": "අධ්‍යයන පොදු සහතික පත්‍ර උසස්පෙළ විභාගයේ උත්තර පත්‍ර ඇගයීම් කටයුතු නියමිත පරිදි අවසන්කිරීමට නොහැකි වුවහොත් සාමාන්‍ය පෙළ විභාගය තවදුරටත් කල්දැමීමට සිදුවනු ඇති බව අධ්‍යාපන අමාත්‍ය සුසිල් ප්‍රේම්ජයන්ත් අද (09) පාර්ලිමේන්තුවේදී ප්‍රකාශ කළා.\nඔහු මේ බව කියාසිටියේ බුද්ධික පතිරණ මන්ත්‍රීවරයා නැඟූ ප්‍රශ්නයකට පිළිතුරු ලබාදෙමින්.\nපවතින ආර්ථික ගැටලු හමුවේ උත්තර පත්‍ර ඇගයීමේදී දැනට ලබාදෙන දෛනික දීමනාව ප්‍රමාණවත් නොවන බව පවසමින් උසස් පෙළ උත්තර පත්‍ර ඇගයීම් කටයුතු සඳහා ගුරුවරුන් අයදුම්කිරීම ප්‍රමාද කරනු ලැබුවා.\nඑම නිසා අයදුම්කිරීම් කාලය ඊයේ දක්වා දීර්ඝ කෙරුණු අතර ඒ සඳහාත් ගුරුවරුන් නිසිපරිදි ඉල්ලුම් කර නොමැති බවයි වාර්තා වන්නේ.\nගුරුවරුන්ගේ ඉල්ලීම මත උත්තර පත්‍ර ඇගයීමේදී දැනට ලබාදෙන රුපියල් 500 දීමනාව රුපියල් තුන්දහසක් දක්වා ඉහළ දමන ලෙසට අධ්‍යාපන අමාත්‍යංශය මගින් අමාත්‍ය මණ්ඩලයට යෝජනාවක් ඉදිරිපත් කරනු ලැබුවා.\nඑහෙත් අනුමැතිය හිමිවී ඇත්තේ දීමනාව රුපියල් දෙදහසක් දක්වා ඉහළ දැමීමට පමණයි.\nඑය ප්‍රමාණවත් නොවන බව ගුරු සංගම් ප්‍රකාශ කරන අතර ඊයේ මේ සම්බන්ධයෙන් අධ්‍යාපන අමාත්‍ය සුසිල් ප්‍රේම්ජයන්ත් සහ ගුරු සංගම් අතර සාකච්ඡාවක් ද පැවැත්වුණා.",
       "URL": "https://www.hirunews.lk/329475/සාමාන්‍ය-පෙළ-තවත්-කල්යාමේ-අවදානමක-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=487"
}