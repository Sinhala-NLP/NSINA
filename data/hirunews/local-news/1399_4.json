{
       "Source": "hirunews",
       "Timestamp": "Tuesday, 25 January 2022 - 15:27",
       "Headline": "සැන්ඩෝට රිදවූවන් ගැන සොයන්න ඇමතිගෙන් විශේෂ නියෝගයක් (වීඩියෝ)",
       "News Content": "යාල ජාතික වනෝද්‍යානයේ දළ ඇතෙකු පීඩනයට පත් කිරීමේ සිද්ධිය සම්බන්ධයෙන් වහා ම පරීක්ෂණයක් සිදු කර ඒ පිළිබඳ වාර්තාවක් තමාට ලබා දෙන ලෙස වනජීවී සහ වන සංරක්ෂණ අමාත්‍ය සී.බී. රත්නායක වනජීවී අධ්‍යක්ෂ ජනරාල්වරයා වෙත නියෝගයක් නිකුත් කර තිබෙනවා.\nඅප සමඟ අදහස් දැක් වූ අමාත්‍යවරයා කියා සිටියේ, මේ සම්බන්ධයෙන් යාල වනෝද්‍යාන පාලකවරයාගෙන් සහ ඒ අවස්ථාවේ අදාළ සෆාරි ජීප් රථවල සිටි මඟ පෙන්වන්නන්ගෙන් ප්‍රකාශ ලබාගන්නැ යි තමන් උපදෙස් නිකුත් කළ බව යි.\nවනෝද්‍යානයක් තුළ සංචාරක මඟ පෙන්වන්නන් ඔවුන් සමඟ යන දෙස් විදෙස් සංචාරකයින් හා සෆාරි ජීප් රථ රියදුරන්ගේ හැසිරීම සම්බන්ධයෙන් සහමුලින් වගකිව යුතු බවත් මෙම පරීක්ෂණයේ දී එම වගකීම් පැහැර හැරි සංචාරක මඟ පෙන්වන්නන් සම්බන්ධයෙන් දැඩි තීරණ ගන්නා බවත් අමාත්‍යවරයා වැඩිදුරටත් කියා සිටියා.\nවිශේෂයෙන් ම වනෝද්‍යාන සීමා ඇතුළත සතුන් බිය වැද්දවීම ඔවුන්ගේ ස්වාභාවික චර්‍යාවන්ට බාධා කිරීම වනජීවී පනත බරපතළ ලෙස උල්ලංගණය කිරීමක් බව යි අමාත්‍යවරයා පවසන්නේ.\nමෙවැනි දර්ශන අනතර්ජාලය හරහා ජාත්‍යන්තරයට යොමු වීමෙන් මෙරට වනජීවී සංරක්ෂණය සහ ජාතික වනෝද්‍යාන පද්ධතිය තුළ හැසිරීම පිළිබඳ බරපතළ සැක සංකා මතු වන බවත් සංචාරක කර්මාන්තය ක්‍රමයෙන් හිස ඔසවන මේ මොහොතේ මෙම සිදුවීම කිසිසේත් ලඝු කොට සැළකිය නො හැකි බවත් අමාත්‍ය සී.බී රත්නායක වැඩිදුටරත් කියා සිටියා.\nඑමෙන් ම ඔහු සඳහන් කළේ, ජාතික වනෝද්‍යාන පද්ධතිය තුළ සංචාරකයින්ගේ විශේෂයෙන් ම දේශිය සංචාරකයින්ගේ හැසිරීම සම්බන්ධයෙන් සහ සෆාරි ජීප් රථ රියදුරන්ගේ නො හික්මුණු ක්‍රියා කලාපයන් සම්බන්ධයෙන් විවිධ චෝදනා මතු වන බව යි.\nමේ සම්වන්ධයෙන් විධිමත් ක්‍රමවේදයක් සකස් කිරීමට තමන්, ඉදිරියේ දී බලාපොරොත්තු වන බවත් අමාත්‍යවරයා හිරු ප්‍රවෘත්ති අංශය සමඟ අදහස් දක්වමින් කියා සිටියා.",
       "URL": "https://www.hirunews.lk/295148/සැන්ඩෝට-රිදවූවන්-ගැන-සොයන්න-ඇමතිගෙන්-විශේෂ-නියෝගයක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1399"
}