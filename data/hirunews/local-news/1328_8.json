{
       "Source": "hirunews",
       "Timestamp": "Monday, 28 February 2022 - 8:08",
       "Headline": "ඩොලරයට සාපේක්ෂව රුසියාවේ රූබලය සියයට තිහකින් පහළට (වීඩියෝ)",
       "News Content": "රුසියාවට එරෙහිව නව සම්බාධක පැනවීමත් සමඟ පළමු වරට එරට කොටස් වෙළඳපොලේ රුසියානු මුදල් ඒකකය වන රූබල් හි අගය ඩොලරයට සාපේක්ෂව සියයට 30 කින් පහත වැටී තිබෙනවා.\nඑමෙන්ම ඉන්ධන මිල ඉහළ යන අතරතුර යුරෝ මුදල් ඒකකය ද සියයට එකකින් පහත වැටී ඇති බවයි විදෙස් වාර්තා සඳහන් කළේ.\nරුසියාවේ යුක්රේන ආක්‍රමණය හමුවේ මෙම සති අන්තයේදී රුසියාවේ සහ යුක්රේනයේ මූල්‍ය හා සමාජ පිරිවැය ඉහළ ගොස් තිබෙනවා.\nතම බැංකු කාඩ්පත් අක්‍රිය කරනු ඇති බවට හෝ මුදල් ලබාගැනීමට සීමාවන් පනවනු ඇතැයි බියෙන් රුසියානු ජාතිකයන් මුදල් ලබාගැනීම සඳහා එරට බැංකු අසළ දිගු පෝලිම්වල රැඳී සිටින බවයි විදෙස් වාර්තා සඳහන් කළේ.\nඑමෙන්ම රුසියාවේ ප්‍රධාන රාජ්‍ය බැංකුව වන ස්බර්බෑන්ක් හි යුරෝපා මෙහෙයුම් දැනටමත් අකර්මන්‍ය වී ඇති අතර, රුසියානු මහ බැංකුව ඇමරිකානු ඩොලර් බිලියන 630ක් වන එරට විදේශ සංචිත භාවිතය වළක්වාලමින් නව තහනමක් ද පනවා තිබෙනවා.\nඒ, එරට රූබල් මුදල් ඒකකය ආරක්ෂා කරගැනීම සඳහායි.",
       "URL": "https://www.hirunews.lk/298251/ඩොලරයට-සාපේක්ෂව-රුසියාවේ-රූබලය-සියයට-තිහකින්-පහළට-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1328"
}