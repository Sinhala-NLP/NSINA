{
       "Source": "hirunews",
       "Timestamp": "Wednesday, 14 October 2020 - 12:43",
       "Headline": "උසස් පෙළ විභාගය වංචා කළ සිසුවෙකු ගැන,CIDයට පැමිණිල්ලක්",
       "News Content": "ස්මාට් වර්ගයේ අත් ඔරලෝසුවක් උපයෝගී කර ගනිමින් ඊයේ පැවති උසස් පෙළ ජීව විද්‍යා ප්‍රශ්න පත්‍රයට පිළිතුරු සපයමින් සිටි ගම්පහ නගරයේ පිහිටි ප්‍රධාන පෙළේ පිරිමි පාසලක සිසුවෙකු සම්බන්ධයෙන් පොලීසිය විමර්ශනයක් ආරම්භ කර තිබෙනවා.\nමොහු ජීව විද්‍යා  පුනරීක්ෂණ පී.ඩී.එෆ් ගොනුවක් ලෙස අදාළ ඔරලෝසුව තුළට ඇතුළත් කර විභාග මධ්‍යස්ථානයට පැමිණ ඇති බවයි පොලීසිය සඳහන් කළේ.\nසිසුවා විභාගය අතරතුර එය පරීක්ෂා කරමින් සිටි අවස්ථාවේදී විභාග පරීක්ෂකවරයෙකු දැක ඒ පිළිබදව ශාලාධිපතිවරයාට පැමිණිලි කර තිබෙනවා.\nපසුව ඔහු එම අත්ඔරලෝසුව තමන් භාරයට ගෙන ගම්පහ පොලීසියට භාර දී ඇත්තේ වැඩිදුර විමර්ශන සඳහායි.\nකෙසේ වෙතත් පොලීසිය සඳහන් කළේ අද දිනයේ ද අදාළ සිසුවා විභාගයට පෙනී සිටීමට නියමිත බැවින් ඔහු අත්අඩංගුවට නොගත් බවයි.\nප්‍රකාශයක් සටහන් කර ගැනීමෙන් පසු ඔහුව මුදා හැර ඇති අතර, සිද්ධිය සම්බන්ධයෙන් පොලීසිය, පුළුල් විමර්ශනයක් ආරම්භ කර තිබෙනවා.\nමේ අතර, පෙරේදා පැවති ආර්ථික විද්‍යා ප්‍රශ්නපත්‍රය සිය ජංගම දුරකථනයෙන් ඡායාරූප ගත කර, බාහිර පාර්ශවයකට යැවූ බොරැල්ල ප්‍රදේශයේ පිහිටි ප්‍රසිද්ධ පාසලක සිසුවෙකු සම්බන්ධයෙන් අපරාධ පරීක්ෂණ දෙපාර්තමේන්තුවට පැමිණිලි කළ බව විභාග කොමසාරිස් ජනරාල් සනත් පූජිත සඳහන් කළා. මෙම සිසුවා ප්‍රශ්න පත්‍රය තමාට ලැබුණු පසු එය මෙලෙස ඡායාරූපගත කිරීමෙන් පසු බාහිර පාර්ශවයකට යොමු කර ඇති බව සඳහන්.\nපසුව එය දුටු විභාග පරීක්ෂකවරයා ජංගම දුරකථනය සිය භාරයට ගෙන ඇති අතර එහිදී දක්නට ලැබී ඇත්තේ අදාළ ආර්ථික විද්‍යා ප්‍රශ්න පත්‍රය සඳහා වන පිළිතුරු ජංගම දුරකථනයට එකිනෙක ලැබෙන ආකාරයයි. ඒ අනුව සිද්ධිය සම්බන්ධයෙන් සිසුවාගෙන් ද ප්‍රකාශයක් ලබාගත් බවයි බොරැල්ල පොලීසිය සඳහන් කළේ.\nලංකා ගුරු සංගමයේ ප්‍රධාන ලේකම් ජෝශෆ් ස්ටාලින් මෙම සිද්ධීන් පිළිබදව අදහස් දක්වමින් කියා සිටියේ වාණිජමය පරමාර්ථ මුල් කර ගනිමින් ඇතැමුන් සිසුන් මෙලෙස විභාග වංචාවන් සඳහා යොමු කරවන බවයි. ඒ පිළිබදව බලධාරීන් කඩිනම් අවධානය යොමු කළ යුතු බව ද ඔහු ප්‍රකාශ කළා.",
       "URL": "https://www.hirunews.lk/252519/උසස්-පෙළ-විභාගය-වංචා-කළ-සිසුවෙකු-ගැනcidයට-පැමිණිල්ලක්",
       "Category": "Local News",
       "Parent URL": "https://www.hirunews.lk/local-news.php?pageID=2390"
}