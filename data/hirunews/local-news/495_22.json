{
       "Source": "hirunews",
       "Timestamp": "Sunday, 05 March 2023 - 18:05",
       "Headline": "සී.ආර් ඇන්ඩ් එෆ්.සී සහ නාවික හමුදා ක්‍රීඩා සමාජය අද ගැටෙයි",
       "News Content": "අන්තර් සමාජ පිළිමළුන් පිටුදැකීමේ රග්බි තරගාවලියේ අවසන් පූර්ව වටයේ තරග පසුගියදා පැවැත් වුණා.\nඑහිදී අවසන් පූර්ව වටයේ පළමු තරගයේදී සී.ආර් ඇන්ඩ් එෆ්.සී ක්‍රීඩා සමාජය සහ පොලිස් ක්‍රීඩා සමාජය තරග බිමට පිවිසියේ කොළඹ තුරඟ තරග පිටියේදී.\nතියුණු තරගයකින් අනතුරුව ලකුණු 23ට 20ක් ලෙස පොලිස් ක්‍රීඩා සමාජය පරාජය කළ සී.ආර් ක්‍රීඩකයින් අවසන් මහා තරගය සඳහා සුදුසුකම් ලබා ගත්තා.\nකෙසේ වෙතත් තරගයේ පළමු අර්ධයේ නිමාවන විට ලකුණු 10ට 9ක් ලෙස පෙරමුණ ගෙන තිබුණේ පොලිස් ක්‍රීඩා සමාජයයි.\nතරගයෙන් අනතුරුව දෙපිලේ ක්‍රීඩකයින් අතර උණුසුම් තත්ත්වයක්ද හට ගත්තා.\nදෙවැනි අවසන් පූර්ව තරගයේදී නාවික හමුදා ක්‍රීඩා සමාජය සහ යුද හමුදා ක්‍රීඩා සමාජය තරග වැදුණා.\nඑම තරගය ලකුණු 16ට 13ක් ලෙස ජයගත් නාවික හමුදා ක්‍රීඩා සමාජය අවසන් මහා තරගයට පිවිසියා.\nකෙසේ වෙතත් පළමු අර්ධයේදී යුද හමුදා ක්‍රීඩා සමාජය ලකුණු 7ට 3ක් ලෙස පෙරමුණේ පසුවුවත් දෙවැනි අර්ධයේදී නාවික හමුදා ක්‍රීඩකයින්ගේ ප්‍රභල ක්‍රීඩා විලාශය නිසා තරගයේ පාලනය ඔවුන් සතු වුණා.\nඒ අනුව අන්තර් සමාජ පිළිමළුන් පිටුදැකීමේ රග්බි තරගාවලියේ අවසන් මහා තරගයේදී සී.ආර් ඇන්ඩ් එෆ්.සී සහ නාවික හමුදා ක්‍රීඩා සමාජය අද පස්වරුවේදී කොළඹ තුරග තරග ක්‍රීඩාංගනයේදී තරග වැදීමට නියමිතයි.",
       "URL": "https://www.hirunews.lk/329077/සී-ආර්-ඇන්ඩ්-එෆ්-සී-සහ-නාවික-හමුදා-ක්‍රීඩා-සමාජය-අද-ගැටෙයි",
       "Category": "Local News",
       "Parent URL": "https://www.hirunews.lk/local-news.php?pageID=495"
}