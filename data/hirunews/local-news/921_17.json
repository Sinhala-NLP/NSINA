{
       "Source": "hirunews",
       "Timestamp": "Monday, 22 August 2022 - 21:53",
       "Headline": "ශ්‍රී ලාංකිකයන් ගෙන් 60%ක් එක් ආහාර වේලක් මඟහරිනවා - ඇමරිකානු කොංග්‍රස් මණ්ඩල සභිකයන් පිරිසකගෙන් ලිපියක්",
       "News Content": "ශ්‍රී ලංකාව දැනට මුහුණ දී සිටින පෙර නොවූ විරූ විනාශකාරී ආර්ථික අර්බුදය පිළිබඳව දැඩි කනස්සල්ලට පත්ව සිටින බව ඇමරිකානු කොංග්‍රස් මණ්ඩල සභිකයින් දස දෙනෙකු එරට රාජ්‍ය ලේකම් ඇන්තනී ජේ බ්ලින්කින් සහ පරිපාලක සමන්තා පවර්, වෙත ලිපියක් යොමු කර තිබෙනවා.\nරාජ්‍ය ලේකම්වරයා වෙත යොමු කළ එම ලිපියේ දැක්වෙන්නේ, මේ වන විට ශ්‍රී ලංකාව තුල ආහාර, ඉන්ධන සහ ඖෂධ හිඟය බරපතල ලෙස උද්ගතව ඇති බවයි.\nමේ වන විටත් ශ්‍රී ලංකාවේ ජනතාවගේ හදිසි අවශ්‍යතා සපුරාලීම සඳහා රාජ්‍ය දෙපාර්තමේන්තුව සහ ජාත්‍යන්තර සංවර්ධනය සඳහා එක්සත් ජනපද නියෝජිතායතනය (USAID) දරන උත්සාහය සම්බන්ධයෙන් ද කෘතඥතාව පළ කරන මෙම නියෝජිතයින් මෙම ලිපිය හරහා වැඩිදුරටත් ඉල්ලා සිටින්නේ ශ්‍රී ලංකාවේ ජනතාවට වඩාත් අර්ථවත් සහායක් ලබා දීම් සඳහා කඩිනමින් අතිරේක ක්‍රියාමාර්ග ගන්නා ලෙසයි.\nලෝක ආහාර වැඩසටහනට අනුව, පුලුල්ව පැතිරී ඇති ආර්ථික ගැටලු හේතුවෙන්, ශ්‍රී ලංකාවේ නිවාස දහයකින් තුනක් එසේත් නොමැතිනම් දළ වශයෙන් මිලියන 6.26 ක් ඔවුන්ගේ එක් වේලකට පසුව මීළඟ ආහාර වේල ලබා ගන්නේ කොසේද යන ගැටළුවට මුහුණ දෙමින් සිටින බව ඇමරිකානු රාජ්‍ය ලේකම්වරයා වෙත යොමු කරන ලද එම ලිපියේ සඳහන්.\nඑමෙන්ම එම ඇස්තමේන්තු කිරීම් අනුව මේ වන විටත් ශ්‍රී ලාංකිකයන් ගෙන් 60%ට ආසන්න ප්‍රමාණයක් අවශ්‍යතා සපුරාගැනීම වෙනුවෙන් එක් ආහාර වේලක් මග හරින බවත් ඔවුන්ට දිනෙදා පැවැත්ම සඳහා අත්‍යාවශ්‍ය කරන දෑ ලබා ගැනීම සඳහා පැය ගණන් දිගු පෝලිම්වල ගත කිරීමට සිදුව ඇති බවත් ඔවුන් පෙන්වා දෙනවා.\nමෙම තත්ත්වයට වහාම පිළියම් නොයෙදුවොත් ඒ හරහා මිලියන 22ට අධික ශ්‍රී ලංකාවේ සමස්ත ජනගහනයෙන් තුනෙන් එකකට අතිශය බරපතළ ආහාර අනාරක්ෂිතතාවක් ඇතිවිය හැකි බවට විශේෂඥයින් අනතුරු අඟවන බව මෙම ලිපියේ වැඩිදුරටත් සඳහන්.\nපසුගිය ජූනි මස අවසානයේදී USAID ආයතනය විසින් සපයන ලද ඩොලර් මිලියන 11.75 ක නව මානුෂීය ආධාරය (හායි සංවර්ධන ආධාර) අගය කළත්, මේ වන විට පැහැදිලිවම තවත් ආධාර අවශ්‍ය පසු බිමක ශ්‍රී ලංකාව සිටින බවයි මෙම කොංග්‍රස් මණ්ඩල සාමාජිකයින් දස දෙනා ඇමරිකානු රාජ්‍ය ලේකම් ඇන්තනි බ්ලින්කින් සහ USAID ආයතන ප්‍රධානී සමන්තා පවර් වෙත දන්වා සිටින්නේ.\nමෙම ලිපිය හරහා ශ්‍රී ලාංකීය ජනතාවට ආහාර, වෛද්‍ය සහ ඉන්ධන ආධාර ඇතුලුව අමතර සහන සැලසීමට කඩිනම් පියවර ගන්නා ලෙසත් ඔවුන් USAID වෙතින් ඉල්ලා සිටිනවා.\nමෙම ලිපිය හරහා කොංග්‍රස් මණ්ඩල සභිකයින් පෙන්වා දෙන්නේ ශ්‍රී ලකාවේ වත්මන් ආර්ථික තත්ත්වය ඉක්මනින් දියුණු නොවන්නේ නම්, ඔවුන්ගේ ඉදිරියේ බරපතළ ආර්ථික හා සමාජීය ගැටලුවක් ඉතිරි වන බවයි.\nඑමෙන්ම වගවීම සහ ප්‍රතිසන්ධානය සම්බන්ධ දිගුකාලීන ගැටලු විසඳීම සඳහා වන උත්සාහයන් ඉදිරියට ගෙනයාම සහ කලාපය සඳහා ඇමරිකානු පුළුල් විදේශ ප්‍රතිපත්ති ඉලක්ක සපුරා ගැනීම සඳහා ශ්‍රී ලංකාවේ ප්‍රජාතන්ත්‍රවාදී ආයතන වැඩිදියුණු කිරීම ද සිදු කල යුතු බව ඔවුන් මෙම ලිපියෙන් පෙන්වා දෙනවා.\nඋද්ගතව ඇති මෙම දැවැන්ත ආර්ථික දුෂ්කරතාවයට ප්‍රතිචාර වශයෙන්, \"රටේ මූල්‍ය ලාභීන්ගේ දැඩි අවපාලනයට එරෙහිව ශ්‍රී ලාංකිකයන් සති ගනනාවක් වීදි බැස සටන් කළ බවත් එහි ප්‍රතිපලයක් ලෙස හිටපු ජනාධිපති ගෝඨාභය රාජපක්ෂ ජූලි 13 වැනිදා ආණ්‌ඩුවේ නායකත්වය පිළිබඳ බරපතල මහජන ව්‍යාකූලත්වය ඇති කරමින් රටින් පලා ගිය බවත් මෙම ලිපියේ දැක්වෙනවා.\nඉන්පසු පාර්ලිමේන්තුවේ සිදුකල ඡන්ද විමසීමක් හරහා බලයට පැමිණි වත්මන් ජනාධිපති රනිල් වික්‍රමසිංහ සිය ධුරය භාරගත් පසු රට පුරා හදිසි තත්වයන් ප්‍රකාශයට පත් කරමින් ඇඳිරි නීතිය ආදී දැඩි මර්දන ක්‍රියා පිළිවෙත් යොදා ගනිමින් මහජන නැගිටීම් පාලනය කිරීමට කටයුතු කළ අතර එක්තරා අවස්තාවක ජනාධිපති වික්‍රමසිංහ සිය නව බලතල යටතේ විරෝධතා මැඩපැවැත්වීම සඳහා ජීව උණ්ඩ පවා භාවිතා කරන ලෙස යෝජනා කළ අකාරයත් මෙම ලිපියෙන් මතක් කර තිබෙනවා.\nඑලෙස සාමකාමී පෙළපාලිකරුවන්ට, විරෝධතාකරුවන්ට සහ මාධ්‍යවේදීන්ට එරෙහිව ප්‍රචණ්ඩත්වය යොදා නොගන්නා ලෙසත් සාමකාමීව විරෝධතා දැක්වීමට ඇති අයිතිය ශ්‍රී ලංකා රජය විසින් ආරක්ෂා කිරීම සහතික කිරීම සඳහා පවතින සියලුම රාජ්‍යතාන්ත්‍රික මාධ්‍යයන් දිගටම භාවිතා කරන ලෙස ඔවුන් රාජ්‍ය දෙපාර්තමේන්තුවෙන් ඉල්ලා සිටිනවා.\nමේ අතර නව ජනාධිපති රනිල් වික්‍රමසිංහ බලයට පත්වූ සැණින් තමන් ආමන්ත්‍රණයෙ දී අතිගරු නමැති ආමන්ත්‍රණය ඉවත් කිරීමටත් ජනාධිපති ධජය අහෝසි කිරීමත් සිදු කළ ද එය සමස්ත මහජනතාවගේ බරපතළ පීඩනය සහ ආතතිය සමනය කිරීමට කිසිදු බලපෑමක් සිදු නොකළ බවත් එම ලිපියේ සඳහන්.\nරටේ මෙම අර්බුදයට තුඩු දුන් දූෂණයේ සහ ආර්ථික අවපාලනයේ මූල හේතු කෙරෙහි රජය ඵලදායි ලෙස ආමන්ත්‍රණය කරන තුරු මෙම පෙළපාලි සහ විරෝධතා නොනවතින බව පැහැදිලි කරුණක් බවයි ඔවුන් පෙන්වා දෙන්නේ.\nමෙම ලිපියට ඇමරිකානු කොංග්‍රස් මණ්ඩල සභිකයන් වන ඩියානා ටයිටස්, හෙන්රි හෑන්ක් ජොන්සන් (කනිෂ්ඨ), අමී බේරා, ටොම් මැලිනොව්ස්කි, ග්වේන් මුව‍ර්. ඩේවි ඊ ප්‍රයිස්, ජිම් කොස්තා, ලොයිඩ් ඩොගෙට්, ෆ්‍රෑන්ක් පෝලින් (කනිෂ්ඨ) සහ ජේම්ස් පී මැක්ගොවර්න් අත්සන් තබා තිබෙනවා.",
       "URL": "https://www.hirunews.lk/313471/ශ්‍රී-ලාංකිකයන්-ගෙන්-60ක්-එක්-ආහාර-වේලක්-මඟහරිනවා-ඇමරිකානු-කොංග්‍රස්-මණ්ඩල-සභිකයන්-පිරිසකගෙන්-ලිපියක්",
       "Category": "Local News",
       "Parent URL": "https://www.hirunews.lk/local-news.php?pageID=921"
}