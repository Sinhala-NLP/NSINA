{
       "Source": "hirunews",
       "Timestamp": "Tuesday, 13 June 2023 - 20:08",
       "Headline": "LPL වෙන්දේසිය හෙට",
       "News Content": "2023 ලංකා ප්‍රිමියර් ලීග් ක්‍රිකට් තරගාවලියේ ක්‍රීඩක වෙන්දේසිය හෙට පස්වරුවේ කොළඹදී පැවැත්වීමට නියමිතයි.\nක්‍රීඩකයින් 360 දෙනෙකු කුළුඳුල් LPL ක්‍රීඩක වෙන්දේසියට ඉදිරිපත් කිරීමට සැලසුම් කර තිබෙන අතර ඊට විදෙස් ක්‍රීඩකයින් 156 දෙනෙකු සහ දේශීය ක්‍රීඩකයින් 254 දෙනෙකු ඇතුළත්.\nමෙම වෙන්දේසියේදී එක් කණ්ඩායමක් සඳහා විදෙස් ක්‍රීඩකයින් සිව් දෙනෙකු සහ දේශීය ක්‍රීඩකයින් 16 දෙනෙකු මිලදී ගත හැකි අතර දැනටමත් සෑම කණ්ඩායමක්ම දේශීය සහ විදේශීය ක්‍රීඩකයින් දෙදෙනා බැගින් සිය කණ්ඩායම් සඳහා එක් කර ගෙන අවසන්.\nඒ අනුව සෑම කණ්ඩායමකට විදෙස් ක්‍රීඩකයින් 6 දෙනෙකුද සහ උපරිම දේශීය ක්‍රීඩකයින් 18 දෙනෙකු එක් කර ගැනීමට හැකිවනවා.\nමීට අමතරව මෙම වෙන්දේසියේදී සෑම කණ්ඩායමක්ම වයස අවුරුදු 21 න් පහළ ශ්‍රී ලංකා ක්‍රීඩකයෙකු මිලදී ගැනීමත් අනිවාර්ය කර තිබෙනවා.\nමෙවර LPL තරගාවලිය සඳහා එක්වන කණ්ඩායම් පහ වෙනුවෙන් අමෙරිකානු ඩොලර් ලක්ෂ 5 බැගින් හිමිවන අතර ඒ අනුව වෙන්දේසියට ඇතුලත් සමස්ථ මුදලේ වටිනාකම අමෙරිකානු ඩොලර් මිලියන 2යි දශම 5ක් වනවා.\nමූලික ලංසු මුදල ඩොලර් 10,000, 20,000, 30,000, 40,000 සහ 50,000 ලෙස කාණ්ඩගත කර ඇති මෙම වෙන්දේසියේදී මිලදී ගන්නා සෑම ක්‍රීඩකයෙකුට වසර තුනක කොන්ත්‍රාත් ගිවිසුමක් හිමිවනවා.\nනමුත් එක් තරගාවලියක් නිමා වී හෝ පසු මිලදී ගත් ක්‍රීඩකයෙක් තවදුරටත් රඳවා ගන්නට හෝ ගිවිසුමෙන් ඉවත් කරමින් මීලඟ වෙන්දේසියට ඉදිරිපත් කිරීමට කණ්ඩායම් හිමිකරුවන්ට හැකියාව පවතිනවා.",
       "URL": "https://www.hirunews.lk/337854/lpl-වෙන්දේසිය-හෙට",
       "Category": "Local News",
       "Parent URL": "https://www.hirunews.lk/local-news.php?pageID=271"
}