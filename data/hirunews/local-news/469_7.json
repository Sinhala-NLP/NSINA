{
       "Source": "hirunews",
       "Timestamp": "Saturday, 18 March 2023 - 13:07",
       "Headline": "බූරු මූණාව රඳවාගෙන ප්‍රශ්න කරන්න අවසර",
       "News Content": "රවිඳු සංඛ ද සිල්වා නොහොත් 'බූරු මූණා'ව පැය 72ක් රඳවාගෙන ප්‍රශ්න කිරීමට බස්නාහිර පළාත දකුණ අපරාධ කොට්ඨාසයට අවසර ලැබී තිබෙන බව පොලිස් මාධ්‍ය කොට්ඨාසය පවසනවා.\nමනුෂ්‍ය ඝාතන නවයකට චෝදනා ලබා සිටින බූරු මූණා ඊයේ (17) අත්අඩංගුවට ගනු ලැබුවේ අවිස්සාවෙල්ල අධිකරණයට බාර වීමට පැමිණි අවස්ථාවේ දී යි.\nහංවැල්ල ප්‍රදේශයේ වෙළෙඳසැළකට ඇතුළුවී එහි සිටි ව්‍යාපාරිකයෙකුට වෙඩි තබා ඝාතනය කිරීම ඇතුළු මිනීමැරුම් රැසක් සම්බන්ධයෙන් රවිඳු සංඛ ද සිල්වා හෙවත් 'බූරු මූණා' පොලීසියට අවශ්‍යව සිටි සැකකරුවෙක්.\nව්‍යාජ ගුවන් ගමන් බලපත්‍රයක් යොදාගෙන කටුනායක ජාත්‍යන්තර ගුවන් තොටුපොළින් රටින් පළායාමට උත්සාහ කිරීමේ දී පසුගියදා පොලිස් අත්අඩංගුවට පත් වූ ඔහු ගුවන්තොටුපොළ පොලීසියෙන් ඉතා සූක්ෂම ලෙස පළා ගියා.",
       "URL": "https://www.hirunews.lk/330254/බූරු-මූණාව-රඳවාගෙන-ප්‍රශ්න-කරන්න-අවසර",
       "Category": "Local News",
       "Parent URL": "https://www.hirunews.lk/local-news.php?pageID=469"
}