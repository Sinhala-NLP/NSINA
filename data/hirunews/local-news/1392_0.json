{
       "Source": "hirunews",
       "Timestamp": "Friday, 28 January 2022 - 13:22",
       "Headline": "අරපිරිමැස්මෙන් විදුලිය භාවිත කරන්නැ යි ඉල්ලීමක්",
       "News Content": "අද රාත්‍රී කාලයේ දී විදුලිජනන පද්ධතියේ මෙගාවොට් 20ක පමණ හිඟතාවයක් ඇති වියහැකි බව විදුලිබල මණ්ඩලය පවසනවා.\nමේ හේතුවෙන් පස්වරු 6.30ත් රාත්‍රි 8.30ත් අතර, විදුලිය අරපිරිමැස්මෙන් භාවිත කරන ලෙසයි පාරිභෝගික ජනතාවගෙන් ඉල්ලා සිටින්නේ.\nඋපරිම විදුලි ඉල්ලුමක් පවතින අවස්ථාවන්හි දී මේ දිනවල විදුලි ඉල්ලුම මෙගාවොට් 2800ක් පමණ වන අතර, දැනට කප්පාදුවකින් තොරව එය සපුරාලනු ලබන්නේ ජල විදුලිය මෙන්ම තාප බලාගාර සියල්ලෙහිම එකතුවෙන්.\nකෙසේ වෙතත්, කැළණිතිස්ස බලාගාර දෙකට යාබදව පවතින මෙගාවොට් 162ක ධාරිතාවයෙන් යුත් සෝජිස්ට් බලාගාරය අත්‍යවශ්‍ය නඩත්තු කටයුත්තක් සඳහා ඊයේ නතර කෙරුණා.\nමෙම තත්ත්වයත් සමඟයි විදුලි ජනනයේ සමබරතාවය ගිලිහි යාමේ අවදානමක් මතුව ඇත්තේ.\nමේ අතර, තාප බලාගාරවලට අවශ්‍ය ඉන්ධන තොග ප්‍රමාණවත් තරම් පවතින නිසා මේ මස 31 වනදා දක්වා විදුලි විසන්ධි කිරිමට අවසර ලබා නොදෙන බව මහජන උපයෝගිතා කොමිසම් සභාව ඊයේ නිවේදනය කළා.\nඒ අනුව එදිනට පවතින තත්ත්වය සමාලෝචනය කර විදුලිය විසන්ධි කිරිමට අවසර ලබා දෙන්නේ ද නැද්ද යන්න පිළිබඳව ප්‍රකාශයක් ලබා දිමට නියමිත යි.",
       "URL": "https://www.hirunews.lk/295449/අරපිරිමැස්මෙන්-විදුලිය-භාවිත-කරන්නැ-යි-ඉල්ලීමක්",
       "Category": "Local News",
       "Parent URL": "https://www.hirunews.lk/local-news.php?pageID=1392"
}