{
       "Source": "hirunews",
       "Timestamp": "Monday, 28 March 2022 - 17:17",
       "Headline": "ඉන්දීය විදේශ ඇමති හදිසියේම කොළඹ පිහිටි ඉන්ධන පිරවුම්හලකට (ඡායාරූප)",
       "News Content": "දිවයිනට පැමිණ සිටින ඉන්දීය විදේශ කටයුතු අමාත්‍ය ආචාර්ය එස්. ජායිශංකර් අද ජනාධිපති ගෝඨාභය රාජපක්ෂ සහ අග්‍රාමාත්‍ය මහින්ද රාජපක්ෂ හමුවුණා.\nඑසේම ඔහු මුදල් අමාත්‍ය බැසිල් රාජපක්ෂද හමුවී සාකච්ඡා කර තිබෙනවා.\nමීට අමතරව ඉන්දීය විදේශ කටයුතු අමාත්‍යවරයා අද පස්වරුවේ දෙමළ ජාතික සන්ධානයේ නියෝජිතයින් ද කොළඹ දී හමුවී ඇති බවටයි වාර්තා වන්නේ.\nඊයේ රාත්‍රියේ දිවයිනට පැමිණි ඉන්දීය විදේශ කටයුතු අමාත්‍යවරයා පිලිගනු ලැබුවේ අමාත්‍යවරුන් වන ගාමිණි ලොකුගේ, ජොන්ස්ටන් ප්‍රනාන්දු සහ ප්‍රසන්න රණතුංග ඇතුළු පිරිසක් විසින්.\nදිවයිනට පැමිණ සිටින විදේශ අමාත්‍යවරයා අද දින අයි.ඕ.සී. ඉන්ධන පිරවුම්හලක් වෙත ගොස් නිරීක්ෂණ චාරිකාවක ද නිරත වුණා.\nමේ අතර, ණය ප්‍රතිපාදන යටතේ ඉන්දියාවෙන් තවත් ඇමරිකානු ඩොලර් බිලියනයක් ශ්‍රී ලංකාව විසින් ඉල්ලා ඇති බව එරට මාධ්‍ය වාර්තා පවසනවා.\nඉන්දීය මාධ්‍ය වාර්තා අද මේ බව අනාවරණ කළේ ඉන්දීය විදේශ අමාත්‍යවරයා මෙරට සංචාරය කරන අතරතුරයි.",
       "URL": "https://www.hirunews.lk/300621/ඉන්දීය-විදේශ-ඇමති-හදිසියේම-කොළඹ-පිහිටි-ඉන්ධන-පිරවුම්හලකට-ඡායාරූප",
       "Category": "Local News",
       "Parent URL": "https://www.hirunews.lk/local-news.php?pageID=1265"
}