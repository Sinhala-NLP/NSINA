{
       "Source": "hirunews",
       "Timestamp": "Tuesday, 21 February 2023 - 7:56",
       "Headline": "ජවිපේ ප්‍රතිපත්ති‍ය ගැන නලින්දගෙන් පැහැදිලි කිරීමක්",
       "News Content": "ජනතා විමුක්ති පෙරමුණේ අදහස් බව පවසමින් විවිධ දේශපාලන කණ්ඩායම් විසින් ගෙන එන චෝදනාවක් පිළිබඳ හිටපු පාර්ලිමේන්තු මන්ත්‍රී දොස්තර නලින්ද ජයතිස්ස පැහැදිලි කිරීමක් සිදු කර තිබෙනවා.\nඒ, සිය නිල ට්විටර් ගිණුමේ සටහනක් තබමින්.\nඑසේ සංසරණය වන්නේ, ජනතා විමුක්ති පෙරමුණේ පැරණි ප්‍රතිපත්ති කිහිපයක් බව යි නලින්ද ජයතිස්ස සඳහන් කරන්නේ.\nනලින්ද ජයතිස්ස පළ කළ සම්පූර්ණ සටහන පහළින්\nජනතා විමුක්ති පෙරමුණේ වෙබ් පිටුවේ පැරණි ලේඛනයක් උපුටා දක්වමින් මේ දිනවල සංසරණය වන පුවතක් පිළිබ‍ඳව පැහැදිලි කිරීමක් කළ යුතු යැයි අපි සිතුවෙමු.\nජනතා විමුක්ති පෙරමුණ ලෝකය අත්පත් කරගන්නා නව දැනුම අනුව, දේශීය හා ගෝලීය දේශපාලන තත්වයන්ට අනුව පක්ෂය තුළ අවශ්‍ය වෙනස්වීම් සිදු කර ගැනීමට සමත් දේශපාලන පක්ෂයකි.\nමේ සංසරණ වන කොටස 1979 වර්ෂයේ ජනතා විමුක්ති පෙරමුණේ සමුළුවේදී සම්මත කර ගන්නා ලද වැඩපිළිවෙ‍ෙළ් කොටසකි. එම වැඩපිළිවෙළ තුළ අන්තර් ගත වූයේ එවකට පැවති ලෝක දේශපාලන තත්වයට අනුව එම සමුළුව විසින් අනුමත කරන ලද සමාජවාදයට අදාළ මූලධාර්මික යෝජනාය. ඒ වන විට ලෝකය සමාජවාදී හා ධනවාදී ලෙස කඳවුරු දෙකකට බෙදී තිබිණි. අනෙක් අතට එහි දක්වා තිබූ කරුණු එවකට ලොව පුරා ඕනෑම වමේ ව්‍යාපාරයකට පොදු විය. මෙම කරුණු හා මූලධර්ම එක් එක් රටට ගලපා ගනිද්දී එම රටවල වෙනස්කම් හා එක් එක් කාලවල ඇතිවන වෙනස්කම්ද සැලකිල්ලට ලක් විය යුතු බවද මෙහි සඳහන්ව තිබේ.\nගෙවුණු දශක කිහිපය තුළ ලෝකය සමග රටද වෙනස් වූ අතර වෙනස් වන දේශීය හා ගෝලීය තත්වයන්ට අනුව ජනතා විමුක්ති පෙරමුණද වඩා දියුණු දේ අත්පත් කරගනිමින් වෙනස් වී තිබේ. 1994දී නැවතත් ප්‍රධාන දේශපාලන ධාරාවට ඇතුල් වූ ජවිපෙ 2000 මහ මැතිවරණය වෙනුවෙන් විද්වතුන්ගේ ඇගයීමට ලක්වූ ‘පස්අවුරුදු සැලැස්ම’ වැඩපිළිවෙළ එළිදැක්වීය. 2001 මහමැතිවරණයේදී ‘දේශය ගොඩනැගීමේ කෙටිකාලීන වැඩපිළිවෙළ’ නමින්ද 2015 මහමැතිවරණයේදී ‘හෘද සාක්ෂියේ සම්මුතිය’ නමින්ද ජාතික වැඩපිළිවෙළවල් ජවිපෙ විසින් කලින් කලට එළිදක්වන ලදී. ඒවා පරිශීලනය කරන ඕනෑම අයෙකුට ජවිපෙ යාවත්කාලීන දේශපාලන දැක්ම අවබෝධ කර ගත හැකිය.\nකෙසේ වුවද ජවිපෙද ඇතුළත් NPPයේ ජයග්‍රාහී ගමන දැක ඇස් නිලංකාර වූ විරුද්ධවාදීන්ට මේ වෙනස්කම් පෙනෙන්නේ නැත. ඔවුනට දේශපාලනයේ ගැඹුරු කියවීම් කිසිවක් නැත. දේශපාලනයේ අතදරුවන් ලෙස හැසිරෙන ඔවුන් වසර 40කට ඔබ්බෙන් වූ පක්ෂයේ පැරණි ලියකියවිලි උඩින් පල්ලලෙන් අතපතගාමින් කරන කලබලය පිළිබඳව අපට ඇත්තේ කණගාටුවකි. අනෙක් අතට දේශපාලන අවබෝධයක් සහිත ජනතාවට ඔවුන්ගේ මේ කලබලකාරී හැසිරීම හාස්‍යජනකය. එමෙන්ම මේ කලබලයට පත් පිරිස අතර වත්මන් විපක්ෂ නායකයාද සිටීමෙන් හෑල්ලු වන්නේ ඔහුටත් වඩා ඔහු දරන විපක්ෂ නායක තනතුරය.",
       "URL": "https://www.hirunews.lk/327915/ජවිපේ-ප්‍රතිපත්ති‍ය-ගැන-නලින්දගෙන්-පැහැදිලි-කිරීමක්",
       "Category": "Local News",
       "Parent URL": "https://www.hirunews.lk/local-news.php?pageID=523"
}