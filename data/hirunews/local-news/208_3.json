{
       "Source": "hirunews",
       "Timestamp": "Thursday, 06 July 2023 - 21:45",
       "Headline": "කුණු ප්‍රවාහන ට්‍රැක්ටරයකින් වැලිගම ත්‍රීපෝෂ බෙදලා",
       "News Content": "ගැබිනි මව්වරුන්ට සහ අඩුබර සහිත මන්දපෝෂණ දරුවන්ට නොමිලයේ ලබා දෙන ත්‍රී පෝෂ තම බල ප්‍රදේශයේ බෙදා හැරීම සඳහා වැලිගම සෞඛ්‍ය වෛද්‍ය නිලධාරි කාර්යාලය මගින් කැළිකසළ ප්‍රවාහනය කරනු ලබන ට්‍රැක්ටරයක් යොදාගෙන තිබූ බවට ජනතාව පවසනවා.\nවිවිධ ධාන්‍ය කොටස් යොදා ගනිමින් නිෂ්පාදනය කරනු ලබන ත්‍රී පෝෂ අධි පෝෂණය සහිත ආහාරයක් වන අතර එය රජය මඟින් නිෂ්පාදනය කොට ගැබිනි මවුවරුන්ට සහ අඩු බර සහිත මන්ද පෝෂණ ඌනතා ඇති දරුවන්ට සෞඛ්‍ය අංශ මගින් නොමිලේ ලබාදීමට කටයුතු කෙරෙනවා.\nනමුත් රටෙි පවතින ආර්ථික අර්බුදකාරි තත්වය සමග එය නිසි පරිදි නොලැබෙන බවද ජනතාව කියා සිටිනවා. ත්‍රීපෝෂ නිෂ්පාදනයේ සිට අදාල පුද්ගලයා වෙත ලබාදීම දක්වා එම කටයුතු ඉතාමත් පිරිසිදුව වගකීමෙන් සිදු කරන අතර ඒ අනුව මාස කිහිපයකට පසුව නැවතත් අදාල පිරිස වෙත ලබාදීම සදහා අවශ්‍ය ත්‍රීපෝෂ තොග මෙම දිනවල සෞඛ්‍ය වෛද්‍ය නිලධාරි කාර්යාල වෙත ලැබෙමින් පවතන බව සදහන් වෙනවා.\nමෙහිදී ත්‍රීපෝෂ බෙදාහැරීමේ කටයුතු ඉතාමත් පිරිසුදුව සහ වගකීමක් සහිත කළ යුතු වුවත් වැලිගම ප්‍රාදේශීය සභාවට අයත් කැලි කසල ප්‍රවාහනය කරනු ලබන ට්‍රැක්ටරයකින් ත්‍රීපෝෂ බෙදාහැරීමේ කටයුතු සිදුවන බවට තොරතුරු සදහන් වෙනවා.\nමේ සම්බන්ධයෙන් වැලිගම සෞඛ්‍ය වෛද්‍ය නිලධාරී තේජා ජයසේකර අප ප්‍රාදේශීය වාර්තාකරුට ප්‍රකාශ කළේ ඉන්ධන අර්බුදයක් සහ සම්පත් සීමිත බවක් පවතින නිසා නගර සභාවෙන් හා ප්‍රාදේශීය සභාවෙන් පමණක් වාහන ලබා ගැනීමට හැකියාව පවතින නිසා මෙලෙස ට්‍රැක්ටරයකින් ත්‍රීපෝෂ ප්‍රවාහනය කිරීමේ කටයුතු සිදු කරන බවයි.",
       "URL": "https://www.hirunews.lk/340264/කුණු-ප්‍රවාහන-ට්‍රැක්ටරයකින්-වැලිගම-ත්‍රීපෝෂ-බෙදලා",
       "Category": "Local News",
       "Parent URL": "https://www.hirunews.lk/local-news.php?pageID=208"
}