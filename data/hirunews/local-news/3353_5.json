{
       "Source": "hirunews",
       "Timestamp": "Tuesday, 14 May 2019 - 11:33",
       "Headline": "නාමල් කුමාර සහ අමිත් වීරසිංහත් අත්අඩංගුවට",
       "News Content": "ඊයේ සහ පෙරේදා ප්‍රදේශ කිහිපයක ඇති වූ කලහකාරි සහ නොසන්සුන්කාරී සිද්ධීන් සම්බන්ධයෙන් දූෂණ විරෝධී බලකායේ මෙහෙයුම් අධ්‍යක්ෂ නාමල් කුමාර සහ මහසෝන් බලකායේ ප්‍රධානී අමිත් වීරසිංහ අත්අඩංගුවට ගෙන තිබෙනවා.\nමෙම සිද්ධීන් වලට සම්බන්ධ සැකකරුවන් අත්අඩංගුවට ගැනීම සඳහා පොලිස් මූලස්ථානය පොලිස් අධිකාරිවරයෙකුගේ අධීක්ෂණයෙන් යුත් විශේෂ පොලිස් කණ්ඩායමක් ද පත්කර ඇති අතර මෙම සැකකරුවන් දෙදෙනා අත්අඩංගුවට ගෙන ඇත්තේ එම විශේෂ පොලිස් කණ්ඩායම විසින්.\nපැමිණිල්ලක් ගොනු කිරීම සඳහා වරකාපොල පොලිසිය වෙත පැමිණි අවස්ථාවේදී නාමල් කුමාර නමැත්තා අත්අඩංගුවට ගෙන ඇති අතර මහසෝන් බලකායේ ප්‍රධානී අමිත් වීරසිංහ තෙල්දෙණිය ප්‍රදේශයේදී අත්අඩංගුවට ගනු ලැබූ බව පොලිස් මාධ්‍ය ප්‍රකාශක පොලිස් අධිකාරි රුවන් ගුණසේකර සඳහන් කළා.\nඅමිත් වීරසිංහ පසුගිය වසරේ මාර්තු මාසයේ දිගන සහ තෙල්දෙණිය ප්‍රදේශවල ඇති වූ නොසන්සුන්කාරී සිද්ධීන් සම්බන්ධයෙන් ද අත්අඩංගුවට ගැණුනු අතර රක්ෂිත බන්ධනාගාර ගත කර සිටි මොහුව මහනුවර මහාධිකරණය මගින් ඇප මත මුදා හැරුණේ මාස 07කට පමණ පසුවයි.",
       "URL": "https://www.hirunews.lk/216348/නාමල්-කුමාර-සහ-අමිත්-වීරසිංහත්-අත්අඩංගුවට",
       "Category": "Local News",
       "Parent URL": "https://www.hirunews.lk/local-news.php?pageID=3353"
}