{
       "Source": "hirunews",
       "Timestamp": "Wednesday, 17 April 2019 - 12:44",
       "Headline": "හිසතෙල් ගෑමේ චාරිත්‍රය අවසන්",
       "News Content": "සිංහල සහ දෙමළ අලූත් අවුරුද්දේ හිසතෙල් ගෑමේ නැකත අද  පූර්ව භාග 7.40 ට යෙදී තිබුණා.\nහිසතෙල් ගෑමේ ජාතික මහෝත්සවය මෙවර පැවැත්වුණේ කළුතර - බෝම්බුවල ශ්‍රී සුබෝධීරාජාරාම මූලස්ථාන මහා විහාරයේදියි.\nඑමෙන්ම, හිරු ටී.වී. සංවිධාන කළ හිස තෙල් ගෑමේ උත්සවය කෝට්ටේ රාජමහා විහාරයේදී පැවැත්වුණේ කලාකරුවන් රැසකගේ සහභාගිත්වයෙන්.\nඊට ප්‍රදේශවාසීන් ඇතුළු විශාල පිරිසක් ද එක්ව සිටියා.\nමධ්‍යම පළාත් හිස තෙල් ගෑමේ රාජ්‍ය උත්සවය අස්ගිරි පාර්ශවයේ මහ නායක අතිපූජ්‍ය වරකාගොඩ ඤාණරතන මහානායක හිමියන් සහ මල්වතු පාර්ශවයේ අනුනායක අතිපූජ්‍ය දිඹුල්කුඹුරේ විමලධම්ම හිමියන්ගේ ප්‍රධානත්වයෙන් මහනුවර ඓතිහාසික ශ්‍රී නාථ දේවාල පරිශ්‍රයේදී පැවැත්වුණා.\nඑසේම මහනුවර ශ්‍රී දළදා මාලිගාවේ සදාතුක කරඩුව වැඩම කරවන නැදුම්ගමුවේ රාජ හස්තියාට හිස තෙල් ගැල්වීම සිදුකෙරුණේ නැදුන්ගමුවේ හර්ෂ ධර්මවිජය වෛද්‍යාචාරවරයාගේ නිවසේදීයි.\nමීට අමතරව, චාරිත්‍රානුකූලව පින්නවල අලි අනාථාගාරයේ රැඳී සිටින අලින්ගේ හිසතෙල් ගෑමද අද සිදු කෙරුණු බවයි අප වාර්තාකරුවන් ප්‍රකාශ කළේ.\nදෙහිවල සත්වෝද්‍යානයේ ද රඳවා සිටින සතුන් වෙනුවෙන් මෙවර හිසතෙල් ගෑමේ චාරිත්‍රය සංවිධානය කර තිබුණා.\nමේ අතර විපක්ෂ නායක මහින්ද රාජපක්ෂ සහභාගිවූ හිස තෙල් ගෑමේ මහෝත්සවය බෙල්ලන්විල රාජමහා විහාරස්ථානයේදී පැවැත්වුනා.\nඒ සඳහා හිටපු ආරක්ෂක ලේකම් ගෝඨාභය රාජපක්ෂ මෙන්ම පාර්ලිමේන්තු මන්ත්‍රීවරුන් ඇතුලූ පිරිසක් එක්ව සිටියා.\nඑහිදී හිසතෙල් ගෑමේ චාරිත්‍රයට පෙර බෙල්ලන්විල රජමහා විහාරාධිපති පූජ්‍ය බෙල්ලන්විල ධර්මරතන හිමියන් මෙලෙස අනුශාසනාවක් කළා.\n‘‘අවුරුද්ද ගැන කියනකොට සූර්ය මංගල්‍යය කියලත් කියනවානේ.මේ සැරේ සූර්ය මංගල්‍යය නෙවෙයි ටිකක් අන්ධකාර මංගල්‍යයක් තමයි අපිට අත්විඳින්න සිද්ධ වුණේ අවුරුද්දට ඉස්සරවෙලා. මේක මේ කාටවත් පහරක් ගහන්න මට  ඕන කමක් නැහැ. මේ අවුරුද්ද වගේ දෙයක් අතළඟ තියෙද්දී ජනතාවට කරුවල මංගල්‍යයක් ඊට කල් සමරන්න සිද්ධ වීම ඉතාම අවාසනාවන්ත සිද්ධියක්. ඒ වගේ දේවල් සිද්ධ වීම නැති කිරීමට මේ ප්‍රාර්ථනා වලින් විතරක් බැහැ. බුදු හාමුදුරුවන්ගේ වචනයෙන් ගත්තත් ප්‍රාර්ථනාවලින් කරුණු සිද්ධ වෙන්නෙ නැහැ. ඒ ප්‍රාර්ථනාවන් ඉෂ්ඨ කර ගන්න  ඕනා කොහොමද කියන එක තේරුම් අරගෙන ඒ අනුව අපි ක්‍රියාමාර්ග ගන්න  ඕනා. ’’\nමේ අතර, වත්මන් ආණ්ඩුව පිළිබඳව තීන්දුවක් ගැනීමට ජනතාව නිහඬව බලා සිටින බව විපක්ෂ නායක මහින්ද රාජපක්ෂ ප්‍රකාශ කළේ එහිදී මාධ්‍යවේදීන් නැගූ ප්‍රශ්න කිහිපයකට පිළිතුරු ලබාදෙමින්.",
       "URL": "https://www.hirunews.lk/214626/හිසතෙල්-ගෑමේ-චාරිත්‍රය-අවසන්",
       "Category": "Local News",
       "Parent URL": "https://www.hirunews.lk/local-news.php?pageID=3399"
}