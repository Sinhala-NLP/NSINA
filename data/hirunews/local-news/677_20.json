{
       "Source": "hirunews",
       "Timestamp": "Friday, 09 December 2022 - 18:47",
       "Headline": "ආර්ථික ස්ථායීකරණයට අදාළ අදහස් හා යෝජනා ඉදිරිපත් කෙරේ",
       "News Content": "මෙරට ආර්ථික ස්ථායීකරණයට අදාළ වෘත්තීය සමිති හා වෘත්තීය සංගම්වල අදහස් හා යෝජනා ආර්ථික ස්ථායිකරණ කමිටුවට ඉදිරිපත් කර තිබෙනවා.\nඒ, එම අනු කමිටුව එහි සභාපති පාර්ලිමේන්තු මන්ත්‍රී පාඨලී චම්පික රණවක ගේ ප්‍රධානත්වයෙන් පසුගිය 03 වැනිදා රැස්වූ අවස්ථාවේ දීයි.\nඑහිදී වෛද්‍ය වෘත්තීය සමිති නියෝජනය කරමින් අදහස් දැක්වූ රජයේ වෛද්‍ය නිලධාරින්ගේ සංගමයේ ප්‍රධාන ලේකම්, වෛද්‍ය හරිත අලුත්ගේ පෙන්වා දුන්නේ ඖෂධ, ආහාර සහ පෝෂණය සම්බන්ධයෙන් ආර්ථික ස්ථායී කමිටුව මගින් නිර්දේශ, විසඳුම් සහ යෝජනාවලට තම සංගමය විසින් ඉදිරිපත් කළ යෝජනා බොහෝ සෙයින් සමාන බවයි.\nඑමෙන්ම මෑතක දී එළි දක්වන ලද පවුල් සෞඛ්‍ය කාර්යාංශ වාර්තා දත්ත අනුව මෙතෙක් සෞඛ්‍ය හා පෝෂණ ගැටළු අවම මට්ටමක තිබූ පොළොන්නරුව, මාතර, ගාල්ල වැනි ප්‍රදේශවල ද එම ගැටළුවල ඉහළ යෑමක් පෙන්නුම් කරන බව එහිදී පැවසූ වෛද්‍ය හරිත අලුත්ගේ පෙන්වා දුන්නේ ක්‍රමවත් නියාමනයක් තුළින් දැනට පවතින බිලියන 160ක් පමණ වන ඖෂධ මිල දී ගැනීම සඳහා වෙන් කෙරෙන මුදල් ප්‍රමාණයෙන් බිලියන 20ක් පමණ අඩු කර ගත හැකි බවයි.\nතවද පවුල් සෞඛ්‍ය කාර්යාංශය මගින් පෝෂණය සම්බන්ධයෙන් නිකුත් කරන ලද වාර්තාව අනුව අවුරුදු 05ට අඩු දරුවන්ගෙන් 50%කට මන්දපෝෂණය බවත්, ගර්භණී මව්වරුන්ගේ ශරීර ස්කන්ධ දර්ශකයේ අගය බෙහෙවින් අඩු වී ඇති බවත් මෙහිදී අවධාරණය කෙරුණා.\nඑමෙන්ම මහ බැංකුවේ තීරණ යටපත් කරමින් සිදුකරන දේශපාලන තීන්දු හේතුවෙන් දරුණු ආර්ථික අවපාතනයක් ඇති වූ බවත්, රාජ්‍ය බැංකු පද්ධතය විසින් රාජ්‍ය ආයතන වෙත ලබා දී ඇති ණය අය කර ගැනීමේ වැඩපිළිවෙලක් ක්‍රියාත්මක වී නොමැති බවත් මූල්‍ය ක්ෂේත්‍රයේ නියෝජිතයෝ මෙහිදී පෙන්වා දුන්නා.",
       "URL": "https://www.hirunews.lk/322309/ආර්ථික-ස්ථායීකරණයට-අදාළ-අදහස්-හා-යෝජනා-ඉදිරිපත්-කෙරේ",
       "Category": "Local News",
       "Parent URL": "https://www.hirunews.lk/local-news.php?pageID=677"
}