{
       "Source": "hirunews",
       "Timestamp": "Friday, 12 May 2017 - 11:36",
       "Headline": "ශ්‍රී ලංකාවේ ප්‍රගතිය නිරතුරුව අපේක්ෂා කරනවා - ඉන්දීය අගමැති (ඡායාරූප)",
       "News Content": "ශ්‍රි ලංකාවේ ආර්ථික සංවර්ධනය ඉන්දියාව නිරන්තරයෙන් අපේක්ෂා කරන බව ඉන්දීය අග්‍රාමාත්‍ය නරේන්ද්‍ර මෝදි පවසනවා.\nඑමෙන්ම, වාරනාසි හෙවත් බරණැස් නුවර සහ කොළඹ අතර ඍජු ගුවන් සේවා ද අගෝස්තු මාසයේදී ආරම්භ කිරීමට සූදානම් බවයි කොළඹ බණ්ඩාරනායක සම්මන්ත්‍රණශාලාවේ අද (12) උදෑසන ආරම්භ වූ එක්සත් ජාතීන්ගේ වෙසක් දින සැමරුම් උළෙලට එක්වෙමින් ඉන්දීය අග්‍රාමාත්‍යවරයා ප්‍රකාශ කළේ.\nඑක්සත් ජාතින්ගේ 14 වන වෙසක් දින සැමරුම් උළෙල කොළඹ  බණ්ඩාරනායක ජාත්‍යන්තර සම්මන්ත්‍රණ ශාලාවේදී අද උදෑසන ආරම්භ වුණා.\nඋත්සව අවස්ථාවට කතානායකවරයා, අග්‍රාමාත්‍යවරයා සහ ජනාධිපතිවරයා සම්ප්‍රාප්ත වූ අතර ඉන් අනතුරුව ප්‍රධාන ආරාධිතයා  වන ඉන්දීය අග්‍රාමාත්‍ය නරේන්ද්‍ර මෝදි රතු පලස මතින් සැමරුම් උළෙල පැවති බණ්ඩාරනායක සම්මන්ත්‍රණශාලාවට පිවිසුණා.\nමෙම අවස්ථාවට හිටපු ජනාධිපතිවරුන් වන මහින්ද රාජපක්ෂ, චන්ද්‍රිකා බණ්ඩාරනායක කුමාරණතුංග මෙන්ම හිටපු අග්‍රාමාත්‍ය දීමු ජයරත්න ද එක්ව සිටියා.\nකොළඹ අගරදගුරු අති උතුම් මැල්කම් කාදිනල් රංජිත් හිමිපාණන් ඇතුළු තවත් ආගමික නායකයින් රැසක් ද මෙම අවස්ථාවට එක්ව සිටි බවයි එහි සිටි අප  වාර්තාකරු සදහන් කළේ.\nමල්වතු පාර්ශවයේ  මහානායක අතිපූජ්‍ය තිබ්බටුවාවේ ශ්‍රී සුමංගල හිමියන් පැමිණ සිටි පිරිස පංච ශීලය පිහිටුවූ අතර අස්ගිරි පාර්ශවයේ මහ නායක අතිපූජ්‍ය වරකාගොඩ ඥාණරතන නාහිමියන්ගේ අනුශාසනාව සිදුවූයේ ඉන් අනතුරුවයි.\nඅග්‍රාමාත්‍ය රනිල් වික්‍රමසිංහ ඉන් අනතුරුව සභාව අමතමින් කියා සිටියේ ‘‘ලොව සියලූ ගැටලූ නිරූපණය කරන වේදනාව සහ වේදනාව නැති කිරීම බුදුන් වහන්සේ දහමක් ලෙස දේශනා කළේ මීට සියවස් 26 කට පෙරයි. සමාජ, දේශපාලන සහ ආර්ථික අසමානතාවය පැතිරී පැවති යුගයක සියල්ලන්ටම සමානව සැලකිය යුතු බව පෙන්වා දුන්නේ ද බුදුන් වහන්සේ විසින්. එමගින් උන්වහන්සේ සමාජ සාධාරණත්වය මුල් වරට ලෝකයා වෙත පෙන්වා දුන්නා. සංඝ පරපුරට, අන්ත දුප්පත් මෙන්ම, ධන කුවේර පවුල්වල සාමාජිකයන් ද ඇතුළත්වීම එහිදී දැකිය හැකියි. සියවස් 26 කට පෙර බුදුන් වහන්සේ දේශනා කළ සමාජ සාධාරණත්වයේ වැදගත්කම ලෝකයා හොඳින්ම වටහාගෙන ඇත්තේ අදයි. තිරසාර ලෝක සාමය උදෙසා බුදු දහමෙන් ඉමහත් පිටිවහලක් ලැබෙන බව පැවසිය හැකියි. දුප්පතුන් සහ පොහොසතුන් අතර මෙන්ම කලාපීය වශයෙන් ලොව පවතින බෙදීම් පිටුදකිමින් සමාජ සාධාරණත්වය ගොඩනැගීමට බුදු දහම ඉවහල් වනු ඇති. ’’ බවයි.\nඉන් අනතුරුව සභාව අමතමින් ජනාධිපති මෛත්‍රීපාල සිරිසේන සදහන් කළේ ජාතික හා ජාත්‍යන්තර වශයෙන් උද්ගතව ඇති සමාජ හා ආර්ථික ගැටලූවලට එකම විසදුම බෞද්ධ දර්ශනය බවයි.\nකෙනෙකුගේ උපතින් පසුව ඔහු ජීවත් වන ආකාරය අනුව, ඔහුගේ චරිත ලක්ෂණ තුලින් ඔහු කුමන ආකාරයේ පුද්ගලයෙකු ද යන්න තීරණය වන බව සදහන් කළ ජනාධිපතිවරයා ජාත්‍යන්තර වශයෙන් බෞද්ධ දර්ශනයේ වැදගත්කම අද පවතින බොහෝ ගැටුම් නිරාකරණය කර ගැනීම සදහා ලබාදෙන දායකත්වය ඉමහත් බව සදහන් කළා.\nඉන්දීය අග්‍රාමාත්‍ය නරේන්ද්‍ර මෝදි ඉන් අනතුරුව සභාව අමතමින් ප්‍රකාශ කළේ බුදු දහම තුළින් ඉන්දියාව සහ ශ්‍රී ලංකාව අතර නොබිදිය හැකි සබදතාවක් ගොඩනැගී ඇති බවයි.\n‘‘බුදුන් වහන්සේගේ ධර්මයෙන් ශ්‍රී ලංකාව සහ ඉන්දියාව අතර ගොඩනැගී ඇත්තේ බිදිය නොහැකි ශක්තිමත් සබදතාවක්. බිලියන එකයි දශම දෙකයි 5 ක් වූ ඉන්දියානුවන්ට සහ ශ්‍රී ලාංකිකයන්ට බුදුන් වහන්සේ තිලිණ කලේ මිලකළ නොහැකි ධර්මයක්. ඉන්දු - ශ්‍රී ලංකා සබදතා  අඛන්ඩව පරපුරෙන් පරපුරට පැවත එන අතර, ඉන්දියාවෙන් ශ්‍රී ලංකාවට ලැබුණු බුද්ධ ධර්මය යළි ඉන්දියාවේ පණගැන්වීමට ද ශ්‍රී ලංකාව කටයුතු කළා. ඒ අනගාරික ධර්මපාල තුමන්ගේ මැදිහත්වීමෙන්. ශ්‍රී ලංකාවේ ආර්ථික ප්‍රගතිය සහ සංවර්ධනය ඉන්දියාව නිරන්තරයෙන් අපේක්ෂා කරනවා. ඉන්දියාව මේ වනවිට ශ්‍රී ලංකාවේ සංවර්ධනය උදෙසා දක්වා ඇති දායකත්වය බිලියන 2 යි දශම 6 කට අධිකයි. ඉන්දු - ශ්‍රී ලංකා සබදතා මෙන්ම මෙරට බෞද්ධයන්ගේ වන්දනාමාන වලට පාත්‍ර වන බරණැස සහ කොළඹ අතර ඍජු ගුවන් සබඳතා ද අගෝස්තු මාසයේදී ආරම්භ කිරීමට ඉන්දියාව සූදානම්.’’ බව ඉන්දීය අග්‍රාමාත්‍යවරයා තවදුරටත් ප්‍රකාශ කළා.",
       "URL": "https://www.hirunews.lk/161154/ශ්‍රී-ලංකාවේ-ප්‍රගතිය-නිරතුරුව-අපේක්ෂා-කරනවා-ඉන්දීය-අගමැති-ඡායාරූප",
       "Category": "Local News",
       "Parent URL": "https://www.hirunews.lk/local-news.php?pageID=4521"
}