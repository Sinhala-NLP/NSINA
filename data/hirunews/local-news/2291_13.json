{
       "Source": "hirunews",
       "Timestamp": "Sunday, 06 December 2020 - 17:09",
       "Headline": "මාරවිලින් හමුවූ හෙරොයින් තොගය,දෙමටගොඩට රැගෙන ඒමට සැලසුම් කර තිබූ බව හෙළිවේ (වීඩියෝ සහ ඡායාරූප)",
       "News Content": "මාරවිල - තොඩුවාව ප්‍රදේශයේදී අත්අඩංගුවට ගත් රුපියල් කෝටි 200 ඉක්ම වූ අයිස් සහ හෙරොයින් මත්ද්‍රව්‍ය තොගය මෙරටට රැගෙන විත් ඇත්තේ ඩුබායි, ඇෆ්ගනිස්ථාන් හෝ පාකිස්තානයේ සිට බවට සැක කරන බව සුරාබදු දෙපාර්තමේන්තුව ප්‍රකාශ කළා.\nකොළඹ අද පැවති මාධ්‍ය හමුවකට එක්වෙමින් එහි කොමසාරිස් ජනරාල් ඒ.බෝදරගම කියා සිටියේ අත්අඩංගුවට ගත් හෙරොයින් මත්ද්‍රව්‍ය තොගය දෙමටගොඩ ප්‍රදේශයේ ව්‍යාපාරිකයෙකුට ලබාදීම සඳහා ප්‍රවාහනය කිරීමට සැලසුම් කර තිබූ බවයි.\nඅද උදෑසන සුරාබදු දෙපාර්තමේන්තුවේ නිලධාරීන්ගේ ප්‍රධානත්වයෙන් සිදුකළ මෙම වැටලීමට බුද්ධි අංශ මෙන්ම නාවික හමුදාවේ ද සහය ලැබී තිබුණා.\nඩුබායි රාජ්‍යයේ සිට ජූඩ් නැමති පුද්ගලයෙකු මෙහෙය  වනු ලබන හෙරොයින් හා අයිස් මත්ද්‍රව්‍ය මෙරටට ගෙනවිත් බෙදා හැරීමේ ජාවාරමක් පිළිබදව සුරාබදු දෙපාර්තමේන්තුවට තොරතුරු ලැබී තිබූ අතර ඒ අනුවයි වැටලීම සිදුකෙරුණේ.\nඑහිදී සැකකරුවන් 4 දෙනෙකු අත්අඩංගුවට ගැනුණු අතර, ජාවාරම්කරුවන් මත්ද්‍රව්‍ය ප්‍රවාහනය සඳහා යොදාගෙන තිබුණේ බූම් ට්‍රක් රථයක්.\nඑහි විදුලි උත්පාදන යන්ත්‍රයක් තුළ මේවා සූක්ෂම ලෙස අසුරා තිබූ අතර, මත්ද්‍රව්‍ය ප්‍රවාහනයේදී එහි ආරක්ෂාවට ඉදිරිපසින් හා පසුපසින් මෝටර් රථ දෙකක්ද ධාවනයට යොදා තිබුණා.\nමෙම මත්ද්‍රව්‍ය තොගය අද පස්වරුවේ රාජගිරියේ පිහිටි සුරාබදු දෙපාර්තමේන්තුවේ ප්‍රධාන කාර්යාලයට රැගෙන ඒමෙන් පසු පැවති මාධ්‍ය හමුවට එක්වෙමින් සුරාබදු කොමසාරිස් ජනරාල් ඒ.බෝදරගම කියා සිටියේ එලෙස අත්අඩංගුවට ගත් එක් මෝටර් රථයක තිබී පාසල් බෑග් තොගයක් ද සොයා ගත් බවයි.",
       "URL": "https://www.hirunews.lk/256430/මාරවිලින්-හමුවූ-හෙරොයින්-තොගයදෙමටගොඩට-රැගෙන-ඒමට-සැලසුම්-කර-තිබූ-බව-හෙළිවේ-වීඩියෝ-සහ-ඡායාරූප",
       "Category": "Local News",
       "Parent URL": "https://www.hirunews.lk/local-news.php?pageID=2291"
}