{
       "Source": "hirunews",
       "Timestamp": "Friday, 14 October 2022 - 18:52",
       "Headline": "එන්නතෙන් පසු ගාල්ලේ තරුණයෙකු මියගිය සිද්ධිය ගැන තොරතුරු රැසක් හෙළිවෙයි (වීඩියෝ)",
       "News Content": "නිවසේදී ලබාදුන් එන්නතක් විෂවීමෙන් ගාල්ල - වැලිපත ප්‍රදේශයේ 25 හැවිරිදි තරුණයෙකු හදිසියේ ජිවිතක්ෂයට පත්වූ පුවත සම්බන්ධයෙන් මේ වන විට කරුණු රැසක් අනාවරණය වී තිබෙනවා.\nඋදරයේ ඇති වූ තදබල වේදනාවක් සඳහා විශ්‍රාමික හෙද නිලධාරියෙකු වන තරුණයාගේ පියා විසින් ඔහුට මෙම එන්නත ලබා දී ඇති බවයි වාර්තා වන්නේ.\nකෙසේ වෙතත්, එන්නත ලබාදීමෙන් පසුව ඇති වූ සංකූලතා හේතුවෙන් තරුණයා කරාපිටිය රෝහලට ඇතුළත් කර ඇති අතර එහිදී ඔහු ජිවිතක්ෂයට පත්ව ඇති බවයි කරාපිටිය රෝහලේ ප්‍රකාශකයෙකු සඳහන් කළේ.\nපශ්චාත් මරණ පරීක්ෂණයකින් තොරව මෙම තරුණයාගේ අවසන් කටයුතු ද නිමකර ඇති බව හිරු ප්‍රවෘත්ති අංශයට වාර්තා වුණා.\nඒ පිළිබඳ අප කරාපිටිය ශික්ෂණ රෝහලෙන් කළ විමසීමක දී එහි අධිකරණ වෛද්‍ය නිලධාරිවරයෙකු සඳහන් කළේ පශ්චාත් මරණ පරීක්ෂණයක් සඳහා එම සිරුර යොමුකර නොතිබූ බවයි.\nසිරුර මරණ පරීක්ෂණයක් සඳහා යොමු නොකර ඥාතීන් වෙත නිදහස් කර තිබුණේ මරණ රෙජිස්ටාර්වරයා විසින් බවට වාර්තා වූ අතර අපකළ විමසීමකදී රෙජිස්ට්‍රාර්වරයා සඳහන් කළේ ස්වභාවික මරණයක් බවට විශේෂඥ වෛද්‍යවරයා විසින් නිර්දේශ ලබා දී තිබූ බැවින් මරණ පරීක්ෂණයකින් තොරව සිරුර ඥාතීන්ට භාර දුන් බවයි.",
       "URL": "https://www.hirunews.lk/317888/එන්නතෙන්-පසු-ගාල්ලේ-තරුණයෙකු-මියගිය-සිද්ධිය-ගැන-තොරතුරු-රැසක්-හෙළිවෙයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=802"
}