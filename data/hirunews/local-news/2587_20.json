{
       "Source": "hirunews",
       "Timestamp": "Tuesday, 14 July 2020 - 8:00",
       "Headline": "දින 5ක් තුළ ලොව පුරා කොරෝනා ආසාදිතයින් මිලියනයකින් ඉහළ යයි",
       "News Content": "ලොව පුරා කොරෝනා වෛරස් ආසාදිතයන්ගේ සංඛ්‍යාව මේ වන විට එක්කෝටි තිස් දෙලක්ෂ 29,577 දක්වා ඉහළ ගොස් ඇති අතර, මරණ සංඛ්‍යාව පන්ලක්ෂ 74,981ක්.\nඉන් ආසාදිතයන් තිස් හතර ලක්ෂ 79,000ක් සහ මරණ එක්ලක්ෂ 38,000ක් වාර්තා වන්නේ ඇමරිකා එක්සත් ජනපදයෙන්.\nබ්‍රසීලයෙන් ආසාදිතයන් දහඅට ලක්ෂ 88,000ක් සහ මරණ 73,000ක් පමණ වාර්තා වන අතර, ඉන්දියාවෙන් ආසාදිතයන් නව ලක්ෂ 7000ක් සහ මරණ 23,727ක් වාර්තා වුණා.\nමේ අතර, දින 5ක් තුළ ලොව පුරා කොරෝනා වෛරස් ආසාදිත සංඛ්‍යාව මිලියනයකින් ඉහළ ගොස් ඇති බව රොයිටර් විශ්ලේෂණයක් මගින් පෙන්වා දෙනවා.\nමාස හය හමාරක කාලයක් තුළ කොරෝනා වෛරසයෙන් ලෝකයට ඉමහත් විනාශයක් සිදුව ඇති අතර, එහි අනාගතය ද පැහැදිලි නොමැති බවයි ලෝක සෞඛ්‍ය සංවිධානයේ ප්‍රධානී ටෙඩ්‍රොස් ඇඩනම් ගෙබ්‍රෙයිසස් ප්‍රකාශ කළේ.\nපොදු ජනතාවගේ අංක එකේ සතුරා කොරෝනා වෛරසය වුවත් ලොව රටවල් රැසක්ම එය මර්දනය කිරීමේදී වැරදි මංපෙත්වල ගමන් කරන බවයි ඔහු පෙන්වා දෙන්නේ.\nමූලික සෞඛ්‍යාරක්ෂණ විධි පිළිපැදීම සිදුනොකළහොත් තත්ත්වය තවදුරටත් උත්සන්න වනු ඇති බවට ලෝක සෞඛ්‍ය සංවිධානයේ ප්‍රධානියා අනතුරු අගවා සිටියා.",
       "URL": "https://www.hirunews.lk/245443/දින-5ක්-තුළ-ලොව-පුරා-කොරෝනා-ආසාදිතයින්-මිලියනයකින්-ඉහළ-යයි",
       "Category": "Local News",
       "Parent URL": "https://www.hirunews.lk/local-news.php?pageID=2587"
}