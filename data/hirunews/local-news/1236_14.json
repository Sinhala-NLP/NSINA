{
       "Source": "hirunews",
       "Timestamp": "Monday, 11 April 2022 - 18:06",
       "Headline": "ඉන්ධන රැස් කරගෙන, වැඩි මිලට අලෙවි කරන අයට වැඩ වැරදෙන ලකුණු (වීඩියෝ)",
       "News Content": "හෙට දිනයේ මෙන්ම සිංහල සහ දෙමළ අලුත් අවුරුද්ද යෙදී ඇති 13 වනදා සහ 14 වනදා ඩීසල් සහ පෙට්‍රල් - කෑන්, බූලි ආදියට ලබා නොදෙන බව ඛනිජ තෙල් සංස්ථාවේ සභාපති සුමිත් විජේසිංහ ප්‍රකාශ කළා.\nකොළඹ අද පැවති මාධ්‍ය හමුවකදී ඔහු කියා සිටියේ කෘෂිකර්මාන්තයේ නිරත පිරිස් ඉන්ධන ලබාගැනීමේදී ප්‍රදේශයේ ග්‍රාම නිලධාරී සහ කෘෂිකර්ම නිලධාරිවරයාගේ අවසරය රැගෙන ආ යුතු බවයි.\nකෙසේ වෙතත් භූමි තෙල් සදහා මෙම තත්ත්වය බලනොපාන බවයි ඔහු වැඩිදුරටත් සදහන් කළේ.\nමේ අතර ඉන්ධන රැගෙන ගොස් බලපත්‍ර නොමැතිව අලෙවි කරන්නන් සොයා හෙට සිට වැටලීම් වැඩි කරන බවත්, ඔවුන්ට එරෙහිව නීතිමය පියවර ගැනීමට කටයුතු කරන බවත්, පොලිස් මාධ්‍ය ප්‍රකාශක ජ්‍යෙෂ්ඨ පොලිස් අධිකාරී නිහාල් තල්දූව ප්‍රකාශ කළා.\nකෙසේ වෙතත් මේ වන විට දිවයින පුරා ඩීසල් මෙන්ම පෙට්‍රල් නොමැතිවීම් වාර්තා වන අතර ඇතැම් ඉන්ධනහල්වල දිගු පෝලිම් දක්නට ලැබෙනවා.\nඑමෙන්ම මීගමුව නගරයේ පිහිටිි ඉන්ධන පිරවුම්හල් හයෙන් පහක්ම මේ වනවිට ඩීසල් නොමැතිව වසා දමා ඇති බවයි හිරු වාර්තාකරු සඳහන්\nකළේ.\nමේ අතර, ගාල්ල - හිනිඳුම - තවලම ප්‍රදේශයේ සිපෙට්කෝ පිරවුම්හල අසල ඩීසල් ලබා ගැනිමට පෝලිමක රැදි සිටි පුද්ගලයෙකු අද උදෑසන ජිවිතක්ෂයට පත්වුණා.\nමෙලෙස මිය ගොස් ඇත්තේ 43 හැවිරිදි ගාල්ල - හබරකඩ ප්‍රදේශයේ පදිංචිකරුවෙක්.\nඊයේ දිනයේදී ද පෝලිම්වල සිටි පුද්ගලයින් දෙදෙනෙකු මිය යාමේ පුවත් වාර්තා වුණා.\nමේ අතර, ලබන 13,14 සහ 15 යන දිනවල විදුලි කප්පාදුවක් සිදුනොවන අතර, 16 සහ 17 දිනවල පැය දෙකයි විනාඩි 15ක විදුලි කප්පාදුවක් පමණක් සිදුවන බව මහජන උපයෝගීතා කොමිසමේ සභාපති ජනක රත්නායක ප්‍රකාශ කළා.\nමේ අතර, ගෑස් ලබාදෙන ලෙස ඉල්ලමින් දිවයිනේ ප්‍රදේශ කිහිපයක ජනතාව විරෝධතාවල නිරත වුණා.\nඑවැනි විරෝධතාවක් හේතුවෙන් ගාල්ල - මාතර ප්‍රධාන මාර්ගයේ ගාල්ල - සමුද්‍ර වීථියෙන් අවහිර වූ අතර, ගාල්ල - කොළඹ ප්‍රධාන මාර්ගය අහුංගල්ල ප්‍රදේශයෙන් අවහිර කරමින් අද උදෑසන විරෝධතාවයේ නිරත වුණා.",
       "URL": "https://www.hirunews.lk/301743/ඉන්ධන-රැස්-කරගෙන-වැඩි-මිලට-අලෙවි-කරන-අයට-වැඩ-වැරදෙන-ලකුණු-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1236"
}