{
       "Source": "hirunews",
       "Timestamp": "Friday, 25 August 2023 - 20:53",
       "Headline": "හිටපු කොස්තාපල් මත්කුඩු සොරකම් කළ නඩු භාණ්ඩ ගබඩාවකින් බව හෙළිවෙයි (වීඩියෝ)",
       "News Content": "වැඩ තහනමට ලක්වූ පොලිස් කොස්තාපල්වරයෙකු ඇතුළු දෙදෙනෙකු සමග අත්අඩංගුවට ගත් රුපියල් කෝටි 3කට අධික වටිනාකමකින් යුත් හෙරොයින් සොරකම් කර ඇත්තේ පානදුර මහේස්ත්‍රාත් අධිකරණයට අයත් නඩු ගබඩාවකින් බවට අනාවරණ වී ඇතැයි පොලීසිය ප්‍රකාශ කළා.\nමාතලේ ප්‍රදේශයේදී එම සැකකරුවන් අත්අඩංගුවට ගනු ලැබුවේ ගම්පොල කොට්ඨාස අපරාධ විමර්ශන අංශයේ නිලධාරීන් විසින්.\nඑහිදී සොයා ගැණුනු හෙරොයින් ප්‍රමාණය කිලෝ 3යි ග්‍රෑම් 95ක්.\n24 හැවිරිදි අදාළ සැකකාර වැඩතහනමට ලක්වූ පොලිස් කොස්තාපල්වරයා 2022 වර්ෂයේ සිට 2023 ජූලි මස 11 වැනිදා දක්වා පානදුර මොරොන්තුඩුව පොලිසියට අනුයුක්තව සේවය කර තිබුණා.\nපසුව මීරිගමට මාරු කළ ඔහු එම පොලිස් ස්ථානයේ සැරයන්වරයෙකුගේ මුදල් සහ පෞද්ගලික භාණ්ඩ තබා ඇති සේප්පුවක් කඩා ඒවා සොරකම් කරන අවස්ථාවේ අත්අඩංගුවට ගෙන තිබෙනවා.\nඔහු මත්ද්‍රව්‍ය භාවිත කිරීම සඳහා මුදල් ලබා ගැනීමේ අරමුණින් අදාළ සේප්පුව කඩා ඇති බව හෙළි වී ඇති අතර, අනතුරුවයි වැඩ තහනමට ලක්කර ඇත්තේ.\nඑම සිද්ධියට අදාළව ඇප ලබා පැමිණි ඔහු මෙම හෙරොයින් තොගය සමග අත්අඩංගුවට ගැනුණේ මාතලේ නගර සභා ළමා ක්‍රීඩාංගනය අසලදීයි.",
       "URL": "https://www.hirunews.lk/346109/හිටපු-කොස්තාපල්-මත්කුඩු-සොරකම්-කළ-නඩු-භාණ්ඩ-ගබඩාවකින්-බව-හෙළිවෙයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=72"
}