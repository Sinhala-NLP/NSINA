{
       "Source": "hirunews",
       "Timestamp": "Sunday, 06 June 2021 - 7:27",
       "Headline": "පරිසර දිනයදා, බලලුවැව රක්ෂිතයේදී වනජීවී නිලධාරීන්ට ප්‍රහාරයක් (වීඩියෝ)",
       "News Content": "පරිසරය දිනය යෙදී තිබුූ ඊයේ දිනයේදී වනජීවී නිලධාරීන් පිරිසකට ප්‍රහාරයක් එල්ලවීමේ පුවතක් වාර්තාවුණා.\nඒ, බලලුවැව වනජීවී රක්ෂිතයේ ඉදිකර ඇති නීතිවිරෝධී ගවගාලක් ඉවත් කිරීමට යාමේදියි.\nගල්කිරියාගම වනසත්ව අඩවි ආරක්ෂක කාර්යාලයේ නිලධාරීන් පිරිසක් එම මෙහෙයුම සඳහා එක්ව ඇති අතර, එහිදී එක් සැකකරුවෙකු අත්අඩංගුවට ගැනීමට යාමේදී තවත් පිරිසක් එක්ව වනජීවී නිලධාරීන්ට මෙලෙස පහරදී ඇති බවයි පොලීසිය පැවසුවේ.\nපහරදීමෙන් පසුව නිලධාරීන් විසින් අත්අඩංගුවට ගැනීමට තැත් කළ සැකකරු වනජීවී නිලධාරීන් සතුව තිබූ අත්විලංගුවක්ද උදුරාගෙන පලාගොස් ඇති බව සඳහන්.\nපහරකෑමට ලක්වූ වනසත්ව නියාමකවරයෙකු ප්‍රතිකාර සඳහා ගල්කිරියාගම ප්‍රාදේශීය රෝහලට ඇතුලත් කර ඇති අතර, සිද්ධිය සම්බන්ධයෙන් වනජීවී නිලධාරීන් ගල්කිරියාගම පොලීසියට පැමිණිල්ලක්ද ඉදිරිපත් කර තිබෙනවා.\nමෙම සිද්ධියෙන් අනතුරුව සැකකරුවන් හතරදෙනෙකු ද රෝහල්ගතවී ඇති බවයි පොලීසිය වැඩිදුරටත් සඳහන් කළේ.",
       "URL": "https://www.hirunews.lk/273498/පරිසර-දිනයදා-බලලුවැව-රක්ෂිතයේදී-වනජීවී-නිලධාරීන්ට-ප්‍රහාරයක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1903"
}