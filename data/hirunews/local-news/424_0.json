{
       "Source": "hirunews",
       "Timestamp": "Sunday, 09 April 2023 - 20:04",
       "Headline": "මහවැලියට පාසල් සිසුවෙක් බිලිවෙයි",
       "News Content": "මහවැලි ගඟෙහි දිය නෑමට ගිය පාසල් සිසුවෙකු දියෙහි ගිලී ජීවිතක්ෂයට පත්ව තිබෙනවා.\nඅද (09) පස්වරුවේදී මෙම ශිෂ්‍යයා තවත් මිතුරන් තිදෙනකු සමග දියනෑමට මහවැලි ගඟට බැස ඇත්තේ පොල්ගොල්ල වේල්ල අසලින් බවයි වාර්තා වන්නේ.\nමොවුන් පොල්ගොල්ල වේල්ලට මීටර් 300කින් පහළින් ගලා බසින මහවැලියට බැස දිය නාමින් සිටියදියි ඉන් සිසුන් දෙදෙනකු දියෙහි ගිලී ඇත්තේ.\nදියේ ගිලුණු සිසුන් දෙදෙනාව ප්‍රදේශවාසීන්ගේ මැදිහත් වීමෙන් බේරාගෙන මහනුවර ශික්ෂණ රෝහලට ඇතුළත් කිරීමේ දී එක් අයෙකු ජීවිතක්ෂයට පත්ව ඇති බව පොලිස් මාධ්‍ය ප්‍රකාශක කාර්‍යාලය නිවේදනය කළා.\nදියේ ගිලී ජීවිතක්ෂයට පත් ව ඇත්තේ 17 හැවිරිදි මහනුවර - නිත්තවල ප්‍රදේශයේ ජීවත්වන කටුගස්තොට සහිරා විද්‍යාලයේ 11 වැනි ශ්‍රේණියේ ඉගෙනුම ලැබූ සිසුවෙක්.\nදියෙහි ගිලුණු 13 හැවිරිදි අනෙක් සිසුවා මේ වනවිට රෝහල්ගත කර ඇති බවටත් වාර්තා වනවා.\nසිද්ධිය සම්බන්ධයෙන් මහනුවර පොලිසිය වැඩිදුර විමර්ශන පවත්වනවා.",
       "URL": "https://www.hirunews.lk/332126/මහවැලියට-පාසල්-සිසුවෙක්-බිලිවෙයි",
       "Category": "Local News",
       "Parent URL": "https://www.hirunews.lk/local-news.php?pageID=424"
}