{
       "Source": "hirunews",
       "Timestamp": "Tuesday, 19 April 2022 - 10:10",
       "Headline": "ගාලුමුවදොර විරෝධතාවට අදට දින 11යි (වීඩියෝ)",
       "News Content": "රට තුළ පවතින තත්ත්වයට විරෝධය පළ කරමින් ගාලු මුවදොර පැවැත්වෙන ජනතා විරෝධතාව 11 වන දිනටත්\n(19) ක්‍රියාත්මක වනවා.\nමේ වන විටත් ජනාධිපති කාර්යාලය ඉදිරිපිට පිරිසක් රැඳී සිටිමින් විරෝධතාවයේ නිරත වන බවයි අප වාර්තාකරු සඳහන් කළේ.\nඑසේම, පාස්කු ප්‍රහාරයට යුක්තිය ඉල්ලා ජාත්‍යන්තර පදක්කම් ලාභී කාය වර්ධන ශූර ප්‍රසන්න පීරිස් අද විරෝධතා භූමියේ දී සත්‍යග්‍රහයක් ආරම්භ කරනු ලැබුවා.\nඊයේ දිනයේ සත්‍යග්‍රහය ආරම්භ කළ මලල ක්‍රීඩක සජිත් මධුරංග අද එය අවසන් කිරීමෙන් පසුවයි කාය වර්ධන ශූර ප්‍රසන්න පීරිස් මෙම සත්‍යග්‍රහ ආරම්භ කරනු ලැබුවේ.\nමේ අතර, ජනතා විමුක්ති පෙරමුණ විසින් සංවිධාන කර ඇති විරෝධතා පා ගමනේ අවසන් දිනය අදයි.\nමොරටුව - සොයිසාපුර ක්‍රිඩාංගනයෙන් අද එම පා ගමන ආරම්භ කළ අතර කොළඹ පුරහල අසළින් එය අවසන් වීමට නියමිතව තිබෙනවා.\nමේ වන විට එම විරෝධතාව හේතුවෙන් ගාලු පාරේ රථ වාහන තදබදයක් හටගෙන ඇති බවයි අප වාර්තාකරු සඳහන් කළේ.\nඑසේම, රජයේ විශ්වවිද්‍යාලවල ආචාර්යවරුන් ද අද සංකේත වැඩ වර්ජනයක නිරත වනවා.\nමේ හේතුවෙන් විශ්වවිද්‍යාලවල අධ්‍යයන කටයුතුවලට බාධා එල්ල වී ඇති අතර අද පස්වරුවේ දී ඔවුන් කොළඹ විශ්වවිද්‍යාලය ඉදිරිපිට සිට විරෝධතා පා ගමනින් ජනාධිපති කාර්යාලය අසලට පැමිණීමට නියමිතයි.",
       "URL": "https://www.hirunews.lk/302269/ගාලුමුවදොර-විරෝධතාවට-අදට-දින-11යි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1223"
}