{
       "Source": "hirunews",
       "Timestamp": "Wednesday, 26 April 2023 - 20:00",
       "Headline": "රත්මලාන වෘත්තීය තාක්ෂණ විශ්ව විද්‍යාලයේ නව උපකුලපති තේරීම කල් යයි",
       "News Content": "රත්මලාන වෘත්තීය තාක්ෂණ විශ්ව විද්‍යාලයේ පස්වන උපකුලපතිවරයා තෝරා ගැනීම සඳහා වන සම්මුඛ පරීක්ෂණය අධ්‍යක්ෂ ජනරාල්වරයාගේ නොසැලකිල්ල හේතුවෙන් කල් දමා තිබෙනවා.\nවිශ්වවිද්‍යාල අභ්‍යන්තර ආරංචි මාර්ගවලට අනුව අධ්‍යක්ෂ ජනරාල්වරයා එම දැන්වීම නිසියාකාරව සකස් කිරීමට අපොහොසත් වීම නිසාත් අයැදුම්කරුවන්ට බලපෑ දෝෂ සහිත තේරීම් ක්‍රියාවලියක් නිසාත් මෙම සම්මුඛ පරීක්ෂාණය කල් දමා ඇති බවයි සඳහන් වෙන්නේ.\nඅධ්‍යක්ෂ ජනරාල්වරයා අමාත්‍යවරයෙකුගේ පෞද්ගලික කාර්ය මණ්ඩල සාමාජිකයින්ගේ සහය ඇතිව නව තේරීම් ක්‍රියාවලියක් මත පදනම්ව සම්මුඛ පරීක්ෂණය මෙම මස 28 නැවත පැවැත්වීමට කටයුතු කර ඇති බවට චෝදනා එල්ල වී තිබෙනවා.\nකෙසේ වෙතත් මෙම නව ක්‍රියාවලිය ක්‍රියාත්මක කර ඇත්තේ අධ්‍යක්ෂ ජනරාල්වරයාගේ හිතවත් කෙනකු පත් කර ගනිමින් ඔවුන්ගේ අවශ්‍යතා වෙනුවෙන් පෙනී සිටීමට සහ තම වැරදි වසන් කිරීමට බවට සැක මතුව තිබෙන බවයි වැඩිදුර විස්තර විමසීමේ දී හෙළි වූයේ.\nවෘත්තීය තාක්ෂණ විශ්ව විද්‍යාලය එකතැන පල්වෙමින් පවතින අතර දුර්වල සිසුන් බඳවා ගැනීම සහ සමහර වැඩසටහන් සඳහා ප්‍රමාණවත් සහභාගීත්වයක් නොමැති වීමත් ගැටලුවක්ව පවතිනවා.\nඅලුතින් ආරම්භ කරන ලද සිව්වන වසර වැඩසටහන්වල ප්‍රමාණවත් ශිෂ්‍ය සංඛ්‍යාවක් නොමැති අතර සමහර වැඩසටහන්වල සිටින්නේ එක් සිසුවෙකු පමණක් බවයි වාර්තා වන්නේ.\nඑමෙන්ම කාර්ය මණ්ඩල බඳවා ගැනීම් සහ ශිෂ්‍ය ප්‍රතිඵල සම්බන්ධයෙන් ද අධ්‍යක්ෂ ජනරාල්වරයාට චෝදනා එල්ල වී තිබෙනවා.",
       "URL": "https://www.hirunews.lk/333524/රත්මලාන-වෘත්තීය-තාක්ෂණ-විශ්ව-විද්‍යාලයේ-නව-උපකුලපති-තේරීම-කල්-යයි",
       "Category": "Local News",
       "Parent URL": "https://www.hirunews.lk/local-news.php?pageID=388"
}