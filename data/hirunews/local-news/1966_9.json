{
       "Source": "hirunews",
       "Timestamp": "Sunday, 09 May 2021 - 8:37",
       "Headline": "කොවිඩ් ආසාදිත සිසුවෙක් විභාගයකට ගෙන ගිය අයෙකුට නීතිමය පියවර",
       "News Content": "කොරෝනා ආසාදිත 14 හැවිරිදි පාසල් සිසුවෙකු BMICH හි පැවති  විභාගයක් සඳහා රැගෙන ගිය පුද්ගලයකුට  එරෙහිව නිරෝධායන පනත යටතේ නඩු පැවරීමට කහතුඩුව සෞඛ්‍ය වෛද්‍ය නිලධාරී කාර්යාලය ඊයේ පියවර ගෙන තිබෙනවා.\nවස්කඩුව ප්‍රදේශයේ පදිංචි මෙම පුද්ගලයා  මත්තෙගොඩ බණ්ඩාරනායකපුර ප්‍රදේශයේ නිරෝධායනය කර තිබූ නිවසකට හොර රහසේ පැමිණ, කොරෝනා ආසාදිතව රෝහල් ගතකිරීමට නියමිතව සිටි 14 හැවිරිදි පාසැල් සිසුවකු යතුරු පැදියක නංවාගෙන BMICH වෙත රැගෙන ගොස් ඇති බවටයි හෙළිවී ඇත්තේ.\nඅදාළ පුද්ගලයා ආසාදිත දරුවාගේ මාමා බවට සෞඛ්‍ය අංශ අනාවරණ කරගෙන තිබෙනවා.\nමෙම 14 හැවිරිදි දරුවාට කොරෝනා වෛරසය ආසාදනය වී ඇති බවට ඇති බවට දැන සිටි එම පාසලේම තවත් සිසුවෙකු ඔහු විභාගයට පැමිණ සිටිනු දැක සිය පියාගේ මාර්ගයෙන් කහතුඩුව MOH නිළධාරියා දැනුවත් කර තිබෙනවා.\nසිසුවා විභාගයට යන අවස්ථාවේදී ඔහුගේ මවට, පියාට සහ නැගණියට ද කොරෝනා ආසාදිතව සිට ඇති අතර තවත් කාන්තාවක් නිවසේ නිරෝධායනය වී සිට ඇතැයි ද වාර්තා වනවා,\nඒ අනුව නිරෝධායන පනත උල්ලංඝනය කිරීමේ වරදට ඔවුන්ට මෙලෙස නඩු පැවරූ බවයි කහතුඩුව සෞඛ්‍ය වෛද්‍ය නිලධාරීවරයා ප්‍රකාශ කළේ.\nමෙම විභාගය ජාත්‍යන්තර පාසලක් මගින් පවත්වන විභාගයක් වන අතර ඊට හයදහසකට ආසන්න පිරිසක් අවස්ථා කීපයකදී කැඳවා ඇතැයි ද කහතුඩුව සෞඛ්‍ය වෛද්‍ය නිලධාරිවරයා වැඩිදුරටත් කියාසිටියා.\nසිද්ධිය සම්බන්ධයෙන් අදාළ ආයතනය ද  දැනුවත් කර තිබෙනවා.",
       "URL": "https://www.hirunews.lk/270850/කොවිඩ්-ආසාදිත-සිසුවෙක්-විභාගයකට-ගෙන-ගිය-අයෙකුට-නීතිමය-පියවර",
       "Category": "Local News",
       "Parent URL": "https://www.hirunews.lk/local-news.php?pageID=1966"
}