{
       "Source": "hirunews",
       "Timestamp": "Wednesday, 23 September 2020 - 20:35",
       "Headline": "බූවැලිකඩ පුංචි පවුල අවසන් ගමන් යයි (වීඩියෝ)",
       "News Content": "මහනුවර -  බූවැලිකඩ පස්මහල් ගොඩනැගිල්ල කඩා වැටීමේ සිද්ධියෙන් ජීවිතක්ෂයට පත්වු මාස එකහමාරක් වයසැති බිළිඳිය සහ ඇගේ දෙමව්පියන්ගේ අවසන් කටයුතු අද පස්වරුවේ සිදු කෙරුණා.\nමෙම ගොඩනැගිල්ල කඩා වැටිමෙන් එකම පවුලේ මෙම තිදෙනාට දිවි අහිමි වුයේ පසුගිය 20 වනදායි.\nපසුව දේහයන් අසල්වාසි නිවසක තැන්පත් කර තිබු අතර, විශාල පිරිසකගේ සොසුසුම් මැද මහයියාව පොදු සුසාන භූමියේදී අද පස්වරු 2 ට අදාහන කටයුතු සිදු කෙරුණා.\nකෙසේ වෙතත්, මියගිය පුද්ගලයින්ගේ ඥාතීන් චෝදනා කරන්නේ පොලීසිය, සිද්ධියට අදාළව අසල පිහිටි නිවෙස්වල සී.සී.ටී.වී. දර්ශන සහ ගොඩනැගිල්ල අයත් අනුර ලෙව්කේ නමැත්තාගෙන් විධිමත් ප්‍රකාශයක් මෙතෙක් ලබා ගෙන නොමැති බවයි.\nමේ අතර, මෙම සිද්ධියෙන් පසුව මහනුවර නගරයේ අවිධිමත් හා අනවසර ගොඩනැගිලි පිළිබඳව විමර්ශනයක් සිදුකර වාර්තාවක් ලබාදීම සඳහා මධ්‍යම පළාත් ආණ්ඩුකාර නීතිඥ ලලිත් යූ ගමගේ පත් කළ කමිටුව අද ප්‍රථම වරට දිස්ත්‍රික් ඉංජිනේරු කාර්යාලයේදී රැස්වුණා.\nඅදාළ කමිටුව රැස්වීමෙන් පසු නගරයේ අවිධිමත් සහ අනවසර ගොඩනැගිලි පරීක්ෂා කිරීමට ද නියමිතව තිබෙනවා.\nඑමෙන් එහිදි කමිටුවේ කටයුතු සිදුකරන ආකාරය සම්බන්ධයෙන් දිර්ඝ වශයෙන් සාකච්ඡා කෙරුණා.\nඅද දහවල් රැස්වු කමිටුව පස්වරුව වනතෙක් පැවැති බවයි හිරු වාර්තාකරුවන් සඳහන් කළේ.",
       "URL": "https://www.hirunews.lk/250942/බූවැලිකඩ-පුංචි-පවුල-අවසන්-ගමන්-යයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2434"
}