{
       "Source": "hirunews",
       "Timestamp": "Wednesday, 26 September 2018 - 9:35",
       "Headline": "දූෂණ විරෝධී බලකායේ මෙහෙයුම් අධ්‍යක්ෂ නාමල් කුමාර සී.අයි.ඩී.යට",
       "News Content": "ජනාධිපතිවරයා සහ හිටපු ආරක්ෂක ලේකම්වරයා ඝාතන කුමන්ත්‍රණයක් ක්‍රියාත්මක වූ බවට කරුණු හෙළි කළ, දූෂණ විරෝධී බලකායේ මෙහෙයුම් අධ්‍යක්ෂ නාමල් කුමාර අද උදෑසන අපරාධ පරීක්ෂණ දෙපාර්තමේන්තුව වෙත යළි පැමිණියා.\nඒ ඔහු සහ නියෝජ්‍ය පොලිස්පති නාලක ද සිල්වා අතර සිදුවූ දුරකථන සංවාදය සම්බන්ධයෙන් කටහඩ සාම්පල හදුනා ගැනීමට රජයේ රස පරීක්ෂකවරයා වෙත ඉදිරිපත් කිරීමටයි.\nනාමල් කුමාර, රජයේ රස පරීක්ෂකවරයා වෙත ඉදිරිපත් කර, කට හඬ සාම්පල ලබා ගැනීම සඳහා කොළඹ කොටුව මහේස්ත්‍රාත් ලංකා ජයරත්න අපරාධ පරීක්ෂණ දෙපාර්තමේන්තුවට ඊයේ අවසර ලබා දුන්නා.\nඅදාළ දුරකථන සංවාදවල කට හඬ නිශ්චිත කර ගැනීමට සාම්පල් ලබා ගැනීම සඳහා අපරාධ පරීක්ෂණ දෙපාර්තමේන්තුව කරන ලද ඉල්ලීමකට අනුවයි මහේස්ත්‍රාත්වරිය මෙම නියෝගය ලබාදුන්නේ.\nඅපරාධ පරීක්ෂණ දෙපාර්තමේන්තුව තුළට පිවිසීමට පෙර මාධ්‍ය වෙත අදහස් දැක්වූ දූෂණ විරෝධී බලකායේ මෙහෙයුම් අධ්‍යක්ෂ නාමල් කුමාර සදහන් කළේ මෙතෙක් අනාවරණ නොකළ විශේෂ ඡායාරූප කිහිපයක් ඉදිරිපත් කිරීමට තමන් බලාපොරොත්තු වන බවයි.\nමේ අතර, ජනාධිපති මෛත්‍රීපාල සිරිසේන, හිටපු ජනාධිපති මහින්ද රාජපක්ෂ සහ ඔහුගේ පවුලේ සාමාජිකයන් ඝාතනය කිරීමේ කුමන්ත්‍රණයක් ඉන්දියාවේ සිට ක්‍රියාත්මක වූ බවට ඉන්දීය ජාතිකයෙකු හෙළි කර ඇතැයි අපරාධ පරීක්ෂණ දෙපාර්තමේන්තුව ඊයේ අධිකරණයට දැනුම් දුන්නා.\nමෙම තොරතුරු අනාවරණ වී ඇත්තේ ජනාධිපති සහ හිටපු ආරක්ෂක ලේකම් ඝාතන තැතක් සම්බන්ධයෙන් තොරතුරු හෙළි කළ නාමල් කුමාර හමුවීමට පැමිණි ඉන්දීය ජාතිකයෙකු අත්අඩංගුවට ගෙන සිදුකළ ප්‍රශ්න කිරීම්වලදියි.\nඅදාළ ඉන්දීය ජාතිකයා පසුගිය දා දූෂණ විරෝධී බලකායේ මෙහෙයුම් අධ්‍යක්ෂ නාමල් කුමාර හමුවීමට වරකාපොළ පිහිටි ඔහුගේ නිවසට පැමිණ තිබුණා.\nඔහුගේ හැසිරීම සහ ප්‍රකාශ කළ කරුණු පිළිබදව සැකයක් පවතින බවට නාමල් කුමාර, අපරාධ පරීක්ෂණ දෙපාර්තමේන්තුවට කරනු ලැබූ දැනුම් දීමකට අනුවයි මෙම ඉන්දියානු ජාතිකයා අත්අඩංගුවට ගනු ලැබුවේ.",
       "URL": "https://www.hirunews.lk/200752/දූෂණ-විරෝධී-බලකායේ-මෙහෙයුම්-අධ්‍යක්ෂ-නාමල්-කුමාර-සී-අයි-ඩී-යට",
       "Category": "Local News",
       "Parent URL": "https://www.hirunews.lk/local-news.php?pageID=3730"
}