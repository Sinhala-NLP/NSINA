{
       "Source": "hirunews",
       "Timestamp": "Monday, 16 October 2017 - 10:59",
       "Headline": "අනුරාධපුර ලැඟුම්හලක කුඩුවලින් මත් වූ තරුණ ගණිකාවන් තුන්දෙනෙක් අල්ලයි",
       "News Content": "අනුරාධපුර යාපනය හන්දිය නුවරවැව වත්ත ප්‍රදේශයේ තාවකාලික ලැඟුම්හලක සිදුකරන ලද වැටලීමකදී හෙරොයින් මත් කුඩු ග්‍රෑම් දෙකයි මිලිග්‍රෑම් පනහක්‌ සිය සන්තකයේ තබාගෙන එහි ලැගුම් ගෙන සිටි පුද්ගලයන් තිදෙනකු සහ දැඩි ලෙස මත්කුඩුවලට ඇබ්බැහි වූ ගණිකාවන් තිදෙනෙකු අත්අඩංගුවට ගෙන තිබෙනවා.\nඉකුත්  14 වැනිදා රාත්‍රියේ ලද තොරතුරක්‌ මත මෙම වැටලීම සිදුකොට තිබෙනවා.\nමත් කුඩු සමඟ අත්අඩංගුවට ගත් පුද්ගලයන් කුලියාපිටිය දණ්‌ඩගමුව ප්‍රදේශයේ පදිංචිකරුවන් බව පොලිස්‌ පරීක්‍ෂණවලදී අනාවරණය වී ඇති බවයි අප වාර්තාකරු සඳහන් කළේ.\nඔවුන් අවුරුදු විසි දෙක, විසි පහ සහ විසි අට වියෙහි පසුවන්නන්.\nමේ අතර එම ලැඟුම්හලේදී අත්අඩංගුවට ගත් ගණිකාවෝ ගාල්ල, කැලණිය වනවාසල සහ කුලියාපිටිය යන ප්‍රදේශවල පදිංචිකාරියන් වනබවයි පොලිසිය පවසන්නේ.\nඅවුරුදු විසි හය, විසි පහ සහ විසි දෙක හැවිරිදි වියෙහි පසුවන එම කාන්තාවන් තිදෙනාම විවාහය අතහැර දැමූ එක්‌ දරු මවුවරුන් බව පොලිස්‌ පරීක්‍ෂණවලදී අනාවරණය වී තිබෙනවා.\nමොවුන් අද (16) අධිකරණයට ඉදිරිපත් කිරීමට නියමිතයි.\nඅනුරාධපුර - පර්සි කුරුනේරු",
       "URL": "https://www.hirunews.lk/173601/",
       "Category": "Local News",
       "Parent URL": "https://www.hirunews.lk/local-news.php?pageID=4269"
}