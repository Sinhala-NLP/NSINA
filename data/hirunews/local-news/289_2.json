{
       "Source": "hirunews",
       "Timestamp": "Wednesday, 07 June 2023 - 9:37",
       "Headline": "වන් ගෝල්ෆේස් සිද්ධිය ගැන සුරාබදු දෙපාර්තමේන්තුවෙනුත් පරීක්ෂණයක්",
       "News Content": "බීමත් සුරාබදු නිලධාරින් පිරිසක් කොළඹ වන් ගෝල්ෆේස් සංකීර්ණයේ පීට්සා අවන්හලක සේවකයෙකුට පහර දී ඇති බවට එල්ලවන චෝදනා සම්බන්ධයෙන් විමර්ශනයක් ආරම්භ කළ බව සුරාබදු දෙපාර්තමේන්තුව පවසනවා.\nඑහි මාධ්‍ය ප්‍රකාශක සහ අතිරේක සුරාබදු කොමසාරිස් ජනරාල් කපිල කුමාරසිංහ සඳහන් කළේ සුරාබදු කොමසාරිස් ජනරාල්වරයාගේ උපදෙස් මත මෙම විමර්ශණය සිදුකරන බවයි.\nමෙම පහරදීමෙන් අවන්හලේ ප්‍රධාන සූපවේදියා සහ ගැටුමට සම්බන්ධ වූ සුරාබදු නිලධාරියෙකු තුවාල ලබා කොළඹ ජාතික රෝහලට ඇතුළත් කරනු ලැබුවා.\nවන් ගෝල්ෆෙස් සංකීර්ණයේ හය වන මහලේ පිහිටි පීට්සා අවන්හලක දී මෙම ගැටුම හටගෙන ඇත්තේ පෙරේදා (05) රාත්‍රියේදියි.\nසේවය අවසන් කර නිවසට යාමට සූදානම් වූ අවන්හල් සේවකයෙකු තම හෙල්මටය මේසයක් මත තබා ගොස් තිබෙනවා.\nඒ අතරතුර එහි පැමිණෙන සුරාබදු නිලධාරීන් පිරිසක් එම හෙල්මටය රැගෙන යාමට උත්සහ කර යළිත් එය එහි තබා ඇති බවටයි සී.සී.ටී.වී දර්ශනවලින් අනාවරණ වී ඇත්තේ.\nඑම අවස්ථාවේ දී සුරාබදු නිලධාරීන්, අවන්හලේ කළමනාකාරවරයා සහ ප්‍රධාන සූපවේදියා සමග බහින් බස් වීමක් ඇතිකරගෙන තිබුණා.\nඑහිදී සුරාබදු නිලධාරීන් ප්‍රධාන සූපවේදියාට පහර දෙන ආකාරයද සී සී ටී වී දර්ශනවල දැක්වෙන බවයි පොලිසිය සඳහන් කළේ.\nඅනතුරුව තවත් සුරාබදු නිලධාරීන් කණ්ඩායමක්ද එහි පැමිණ අවන්හලේ සේවකයින්ට පහර දී තිබුණා.\nඑහිදී ඇතිවූ ගැටුමෙන් තුවාල ලැබූ අවන්හලේ ප්‍රධාන සූපවේදියා සහ සුරාබදු නිලධාරියෙකු කොළඹ ජාතික රෝහලට ඇතුළත් කෙරුණා.\nඑම අවස්ථාවේ සුරාබදු නිලධාරීන් බීමත්ව සිට ඇති බවට තොරතුරු වාර්තාවනවා.\nසිද්ධිය සම්බන්ධයෙන් පොලිසිය විසින්ද විමර්ශනයක් ආරම්භ කර තිබෙනවා.",
       "URL": "https://www.hirunews.lk/337244/වන්-ගෝල්ෆේස්-සිද්ධිය-ගැන-සුරාබදු-දෙපාර්තමේන්තුවෙනුත්-පරීක්ෂණයක්",
       "Category": "Local News",
       "Parent URL": "https://www.hirunews.lk/local-news.php?pageID=289"
}