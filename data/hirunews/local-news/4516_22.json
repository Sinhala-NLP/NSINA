{
       "Source": "hirunews",
       "Timestamp": "Monday, 15 May 2017 - 13:12",
       "Headline": "ලොතරැයියෙන් ලැබුණු කෝටි ගණනක මුදල කුඩු කරගත් කෝටිපතියා",
       "News Content": "ලොතරැයියක් මගින් පිරිනෑමූ රුපියල් කෝටි පහක සුපිරි ජයමල්ල හිමිකරගත් ගල්කඩවල ප්‍රදේශයේ කෝටිපතියා හොරොයින් පානයට ඇබ්බැහි වී අනුරාධපුර ප්‍රදේශයේ හෙරොයින් විකුණමින් සිටියදී ඊයේ අත්අඩංගුවට ගෙන තිබෙනවා.\nමෙම පුද්ගලයා හෙරොයින් මිලිග්‍රෑම් 450ක් සන්තකයේ තබාගෙන සිටියදීයි උතුරුමැද පළාත් වැටලීම් ඒකකයේ නිළධාරීන් අනුරාධපුර පැරණි පුජා නගරයේදී අත්අඩංගුවට ගෙන තිබෙන්නේ.\nඅදාළ පුද්ගලයා මීට වසර පහකට පමණ ඉහතදී ලොතරුයියක් මගින් පිරිනැමුණු විශාලතම ජයමල්ලක්වූ රුපියල් කෝටී පහක ධන සම්භාරය හිමිවූවත් හෙරොයින් පානය කිරීමට ඇබ්බැහිවීම නිසා මේවන විට අන්ත දුගී භාවයට පත්වී සිටිනබව පොලිස් වැටලීම් ඒකකය සඳහන් කළේ.\nසැකකරුට එරෙහිව පෙර වැරදි රැසක් තිබෙන බව පැවසු පොලිසිය සැකකරුට හෙරොයින් පානය කිරීමට මුදල් නොමැතිවීම නිසා මුදල් උපයා ගැනීමට ගල්කඩවල ප්‍රදේශයේ හෙරොයින් අළෙවි කිරීම සිදුකරන බව වැටලිම් ඒකකය අනාවරණයකර ගෙන තිබෙනවා.\nසැකකරු අත්අඩංගුවට පත්වූ අවස්ථාවේ පොලිසියට පවසා තිබුණේ ලොතරැයි ජයග්‍රහණයෙන් ලැබුණු මුදල් කිසිවක් සන්තකයේ නැති බවත් කල්බදු පහසුකම් යටතේ ලබගත් ට්‍රැක්ටරයට වාරික ගෙවීමද අතපසුවී ඇති බවයි.",
       "URL": "https://www.hirunews.lk/161383/ලොතරැයියෙන්-ලැබුණු-කෝටි-ගණනක-මුදල-කුඩු-කරගත්-කෝටිපතියා",
       "Category": "Local News",
       "Parent URL": "https://www.hirunews.lk/local-news.php?pageID=4516"
}