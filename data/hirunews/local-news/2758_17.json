{
       "Source": "hirunews",
       "Timestamp": "Saturday, 02 May 2020 - 19:37",
       "Headline": "‘‘රට වෙනුවෙන් හිරු” සහන යාත්‍රාව අදත් (වීඩියෝ)",
       "News Content": "කොවිඩ් 19 ව්‍යාප්තවීමත් සමඟ දැඩි දුෂ්කරතා මැද, සරණක් අවැසිව සිටින අපේම ජනතාව වෙනුවෙන් ක්‍රියාත්මක ‘‘රට වෙනුවෙන් හිරු” සහන යාත්‍රා ක්‍රියාන්විතය මේ වනවිට ගම්, නගර සිසාරා සාර්ථකව ක්‍රියාත්මක වනවා.\nමේ අතර සහන යාත්‍රා ක්‍රියාන්විතයට සමගාමීව පොදු ස්ථාන විෂබීජහරණය කිරීම් සහ ආරක්ෂිත ඇඳුම් හා උපකරණ කට්ටල බෙදාදීම් ඇතුළු වැඩසටහන් කිහිපයක් අදත් ක්‍රියාත්මක වුණා.\nමේ අතර, කොවිඞ් 19 වෛරසය ආසාදනය වීමේ වැඩි අවදානමක් ඇති වැඩිහිටියන් ඉන් ආරක්ෂා කර ගැනීමේ අරමුණින් හිරු මාධ්‍ය ජාලය ආරම්භ කළ වැඩිහිටි නිවාස විෂබීජහරණය කිරීමේ වැඩසටහන අද කොළඹ දිස්ත්‍රික්කයේ ක්‍රියාත්මක වුණා.\nඒ අනුව මාලඹේ පිහිටි සමස්ත ලංකා බෞද්ධ මහා සම්මේලන වැඩිහිටි නිවාසය සහ අතුරුගිරිය සරණ නිකේතනය වැඩිහිටි නිවාසය විෂබීජහරණය කෙරුණා.\n077 3035930 අංකය ඇමතීමෙන් අවශ්‍යතාවය ඇති වැඩිහිටි නිවාසයන් වෙත මෙම සේවාව ලබාගත හැකියි.\nඑමෙන්ම, හිරු සහන යාත්‍රා ක්‍රියාන්විතයට සමගාමීව හිරු මාධ්‍ය ජාලය ශ්‍රී ලංකා රතු කුරුස සමාජය හා එක්ව ක්‍රියාත්මක කරන පොදු ස්ථාන විෂබීජහරණය කිරීමේ වැඩසටහන් අද දියත් කෙරුණේ රණවිරු සේවා අධිකාරිය, දෙමටගොඩ පොදු වෙළඳපොල, දෙමටගොඩ හා කැලණිවැලි දුම්රිය ස්ථාන, දෙමටගොඩ පොලිස් ස්ථානය ඇතුළු ස්ථාන කිහිපයක් කේන්ද්‍ර කර ගනිමින්.\nමේ අතර, රට වෙනුවෙන් හිරු සහන යාත්‍රා ක්‍රියාන්විතයට සමගාමීව පොලිස් විශේෂ කාර්ය බලකායට අවශ්‍ය ආරක්ෂිත ඇඳුම් හා උපකරණ පරිත්‍යාග කිරීමද සිදුවුණා.",
       "URL": "https://www.hirunews.lk/239927/රට-වෙනුවෙන්-හිරු-සහන-යාත්‍රාව-අදත්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2758"
}