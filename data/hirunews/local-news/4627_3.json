{
       "Source": "hirunews",
       "Timestamp": "Tuesday, 07 March 2017 - 14:33",
       "Headline": "වයඹ ආණ්ඩුකාරවරියට එරෙහි විශ්වාසභංගය පළාත් සභාවේ න්‍යාය පත්‍රයට",
       "News Content": "වයඹ පලාත් ආණ්ඩුකාර අමරා පියසිලි රත්නායකට එරෙහිව ඉදිරිපත් කර ඇති විශ්වාසභංග යෝජනාව දැන් පැවැත්වෙන පලාත් සභා මාසික සැසිවාරයේ න්‍යාය පත්‍රයට ඇතුළත් කර තිබෙනවා.\nකෙසේ වෙතත්, එය මේ වන තුරුත් විවාදයට ගෙන නැහැ.\nපළාත් සභාවේ ආණ්ඩු පක්ෂ මන්ත්‍රීවරුන් 35 දෙනෙකුගේ අත්සනින් මෙම යෝජනාව, එහි සභාපතිවරයා වෙත භාරදී තිබූ අතර, අද එය පළාත් සභා න්‍යාය පත්‍රය වෙත ඇතුළත් කර තිබුණේ හදිසි හා අතවශ්‍ය යෝජනාවක් වශයෙන්.\nවයඹ පළාත් සභා රාජ්‍ය සේවා කොමිෂන් සභාවේ සභාපතිධුරයට එක්සත් ජාතික පක්ෂ හිටපු සංවිධායකවරයකු පත් කිිරිම මගින් ආණ්ඩුකාරවරිය පලාත් සභා පනත උල්ලංඝනය කර ඇති බවට විශ්වාසභංග යෝජනාව මගින් ආණ්ඩු පක්ෂ මන්ත්‍රීවරුන් චෝදනා කර තිබෙනවා.\nඒ අනුව මෙම විශ්වාසභංග යෝජනාව අද පැවැත්වෙන සැසි වාරයේදී අනිවාර්යෙන් විවාදයට ගන්නා බවයි අදාළ යෝජනාව පළාත් සභාවට ඉදිරිපත් කළ එක්සත් ජනතා නිදහස් සන්ධාන මන්ත්‍රී සුමිත් රාජපක්ෂ කියා සිටියේ.\nආණ්ඩු පක්ෂ මන්ත්‍රීවරුන් ඉදිරිපත් කර ඇති මෙම විශ්වාසභංග යෝජනාව පිළිබදව හිරු ප්‍රවෘත්ති අංශය වයඹ පළාත් ආණ්ඩුකාරිනී අමරා පියසීලි රත්නායකගෙන් ද විමසීමක් කළා.\nඇය කියා සිටියේ විශ්වාසභංග යෝජනාවෙන් ඉදිරිපත් කර ඇති චෝදනා  තමන් ප්‍රතික්ෂේප කරන බවයි.\nවයඹ පළාත් සභාව මන්ත්‍රීවරුන් පනස් දෙදෙනෙකුගෙන් සැදුම් ලබන අතර එහි නිදහස් සන්ධාන මන්ත්‍රීවරුන් සංඛ්‍යාව 37ක්.\nඑක්සත් ජාතික පක්ෂ මන්ත්‍රීවරුන් 12 දෙනෙකු සහ ප්‍රජාතන්ත්‍රවාදී පක්ෂයේ මන්ත්‍රීවරුන් දෙදෙනෙකුගෙන් ද පළාත් සභාව සැදුම් ලබනවා.\nඑසේම ජනතා විමුක්ති පෙරමුණේ මන්ත්‍රීවරයෙකු ද ඊට අයත්.",
       "URL": "https://www.hirunews.lk/156281/වයඹ-ආණ්ඩුකාරවරියට-එරෙහි-විශ්වාසභංගය-පළාත්-සභාවේ-න්‍යාය-පත්‍රයට",
       "Category": "Local News",
       "Parent URL": "https://www.hirunews.lk/local-news.php?pageID=4627"
}