{
       "Source": "hirunews",
       "Timestamp": "Thursday, 20 April 2017 - 7:30",
       "Headline": "මීතොටමුල්ලේ මෙහෙයුම් 7 වන දිනටත්",
       "News Content": "මීතොටමුල්ල කුණු කන්ද කඩාවැටුණු ප්‍රදේශයේ් සිදු කෙරෙන මෙහෙයුම් කටයුතු අද (20) හත්වන දිනටත් ක්‍රියාත්මක බව හමුදා මාධ්‍ය ප්‍රකාශක බ්‍රිගේඩියර් රොෂාන් සෙනෙවිරත්න පවසනවා.\nහිරු ප්‍රවෘත්ති අංශය කළ විමසීමකදී ඔහු කියා සිටියේ ඊයේ දිනයේදී කිසිදු මළ සිරුරක් හමුනොවූ බවයි.\nපොලීසිය සහ ආපදා කලමනාකරණ මධ්‍යස්ථානයද මෙහෙයුම් සඳහා අවශ්‍ය සහාය ලබාදෙන බවද හමුදා මාධ්‍ය ප්‍රකාශකවරයා සඳහන් කළා.\nසිද්ධියෙන් මේ වන විට පවුල් 245ක පුද්ගලයින් 1059ක් අවතැන්ව සිටින අතර තුවාල ලැබු 11 දෙනෙකු ජාතික රෝහලේ ප්‍රතිකාර ලබනවා.\nපුද්ගලයින් 08 දෙනෙකු තවමත් අතුරුදන් ව ඇති බවයි ආපදා කළමනාකරණ මධ්‍යස්ථානය සදහන් කළේ.\nමේ අතර මීතොටමුල්ල ඛේදවාචකය සම්බන්ධයෙන් පූර්ණ වගකීම රජය භාරගෙන අවශ්‍ය කටයුතු සිදුකිරීමට පියවර ගන්නා බව ජනාධිපතිවරයා සහ අග්‍රාමාත්‍යවරයා ප්‍රකාශ කළා.\nසිද්ධිය සම්බන්ධයෙන් ආපදා කලමනාකරණ අමාත්‍යංශයේ ඊයේ පැවති විශේෂ සාකච්ජාවකට එක්වෙමින් ජනාධිපතිවරයා කියා සිටියේ අනවසර පදිංචිකරුවන් සම්බන්ධයෙන් තීරණ ගැනීමටද සිදුවන බවයි.\nඑමෙන්ම ලබාදෙන වන්දි මුදල්වල සීමාවක් නම් කර නොමැති බවද ජනාධිපතිවරයා සඳහන් කළා.\nකසළ කන්ද කඩා වැටිම හේතුවෙන් විපතට පත් ජනතාවට නිවාස ලබාදීමේ වැඩසටහන අද සිට ආරම්භ කරන ලෙස ද ජනාධිපතිවරයා එහිදී නිලධාරින්ට එහිදි උපදෙස් ලබා දී තිබුණා.",
       "URL": "https://www.hirunews.lk/159537/මීතොටමුල්ලේ-මෙහෙයුම්-7-වන-දිනටත්",
       "Category": "Local News",
       "Parent URL": "https://www.hirunews.lk/local-news.php?pageID=4556"
}