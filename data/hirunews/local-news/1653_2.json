{
       "Source": "hirunews",
       "Timestamp": "Sunday, 03 October 2021 - 10:27",
       "Headline": "බහාලුමක කාන්දුවක් - සිංගප්පූරු නෞකාව කොළඹට",
       "News Content": "පිරිසිදුකාරක සැකසීම සඳහා යොදා ගන්නා අමුද්‍රව්‍ය අඩංගු බහාලුමක ඇති වූ කාන්දුවක් හේතුවෙන් සිංගප්පූරු නෞකාවක් කොළඹ වරායට පැමිණ තිබෙනවා.\nපසුගිය 25 වන දා සිංගප්පූරුවෙන් ගමන් ආරම්භ කළ තලාසා පේටි්‍රස් නැමති මෙම භාණ්ඩ ප්‍රවාහන නෞකාව අද උදෑසන මෙලෙස කොළඹ වරායට පැමිණ ඇති බව සදහන්.\nසූවස් ඇළ හරහා යුරෝපා රටවල් කිහිපයකට ගමන් කිරීමෙන් අනතුරුව මෙම නෞකාව යළි කොළඹ වරායට පැමිණීමට සැලසුම් කර තිබුණා.\nකෙසේ වෙතත්, ශ්‍රී ලංකාවට ආසන්න ජාත්‍යන්තර මුහුදු මාර්ගය ඔස්සේ යුරෝපය බලා යාත්‍රා කරමින් සිටියදීයි මෙම කාන්දුව සිදුව ඇත්තේ.\nකාන්දුවට ලක්වූ බහාලුම ඉවත් කර එය පිළිසකර කිරීමෙන් අනතුරුව යළි නෞකාව වරායෙන් පිටව යාමට නියමිතයි.\nපිරිසිදුකාරක සැකසීම සඳහා යොදාගන්නා අමුද්‍රව්‍ය අඩංගු බහලුමේ කාන්දුව හේතුවෙන් නෞකාවේ ගිනි ගැනීමේ අවදානමක් පවතීද යන්න සම්බන්ධයෙන් අප  කොළඹ වරායෙන් විමසීමක් කළා.\nඑහි ජ්‍යෙෂ්ඨ ප්‍රකාශකයෙකු කියා සිටියේ එවැනි අවදානමක් නොමැති බැවින් නෞකාවට අවශ්‍ය ආපදා සහන සැළසීමට කොළඹ වරායට ඇතුලු කරගත් බවයි.\nමේ අතර, පසුගිය මැයි මාසයේදී එක්ස්ප්‍රස් පර්ල් නෞකාවේ ඇති වූ ගින්නෙන් සාගරයට එක්වූ මිලියන ගණනක් වන ප්ලාස්ටික් කැබලි ඉන්දුනීසියාවේ සුමාත්‍රා වෙරළ තීරය වෙත ද ළඟාවිය හැකි බව ටෙරා මේටර් ගවේෂණාත්මක අධ්‍යයන වාර්තාව අනාවරණ කර තිබෙනවා.\nඑහි සඳහන් වන්නේ දේශගුණික හා කාලගුණික වෙනස්කම් සමඟ මෙරට වෙරළ තීරවල රැඳී ඇති නෞකාවෙන් බැහැරවූ ප්ලාස්ටික් කැබලි ඉන්දීය සාගරයේ දූපත් හි වෙරළ තීර අතර තවත් මාස ගණනාවක් පුරා සැරිසරනු ඇති බවයි.\nඑක්ස්ප්‍රස් පර්ල් නෞකාවේ හට ගත් ගින්නෙන් නයිටි්‍රක් ඇසිඩ් මෙට්‍රික් ටොන් 25 ක් සහ ප්ලාස්ටික් මෙට්‍රික් ටොන් 400 ක් මුහුදට එක්වූ අතර, ජුනි 17 වන දා මෙම නෞකාව කොළඹ වරායට ආසන්නයේදී මුහුදුබත් වුණා.",
       "URL": "https://www.hirunews.lk/283920/බහාලුමක-කාන්දුවක්-සිංගප්පූරු-නෞකාව-කොළඹට",
       "Category": "Local News",
       "Parent URL": "https://www.hirunews.lk/local-news.php?pageID=1653"
}