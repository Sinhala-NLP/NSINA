{
       "Source": "hirunews",
       "Timestamp": "Tuesday, 01 August 2017 - 12:03",
       "Headline": "ප්‍රසිද්ධ පාසලක 10වන ශ්‍රේණියේ සිසුවෙකුගෙන් තවත් සිසුවෙකුට බයිසිකල් චේන් ප්‍රහාරයක්",
       "News Content": "අම්බලන්තොට නගරයේ ප්‍රසිද්ධ ජාතික පාසලක 10 ශ්‍රේණියේ ඉගනුම ලබන සිසුන් දෙදෙනෙකු අතර ඇති වූ ගැටුමකදී එක් සිසුවෙකු අනෙක් සිසුවාට බයිසිකල් චේනයකින් හිසට පහරදීම හේතුවෙන් එම සිසුවා තුවාල ලබා අම්බලන්තොට රෝහලට ඇතුලත් කර තිබෙනවා.\nඊයේ (31) පාසල් කාලය තුලදී පන්තිකාමරය තුල පොත් තබාගන්නා මේසයක් සම්බන්දයෙන් මෙම ගැටුම ඇතිවී ඇති බවටයි තොරතුරු වාර්තා වන්නේ.\nඑහිදී එක් සිසුවෙකු තවත් සිසුවෙකු සමඟ එක්වී බයිසිකල් චේනයකින් තමන්ට මෙලෙස පහරදුන් බව තුවාල ලබා රෝහල් ගත කළ  සිසුවා පවසනවා.\nමෙම පහර දීම හේතුවෙන් තුවාල ලබා ඇත්තේ අම්බලන්තොට, බැරගම ප්‍රදේශයේ පදිංචි 16 හැවිරිදි 10 ශ්‍රේණියේ ඉගනුම ලබන සිසුවෙක්.\nපහරදීම සම්බන්ධයෙන් තුවාල ලබා රෝහල් ගත්කල සිසුවාගේ දෙමාපියන් අම්බලන්තොට පොලීසිය වෙත පැමිණිල්ලක්ද සිදුකර ඇති අතර පාසල් පරිපාලනයේ පවත්නා දුර්වලකම් හේතුවෙන් පාසලේ සිසුන් අතර මෙවැනි ගැටුම්කාරී තත්වයන් ඇතිවන බව ඔවුන් පවසනවා.\nතම දරුවාගේ හිසට බයිසිකල් චේනයකින් පහර දී තුවාල සිදුකර ඇතත් දරුවා රෝහල් ගත කිරීමට පාසලේ කිසිදු ගුරුවරයෙකු එහි ගොස් නොතිබූ බවත් පාසලේ වෙනත් සිසුන් දෙදෙනෙකු විසින් දරුවා මෙලෙස රෝහලට ඇතුලත් කිරීමට කටයුතු කර තිබූ බවයි පහර කෑ සිසුවාගේ දෙමාපියන් පවසන්නේ.\nමෙම පහරදීම සම්බන්ධයෙන් පාසල් ගුරුවරුන් විසින් මෙතෙක් කිසිදු පියවරක්ද ගෙන නොමැති බව පවසන දෙමාපියන් වැඩිදුරටත් පවසා සිටියේ පාසලේ සිසුන් අතර පවතිනා මෙවැනි සුළු සුළු ගැටළු සදහා පාසල් ගුරුවරුන්ගේ මැදිහත්වීම නිසියාකාරව නොලැබීම නිසාත් එවැනි සිසුන් සදහා අවවාද කිරීමක් හෝ නිසි දඩුවම් ලබාදීමක් පාසල තුලින් සිදුනොවීම හේතුවෙන් පාසලේ පරිපාලන ගැටළු සම්බන්ධව පොලීසියේ සහය පැතීමටද මේ වන විට දෙමාපියන්ට සිදුවී ඇති බවයි.\nපසුගිය දින කිහිපය තුලදී මෙම පාසල තුල මෙවැනි සිදුවීම් කිහිපයක්ම සිදුවී තිබෙනා බව පවසන දෙමාපියන් කියා සිටියේ පාසල් පරිපාලනය දරුවන් කෙරෙහි\nඅවධානය යොමු නොකළහොත් ඉදිරියේදී පාසලෙන් උගතුන් වෙනුවට මැරයින් පිරිසක් බිහි කිරීමේ වැඩි අවස්ථාවක් මේ වන විට පාසල තුල ගොඩ නැගී ඇති  බවයි.",
       "URL": "https://www.hirunews.lk/167309/ප්‍රසිද්ධ-පාසලක-10වන-ශ්‍රේණියේ-සිසුවෙකුගෙන්-තවත්-සිසුවෙකුට-බයිසිකල්-චේන්-ප්‍රහාරයක්",
       "Category": "Local News",
       "Parent URL": "https://www.hirunews.lk/local-news.php?pageID=4392"
}