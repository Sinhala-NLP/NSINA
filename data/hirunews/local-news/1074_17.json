{
       "Source": "hirunews",
       "Timestamp": "Thursday, 23 June 2022 - 11:08",
       "Headline": "බාල වයස්කාර ස්ත්‍රී දූෂකයා ඇල්ලූ වේයංගොඩ පොලිසියේ උපාය",
       "News Content": "වේයන්ගොඩ මිකාඩෝවත්ත ප්‍රදේශයේ පදිංචි වයස අවුරුදු 15ක බාලවයස්කාර දැරියක් නීත්‍යානුකූල භාරකාරත්වයෙන් අපහරණය කර දූෂණය කිරීමේ චෝදනාව මත සැකකරුවෙකු දින තුනක් ඇතුළත අත්අඩංගුවට ගැනීමට වේයන්ගොඩ පොලිසිය සමත් ව තිබෙනවා.\nමෙලෙස අත්අඩංගුවට ගෙන ඇත්තේ, කළුතර මොරොන්තුඩුව ප්‍රදේශයේ පදිංචි 19 හැවිරිදි තරුණයෙක්.\nමුහුණු පොත ඔස්සේ ප්‍රේම සම්බන්ධතාවක් ගොඩනගා ගැනීමෙන් අනතුරු ව දින දෙකක් ගත වීමට මත්තෙන් මෙම බාලවයස්කාර දැරිය සැකකාර තරුණයා සමඟ පැනගොස් තිබූ බව යි පොලිස් විමර්ශනවලින් හෙළි වී ඇත්තේ.\nමෙසේ පැනගිය බාලවයස්කාර දැරිය සහ තරුණයා එදින රැය පහන් වන තුරු ම පානදුර ප්‍රදේශයේ වැටකෙයියා පඳුරක් තුළ කාලය ගත කර ඇති බව විමර්ශනවලින් හෙළි වී තිබෙනවා.\nදියණිය අතුරුදන් ව ඇති බවට ඇගේ මව විසින් වේයන්ගොඩ පොලිසියට පැමිණිල්ලක් සිදු කර තිබූ අතර, දින දෙකකට පසු දැරිය නැවතත් නිවසට පැමිණ ඇඇති බව සඳහන්.\nපසු ව සිදු කළ විමර්ශනවලින් අනතුරු ව තරුණයාගේ දුරකථන අංකය සහ මුහුණු පොතේ විස්තර ලබාගෙන සැකකරු අත්අඩංගුවට ගැනීම සඳහා වේයන්ගොඩ පොලිසිය විමර්ශනය ආරම්භ කර තිබෙනවා.\nළමා හා කාන්තා අපයෝජන නිවාරණ කාර්යාංශයේ ස්ථානාධිපති උපපොලිස් පරීක්ෂිකාවක් පොලිස් උපාය දූතිකාවක ලෙස යෙදවීමට යි එහි දී කටයුතු කර ඇත්තේ.\nඋපාය දීතිකාව විසින් සැකකරුගේ දුරකථන අංකයට ඇමතුමක් ලබා දී ඉතා සූක්ෂ්ම අයුරින් ඔහු සමඟ ප්‍රේම සම්බන්ධතාවයක් ගොඩනගා ගැනීමට සමත් වී ඇති අතර, ඒ අනුව දින තුනක් පෙම්වතුන් ලෙස දුරකථනයෙන් කතාබහ කිරීමෙන් අනතුරු ව දෙදෙනා ගම්පහ බස් නැවතුම්පොළේ දී හමුවීමට යි කථිකා කර ගෙන ඇත්තේ.\nඒ අනුව ක්‍රියාත්මක වූ වේයන්ගොඩ පොලිසියේ ස්ථානාධිපති ඇතුළු නිලධාරින් පිරිසක්, සැකකරු ගම්පහ බස් නැවතුම්පොළේ දී ඉකුත් විසි 22 වන දා අත්අඩංගුවට ගත් බව සඳහන්.\nසැකකරු අත්තනගල්ල මහේස්ත්‍රාත් අධිකරණයට ඉදිරිපත් කිරීමට නියමිත යි.",
       "URL": "https://www.hirunews.lk/307950/බාල-වයස්කාර-ස්ත්‍රී-දූෂකයා-ඇල්ලූ-වේයංගොඩ-පොලිසියේ-උපාය",
       "Category": "Local News",
       "Parent URL": "https://www.hirunews.lk/local-news.php?pageID=1074"
}