{
       "Source": "hirunews",
       "Timestamp": "Monday, 31 July 2017 - 13:10",
       "Headline": "තරුණ තරුණියන්ගේ තවත් ෆේස්බුක් මත්පෙති සාදයක්",
       "News Content": "ෆේස්බුක් හරහා හඳුනාගත් තරුණයන් හා තරුණියන් පිරිසක් අවිස්සාවේල්ල- පුවක්පිටිය සිරිසඳ ප්‍රදේශයේ රහසිගතව පැවැත්වූ සාදයකදී මත්පෙති සමග ඒවා අලෙවි කළ බව කියන එහි සංවිධායකයා අත්අඩංගුවට ගත බව සුරාබදු දෙපාර්තමේන්තුව පවසනවා.\nමේ සම්බන්ධයෙන් විමසීමේදී සුරාබදු අධිකාරී ඡන්න වීරක්කොඩි කියා සිටියේ කොළඹ විශේෂ සුරාබදු ඒකකයේ ස්ථානාධිපති පී එන් හේමන්තගේ ප්‍රධානත්වයෙන් මෙම වැටලීම කළ බවයි.\nමෙවැනි මත්පෙති සාදයක් ගමක පැවැත්වීමේ දී වැටලු පළමු අවස්ථාව මෙය බව සඳහන්.\nරහසිගතව මෙම ස්ථානය වටලන අවස්ථාවේ දී මත් ද්‍රව්‍ය පානය නිසා එහි සිටි සියල්ලන් අධිකව මත වී සිටි බවද වාර්තා වනවා.\n29 ආරම්භ වූ මෙම සාදය 30 වන දා දක්වා ම පැවති බවද සඳහන්.\nමෙහි තිබී අධික වටිනාකමකින් යුත් විදෙස් මත්පැන් බෝතල විශාල ප්‍රමාණයක් ද සුරා බදු නිලධාරින් සොයාගෙන තිබෙනවා.\nකෙසේ වෙතත් මෙම ස්ථානයේ මත්පෙති සාදය පැවැත්වුවත් තවත් සාදයක් වෙනත් තැනක පවත්වා ඇති බවටද තොරතුරු වාර්තා වනවා.\nඑම සාදය ද පුවක්පිටිය සිරිසඳ ගමේ පැවැත්වීමට තිබු නමුත් කිසියම් හේතුවක් නිසා එය වෙනත් තැනකට ගෙනගොස් තිබෙනවා.\nඑමනිසා මෙතනට පැමිණි ෆේස්බුක් මිතුරන් මත්වීම තෝරාගෙන තිබෙනවා.\nමිට පෙර ද සමාජ ජාල වෙබ් අඩවි ඔස්සේ දැනුවත් කර හෝටලයකදී සාදයක් පවත්වාල එහිදී මත්ද්‍රව්‍ය භාවිත කර අසභ්‍ය ලෙස හැසිරුණු පිරිසකට මේ මස 16 වන දා උදම්මිට ගම්වැසියන් විරෝධය පළකිරීමේ සිද්ධියක් වාර්තා වුණා.\nඅප වාර්තාකරු පැවසුවේ, තත්ත්වය පාලනය කිරීම සඳහා පොලීසියටද මැදිහත්වීමට ද සිදුවූ බවයි.\nසමාජ ජාල වෙබ් අඩවි ඔස්සේ තරුණ තරුණියන් දැනුවත් කරමින් මෙම සාදය 16 වන දා දවස පුරා පවත්වා තිබුණේ ජා ඇල - උදම්මිට හෝටලයකදීයි.\nඑහි පළමු අදියර පසුගියදා  උස්වැටකෙයියාව ප්‍රදේශයේ හෝටලයකදී පවත්වා තිබුණේ එක් අයෙකුගෙන් රුපියල් 3000ක මුදලක් අය කරමින්.\nඑම සාදයේ දෙවැනි අදියර උදම්මිට ප්‍රදේශයේ හෝටලයකදී පැවති අතර ඊට දහසකට ආසන්න පිරිසක් සහභාගී වී තිබෙනවා.\nසාදයේදී මත්පැන් සහ මත්ද්‍රව්‍ය විශාල ලෙස භාවිත කළ අදාළ පිරිස හෝටලයෙන් පිටතට පැමිණ අසභ්‍ය ලෙස හැසිරීම හේතුවෙන් ගම්වැසියන් ඊට දැඩි විරෝධය පළකළා.",
       "URL": "https://www.hirunews.lk/167214/තරුණ-තරුණියන්ගේ-තවත්-ෆේස්බුක්-මත්පෙති-සාදයක්",
       "Category": "Local News",
       "Parent URL": "https://www.hirunews.lk/local-news.php?pageID=4394"
}