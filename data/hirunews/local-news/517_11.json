{
       "Source": "hirunews",
       "Timestamp": "Thursday, 23 February 2023 - 20:34",
       "Headline": "මානව හිමිකම් කොමිෂන් සභාවෙන් සෞඛ්‍ය අමාත්‍යාංශයට සිතාසි(ඡායාරූප)",
       "News Content": "රට තුළ ඖෂධ හිඟය නිර්මාණය සහ ඖෂධ මිල ඉහළ යාම සම්බන්ධයෙන් මානව අයිතිවාසිකම් කඩවීමක් යැයි චෝදනා කරමින් වෛද්‍ය හා සිවිල් අයිතිවාසිකම් පිළිබඳ වෛද්‍යවරුන්ගේ වෘත්තීය සමිති සන්ධානයේ සභාපති වෛද්‍ය චමල් සංජීව විසින් ගොනු කරන ලද පෙත්සමට අනුව පරීක්ෂණයක් පවත්වන්නටත්, ඊට අදාළව සිතාසි නිකුත් කිරීමටත් මානව හිමිකම් කොමිෂන් සභාව තීරණය කර තිබෙනවා.\nරටක ඖෂධ හිඟය හා ඖෂධ මිල ඉහළ යාම මිනිසුන්ගේ මානව අයිතිවාසිකම් කඩවීමක් ලෙස මානව හිමිකම් කොමිෂන් සභාව මගින් පිළිගැනීම ද ඉතිහාසයේ පළමු වරට සිදු වූ සිදුවීමක් බවයි වාර්තා වන්නේ.\nමෙම පැමිණිල්ලේ වග උත්තරකරුවන් ලෙස සෞඛ්‍ය ලේකම්වරයා, සෞඛ්‍ය සේවා අධ්‍යක්ෂ ජනරාල්වරයා සහ ඖෂධ නියාමන අධිකාරිය නම් කර තිබෙනවා.\nමේ සම්බන්ධයෙන් අදහස් දැක්වූ වෛද්‍ය හා සිවිල් අයිතිවාසිකම් පිළිබඳ වෛද්‍යවරුන්ගේ වෘත්තීය සමිති සන්ධානයේ සභාපතිවරයා පැවසූයේ මෙය සමස්ත ශ්‍රී ලංකාවාසී ජනයා ලද විශිෂ්ට ජයග්‍රහණයක් වන අතර අත්තනෝමතික ලෙස කටයුතු කරන රාජ්‍ය නිලධාරින්ගේ ක්‍රියාකලාපවල ප්‍රතිඵලයක් ලෙස මෙරට මනුෂ්‍ය ජීවිත සාපරාධී ලෙස ඝාතනයට ලක් වීමට කිසිසේත් ඉඩ තැබීමට තම වෘත්තීය සමිති සන්ධානය සූදානම් නැති බවයි.",
       "URL": "https://www.hirunews.lk/328141/මානව-හිමිකම්-කොමිෂන්-සභාවෙන්-සෞඛ්‍ය-අමාත්‍යාංශයට-සිතාසි-ඡායාරූප",
       "Category": "Local News",
       "Parent URL": "https://www.hirunews.lk/local-news.php?pageID=517"
}