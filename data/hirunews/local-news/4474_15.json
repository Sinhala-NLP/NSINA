{
       "Source": "hirunews",
       "Timestamp": "Sunday, 11 June 2017 - 19:01",
       "Headline": "ජෝන්ගේ ක්‍රියාකලාපය ගැන අදත් විවිධ පාර්ශවල විරෝධතා",
       "News Content": "අමාත්‍ය ජෝන් අමරතුංග හිරු මාධ්‍යවේදියාට බැණ තර්ජනය කිරීම සහ පහරදීමට තැත් කිරීම සම්බන්ධයෙන් දේශපාලනඥයින් මෙන්ම සිවිල් සංවිධාන අද දිනයේත් විවිධ අදහස් පළ කලා.\nපාර්ලිමේන්තු මන්ත්‍රී ඩලස් අලහප්පෙරුම කියා සිටියේ මීට පෙර ද ජෝන් අමරතුංග අමාත්‍යවරයා මෙලෙස කටයුතු කර අත්දැකීම් ඇති අයෙකු බවයි.\nඅමාත්‍ය විජිත් විජයමුනි සොයිසා ඒ පිළිබදව අදහස් දක්වමින් ප්‍රකාශ කළේ සැබෑ ජෝන් අමාත්‍යවරයා කරළියට ගැනීමට මාධ්‍යවේදියාට හැකි වූ බවයි.\nමේ අතර, ජෝන් අමරතුංග අමාත්‍යවරයාගේ ක්‍රියා කලාපයට එරෙහිව මේ මස 15 වන දා කොළඹ කොටුවේ විරෝධතාවයේ නිරත වන බව වෘත්තීය ජනමාධ්‍යවේදීන්ගේ සංගමය පවසනවා.\nබණ්ඩාරවෙල අද පැවැති මාධ්‍ය හමුවකදී ඒ සම්බන්ධයෙන් තවදුරටත් පැහැදිලි කරන එහි ජාතික සංවිධායක කාංචන කුමාර ආරියදාස කියා සිටියේ අමාත්‍යවරයා සිය වගකීම නියමිත ලෙස හඳුනා නොගෙන කටයුතු කරමින් සිටින බවයි.\nමුතුරාජවෙල ප්‍රදේශයට කසල බැහැර කිරිම සම්බන්ධයෙන් අමාත්‍ය ජෝන් අමරතුංගගේ කදාන නිවසේ සාකච්ඡාවක් ආවරණය කිරීමට ගිය හිරු මාධ්‍යවේදී බෙනට් ෆර්ඩිනෑන්ඩස්ට පසුගිය 8 වන දා අමාත්‍යවරයා බැන තර්ජනය කර පහරදීමට තැත් කළා.\nපසුව අමාත්‍යවරයාගේ මාධ්‍ය ලේකම්වරයා නිකුත් කළ නිවේදනයක සදහන් කර තිබුණේ එම සාකච්ඡාව ආවරණය කිරීමට මාධ්‍යවේදීන් ආරාධනා නොකළ බවයි.\nඑම කාරණයම අමාත්‍යවරයාගේ ෆේස් බුක් ගිණුමෙහි ද සටහන් කර තිබුණා.\nකෙසේ වෙතත්, පසුගිය 7 වැනිදා ජෝන් අමරතුංග අමාත්‍යවරයාගේ ලේකම්වරයා තමන්ට දුරකථනයෙන් අමතා එම මාධ්‍ය හමුවට සහභාගි වන ලෙස තමන්ට ආරාධනා කළ බවයි හිරු මාධ්‍යවේදී බෙනට් ෆර්ඩිනෑන්ඩස් සදහන් කළේ.",
       "URL": "https://www.hirunews.lk/163338/ජෝන්ගේ-ක්‍රියාකලාපය-ගැන-අදත්-විවිධ-පාර්ශවල-විරෝධතා",
       "Category": "Local News",
       "Parent URL": "https://www.hirunews.lk/local-news.php?pageID=4474"
}