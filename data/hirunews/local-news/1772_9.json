{
       "Source": "hirunews",
       "Timestamp": "Friday, 06 August 2021 - 9:00",
       "Headline": "ත්‍රිපිටක සංරක්ෂණ පනත් කෙටුම්පත පිළිබඳ විද්වත් සභාවට මල්වතු සහ අස්ගිරි සංඝ සභාවන් සහභාගි නොවීමේ තීරණයක්  (වීඩියෝ)",
       "News Content": "යෝජිත ත්‍රිපිටක සංරක්ෂණ පනත් කෙටුම්පත පිළිබද මහා සංඝරත්නය සහ විද්වතුන්ගේ නිර්දේශ ලබා ගැනීම සඳහා කැදවා ඇති විද්වත් සභාවට සහභාගි නොවීමට මල්වතු සහ අස්ගිරි මහා සංඝ සභාවන් තීරණය කර තිබෙනවා.\nමල්වතු පාර්ශවයේ මහනායක අතිපූජ්‍ය තිබ්බටුවාවේ ශ්‍රී සුමංගල නාහිමියන් සහ අස්ගිරි පාර්ශවයේ මහනායක අතිපූජ්‍ය වරකාගොඩ ඤාණරතන නාහිමියන් බුද්ධ ශාසන අමාත්‍යාංශයේ ලේකම් මහාචාර්ය කපිල ගුණවර්ධන වෙත ඒකාබද්ධ ලිපියක් යොමු කරමින් පෙන්වා දෙන්නේ කොරෝනා වසංගතය පිළිබද අවදානය යොමු නොකොට මෙවැනි සාකච්ඡාවක් සංවිධානය කිරීම සුදුසු නොවන බවයි.\nඑසේම ත්‍රිපිටක සංරක්ෂණ පනත් කෙටුම්පත අධ්‍යයනයකින් තොරව සම්මත කළහොත් අනාගතයේදී ශාසනික ව්‍යාකූලතාවක් නිර්මාණය විය හැකි බව ද උන්වහන්සේලා සිය ලිපියේ දක්වා තිබෙනවා.\nමල්වතු සහ අස්ගිරි මහනාහිමිවරුන් වැඩිදුරටත් එහි දක්වා ඇත්තේ මේ පිළිබඳව කරුණු දක්වමින් පසුගිය මාසයේදී ජනාධිපතිවරයා වෙත ද ලිපියක් යොමු කළ බවයි.\nමෙම පනත් කෙටුම්පතට සංශෝධන ගෙන ඒමට අපේක්ෂා කරන බැවින් කඩිනමින් මෙම පනත් කෙටුම්පත සම්මත කිරීමට කටයුතු කිරීම උචිත නොවන බව මහනාහිමිවරුන් බුද්ධ ශාසන ලේකම්වරයා වෙත දැනුම් දී තිබෙනවා.",
       "URL": "https://www.hirunews.lk/278988/ත්‍රිපිටක-සංරක්ෂණ-පනත්-කෙටුම්පත-පිළිබඳ-විද්වත්-සභාවට-මල්වතු-සහ-අස්ගිරි-සංඝ-සභාවන්-සහභාගි-නොවීමේ-තීරණයක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1772"
}