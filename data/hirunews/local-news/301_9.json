{
       "Source": "hirunews",
       "Timestamp": "Thursday, 01 June 2023 - 17:08",
       "Headline": "අනුරාධපුර පොසොන් මංගල්‍යය වෙනුවෙන් ලංගම බස් රථ 500 ධාවනයට",
       "News Content": "ශ්‍රී ලංකාවේ ජාතික, ආගමික හා සංස්කෘතික වශයෙන් සුවිශේෂී වැදගත්කමක් හිමිවන පොසොන් පොහෝ දිනය නිමිති කරගෙන මිහින්තලය, අනුරාධපුර අටමස්ථානය සහ තන්තිරිමලේ ඇතුළු බෞද්ධ සිද්ධස්ථාන වන්දනා කිරීම සඳහා විශේෂ ප්‍රවාහන සැළසුමක් සකස් කරන ලෙස ප්‍රවාහන, මහාමාර්ග හා ජනමාධ්‍ය අමාත්‍ය ආචාර්ය බන්දුල ගුණවර්ධන විසින් ලංකා ගමනාගමන මණ්ඩලය වෙත උපදෙස් ලබා දී තිබෙනවා.\nඒ අනුව ලංකා ගමනාගමන මණ්ඩලයේ සභාපති ලලිත් ද අල්විස් මහතාගේ ප්‍රධානත්වයෙන් රජරට, කොළඹ සහ මහනුවර ප්‍රදේශීය කළමනාකරුවන් ඇතුළු නිලධාරීන්ගේ සහභාගිත්වයෙන් පැවති සාකච්ඡාවකින් අනතුරුව බස්රථ 500ක් යොදවමින් මගී ජනතාව වෙත ප්‍රවාහන පහසුකම් සැලසීමට ලංකා ගමනාගමන මණ්ඩලය කටයුතු කර ඇති බවයි වාර්තා වන්නේ.\nඒ වෙනුවෙන් අනුරාධපුර ඩිපෝව මගින් බස්රථ 85ක්, පොලොන්නරුව ඩිපෝව මගින් බස්රථ 125ක්, හොරොව්පතාන ඩිපෝව මගින් බස්රථ 45 ක්, කැකිරාව ඩිපෝව මගින් බස්රථ 35ක්, කැබිතිගොල්ලෑව ඩිපෝව මගින් බස්රථ 32ක්, දඹුල්ල ඩිපෝව මඟින් බස්රථ 50ක් ලෙස රජරට ප්‍රදේශයේ බැතිමතුන් සඳහා බස්රථ 372ක් ධාවනයේ යෙදවීමට කටයුතු කර තිබෙනවා.\nඊට අමතරව අනුරාධපුරය හා මිහින්තලය සම්බන්ධ කරමින් තවත් බස් රථ 60ක්, මහනුවර සිට අනුරාධපුරය දක්වා විශේෂ බස්රථ 20ක්, කුරුණෑගල සිට අනුරාධපුරය දක්වා දිනකට විශේෂ ගමන් වාර සඳහා බස් රථ 50ක් වශයෙන්, බස්රථ 502ක් මෙවර අනුරාධපුර පොසොන් වන්දනා සමය වෙනුවෙන් ලංකා ගමනාගමන මණ්ඩලය විසින් ධාවනයට එක් කර ඇති බව සඳහන්.\nඑමෙන්ම අනුරාධපුර- පුත්තලම හරහා කොළඹ දක්වා සහ අනුරාධපුර දඹුල්ල හරහා කොළඹ දක්වා මර්ගයේත් අනුරාධපුර ඇල්ල හරහා කොළඹ දක්වා මාර්ගයේත් කොළඹ හා ගම්පහ ප්‍රාදේශික මගින් අනුරාධපුරය දක්වා සාමාන්‍ය ගමන්වාරවලට අමතරව අතිරේක බස්රථ 05 බැගින් ධාවනයේ යෙදවීමට නියමිතයි.\nමෙම සියලු සේවාවන් ජුනි මස 02වන දින ප.ව.06.00 සිට ජුනි මස පස් වැනි දින ප.ව.06.00 දක්වා ක්‍රියාත්මක කිරීමට අමාත්‍ය ආචාර්ය බන්දුල ගුණවර්ධන විසින් උපදෙස් ලබාදී ඇති බව ප්‍රවාහන, මහාමාර්ග හා ජනමාධ්‍ය අමාත්‍යාංශය දැනුම් දී තිබෙනවා.",
       "URL": "https://www.hirunews.lk/336792/අනුරාධපුර-පොසොන්-මංගල්‍යය-වෙනුවෙන්-ලංගම-බස්-රථ-500-ධාවනයට",
       "Category": "Local News",
       "Parent URL": "https://www.hirunews.lk/local-news.php?pageID=301"
}