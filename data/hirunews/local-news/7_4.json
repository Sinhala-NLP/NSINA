{
       "Source": "hirunews",
       "Timestamp": "Tuesday, 26 September 2023 - 9:23",
       "Headline": "යාපනයේ දී මිනිස් ආහාරයට නුසුදුසු මාළු විනාශ කරයි",
       "News Content": "යාපනය චුන්නාකම් ප්‍රදේශයේ මාළු වෙළද සැලේ අලෙවි කරමින් තිබූ මිනිස් ආහාරයට නුසුදුසු මාළු කිලෝ ග්‍රෑම් 700ක් පමණ සෞඛ්‍ය නිලධාරීන් විසින් 25දා විනාශ කර තිබෙනවා.\nඅප වාර්තාකරු පැවසුවේ පාරිභෝගික ජනතාව විසින් කරන ලද පැමිණිල්ලකට අනුව නිලධාරීන් පිරිසක් එහි ගොස් මාළු තොග පරික්ෂා කිරීමේදී එම මාළු තොගවල නරක් වූ මාළු හා විෂ රසායනික ද්‍රව්‍ය යොදන ලද මාළු තොගයක් හමු වී ඇති බවයි.\nමෙහිදී වෙළෙන්දන්ට දැඩි ලෙස අවවාද කළ සෞඛ්‍ය නිලධාරීන් එම මාළු තොගය අත්අඩංගුවට ගෙන විනාශ කොට දමා ඇති බවයි සඳහන් වන්නේ.\nචුන්නාකම් මාළු වෙළද සැලෙන් මාළු මිලට ගත් බොහෝ දෙනෙකු ආපසු එම මාළු රැගෙනවිත් වෙළෙන්දන්ට එම මාළු නරක් වී ඇති බව ප්‍රකාශ කළත් එය පිළිගැනීමට අකැමති වූ වෙළෙන්දන් පාරිභෝගිකයින් සමඟ ගැටුමක්ද ඇතිකර ගෙන තිබෙනවා.\nඅප වාර්තාකරු වැඩිදුරටත් සඳහන් කළේ පාරිභෝගිකයින් මේ පිළිබඳව යාපනයේ සෞඛ්‍ය නිලධාරීන්ට දැනුම් දීමෙන් පසුව නිලධාරීන් හදිසි වැටලීමක් සිදු කොට මාළු තොගය අත්අඩංගුවට ගෙන විනාශ කර ඇති බවයි.",
       "URL": "https://www.hirunews.lk/349416/යාපනයේ-දී-මිනිස්-ආහාරයට-නුසුදුසු-මාළු-විනාශ-කරයි",
       "Category": "Local News",
       "Parent URL": "https://www.hirunews.lk/local-news.php?pageID=7"
}