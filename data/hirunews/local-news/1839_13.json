{
       "Source": "hirunews",
       "Timestamp": "Monday, 05 July 2021 - 22:27",
       "Headline": "ළමා අපයෝජකයන්ට එරෙහි නීති දැඩි කළ යුතුයි - රාජ්‍ය ඇමතිනි සුදර්ශිනී ප්‍රනාන්දුපුල්ලේ",
       "News Content": "කුඩා දරුවන් අපයෝජකයින්ගෙන් ආරක්ෂා කර ගැනීමේ වගකීම සමස්ථ සමාජයටම පැවරී ඇති අත්නොහැරිය යුතු කටයුත්තක් බැවින් කොන්දේසි විරහිතව ළමා අපයෝජකයින්ට එරෙහිවීම සහ ඔවුන්ට එරෙහි නීතිය දැඩිව ක්‍රියාත්මක කිරීම සදහා බලකිරීමත් එක්ව කල යුතු බව පාර්ලිමේන්තු මන්ත්‍රීවරියන්ගේ සංසදයේ සභාපති රාජ්‍ය අමාත්‍ය විශේෂඥ වෛද්‍ය සුදර්ශිනී ප්‍රනාන්දුපුල්ලේ පවසනවා.\nඅමාත්‍යවරිය මේ බව සදහන් කලේ වයස අවුරුදු 15ක දැරියක් අන්තර්ජාලය මගින් අලෙවි කොට අපයෝජනය කිරීමේ සිද්ධිය සම්බන්ධයෙන් සිය කණගාටුව සහ කණස්සල්ල පලකරමින්.\nවයස අවුරුදු 15ක දැරියක් අන්තර්ජාලය ඔස්සේ අලෙවි කොට අපයෝජනය කිරීම සම්බන්ධයෙන් අත්අඩංගුවට ගෙන ඇති පුද්ගලයන්ට තරාතිරම නොබලා දඬුවම් කිරීම අවශ්‍ය බවයි අමාත්‍යවරිය කියාසිටියේ.\nළමා අපයෝජනය සම්බන්ධයෙන් වාර්තාවූ පළමු සිදුවීම මෙය නොවන බැවින් තවදුරටත් එවැනි සිදුවීම් සිදුනොවන පරිසරයක් නිර්මාණය කිරීම සැමගේ වගකීම බව ද රාජ්‍ය අමාත්‍යවරිය පෙන්වා දෙනවා.\nදණ්ඩ නීති සංග්‍රහයේ 360 වගන්තියට අනුව දරුවන් අපයෝජනය සදහා පොළඹවා ගන්නා ඕනෑම අයෙකුට එරෙහිව අවුරුදු 10කට වඩා වැඩිකාලයක් බන්ධනාගාරගත කිරීම හෝ දඩයක් නියම කිරීම හෝ දඩුවම් දෙකම ලබාදිය හැකි වුව ද ළමා අපයෝජනයන්ට එරෙහි නීතිය තවදුරටත් දැඩිකල යුතු බවයි ඇය කියාසිටියේ.\nඅපයෝජකයින්ට දරුවන් දෙස නොබැලීමට පවා බියවන සුළු නීතියක් මෙන්ම අපයෝජකයින්ට දරුවන් වෙත ප්‍රවේශ විය හැකි සියලු මාර්ග අවහිර කල හැකි සමාජ පරිසරයක් ගොඩනැගීම සැමදෙනාගේම වගකීම බව ද  වෛද්‍ය සුදර්ශිනී ප්‍රනාන්දුපුල්ලේ මහත්මිය සඳහන් කළා.\nමෙහිදී ළමාරක්ෂක අධිකාරියට ප්‍රමුඛ කාර්යයක් පැවරී ඇති අතර විධිමත් ක්‍රමවේද ඔස්සේ දරුවන් ආරක්ෂා කිරීමට අවශ්‍ය සියලු ක්‍රියාමාර්ග ගැනීමට හැකියාව තිබිය යුතු බව ද අමාත්‍යවරිය සිහිපත් කරනවා.\nකොවිඩ් 19 හේතුවෙන් දරුවන් අන්තර්ජාලයට යොමුවීමේ ප්‍රවණතාවය වැඩිවී ඇති අතර එහි බරපතලම කාරණය වන්නේ ඇතැම් පිරිස් සූක්ෂ්මව දරුවන් අන්තර්ජාලය හරහා ලිංගික හා මානසික අපයෝජනයට ලක්කිරීමට උත්සාහ ගැනීමයි.\nඒ පිළිබදව දෙමව්පියන්ගේ සහ වැඩිහිටියන්ගේ අවධානය ගිලිහීමත් හේතුවෙන් අනාගත සමාජ පරිහානියකට අතවනන තත්වයක් නිර්මාණය වීමට ඉඩ ඇති බවයි රාජ්‍ය අමාත්‍ය විශේෂඥ වෛද්‍ය සුදර්ශිනී ප්‍රනාන්දුපුල්ලේ මහත්මිය වැඩිදුරටත් කියාසිටියේ.",
       "URL": "https://www.hirunews.lk/276180/ළමා-අපයෝජකයන්ට-එරෙහි-නීති-දැඩි-කළ-යුතුයි-රාජ්‍ය-ඇමතිනි-සුදර්ශිනී-ප්‍රනාන්දුපුල්ලේ",
       "Category": "Local News",
       "Parent URL": "https://www.hirunews.lk/local-news.php?pageID=1839"
}