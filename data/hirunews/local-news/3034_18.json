{
       "Source": "hirunews",
       "Timestamp": "Saturday, 23 November 2019 - 20:03",
       "Headline": "ජනපතිගේ ක්‍රියා පිලිවෙතට සියලූ ඇමතිවරුන් අනුගත විය යුතු බව ඇමති රමේෂ් කියයි",
       "News Content": "තම වරදාන, වරප්‍රසාද අඩු කර ගනිමින් ආදර්ශමත්ව රට පාලනය කරන නව ජනාධිපතිවරයාගේ ක්‍රියා පිලිවෙතට රජයේ සියලූ මැති ඇමතිවරුන් අනුගත විය යුතු බව අමාත්‍ය රමේෂ් පතිරණ පවසනවා.\nඔහු මේ බව කියා සිටියේ ගාල්ල නගරයේ පැවති පිළිගැනීමේ උත්සවයකින් අනතුරුව මාධ්‍ය වෙත අදහස් දක්වමින්.\nවැවිලි කර්මාන්ත හා අපනයන කෘෂිකර්ම අමාත්‍ය රමේෂ් පතිරණ පිළිගැනීමේ උත්සවයක් අද පෙරවරුවේ ගාල්ල නගරයේදී පැවැත්වුණා.\nඅනතුරුව අමාත්‍යවරයා සිය පියාණන් වන දිවංගත හිටපු අමාත්‍ය රිචඞ් පතිරණගේ පිළිරුවට පුෂ්පෝපහාර දක්වනු ලැබූ බවයි අප වාර්තාකරු කියා සිටියේ.\nමේ අතර, විදේශ සබඳතා, නිපුණතා සංවර්ධන, රැකී රක්ෂා සහ කම්කරු සබඳතා අමාත්‍ය දිනේෂ් ගුණවර්ධන කොස්ගම - බොරලූගොඩ ප්‍රදේශයේ පිහිටි සිය පියාණන් වන පිලිප් ගුණවර්ධනගේ ස්මාරකයට පුෂ්පෝපහාර දැක්වීමට අද එක්වුණා.\nභාරකාර ආණ්ඩුවේ පත්වීම් ලද තවත් අමාත්‍යවරුන් කිහිපදෙනෙකු පිළිගැනීමේ උත්සව කිහිපයක් ප්‍රදේශ කිහිපයකදී පැවැත්වුණා.\nමහවැලි කෘෂිකර්ම වාරිමාර්ග, ග්‍රාමීය සංවර්ධන, අභ්‍යන්තර වෙළඳ, ආහාර සුරක්ෂිතතාව සහ පාරිභෝගික සුබ සාධන අමාත්‍ය චමල් රාජපක්ෂ පිළිගැනීමේ උත්සවයක් එලෙස සංවිධානය කර තිබුණේ තිස්සමහාරාම - දෙබරවැව පිහිටි ඔහුගේ නිවසේදීයි.\nප්‍රජා සවිබලගැන්වීම් සහ වතු යටිතල පහසුකම් අමාත්‍ය ආරුමුගම් තොණ්ඩමන් පිළිගැනීමේ උත්සවයක් හැටන් - කොටගල ප්‍රදේශයේදී අද පැවැත්වුණු බවයි අප වාර්තාකරු පැවසුවේ.",
       "URL": "https://www.hirunews.lk/228834/ජනපතිගේ-ක්‍රියා-පිලිවෙතට-සියලූ-ඇමතිවරුන්-අනුගත-විය-යුතු-බව-ඇමති-රමේෂ්-කියයි",
       "Category": "Local News",
       "Parent URL": "https://www.hirunews.lk/local-news.php?pageID=3034"
}