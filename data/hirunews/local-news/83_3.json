{
       "Source": "hirunews",
       "Timestamp": "Monday, 21 August 2023 - 19:21",
       "Headline": "මහවැලි ගොවීයන් දෙවියන්ට කන්නලව් කරයි",
       "News Content": "වාරිමාර්ග දෙපාර්තමේන්තුවට අයත් ජලාශ 73 න් ජලාශ 62 කම ජල මට්ටම සියයට 50 දක්වා පහත බැස තිබෙනවා.\nමේ අතර වලව කලාපයට පැවති දැඩි නියං සහිත කාලගුණ තත්ත්වය හේතුවෙන් ගොවීන් රැසක් තවමත් අපහසුතාවයට පත්ව ඇති බවයි වාර්තා වන්නේ.\nඑවන් පසුබිමක වලව ප්‍රදේශයට ජලය ලබා ගැනීම වෙනුවෙන් මූලිකත්වය ගත් ගොවීන්ට කිසියම් පිරිසකගෙන් මැර ප්‍රහාර එල්ල වන බවට පවසමින් අද වලව වම්ඉවුර ගොවීන් විරෝධතාවක නිරිත වුණා. ඒ මයුරපුර මහවැලි කාර්යාලය ඉදිරිපිටදීයි.\nපසුව ඔවුන් හම්බන්තොරට වරාය පොලිසිය ඉදිරිපිටට ගොස් විරෝධතාවක නිරත වූයේ සිද්ධියට සම්බන්ධ පුද්ගලයින් අත්අඩංගුවට ගන්නා ලෙස බල කරමින්.\nමේ අතර කලා වැවේ ජලය අවම මට්ටමක පැවතීම හේතුවෙන් තම කුඹුරු වගාව අවදානම් මට්ටමක පවතින බව මහවැලි එච් කලාපයේ ගොවීන් චෝදනා කරනවා.\nකෙසේ වෙතත් වගාවට අවශ්‍ය ජලය සපයා ගැනීම සඳහා වැසි ප්‍රාර්ථනා කරමින් මහවැලි එච් කලාපයේ ගොවීන් පිරිසක් කලා වැව කඩවර දේවාලය ඉදිරිපිට දේව කන්නලව්වකද නිරතවුණා.",
       "URL": "https://www.hirunews.lk/345613/මහවැලි-ගොවීයන්-දෙවියන්ට-කන්නලව්-කරයි",
       "Category": "Local News",
       "Parent URL": "https://www.hirunews.lk/local-news.php?pageID=83"
}