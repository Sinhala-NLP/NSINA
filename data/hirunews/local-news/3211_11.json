{
       "Source": "hirunews",
       "Timestamp": "Wednesday, 07 August 2019 - 14:25",
       "Headline": "සහරාන් යටතේ පුහුණුව ලැබූ තවත් තුන් දෙනෙකු අත්අඩංගුවට",
       "News Content": "පාස්කු ඉරිදා බෝම්බ ප්‍රහාරය මෙහෙයවූ සහරාන් හෂීම් යටතේ නුවරඑළිය සහ හම්බන්තොට කදවුරුවල පුහුණුව ලැබූ තවත් තුන්දෙනෙකු, රාජ්‍ය බුද්ධි සේවාවේ තොරතුරු මත අම්පාර පොලීසිය අද අත්අඩංගුවට ගත්තා.\nමොවුන් තහනම් සංවිධාන වන ජාතික තවුහිද් ජමාත් සහ ජමාතේ මිලාතේ ඊබ්‍රහිම් යන සංවිධානවල ක්‍රියාකාරී සාමාජිකයින් ලෙස කටයුතු කර ඇති කදුරුවෙල, මාවනැල්ල - දනාගම සහ වරකාපොල - තුල්හිරිය ප්‍රදේශවල පදිංචිකරුවන්.\nමෙම සැකකරුවන්ගෙන් දෙදෙනෙකු දැනට නාවල විවෘත විශ්වවිද්‍යාලයේ පාඨමාලා හදාරන පුද්ගලයින් බවට ද හෙළි වී තිබෙනවා.\nමේ අතර, ගත වූ දින කිහිපයේ සහරාන් සමග පුහුණුව ලැබූ ජමාතේ මිලාතේ ඊබ්‍රහිම් සංවිධානයේ 9 දෙනෙකු අත්අඩංගුවට ගෙන ඇති අතර ඉන් පළමුව අත්අඩංගුවට ගත් සැකකරුවන් තුන්දෙනා ත්‍රස්ත විමර්ශන කොට්ඨාශයට භාරදී ඇති බවයි පොලිස් මාධ්‍ය ප්‍රකාශක පොලිස් අධිකාරි රුවන් ගුණසේකර සදහන් කළේ.\nමේ අතර, ත්‍රස්ත කණ්ඩායම් නායක සහරාන් හෂීම්ගේ ක්‍රියාකාරකම් වලට සම්බන්ධ බවට සැකපිට අත්අඩංගුවට ගෙන සිටින පුද්ගලයින් 14 දෙනෙකු මේ මස 21 වනදා දක්වා යළි රක්ෂිත බන්ධනාගාර ගත කිරීමට කල්මුණේ මහේස්ත්‍රාත් අයි.එන්. රිස්වාන් අද නියෝග කළා.\nකල්මුණේ, අට්ටාලච්චේන, සයින්දමුරුදු සහ සමන්තුරේ යන ප්‍රදේශවලින් අත්අඩංගුවට ගත් සැකකරුවන් 15 දෙනෙකු අද අධිකරණයට ඉදිරිපත් කර ඇති අතර ඉන් එක් අයෙකු ඇප මත මුදා හැරීමටයි මහේස්ත්‍රාත්වරයා නියෝග කර ඇත්තේ.",
       "URL": "https://www.hirunews.lk/221735/සහරාන්-යටතේ-පුහුණුව-ලැබූ-තවත්-තුන්-දෙනෙකු-අත්අඩංගුවට",
       "Category": "Local News",
       "Parent URL": "https://www.hirunews.lk/local-news.php?pageID=3211"
}