{
       "Source": "hirunews",
       "Timestamp": "Friday, 25 August 2017 - 12:18",
       "Headline": "අනියම් පෙමක් නිසා පුද්ගලයෙකු සිරුරට ගිනි තබාගෙන මියයයි",
       "News Content": "කැඳවාගෙන යාමට පැමිණි අවස්ථාවේ අනියම් බිරිඳ ඊට අකමැත්ත පළ කිරීම හේතුවෙන් සිරුරට ගිනි තබාගත් පුද්ගලයෙකු මාරවිල රෝහලට ඇතුළත් කිරීමෙන් පසු ඊයේ(24) ජීවිතක්ෂයට පත්වුණා.\nමෙලෙස මිය ගොස් ඇත්තේ වයස අවුරුදු 40 ක් වූ  දංකොටුව - යෝගියාන ප්‍රදේශයේ උළු මෝලක සේවය කරමින් සිටි වනසිංහ ආරච්චිගේ ගුණතිලක නමැති අයෙක්.\nවිවාහකයෙකු වන ඔහු බිරිදගෙන් වෙන්වී සිට ඇති බව මූලික විමර්ශණවලදී අනාවරණය වී තිබෙනවා.\nමිය ගොස් ඇති අය යෝගියාන ප්‍රදේශයේම ඇති උළු කර්මාන්ත ශාලාවක සේවය කරන ලෙච්චමී නම් කාන්තාවක් සමග අනියම් සම්බන්ධතාවයක් පවත්වා ගෙන ගොස් තිබෙනවා.\n24 වැනිදා දහවල් 2.40 ට පමණ ඔහු තම අනියම් බිරිද සේවය කරන උළු කර්මාන්ත ශාලාව ඉදිරියට ගොස් ඇයට තමන් සමග යාමට පැමිනෙන ලෙස අඬ  ගසා ඇති අතර කාන්තාවගෙන් ප්‍රතිචාරයක් නොමැති තැන ඔහු එම ස්ථානයේදීම තම සිරුරට ගිනි තබා ගෙන ඇති බවයි සඳහන් වන්නේ.\nපසුව එම ස්ථානයේ සිටි අය ඔහුව ප්‍රතිකාර සදහා මාරවිල මූලික රෝහලට ඇතුළත් කර තිබෙනවා.\nප්‍රතිකාර ලබමින් සිටින අතර තුර ඔහු ඊයේ (24) සවස 6.00 ට පමණ මිය ගොස් ඇති බවයි අප වාර්තාකරු සඳහන් කළේ.\nදංකොටුව පොලීසිය වැඩිදුර විමර්ශණ පවත්වනවා.",
       "URL": "https://www.hirunews.lk/169331/අනියම්-පෙමක්-නිසා-පුද්ගලයෙකු-සිරුරට-ගිනි-තබාගෙන-මියයයි",
       "Category": "Local News",
       "Parent URL": "https://www.hirunews.lk/local-news.php?pageID=4354"
}