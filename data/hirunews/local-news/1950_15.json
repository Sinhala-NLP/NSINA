{
       "Source": "hirunews",
       "Timestamp": "Sunday, 16 May 2021 - 10:48",
       "Headline": "මොරටුවේ ගණිකා නිවාසයක් වටලා 5 දෙනෙකු අත්අඩංගුවට (වීඩියෝ)",
       "News Content": "දිවයින පුරා සංචරණ සීමා පනවා ඇති අවස්ථාවේ මොරටුව ප්‍රදේශයේ පවත්වාගෙන ගිය ගණිකා නිවාසයක් වැටලීමට පොලිසිය පියවර ගෙන තිබෙනවා.\nලැබුනු තොරතුරකට අනුව සිදු කළ මෙහෙයුමකදීයි මොරටුව වීර පුරන්අප්පු මාවතේ පවත්වාගෙන ගිය මෙම ගණිකා මධ්‍යස්ථානය වටලා ඇත්තේ.\nඑම ස්ථානයේ ගණිකා සේවයේ යෙදී සිටි කාන්තාවන් 3 දෙනෙකු සහ ඔවුන්ගේ සේවය ලබාගැනීමට පැමිණි පුද්ගලයන් දෙදෙනෙකු ද මෙහිදී අත්අඩංගුවට ගැනුනා.\nඅත්අඩංගුවට පත් කාන්තාවන් අවුරුදු 35 37 සහ 40 වයස්වල පසුවන්නන්.\nසැකකරුවන් දෙදෙනා අවුරුදු 30 සහ 32 වයස්වල අය බවටයි හෙළිවී ඇත්තේ.\nමෙම ලැගුම්හල ඉදිරිපසින් අගුලු දමා ගනුදෙනුකරුවන් පසුපස දොරෙන් ඇතුලත් කර ගන්නා බවට ද පොලිසිය අනාවරණ කරගෙන තිබෙනවා.\nඅදාළ මෙහෙයුමේදී අත්අඩංගුවට ගත් සැකකරුවන් සහ සැකකාරියන් මත්ද්‍රව්‍යවලට ද ඇබ්බැහිවූවන් වන අතර පිරිමි පුද්ගලයන් දෙදෙනා බස් රථ රියදුරන් බව ද සඳහන්.\nඑක් සැකකරුවෙකු සතුව තිබී මත්කුඩු පැකට් දෙකක් ද සොයාගෙන තිබෙනවා.\nගණිකා නිවාසය පවත්වාගෙන ගිය සැකකරු මොරටුව උස්වත්ත ප්‍රදේශයේ පදිංචිකරුවෙක්.\nසැකකරුවන් සහ සැකකාරියන් අධිකරණයට ඉදිරිපත් කිරීමට නියමිතයි.",
       "URL": "https://www.hirunews.lk/271501/මොරටුවේ-ගණිකා-නිවාසයක්-වටලා-5-දෙනෙකු-අත්අඩංගුවට-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1950"
}