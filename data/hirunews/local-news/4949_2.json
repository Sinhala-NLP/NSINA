{
       "Source": "hirunews",
       "Timestamp": "Tuesday, 26 July 2016 - 16:15",
       "Headline": "දෙමළ වැසියන් 26 දෙනෙකු ඝාතනය කළ සිද්ධියේ සැකකරුවන්ට මරණ දඩුවම ලබාදීම ගැන සංවාද",
       "News Content": "ත්‍රිකුණාමලය - කුමාරපුරම් ගම්මානයේදී දෙමළ වැසියන් 26 දෙනෙකු වෙඩි තබා ඝාතනය කිරීමේ සිද්ධියට අදාළ නඩුව උතුරුමැද පළාත්බද මහාධිකරණයේදී අද විභාගයට ගැනුනා.\nඑහිදී සැකකරුවන්ට මරණ දඩුවම ලබාදෙන  ලෙස රජයේ නීතීඥවරුන් කළ ඉල්ලීමට විත්තිය වෙනුවෙන් පෙනී සිටි නීතීඥවරයා දැඩි විරෝධයක් පළ කළා.\nඔහු එහිදී කියා සිටියේ විත්තිකරුවන් හඳුනාගැනීම පමණක් පදනම් කරගෙන ඔවුන්ට මරණ දඩුවම ලබාදී ජීවිත විනාශ කිරීමට නීතිමය හෝ සදාචාරාත්මක අයිතියක් නොමැති බවයි.\nඑසේම අපරාධයට යොදාගත් බව සැක කෙරෙන කිසිදු ගිනි අවියක් මෙතෙක් අධිකරණයට ඉදිරිපත් කර නොමැති බවද නීතීඥවරයා ප්‍රකාශ කළා.\n1996 වසරේ සිදුවූ මෙම සිද්ධියට අදාළව චෝදනා ලැබ සිටින්නේ එවකට ත්‍රිකුණාමලය - දෙහිවත්ත යුද හමුදා කඳවුරේ සේවයේ නිරත හිටපු හමුදා සෙබළුන් හයදෙනෙක්.\nඅදාළ චෝදනා එල්ලවීමෙන් පසු ඔවුන් සක්‍රීය සේවයෙන් ඉවත් කරනු ලැබුවා.\nඅද පැවති නඩු විභාගයෙන් අනතුරුව උතුරුමැද පළාත්බද මහාධිකරණ විනිසුරු මංජුල තිලකරත්න නියෝග කළේ සැකකරුවන් හෙට දිනය දක්වා යළි රක්ෂිත බන්ධනාගාර ගත කරන ලෙසයි.",
       "URL": "https://www.hirunews.lk/139043/දෙමළ-වැසියන්-26-දෙනෙකු-ඝාතනය-කළ-සිද්ධියේ-සැකකරුවන්ට-මරණ-දඩුවම-ලබාදීම-ගැන-සංවාද",
       "Category": "Local News",
       "Parent URL": "https://www.hirunews.lk/local-news.php?pageID=4949"
}