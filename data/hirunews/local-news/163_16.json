{
       "Source": "hirunews",
       "Timestamp": "Friday, 21 July 2023 - 16:05",
       "Headline": "අග්බෝට ප්‍රතිකාර කිරීම ඇරඹේ (විඩියෝ)",
       "News Content": "බඳින තුවක්කුවක් පත්තු වීමෙන් තුවාල ලබා මසකට අධික කාලයක් දැඩි ලෙස රෝගාතුරව පසුවන අග්බෝ හස්තියාට ප්‍රතිකාර කිරීම ඊයේ (21)\nආරම්භ කෙරුණා.\nඒ සඳහා එංගලන්තයේ වෙසෙන ශ්‍රී ලාංකිකයෙකු රුපියල් ලක්ෂ 07කට ආසන්න ඖෂධ තොගයක් පරිත්‍යාග කර තිබෙන බවයි වාර්තා වෙන්නේ.\nඅනුරාධපුර තිරප්පනේ ප්‍රදේශයේදී බඳින තුවක්කුවක් පත්තු වීමෙන් අග්බෝ හස්තියා තුවාල ලබා මේ වන විට මසකට අධික කාලයක් ගතව තිබෙන අතර වනජීවී නිලධාරීන් අවස්ථා කිහිපයකදීම අග්බෝට ප්‍රතිකාර ලබාදීමට උත්සාහ කළද එම කාර්යය එතරම් පහසු කටයුත්තක් නොවුනේ අග්බෝ දැඩි වේදනාවෙන් පසුවූ නිසයි.\nකෙසේ වෙතත් වනජීවී නිලධාරීන්ගේ දැඩි පරිශ්‍රමයකින් පසු අග්බෝ හස්තියාට ළඟාවූ අතර එම සත්වයාට ප්‍රතිකාර කිරීම ඊයේ ආරම්භ වුණා.\nඑංගලන්තයේ වෙසෙන ශ්‍රී ලාංකිකයෙකු වන අජන්ත හිදුරන්ගල මහතා විසින් ලක්ෂ 07කට ආසන්න ඖෂධ තොගයක් අග්බෝගේ ප්‍රතිකාර වෙනුවෙන් පරිත්‍යාග කර තිබෙනවා.\nඑම ඖෂධ මසකට ප්‍රමාණවත් වන අතර වඩා වේගවත් සුවයක් ලබාගැනීම සඳහා එම ඖෂධ අග්බෝගේ ප්‍රතිකාර වෙනුවෙන් භාවිත කළ බවයි වනජීවී දෙපාර්තමේන්තුව සඳහන් කළේ.\nකෙසේ වෙතත් වනජීවී අමාත්‍ය පවිත්‍රා වන්නිආරච්චි ප්‍රකාශ කලේ අග්බෝගේ ප්‍රතිකාර සඳහා ප්‍රමාණවත් ප්‍රතිපාදන වනජීවී දෙපාර්ථමේන්තුව සතුව පවතින බවයි.\nතුවාල ලබා දැඩි ලෙස වේදනාවෙන් පසුවූ අග්බෝ, විවිධ ප්‍රෙදේශ වලට සංක්‍රමණය වීම හේතුවෙන් ඔහුගේ ජීවිතයට දැඩි තර්ජනයක්ද මේ වනවිට මතුව තිබෙනවා.\nකෙසේ වෙතත් වනජීවී නිලධාරීන් සඳහන් කලේ අග්බෝ හස්තියා, පැය 24 පුරාම නිරන්තරයෙන් තම කණ්ඩායමේ නිරීක්ෂණයට ලක්වන බවයි.",
       "URL": "https://www.hirunews.lk/342042/අග්බෝට-ප්‍රතිකාර-කිරීම-ඇරඹේ-විඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=163"
}