{
       "Source": "hirunews",
       "Timestamp": "Saturday, 07 January 2023 - 19:42",
       "Headline": "මහබැංකුවෙන් දැනුම්දීමක්",
       "News Content": "ජනවාරි 16 සිට බලපැවැත්වෙන පරිදි වානිජ බැංකුවලට සිය අතිරික්ත ද්‍රවශීලතාව නිත්‍ය තැන්පතු පහසුකම යටතේ එක්දින පදනම මත තැන්පත් කිරීමට සහ පොලිය උපයා ගැනීමට තිබූ අවස්ථාව මාසයකට උපරිම අවස්ථා 5 ක් දක්වා සීමා කර තිබෙනවා.\nඑසේම, සුරැකුම් මත ලබාදෙන නිත්‍ය ණය පහසුකම අදාළ දිනකදී බැංකුවේ සංචිත අවශ්‍යතාවයෙන් සියයට 90 දක්වා සීමා කෙරෙනු ඇති.\nමහබැංකුව ප්‍රකාශ කළේ මූල්‍ය පද්ධතියේ ස්ථායිතාව ආරක්ෂා කර ගැනීම සඳහා මෙලෙස නිත්‍ය පහසුකම මත වන ඉහළ රැඳියාව අඩු කිරීමට ක්‍රියාමාර්ග ප්‍රකාශයට පත් කළ බවයි.\nමෙවැනි ක්‍රියාමාර්ග මගින් මූල්‍ය ආයතන අතර තැන්පතු සඳහා වන හිතකර නොවන තරගකාරිත්වය ඉවත් කරනු ඇති අතර, වෙළඳපොල ද්‍රවශීලතාව ද වර්ධනය කරනු ඇති බව මහබැංකුවේ අදහසයි.\nඑමගින් පොලී අනුපාතික තවදුරටත් අඩුවනු ඇතැයි ප්‍රකාශ කරන මහබැංකුව එය ආර්ථිකයේ ස්ථායිතාවය නැවත ඇති කර ගැනීමට හේතුවනු ඇති බවයි සඳහන් කරන්නේ.",
       "URL": "https://www.hirunews.lk/324507/මහබැංකුවෙන්-දැනුම්දීමක්",
       "Category": "Local News",
       "Parent URL": "https://www.hirunews.lk/local-news.php?pageID=616"
}