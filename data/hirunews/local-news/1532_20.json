{
       "Source": "hirunews",
       "Timestamp": "Sunday, 28 November 2021 - 8:46",
       "Headline": "ඔමික්‍රොන් කොරෝනා ප්‍රභේදයෙන් සුළු රෝග ලක්ෂණ පෙන්වන බවට ප්‍රකාශයක් (වීඩියෝ)",
       "News Content": "නව කොරෝනා ප්‍රභේදය, ඔමික්‍රොන් මගින් මෙතෙක් ප්‍රධාන සහලක්ෂණ පෙන්නුම් නොකරන අතර, සුළු රෝගී තත්ත්වයක් පමණක් ඇති වී තිබෙන බව දකුණු අප්‍රිකානු වෛද්‍ය සම්මේලනයේ ප්‍රධානි ඇන්ජලිකේ කෝට්සී පවසනවා.\nදැනට එමගින් මස්පිඬු වේදනාව සහ වෙහෙසකාරී බව දින දෙකක් පමණ පවතින අතර, සුළු කැස්සක් ද පවතින බවයි ඇය සඳහන් කළේ.\nඑමෙන්ම ඔමික්‍රොන් ආසාදිතයන්ට රස සහ සුවඳ නොදැනීමේ තත්වයක් ද වාර්තා වී නැහැ.\nඑන්නත්කරණය ලැබූවන්ට ඔමික්‍රොන් ආසාදනය වූ බවක් ද මෙතෙක් වාර්තා වී නොමැති බවයි දකුණු අප්‍රිකානු වෛද්‍ය සම්මේලනයේ ප්‍රධානි ඇන්ජලිකේ කෝට්සී කියා සිටියේ.\nකෙසේ නමුත් මෙය, සම්ප්‍රේෂණය වන අතර, දැනට හමුවූ පුද්ගලයන් වයස අවුරුදු 40ට අඩු අය බවත්, ඇය සඳහන් කළා.\nඑමෙන්ම ඔමික්‍රොන් වෛරසය ආසාදනය වීමේ ප්‍රතිඵල සියල්ල තවත් සති දෙකකින් පමණ මුළුමනින්ම දැනගත හැකිවනු ඇති බව ද ඇය අවධාරණය කළා.\nඔමික්‍රොන් කොරෝනා ප්‍රභේදය මුල්වරට දකුණු අප්‍රිකාවෙන් හඳුනා ගැනුණු අතර, එය විකෘතිතා වැඩි සංඛ්‍යාවක් සහිත ඩෙල්ටාවටත් වඩා ප්‍රබල ප්‍රභේදයක් ලෙසයි ලෝක සෞඛ්‍ය සංවිධානය හඳුන්වනු ලැබුවේ.\nවිශේෂයෙන් එන්නත්කරණය මගහැරීමට හැකියාවක් පැවතීම හේතුවෙන් එය, අවධානය යොමු කළ යුතු කොරෝනා ප්‍රභේදයක් ලෙස ද නම් කෙරුණා.\nමෙතෙක් සොයාගෙන ඇති ඔමික්‍රොන් කොරෝනා ප්‍රභේදය ආසාදිත වූවන් අතරින් වැඩිම සංඛ්‍යාවක් එනම්, 77 දෙනෙකු දකුණු අප්‍රිකාවෙන් සොයාගෙන ඇති අතර, බොට්ස්වානා, බ්‍රිතාන්‍ය, ජර්මනිය, බෙල්ජියම, ඊශ්‍රායලය, හොංකොං සහ චෙක් ජනරජයෙන් ද ආසාදිතයන් වාර්තා වුණා.",
       "URL": "https://www.hirunews.lk/289410/ඔමික්‍රොන්-කොරෝනා-ප්‍රභේදයෙන්-සුළු-රෝග-ලක්ෂණ-පෙන්වන-බවට-ප්‍රකාශයක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1532"
}