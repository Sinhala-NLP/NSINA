{
       "Source": "hirunews",
       "Timestamp": "Sunday, 22 November 2020 - 22:29",
       "Headline": "අමාත්‍යංශ විෂය පථයන් සංශෝධනයක් (වීඩියෝ)",
       "News Content": "තාක්ෂණ අමාත්‍යාංශය සහ මහජන ආරක්ෂක අමාත්‍යාංශය ලෙස නව අමාත්‍යාංශ දෙකක් ගැසට් පත්‍රයකින් ජනාධිපතිවරයා විසින් ප්‍රකාශයට පත්කර තිබෙනවා.\nඒ අනුව මෙරට කැබිනට් අමාත්‍යාංශ සංඛ්‍යාව 30 දක්වා ඉහළ යනු ඇති.\nමීට අමතරව තවත් අමාත්‍යාංශ කිහිපයක විෂය පථයන්ද සංශෝධනය කර තිබෙනවා.\nනව ගැසට් නිවේදනයට අනුව ජනාධිපති ලේකම් කාර්යාලය යටතේ නැගෙනහිර පළාත තුළ පුරා විද්‍යාත්මක උරුමය කළමනාකරණය සඳහාවන ජනාධිපති කාර්ය සාධක බලකාය ක්‍රියාත්මකවනවා.\nමෙතෙක් ජනාධිපති ලේකම් කාර්යාලය යටතේ පැවති ශ්‍රී ලංකා විදුලි සංදේශ නියාමන කොමිෂන් සභාව සහ අනුබද්ධ ආයතනල ශ්‍රී ලංකා ටෙලිකොම් සමාගම සහ එහි පාලිත සමාගම් සහ ආශ්‍රිත ආයතන අලුතින් පිහිටුවන ලද තාක්ෂණ අමාත්‍යාංශය යටතට පවරා තිබෙනවා.\nමීට අමතරව තාක්ෂණ අමාත්‍යාංශය යටතට ශ්‍රී ලංකා ප්‍රමිති ආයතනය හා පුද්ගලයින් ලියාපදිංචි කිරීමේ දෙපාර්තමේන්තුවද පවරා තිබෙනවා.\nමෙතෙක් ආරක්ෂක රාජ්‍ය අමාත්‍යාංශය යටතේ පැවති පොලිස් දෙපාර්තමේන්තුව සහ ආරක්ෂක අමාත්‍යාංශය යටතේ පැවති සිවිල් ආරක්ෂක දෙපාර්තමේන්තුව නව ගැසට් නිවේදනය මගින් පවරා ඇත්තේ අලුතින් පිහිටුවන ලද මහජන ආරක්ෂක අමාත්‍යාංශය යටතටයි.\nමීට අමතරව පුරා විද්‍යා දෙපාර්තමේන්තුව ජාතික උරුම ප්‍රාසාංග කලා හා ග්‍රාමීය කලා ශිල්ප ප්‍රවර්ධන කටයුතු රාජ්‍ය අමාත්‍යාංශයේ ශීර්ෂය යටතට ගෙන තිබෙනවා.\nමීට පෙර පුරා විද්‍යා දෙපාර්තමේන්තුව ක්‍රියාත්මක වූයේ ආරක්ෂක අමාත්‍යාංශය යටතේයි.",
       "URL": "https://www.hirunews.lk/255354/අමාත්‍යංශ-විෂය-පථයන්-සංශෝධනයක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2318"
}