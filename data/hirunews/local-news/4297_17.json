{
       "Source": "hirunews",
       "Timestamp": "Friday, 29 September 2017 - 7:46",
       "Headline": "ඔසරි පොටට චෝදනා එල්ල වූ පළාත් අධ්‍යාපන ලේකම්ට ඌවෙන් විරෝධය",
       "News Content": "මංගල උත්සවයකදී දිගම ඔසරි පොටේ ගිනස් වාර්තාවක් පිහිටුවීම සඳහා පාසල් දැරියන් 250 දෙනෙකු යොදා ගැනීමේ සිද්ධිය පිළිබඳව චෝදනාව එල්ල වූ මධ්‍යම පළාත් අධ්‍යාපන ලේකම්වරයා සම්බන්ධයෙන් ඌව පළාත් සභාවේදී යෝජනාවක් සම්මත වී තිබෙනවා.\nමෙම පළාත් අධ්‍යාපන ලේකම්වරයා පසුගියදා ස්ථාන මාරුවක් ලබා ඌව පළාත් සභාවේ ප්‍රධාන ලේකම්වරයා ලෙස වැඩ ආරම්භ කරනු ලැබුවා.\nකෙසේ වෙතත්, එම තනතුර සඳහා දීර්ඝ කාලයක් පළාතේ සේවය කරන ජ්‍යෙෂ්ඨ නිලධාරියෙකු හෝ නිලධාරිනියක් පත්කරන ලෙසට ඊයේ රැස්වු පළාත් සභා මාසික රැස්වීමේදී ඒකච්ඡන්දයෙන් යෝජනාවක් සම්මත වී තිබෙනවා.\nඅදාළ යෝජනාව පළාත් විපක්ෂ නායක ර.මූ. රත්නායක විසින් එය ඉදිරිපත් කර තිබුණා.\nපළාත් සභාව තුළ සම්මත කරගත් මෙම යෝජනාව සම්බන්ධයෙන් ඌව පළාත් නව ප්‍රධාන ලේකම් පී.බී.විජේරත්නගෙන්ද අප විමසීමක් කළා.\nඑහිදී ඔහු කියා සිටියේ එවැනි යෝජනාවක් සම්මත කිරීමට පළාත් සභාවට බලයක් නොමැති බවයි.",
       "URL": "https://www.hirunews.lk/172109/ඔසරි-පොටට-චෝදනා-එල්ල-වූ-පළාත්-අධ්‍යාපන-ලේකම්ට-ඌවෙන්-විරෝධය",
       "Category": "Local News",
       "Parent URL": "https://www.hirunews.lk/local-news.php?pageID=4297"
}