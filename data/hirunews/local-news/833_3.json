{
       "Source": "hirunews",
       "Timestamp": "Saturday, 01 October 2022 - 7:26",
       "Headline": "සමාජ ආරක්ෂණ බද්ද අද සිට",
       "News Content": "සමාජ ආරක්ෂණ දායකත්ව බද්ද අද සිට ක්‍රියාත්මක වනවා.\nඒ අනුව රුපියල් බිලියන 140 ක අමතර ආදායමක් උපයා ගැනීමට රජය අපේක්ෂා කරනවා.\nකෙසේ වෙතත් ආර්ථික විශේෂඥයන් පෙන්වා දෙන්නේ මෙම නව බදු පැනවීමත් සමඟ භාණ්ඩ හා සේවා මිල ගණන් තවදුරටත් ඉහළ යා හැකි බවයි.\nඑමෙන්ම, රජයට ආදායම් ඉපැයීම සඳහා පනවන මෙවැනි බදු යොදා ගත යුත්තේ තාවකාලිකව බවද ඔවුන් පෙන්වා දෙනවා.\nකොරෝනා වසංගතයෙන් කඩා වැටුණු ආර්ථිකය යථාවත් කිරීම සඳහා මෙම සමාජ ආරක්ෂණ දායකත්ව බද්ද හඳුන්වා දෙනු ලැබුවේ 2022 අයවැය මගින්.\nකෙසේ වෙතත් එය ක්‍රියාත්මක කිරීම අද සිට ආරම්භ කෙරෙන අතර ඒ යටතේ රුපියල් මිලියන 120 ට වැඩි වාර්ෂික පිරිවැටුම මත සියයට 2.5 ක බද්දක් අයකෙරෙනු ඇති.\nකෙසේ වෙතත් ඖෂධ, පෙට්‍රල්, ඩීසල් හෝ භූමිතෙල්, එල්.පී. ගෑස්, දේශීය නිෂ්පාදකයෙකුගෙන් හෝ නිපදවන්නෙකුගෙන් මිලදී ගනු ලබන නැවුම් කිරි, අමු පත්‍ර, කුරුඳු හෝ රබර් ඇතුලු ද්‍රව්‍ය කිහිපයක් සමාජ ආරක්ෂණ බද්දෙන් නිදහස් කර තිබෙනවා.\nඑමෙන්ම විදුලි උත්පාදනය හෝ විදුලිය නිපදවීම, වෛද්‍ය සේවා, ජල සැපයුම, භාණ්ඩ සහ මගී ප්‍රවාහනය, නිමි ඇඳුම් මැසීමේ සේවා, සංචාරක සේවා, ජීවිත රක්ෂණ ව්‍යාපාර, සිනමා ශාලා, විදේශ ව්‍යවහාර මුදල්වලින් ගෙවීම් කටයුතු ලබාගන්නා සේවා ඇතුලු සේවාවන් කිහිපයක් මෙම නව බද්දෙන් නිදහස් වනවා.",
       "URL": "https://www.hirunews.lk/316742/සමාජ-ආරක්ෂණ-බද්ද-අද-සිට",
       "Category": "Local News",
       "Parent URL": "https://www.hirunews.lk/local-news.php?pageID=833"
}