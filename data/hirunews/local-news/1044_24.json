{
       "Source": "hirunews",
       "Timestamp": "Tuesday, 05 July 2022 - 16:15",
       "Headline": "ඒරෝෆ්ලොට් නඩුව නිෂ්ප්‍රභ කරන්නැයි නීතිපති කළ ඉල්ලීම පිළිබඳ නියෝගය 15 වැනිදා",
       "News Content": "පසුගියදා රුසියානු ඒරෝෆ්ලොට් ගුවන් යානයකට මෙරටින් පිටත්ව යෑම වළක්වාලමින් වාරණ නියෝගයක් නිකුත් කිරීමට හේතු වූ නඩුව නිෂ්ප්‍රභ කරන ලෙස නීතිපතිවරයා කළ ඉල්ලීම පිළිබඳ නියෝගය ලබන 15 වැනිදා ප්‍රකාශයට පත් කරන බව කොළඹ වාණිජ මහාධිකරණය අද ප්‍රකාශ කළා.\nඅයර්ලන්තය සමාගමක් විසින් ඉදිරිපත් කළ අදාළ නඩුව නිෂ්ප්‍රභ කරන්නැයි නීතිපතිවරයා වෙනුවෙන් පෙනී සිටි අතිරේක සොලිසිටර් ජනරාල් සුමති ධර්මවර්ධන සහ විත්තිකාර රුසියානු ගුවන් සමාගම විසින් අද කරුණු ඉදිරිපත් කළා.\nඑම කරුණු සලකා බැලීමෙන් අනතුරුවයි වාණිජ මහාධිකරණය මෙම නියෝගය නිකුත් කළේ. අයර්ලන්තය සමාගමක් විසින් ඉදිරිපත් කළ පෙත්සමක් සලකා බැලූ කොළඹ වාණිජ මහාධිකරණ විනිසුරු හර්ෂ සේතුංග විසින් රුසියානු ඒරෝෆ්ලොට් ගුවන් යානයකට මෙරටින් පිටව යාම වළක්වාලමින් ඉකුත් ජුනි මස 02 වැනිදා වාරණ නියෝගයක් නිකුත් කර තිබුණා.\nපසුව නීතිපතිවරයා විසින් ඉදිරිපත් කළ කරුණු සලකා බැලූ වාණිජ මහාධිකරණ විනිසුරුවරයා අනතුරුව එම වාරණ නියෝගය අත්හිටුවන ලෙසද නියෝග කළා.",
       "URL": "https://www.hirunews.lk/309122/ඒරෝෆ්ලොට්-නඩුව-නිෂ්ප්‍රභ-කරන්නැයි-නීතිපති-කළ-ඉල්ලීම-පිළිබඳ-නියෝගය-15-වැනිදා",
       "Category": "Local News",
       "Parent URL": "https://www.hirunews.lk/local-news.php?pageID=1044"
}