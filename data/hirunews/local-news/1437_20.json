{
       "Source": "hirunews",
       "Timestamp": "Sunday, 09 January 2022 - 19:54",
       "Headline": "චීන විදේශ ඇමති ජනපති සහ අගමැති හමුවේ - පෝට්සිටියේ විවෘත කිරීම් දෙකක්  (වීඩියෝ)",
       "News Content": "සංචාරයක් සඳහා පැමිණි චීන රාජ්‍ය මන්ත්‍රණ සභාවේ සාමාජික, විදේශ අමාත්‍ය වෑන්ග් - යී ඇතුළු දූත පිරිස අද පස්වරුවේ දිවයිනෙන් පිටත්ව ගියා.\nඊයේ රාත්‍රියේ දිවයිනට පැමිණි චීන විදේශ අමාත්‍යවරයා ඇතුළු දූත පිරිස පැය 18 කට ආසන්න කාලයක් මෙරට තුළ රැදී සිටි අතර එම කාලය තුළ ජනාධිපතිවරයා, අග්‍රාමාත්‍යවරයා, සහ විදේශ අමාත්‍යවරයා හමුවී සාකච්ඡා සිදුකර තිබුණා.\nචීන විදේශ අමාත්‍යවරයා සහ ජනාධිපති ගෝඨාභය රාජපක්ෂ අතර ද්වි පාර්ශවික සාකච්ඡා පැවැත්වුණේ අද පෙරවරුවේයි.\nඒ ජනාධිපති කාර්යාලයේදීයි.\nඑහිදී කොරෝනා වසංගතයට මුහුණදීමේදී චීනයෙන් ලද ද්‍රව්‍යමය සහ මූල්‍ය ආධාර වෙනුවෙන් ජනාධිපතිවරයා විදේශ අමාත්‍යවරයා වෙත ස්තූතිය පළ කර තිබෙනවා.\nදෙරට අතර මිත්‍රත්වය ආවර්ජනය කළ චීන විදේශ අමාත්‍ය වෑන්ග් - යී නැවත වතාවත් මෙරටට පැමිණීමට හැකිවීම පිළිබදව තමා සතුටට පත්වන බවත් සමීප මිත්‍රයෙකු ලෙස චීනයේ සහය සැමවිටම ලබාදෙන බවත් ප්‍රකාශ කළ බවයි ජනාධිපති මාධ්‍ය අංශය සඳහන් කළේ.\nමේ අතර, නව සාමාන්‍යකරණය යටතේ සංචාරකයින් සඳහා රට යළි විවෘත කර ඇති පසුබිමක් තුළ ජෛව බුබුළක් තුළ රදවා ගනිමින් චීන සංචාරකයන් මෙරටට ගෙන්වා ගැනීමට සහය වන ලෙස ජනාධිපතිවරයා චීන විදේශ අමාත්‍යවරයාගෙන් ඉල්ලීමක් කර තිබෙනවා.\nකොරෝනා වසංගතය හමුවේ ඇති ආර්ථික අර්බුදයට විසදුමක් ලෙස ණය ආපසු ගෙවීම, ප්‍රතිව්‍යුගත කිරීමට ඇති හැකියාව කෙරෙහි අවදානය යොමු කළ හැකි නම් එය විශාල සහනයක් වනු ඇතැයි එහිදී ජනාධිපතිවරයා පෙන්වා දී ඇති බව සදහන්.\nඑමෙන්ම චීනයෙන් සිදුකරන ආනයනවලදී සහනදායී වෙළද ණය ක්‍රමයක් ලබා ගැනීමට හැකිවෙතොත් කර්මාන්ත බාධාවකින් තොරව පවත්වා ගැනීමට එය ඉවහල් වනු ඇතැයි ද ජනාධිපතිවරයා ප්‍රකාශ කර තිබෙනවා.\nඑමෙන්ම, චීන විදේශ අමාත්‍යවරයා අග්‍රාමාත්‍ය මහින්ද රාජපක්ෂ ද  හමුවී ද්වි පාර්ශවික සාකච්ඡා සිදුකර තිබුණා.\nඒ, අරලියගහ මන්දිරයේදියි.\nමේ අතර, කොළඹ වරාය නගරයේ මරීනා හෙවත් නිකේතන පර්යන්තය සහ මහජන මංතීරුව අද විවෘත කෙරුණා.\nඒ, ජනාධිපති ගෝඨාභය රාජපක්ෂ, අග්‍රාමාත්‍ය මහින්ද රාජපක්ෂ සහ දිවයිනට පැමිණ සිටින චීන රාජ්‍ය මන්ත්‍රණ සභාවේ සාමාජික, විදේශ අමාත්‍ය වෑන්ග් - යී සහභාගිවූ උත්සවයකදියි.\nඋත්සවය පැවැත්වුණේ ශ්‍රී ලංකාව සහ චීනය අතර, රාජතාන්ත්‍රික සබඳතාවල 65 වන සංවත්සරය නිමිත්තෙන්.\nචීන - ශ්‍රී ලංකා රබර් සහල් ගිවිසුමේ 70 වන සංවත්සරයද ඊට සමගාමීව යෙදී තිබෙනවා.\nමේ සඳහා සහභාගි වූ චීන විදේශ අමාත්‍ය වෑන්ග් - යී ඇතුලු 18 දෙනෙකුගෙන් යුත් දූත පිරිසක් ඊයේ රාත්‍රියේ දිවයිනට පැමිණියා.\nඅද විවෘත කෙරුණු මීටර 500 ක් දිගැති කොළඹ වරාය නගරයේ මහජන මංතීරුව හෙට පෙරවරු 9 සිට පස්වරු හය දක්වා දිනපතා මහජනතාව සඳහා විවෘතයි.\nඒ සඳහා ජනාධිපති කාර්යාලය ඉදිරිපිට පිහිටා ඇති පිවිසුම භාවිත කළ හැකියි.",
       "URL": "https://www.hirunews.lk/293490/චීන-විදේශ-ඇමති-ජනපති-සහ-අගමැති-හමුවේ-පෝට්සිටියේ-විවෘත-කිරීම්-දෙකක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1437"
}