{
       "Source": "hirunews",
       "Timestamp": "Thursday, 29 September 2022 - 11:17",
       "Headline": "ආගමික සිද්ධස්ථාන සඳහා සූරිය පැනල සවි කිරීම කඩිනම් කෙරෙයි",
       "News Content": "ආගමික සිද්ධස්ථානවල සූර්ය පැනල සවි කිරීමේ වැඩපිලිවෙල කඩිනම් කිරීමට අවධානය යොමුව තිබෙනවා.\nඒ සම්බන්ධයෙන් ඊයේ විදුලි බල හා බලශක්ති අමාත්‍යාංශයේ සාකච්ඡාවක් පැවති අතර, ඊට සංස්කෘතික කටයුතු අමාත්‍ය විදුර වික්‍රමනායක, අධ්‍යාපන රාජ්‍ය අමාත්‍ය විජිත බේරුගොඩ මෙන්ම මෙම අමාත්‍යාංශවලට අනුබද්ධ ආයතනවල නිලධරයන් එක් ව සිටියා.\nඉන්දීය ණය ආධාර යටතේ මෙය ක්‍රියාත්මක කෙරේ.\nමේ යටතේ පිරිවෙන් සඳහා ප්‍රමුඛත්වය ලබාදෙනු ඇති.\nමේ අතර, අඩු ආදායම්ලාභී නිවාස 25,000ක් සඳහා සූර්ය පැනල ලබා දීමේ ව්‍යාපෘතියක් ආරම්භ කිරීමට සැලසුම් කර ඇති බව විෂය භාර අමාත්‍ය ප්‍රසන්න රණතුංග ප්‍රකාශ කළා.\nඉදිකිරීම් කටයුතු අතර මඟ නතර වූ නිවාස 69000කින් මේවා තෝරා ගැනීමට නියමිත යි.\nඑමඟින් මෙගාවොට් 500ක පුනර්ජනනීය බලශක්තියක් ජාතික විදුලිබල පද්ධතියට එකතු කිරීමට අපේක්ෂිත යි.\nමෙම ව්‍යාපෘතිය සඳහා පසුගිය දා කැබිනට් අනුමැතිය ද හිමි ව තිබුණා.\nඑමඟින් වසරකට මෙගවොට් 648ක ප්‍රමාණයක් උත්පාදනය කෙරෙන අතර, ඉන්ධන ආනයනය කිරීමට වසරකට වැය වන මුදලින් ඩොලර් මිලියන 116ක මුදලක් ඉතිරි වන බව යි එම අමාත්‍යාංශය සඳහන් කළේ.",
       "URL": "https://www.hirunews.lk/316601/ආගමික-සිද්ධස්ථාන-සඳහා-සූරිය-පැනල-සවි-කිරීම-කඩිනම්-කෙරෙයි",
       "Category": "Local News",
       "Parent URL": "https://www.hirunews.lk/local-news.php?pageID=836"
}