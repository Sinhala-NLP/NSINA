{
       "Source": "hirunews",
       "Timestamp": "Sunday, 16 August 2020 - 7:05",
       "Headline": "මැතිවරණ කොමිසම අඟහරුවාදා හෝ බදාදා රැස්වේ",
       "News Content": "ජාතික ලැයිස්තුවෙන් අපේ ජනබල පක්ෂයට හිමිවූ මන්ත්‍රී ධුරය සඳහා කවුරුන් පත් කරන්නේද යන්න පිළිබඳ ගැටලූව මේ වනතෙක් විසඳී නැහැ.\nඑම පක්ෂයේ ලේකම් ලෙස කටයුතු කළ පූජ්‍ය වේදිනිගම විමලතිස්ස හිමියන් මැතිවරණ කොමිසමට ලිපියක් යොමුකරමින් ඒ සඳහා තමන් පත් කරන ලෙස ඉල්ලීමක් සිදුකර තිබුණා.\nපසුව, එම පක්ෂයේ සභාපතිවරයා සහ නිලධාරින් මණ්ඩලය රැස්වී පූජ්‍ය වේදිනිගම විමලතිස්ස හිමියන් ලේකම් ධුරයෙන් ඉවත් කර වෙනත් අයෙකු ලේකම්වරයා ලෙස පත් කරනු ලැබුවා.\nඅනතුරුව නව ලේකම්වරයාගේ අත්සනින් යුතු ලිපියක් මගින් මැතිවරණ කොමිසමට තවත් අයෙකුගේ නමක් යෝජනා කෙරුණු අතර, මැතිවරණ කොමිසම ඉන් කිසිදු නමක් භාර ගනු ලැබූයේ නැහැ.\nපවතින අර්බුදය හේතුවෙන් මැතිවරණ කොමිසම නීතිපතිවරයාගෙන් කරුණු විමසීමට කටයුතු කළේ ඉන් අනතුරුවයි.\nඊට අදාල තීන්දුව ලබා ගත යුතු වන්නේ මැතිවරණ කොමිසම විසින් බවයි නීතිපති දෙපාර්තමේන්තුව පසුව ප්‍රකාශ කළේ.\nඒ අනුව ඊට අදාළ තීන්දුව ලබා ගැනීම සඳහා මැතිවරණ කොමිසම එළඹෙන අගහරුවාදා හෝ බදාදා දිනයේ රැස්වීමට නියමිතව තිබෙනවා.\nහෙට දිනයේ මැතිවරණ කොමිසම රැස්වීමට නියමිතව තිබුණ ද නොවැළැක්විය හැකි හේතුවක් නිසා හෙට දිනයේදී මැතිවරණ කොමිසම රැස් නොවන බවයි එහි උසස් නිලධාරියෙකු සඳහන් කළේ.\nඒ අනුව, අපේ ජනබල පක්ෂයේ ජාතික ලැයිස්තු මන්ත්‍රී ධුරයට කවුරුන් පත් කරන්නේ ද යන තීන්දුව එළඹෙන අඟහරුවාදා හෝ බදාදා රැස්වන මැතිවරණ කොමිසම තීරණය කරනු ඇති.\nමේ අතර අපේ ජන බල පක්ෂයේ මහලේකම් පූජ්‍ය වේදානිගම විමලතිස්ස හිමියන්ට විරුද්ධව යක්කල සහ වීරගුල යන පොලිස් ස්ථාන දෙකට ඊයේ පාර්ශ්ව දෙකක් විසින් පැමිණිලි ඉදිරිපත් කළා.\nඒ උන්වහන්සේගේ ක්‍රියාකලාපය හේතුවෙන් සිය ඡන්ද දායකයින්ගේ අපේක්ෂාවන් යටපත්වන බව පවසමින්.",
       "URL": "https://www.hirunews.lk/247905/මැතිවරණ-කොමිසම-අඟහරුවාදා-හෝ-බදාදා-රැස්වේ",
       "Category": "Local News",
       "Parent URL": "https://www.hirunews.lk/local-news.php?pageID=2518"
}