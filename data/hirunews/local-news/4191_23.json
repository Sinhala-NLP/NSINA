{
       "Source": "hirunews",
       "Timestamp": "Friday, 01 December 2017 - 15:19",
       "Headline": "දළ පූට්ටුවා ඝාතනයට අත්අඩංගුවට ගත් 6 දෙනා රිමාන්ඩ්",
       "News Content": "ගල්ගමුවේ දළ පූට්ටුවා හස්තියාට වෙඩි තබා ඝාතනය කිරීමේ සිද්ධියට සම්බන්ධයෙන් ඊයේ රාත්‍රියේ සහ අද අත්අඩංගුවට ගත් සැකකරුවන් 6 දෙනා මේ මස 12 වන දා දක්වා රක්ෂිත බන්ධනාගාර ගත කර තිබෙනවා.\nඒ, සැකකරුවන් අද මහව මහේස්ත්‍රාත් අධිකරණයට ඉදිරිපත් කිරීමෙන් අනතුරුවයි.\nසිද්ධිය සම්බන්ධයෙන් අද පෙරවරුවේ සැකකරුවෙකු අත්අඩංගුවට ගනු ලැබුවේ වෙඩි තැබීම සිදුකළ ගිනි අවිය ද සමඟයි.\n65 හැවිරිදි ඔහු මොරගොල්ලාගම - පොතාන ප්‍රදේශයේදී අත්අඩංගුවට ගත් බවයි පොලීසිය සඳහන් කළේ.\nගල්ගමුව දළ පූට්ටුවා හස්තියා වෙඩි තබා ඝාතනය කිරීමේ සිද්ධියට සම්බන්ධ පුද්ගලයින් 5 දෙනෙකු ඊයේ රාත්‍රියේදී අත්අඩංගුවට ගත් අතර, පරීක්ෂණ මෙහෙය වූ පොලිස් කණ්ඩායම් දෙකක් විසින් ස්ථාන කිහිපයකදී ඔවුන් අත්අඩංගුවට ගෙන තිබුණා.\nමෙම සැකකරුවන් විසින් දළ පූට්ටුවා ඝාතනය කිරීමෙන් පසු ශරීරය කොටස් කර ඇති බවද හෙළි වී තිබෙනවා.\nඒ සදහා යොදා ගත් විශාල ප්‍රමාණයේ යාන්ත්‍රික කියත් කිහිපයක් ද පොලිස් භාරයට ගෙන ඇති බව සදහන්.\nමෙලෙස අත්අඩංගුවට ගත් පුද්ගලයන් දළ පූට්ටුවා ඝාතනය සිදුකළ ආකාරය පිළිබදව පාපොච්චාරණයක් සිදුකර ඇති බව ජ්‍යෙෂ්ඨ පොලිස් නිලධාරියෙකු අප කළ විමසීමකදී කියා සිටියා.\nමේ අතර, මීට දින කිහිපයකට පෙර දළ පූට්ටුවා හස්තියා ඝාතනය සම්බන්ධයෙන් පුද්ගලයන් දෙදෙනෙකු අත්අඩංගුවට ගනු ලැබුවා.\nඔවුන් සතුව තිබී දළ පූට්ටුවාගේ ඇත් දළ යුගලය මෙන්ම, ගජමුතු 6 ක් ද සොයා ගත් බවයි පොලීසිය ප්‍රකාශ කළේ.\nඔවුන් සතුව තිබී ඇත් දළ කැපීමට යොදාගත් කියත් 3 ක් / අත් කියතක කොටසක් / ඇත් දළවලින් සෑදු සිංහ රූප සහිත පෙන්ඩන්ට් 2 ක් / ඇත් දළවලින් නිර්මාණය කළ සුරයක් / ඇත් දළ කොටසක් සහ කුඩා ගජමුතු එකක් සොයා ගැනුනා.\nමෙම සැකකරුවන් මොරගොල්ලාගම ප්‍රදේශයේ පදිංචි සැකකරුවන් බවයි පොලිසිය කියාසිටියේ.",
       "URL": "https://www.hirunews.lk/177376/දළ-පූට්ටුවා-ඝාතනයට-අත්අඩංගුවට-ගත්-6-දෙනා-රිමාන්ඩ්",
       "Category": "Local News",
       "Parent URL": "https://www.hirunews.lk/local-news.php?pageID=4191"
}