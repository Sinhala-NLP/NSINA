{
       "Source": "hirunews",
       "Timestamp": "Tuesday, 29 November 2022 - 10:24",
       "Headline": "සුබ සාධක ප්‍රතිලාභ ගෙවීමේ නියෝගවලට කැබිනට් අනුමැතිය",
       "News Content": "සුබ සාධක ප්‍රතිලාභ ගෙවීමේ නියෝගවලට කැබිනට් අනුමැතිය\nඉන්ධන අර්බුදය ඇතුළු රටේ පැවති අර්බුදය හේතුවෙන් පාසල් පැමිණීමට නොහැකි වූ උසස් පෙළ සිසුන්ට සියයට 80 අනිවාර්ය කිරීමේ තීරණය සම්බන්ධයෙන් යම් සහනදායි වැඩපිළිවෙලක් ලබාදීමට කටයුතු කරන බව කැබිනට් ප්‍රකාශක අමාත්‍ය බන්දුල ගුණවර්ධන ප්‍රකාශ කළා.\nඔහු මේ බව කියා සිටියේ අද රජයේ ප්‍රවෘත්ති දෙපාර්තමේන්තුවේ පැවති කැබිනට් තීරණ දැනුම්දීමේ මාධ්‍ය හමුවට එක්වෙමින්.\nපාසල් උපකරණවලට පනවා ඇති සෙස් බද්ද ඉවත් කිරීම සම්බන්ධයෙන් මේ වන තෙක් කැබිනට් පත්‍රිකාවක් ඉදිරිපත්ව නොමැති බවද අමාත්‍යවරයා සඳහන් කළා.\nමේ අතර, 2002 අංක 24 දරණ සුබ සාධක ප්‍රතිලාභ පනතේ විධිවිධාන යටතේ සුභ සාධක ප්‍රතිලාභ ගෙවීම පිණිස සුදුසු තැනැත්තන් තෝරා ගැනීමට අදාළ නියෝග සඳහා කැබිනට් අනුමැතිය හිමිව තිබෙනවා.\nඑම නියෝග ඇතුළත් කරමින් පසුගිය ඔක්තෝම්බර් මස 20 වනදා ගැසට් පත්‍රයක් නිකුත් කර තිබූ අතර අදාළ යෝජනාව, කැබිනට් මණ්ඩලයට ඉදිරිපත් කරනු ලැබුවේ මුදල් ආර්ථික ස්ථායිකරණ සහ ජාතික ප්‍රතිපත්ති අමාත්‍ය ජනාධිපති රනිල් වික්‍රමසිංහ විසින්.\nමේ අතර, දේශීය සමාගම් මෙරට වෙළඳපොල සඳහා භාණ්ඩ නිෂ්පාදනය කිරීමට අවශ්‍ය අමුද්‍රව්‍ය ආනයනය කිරීමේදී විදේශීය සමාගම් විසින් ප්‍රේෂණය කරන විදේශ විනිමය උපයෝගි කර ගෙන ගෙවීම් සිදුකිරීමට අදාළ යෝජනාවලට කැබිනට් අනුමැතිය හිමිව තිබෙනවා.\n2017 අංක 12 දරණ විදේශ විනිමය පනතේ 7 යි 1 වගන්තිය යටතේ අදාළ නියෝග පැනවෙන අතර මුදල් අමාත්‍යවරයා ලෙස ජනාධිපති රනිල් වික්‍රමසිංහ විසින් එම යෝජනාව කැබිනට් මණ්ඩලයට ඉදිරිපත් කර තිබුණා.",
       "URL": "https://www.hirunews.lk/321550/සුබ-සාධක-ප්‍රතිලාභ-ගෙවීමේ-නියෝගවලට-කැබිනට්-අනුමැතිය",
       "Category": "Local News",
       "Parent URL": "https://www.hirunews.lk/local-news.php?pageID=700"
}