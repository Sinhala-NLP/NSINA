{
       "Source": "hirunews",
       "Timestamp": "Sunday, 14 February 2016 - 12:45",
       "Headline": "වෛද්‍ය සංගමයේ ලේකම්ගෙන් රහස් පොලීසිය ප්‍රශ්න කරයි",
       "News Content": "රජයේ වෛද්‍ය නිලධාරීන්ගේ සංගමයේ ප්‍රධාන ලේකම් වෛද්‍ය නලින්ද හේරත්ගෙන් අපරාධ පරීකෂණ දෙපාර්තමේන්තුව ප්‍රකාශයක් සටහන් කරගෙන තිබෙනවා.\nඑහි උසස් නිලධාරියෙකු හිරු ප්‍රවෘත්ති අංශයට සඳහන් කළේ වෛද්‍ය සංගමය මගින් පළ කරන ලද ප්‍රකාශනයක පරස්පර කරුණක් සම්බන්ධයෙන් පසුගිය සිකුරාදා ඔහුගෙන් මෙලෙස ප්‍රශ්න කළ බවයි.\nකෙසේ නමුත් රජයේ වෛද්‍ය නිලධාරීන්ගේ සංගමයේ ලේකම් වෛද්‍ය නලින්ද හේරත් හිරු ප්‍රවෘත්ති අංශයට කියා සිටියේ මෙලෙස රහස් පොලීසිය තමාගෙන් ප්‍රශ්න කිරීම රජයේ මර්ධන වැඩපිිළිවෙලේ අංගයක් බවයි.\nසුදුසුකම් නොලත් ඉන්දීය වෛද්‍යවරුන් ශ්‍රී ලංකාවේ පෞද්ගලික රෝහල්වල විශේෂඥ වෛද්‍යවරුන් ලෙස සේවය කිරීමෙන් රෝගී ජීවිත අවදානමට ලක්වීම පිළිබඳව සංගමය පොත් පිංචක් පළ කර තිබෙනවා.\nඑහි මුද්‍රණ දෝෂයක් හුවා දක්වමින් මෙලෙස රහස් පොලීසිය තමාගෙන් ප්‍රශ්න කළ බව ඔහු සඳහන් කළා.\nවිශේෂයෙන් යෝජිත ඉන්දු - ශ්‍රී ලංකා වෙළඳ හා සේවා ගිවිසුමට එරෙහිව රජයේ වෛද්‍ය නිලධාරීන්ගේ සංගමය ගෙන යන මහජනයා දැනුවත් කිරීමේ ක්‍රියාවලිය නුරුස්සන රජය මර්දන ක්‍රියාවලියකට අවතීර්ණ වී ඇති බවට වෛද්‍ය සංගමය චෝදනා කළා.\nමේ සම්බන්ධයෙන් සාධාරණ විසඳුමක් නොලැබුණහොත් නොදන්වා වර්ජනයකට පිවිසීමට සිදුවන බවයි රජයේ වෛද්‍ය නිලධාරීන්ගේ සංගමයේ ලේකම් වෛද්‍ය නලින්ද හේරත් වැඩිදුරටත් සඳහන් කළේ.",
       "URL": "https://www.hirunews.lk/126220/වෛද්‍ය-සංගමයේ-ලේකම්ගෙන්-රහස්-පොලීසිය-ප්‍රශ්න-කරයි",
       "Category": "Local News",
       "Parent URL": "https://www.hirunews.lk/local-news.php?pageID=5169"
}