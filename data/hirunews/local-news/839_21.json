{
       "Source": "hirunews",
       "Timestamp": "Wednesday, 28 September 2022 - 7:46",
       "Headline": "නොරොච්චෝලේ බිඳ වැටීමෙන් අහිමි වූ මෙගාවොට් 270 කැලණිතිස්සෙන් සහ ඇඹිලිපිටියෙන්",
       "News Content": "නොරොච්චෝලේ බලාගාරයේ තුන්වන ජනන යන්ත්‍රයේ හටගෙන ඇති දෝෂය හේතුවෙන් අහිමි ව යන මෙගාවොට් 270ක විදුලි ධාරිතාවය කැලණිතිස්ස බලාගාරයෙන් සහ ඇඹිලිපිටිය ඒස් පෞද්ගලික බලාගාරයෙන් ලබාගෙන තිබෙනවා.\nවිදුලිබල මණ්ඩලයේ උසස් නිලධාරියෙකු සඳහන් කළේ කැලණිතිස්ස බලාගාරයට විදුලි ජනන කටයුතු සඳහා නැප්තා ලැබීමත් සමඟ මෙගාවොට් 170ක විදුලි ධාරිතාවක් ජාතික පද්ධතියට එක් කර ඇති බව යි.\nඑමෙන්ම ඇඹිලිපිටිය ඒස් පෞද්ගලික බලාගාරයෙන්ද මෙගාවොට් 100ක විදුලි ධාරිතාවක්ද එක් කර තිබෙනවා.\nමෙලෙස පෞද්ගලික බලාගාරවලින් විදුලිය ලබාගැනීමට මහජන උපයෝගීතා කොමිසම ඊයේ (27) විදුලිබල මණ්ඩලයට අවසර ලබාදුන්නා.\nඒ, ඉදිරි දින කිහිපය තුළ වැඩි විදුලි කප්පාදුවකින් තොරව විදුලිබල පද්ධතිය පවත්වාගෙන යාමටයි.\nඅද දිනයේ පැය දෙකයි විනාඩි විස්සක විදුලි කප්පාදුවක්ද සිදු කිරීමට අවසර ලබාදුන් බව මහජන උපයෝගීතා කොමිසම සඳහන් කළා.\nමේ අතර, මහජන උපයෝගීතා කොමිසමේ සභාපති ජනක රත්නායක කියා සිටියේ, දැනට අක්‍රියව පවතින දෙවන ජනන යන්ත්‍රය ඔක්තෝම්බර් 1 වනදා ජාතික පද්ධතියට එක් කරන අතර තුන්වන ජනන යන්ත්‍රයද ලබන සඳුදා වනවිට ජාතික පද්ධතියට එක් කිරීමට හැකි බවයි.",
       "URL": "https://www.hirunews.lk/316487/නොරොච්චෝලේ-බිඳ-වැටීමෙන්-අහිමි-වූ-මෙගාවොට්-270-කැලණිතිස්සෙන්-සහ-ඇඹිලිපිටියෙන්",
       "Category": "Local News",
       "Parent URL": "https://www.hirunews.lk/local-news.php?pageID=839"
}