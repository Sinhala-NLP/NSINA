{
       "Source": "hirunews",
       "Timestamp": "Saturday, 12 June 2021 - 19:54",
       "Headline": "හිරු සහන යාත්‍රාව අදත් (වීඩියෝ)",
       "News Content": "කොරෝනා වසංගතය සමග පනවා අති සංචරණ සීමා සහ පසුගිය දින වල පැවති අයහපත් කාලගුණය සමග ඇතිවූ ආපදා වලින් පීඩාවට පත් ජනතාවට සහෝදරත්වයේ දෑත් දිගුකරමින් දියත් කෙරෙන රට වෙනුවෙන් හිරු සහන යාත්‍රාව අදත් ක්‍රියාත්මක කෙරුණා.\nහිරු සහන යාත්‍රාව අද ක්‍රියාත්මක කෙරුණේ කොළඹ සහ කලුතර දිස්ත්‍රික්ක කේන්ද්‍ර කර ගනිමින්.\nරට තුල ඇතිවූ විවිධ ආපදා තත්වයන් වලදී කවදත් සුවහසක් ජනතාව වෙනුවෙන් පෙරට පැමිණෙන හිරු මෙවර රට වෙනුවෙන් හිරු සහන යාත්‍රා ක්‍රියාන්විතය ආරම්භ කලේ කොරෝනා වසංගතය සහ අයහපත් කාළගුණයෙන් පීඩාවට පත් අපේම ජනතාවට සහන ලබා දීම අරමුණු කර ගනිමින්.\nඒ අනුව එම ජනතාවට මෙන්ම ආගමික ස්ථාන,වැඩිහිටිසුරැකුම් නිවාස,ළමා සුරැකුම් මධ්‍යස්ථාන වලට අවශ්‍ය වියලි ආහාර ඇතුලු අත්‍යවශ්‍ය ද්‍රව්‍ය ලබා දීම හිරු සහන යාත්‍රා ක්‍රියාන්විතය යටතේ සිදු කෙරෙනවා.\nහිරු සහන යාත්‍රාව අද කොළඹ දිස්ත්‍රික්කය තුල ක්‍රියාත්මක කෙරුණේ මාළඹේ ඉසුරුපාය විමලාරාමය, පාදුක්ක- ගුරුලාන සිරි දෙගම්තිලකාරාමය, මත්තේගොඩ කැම්ලා ආබාධිත ළමා සහ වැඩිහිටි නිවාසය, කඩුවෙල - පහළ බෝමිරිය ශ්‍රී කාන්ති ආශ්‍රම වැඩිහිටි නිවාසය සහ ගංවතුරෙන් පීඩාවට පත් පිරිස් රැදීසිටින නවගමුව ශ්‍රී සුගත බිම්භාරාම විහාරස්ථානය කේන්ද්‍ර කර ගනිමින්.\nමේ අතර පානදුර - පිංවත්ත සද්ධර්මාලංකාර පිරිවෙන, මග්ගොන - මාගාකන්ද පරම චේතියාරාම විහාරය, කලුතර සිරිකුරුස දේවස්ථානය සහ හොරණ - නෑබොඩ  ලීලාවති වැඩිහිටි නිවාසය කේන්ද්‍ර කරගනිමින් රට වෙනුවෙන් හිරු සහන යාත්‍රාව කලුතර දිස්ත්‍රික්කය තුල අද ක්‍රියාත්මක කෙරුණා.\nසාමාන්‍ය මාධ්‍ය ක්‍රියාන්විතයට එහා යමින් මෙරට ජනතාව අපහසුතාවයට පත් ඕනෑම අවස්ථාවක ඔවුන් වෙනුවෙන් වගකිව යුතු මාධ්‍ය ජාලයක් ලෙස සිය වගකීම ඉටු කරමින්, රට වෙනුවෙන් හිරු සහන යාත්‍රාව ඉදිරියටම ක්‍රියාත්මක කිරීමට හිරු ටී.වී, හිරු එෆ්.එම් ප්‍රමුඛ හිරු මාධ්‍ය ජාලය සූදානම්.",
       "URL": "https://www.hirunews.lk/274130/හිරු-සහන-යාත්‍රාව-අදත්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1888"
}