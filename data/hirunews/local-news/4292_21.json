{
       "Source": "hirunews",
       "Timestamp": "Monday, 02 October 2017 - 11:45",
       "Headline": "ළමා දිනයට පුහුණුවක යෙදුන ගුරුවරිය නටද්දී ඇද වැටී මියයයි",
       "News Content": "ඉරිදාට යෙදුන අන්තර්ජාතික ළමා දිනය වෙනුවෙන්,සිකුරාදා සිය පාසලේ සිසුන්ට නර්තනයක් පුහුණු කරමින් තමන්ද නර්තනයේ යෙදී සිටි ගුරුවරියක පාසලේ වේදිකාව මත ඇද වැටී මියගිය පුවතක් මැණික්‌දිවෙලින් වාර්තා වනවා.\nමැණික්‌දිවෙල මධ්‍ය මහා විද්‍යාලයේ ගුරුවරියක මෙම අවාසනාවන්ත ඉරණමට මුහුණ පා තිබෙනවා.\nදීපා කුමාරි කුලතුංග නමැති මෙම ගුරුවරිය 45 හැවිරිදි වියේ පසුවන අතර එක්‌දරු මවක්.\nකෙසේවෙතත් ඇයගේ මරණය ගැන මහනුවර මහ රෝහලේ විශේෂඥ අධිකරණ වෛද්‍ය නිලධාරිවරයා විවෘත තීන්දුවක්‌ ප්‍රකාශයට පත්කරමින් සිරුරු  කොටස්‌ වැඩිදුර පරීක්‍ෂණ සඳහා රස පරීක්‍ෂකවරයා වෙත යෑවීමට නියෝග කෙරුනා.\nමියගිය ගුරුවරියගේ පශ්චාත් මරණ පරීක්‍ෂණය යටිනුවර මහනුවර හදිසි මරණ පරීක්‍ෂකවරයා සිදු කර තිබෙනවා.\nදිගු කලක සිට පිළිකාවට අදාළ රෝග තත්ත්වයක්‌ මත ගුරුවරිය ප්‍රතිකාර ලබමින් සිට ඇති බව සඳහන්.\nසිරුර වෙහෙස නොකර ඉගැන්වීමේ කටයුතු කරන ලෙස මෙම ගුරුවරියට වෛද්‍ය උපදෙස්‌ ලැබී තිබු බවද වාර්තා වනවා.",
       "URL": "https://www.hirunews.lk/172356/ළමා-දිනයට-පුහුණුවක-යෙදුන-ගුරුවරිය-නටද්දී-ඇද-වැටී-මියයයි",
       "Category": "Local News",
       "Parent URL": "https://www.hirunews.lk/local-news.php?pageID=4292"
}