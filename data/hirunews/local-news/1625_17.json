{
       "Source": "hirunews",
       "Timestamp": "Saturday, 16 October 2021 - 7:04",
       "Headline": "හරිත කෘෂිකර්මාන්තය වෙනුවෙන් ජනාධිපති කාර්ය සාධක බලකායක් (වීඩියෝ)",
       "News Content": "ජනාධිපති ගෝඨාභය රාජපක්ෂ විසින් හරිත කෘෂිකර්මාන්තය පිළිබඳ ජනාධිපති කාර්ය සාධක බලකායක් පත්කර තිබෙනවා.\nවිජිත් වැලිකලගේ සභාපතිත්වයෙන් යුත් එම කාර්යසාධක බලකායට හරිත කෘෂිකර්මාන්තය පිළිබඳ අත්දැකීම් සහිත සාමාජිකයන් 14 දෙනෙකු ඇතුළත්.\nහරිත කෘෂිකර්මය තිරසාරව පවත්වාගැනීම සඳහා ක්‍රමවත් වැඩපිළිවෙළක් සකස් කිරීම, විවිධ භෝගවලට අවශ්‍ය කාබනික පොහොර හඳුනාගැනීම සහ එම පොහොර නිෂ්පාදනය දියුණු කිරීම මෙන්ම කෘමිනාශක හා වල්නාශක දේශීය වශයෙන් නිෂ්පාදනය කිරීම මෙම කාර්යසාධක බලකායේ කාර්යයන්.\nමේ සම්බන්ධයෙන් ජනාධිපතිවරයා විසින් අතිවිශේෂ ගැසට් පත්‍රයක්ද නිකුත් කරනු ලැබුවා.\nසෞභාග්‍යයේ දැක්ම ප්‍රතිපත්ති ප්‍රකාශයට අනුකූලව සංවර්ධිත කෘෂි ආර්ථිකයක් ගොඩනැගීම සහ ඉදිරි දශකය තුළ පාරිභෝගිකයින්ට විසෙන් තොර කෘෂි නිෂ්පාදන ලබාගැනීමට අවස්ථාව උදාකිරීම සඳහා පරිසර හිතකාමී වගාවන් හඳුන්වාදීම අවශ්‍ය වන බවයි එහි දැක්වෙන්නේ.\nනවීන තාක්ෂණ උපක්‍රම භාවිත කරමින් පරිසර හිතකාමී සහ කාබනික වගාවන් සිදු කිරීමෙන් හරිත කෘෂිකර්මයක් කරා ළඟා වී දේශීය සහ ජාත්‍යන්තර වශයෙන් ඉහළ ප්‍රතිලාභ අත්කරගත හැකි බවද එමඟින් අවධාරණය කළා.\nඑමෙන්ම පර්යේෂණ හා නව නිපැයුම් තුළින් අහිතකර කෘෂි රසායන ද්‍රව්‍ය අවම කිරීම හා පරිසර හිතකාමී දේශීය පරිසර තත්ත්වයන්ට ගැළපෙන කාබනික පොහොර නිෂ්පාදනය දිරිගැන්වීමද මෙම ජනාධිපති කාර්ය සාධක බලකාය පත් කිරීමේ අරමුණක්.",
       "URL": "https://www.hirunews.lk/285125/හරිත-කෘෂිකර්මාන්තය-වෙනුවෙන්-ජනාධිපති-කාර්ය-සාධක-බලකායක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1625"
}