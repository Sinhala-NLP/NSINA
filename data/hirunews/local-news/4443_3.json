{
       "Source": "hirunews",
       "Timestamp": "Saturday, 01 July 2017 - 19:13",
       "Headline": "සයිටම් අහෝසි කරන්නැයි ඉල්ලා දේව කන්නලව්වක් - සිසුන්ට සහන දෙන්න ඇමති සූදානම්",
       "News Content": "මාතර දිස්ත්‍රික් වෛද්‍ය පීඨ ශිෂ්‍ය දෙමව්පිය සංවිධානය අද (01) මාතර - දෙවිනුවර ශ්‍රී විෂ්ණු දේවාලයේ දේව කන්නලව්වක් සිදුකළා.\nඒ නිදහස් අධ්‍යාපන සුරකින ලෙස සහ මාළඹේ පෞද්ගලික වෛද්‍ය විද්‍යාලය අහෝසි කරන ලෙස රජයට බලකරමින්.\nමේ අතර, වෛද්‍ය පීඨවල සිසුන් දියත් කර ඇති පන්ති වර්ජනය අවසන් කර දේශන සදහා සහභාගි වන සිසුන්ට එරෙහිව චෝදනා ඇත්නම් ඒවා සම්බන්ධයෙන් ලිහිල් ක්‍රියාමාර්ගයක් අනුගමනය කිරීමට සූදානම් බව උසස් අධ්‍යාපන හා මහා මාර්ග අමාත්‍ය ලක්ෂ්මන් කිරිඇල්ල ප්‍රකාශ කළා.\nමහනුවර අද පැවති උත්සවයකට එක්වෙමින් අමාත්‍යවරයා කියා සිටියේ අන්තර් විශ්ව විද්‍යාලයීය ශිෂ්‍ය බල මණ්ඩලයේ කැදවුම්කරු ලහිරු වීරසේකර විවාහ වී ඇති බවත් ඔහු සුඛෝපභෝගි ජිප් රථයක් භාවිත කරන බවයි.\nඑසේම, අද යටිනුවර ප්‍රදේශයේදී මාධ්‍ය වෙත අදහස් දක්වමින් අමාත්‍ය එස්.බී දිසානායක ද මෙලෙස මාළඹේ පෞද්ගලික වෛද්‍ය විද්‍යාලය සම්බන්ධයෙන් අදහස් පළ කළා.\nවෛද්‍ය පීඨ ශිෂ්‍ය දෙමාපිය සංසදය මාළඹේ පෞද්ගලික වෛද්‍ය විද්‍යාලයට එරෙහිව කොළඹ කොටුව දුම්රිය පොල ඉදිරිපිට අට්ටාලයක ආරම්භ කර ඇති සත්‍යග්‍රහය පවතින ස්ථානයට අද දේශපාලන පක්ෂ සහ වෘත්තීය සමිති කිහිපයක නියෝජිතයින් පැමිණියා.",
       "URL": "https://www.hirunews.lk/164867/සයිටම්-අහෝසි-කරන්නැයි-ඉල්ලා-දේව-කන්නලව්වක්-සිසුන්ට-සහන-දෙන්න-ඇමති-සූදානම්",
       "Category": "Local News",
       "Parent URL": "https://www.hirunews.lk/local-news.php?pageID=4443"
}