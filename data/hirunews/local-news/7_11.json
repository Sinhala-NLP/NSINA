{
       "Source": "hirunews",
       "Timestamp": "Tuesday, 26 September 2023 - 8:35",
       "Headline": "සොරගුණේ දේවාල ආශ්‍රිත වනාන්තර එළිපෙහෙළි කිරීම වැලැක්වීමට පියවර ගන්නා ලෙසට අභියාචනාධිකරණයෙන් නියෝගයක්",
       "News Content": "කතරගම - සොරගුණේ දේවාලය ආශ්‍රිතව පිහිටි වනාන්තර එළිපහෙළි කිරීම වැලැක්වීමට පියවර ගන්නා ලෙස අභියාචනාධිකරණය වන සංරක්ෂණ දෙපාර්තමේන්තුවේ අධ්‍යක්ෂ ජනරාල්වරයාට සහ පොලිස්පතිවරයාට නියෝග කර තිබෙනවා.\nඅභියාචනාධිකරණයේ සභාපති විනිසුරු නිශ්ශංක බන්දුල කරුණාරත්න සහ චමත් මොරායස් විසින් මෙම නියෝගය නිකුත් කළේ පරිසර යුක්ති කේන්ද්‍රය ඇතුළු පිරිසක් විසින් ගොනු කරන ලද පෙත්සමක් ඊයේ සලකා බැලීමෙන් අනතුරුවයි.\nපෙත්සම්කරුවන් අධිකරණයට දැනුම් දී තිබුණේ සොරගුණේ දේවාලය අවට පිහිටි ඉඩම් නින්දගම් යැයි පවසමින් ඒ ආශ්‍රිතව පිහිටා තිබෙන වනාන්තර එළි පෙහෙළි කිරීමේ කටයුතු සිදුකෙරෙමින් පවතින බවයි.\nපෙත්සම ඊයේ සලකා බැලුණු අවස්ථාවේ විරෝධතා තිබේ නම් ඉදිරිපත් කරන ලෙස වගඋත්තරකරුවන්ට නියෝග කළ විනිසුරු මඩුල්ල පෙත්සම කරුණු තහවුරු කිරීම සඳහා ලබන වසරේ ජනවාරි මස 22 වනදා කැඳවන ලෙස නියෝග කළා.",
       "URL": "https://www.hirunews.lk/349406/සොරගුණේ-දේවාල-ආශ්‍රිත-වනාන්තර-එළිපෙහෙළි-කිරීම-වැලැක්වීමට-පියවර-ගන්නා-ලෙසට-අභියාචනාධිකරණයෙන්-නියෝගයක්",
       "Category": "Local News",
       "Parent URL": "https://www.hirunews.lk/local-news.php?pageID=7"
}