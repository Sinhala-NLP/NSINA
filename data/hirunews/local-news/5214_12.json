{
       "Source": "hirunews",
       "Timestamp": "Monday, 11 January 2016 - 10:28",
       "Headline": "දකුණේ තවත් ඝාතනයක්",
       "News Content": "අම්බලන්ගොඩ  රොන්දූව  මාදම්පේ ප්‍රදේශයේ තිබී තරුණයෙකුගේ මළ සිරුරක් ඊයේ සොයාගෙන තිබෙනවා.\nපොලිස් මාධ්‍ය ප්‍රකාශක කාර්යාලය සඳහන් කළේ කවුරුන් විසින් හෝ ඔහුට වෙඩි තබා ඉන් අනතුරුව එම ස්ථානයට ගෙනවිත් දමන්නට ඇති බවට සැක පළ කරන බවයි.\nමියගොස් ඇත්තේ අම්බලන්ගොඩ  කුලීගොඩ ප්‍රදේශයෙ පදිංචි 24 හැවිරිදි සුසන්ත මෙන්ඩිස් නැමති තරුණයෙක්.\nමොහු ඝාතනයට ලක්වූ රත්ගම ප්‍රාදේශීය සභාවේ හිටපු සභාපති මනෝජ් මෙන්ඩිස්ගේ හිතවතෙකු ද වන බවයි සිදුකරන ලද පොලිස් පරීක්ෂණවලින් අනාවරණ වී ඇත්තේ.\nමීට පෙර හිටපු සභාපති මනෝජ් මෙන්ඩිස්ගේ ඝාතනයේ සැකකරුවන් ඉලක්ක කරගනිමින් වෙඩි තැබීම් පසුගිය දින කිහිපයේදීම වාර්තාවුනා.\nඊට ආසන්නතම සිදුවීම වාර්තාවූයේ මීටියාගොඩ  තෙල්වත්ත රජමහා විහාරය ආසන්නයේදී පුද්ගලයෙකුට වෙඩි තැබීමයි.\nකෙසේ වෙතත් එම වෙඩි ප්‍රහාරයෙන්ද ඔහුට හානියක් සිදුවූයේ නැහැ.\nඑමෙන්ම පසුගිය 5 වනදාද මීටියාගොඩ වේරගොඩ ප්‍රදේශයේදී මනෝජ් මෙන්ඩිස් ඝාතනයට සම්බන්ධ සැකකරුවෙකු ඉලක්ක කරගනිමින් වෙඩි ප්‍රහාරයක් එල්ලවූ අතර එම ප්‍රහාරයෙන්ද ඔහුට කිසිදු හානියක් සිදුවී තිබුණේ නැහැ.\nහික්කඩුව වෑවල ප්‍රදේශයේදී පසුගිය වසරේ මාර්තු 23 වනදා රාත්‍රියේ රත්ගම ප්‍රාදේශීය සභාවේ සභාපති මනෝජ් මෙන්ඩිස් වෙඩි ප්‍රහාරයකින් ජීවිතක්ෂයට පත්වුණා.",
       "URL": "https://www.hirunews.lk/123773/දකුණේ-තවත්-ඝාතනයක්",
       "Category": "Local News",
       "Parent URL": "https://www.hirunews.lk/local-news.php?pageID=5214"
}