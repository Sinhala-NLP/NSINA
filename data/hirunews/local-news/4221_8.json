{
       "Source": "hirunews",
       "Timestamp": "Monday, 13 November 2017 - 14:32",
       "Headline": "අධිකරණයට භාර වූ හිටපු ජනාධිපති කාර්ය මණ්ඩල ප්‍රධානී ගාමිණී සෙනරත් රිමාන්ඩ්",
       "News Content": "හිටපු ජනාධිපති මහින්ද රාජපක්ෂගේ කාර්ය මණ්ඩල ප්‍රධානියා ලෙස කටයුතු කළ ගාමිණී සෙනරත් අද දහවල් කොළඹ කොටුව මහේස්ත්‍රාත් අධිකරණය වෙත භාර වී තිබෙනවා.\nඔහු ඇතුළු තුන්දෙනෙකු නීතිඥවරයෙකු මාර්ගයෙන් මෙලෙස අධිකරණයට භාර වූ බවයි හිරු අධිකරණ වාර්තාකරු කියා සිටියේ.\nඒ අනුව කරුණු සලකා බැලූ කොළඹ කොටුව මහේස්ත්‍රාත් ලංකා ජයරත්න, ගාමිණී සෙනරත් ඇතුළු 03 දෙනා මේ මස 15 වන දා දක්වා රක්ෂිත බන්ධනාගාර ගත කර තිබෙනවා.\nපසුගිය රජය සමයේ කැබිනට් මණ්ඩලයේ අනුමැතියෙන් නිනෝ ලංකා හෝටල් ව්‍යාපෘතිය සඳහා ශ්‍රී ලංකා රක්ෂණ සංස්ථාවෙන් සහ සේවක අර්ථසාධක අරමුදලෙන් ලබාගත් රුපියල් බිලියන 18.5 ක මුදලෙන් බිලියන 4ක් හම්බන්තොට වෙනත් හෝටල් ව්‍යාපෘතියක් සඳහා යෙදවීමේ සිද්ධියකට අදාළව මොවුන්ට එරෙහිව පරීක්ෂණ ක්‍රියාත්මක වනවා.",
       "URL": "https://www.hirunews.lk/175922/අධිකරණයට-භාර-වූ-හිටපු-ජනාධිපති-කාර්ය-මණ්ඩල-ප්‍රධානී-ගාමිණී-සෙනරත්-රිමාන්ඩ්",
       "Category": "Local News",
       "Parent URL": "https://www.hirunews.lk/local-news.php?pageID=4221"
}