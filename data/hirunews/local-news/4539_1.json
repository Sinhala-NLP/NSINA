{
       "Source": "hirunews",
       "Timestamp": "Monday, 01 May 2017 - 13:15",
       "Headline": "කොළඹ රථවාහන සැළැස්ම පස්වරුව වනතුරු",
       "News Content": "අදට යෙදෙන මැයි දින සැමරුම් වෙනුවෙන් කොළඹ සහ මහනුවර විශේෂ රථවාහන සැළැස්මක් ක්‍රියාත්මකයි.\nඑය ඊයේ රාත්‍රියේ සිට ආරම්භ කළ බවයි පොලීසිය ප්‍රකාශ කළේ.\nඒ අනුව මාර්ග අංක 138 මහරගම - පිටකොටුව,  154 -  කිරිබත්ගොඩ - අගුලාන, 176 - කරගම්පිටිය - හෙට්ටියාවත්ත මෙන්ම බොරැල්ල - කොටුව අතර ගමන් කරන බස් රථවලටද විකල්ප මාර්ග හඳුන්වාදී තිබෙනවා.\nනුවරපාරෙන් කොළඹට පැමිණෙන සියලූම වාහන ආමර්වීථිය හරහා පැමිණිය යුතුයි.\nඑසේම අද පස්වරු එකේ සිට මැයි රැළි සහ පෙළපාලි අවසන් වනතුරු බේස්ලයින් පාර, සරණංකර පාර සහ කොම්පඤ්ඤ වීථිය අවට මාර්ග කිහිපයක් වසා තැබෙනවා.\nඑසේම ආමර් විථිය, පංචිකාවත්ත, සංඝරාජ මාවතේ මෙන්ම මරදානේ සිට බොරැල්ල දක්වා වූ මාර්ගය ද වාහන ගමනාගමනය සීමාකරන බවයි පොලීසිය ප්‍රකාශ කළේ.\nඑමෙන්ම කොළඹ මාර්ග 14ක මැයි දින සැමරුම් අවසන් වන තුරු වාහන නවතා තැබීම ඊයේ මධ්‍යම රාත්‍රියේ සිට තහනම් කෙරුණා.\nඒ අනුව සංඝරාජ මාවත,  මාළිගාවත්ත පාර, ජයන්ත වීරසේකර මාවත, පංචිකාවත්ත පාර, මරදාන පාර, ආනන්ද රාජකරුණා මාවත, උද්‍යාන මාවත, ආමර්වීදිය, බේස්ලයින් පාර, ගාලූ මැද පාර, මාකන් මාකර් මාවත, ජස්ටිස් අක්බාර් මාවත, යුනියන් පෙදෙස මාර්ගය සහ ගාමිණී වටරවුම සිට මරදාන පාලම් හන්දිය දක්වා මෙලෙස වාහන නවතා තැබීම තහනම් වනු ඇති.\nමහනුවර - ගැටඹේ ක්‍රීඩාංගණයේ පැවැත්වෙන නිදහස් පක්ෂ මැයි රැළිය වෙනුවෙන් ද විශේෂ රථවාහන සැලැස්මක් ක්‍රියාත්මක වනවා.\nකොළඹ සිට මහනුවරට ගමන් කරන සියලූ වාහන පේරාදෙණිය පාලමෙන් ගැටඹේ මංසන්ධියට පැමිණ, විලියම් ගොපල්ලව මාවත වම්පස තීරුවෙන් මහනුවරට ගමන් කළ යුතුයි.\nපොලීසිය ප්‍රකාශ කළේ කුරුණෑගල - කටුගස්තොට හරහා මහනුවර මාර්ගය කොළඹ සිට මහනුවරට පැමිණෙන වාහනවලට විකල්ප මාර්ගයක් ලෙස භාවිත කිරීම වඩා සුදුසු බවයි.\nඑසේම නුවරඑළිය දක්වා ගමන් කරන වාහනවලට කඩුගන්නාව - ගම්පොල මාර්ගය ඔස්සේ ගමන් කළ හැකියි. එසේම කෑගල්ල - රඹුක්කන - හතරලියද්ද හරහා මහනුවර මාර්ගයද විකල්ප මාර්ගයක් ලෙස භාවිත කළ හැකි බවයි පොලිස් මූලස්ථානය කියා සිටියේ.",
       "URL": "https://www.hirunews.lk/160368/කොළඹ-රථවාහන-සැළැස්ම-පස්වරුව-වනතුරු",
       "Category": "Local News",
       "Parent URL": "https://www.hirunews.lk/local-news.php?pageID=4539"
}