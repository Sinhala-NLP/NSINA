{
       "Source": "hirunews",
       "Timestamp": "Monday, 04 April 2022 - 6:51",
       "Headline": "පවතින රජයට ඇමරිකාවේ මැසචුසෙට්ස් ප්‍රාන්තයේ දැවැන්ත විරෝධතා ව්‍යාපාරයක්",
       "News Content": "පවතින රජයට සහ ජනාධිපති ගෝඨාභය රාජපක්ෂට විරුද්ධව ඊයේ ඇමරිකාවේ මැසචුසෙට්ස් ප්‍රාන්තයේ දැවැන්ත විරෝධතා ව්‍යාපාරයක් පැවැත්වුණා.\nඑහිදී අදහස් දැක්වූ ශ්‍රී ලාංකිකයෙකු කියා සිටියේ මෙම විරෝධතා ව්‍යාපාරය මෙතෙක් ශ්‍රී ලාංකිකයින් විසින් මැසචුසෙට්ස් ප්‍රාන්තයේ සිදු කරන ලද විශාලතම විරෝධතා ව්‍යාපාරය බවයි.\nමෙහිදී ශ්‍රී ලංකා රජයේ ආර්ථික ප්‍රතිපත්ති විවේචනයට ලක් කරමින් පැමිණ සිටි උද්ඝෝෂකයින් විවිධ සටන් පාඨ කියමින් පැය දෙකකට ආසන්න කාලයක් විරෝධතාවයේ නිරත වූ බවයි වැඩිදුරටත් වාර්තා වන්නේ.\nඊයේ දිනයේ දී ලොව පුරා විවිධ රටවල ප්‍රධාන නගර ගණනාවක පවතින රජයට සහ ඊයේ දින මෙරට ශ්‍රී ලංකිකයින් විසින් පැවැත්වීමට නියමිතව තිබූ විරෝධතා ව්‍යාපාරය බලහත්කාරයෙන් මර්දනය කිරීමට එරෙහිව දැවැන්ත විරෝධතා ව්‍යාපාර ගණනාවක් පැවැත්වුණා.\nමෙම විරෝධතා ව්‍යාපාරයන් හි දී අදහස් දැක්වූ පිටරටවල පදිංචිව සිටින බොහෝ ශ්‍රී ලාංකිකයින් පවසා සිටියේ මේ රජය සහ ජනාධිපතිවරයා පත් කිරීමට අන් කවර දා වත් නොවූ විරූ පරිදි පිටරට සිටි ශ්‍රී ලාංකිකයින් කැපවී කටයුතු කළ බවයි.\nකෙසේ වෙතත් ඔවුන් රජය බලයට පත් කිරීමෙන් බලාපොරොත්තු වූ කිසිවක් මේ රටට හෝ ජනතාවට ඉටුකරදීමට වත්මන් රජය මේ වන විට අපොහොසත් වී ඇති බවටත් ඔවුන් චෝදනා මුඛයෙන් සඳහන් කලා.\nවිශේෂයෙන් ඊයේ ලන්ඩනය ශ්‍රී ලංකා තානාපති කාර්යාලය ඉදිරිපිට පැවති විරෝධතා ව්‍යාපාර සඳහා ශ්‍රී ලාංකික සිංහල, මුස්ලිම්, දමිළ සියලු දෙනා එක්ව සිටි අතර එය ලන්ඩනයේ ශ්‍රී ලාංකිකයින් විසින් පැවැත් වූ විශාලතම විරෝධතා ව්‍යාපාරයක් ලෙසටයි හැඳින්වුනේ.\nමෙම විරෝධතා ව්‍යාපාරය ලන්ඩනයේ ශ්‍රී ලංකා තානාපති කාර්යාලය ඉදිරිපිට පත්වුණා.\nඑමෙන්ම ඊයේ ඔස්ට්‍රේලියාවේ මෙල්බන් නගරයේ ස්ථාන කිහිපයක ද ශ්‍රී ලංකාවේ ක්‍රියාත්මක වන මර්දනයට එරෙහිව විරෝධතා ගණනාවක් ක්‍රියාත්මක කර තිබුණා.\nවිශේෂයෙන්ම ඊයේ දිනය තුළ සාපේක්ෂ වශයෙන් ලොව රටවල් ගණනාවක වෙසෙන ශ්‍රි ශ්‍රී ලංකාවේ පවතින පාලන තන්ත්‍රයට එරෙහිව වීදි බැස සිටීම විශේෂ සිදුවීමක්.",
       "URL": "https://www.hirunews.lk/301131/පවතින-රජයට-ඇමරිකාවේ-මැසචුසෙට්ස්-ප්‍රාන්තයේ-දැවැන්ත-විරෝධතා-ව්‍යාපාරයක්",
       "Category": "Local News",
       "Parent URL": "https://www.hirunews.lk/local-news.php?pageID=1251"
}