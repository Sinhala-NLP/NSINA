{
       "Source": "hirunews",
       "Timestamp": "Friday, 15 September 2023 - 20:10",
       "Headline": "ලෝකෙටම එකක් වූ පිටියේ වීරයන්ගේ ඔබ නොදත් කථාව",
       "News Content": "මේ දිනවල මුළු ලොවක්ම කථා වෙන්නේ ආසියානු කුසලාන ක්‍රිකට් තරගාවලිය ගැනයි. ක්‍රිකට් උණුසුම ශ්‍රී ලංකාවට ද අධික ලෙස දැනෙන්නට පටන් ගෙන ඇත්තේ මේ දිනවල එම තරග ශ්‍රී ලංකාවේ ආර්. ප්‍රේමදාස ක්‍රීඩාංගණයේ පැවැත්වෙන බැවින්.\nනිරිත දිග මෝසම් වැසිවලින් කොළඹ නගරයට එල්ල වන බාධා හේතුවෙන් ආර්. ප්‍රේමදාස ක්‍රීඩාංගණයට ද එය බලපාන්නේ අහිතක අයුරින්.\nආසියානු කුසලානය ගැන, ක්‍රීඩකයින් ගැන වගේම හයේ, හතරේ පහරවල් ගැනත් කතා කරන බොහෝ දෙනෙක් නොදන්නා එහෙත් දැනගත යුතුම පිරිසක් ඉන්නවා.\nඒ තමයි, වර්ෂාවෙන් ආර්., ප්‍රේමදාස ක්‍රීඩාංගණයේ තණතීරු ආරක්ෂා කරන්නට මහන්සි වෙන අය. තණතිල්ලට වැස්ස වැටෙන කොටම ක්ෂණයකින් පිටියට දුවගෙන එන මේ පිරිසට මුළු පිටියම නොතෙමෙන්නට තණතීරු ආවරණය කරන්නට යන්නේ විනාඩි 10කටත් අඩු කාලයක්.\nඒ වගේමයි වර්ෂාවෙන් පස්සෙ සියලුම ආවරණ පිටියෙන් ඉවත් කරන්නට මේ අයට යන්නේ පැය භාගයක් වැනි සුළු කාලයක්.\nවර්ෂාවෙන් පසුව තණතීරු ආවරණ මත තිබෙන වතුර ඉවත් කරන්නට මුල් අවදියේදී සුපර් සොපර් යොදා ගත්තත්, දැන් කෙළින්ම ආවරණ පිටියෙන් ඉවත් කිරීමේ ක්‍රියාවලියක් තමයි සිදු කෙරෙන්නේ.\nලෝකයේ කිසිම ක්‍රිකට් ක්‍රීඩාංගණයක මෙලෙසින් වර්ෂාවට මුළු පිටියම ආවරණය කරන්නේ නැහැ. ඒ වගේම මෙවැනි කාර්යක්ෂම පුහුණු සේවකයින් ද කිසිදු රටක නැහැ.\nමේ සේවකයින් ගැන ජාත්‍යන්තර මාධ්‍යවලත් කථාබහට ලක් වුණා.\nඅර්‍ර්. ප්‍රේමදාස ක්‍රීඩාංගණයේ තණතීරු එළන්නට සිටින සේවක පිරිස 140ක්. මේ අය අතරින් ඇතැමුන් ආර්. ප්‍රේමදාස ක්‍රීඩාංගණය අවටම ජීවත් වන අය වන අතර තවත් පිරිසක් ගාල්ල වැනි දුර බැහැර ප්‍රදේශවලින් මෙහි පැමිණ සිටින අය.. තරග පැවැත්වෙන කාලසීමාවේ මොවුන් තම ගම්බිම් බලා යන්නේත් නැතිව මෙම සේවයටම කැප වී සිටිනවා.\nතරග පැවැත්වෙන දිනවලදී මොවුන් පැය විසි හතරේම වැඩ කරන්නේ දිවා රෑ නොබලමින්. නිරන්තරයෙන් අහස් කුස නිරීක්ෂණය කරමින් වැසි වැටේදෝයි බලමින් මොවුන් පසුවන්නේ තරගය තිබෙන්නේ තමන් අතෙහි බව සිහි තබාගෙන වගෙයි.\nඑවැනි කැපවීමකින් සේවය කරන මොවුන්ගේ කථාව නම් ඉතාම දුක්බරයි.\nතාවකාලික පදනම යටතේ සේවයට ගෙන ඇති මොවුනට\nදිනක වැටුප ලැබෙන්නේ රු. 3000ක්. ඒ කෑම වේල් හතරක් සමඟ. එහෙත් වතුර බෝතලයක්වත් ඔවුනට ලැබෙන්නේ නැහැ.\nකොට කලිසම් දෙකක්, පාට දෙකකින් ටී ෂර්ට් දෙකක් හා කැප් එකක් දී තිබෙන අතර තෙමුණු පසු මාරු කිරීමට අමතර ටී ෂර්ට් එකක් හෝ ලබා දී නැහැ. මොවුනට අඩු තරමින් වැසි කබායක් හෝ ලබා දී නැති වීම ඉතාම ශෝචනීයයි.\nලොව පුරා ක්‍රිකට් විස්තර විචාරයන්වලදී මොවුන්ගේ කාර්යක්ෂමතාවය ගැන විචාරකයන් වර්ණනා කරන විට මෙම වීරයින් ගැන ඔවුන්ගේ ඇස ගැටෙන විට මෙරට මෙරට\nවගකිවයුත්තන්ගේ ඇස නොගැටුණේ ඇයි?",
       "URL": "https://www.hirunews.lk/348404/ලෝකෙටම-එකක්-වූ-පිටියේ-වීරයන්ගේ-ඔබ-නොදත්-කථාව",
       "Category": "Local News",
       "Parent URL": "https://www.hirunews.lk/local-news.php?pageID=27"
}