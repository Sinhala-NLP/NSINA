{
       "Source": "hirunews",
       "Timestamp": "Friday, 17 February 2017 - 12:37",
       "Headline": "සහල් මිල ඉහළ යාමත් සමග පාන්පිටි අලෙවිය සියයට 50 කින් ඉහළ යයි",
       "News Content": "පසුගිය කාලයට සාපේක්ෂව පාන්පිටි අලෙවිය සියයට 50 කින් ඉහළ ගොස් ඇති බව අත්‍යාවශ්‍ය ආහාර ද්‍රව්‍ය තොග සහ සිල්ලර ව්‍යාපාරික සංගමය පවසනවා. එහි සභාපති බන්දුල ජයමාන්න සදහන් කළේ සහල් අලෙවිය ඊට සාපේක්ෂව අඩු වී ඇති බවයි.\nමේ සම්බන්ධයෙන් හිරු ප්‍රවෘත්ති අංශය සමස්ත ලංකා බේකරි හිමියන්ගේ සංගමයෙන් ද විමසීමක් කළා.\nඑහි ප්‍රකාශකයෙකු කියා සිටියේ බේකරි නිෂ්පාදනවල අලෙවිය ද සියයට 20කින් පමණ ඉහළ ගොස් ඇති බවයි.\nව්‍යාපාරිකයින්ගෙන් කළ විමසීමේදී ඔවුන් කියා සිටියේ පාන්පිිටි සහ බේකරි නිෂ්පාදනවල අලෙවිය වෙනදාට සාපේක්ෂව ඉහළ ගොස් ඇති බවයි.\nප්‍රදේශ කිහිපයක ජනතාව ද කියා සිටියේ සහල් මිල ඉහළ යාම හේතුවෙන් තමන් පාන්පිටි නිෂ්පාදන සදහා අකමැත්තෙන් වුව ද යොමුවී ඇති බවයි.\nසහල් මිල ඉහළ යාමත් සමග ගැටලූවට විසදුමක් ලබා ගැනීම සදහා ජනාධිපති මෛත්‍රීපාල සිරිසේන මැදිහත් වූ අතර සහල් ආනයනය කිරීම සදහා ද අවස්ථාව ලබාදුන්නා.\nඒ අනුව, ආනයනික සහල් සදහා පනවා තිබූ බදු ලිහිල් කළ අතර, ඒ සදහා උපරිම සිල්ලර මිලක් ද පැනවීමටයි පසුගියදා කටයුතු කළේ.\nඊට අමතරව, පවතින සහල් අර්බුදය සම්බන්ධයෙන් ඉකුත් දා ජනාධිපති මෛත්‍රීපාල සිරිසේනගේ ප්‍රධානත්වයෙන් සහල් ආනයනකරුවන් සහ සහල් මෝල් හිමියන් මෙන්ම විෂය භාර අමාත්‍යවරයාගේ සහභාගිත්වයෙන් සාකච්ඡාවක් ද පැවැත්වුණා.\nඑහිදී දේශීය සහල් සදහා පාලන මිලක් ද පැනවීමට තීරණය කළ අතර, ඒ අනුව දේශීය සහල් සදහා උපරිම සිල්ලර මිලක් නියම කිරීම සම්බන්ධයෙන් කර්මාන්ත හා වානිජ කටයුතු අමාත්‍යාංශයේ ලේකම්වරයා ජනාධිපති මෛත්‍රීපාල සිරිසේන සමඟ අද පෙරවරුවේ සාකච්ඡාවක නිරත වීමට නියමිතව තිබුණා.",
       "URL": "https://www.hirunews.lk/154705/සහල්-මිල-ඉහළ-යාමත්-සමග-පාන්පිටි-අලෙවිය-සියයට-50-කින්-යයි",
       "Category": "Local News",
       "Parent URL": "https://www.hirunews.lk/local-news.php?pageID=4657"
}