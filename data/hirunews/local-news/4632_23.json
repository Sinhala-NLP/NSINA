{
       "Source": "hirunews",
       "Timestamp": "Friday, 03 March 2017 - 20:33",
       "Headline": "අනවසර ගිනි අවි සොයන්න විශේෂ මෙහෙයුමක් - රෝසා රිමාන්ඩ්",
       "News Content": "ගල්කිස්ස මහේස්ත්‍රාත් අධිකරණ භූමියේ තිබී ගිනි අවි හමුවීමේ සිද්ධියට සම්බන්ධ ප්‍රධාන සැකකරු වන සාලූ රොෂාන් ඉන්දික සිල්වා හෙවත් රෝසා ලබන 13 වන දා දක්වා රක්ෂිත බන්ධනාගාරගත කර තිබෙනවා.\nඒ, ඔහු ගල්කිස්ස මහේස්ත්‍රාත් අධිකරණයට ඉදිරිපත් කිරීමෙන් අනතුරුවයි. සැකකරු ඊයේ රාත්‍රියේ නීතිඥවරයෙකු මාර්ගයෙන් ගල්කිස්ස පොලිසිය වෙත භාරවී තිබුණා.\nපසුගිය පළමුවනදා වනදා ගල්කිස්ස අධිකරණ සංකීර්ණයේ තිබී චීනයේ නිෂ්පාදිත පිස්තෝලයක්, රිවෝල්වරයක් සහ උණ්ඩ 10ක් එහි රාජකාරියේ නිරතව සිටි පොලිස් නිලධාරින් සොයා ගත්තේ නඩු කටයුත්තක් සදහා සහභාගි වී සිටි පුද්ගලයෙකු ලබාදුන් තොරතුරක් මතයි.\nපොලිස් මාධ්‍ය ප්‍රකාශක කාර්යාලය සදහන් කළේ අත්අඩංගුවට ගත් ප්‍රධාන සැකකරු ගිනි අවි සොයා ගත් දින පුද්ගලයින් මුදල් ගෙවා කිසියම් හේතුවක් නොමැතිව අධිකරණයට එවා ඇති බවට මූලික විමර්ශනවලදී අනාවරණ වී ඇති බවයි.\nකෙසේ වෙතත්, සිද්ධිය සම්බන්ධයෙන් සැකපිට අත්අඩංගුවට ගත් පුද්ගලයින් ඊයේ ගල්කිස්ස අධිකරණයට ඉදිරිපත් කිරීමෙන් අනතුරුව මේ මස 13 වනදා දක්වා රක්ෂිත බන්ධනාගාර ගත කෙරුණා.\nඅත්අඩංගුවට ගත් සාලූ රොෂාන් ඉන්දික සිල්වා හෙවත් රෝසා නමැති අය එදින ගල්කිස්ස අධිකරණය වෙත නඩු කටයුත්තක් සදහා රැගෙන ඒමට නියමිතව තිබූ ගොනාකෝවිලේ රොහා නමැති සංවිධානාත්මක අපරාධ නායකයාට එරෙහි පාර්ශවයේ පුද්ගලයෙකු බවයි පොලිස් මාධ්‍ය ප්‍රකාශක කාර්යාලය සදහන් කළේ.\nමේ අතර, කළුතර බන්ධනාගාර බස් රථයට වෙඩි ප්‍රහාර එල්ල කිරීමේ සිද්ධියේදී අපරාධකරුවන් පැවති ආරක්ෂාවට වඩා වැඩි බලයක් යොදා ඇති බව ඔහු මෙහිදී සදහන් කළා.\nමේ අතර, අනවසර ගිනි අවි අත්අඩංගුවට ගැනීම සඳහා අද සිට විශේෂ මෙහෙයුමක් ක්‍රියාත්මක කරන බවයි නියෝජ්‍ය පොලිස්පති අජිත් රෝහණ මෙම මාධ්‍ය හමුවට එක්වෙමින් කියා සිටියේ.",
       "URL": "https://www.hirunews.lk/155996/අනවසර-ගිනි-අවි-සොයන්න-විශේෂ-මෙහෙයුමක්-රෝසා-රිමාන්ඩ්",
       "Category": "Local News",
       "Parent URL": "https://www.hirunews.lk/local-news.php?pageID=4632"
}