{
       "Source": "hirunews",
       "Timestamp": "Saturday, 25 February 2023 - 12:21",
       "Headline": "ශවේන්ද්‍ර සිල්වා රාජකාරිය පැහැර හැර ඇති බවට කරන්නාගොඩ කමිටුව කියයි (වීඩියෝ)",
       "News Content": "පසුගිය වසරේ මැයි 9 සහ 10 වනදා ඇති වූ සිද්ධින් මැඩපැවැත්වීමට එවක වැඩබලන ආරක්ෂක මාණ්ඩලික ප්‍රධානියා හා යුද හමුදාපති ලෙස කටයුතු කළ ජෙනරාල් ශවේන්ද්‍ර සිල්වා රාජකාරි වගකීම පැහැර හැර ඇතැයි හිටපු නාවික හමුදාපති අද්මිරාල් ඔෆ් ද ෆ්ලීට් වසන්ත කරන්නාගොඩගේ සභාපතිත්වයෙන් යුත් ත්‍රිපුද්ගල කමිටුව නිර්දේශ කර තිබෙනවා.\nඑම කමිටු වාර්තාවේ නිර්දේශ ජනාධිපති නීතිඥ උදිත ඉගළහේවා විසින් ඊයේ (24) අභියාචනාධිකරණයට ඉදිරිපත් කරනු ලැබුවා.\nහිටපු ජනාධිපති ගෝඨාභය රාජපක්ෂ විසින් අද්මිරාල් ඔෆ් ද ෆ්ලීට් වසන්ත කරන්නාගොඩ, ජනරාල් දයා රත්නායක සහ මාර්ෂල් ඔෆ් ද එයාර් ෆෝස් රොෂාන් ගුණතිලකගෙන් සමන්විත මෙම ත්‍රිපුද්ගල කමිටුව පත් කර තිබුණා.\nඒ අනුව ඔවුන් විසින් මැයි 9 වනදා සහ 10 වන රට පුරා සිදු වූ ප්‍රචණ්ඩ ක්‍රියා සම්බන්ධයෙන් සාක්ෂිකරුවන් රැසකගෙන් ප්‍රකාශ සටහන් කරගෙන තිබෙනවා.\nඑමෙන්ම, ආරක්ෂක අංශ භාරයේ තිබූ ලේඛන විශාල ප්‍රමාණයක් ද ඔහු විසින් පරීශීලනය කිරීමෙන් අනතුරුවයි මෙම නිර්දේශ නිකුත් කර ඇත්තේ.\nතම නිවාස සහ දේපල ආරක්ෂා කර ගැනීමට, නොහැකිවීම සම්බන්ධයෙන් ආරක්ෂක මාණ්ඩලික ප්‍රධානී ශවේන්ද්‍ර සිල්වා, පොලිස්පති ඇතුලු කිහිපදෙනෙකුට එරෙහිව නීතිමය පියවර ගන්නා ලෙස ඉල්ලා අමාත්‍ය බන්දුල ගුණවර්ධන, පාර්ලිමේන්තු මන්ත්‍රී ගාමිණී ලොකුගේ ඇතුලු 34 දෙනෙකු විසින් ගොනුකර තිබූ මෙම පෙත්සමක් ඊයේ අභියාචනාධිකරණයේදී විභාගයට ගැණුනා.\nඑම අවස්ථාවේදීයි මෙම කමිටු වාර්තාවේ නිර්දේශ අධිකරණයට ඉදිරිපත් කරනු ලැබුවේ.\nඒ අනුව, එවකට හිටපු වැඩබලන ආරක්ෂක මාණ්ඩලික ප්‍රධානී සහ හිටපු හමුදාපති ජනරාල් ශවේන්ද්‍ර සිල්වා සම්බන්ධයෙන් අපරාධ පරීක්ෂණ දෙපාර්තමේන්තුව විසින් විමර්ශනයක් සිදුකළ යුතු බව ද මෙම කමිටුව විසින් නිර්දේශ කර තිබෙනවා.",
       "URL": "https://www.hirunews.lk/328269/ශවේන්ද්‍ර-සිල්වා-රාජකාරිය-පැහැර-හැර-ඇති-බවට-කරන්නාගොඩ-කමිටුව-කියයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=514"
}