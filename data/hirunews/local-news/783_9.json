{
       "Source": "hirunews",
       "Timestamp": "Monday, 24 October 2022 - 9:05",
       "Headline": "ව්‍යවස්ථා සභාවට සාමාජිකයින් සති දෙකකින්",
       "News Content": "දස දෙනෙකුගෙන් සමන්විත ව්‍යවස්ථා සභාවට ඉදිරි සති දෙක තුළ දී සාමාජිකයින් පත් කිරීමට නියමිත බව රජයේ ආරංචි මාර්ග ප්‍රකාශ කළා.\nවිසි එක්වන ව්‍යවස්ථා සංශෝධන පනත් කෙටුම්පත පසුගියදා පාර්ලිමේන්තුවේ සම්මත වූ අතර, ව්‍යවස්ථා සභාවට කථානායකවරයා, අග්‍රාමාත්‍යවරයා, විපක්ෂ නායකවරයා පත්වන්නේ නිල බලයෙන්.\nජනාධිපතිවරයා නම් කරන මන්ත්‍රීවරයෙකු, අග්‍රාමාත්‍යවරයාගේ හා විපක්ෂ නායකවරයාගේ පක්ෂවලින් මන්ත්‍රීවරුන් දෙදෙනෙකු සහ වෙනත් දේශපාලන පක්ෂවලින් මන්ත්‍රීවරයෙකු ව්‍යවස්ථා සභාවට ඇතුළත් වනවා.\nඑසේම අග්‍රාමාත්‍යවරයාගේ සහ විපක්ෂ නායකවරයාගේ එකඟත්වයෙන් පත් කරන සිවිල් සමාජ නියෝජිතයින් 3 දෙනෙකු ද ඊට ඇතුළත්.\nමේ අතර 21 වන ආණ්ඩුක්‍රම ව්‍යවස්ථා කෙටුම්පත සම්මතවීමත් සමඟ දැනට ක්‍රියාත්මක ස්වාධීන කොමිෂන් සභාවල නිල කාලය අහෝසි වනවා.\nකෙසේ වෙතත් අලුතින් සාමාජිකයින් පත් කරන තෙක් අධිකරණ සේවා කොමිසම හැර අනෙකුත් කොමිෂන් සභාවල සාමාජිකයින්ට එම ධුරවල කටයුතු කළ හැකි බවයි ව්‍යවස්ථා ප්‍රතිසංස්කරණ අමාත්‍යාංශය සඳහන් කළේ.\nනව ව්‍යවස්ථාදායක සභාව පත් කිරීමෙන් පසු එමඟින් අදාළ කොමිෂන් සභාවලට නව සාමාජිකයින් පත් කරනු ඇති.\nඑලෙස සාමාජිකයින් පත් කරනු ලබන්නේ මැතිවරණ, මානව හිමිකම්, අධිකරණ, පොලිස්, අල්ලස් හෝ දූෂණ, ප්‍රසම්පාදන, විගණන, රාජ්‍ය සේවා යන කොමිෂන් සභාවලටයි.\nව්‍යවස්ථා සභාව පත් කර සති දෙකක් තුළ කොමිෂන් සභාවලට මෙලෙස සාමාජිකයින් නම් කරනු ඇති බවයි රජයේ ආරංචි මාර්ග වැඩිදුරටත් සඳහන් කළේ.",
       "URL": "https://www.hirunews.lk/318672/ව්‍යවස්ථා-සභාවට-සාමාජිකයින්-සති-දෙකකින්",
       "Category": "Local News",
       "Parent URL": "https://www.hirunews.lk/local-news.php?pageID=783"
}