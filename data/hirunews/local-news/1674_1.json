{
       "Source": "hirunews",
       "Timestamp": "Thursday, 23 September 2021 - 13:30",
       "Headline": "පොහොර හිඟයෙන් තේ කර්මාන්තය අනතුරක",
       "News Content": "රසායනික පොහොර ආනයන තහනම හේතුවෙන් මෙරට තේ අපනයන ආදායමේ ඉලක්ක ළ්ඟ කර ගැනීම දුෂ්කර වනු ඇති බව ලංකා වතු හාම්පුතුන්ගේ සම්මේලනය පවසනවා.\nඅපනයන සංවර්ධන මණ්ඩලය වසර මුල දී ප්‍රකාශ කළේ, තේ අපනයනයෙන් මේ වසර තුළ ඇමෙරිකානු ඩොලර් මිලියන 1.47ක් උපයා ගැනීමට අපේක්ෂා කරන බවයි.\nඑහෙත්, වතු හාම්පුතුන්ගේ සම්මේලනය පෙන්වා දෙන පරිදි රසායනික පොහොර නො යෙදීම හේතුවෙන් ඉදිරි මාස 6 තුළ මෙරට තේ නිෂ්පාදනය 25%කින් පමණ පහත වැටිය හැකියි.\nඑමෙන්ම, ඉන් අනතුරු ව එම නිෂ්පාදන හානිය 40%ත් 50ත් දක්වා ඉහළ යා හැකි බවයි එමගින් පෙන්වා දෙන්නේ.\nවසර 25 ක පමණ දිගු කාලීන බෝගයක් වන තේ ගසට පෝෂණ ඌණතා අහිතකර ලෙස බලපාන බවයි වතු හාම්පුතුන්ගේ සම්මේලනය වැඩිදුරටත් සඳහන් කළේ.\nතේ වගාවට රසායනික පොහොර මෙන්ම, වල්නාශක යෙදීම ද අවශ්‍ය වනවා.\nපොහොර සහ කෘෂි රසායනික සිලෝන් සන්නාමයේ තේ නිෂ්පාදනයේ මූලිකාංගයක් වන අතර එය එහි රසය සහ සුවඳට ද බලපානවා.\nමේ නිසා ශ්‍රී ලංකාවට දැනටමත් ඉහළ වාසිදායක තත්ත්වයක් පැවති ජපාන තේ වෙළඳපොළ ද අහිම්වි ඇති බවයි වතු හාම්පුතුන්ගේ සම්මේලනය පෙන්වා දෙන්නේ.",
       "URL": "https://www.hirunews.lk/283019/පොහොර-හිඟයෙන්-තේ-කර්මාන්තය-අනතුරක",
       "Category": "Local News",
       "Parent URL": "https://www.hirunews.lk/local-news.php?pageID=1674"
}