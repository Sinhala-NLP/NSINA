{
       "Source": "hirunews",
       "Timestamp": "Tuesday, 12 September 2023 - 21:29",
       "Headline": "එගොඩඋයනේ අභිරහස් මරණයක් (වීඩියෝ)",
       "News Content": "මොරටුව, එගොඩඋයන, විජයපුර ප්‍රදේශයේ මුහුදු වෙරළේ තිබී පුද්ගල මළ සිරුරක් අද පෙරවරුවේ සොයා ගැනුණා.\nඅදාළ පුද්ගලයා වෙරළ තීරය දෙසට ඇවිද යන ආකාරය සීසීටීවී කැමරාවක සටහන්ව තිබෙන නමුත් ඔහුගේ මරණයට හේතුව සොයා පොලිස් විමර්ශන තවදුරටත් ක්‍රියාත්මකයි.\nමොරටුව, එගොඩඋයන, විජයපුර ප්‍රදේශයේ මුහුදු වෙරළේ තිබී අද පෙරවරු 11ට පමණ මෙම සිරුර ප්‍රදේශවාසීන් දැක තිබුණා.\nඑම පුද්ගලයා අද උදෑසන මෝටර් රථයකින් පැමිණ රථය මාර්ගය අසල නවතා මුහුද දෙසට ගමන් කරන ආකාරය CCTV කැමරාවක සටහන්ව තිබුණා.\nකෙසේවෙතත් ඔහු මරණයට පත්ව ඇතැයි ප්‍රදේශවාසීන් නිගමනය කළද අද පස්වරු තුනට පමණ එම පුද්ගලයාගේ මුවෙන් කිසියම් ද්‍රාවණයක් පිටතට පැමිණ තිබුණා.\nඒ අනුව එම පුද්ගලයා ජීවිතක්ෂයට පත්වී නොමැති බවට හැඟියාමත් සමග ප්‍රදේශවාසීන් ඔහුව පානදුර මූලික රෝහලට ඇතුළත් කර තිබෙනවා.\nකෙසේවෙතත් රෝහලට රැගෙන එන අවස්ථාව වනවිටත් ඔහු ජීවිතක්ෂයට පත්ව ඇති බව රෝහල් ආරංචි මාර්ග සඳහන් කළා.\nමෙලෙස මියගොස් තිබුණේ මහරගම ප්‍රදේශයේ පදිංචිව සිටි උපුල් තුසිත කුමාර නමැති 54 හැවිරිදි පුද්ගලයෙක්.\nඔහු ඖෂධ අලෙවි කරන ආයතනයක කළමනාකරුවෙකු ලෙස සේවය කර ඇති අතර මානසික ආතතිය සඳහා ප්‍රතිකාර ලබාගත් අයෙකු බවද වාර්තා වුණා.\nදේහය පිළිබඳව පශ්චාත් මරණ පරීක්ෂණය සිදුකිරීමට නියමිතයි.",
       "URL": "https://www.hirunews.lk/348082/එගොඩඋයනේ-අභිරහස්-මරණයක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=34"
}