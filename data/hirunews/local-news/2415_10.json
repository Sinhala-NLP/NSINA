{
       "Source": "hirunews",
       "Timestamp": "Friday, 02 October 2020 - 19:01",
       "Headline": "පෙත්සම් විභාගය සඳුදාට කල් යයි (වීඩියෝ)",
       "News Content": "රජය විසින් පාර්ලිමේන්තුවට ඉදිරිපත් කර ඇති ආණ්ඩුක්‍රම ව්‍යවස්ථාවේ 20 වන සංශෝධන පනත් කෙටුම්පත අභියෝගයට ලක්කරමින් ගොනුකර ඇති පෙත්සම් පිළිබඳ විභාගය ලබන සඳුදා දක්වා කල් දමා තිබෙනවා.\nඑහිදී  අතරමැදි පෙත්සමක් ඉදිරිපත් කල අමාත්‍ය මහාචාර්ය ජී.එල්.පීරිස් වෙනුවෙන් පෙනී සිටි ජනාධිපති නීතිඥ ගාමිණී මාරපන කරුණු දක්වමින් ආණ්ඩුක්‍රම ව්‍යවස්ථාවේ 20 වන සංශෝධන පනත් කෙටුම්පත රජය විසින් අත්තනෝමතික අයූරින් ඉදිරිපත් කළ කෙටුම්පතක් නොවන බව කියා සිටියා.\n19 වන සංශෝධනය සම්මත කෙරුණේ ජනමත විචාරණයකින් තොරව යැයි පෙන්වා දුන් ජනාධිපති නීතිඥවරයා, එසේ තිබියදී වත්මන් 20 වන සංශෝධන කෙටුම්පත ජනමත විචාරණයක් සදහා යොමු කළ යුතු යැයි පැවසීම තර්කානුකූල නොවන බවත්  සදහන් කළා.\n20 වන සංශෝධන කෙටුම්පත ආණ්ඩුක්‍රම ව්‍යවස්ථා මූලධර්ම වලට පටහැනි ආකාරයෙන් ඉදිරිපත් කර ඇතැයි මෙම නඩු විභාගයේදි ජනාධිපති නීතිඥවරුන් ගණනාවක් චෝදනා කර තිබුණා.\nශ්‍රී ලංකාවට පලාත් සභා ක්‍රමය හඳුන්වා දුන් ආණ්ඩුක්‍රම ව්‍යවස්ථාවේ 13 වන සංශෝධනය වැනි අතිශය බරපතල ව්‍යවස්ථා සංශෝධනයක් පවා ජනමත විචාරණයකින් තොරව සම්මත කිරීමට හැකි බව අතීතයේ ශේෂ්ඨාධිකරණය විසින් තීන්දු කර තිබු බව සිහිපත් කළ ජනාධිපති නීතිඥ මාරපන, වත්මන් 20 සංශෝධන කෙටුම්පතේ අඩංගු ප්‍රතිපාදන සම්මත කිරීම සඳහා ජනමත විචාරණයක් කිසිසේත්ම අවශ්‍ය නොවන බවත් සඳහන් කළා.\n19 වන සංශෝධනය සම්මත කිරීම සදහා ජනමත විචාරණයක් අවශ්‍ය නොවන බව එම වකවානුවේ ශේෂ්ඨාධිකරණය විසින් තීන්දු කර තිබු බව පෙන්වා දුන් ඔහු එම තත්ත්වයම වත්මන් 20 සංශෝධන කෙටුම්පත සම්බන්ධයෙන් ද අදාළ කරගත යුතු බවයි  අවධාරණය කළේ.\n2015 වසරේ 19 වන සංශෝධන පනත් කෙටුම්පත ඉදිරිපත් කළ අවස්ථාවේ එය සම්මත කිරීමට ජනමත විචාරණයක් අවශ්‍ය නොවන බව පැවසු පිරිස් වර්තමානයේ 20 වන සංශෝධනය සම්මත කිරීම සදහා ජනමත විචාරණයක් ඉල්ලා සිටිම අතාර්කික යැයි ද පැවසූවා.\nඔමාරේ කස්සප හිමියන් සහ අමාත්‍යවරුන් වන නිමල් සිරිපාල ද සිල්වා, ගාමිණි ලොකුගේ වෙනුවෙන් පෙනී සිටි ජනාධිපති නීතිඥ සංජීව ජයවර්ධන අධිකරණය හමුවේ කරුණු දක්වමින් ජනාධිපති ගෝඨාභය රාජපක්ෂ විසින් ඉකුත් ජනාධිපතිවරණය සමයේ ඉදිරිපත් කළ ප්‍රතිපත්ති ප්‍රකාශය තුළින් සිය පාලනය යටතේ නව ආණ්ඩුක්‍රම ව්‍යවස්ථාවක් හදුන්වා දීමට ක්‍රියා කරන බව සදහන් කර තිබුණේ යැයි පැවසුවා.\nශ්‍රී ලංකාවේ නාමය සංශෝධනය කිරීම, රටේ ඒකීය භාවය සම්බන්ධයෙන් සිදු කරන සංශෝධන,  ජාතික ධජය, ජාතික ගීය, ජාතික දිනය වෙනස් කිරීම, ජනතා පරමාධිපත්‍යයට අදාළව සිදුකෙරෙන සංශෝධන, බුද්ධාගම සුරක්ෂිත කර පෝෂණය කරන බව සදහන් වගන්ති සංශෝධනය, කෲර වධහිංසා වලින් මිදීමට ඇති මූලික අයිතිවාසිකම අහිමි කිරීම යනාදී සංශෝධනයන් සිදුකිරීම සඳහා පමණක් ජනමත විචාරණයක් වෙත යොමු කළයුතු බව ආණ්ඩුක්‍රම ව්‍යවස්ථාව තුළින් පැහැදිලිව සදහන් කර ඇතැයි ද ඔහු පෙන්වා දුන්නා.\nඉහත සදහන් කරුණු වලට අයත් නොවන අන් සියලු‍ ආණ්ඩුක්‍රම ව්‍යවස්ථා සංශෝධන පාර්ලිමේන්තුවේ තුනෙන් දෙකක බහුතර ඡන්දයකින් පමණක් සම්මත කළ හැකි බව පෙන්වා දුන් ජනාධිපති නීතිඥවරයා ඒවා ජනමත විචාරණයක් සදහා යොමු කිරීම අනවශ්‍ය  බවද සඳහන් කළා.\nයෝජිත 20 වන සංශෝධන පනත් කෙටුම්පත තුළින් හදිසි පනත් කෙටුම්පත් ඉදිරිපත් කිරිමේ ක්‍රමවේදය යලි හදුන්වා දීම සම්බන්ධයෙන් පෙත්සම්කාර පාර්ශවය අධිකරණය හමුවේ දැඩි චෝදනා එල්ල කර ඇති බව පෙන්වා දුන් ජනාධිපති නීතිඥවරයා රටේ හදිසි තත්ත්වයක් උද්ගත වූ අවස්ථාවක කඩිනමින් නීතිමය ප්‍රතිපාදන සම්මත කර ගැනීම  සඳහා එම ක්‍රමවේදය බෙහෙවින් වැදගත් වන බව පෙන්වා දුන්නා.\nනිදසුනක් ලෙස කොවිඞ් වසංගතය වැනි හදිසි තත්ත්වයක් උද්ගත වූ අවස්ථාවක හදිසි කාර්යයක් සේ සලකා නීති සම්මත කරගැනීමේ අරමුණින් මෙම ක්‍රමවේදය 20 වන සංශෝධන පනත් කෙටුම්පත තුළින් හදුන්වා දීමට රජය ක්‍රියා කර ඇතැයි ද පෙන්වා දුන්නා.\nඒ අනුව මෙම පනත් කෙටුම්පත පාර්ලිමේන්තුවේ තුනෙන් දෙකක බහුතර ඡන්දයකින් පමණක් සම්මත කළහැකි බවයි ජනාධිපති නීතිඥ සංජීව ජයවර්ධන පෙන්වා දුන්නේ.\nතවත් අතරමැදි පෙත්සමක් ඉදිරිපත් කළ වයඹ විශ්ව විද්‍යාලයේ ජ්‍යෙෂ්ඨ කථිකාචාර්ය ඩබ්ලිව්.ඒ.ඩී.වීරතිලක වෙනුවෙන් පෙනී සිටි ජනාධිපති නීතිඥ කුෂාන් ද අල්විස් මහතා අධිකරණය හමුවේ කරුණු දක්වමින් ආණ්ඩුක්‍රම ව්‍යවස්ථාවේ 13 වන සහ 19 වන සංශෝධන ජනමත විචාරණයකින් තොරව සම්මත කර තිබියදී 20 වන සංශෝධනයට පමණක් ජනමත විචාරණයක් අවශ්‍ය වන්නේ ඇයි දැයි ප්‍රශ්න කර සිටියා.\n13 වන සහ 19 වන සංශෝධනයන්හී අන්තර්ගත වගන්ති සහ 20 වන සංශෝධන පනත් කෙටුම්පතේ අඩංගු වගන්ති බෙහෙවින් සමාන බව පෙන්වා දුන් ජනාධිපති නීතිඥවරයා 19 වන සංශෝධනය මගින් ජනාධිපතිවරයා සතු බලතල සමහරක් අග්‍රාමාත්‍යවරයා වෙත පැවරීමට ක්‍රියා කර තිබියදී පවා එම කෙටුම්පත ජනමත විචාරණයක් සදහා යොමු කරන ලෙස ශේෂ්ඨාධිකරණය නියම නොකළ බව පැවසුවා.\n19 වන ආණ්ඩුක්‍රම ව්‍යවස්ථා සංශෝධනය ඉදිරිපත් කලේ යහපත් චේතනාවකින් නොවන බවත් එක් පවුලක් පලිගැනීමේ අරමුණින් එය ඉදිරිපත් කෙරුණු බවටත් ඔහු චෝදනා කළා.\nඅතරමැදි පෙත්සමක් ඉදිරිපත් කළ ශ්‍රී ලංකා පොදුජන පෙරමුණේ ලේකම් නීතිඥ සාගර කාරියවසම් වෙනුවෙන් පෙනී සිටි ජනාධිපති නීතිඥ ශවීන්ද්‍ර ප්‍රනාන්දු මහතා අධිකරණය හමුවේ කරුණු දක්වමින් 20 වන සංශෝධන පනත් කෙටුම්පත විසින් කිසිදු ආකාරයකින් ආණ්ඩුක්‍රම ව්‍යවස්ථාව උල්ලංඝනය කිරීමක් නොකරන බවත් එය පාර්ලිමේන්තුවේ තුනෙන් දෙකක බහුතර ඡන්දයකින් පමණක් සම්මත කළ හැකි බව සඳහන් කළා.",
       "URL": "https://www.hirunews.lk/251648/පෙත්සම්-විභාගය-සඳුදාට-කල්-යයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2415"
}