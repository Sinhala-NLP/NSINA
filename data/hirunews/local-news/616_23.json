{
       "Source": "hirunews",
       "Timestamp": "Saturday, 07 January 2023 - 19:39",
       "Headline": "වදාකඩ මාලිගාව ගැන සොයන්න රහස් පොලීසිය යයි - මර්වින් සිල්වාත් හදිසියේ එයි (වීඩියෝ)",
       "News Content": "කුරුණෑගල - පොතුහැර - වදාකඩ ප්‍රදේශයේ ඉදිකරමින් පවතින ව්‍යාජ දළඳා මාලිගාව සම්බන්ධයෙන් විමර්ශනය කිරීම සඳහා අපරාධ පරීක්ෂණ දෙපාර්තමේන්තුවේ කණ්ඩායමක් අද එම ප්‍රදේශයට ගොස් තිබෙනවා.\nපොලිස් මාධ්‍ය ප්‍රකාශක ජ්‍යෙෂ්ඨ පොලිස් අධිකාරී නිහාල් තල්දූව කියා සිටියේ අදාළ කණ්ඩායම සිද්ධිය සම්බන්ධයෙන් පුළුල් විමර්ශනයක් සිදුකරමින් පවතින බවයි.\nමේ අතර, මෙම ව්‍යාජ දළඳා මාලිගාව සම්බන්ධයෙන් පුරාවිද්‍යා පනත අනුව කටයුතු කිරීමට බලාපොරොත්තු වන බව බුද්ධ ශාසන, ආගමික හා සංස්කෘතික කටයුතු අමාත්‍යාංශය පවසනවා.\nඑහි ලේකම් සෝමරත්න විදානපතිරණ කියා සිටියේ මෙම සිදුවීම සම්බන්ධයෙන් ලද පැමිණිලි සැලකිල්ලට ගෙන විමර්ශනයක් සිදුකරන ලෙස පොලිස්පතිවරයාගෙන්ද ඉල්ලීමක් කළ බවයි.\nඊට අමාත්‍යාංශය සහයෝගය දැක්වීමට කටයුතු කරන බවද ඔහු සඳහන් කළා.\nඊට අමතරව මෙම ගොඩනැගිල්ල ඉදිකිරීම සඳහා නියමිත පරිදි අනුමැතිය ලබා ගැනීම, ආධාර මුදල් එකතු කිරීම, විදේශ ආධාර ලැබීම් ආදිය පිළිබඳව විමර්ශනය කරන ලෙසද පොලිස්පතිවරයා වෙත දැනුම්දුන් බව ලේකම්වරයා කියා සිටියා.\nමහනුවර ශ්‍රී දළඳා මාලිගාවට සමාන අංග කිහිපයක් සහිත එම ස්ථානයේ පත්තිරිප්පුවට සමාන ආකාරයේ ගොඩනැගිල්ලක් නිර්මාණය කිරීමෙන් එය දළඳා මාලිගාවේ අනුරුවක් ලෙස නිර්මාණය කිරීමට උත්සාහ දරා ඇති බව පැහැදිලි වනවා.\nඑමෙන්ම, ගොඩනැගිල්ල අභ්‍යන්තරයට ඇතුළුවන දොරටුවද නිර්මාණය කර ඇත්තේ ශ්‍රී දළඳා මාලිගාවේ ද්වාරයට සමාන ආකාරයෙන් වන අතර අභ්‍යන්තරයේ ඇති චෛත්‍යයද ඊට සමාන ආකාරයෙන්ම ඉදිකර තිබෙනවා.\nබොහෝ දෙනෙකුගේ වැඩි අවධානයක් යොමුව ඇත්තේ ශ්‍රී දළඳා වහන්සේ තැන්පත් කර ඇති රන් කරඬුව ආකාරයේම කරඬුවක් මෙම ස්ථානයේද තැන්පත් කර තිබීම පිළිබඳවයි.\nකෙසේ වෙතත්, මෙය නිර්මාණය කර ඇති ජානක සේනාධිපති නැමැත්තා පවසන්නේ එය පිත්තලෙන් නිර්මාණය කර රන් ආලේප කරවූවක් බවයි.\nවිවිධ ලෙඩරෝග සුව කරන බවට ගෙන යන ප්‍රචාරයත් සමඟ මෙම ස්ථානයට බොහෝ ජනතාවක් ඇදී එන ආකාරයද දැකගත හැකියි.\nඑහෙත් ලෙඩ රෝග සඳහා ප්‍රතිකාර කිරීමට තමන්ට කිසිදු සුදුසුකමක් නොමැති බව ජානක සේනාධිපති විසින්ම පිළිගනු ලැබුවා.\nමේ අතර, සුරකිමු දළඳා සංවිධානයේ නියෝජිතයන් පිරිසක් මෙම ව්‍යාජ දළඳා මාලිගාව යැයි කියන ස්ථානය පිළිබඳ මල්වතු - අස්ගිරි මහ නාහිමිවරුන් දැනුවත් කිරීමට කටයුතු කළා.\nඑම පිරිස පළමුවෙන් මල්වතු පාර්ශවයේ අනුනායක පූජ්‍ය දිඹුල්කුඹුරේ විමලධම්ම හිමියන් බැහැ දුටුවා.\nඅනතුරුව එම පිරිස අස්ගිරි පාර්ශවයේ මහා ලේඛකාධිකාරී ආචාර්ය පූජ්‍ය මැදගම ධම්මානන්ද හිමියන් බැහැදැක මේ සම්බන්ධයෙන් උන්වහන්සේ දැනුවත් කළා.\nමේ අතර, හිටපු අමාත්‍ය මර්වින් සිල්වා අද පෙරවරුවේ කුරුණෑගල පිහිටි ව්‍යාජ දළඳා මාලිගාව පවතින ස්ථානයට පැමිණි එහි ගොඩනැගිල්ල නිරීක්ෂණය කළා.",
       "URL": "https://www.hirunews.lk/324506/වදාකඩ-මාලිගාව-ගැන-සොයන්න-රහස්-පොලීසිය-යයි-මර්වින්-සිල්වාත්-හදිසියේ-එයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=616"
}