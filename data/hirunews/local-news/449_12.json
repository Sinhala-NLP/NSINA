{
       "Source": "hirunews",
       "Timestamp": "Tuesday, 28 March 2023 - 10:36",
       "Headline": "අවුරුද්දක දී මිලියන 10කට කන්න තිබූ කෑම අපතේ ගිහින්",
       "News Content": "වසරක් තුල ශ්‍රී ලංකාවේ නිශ්පාදනය කරන එළවළුවලින් 19%ක් හා පළතුරුවලින් 21%ක් ප්‍රවාහනයේ දී විනාශ වන බව වාර්තාවෙනවා.\nවිධිමත් අන්දමින් ප්‍රවාහන කටයුතු සිදු නොකිරීම නිසා වාර්ෂිකව පාරිභෝජනයට ගත නොහැකිවන එළවළු ප්‍රමාණය මෙට්‍රික් ටොන් 221,955 ක් සහ පළතුරු ප්‍රමාණය මෙට්‍රික් ටොන් 290,151 වන බව සඳහන්.\nමේ අනුව 2021 වසරේ දී පමණක් අපතේ ගිය ආහාර ප්‍රමාණය සලකා බැලූ විට එය තවත් පුද්ගලයන් මිලියන 10කට ආහාර සැපයීමට තරම් ප්‍රමාණවත් බව ද අනාවරණය වී තිබෙනවා.\nමේ පිළිබඳ හෙළිවී ඇත්තේ කෘෂිකර්ම අමාත්‍ය මහින්ද අමරවීර සහ මහාචාර්ය කේ. කේ. ඩී. එස්. රණවීර, මහාචාර්ය උපාලි සමරවීර, මහාචාර්ය නිරන්ජලී පෙරේරා, ආචාර්ය සුමුදු වර්ණකුලසූරිය යන පිරිස සමඟ ආහාර සුරක්ෂිතතාවය පිළිබඳ පැවැති සාකච්ඡාවකදීයි.\nමෙහිදී අදහස් දැක්වූ කෘෂිකර්ම අමාත්‍යවරයා සඳහන් කළේ අප රටේ දැනට විධිමත් ආහාර පර්යේෂණාගාරයක් නොමැතිවීම බරපතළ අඩුපාඩුවක් බවයි.\nශ්‍රී ලංකාවේ පසු අස්වනු හානිය ඉතාමත් ඉහළ මට්ටමක පවතින බවත්, ලැබෙන අස්වනුවලින් සියයට 40කට ආසන්න ප්‍රමාණයක් පසු අස්වනු හානිය නිසා රටට අහිමිවන බවත් අමාත්‍යවරයා මෙහිදී සඳහන් කළා. අපතේ යන ආහාර ප්‍රමාණය ද නාගරිකව ගත් කළ ඉතා ඉහළ මට්ටමක පවතින බවට තමන්ට තොරතුරු වාර්තා වී ඇතැයි ද ඇමැතිවරයා මෙහිදී පැවසුවා.",
       "URL": "https://www.hirunews.lk/331130/අවුරුද්දක-දී-මිලියන-10කට-කන්න-තිබූ-කෑම-අපතේ-ගිහින්",
       "Category": "Local News",
       "Parent URL": "https://www.hirunews.lk/local-news.php?pageID=449"
}