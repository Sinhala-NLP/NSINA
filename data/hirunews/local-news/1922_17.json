{
       "Source": "hirunews",
       "Timestamp": "Friday, 28 May 2021 - 16:06",
       "Headline": "සයිනොෆාම් පළමු මාත්‍රාව දුන් ස්ථානවලදීම දෙවන මාත්‍රාව දෙන්නැයි ජනපතිගෙන් උපදෙස් (වීඩියෝ)",
       "News Content": "සයිනොෆාම් එන්නතේ පළමු මාත්‍රාව ලබාගත් ජනතාවට ජුනි මස 8 වනදා සිට මාසයක් සම්පූර්ණ වන දිනයේදී පළමු එන්නත ලබාගත් ස්ථානයේදීම දෙවන මාත්‍රාව ලබාදීමට පියවර ගන්නා ලෙසට ජනාධිපති ගෝඨාභය රාජපක්ෂ සෞඛ්‍ය අංශ වෙත උපදෙස් ලබාදී තිබෙනවා.\nඑමෙන්ම සෞඛ්‍ය අංශ හඳුනාගෙන ඇති වෙනත් දිස්ත්‍රික්වල එන්නත්කරණ කටයුතු විධිමත්ව සහ අඛණ්ඩව සිදුකිරීමේ අවශ්‍යතාව ද ජනාධිපතිවරයා අවධාරණය කළ බවයි ජනාධිපති මාධ්‍ය අංශය කියාසිටියේ.\nකොවිඩ් මර්දන විශේෂ කමිටුව අද (28) පෙරවරුවේ ජනාධිපති කාර්යාලයේදී රැස්වූ අවස්ථාවේදියි ඔහු මෙම උපදෙස් ලබාදී ඇත්තේ.\nඑමෙන්ම ජුනි මස 07 වනදා තෙක් සංචරණ සීමා ලිහිල් නොකිරීමට ද ජනාධිපති ගෝඨාභය රාජපක්ෂ මෙහිදී තීරණය කර තිබෙනවා.\nසංචරණ සීමා පැනවීම හේතුවෙන්, ජනතාව පීඩාවට පත් නොවීම සඳහා  අතරමැද තෝරාගත් දින 03ක් රට විවෘතව තැබීමටයි මීට පෙර තීරණය කෙරුණේ.\nඑහෙත් පසුගිය 25 වනදා පෙරවරු 4ට සංචරණ සීමා ලිහිල් කිරීමත් සමග ජනතාව ක්‍රියා කළ ආකාරය වසංගතය පැතිර යාමට ඉඩ හැරීමක් බැවින් වසංගතය පැතිර යාම වැළැක්වීමට රජය ගන්නා උත්සහාය එමගින් අසාර්ථක විය හැකි බව ඔහු පෙන්වා දෙනු ලැබුවේ.\nඒ අනුව මැයි මස 31 සහ ජුනි මස 04 යන දෙදින සංචරණ සීමා ලිහිල් කිරීමට ගෙන තිබු තීරණය අත්හිටවූ අතර ඉදිරි දින සඳහා ජනතාවට අවශ්‍ය  භාණ්ඩ ජංගම අලෙවි රථ මගින් බෙදාහැරීමට පියවර ගන්නැයි ජනාධිපතිවරයා උපදෙස් දී තිබෙනවා.\nසංචරණ සීමා පනවා ඇති දිනවල අත්‍යාවශ්‍ය සේවාවන් සඳහා පමණක් නිවසින් බැහැර යාමට අවසර ,ලබා දී තිබෙනවා.\nමාර්ගවල ගමන් කිරීමේදී සේවා ස්ථානයෙන් කැඳවීම් කර ඇති  ලිපිය සහ සේවා හැඳුනුම්පත ළග තබාගැනීම අනිවාර්යය වනවා.\nකොවිඩ් වසංගතය පැතිර යාම වැළැක්වීමට රජය ගන්නා උත්සාහයට ජනතාව ද වගකීමෙන් සහාය දිය යුතු බවයි ජනාධිපතිවරයා ප්‍රකාශ කර ඇත්තේ.\nඑමෙන්ම සංචරණ සීමා පනවා ඇති දිනවල අත්‍යවශ්‍ය සේවා සඳහා පමණක් නිවසින් බැහැර යාමට අවසර ලබා දී තිබෙනවා.\nමාර්ගවල ගමන් කිරීමේදී සේවා ස්ථානයේ ප්‍රධානියා කැඳවීම් කර ඇති ලිපිය සහ සේවා හැදුනුම්පත ලඟ තබා ගැනීම අනිවාර්ය වනු ඇති.\nවසංගතය පැතිර යාම වැලැක්වීමට රජය ගන්නා උත්සාහයට ජනතාවද වගකීමෙන් සහය දිය යුතු බවයි ජනාධිපති ගෝඨාභය රාජපක්ෂ එහිදී වැඩිදුරත් ප්‍රකාශ කළේ.",
       "URL": "https://www.hirunews.lk/272708/සයිනොෆාම්-පළමු-මාත්‍රාව-දුන්-ස්ථානවලදීම-දෙවන-මාත්‍රාව-දෙන්නැයි-ජනපතිගෙන්-උපදෙස්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1922"
}