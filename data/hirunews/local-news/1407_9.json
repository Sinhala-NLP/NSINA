{
       "Source": "hirunews",
       "Timestamp": "Saturday, 22 January 2022 - 13:06",
       "Headline": "විදුලි බලයේ සභාපති රැස්වීම මඟ හරියි (වීඩියෝ)",
       "News Content": "අද හෙට සහ අනිද් දා විදුලි කප්පාදුවක් සිදු නො කරන බව විදුලිබල අමාත්‍ය ගාමිණී ලොකුගේ ප්‍රකාශ කළා.\nඅද පෙරවරුවේ මාධ්‍ය වෙත අදහස් පළ කරමින් අමාත්‍යවරයා වැඩිදුරටත් කියා සිටියේ, පවතින විදුලි අර්බුදයට විසඳුම් ලබාදීම සඳහා ඉදිරියේ දී පෞද්ගලික විදුලි බලාගාරවලින් විදුලිය ලබාගැනීම පිළිබඳව ද අවධානය යොමු වී ඇති බව යි.\nමහාමාර්ග ආශ්‍රිතව පවතින විදුලි පහන් දැල්වීමේ කාලසීමාව සීමා කිරීම සඳහා රජයට යෝජනාවක් ද සිදුකර ඇති බව අමාත්‍ය ගාමිණී ලොකුගේ වැඩිදුරටත් සඳහන් කළා.\nපවතින තත්ත්වය හමුවේ සපුගස්කන්ද විදුලි බලාගාරය පස්වරු දෙකෙන් පසු දැවිතෙල් නොමැතිවීම හේතුවෙන් අක්‍රියවීමේ අවදානමක් පවතිනවා.\nඒ සඳහා දැවිතෙල් ලබාදීමට ඛනිජ තෙල් සංස්ථාව සතුව ඉන්ධන නො මැති බවයි විදුලිබල මණ්ඩලයේ අතිරේක සාමාන්‍යාධිකාරි සහ මාධ්‍ය ප්‍රකාශක ඇන්ඩෲ නවමනි හිරු ප්‍රවෘත්ති අංශයට සඳහන් කළේ, බත්තල විදුලි බලාගාරයේ ද දැවිතෙල් පවතින්නේ දින දෙකහමාරක කාලයක් සඳහා පමණයි.\nකෙසේ වෙතත් අද පස්වරුවේ කොළොන්නාව තෙල් ගබඩා සංකීර්ණයෙන් බත්තල විදුලි බලාගාරය සඳහා දැවිතෙල් පොම්ප කිරීම සිදු කිරීමට නියමිත බව යි ඔහු කියා සිටියේ.\nකැලණිතිස්ස බලාගාරය මේ වනවිට මෙගාවොට් 280ක් උත්පාදනය කරමින් සක්‍රියව පවතින අතර, එම බලාගාරය සඳහා ලබාදුන් දැවිතෙල් සංචිතය පවතින්නේ දින හයක කාලයක් සඳහා පමණ යි.\nමේ අතර විදුලිබල මණ්ඩලයේ සාමාන්‍යාධිකාරීවරයා පත් කිරීම සඳහා ඊයේ කැඳවනු ලැබූ හදිසි අධ්‍යක්ෂ මණ්ඩල රැස්වීම සඳහා විදුලිබල මණ්ඩලයේ සභාපතිවරයා සහභාගි වී නැහැ.\nනව සාමාන්‍යාධිකාරීවරයා පත් කිරීමට අදාළ නිර්ණායක ලැබී ඇති බැවින් ඒ සම්බන්ධයෙන් සාකච්ඡා කිරීම සඳහා යි මෙම හදිසි අධ්‍යක්ෂ මණ්ඩල රැස්වීම කැඳවා ඇත්තේ.\nඊට සහභාගි නො වී සභාපතිවරයා යුගදනවි ගිවිසුම සම්බන්ධයෙන් මහා භාණ්ඩාගාරයේ පැවැත්වෙන සාකච්ඡාවකට ගොස් ඇති බවට විදුලි වෘත්තිය සමිති චෝදනා එල්ල කරනවා.",
       "URL": "https://www.hirunews.lk/294775/විදුලි-බලයේ-සභාපති-රැස්වීම-මඟ-හරියි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1407"
}