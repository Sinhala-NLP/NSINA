{
       "Source": "hirunews",
       "Timestamp": "Thursday, 10 November 2022 - 10:40",
       "Headline": "ශ්‍රී ලංකාවේ පෞද්ගලික අංශයේ සංවර්ධනයට ලෝක බැංකුවෙන් සහාය - ආර්ථිකය ගොඩනගන්නත් උදව් දෙන්න 'හා' කියයි (වීඩියෝ)",
       "News Content": "ඊජිප්තුවේ පැවති එක්සත් ජාතීන්ගේ කොප් 27 දේශගුණික විපර්යාස සමුළුවට සහභාගි වු ජනාධිපති රනිල් වික්‍රමසිංහ ඇතුළු පිරිස, අද (10) පෙරවරුවේ යලි දිවයිනට පැමිණියා.\nපසුගිය 6 වනදා ජනාධිපතිවරයා ඇතුළු පිරිස එම සමුළුවට සහභාගි වීම සඳහා දිවයිනෙන් පිටත්ව ගිය අතර එහිදී ජනාධිපතිවරයා ජාත්‍යන්තර මූල්‍ය අරමුදලේ ප්‍රධානී ක්‍රිස්ටියානියා ජෝර්ජියාවා සමග සාකච්ඡාවක ද නිරත වී තිබුණා.\nඅදාළ සාකච්ඡාව සඳහා ඝානාවේ මුදල් අමාත්‍යවරයා සහ මාලදිවයින් කතානායක මොහොමඩ් නෂීඩ් එක්ව සිටි බවයි වාර්තා වුණේ.\nඊට අමතරව ජනාධිපතිවරයා ජගත් සංවිධාන මහලේකම් අන්තෝනියෝ ගුටේරස් ද හමුවුණා.\nඑමෙන්ම, ජනාධිපති රනිල් වික්‍රමසිංහ එක්සත් ජාතීන්ගේ දේශගුණික විපර්යාස සමුළුව අමතනු ලැබුවා.\nඑහිදී ඔහු කියා සිටියේ සංවර්ධන වෙමින් පවතින රටවලට සිදුවන අලාභය හා හානිය වෙනුවෙන් වන්දි ගෙවීමට සංවර්ධිත රටවල් ඔවුන්ගේ අරමුදල් දෙගුණ කිරීමේ ප්‍රතිඥාව ඉටු කිරීම අත්‍යාවශ්‍ය බවයි.\nමේ අතර, මෙරට ආර්ථිකය යළි ගොඩනැගීමට සහ පෞද්ගලික අංශය ප්‍රමුඛ වර්ධනය සඳහා පදනමක් නිර්මාණය කිරීමට සහයෝගය ලබාදෙන බව ලෝක බැංකු සමූහයේ සභාපති ඩේවිඩ් මැල්පාස් ප්‍රකාශ කළා.\nශ්‍රී ලංකාවේ අභියෝගාත්මක සාර්ව ආර්ථික හා සමාජ තත්ත්වය පිළිබඳ ජනාධිපතිවරයා සහ ලෝක බැංකු සමූහයේ සභාපතිවරයා අතර සාකච්ඡා වී ඇති බව ද ජනාධිපති මාධ්‍ය අංශය කියා සිටියා.\nමේ අතර, තුන් දින නිල සංචාරයක් සදහා බ්‍රිතාන්‍යයේ ශ්‍රී ලංකාව පිළිබද විශේෂ වෙළද නියෝජිත ඇබසෝක්හි ඩේවිඩ් සාමිවරයා ඊයේ දිවයිනට පැමිණ තිබෙනවා.\nමෙරට වෙළෙඳ අවස්ථා පුළුල් කිරීමේ අරමුණින් ව්‍යාපාරික සහ රජයේ පාර්ශ්ව රැසක් සමග ඔහු සාකච්ජා පැවත්වීමට නියමිතයි.\nලෝක බැංකුවේ සහයෝගය තුළ ශ්‍රී ලංකාවේ පෞද්ගලික අංශයේ ප්‍රමුඛ වර්ධනයක් සඳහා ගෙනයාමට හැකිවනු ඇති බව ද මෙහිදී අවධාරණය කෙරුණා.\nඑමෙන්ම ශ්‍රී ලංකාවේ අභියෝගාත්මක සාර්ව ආර්ථික සහ සමාජ තත්ත්වය පිළිබඳ සාකච්ඡා ද පැවැත්වුවා.",
       "URL": "https://www.hirunews.lk/320036/ශ්‍රී-ලංකාවේ-පෞද්ගලික-අංශයේ-සංවර්ධනයට-ලෝක-බැංකුවෙන්-සහාය-ආර්ථිකය-ගොඩනගන්නත්-උදව්-දෙන්න-හා-කියයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=745"
}