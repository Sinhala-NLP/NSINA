{
       "Source": "hirunews",
       "Timestamp": "Monday, 02 January 2023 - 7:57",
       "Headline": "විදුලි ගාස්තු වැඩිකිරීමේ යෝජනාව අද නව වසරේ පළමු කැබිනට්ටුවට (වීඩියෝ)",
       "News Content": "නව විදුලි ගාස්තු සංශෝධනය අද (02) අමාත්‍ය මණ්ඩලයට ඉදිරිපත් කිරීමට නියමිතයි.\nඅඛණ්ඩ විදුලිය සැපයුමක් සහතික කිරීම සහ විදුලිය සඳහා වැය වන පිරිවැය සැලකිල්ලට ගනිමින් පවතින විදුලි ගාස්තු සංශෝධන කළ යුතු බවටයි විදුලිබල හා බලශක්ති අමාත්‍ය කංචන විජේසේකර පසුගියදා ප්‍රකාශ කළේ.\nඒ අනුව පසුගිය අගෝස්තු මාසයේ සියයට 75කින් ඉහළ දැමූ විදුලි ගාස්තුව මෙම වසරේ ජනවාරි සිට යලිත් ඉහළ දමන බවට ඔහු සඳහන් කර තිබුණා.\nනව සංශෝධන යටතේ ඒකක බිංදුවේ සිට 60 දක්වා කාණ්ඩයේ ඒකකයක් සඳහා වන ගාස්තුව මෙන්ම ස්ථාවර ගාස්තුව ද සංශෝධනය කර ඇති බව වාර්තා වනවා.\nඒ අනුව ඒකක බින්දුවේ සිට 30 දක්වා රුපියල් අටක්ව පැවති ඒකකයක ගාස්තුව රුපියල් 30 දක්වාත් රුපියල් 120ක්ව පවතින ස්ථාවර ගාස්තුව රුපියල් 400ය දක්වාත් ඉහළ දැමීමට යෝජිතයි.\nඒකක 31 සිට 60 දක්වා රුපියල් 10ක්ව පවතින ඒකකයක ගාස්තුව රුපියල් 37 දක්වාත් රුපියල් 240ක් ලෙස පවතින ස්ථාවර ගාස්තුව රුපියල් 550 දක්වාත් ඉහළ දැමීමට නව සංශෝධනයෙන් යෝජනා කර ඇති බවයි වාර්තා වන්නේ.\nඒකක 60න් ඉහළ කාණ්ඩය යටතේ වන ඒකකයක ගාස්තුව සහ ස්ථාවර ගාස්තුව ද නව සංශෝධනයෙන් ඉහළ දැමෙනවා.\nඒකක එකේ සිට 60 දක්වා පවතින රුපියල් 16ක් වූ ඒකකයක ගාස්තුව රුපියල් 42ක දක්වාත්, ස්ථාවර ගාස්තුව රුපියල් 650 දක්වාත් ඉහළ දැමීමට යෝජිතයි.\nඒකක 61 සිට 90ව දක්වා රුපියල් 16ක්ව පවතින ඒකකයක ගාස්තුව රුපියල් 42 දක්වා ද, රුපියල් 360ක්ව පවතින ස්ථාවර ගාස්තුව රුපියල් 650 දක්වා ද ඉහළ දැමීමට නව සංශෝධනයෙන් යෝජනා කර ඇති බව සඳහන්.\nඒකක 91 සිට 120 දක්වා රුපියල් 50ක්ව පවතින ඒකකයක ගාස්තුව සංශෝධනය නොකෙරෙන අතර රුපියල් 960ක්ව පවතින ස්ථාවර ගාස්තුව රුපියල් 1,500 දක්වා ඉහළ දැමීමට යෝජිතයි.\nඒකක 121 සිට 180 දක්වා රුපියල් 75ක් ව පවතින ඒකකයක ගාස්තුව සංශෝධනය කර නොමැති අතර රුපියල් 960ක්ව පවතින ස්ථාවර ගාස්තුව පමණක් රුපියල් 1,500ක් ලෙස සංශෝධනයට නියමිත බව සඳහන්.\nඒකක 181ක ඉක්මවා භාවිතා කරන පාරිභෝගිකයන්ට රුපියල් 75ක්ව පවතින ඒකකයක ගාස්තුවෙහි වෙනසක් නොවන අතර 1,500ක්ව පවතින ස්ථාවර ගාස්තුව රුපියල් 2,000ක් දක්වා ඉහළ දැමීමට නව සංශෝධනයෙන් යෝජනා කර තිබෙනවා.\nආගමික ස්ථාන හා පුණ්‍යායතන සඳහා ඒකක බින්දුවේ සිට 30 දක්වා රුපියල් 8ක්ව පවතින ඒකකයක ගාස්තුව රුපියල් 30 දක්වාත්, රුපියල් 90ක්ව පවතින ස්ථාවර ගාස්තුව රුපියල් 400 දක්වාත් ඉහළ දැමීමට යෝජිතයි.\nඒකක 31 සිට 90ව දක්වා ඒකකයක් සඳහා අයකළ රුපියල් 15ක් ගාස්තුව රුපියල් 37 දක්වා ද, රුපියල් 120ක් ව පැවති ස්ථාවර ගාස්තුව රුපියල් 550 දක්වා ද ඉහළ දැමීමට නියමිත බව සඳහන්.\nඒකක 91 සිට 120 දක්වා රුපියල් 20ක් ව පවතින ඒකකයක ගාස්තුව රුපියල් 42ක දක්වාත්, රුපියල් 120ක් ව පවතින ස්ථාවර ගාස්තුව රුපියල් 650 දක්වාත් ඉහළ දැමීමට යෝජනා කර තිබෙනවා.\nඒකක 180න් ඉහළ පරිභෝජනය කරන ආගමික ස්ථාන සහ පුණ්‍යායතන වලට රුපියල් 32 ක් ව පවතින ඒකකයක ගාස්තුව රුපියල් 50 දක්වා ඉහළ දැමීමට යෝජනා කර ඇති අතර 1,500ක් ව පවතින ස්ථාවර ගාස්තුව රුපියල් 2,000ක් දක්වා ඉහළ දැමීමට යෝජිතයි.\nවීදි අලෝක පහන් සඳහා ඒකකයකට රුපියල් 22ක් ලෙස අය කළ ගාස්තුව රුපියල් 45ක් දක්වා ඉහළ දැමීමට නව සංශෝධනයෙන් යෝජනා කර තිබෙනවා.\nකෙසේ වෙතත් විදුලි ගාස්තු ඉහල දැමීමට කැබිනට් මණ්ඩලයෙන් එන කිසිදු යෝජනාවක් මහජන උපයෝගිතා කොමිසම සැළකිල්ලට නොගන්නා බව එහි සභාපති ජනක රත්නායක කොළඹ දී ඊයේ විශේෂ මාධ්‍ය හමුවක් කැඳවමින් කියා සිටියා.\nවිදුලිබල පනතේ සඳහන් ආකාරයට කටයුතු නොකර අමාත්‍ය මණ්ඩලය විසින් අනීතිකව විදුලි ගාස්තු ඉහළ දැමීමේ යෝජනාව සම්මත කරගතහොත් ඊට එරෙහිව අධිකරණ ක්‍රියාමාර්ග ගන්නා බවයි මහජන උපයෝගිතා කොමිසමේ සභාපතිවරයා ප්‍රකාශ කළේ.\nමේ අතර බිත්තර ආනයනය කරන්නේ ද නැද්ද යන්න සම්බන්ධයෙන් අද පැවැත්වෙන අමාත්‍ය මණ්ඩලයේ දී අවධානය යොමු කිරීමට බලාපොරොත්තු වන බව වෙළඳ අමාත්‍ය නලින් ප්‍රනාන්දු ප්‍රකාශ කළා.\nබිත්තර මිල පාලනය කිරීම සඳහා ගතහැකි ක්‍රියාමාර්ග පිළිබඳව කැබිනට් මණ්ඩලය සමඟ සාකච්ජා කර අවසන් එකඟතාවකට පැමිණීමට බලාපොරොත්තු වන බවයි ඔහු කියා සිටියේ.\nඅද වනවිට වෙළඳපොළේ බිත්තරයක් රුපියල් 63 දක්වා ඉහළ ගොස් තිබෙනවා.",
       "URL": "https://www.hirunews.lk/324057/විදුලි-ගාස්තු-වැඩිකිරීමේ-යෝජනාව-අද-නව-වසරේ-පළමු-කැබිනට්ටුවට-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=629"
}