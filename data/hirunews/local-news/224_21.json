{
       "Source": "hirunews",
       "Timestamp": "Friday, 30 June 2023 - 13:29",
       "Headline": "අර්ධ සුඛෝපභෝගි බස් බලපත්‍ර අහෝසි කිරීම වළක්වාලමින් අතුරු තහනම් නියෝගයක්",
       "News Content": "ජාතික බස් ගාස්තු සංශෝධනයට අනුව මෙවර ගාස්තුවේ වෙනසක් සිදු නොකරන බව බස් සංගම් පවසනවා.\nකෙසේ වෙතත් පසුගිය මැයි 1 වනදා සිදුවූ ඉන්ධන මිල සංශෝධනයෙන් අනතුරුව ලංකා පෞද්ගලික බස් හිමියන්ගේ සංගමයේ සභාපති ගැමුණු විජේරත්න කියා සිටියේ වාර්ෂික බස් ගාස්තු සංශෝධනය සිදු කෙරෙන ජූලි මස 1 වනදා බස් ගාස්තු අඩු කළ හැකි බවයි.\nරජයේ ප්‍රවෘත්ති දෙපාර්තමේන්තුවේ පැවති මාධ්‍ය හමුවට එක්වෙමින් ජාතික ගමනාගමන කොමිසන් සභාවේ සභාපති ශෂී වෙල්ගම සදහන් කළේ හෙට දිනයේ බස් ගාස්තුවේ වෙනසක් සිදුනොවන බවයි.\nමේ අතර, අන්තර් පළාත් අර්ධ සුඛෝපභෝගි බස් රථ සේවාව සදහා නිකුත් කර තිබූ බලපත්‍ර 430 ක් අහෝසි කිරීම වළක්වාලමින් අභියාචනාධිකරණය අද අතුරු තහනම් නියෝගයක් නිකුත් කළා.\nඒ අන්තර් පළාත් පෞද්ගලික බස් රථ සංගමය සහ එහි සාමාජිකයන් 28 දෙනෙකු විසින් ඉදිරිපත් කර තිබූ පෙත්සමක් සලකා බැලීමෙන් අනතුරුවයි.\nපෙත්සම්කරුවන් කියා සිටියේ අද සිට තමන් වෙත නිකුත් කර තිබූ බලපත්‍ර අත්හිටුවීමට ජාතික ගමනාගමන කොමිෂන් සභාව තීරණය කර තිබූ බවයි.",
       "URL": "https://www.hirunews.lk/339570/අර්ධ-සුඛෝපභෝගි-බස්-බලපත්‍ර-අහෝසි-කිරීම-වළක්වාලමින්-අතුරු-තහනම්-නියෝගයක්",
       "Category": "Local News",
       "Parent URL": "https://www.hirunews.lk/local-news.php?pageID=224"
}