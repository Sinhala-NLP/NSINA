{
       "Source": "hirunews",
       "Timestamp": "Sunday, 20 February 2022 - 15:49",
       "Headline": "වල් බිහි වූ සහල් නිෂ්පාදනාගාරය (වීඩියෝ)",
       "News Content": "සහල් අර්බුදයක් පිළිබඳ මේ වන විට රට තුළ දැඩි කතාබහක් නිර්මාණය වී තිබෙනවා.\nඑවන් පසුබිමක රජයේ මුදල් කෝටි ගණනක් වැයකර ඉදිකර ඇති, එහෙත් මේ වනවිට නිසි ප්‍රයෝජනයක් නොගන්නා සහල් නිෂ්පාදනාගාරයක් පිළිබඳව අම්පාර ඉඟිනියාගල ප්‍රදේශයෙන් වාර්තා වුණා.\nමෙරට සහල් නිෂ්පාදනයට වැඩි දායකත්වයක් ලබා දෙන අම්පාර දිස්ත්‍රික්කයේ හෙක්ටයාර 82,385ක වී අස්වනු නෙලීම සහ වී අස්වනු මිල දී ගැනීම මේ දිනවල සිදුවනවා.\nමෙරට දෛනික සහල් පරිභෝජනය සැපිරීම සඳහා අවශ්‍ය සහල් ප්‍රමාණය කිලෝ ලක්ෂ 65ක් පමණ වන අතර ඒ අතරින් සියයට 22ක වී නිෂ්පාදන දායකත්වයක් සපයන්නේ අම්පාර දිස්ත්‍රික්කයේ කුඹුරු මගින් ලැබෙන අස්වැන්නෙන්.\nමෙම සහල් නිෂ්පාදනය සඳහා ඉහළ නැංවීමේ අරමුණ ඇතිව රජයේ මුදල් කෝටි ගණනක් වැයකරමින් අම්පාර ඉඟිනියාගල ප්‍රදේශයේ ආරම්භ කළ සහල් නිෂ්පාදනාගාරයට අද වන විට උරුම වී ඇති තත්ත්වයයි මේ.\n1978 වසරේ දී පමණ, එවක තිබූ නවීනතම තාක්ෂණයෙන් යුත් වී කෙටීමේ යන්ත්‍ර සූත්‍රවලින් සමන්විතව මෙම සහල් නිෂ්පාදනාගාරයේ වැඩ අරම්භ කළ ද මේ වන විට මෙහි නිෂ්පාදන කටයුතු නවතා දමා ඇත්තේ එම යන්ත්‍ර සූත්‍රද දිරාපත් වීමට ඉඩ හරිමින්.\nමෙම නිෂ්පාදනාගාරයේ වී කෙටීම, වී තැම්බීම හා වී වේලීම සිදු කළ හැකි අතර එහි ඇති ගබඩාවේ වී කිලෝ ලක්ෂ 6කට ආසන්න ප්‍රමාණයක් ගබඩා කළ හැකි බවයි අප වාර්තාකරු පැවසුවේ.\nචීන ආධාර මත ඉදි කෙරුණු මෙම නිෂ්පාදනාගාරයේ දෙනිකව වී කිලෝ 20,000ක් පමණ කෙටීමේ හැකියාව පවතින අතර වී තැම්බීමේ කාර්යය සඳහා යොදා ගන්නා බොයිලේරු 6ක් මෙම නිෂ්පාදනාගාරය සතු වනවා.\nනමුත් මේ වන විට ඒවා සියල්ලම නිසි ප්‍රයෝජනයක් නොමැතිව අක්‍රීය මට්ටමේ පවතින්නේ මෙලෙසයි.\nඑමෙනම් මෙම නිෂ්පාදනාගාරයේ සේවය කරන සේවකයින් වෙනුවෙන් ඉදි කෙරුණු නිල නිවාස ද මේ වන විට වල් බිහිවී දිරාපත්වෙමින් පවතනිවා.\nගොවීන්ගෙන් මිලදී ගන්නා වී ගබඩාකිරීම සඳහා ප්‍රමාණවත් පහසුකම් නොමැති බවට පාලකයින් මැසිවිලි නගන පසුබිමක රාජ්‍ය මුදල් ද කෝටි ගණනින් අපතේ යවමින් මෙවැනි සම්පත් නිකරුණේ දිරාපත් වීමට ඉඩහැරීම කනගාටුවට කරුණක්.",
       "URL": "https://www.hirunews.lk/297530/වල්-බිහි-වූ-සහල්-නිෂ්පාදනාගාරය-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1345"
}