{
       "Source": "hirunews",
       "Timestamp": "Tuesday, 21 March 2023 - 11:08",
       "Headline": "නීතිවිද්‍යාල ප්‍රවේශ විභාග ගැසට්ටුවට ඡන්දයක්",
       "News Content": "ශ්‍රී ලංකා නීති විද්‍යාල ප්‍රවේශය සඳහා පෙනී සිටීමට අවශ්‍ය අවම සුදුසුකම් සංශෝධනය කරමින් 2020 වසරේ දෙසැම්බර් 30 වන දින නිකුත් කළ ගැසට් නිවේදනය සම්බන්ධයෙන් අද (21) පාර්ලිමේන්තුවේ සංවාදාත්මක තත්ත්වයක් ඇතිවුණා.\nඒ පාර්ලිමේන්තු න්‍යාය පත්‍රයේ සඳහන්ව තිබූ ඊට අදාළ යෝජනාව ආණ්ඩු පක්ෂය ඉවත් කර ගන්නා බවට ප්‍රකාශ කිරීමත් සමඟයි.\nඑහිදී විපක්ෂ නායක සජිත් ප්‍රේමදාස ඊට අදාළව ඡන්ද විමසීමක් ඉල්ලා සිටියා.\nඒ අනුව ඡන්ද විමසීමක් කැඳවීමටයි කතානායකවරයා කටයුතු කළේ.\nඅදාළ ගැසට් නිවේදනයේ සඳහන් පරිදි මෙතෙක් සිංහල, දෙමළ සහ ඉංග්‍රීසි මාධ්‍යවලින් පැවැත්වූ නීතිවිද්‍යාලයීය අධ්‍යයන පාඨමාලා සහ විභාග ඉංග්‍රීසි මාධ්‍යයෙන් පමණක් පැවැත්වීමට නියමිතයි.\nඑමෙන්ම, 2024 වසරේ සිට අවසන් වසරේ විභාගය ඉංග්‍රීසි භාෂාවෙන් පමණක් පැවැත්විය බවට ගැසට් පත්‍රයේ වැඩිදුරටත් දැක්වෙනවා.\nඊට අදාළ ඡන්ද විමසීම මේ වනවිට ආරම්භ වී ඇති බවයි පාර්ලිමේන්තුවේ සිටින හිරු වාර්තාකරු කියා සිටියේ.",
       "URL": "https://www.hirunews.lk/330531/නීතිවිද්‍යාල-ප්‍රවේශ-විභාග-ගැසට්ටුවට-ඡන්දයක්",
       "Category": "Local News",
       "Parent URL": "https://www.hirunews.lk/local-news.php?pageID=463"
}