{
       "Source": "hirunews",
       "Timestamp": "Sunday, 31 January 2016 - 13:00",
       "Headline": "තහනම් ආම්පන්නවලට අදාළ නීතිය 21 වනදා සිට",
       "News Content": "තහනම් ධීවර ආම්පන්න භාවිතයට අදාළ නීතිරීති ලබන පෙබරවාරි 21 වන දින සිට ක්‍රියාත්මක කරන බව ධීවර අමාත්‍ය මහින්ද අමරවීර පවසනවා.\nධීවර අමාත්‍යාංශය පසුගිය ජනවාරි පළමුවනදා නිවේදනයක් නිකුත් කරමින් ප්‍රකාශ කළේ නීතිවිරෝධී ධීවර ආම්පන්න සම්පූර්ණයෙන්ම තහනම් කරන බවයි.\nකෙසේ වෙතත් ඒ සඳහා විකල්ප ක්‍රියාමාර්ග ගන්නා තෙක් යම් සහන කාලයක් ධීවරයින්ට මසුන් මැරීමට ලබාදීමට ධීවර දෙපාර්තමේන්තුව පසුව තීරණය කළා.\nමෙලෙස සහන කාලයක් ක්‍රියාත්මක වන අතරතුර තහනම් ආම්පන්න භාවිත කරමින් මසුන් මරමින් සිටි ධීවරයින් 31 දෙනෙකු නාවික හමුදාව විසින් ඊයේ රාත්‍රියේ බත්තලංගුණ්ඩුව දුපත ආසන්නයේදී අත්අඩංගුවට ගත්තා.\nමෙම ධීවරයින් සතුව තිබූ බෝටිටු 8 ක් සහ දැල් ආම්පන්න තොගයක්ද නාවික හමුදා භාරයට ගෙන ඇති බවයි ප්‍රදේශයේ හිරු වාර්තාකරු කියා සිටියේ.\nඔවුන් පොලීසියට භාරදීමෙන් අනතුරුව ඇප මත මුදා හැර තිබෙනවා.\nතහනම් ධීවර ආම්පන්න භාවිතයට එරෙහිව ධීවරයින් විසින් පසුගිය 18 වනදින ආරම්භ කළ කළුකොඩි ප්‍රදර්ශනය කර ධීවර කටයුතුවල නියැලීමේ විරෝධතාව තවදුරටත් ක්‍රියාත්මකයි.\nබත්තලංගුණ්ඩුව ධීවර සංගමයේ සභාපති ඇන්තනී ෆොන්සේකා කියා සිටියේ තහනම් ධීවර ආම්පන්න තවදුරටත් තහනම් කරන ලෙස රජයට බලකරමින් හෙට මීගමුවේදී උද්ඝෝෂණයක් පැවැත්වීමට කටයුතු යොදා ඇති බවයි.\nකෙසේ වෙතත් ධීවර අමාත්‍ය මහින්ද අමරවීර හිරු ප්‍රවෘත්ති අංශයට සඳහන් කළේ තහනම් ධීවර ආම්පන්න ක්‍රම සම්බන්ධයෙන් ගැටලූවට ලබන පෙබරවාරි මස 21 වන දින ස්ථිර විසඳුමක් ලබාදෙන බවයි.",
       "URL": "https://www.hirunews.lk/125133/තහනම්-ආම්පන්නවලට-අදාළ-නීතිය-21-වනදා-සිට",
       "Category": "Local News",
       "Parent URL": "https://www.hirunews.lk/local-news.php?pageID=5188"
}