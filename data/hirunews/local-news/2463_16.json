{
       "Source": "hirunews",
       "Timestamp": "Thursday, 10 September 2020 - 19:52",
       "Headline": "නිව් ඩයමන්ඩ් නෞකාවේ කපිතාන් ගාල්ලට රැගෙන එයි  (වීඩියෝ)",
       "News Content": "නිව් ඩයමන්ඩ් නෞකාවේ කපිතාන් වරයා කල්මුනේට  රැගෙන එමෙන් අනතුරුව ගාල්ල වෙත රැගෙන ගොස් තිබෙනවා.\nමේ අතර,ගිනිගැනීමට ලක්වූ එම්.ටී.නිව් ඩයමන්ඩ්  නෞකාව මෙරට මුහුදු සීමාවෙන් කඩිනමින් ඉවත් කර ගන්නා ලෙස එම නෞකාව අයත් සමාගමට සහ ගැලවුම්කාර සමාගමට  දැනුම් දෙන බව සමුද්‍රීය පරිසර අධිකාරිය සදහන් කරනවා.\nමේ අතර, නෞකාව ආශ්‍රිතව අදත් තෙල් පැල්ලමක් නිරීක්ෂණය වන බවයි ගුවන් හා නාවික හමුදා කණ්ඩායම් පවසන්නේ.\nඑම්.ටී.නිව් ඩයමන්ඩ් නෞකාවේ  සිට විහිදුණු ඉන්ධන පැල්ලම් දෙකක් ඊයේ සහ පෙරේදා දිනයේ දර්ශනය වූ අතර රසායනික සංයෝගයක් ඉසිමින් ඒවා පාලනය කිරීමට කටයුතු කළා.\nඑම ඉන්ධන පැල්ලම්වල වත්මන් තත්ත්වය නිරීක්ෂණය කිරීමට අදත් නාවික හමුදාව හා ගුවන් හමුදාව කටයුතු කළා.\nඅද දිනයේත් නෞකාවේ සිට ඉන්ධන කාන්දුවක් සිදු වී ඇති බව නිරීක්ෂණය කර තිබෙනවා.\nඒ අනුව අදත් ඉන්දීය වෙරළ ආරක්ෂක දෙපාර්තමේන්තුවට අයත් ගුවන් යානාවක් මගින් ඉන්ධන පැල්ලම ඇති ප්‍රදේශයට විශේෂ රසායනික ද්‍රව්‍ය ඉසිම සිදු කළා.\nමේ අතර නෞකාව අයිති සමාගම විසින් එය ගලවාගැනිමේ කර්ය භාර දි ඇති ස්මිත් මැරිටයිම් සමාගමේ විශේෂඥ කණ්ඩායමක් අද නෞකාවේ පරික්ෂණ කටයුතු සිදුකර තිබෙනවා.\nසිව් දෙනෙකුගෙන් යුත් නාවික හමුදාවේ විශේෂඥ කන්ඩායමක්ද අද නැවට ප්‍රවිශ්ඨ වූ බවයි නාවික හමුදාව සඳහන් කළේ.\nඑමගින් නෞකාවේ එන්ජින් කාමරයේ පිරි ඇති ජලය ඉවත් කිරීම සඳහා සිංගප්පූරුවට අයත් ටග් යාත්‍රාවක්ද නෞකාව අසලට යාත්‍රා කර තිබෙනවා.\nමේ අතර සමුද්‍රීය පරිසර ආරක්ෂණ අධිකාරිය, ජාතික ජලජ සම්පත් පර්යේෂණ සහ සංවර්ධන නියෝජිතායතනය හා රුහුණු විශ්ව විද්‍යාලයේ සාගර විද්‍යා අංශය එක්ව අදාළ ඉන්ධන පැල්ලම පිහිටි මුහුදු ප්‍රදේශයේ සාම්පළ ලබා ගැනිම මිට පෙර සිදුකර තිබුණා.\nඑලෙස ලබා ගත් සාම්පල අද පස්වරුවේ රජයේ රස පරීක්ෂඛවරයා වෙත ලබාදුන්නේ ඊයේ නීතිපතිවරයා ලබාදී තිබූ උපදෙස් මතයි.\nඒ අනුව එම ආයතනය විසින් අද පස්වරුවේ අදාළ සාම්පළ රජයේ රස පරීක්ෂණ දෙපාර්තමේන්තුව වෙත භාර දිම සිදු කළා.",
       "URL": "https://www.hirunews.lk/249911/නිව්-ඩයමන්ඩ්-නෞකාවේ-කපිතාන්-ගාල්ලට-රැගෙන-එයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2463"
}