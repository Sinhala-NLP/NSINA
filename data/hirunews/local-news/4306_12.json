{
       "Source": "hirunews",
       "Timestamp": "Sunday, 24 September 2017 - 12:32",
       "Headline": "ව්‍යවස්ථාව ගැන ස්ථාවරයේ වෙනසක් නොමැති බව නිදහස් පක්ෂය කියයි",
       "News Content": "නව ආණ්ඩුක්‍රම ව්‍යවස්ථාව උපක්‍රමික ලෙස තුනෙන් දෙකේ බලයෙන් සම්මත කිරීමේ උත්සාහයක ආණ්ඩුව නිරතවන බව ජාතික නිදහස් පෙරමුණ පවසනවා.\nඑහි නායක පාර්ලිමේන්තු මන්ත්‍රී විමල් වීරවංශ සඳහන් කළේ පසුගියදා සම්මත වූ පළාත් සභා මැතිවරණ සංශෝධන පනත සඳහාද ආණ්ඩුව අනුගමනය කරනු ලැබුවේ  එවැනි ක්‍රියාමාර්ගයක් බවයි.\nශ්‍රී ලංකා නිදහස් පක්ෂය පවසන්නේ නව ආණ්ඩුක්‍රම ව්‍යවස්ථාව සකස් කිරීමේදී ජනමත විචාරණයකට තුඩුදෙන සංශෝධන සිදු නොකළ යුතුය යන ස්ථාවරයේ  සිට තවදුරටත් කටයුතු කරන බවයි.\nඑහි උප සභාපතිවරයෙකු වන අමාත්‍ය ඩබ්ලිව්.ඞී.ජේ. සෙනෙවිරත්න මේ බව සඳහන් කළේ නුවරඑළිය දිස්ත්‍රික් ලේකම් කාර්යාලයේ පැවති උත්සවයකින් අනතුරුව මාධ්‍ය වෙත අදහස් දක්වමින්.\nමේ අතර ආණ්ඩුව හදිසියේ අණපනත් ගෙන ඒමෙන් මැතිවරණ කල්දමමින් සිටින බවට ඒකාබද්ධ විපක්ෂය චෝදනා කරනවා. එහි පාර්ලිමේන්තු මන්ත්‍රී දිලූම් අමුණුගම මේ බව කියා සිටියේ මහනුවර - ගැටඹේ විහාරයට ඊයේ පැමිණි අවස්ථාවේදී මාධ්‍යවේදීන් යොමුකළ ප්‍රශ්නයකට පිළිතුරු ලබාදෙමින්.",
       "URL": "https://www.hirunews.lk/171712/ව්‍යවස්ථාව-ගැන-ස්ථාවරයේ-වෙනසක්-නොමැති-බව-නිදහස්-පක්ෂය-කියයි",
       "Category": "Local News",
       "Parent URL": "https://www.hirunews.lk/local-news.php?pageID=4306"
}