{
       "Source": "hirunews",
       "Timestamp": "Saturday, 25 February 2023 - 18:27",
       "Headline": "කටුනායක ගුවන් තොටුපොලේදී අත්අඩංගුවට ගත් සැකකරුවෙකු පළායයි",
       "News Content": "අපරාධ කිහිපයකට සම්බන්ධ, විදෙස් ගමන් තහනමක් ද නිකුත් කර තිබූ පුද්ගලයෙකු කටුනායක ගුවන්තොටුපලින් විදේශ ගත වීමට තැත් කිරීමේදී ආගමන විගමන නිලධාරින් විසින් රඳවාගෙන කටුනායක පොලීසියට භාරදීමෙන් පසු පොලිස් අත්අඩංගුවෙන් මිදී පලාගොස් තිබෙනවා.\nඊයේ පස්වරුවේ අදාළ පුද්ගලයා ව්‍යාජ නමකින් පෙනී සිටිමින් විදේශ ගත වීමට තැත් කර ඇති බව සඳහන්.\nඅවිස්සාවේල්ල මහේස්ත්‍රාත් අධිකරණය මගින් ඔහුගේ විදෙස් ගමන් තහනම් කරමින් පැනවූ නියෝගය ආගමන විගමන දෙපාර්තමේන්තුව වෙත යොමුකර තිබී ඇති අතර, ගුවන්තොටුපල ආගමන විගමන නිලධාරින් විසින් ඒ පිළිබඳව තහවුරු කර ගැනීමෙන් පසු ඔහු රඳවාගෙන ගුවන්තොටුපල පොලීසිය වෙත භාර දී තිබුණා.\nඒ අනුව අදාළ පුද්ගලයා පොලිස් සිරමැදිරියේ රඳවා සිටියදී ඊයේ මධ්‍යම රාත්‍රියේ ඉන් පිටතට ගෙන තිබෙනවා.\nඑම අවස්ථාවේ ඔහු අත්අඩංගුවෙන් මිදී පලාගොස් ඇති බවයි පොලිස් මාධ්‍ය ප්‍රකාශක කාර්යාලය සඳහන් කළේ.\nමේ අතර, ඊයේ මධ්‍යම රාත්‍රියේ අදාළ පුද්ගලයා නිදහස් කර ගැනීම සඳහා භික්ෂුන් වහන්සේ දෙනමක ලෙස වෙස්වලා ගත් දෙදෙනෙකු ගුවන්තොටුපල පොලීසිය වෙත පැමිණ ඇති බවට ද තොරතුරු වාර්තා වන බව අප වාර්තාකරු ප්‍රකාශ කළා.\nමෙම පුද්ගලයා ඝාතන කිහිපයක් සම්බන්ධයෙන් චෝදනා ලැබූවෙකු වන අතර, පසුගියදා හංවැල්ල ප්‍රදේශයේදී පුද්ගලයෙකු වෙඩි තබා ඝාතනය කිරීමේ සිද්ධියට ද සම්බන්ධ බවයි වාර්තා වන්නේ.",
       "URL": "https://www.hirunews.lk/328303/කටුනායක-ගුවන්-තොටුපොලේදී-අත්අඩංගුවට-ගත්-සැකකරුවෙකු-පළායයි",
       "Category": "Local News",
       "Parent URL": "https://www.hirunews.lk/local-news.php?pageID=513"
}