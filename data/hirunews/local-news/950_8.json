{
       "Source": "hirunews",
       "Timestamp": "Wednesday, 10 August 2022 - 20:20",
       "Headline": "පළාත් සභා වියදම් කළමනාකරණ වගකීම ආණ්ඩුකාරවරුන්ට",
       "News Content": "පළාත් සභා ක්‍රියාත්මක නොවන පසුබිමක් තුළ පළාත් පරිපාලන හා සංවර්ධන ක්‍රියාවලිය ක්‍රමවත්ව පවත්වාගෙන යාම මෙන්ම පළාත් සභාවේ වියදම් කළමනාකරණය පිළිබඳ වගකීම ආණ්ඩුකාරවරුන් වෙත පවරා තිබෙනවා.\nඒ ජනාධිපති රනිල් වික්‍රමසිංහ ගේ උපදෙස් පරිදි යි.\nමේ වනවිට ජනාධිපති ලේකම් සමන් ඒකනායක මේ පිළිබඳව සියලු පළාත් ආණ්ඩුකාරවරුන් ලිඛිතව දැනුවත් කර ඇති බවයි ජනාධිපති මාධ්‍ය අංශය නිකුත් කළ නිවේදනයක දැක්වෙන්නේ.\nඑම ලිපියෙන් තම පළාතේ සංවර්ධන ප්‍රමුඛතා හඳුනා ගැනීමේදී මෙන්ම සංවර්ධන ව්‍යාපෘති ක්‍රියාත්මක කිරීමේදී ආණ්ඩුකාරවරු පළාතේ සියලුම පාර්ලිමේන්තු මන්ත්‍රීවරුන් හා ජනාධිපති කාර්යාලය සමග මනා සම්බන්ධීකරණයක් පවත්වා ගත යුතු බවට දන්වා තිබෙනවා.\nඒ අනුව අවම වශයෙන් දෙසතියකට වරක් තම පළාතේ පාර්ලිමේන්තු මන්ත්‍රීවරුන් සමග සාකච්ඡාවක් පවත්වා පළාත් සභාව හරහා ක්‍රියාත්මක කරනු ලබන සංවර්ධන කටයුතු පිළිබඳ නිරන්තර කථිකාවක් පවත්වා ගැනීමට මෙන්ම, මෙම අසීරු කාලවකවානුව තුළ ජාතික ඉලක්ක සපුරා ගැනීම සඳහා ආණ්ඩුකරුවන් දක්වන දායකත්වය පිළිබඳ ජනාධිපතිවරයා දඩි අවධානයෙන් පසුවන බව ද ජනාධිපති ලේකම්වරයාගේ ලිපියේ වැඩිදුරටත් සඳහන්.",
       "URL": "https://www.hirunews.lk/312436/පළාත්-සභා-වියදම්-කළමනාකරණ-වගකීම-ආණ්ඩුකාරවරුන්ට",
       "Category": "Local News",
       "Parent URL": "https://www.hirunews.lk/local-news.php?pageID=950"
}