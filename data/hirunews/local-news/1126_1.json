{
       "Source": "hirunews",
       "Timestamp": "Thursday, 02 June 2022 - 7:36",
       "Headline": "9 වනදා සිද්ධියේ දහසක් රිමාන්ඩ්",
       "News Content": "පසුගිය මස 09 වැනිදා සිදු වූ ප්‍රචණ්ඩකාරී සිදුවීම් සම්බන්ධයෙන් වන විමර්ශන කටයුතු කඩිනමින් නිම කිරීමට මේ වනවිට කටයුතු කරමින් සිටින බව පොලිසිය ප්‍රකාශ කළා.\nපොලිස් මාධ්‍ය ප්‍රකාශක ජ්‍යෙෂ්ඨ පොලිස් අධිකාරී නිහාල් තල්දූව සඳහන් කළේ එම සිද්ධීන්වලට අදාළව මේ වනවිට 2252 දෙනෙකු අත්අඩංගුවට ගෙන ඇති අතර 1010 දෙනෙකු රක්ෂිත බන්ධනාගාරගත කර ඇති බවයි.\nනිට්ටඹුවේදී සිදු වූ පාර්ලිමේන්තු මන්ත්‍රී අමරකීර්ති අතුකෝරල ඝාතනය කිරීමේ සිද්ධිය සම්බන්ධයෙන් ද මේ වනවිට 19 දෙනෙකු අත්අඩංගුවට ගෙන තිබෙනවා.\nමේ අතර, රඹුක්කන වෙඩි තැබීමේ සිද්ධියට අදාළව අත්අඩංගුවට ගත් කෑගල්ල හිටපු ජ්‍යෙෂ්ඨ පොලිස් අධිකාරී කේ.බී. කීර්තිරත්න ඇතුළු 04 දෙනා මේ මස 15 වනදා දක්වා යළි රක්ෂිත බන්ධනාගාරගත කෙරුණා.\nඒ, ඔවුන් ඊයේ කෑගල්ල මහේස්ත්‍රාත් වාසනා නවරත්න හමුවට ඉදිරිපත් කළ අවස්ථාවේදීයි.",
       "URL": "https://www.hirunews.lk/305960/9-වනදා-සිද්ධියේ-දහසක්-රිමාන්ඩ්",
       "Category": "Local News",
       "Parent URL": "https://www.hirunews.lk/local-news.php?pageID=1126"
}