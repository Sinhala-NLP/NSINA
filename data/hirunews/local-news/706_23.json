{
       "Source": "hirunews",
       "Timestamp": "Saturday, 26 November 2022 - 14:28",
       "Headline": "මුදල් අපතේ යවා සිදු කළ මාර්ග සංවර්ධන ව්‍යාපෘති (වීඩියෝ)",
       "News Content": "ජනතාවගේ ගැටලු මතින් පාලන බලය ලබා ගන්නා පාලකයින් බලයට පත්වූ පසු ඒ කිසිවක් පිළිබඳව කිසිඳු තැකීමක් සිදු නොකරන අවස්ථා අප ඕනෑතරම් දැක තිබෙනවා.\nඇතැම් විට ජනතා බදු මුදල් අපතේ යන්නට ඉඩ හැර බලා සිටීම බලධාරීන්ට අතිශය සාමාන්‍ය කාරණාවක් බවටම වර්තමානය වන විට පත්වෙලා.\nමේ රුපියල් මිළියන ගණනක් අපතේ යවා ඇති එවැනි මාර්ග සංවර්ධන ව්‍යාපෘතියක් පිළිබඳවයි.\nමේ දඹුල්ල මහියංගනය ප්‍රධාන මාර්ගයයි.\nඋතුරු මැද පළාත සහ මධ්‍යම පළාත යා කෙරෙන ප්‍රධාන මාර්ගය වන මෙහි දෛනිකව දඹුල්ල ආර්ථික මධ්‍යස්ථානය වෙත එළවළු ප්‍රවාහන ලොරි රථ මෙන්ම පොලොන්නරුවේ සිට මහියංගනය දක්වා මගී වාහනද විශාල සංඛ්‍යාවක් ධාවනය කෙරෙනවා.\nදඹුල්ලේ සිට බකමූණ දක්වා කිලෝමීටර 23ක ප්‍රමාණයකින් යුතු මෙම මාර්ගය ,මාර්ග සංවර්ධන අධිකාරිය යටතේ සංවර්ධනය කිරීම අරඹා ඇත්තේ 2017 වසරේ පිබිදෙමු පොලොන්නරුව ව්‍යාපෘතියට සමගාමීවයි.\n2019 වසර වනවිට මෙහි කිලෝමීටර 4.5ක් පමණ සංවර්ධනය කළ අතර ඉතිරි කොටස සංවර්ධනය කිරීම සඳහා මාර්ග සංවර්ධන අධිකාරිය විසින් පුද්ගලික ආයැතන 4කට කොන්ත්‍රාත්තු ලබා දී තිබෙනවා.\nඊට අමතරව මාර්ග සංවර්ධන අධිකාරිය යටතේ ද සංවර්ධනය කිරීමට කිලෝමීටර 5.8ක ප්‍රමාණයක් ඉතිරිව තිබුණද එම කොටසෙහිද සංවර්ධන කටයුතුද මේ වනවිට ඇණහිට තිබීම කණගාටුවට කරුණක්.\nමෙම මාර්ග ගැටළුව හේතුවෙන් දඹුල්ල, බකමූණ මහියංගනය ආදී ප්‍රදේශවල කෘෂිකර්මාන්තය ජීවනෝපාය කරගත් ජනතාව පත්ව ඇත්තේ දැඩි අපහසුතාවටයි.\nමාර්ගය ඉදිකිරීම සඳහා මාර්ග සංවර්ධන අධිකාරිය විසින් රැගෙනවිත් තිබෙන රුපියල් මිලියන 580ක පමණ භාණ්ඩද වල් වැදී විනාශ මුඛයට යන අයුරු දැකගත හැකියි.\nමෙම මාර්ගයේ ඉදිකිරීම් ආරම්භ කර මේ වනවිට රජයන් දෙකක් බලයට පත්වී තිබූව ද තවමත් කිලෝමීටර 18ක ප්‍රමාණයක වැඩ කටයුතු නිමකරගත නොහැකි වීම කණගාටුවට කරුණක්.\nමෙහි පවතින ඛේදණීයම තත්වය වන්නේ අවශය්‍ය අමුද්‍රව්‍යද ගොඩ ගසා තබමින් දිරාපත් වන්නට ඉඩ හැර බලධාරීන් කාලය ගත කිරීමයි.\nමෙලෙස මහජන මුදල් අපතේ හරින්නට ඉඩ නොතබා ජනතාව අපහසුතාවයට පත් නොකිරීම වගකිවයුත්තන්ගේ වගකීමක්.",
       "URL": "https://www.hirunews.lk/321338/මුදල්-අපතේ-යවා-සිදු-කළ-මාර්ග-සංවර්ධන-ව්‍යාපෘති-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=706"
}