{
       "Source": "hirunews",
       "Timestamp": "Thursday, 07 April 2016 - 18:40",
       "Headline": "UPDATE: චීන - ශ්‍රී ලංකා නිදහස් වෙළඳ ගිවිසුම මේ වසරේදී",
       "News Content": "ශ්‍රී ලංකාව සහ මහජන චීනය අතර ක්‍රමෝපාය සහයෝගිතාව වර්ධනය කරලීමේ පියවර රැසක් අග්‍රාමාත්‍ය රනිල් වික්‍රමසිංහගේ චීන චාරිකාවට සමගාමීව සිදුවන බව ෂිංහුවා ප්‍රවෘත්ති සේවය සදහන් කළා.\nආර්ථික සහයෝගිතාව මූල්‍ය වෛද්‍ය සේවා සහ ප්‍රවාහන ක්ෂේත්‍රවලට අදාළව ශ්‍රී ලංකාව සහ චීනය අතර ඊයේ (07) අත්සන් තැබුණු ද්වීපාර්ශවික ගිවිසුම් පිළිබදවයි එහිදී විශේෂයෙන් අවධාරණය කර ඇත්තේ.\nචීන මහජන සමූහාණ්ඩුව සහ ශ්‍රී ලංකා රජය අතර විශේෂ ගිවිසුම් 7 කට ඊයේ අත්සන් කෙරුණා.\nඅග්‍රාමාත්‍ය රනිල් වික්‍රමසිංහ සහ චීන අග්‍රාමාත්‍ය ලී ක’ චියාන් ඉදිරියේ චීන මහජන මහාශාලාවේදී මෙම ගිවිසුම් අත්සන් කළ බව අග්‍රාමාත්‍ය කාර්යාලය සදහන් කළා.\nනිෂ්චිත වරදකරුවන් හුවමාරු කර ගැනීම, දක්ෂිණ අධිවේගී මාර්ගයේ දෙවන අදියර ආරම්භ කිරීම වකුගඩු රෝග පරීක්ෂා කිරීමේ ජංගම රථ ව්‍යාපෘතිය සදහා ගිවිසුම චීන සංවර්ධන බැංකුව සහ ශ්‍රී ලංකා මහබැංකුව අතර අවබෝධතා ගිවිසුම ඇතුළු ගිවිසුම් 7 කට මෙලෙස අත්සන් කර තිබෙනවා.\nඅග්‍රාමාත්‍ය රනිල් වික්‍රමසිංහ සමග ඊයේ පැවති සාකච්ඡාවේදී කාල වෙනසකින් තොරව දෙරට අතර අඛන්ඩව පවතින සහයෝගිතාව චීන අග්‍රමාත්‍ය ලී ක’ චියාන් ගේ ප්‍රසාදයට ලක් වූ බවයි ෂිංහුවා ප්‍රවෘත්ති සේවය වැඩිදුරටත් සදහන් කළේ.\nදෙපාර්ශවය අතර අනෝන්‍ය අවබෝධය වර්ධනය කරමින් ප්‍රායෝගික ක්‍රමෝපාය සහයෝගිතවා නව මානයකට රැගෙන යාමට තමන් සූදානම් බවයි චීන අග්‍රාමාත්‍යවරයා ප්‍රකාශ කර ඇත්තේ.\nචීනය සහ ශ්‍රී ලංකාව ඒකාබද්ධව ක්‍රියාත්මක කරනු ලබන සංවර්ධන ව්‍යාපෘති දෙරටේම ජනතාවට යහපත් ප්‍රතිඵල උදාකරනු ඇති බවට චීන අග්‍රාමාත්‍යවරයා විශ්වාසය පළ කර තිබෙනවා.\nවිශේෂයෙන් කොළඹ වරාය නගර ව්‍යාපෘතිය නැවත ආරම්භ කිරීමට පියවර ගැනීම පිළිබදව ප්‍රසාදය පළ කළ අග්‍රාමාත්‍ය ලී ක’ චියාන් එහි ඉදිකිරීම් කටයුතු ස්ථාවර ලෙස පවත්වාගෙන යාමට සහතික වුණා.\nහම්බන්තොට වරාය ව්‍යාපෘතියේ දෙවන අදියර පිළිබද සාකච්ඡාවේගවත් කරලීමට ද චීනය මෙහිදී කැමැත්ත පළ කර තිබෙනවා.\nශ්‍රී ලංකාවේ භූ ගෝලීය පිහිටීම අනුව ජාත්‍යන්තර වශයෙන් වැදගත් නාවික මධ්‍යස්ථානයක් බවට පත්වීමට එමගින් ඉඩකඩ සැලසෙනු ඇති බවයි චීන අග්‍රාමාත්‍යවරයා ප්‍රකාශ කර ඇත්තේ.\nශ්‍රී ලංකාවේ කාර්මිකකරණය වේගවත් කරලීමට ද චීනයේ සහය හිමිවනවා.\nඑමෙන්ම මෙරට කර්මාන්ත ජනපද විශේෂ ආර්ථික කලාප සහ සැකසුම් හා නිෂ්පාදන ක්ෂේත්‍රයන්හි ආයෝජනය කිරීම සදහා චීන සමාගම් දිරිගන්වන බව ද චීන අග්‍රාමාත්‍යවරයා සදහන් කර තිබෙනවා.\nඅග්‍රාමාත්‍ය රනිල් වික්‍රමසිංහ මෙහිදී ප්‍රකාශ කර ඇත්තේ ශ්‍රී ලංකාවේ ආර්ථික සහ සමාජ සංවර්ධනය උදෙසා චීනයේ පළපුරුද්ද සහ අත්දැකීම් විශේෂයෙන් වැදගත් වනු ඇති බවයි.\n21 වන සියවසේ සේද මාර්ගය ගොඩනැගීමේදී දෙරට අතර ශක්තීන් හුවමාරු කර ගැනීමට සූදානම් බවත් අග්‍රාමාත්‍යවරයා ප්‍රකාශ කර තිබෙනවා.\nචීන ආයෝජකයන්ගේ අයිතීන් ආරක්ෂා කිරීමට සූදානම් බවයි අග්‍රාමාත්‍යවරයා එහිදී වැඩිදුරටත් සදහන් කර ඇත්තේ.\nචීනය සහ ශ්‍රී ලංකාව අතර නිදහස් වෙළඳ ගිවිසුම මෙම වසර තුළ එළිදැක්වීමට හැකි වනු ඇති බවට චීන අග්‍රාමාත්‍ය ලී ක’ චියාන් සහ අග්‍රාමාත්‍ය රනිල් වික්‍රමසිංහ විශ්වාසය පළ කළේ යැයි ෂිංහුවා ප්‍රවෘත්ති සේවය වැඩිදුරටත් සදහන් කළා.\nශ්‍රී ලංකා අග්‍රාමාත්‍යවරයාගේ සංචාරය සමගින් නිරූපනය වන ශ්‍රී ලංකා - චීන මිත්‍රත්වය පදනම් කර ගනිමින් චීන යුවාන් මිලියන 500 ක් එනම් රුපියල් කෝටි 1121 ක ප්‍රදානයක් ද ශ්‍රී ලංකාවට පිරිනැමීමට තීරණය කළ බව චීන අග්‍රාමාත්‍ය ලී ක’ චියාන් ප්‍රකාශ කර තිබෙනවා.\nතුන්දින නිල සංචාරයකට එක්ව සිටින අග්‍රාමාත්‍ය රනිල් වික්‍රමසිංහ සහ චීන ජනාධිපති ෂී ජින් පිං අතර නිල ද්වීපාර්ශවික සාකච්ඡා හෙට දිනයේ පැවැත්වීමට නියමිතයි.\n---------------------------------------------\nචීන මහජන සමූහාණ්ඩුව සහ ශ්‍රී ලංකා රජය අතර විශේෂ ගිවිසුම් 7 කට ඊයේ (07)අත්සන් කෙරුණා.\nඅග්‍රාමාත්‍ය රනිල් වික්‍රමසිංහ සහ චීන අග්‍රාමාත්‍ය ලී ක චියාන් ඉදිරියේ චීන මහජන මහාශාලාවේදී මෙම ගිවිසුම් අත්සන් කළ බව අග්‍රාමාත්‍ය කාර්යාලය සදහන් කළා.\nනිෂ්චිත වරදකරුවන් හුවමාරු කර ගැනීම දක්ෂිණ අධිවේගී මාර්ගයේ දෙවන අදියර ආරම්භ කිරීම වකුගඩු රෝග පරීක්ෂා කිරීමේ ජංගම රථ ව්‍යාපෘතිය සදහා ගිවිසුම චීන සංවර්ධන බැංකුව සහ ශ්‍රී ලංකා මහබැංකුව අතර අවබෝධතා ගිවිසුම ඇතුළු ගිවිසුම් 7 කට මෙලෙස අත්සන් කර තිබෙනවා.\nමීට අමතරව ශ්‍රී ලංකා අග්‍රාමාත්‍යවරයාගේ සංචාරය සමගින් නිරූපනය වන ශ්‍රී ලංකා - චීන මිත්‍රත්වය පදනම් කර ගනිමින් චීන යුවාන් මිලියන 500 ක ප්‍රදානයක් ද ශ්‍රී ලංකාවට පිරිනැමීමට තීරණය කළ බව චීන අග්‍රාමාත්‍ය ලීක චියාන් ප්‍රකාශ කර තිබෙනවා.\nඅග්‍රාමාත්‍ය රනිල් වික්‍රමසිංහ සමග පැවති ද්වීපාර්ශවික සාකච්ඡාවේදී චීන අග්‍රාමාත්‍යවරයා සදහන් කර ඇත්තේ ශ්‍රී ලංකාවේ ආයෝජන කර්මාන්ත කලාප කාර්මිකකරණ ව්‍යාපෘති සදහා චීන රජයේ පූර්ණ සහාය ලබාදෙන බවයි.\nහම්බන්තොට වරාය සංවර්ධනය කිරීමේ දෙවන අදියර සදහා චීන රජයේ පූර්ණ සහය හිමිවන බව ද ඔහු එහිදී ප්‍රකාශ කළා.\nමෙහිදී අග්‍රාමාත්‍ය රනිල් වික්‍රමසිංහ චීන අග්‍රාමාත්‍යවරයාට ශ්‍රී ලංකා සංචාරයක නිරත වන ලෙස ආරාධනා කළ අතර ඔහු ලබන වසරේදී ශ්‍රී ලංකාවේ සංචාරයක නිරත වන බව එහිදී දන්වා තිබෙනවා.\nඑමෙන්ම අග්‍රාමාත්‍ය රනිල් වික්‍රමසිංහ චීන ජාතික මහජන කොංග්‍රසයේ ස්ථාවර කමිටුවේ සභාපති ජං ඩ’ ජියැන් සමග ද ඊයේ ද්වීපාර්ශික සාකච්ඡාවක නිරත වුණා.\nඉදිරි වසර විස්ස තුළ ලොව ආර්ථික බලවතා වීමේ හැකියාව සහ අවස්ථාව ආසියානු කලාපය සතුව ඇති බවයි එහිදී අග්‍රාමාත්‍ය රනිල් වික්‍රමසිංහ පෙන්වා දී ඇත්තේ්.\nඒ අනුව ශ්‍රී ලංකාව සහ චීනය අතර පවතින සබදතා තවදුරටත් ශක්තිමත් කළ යුතු බව අග්‍රාමාත්‍යවරයා එහිදී වැඩිදුරටත් සදහන් කර තිබෙනවා.\nතුන්දින නිල සංචාරයකට එක්ව සිටින අග්‍රාමාත්‍ය රනිල් වික්‍රමසිංහ සහ චීන ජනාධිපති ෂී ජින් පිං අතර නිල ද්වීපාර්ශවික සාකච්ඡා හෙට දිනයේ පැවැත්වීමට නියමිතයි.\n---------------------------------------------------------\nචීනයේ නිල සංචාරයක නිරත වන අග්‍රාමාත්‍ය රනිල් වික්‍රමසිංහ චීන සංවර්ධන සහ එක්සිම් බැංකුවල සභාපතිවරුන් සමඟ අද (07) සාකච්ඡා කළා.\nකොළඹ වරාය නගර ව්‍යාපෘතිය පිළිබඳව විශේෂ අවධානයක් මෙහිදී යොමුකළ බවයි අග්‍රාමාත්‍ය කාර්යාලය සඳහන් කළේ.\nඑමෙන්ම, අග්‍රාමාත්‍යවරයා චීන කොමියුනිස්ට් පක්ෂයේ අන්තර්ජාතික දෙපාර්තමේන්තුවේ ගරු අමාත්‍ය සොං ත ඕ අතර ද්විපාර්ශවික සාකච්ඡාවකටද එක්වුණා.\nඑහිදී චීන කොමියුනිස්ට් පක්ෂය සහ එක්සත් ජාතික පක්ෂය අතර සබඳතාවය තවදුරටත් ශක්තිමත් කරලීමටත්, සංවිධාන හා පුහුණු කාර්යයන් පිළිබඳ දෙපාර්ශවය අතර හුවමාරු වැඩසටහන් දියත් කිරීමටත් තීරණය කර තිබෙනවා.\nතුන් දින නිල සංචාරයක් සඳහා චීනයට පැමිණි අග්‍රාමාත්‍ය රනිල් වික්‍රමසිංහ හෙට (08) දිනයේ එරට ඉහළපෙලේ ව්‍යාපාරිකයින් සහභාගි වන සමුළුවක්ද ඇමතීමට නියමිතව තිබෙනවා.\nඅග්‍රාමාත්‍යවරයාගේ චීන සංචාරයේදී එරට ජනාධිපති ෂී ජින් පින් සමඟ ද්විපාර්ශවික සාකච්ඡාවක්ද පවත්වන අතර, චීනය සමඟ නිදහස් වෙළඳ ගිවිසුම් ඇතුළු ගිවිසුම් රැසකටද අත්සන් කරනු ඇති.",
       "URL": "https://www.hirunews.lk/130355/update-චීන-ශ්‍රී-ලංකා-නිදහස්-වෙළඳ-ගිවිසුම-මේ-වසරේදී",
       "Category": "Local News",
       "Parent URL": "https://www.hirunews.lk/local-news.php?pageID=5098"
}