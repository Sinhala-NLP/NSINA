{
       "Source": "hirunews",
       "Timestamp": "Sunday, 07 May 2017 - 7:53",
       "Headline": "රටඉඳි බදු ගැන ජවිපෙට මුදල් අමාත්‍යාංශයෙන් පිළිතුරු",
       "News Content": "රටඉඳි ආනයනයට නව බදු පනවා ඇති බවට ඇතැම් මාධ්‍ය ඔස්සේ පළ වන වාර්තා පදනම් විරහිත බව මුදල් අමාත්‍යාංශය යටතේ පවතින වෙළද හා ආයෝජන ප්‍රතිපත්ති දෙපාර්තමේන්තුව පවසනවා.\nමේ සම්බන්ධයෙන් පසුගිය 3 වනදා පැවති පාර්ලිමේන්තු විවාදයේදී ජනතා විමුක්ති පෙරමුණු පාර්ලිමේන්තු මන්ත්‍රී සුනිල් හදුන්නෙත්ති අදහස්  පළ කරමින් කියා සිටියේ රුපියල් 60 ක විශේෂ වෙළඳ භාණ්ඩ බද්දක් රටඉඳි කිලෝග්‍රෑමයකට පනවා ඇති බවයි.\nරාමසාන් උපවාස සමය ඉදිරියේදී පැමිණෙන බැවින් එසේ පැනවීමේ අරමුණ කුමක්දැයි පැහැදිළි කළ යුතු බවද ඔහු ප්‍රකාශ කළා.\nකෙසේ වෙතත්, නිවේදනයක් නිකුත් කරමින් වෙළද හා ආයෝජන ප්‍රතිපත්ති දෙපාර්තමේන්තුව පවසන්නේ පාර්ලිමේන්තුවේදී සුනිල් හදුන්නෙත්ති මන්ත්‍රීවරයා මෙය නව බදු පැනවිමක් ලෙස අර්ථ දැක්වුව ද මෙය නව බදු පැනවීමක් නොවන බවයි.\nඑය 2015 නොවැම්බර් මස සිට ක්‍රියාත්මක කළ බදු අඩු කිරීම තවදුරටත් දීර්ඝ කිරීමක් ලෙස එමඟින් හැඳින්වූවා.\nමේ වනවිට පවතින්නේ රටඉඳි සදහා කිලෝග්‍රෑමයකට රුපියල් 60 ක් වන විශේෂ වෙළද භාණ්ඩ බද්දක්.\n2015 වසර වනවිට ආනයනික රටඉඳි කිලෝග්‍රෑමයක් සදහා පනවා තිබූ මුළු බදු ප්‍රමාණය රුපියල් 130 ක් බව ද වෙළද ආයෝජන ප්‍රතිපත්ති දෙපාර්තමේන්තුව සදහන් කරනවා.\nඑම බදු ප්‍රමාණය සියයට 15 ක් වූ රේගු බද්ද, සියයට 7 යි දශම 5 ක් වූ වරාය හා ගුවන්තොටුපල සංවර්ධන බද්ද, සියයට 25 ක් වූ සෙස් බද්ද, සියයට 11 ක් වූ වැට් බද්ද සහ සියයට 2 ක් වූ ජාතිය ගොඩනැගීම බද්ද වශයෙන් අය කර ගත් බවද එම නිවේදනයේ සදහන්.\nඑහෙත්, 2015 වසරේ නොවැම්බර් මස 20 වනදා සිදුකළ අත්‍යාවශ්‍ය භාණ්ඩ මිල පහත හෙලීමට සමගාමීව රටඉඳි මත පනවා තිබූ සියලු බදු අහෝසි කෙරුණු බවත්, ඒ වෙනුවට රටඉඳි කිලෝග්‍රෑමයක් සදහා රුපියල් 60 ක විශේෂ වෙළද භාණ්ඩ බද්දක් පමණක් පනවනු ලැබූ බවත් වෙළද හා ආයෝජන ප්‍රතිපත්ති දෙපාර්තමේන්තුව පවසනවා.\nමෙමගින් පෙර ගෙවූ බදු මුදලට වඩා රුපියල් 70 ක අඩු බදු මුදලක් යටතේ රටඉඳි ආනයනය සදහා අවශ්‍ය කටයුතු රජය මගින් සලසා දී ඇති බවයි එම දෙපාර්තමේන්තුව තවදුරටත් සදහන් කළේ.",
       "URL": "https://www.hirunews.lk/160765/රටඉඳි-බදු-ගැන-ජවිපෙට-මුදල්-අමාත්‍යාංශයෙන්-පිළිතුරු",
       "Category": "Local News",
       "Parent URL": "https://www.hirunews.lk/local-news.php?pageID=4529"
}