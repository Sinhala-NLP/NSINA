{
       "Source": "hirunews",
       "Timestamp": "Monday, 03 July 2023 - 14:26",
       "Headline": "පේරාදෙණිය සරසවිය නැරඹීමට ලක්ෂ දෙකක්",
       "News Content": "පේරාදෙණිය විශ්වවිද්‍යාලය ජනතාවට නැරඹීමට විවෘත කළ පෙරේදා දිනයේ ලක්ෂ දෙකක පිරිසක් පැමිණ ඇති බව එහි උපකුලපති මහාචාර්ය එම්.ඩී. ළමාවංශ ප්‍රකාශ කළා.\nජනතාවට මෙම අවස්ථාව හිමිවූයේ ජූලි 1 වනදා යෙදී තිබූ පේරාදෙණිය විශ්වවිද්‍යාලයේ 80 වන සංවත්සරයට සමගාමීවයි.\nඑහිදී පීඨ 9 ම නැරඹීමට අවස්ථාව හිමිවූ අතර, ඒ තුළ අධ්‍යාපනික ප්‍රදර්ශන කුටි නිර්මාණය කර තිබුණා.\nඑමෙන්ම සමාජ මාධ්‍ය තුළ පේරාදෙණිය විශ්වවිද්‍යාලය නැරඹීමට ගිය ජනතාව එහි ස්වභාව සෞන්දර්යට සහ විශ්වවිද්‍යාල දේපළවලට හානි වන අයුරින් කටයුතු කිරීම සම්බන්ධයෙන් වාර්තා පළවූ අතර, ඒ සම්බන්ධයෙන් එහි උපකුලපති මහාචාර්ය එම්.ඩී. ළමාවංශ හිරු ප්‍රවෘත්ති අංශයට අදහස් පළ කරමින් කියා සිටියේ එම වාර්තා අසත්‍ය බවයි.\nඑලෙස විශ්වවිද්‍යාලයේ ස්වභාව සෞන්දර්යට සහ විශ්වවිද්‍යාල දේපළවලට අලාභහානි වී ඇති බවට ප්‍රකාශ කරන ඕනෑම පුද්ගලයෙකුට සරසවිය තුළට පැමිණ එහි සත්‍ය අසත්‍යතාවය විමසා බැලීමට අවස්ථාව ලබාදෙන බව ද උපකුලපතිවරයා කියා සිටියා.",
       "URL": "https://www.hirunews.lk/339860/පේරාදෙණිය-සරසවිය-නැරඹීමට-ලක්ෂ-දෙකක්",
       "Category": "Local News",
       "Parent URL": "https://www.hirunews.lk/local-news.php?pageID=217"
}