{
       "Source": "hirunews",
       "Timestamp": "Saturday, 07 May 2016 - 12:25",
       "Headline": "කැළණියේ තවත් සිසුන් තුන්දෙනෙකු සොයා පරීක්ෂණ ඇරඹේ",
       "News Content": "කැළණිය විශ්වවිද්‍යාලයේ ශිෂ්‍යාවකට නවක වදය ලබාදීමේ සිද්ධිය සම්බන්ධයෙන් තවත් සරසවි සිසු සිසුවියන් තුන්දෙනෙකු අත්අඩංගුවට ගැනීම සඳහා පොලීසිය පරීක්ෂණ ආරම්භ කර තිබෙනවා.\nකිරිබත්ගොඩ පොලීසියේ ප්‍රකාශයෙකු සඳහන් කළේ දැනටමත් එම සිසුන් සම්බන්ධයෙන් තොරතුරු ලබාගෙන ඇති බවයි.\nසිද්ධිය සම්බන්ධයෙන් අත්අඩංගුවට ගත් සිසුවියන් හතරදෙනෙක් සහ සිසුන් තුන්දෙනෙක් මේ වනවිට රක්ෂිත බන්ධනාගාරයේ පසුවනවා.\nඒ අනුවයි ඔවුන් ඊයේ මහර මහේස්ත්‍රාත්වරයා වෙත ඉදිරිපත් කිරීමෙන් අනතුරුව මේ මස 17 වනදා දක්වා රක්ෂිත බන්ධනාගාර ගත කෙරුණේ.\nමෙලෙස අත්අඩංගුවට ගෙන රක්ෂිත බන්ධනාගාර ගතකර ඇත්තේ නිට්ටඹුව, පිටබැද්දර, ඌරුබොක්ක, රුවන්වැල්ල සහ නාරම්මල යන ප්‍රදේශවල සිසුන් හත්දෙනෙකුයි.\nමෙම සිසුන් හත්දෙනා පළමු වසරේ සිසුවියකට නවක වදය ලබාදී තිබුණේ වසරක් යනතුරු නවක සිසුවියන් දිග කළිසම ඇදීමෙන් වැළකිය යුතු බවට ලබාදුන් නියෝගයට එරෙහිව ක්‍රියා කළ බව පවසමින්.\nඒ අනුව මෙම ජ්‍යෙෂ්ඨ සිසු සිසුවියන් තමාට පරුෂ වචනයෙන් බැණ මානසික හිංසනයට ලක් කළ බවට ඇය කිරිබත්ගොඩ පොලීසියට පැමිණිල්ලක් කර තිබුණා.\nඑම පැමිණිල්ලට අනුවයි අදාළ විශ්වවිද්‍යාල සිසු සිසුවියන් හත්දෙනා පසුගියදා අත්අඩංගුවට ගැනුනේ.\nකෙසේ වෙතත් මෙම සරසවි සිසුන් අත්අඩංගුවට ගැනීමට විරෝධය පළ කරමින් ඊයේ දිනයේදී ශ්‍රී ජයවර්ධනපුර, පේරාදෙණිය සහ රජරට යන විශ්වවිද්‍යාලවල සිසුන් විරෝධතාවලද නිරතවුණා.",
       "URL": "https://www.hirunews.lk/132631/කැළණියේ-තවත්-සිසුන්-තුන්දෙනෙකු-සොයා-පරීක්ෂණ-ඇරඹේ",
       "Category": "Local News",
       "Parent URL": "https://www.hirunews.lk/local-news.php?pageID=5056"
}