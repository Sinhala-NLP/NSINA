{
       "Source": "hirunews",
       "Timestamp": "Sunday, 23 October 2022 - 20:06",
       "Headline": "වසන්ත සහ සිරිධම්ම හිමි නිදහස් කරන්නැයි ඉල්ලා අන්තරේ ක්‍රියාකාරීන් දුම්රියෙන් තංගල්ලට (වීඩියෝ)",
       "News Content": "ත්‍රස්තවාදය වැළැක්වීමේ පනත යටතේ රැඳවුම් නියෝග මත සිටින අන්තර් විශ්වවිද්‍යාලයීය ශිෂ්‍ය බල මණ්ඩලයේ කැඳවුම්කරු වසන්ත මුදලිගේ සහ අන්තර් විශ්වවිද්‍යාලයීය භික්ෂු බල මණ්ඩලයේ කැඳවුම්කරු පූජ්‍ය ගල්වැව සිරිධම්ම හිමියන් නිදහස් කරන ලෙස බලකරමින් අරගලකරුවන් පිරිසක් අද බෙලිඅත්ත නගරයේ විරෝධතාවක නිරත වුණා.\nවිරෝධතාවයේ නිරත වීම සඳහා ඔවුන් කොටුව දුම්රිය ස්ථානයෙන් දුම්රියක නැගී පිටත්ව ගිය අතර ඊට තවත් දුම්රිය ස්ථාන කිහිපයක දී විරෝධතාකරුවන් එක් වූ බවයි හිරු වාර්තා වන්නේ.\nයුතුකමේ ජනරැල්ල නමින් මෙම විරෝධතාවය නම් කර තිබූ අතර ඊට අන්තර් විශ්වවිද්‍යාලයීය ශිෂ්‍ය බල මණ්ඩලයේ සාමාජිකයින් සහ සිවිල් සංවිධාන සාමාජිකයන් එක්ව සිටියා.\nඔවුන් අද උදෑසන කොළඹ කොටුව දුම්රිය ස්ථානයෙන් ගමන් ආරම්භ කිරීමට පෙර විරෝධතා පුවරු ප්‍රදර්ශනය කරමින් ඉන් පිටත දැනුවත් කිරීමක්ද සිදුකළ අතර පසුව ඔවුන් සටන් පාඨ කියමින් දුම්රියක නැගී පිටව ගියා.\nපසුව ඔවුන් බෙලිඅත්ත දුම්රිය ස්ථානය දක්වා ගමන් ආරම්භ කළ අතර ඊට පානදුර, දකුණු කළුතර, හික්කඩුව, ගාල්ල, මාතර ආදී දුම්රිය ස්ථාන වලින් විරෝධතාකරුවන් එක්වුණා. ඉන් අනතුරුවයි ඔවුන් තංගල්ල නගරයට පැමිණ විරෝධතාවයේ නිරත වුණේ.\nවිරෝධතාවය සඳහා පැමිණි පිරිස් තංගල්ල නගරයට පැමිණීමේ දී පොලිසිය අවස්ථා කිහිපයක දී බාධා එල්ල කර බව ද ප්‍රදේශයේ හිරු වාර්තාකරුවන් ප්‍රකාශ කළා.\nමේ අතර විරෝධතාවය සඳහා සමගි ජනබලවේගයේ පාර්ලිමේන්තු මන්ත්‍රි ෆීල්ඩ් මාෂල් සරත් ෆොන්සේකා ඇතුළු පිරිසක් ද තංගල්ල නගරයට පැමිණ සිටියා.",
       "URL": "https://www.hirunews.lk/318640/වසන්ත-සහ-සිරිධම්ම-හිමි-නිදහස්-කරන්නැයි-ඉල්ලා-අන්තරේ-ක්‍රියාකාරීන්-දුම්රියෙන්-තංගල්ලට-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=784"
}