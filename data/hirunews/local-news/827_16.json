{
       "Source": "hirunews",
       "Timestamp": "Monday, 03 October 2022 - 13:37",
       "Headline": "හිත මිතුරු කලා හදවත්වලින් දර්ශන්ට පිදෙන ආදරය (වීඩියෝ)",
       "News Content": "අභාවප්‍රාප්ත ජනප්‍රිය රංගන ශිල්පී දර්ශන් ධර්මරාජ්ගේ දේහය මහජන ගෞරවය සඳහා මේ වන විට කොළඹ පෞද්ගලික මල් ශාලාවක තැන්පත් කර තිබෙනවා.\nදේහයට අවසන් ගෞරව දැක්වීම සඳහා කලාකරුවන් ඇතුළු විශාල පිරිසක් එක්ව සිටිනවා.\nජනප්‍රිය රංගන ශිල්පී දර්ශන් ධර්මරාජ් ඊයේ (02) සිය ජීවන රඟ මඩලෙන් සමුගත්තා.\nහෘදයාබාධයක් හේතුවෙන් කොළඹ ජාතික රෝහලට ඇතුළත් කළ ඔහු ඉන් පැය භාගයකට පමණ පසු මිය ගියේ, මෙරට කලාවට හිඩසක් ඉතිරි කරමින්.\nදර්ශන්ගේ දේහය මේ වන විට කොළඹ පිහිටි පෞද්ගලික මල්ශාලාවක තැන්පත් කර ඇති අතර, දේහයට අවසන් ගෞරව දැක්වීම සඳහා ඥාතීන්, කලාකරුවන්\nඇතුළු විශාල පිරිස් පැමිණෙමින් සිටිනවා.\nපස්වරු තුන දක්වා පෞද්ගලික මල් ශාලාවේ තැන්පත් කර තැබෙන දේහය ඉන් අනතුරු ව ඔහුගේ උපන් ගම වන රත්නපුර රක්වාන, කොට්ටව වෙත රැගෙන යාමට\nනියමිත යි.\nමෙරට පැවති යුදමය වාතාවරණය අලලා සෑදුණු ප්‍රභාකරන් චිත්‍රපටයේ එල්ටීටීඊ සංවිධානයේ නායකයාගේ චරිතයට පණ පෙවූ දර්ශන් ධර්මරාජ්, එතැන් පටන්\nලාංකීය සිනමාවේ ගාමණී, ඉරහඳ යට, මචං, මාතා, සුනාමි, පෝරිසාදයා, ආලෝකෝ උදපාදී වැනි අතිශය ජනාදරය දිනාගත් චිත්‍රපට රැසක ප්‍රබල චරිත වෙනුවෙන්\nරංගනයෙන් දායක වුණා.\n2012 වර්ෂයේ දී තිරගත වූ ඉනිඅවන් චිත්‍රපටයේ රංගනය වෙනුවෙන් 2014 හිරු ගෝල්ඩන් එවෝර්ඩ් සම්මාන රාත්‍රියේ දී හොඳම නළුවාට හිමි සම්මානයෙන් පිදුම්\nලැබීම, ඔහුගේ රංගන ජීවිතයේ සංදිස්ථානයක්.\nහිරු ටීවී ඔස්සේ විකාශය වන දිවිතුරා සහ රැල්ලට වෙරළට ආදරෙයි යන ජනතා ආකර්ශනය දිනාගත් ටෙලි නාට්‍ය මාලා දෙකෙහි ද කැපී පෙනෙන ලෙසින් දර්ශන්\nධර්මරාජ් සිය රංග ප්‍රතිභාව විදහා දැක්වීමට සමත් වුණා.\nටෙලිනාට්‍ය රැසකට ද සිය රංග ප්‍රතිභාව එක් කළ දර්ශන් ධර්මරාජ්ගේ, රූපවාහිනී තිරයේ අවසන් දර්ශන මාලාව මෙය යි.\nසිය රංගන ප්‍රතිභාවෙන් කලාව පෝෂණය කළ දර්ශන්ගේ දේහය පිළිබද අවසන් කටයුතු ලබන බදාදා රක්වානේ දී සිදු කිරීමට නියමිත ව තිබෙනවා.",
       "URL": "https://www.hirunews.lk/316943/හිත-මිතුරු-කලා-හදවත්වලින්-දර්ශන්ට-පිදෙන-ආදරය-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=827"
}