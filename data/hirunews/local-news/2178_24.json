{
       "Source": "hirunews",
       "Timestamp": "Sunday, 31 January 2021 - 9:52",
       "Headline": "දේශපාලන පළිගැනීම් පිළිබද කොමිසමේ නිර්දේශ ක්‍රියාත්මක කිරීමට විශේෂ ජනාධිපති පරීක්ෂණ කොමිසමක් (වීඩියෝ)",
       "News Content": "දේශපාලන පළිගැනීම් පිළිබඳ විමර්ශනය කිරීම සඳහා පත්කළ ජනාධිපති පරීක්ෂණ කොමිෂන් සභාවේ නිර්දේශ ක්‍රියාත්මක කිරීම සඳහා විශේෂ ජනාධිපති පරීක්ෂණ කොමිසමක් ජනාධිපති ගෝඨාභය රාජපක්ෂ මහතා විසින් පත්කර තිබෙනවා.\nජනාධිපතිවරයා එම නව කොමිසමට නියෝග කර ඇත්තේ මාස 3ක් ඇතුළත විමර්ශන සිදුකර අවශ්‍ය නිගමන හා නිර්දේශවලට අනුව දඬුවම් දක්වමින් තමන් වෙත වාර්තාවක් ඉදිරිපත්කරන ලෙසයි.\n2015 ජනවාරි 8 වැනිදා සිට යහපාලන රජය සමයේ සිදුවූ දේශපාලන පළිගැනීම් පිළිබඳව සොයා බැලීම සඳහා ජනාධිපතිවරයා විසින් විශේෂ පරීක්ෂණ කොමිෂන් සභාවක් පත්කරනු ලැබුවේ පසුගිය වසරේ ජනවාරි මාසයේයි.\nවිශ්‍රාමික ශ්‍රේෂ්ඨාධිකරණ විනිසුරු උපාලි අබේරත්න මහතාගේ සභාපතීත්වයෙන් යුතු කොමිසමට ලැබී තිබූ මුළු පැමිණිලි සංඛ්‍යාව 1971ක්.\nඅගතියට පත් පාර්ශ්ව රැසක් කොමිසම හමුවේ සාක්ෂි දුන් අතර යහපාලන රජය සමයේ සිදු වූ දේශපාලන පළිගැනීම් සහ නීතිය අවභාවිත කිරීම සම්බන්ධයෙන් කරුණු රැසක් එහිදී අනාවරණ වුණා.\nපිටු 2043කින් සමන්විත එහි අවසන් වාර්තාව ජනාධිපතිවරයා වෙත පිළිගන්වනු ලැබුවේ පසුගිය දෙසැම්බර් 8 වැනිදායි.\nඑම වාර්තාවේ ඇතුළත් අවසන් තීරණ සහ නිර්දේශ ක්‍රියාත්මක කිරීමට පසුගියදා කැබිනට් අනුමැතියද හිමිවුණා.\nඑහි දැක්වෙන පරිදි යහපාලන ආණ්ඩුවේ දූෂණ විරෝධී කමිටුවේ සාමාජිකයන් වන හිටපු අග්‍රාමාත්‍ය රනිල් වික්‍රමසිංහ, මංගල සමරවීර, පාඨලී චම්පික, රාවුෆ් හකීම්, සරත් ෆොන්සේකා, ආර්. සම්බන්ධන්, අනුර කුමාර දිසානායක, ජයම්පති වික්‍රමරත්න, නීතිඥ ජේ.සී. වැලිඅමුණ සහ අපරාධ පරීක්ෂණ දෙපාර්තමේන්තුවේ හිටපු අධ්‍යක්ෂ ශානි අබේසේකර මෙන්ම නීතිපති දෙපාර්තමේන්තුවේ අතිරේක සොලිසිටර් ජනරාල් තුසිත් මුදලිගේ ඇතුළු පුද්ගලයන් 22 නෙකු ආණ්ඩුක්‍රම ව්‍යවස්ථාවේ දිවුරුම සහ ප්‍රතිපාදන උල්ලංඝණය කරමින් පොදු දේපළ අවභාවිත කර තිබෙනවා.\nඑම වාර්තාවේ නිර්දේශ ක්‍රියාත්මක කිරිම සඳහායි ජනාධිපති ගෝඨාභය රාජපක්ෂ මහතා විසින් විශේෂ ජනාධිපති පරීක්ෂණ කොමිසමක් පත්කරමින් අතිවිශේෂ ගැසට් නිවේදනයක් නිකුත් කර තිබෙන්නේ.\nඑහි සභාපති ලෙස ශ්‍රේෂ්ඨාධිකරණ විනිසුරු ධම්මික ප්‍රියන්ත සමරකෝන් ජයවර්ධන මහතා සහ සෙසු සාමාජිකයන් ලෙස ශ්‍රේෂ්ඨාධිකරණ විනිසුරු ඛේමා කුමුදුනී වික්‍රමසිංහ මහත්මිය හා අභියාචනාධිකරණ විනිසුරු රත්නප්‍රිය ගුරුසිංහ මහතා පත්කර තිබෙනවා.\nදේශපාලන පළිගැනීම් කොමිසමේ අවසන් වාර්තාවට අනුව ආණ්ඩුක්‍රම ව්‍යවස්ථාවට පටහැනිව පිහිටුවාගත් ජාතික විධායක සභාව සහ දූෂණ මර්දන කොමිටිය නැමැති දේශපාලන සංවිධානයක් විසින් පැමිණිලිකරුවන් ඍජුව හෝ වක්‍රව දේශපාලනමය වශයෙන් පළිගැනීමට ලක්කිරීම සඳහා පොලිස් මූල්‍ය අපරාධ විමර්ශන කොට්ඨාසය සහ අල්ලස් හෝ දූෂණ විමර්ශන කොමිසම, පොලිස් විශේෂ විමර්ශන ඒකකය, අපරාධ පරීක්ෂණ දෙපාර්තමේන්තුව යොදාගෙන ඇති බවයි ජනාධිපතිවරයා විසින් නිකුත් කළ ගැසට් නිවේදනය මඟින් අනාවරණය කර ඇත්තේ.\nඑහිදී වගඋත්තරකරුවන්\n1. ආණ්ඩුක්‍රම ව්‍යවස්ථාවේ විධි විධාන උල්ලංඝණය කිරීම\n2. බලය අයුතු ලෙස පාවිච්චි කිරීම, මැදිහත්වීම, වංචාකිරීම, දූෂණය, සාපරාධී\nසාවද්‍ය පරිහරණය, සාපරාධී විශ්වාසය කඩකිරීම හෝ ඥාති සංග්‍රහය\n3. යම් තැනැත්තෙකුගෙන් දේශපාලන වශයෙන් පළිගැනීම\n4. යම් තැනැත්තෙකුගේ පත්වීමකදී, මාරුකිරීමකදී, උසස් කිරීමකදී, සේවය අවසන් කිරීමකදී අක්‍රමිකතාවයක් හෝ යම් ලිඛිත නීතියක් උල්ලංඝණය කිරීම සිදුකර තිබේනම් වගඋත්තරකරුවන් ඒ සඳහා කොතෙක් වගකිවයුතුද යන්න පිළිබඳව තවදුරටත් විමර්ශනය කර වාර්තා කිරීම නව කොමිසම සතු කාර්යයක්.\nඅදාළ වාර්තාවට අනුව යම් තැනැත්තෙකු ප්‍රජා අයිතිය අහෝසි කිරීමට යටත් කළ යුතු බැවින් නිර්දේශ කිරීම සඳහාද ජනාධිපතිවරයා විසින් නව  කොමසාරිස්වරුන් තිදෙනා පත්කරන බව එම ගැසට් නිවේදනයෙන් දැක්වෙනවා.\nඒ අනුව මාස 3ක් ඇතුළත විමර්ශන සිදුකර අවශ්‍ය නිගමන හා නිර්දේශවලට අනුව ලබාදෙන දඬුවම් දක්වමින් අවසන් වාර්තාව හෝ අතුරු වාර්තාව තමන් වෙත ලබාදෙන ලෙසයි ජනාධිපතිවරයා විසින් මෙම විශේෂ ජනාධිපති පරීක්ෂණ කොමිෂන් සභාවට නියෝග කර තිබෙන්නේ.",
       "URL": "https://www.hirunews.lk/261209/දේශපාලන-පළිගැනීම්-පිළිබද-කොමිසමේ-නිර්දේශ-ක්‍රියාත්මක-කිරීමට-විශේෂ-ජනාධිපති-පරීක්ෂණ-කොමිසමක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2178"
}