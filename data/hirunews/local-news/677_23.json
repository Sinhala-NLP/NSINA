{
       "Source": "hirunews",
       "Timestamp": "Friday, 09 December 2022 - 17:31",
       "Headline": "මැන්ඩවුස් බලපෑමෙන් කිරි ගවයින් 500කට ආසන්න ප්‍රමාණයක් මියැදෙයි  (වීඩියෝ හා ඡායාරූප)",
       "News Content": "මේ දිනවල උතුරු තමිල්නාඩුවට බලපා ඇති මැන්ඩවුස් සුළං තත්ත්වය හේතුවෙන්, ශ්‍රී ලංකාවට ද දැඩි බලපෑම් එල්ල වී ඇති අතර, ඉන් මිනිසුන්ට සේ ම සතුන්ට ද බලපෑම් එල්ල වී තිබෙනවා.\nඑම බලපෑම් කෙතරම් ද කිවහොත්, මෙම අයහපත් කාලගුණ තත්ත්වයෙන් කිරි ගවයින් 500කට ආසන්න ප්‍රමාණයක් මියැදී ඇති බව ශ්‍රී ලංකා පශු වෛද්‍ය සංගමය විසින් නිවේදනය කර තිබෙනවා.\nපශූ වෛද්‍ය නිලධාරින්ගේ සංගමයේ ලේකම් වෛද්‍ය නුවන් හේවාගමගේ සඳහන් කළේ ගවයන් 316 දෙනෙකු සහ එළුවන් 170ක් මෙලෙස ජීවිතක්ෂයට පත්ව ඇති බවයි.\nඑලෙස මියගිය කිරි ගවයින් 165 දෙනෙකු සහ එළුවන් 07 දෙනෙකුගේ සිරුරු කිලිනොච්චියේ කරච්චි ප්‍රාදේශීය ලේකම් කොට්ඨාසයේ පොන්නගර් ප්‍රදේශයෙන් ද වාර්තා වනවා.\nමෙම ගවයින් සහ එළුවන් ගව මඩුවල මෙන් ම වීදිවල ද තැනින් තැන මියැදී සිටි බවයි අප ප්‍රාදේශීය වාර්තාකරු සඳහන් කළේ.\nමේ හේතුවෙන් සතුන් මෙම ස්වභාවික ව්‍යසනයෙන් බේරාගැනීමට ගම්වාසීන් විසින් ඔවුන් සිටින ස්ථානවල ගිනිමැල ගසා සතුන් බේරාගැනීමේ කටයුත්තේ නියැලී සිටියා.\nකිලිනොච්චියේ පසුගිය දින දෙක තුළ දී පරිසර උෂ්ණත්වය සඳහන් වූයේ සෙල්සියස් අංශක 17ක් ලෙසයි.",
       "URL": "https://www.hirunews.lk/322304/මැන්ඩවුස්-බලපෑමෙන්-කිරි-ගවයින්-500කට-ආසන්න-ප්‍රමාණයක්-මියැදෙයි-වීඩියෝ-හා-ඡායාරූප",
       "Category": "Local News",
       "Parent URL": "https://www.hirunews.lk/local-news.php?pageID=677"
}