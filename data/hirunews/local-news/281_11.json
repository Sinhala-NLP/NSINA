{
       "Source": "hirunews",
       "Timestamp": "Friday, 09 June 2023 - 21:33",
       "Headline": "ආසියානු සංවර්ධන බැංකුවේ නියෝජිත පිරිසක් සහ සජිත් අතර හමුවක්",
       "News Content": "ආසියානු සංවර්ධන බැංකුවේ දකුණු ආසියානු දෙපාර්තමේන්තු අධ්‍යක්ෂ ජනරාල් කෙනිචි යොකොයමා ඇතුළු නියෝජිත පිරිසක් සහ විපක්ෂ නායක සජිත් ප්‍රේමදාස අතර හමුවක් පවත්වා තිබෙනවා.\nඒ, කොළඹ පිහිටි විපක්ෂ නායක කාර්යාලයේ දීයි.\nඑහි දී ශ්‍රී ලංකාව මුහුණ දී සිටින තත්ත්වය පිළිබඳව දීර්ඝ වශයෙන් සාකච්ඡාවට ලක් වුණ බව සඳහන්.\nමෙරට ගොඩ නැගීම සඳහා අවශ්‍ය සහයෝගය ලබා දෙන ලෙසයි විපක්ෂ නායක සජිත් ප්‍රේමදාස එම නියෝජිත පිරිසගෙන් ඉල්ලීමක් කළේ.\nආසියානු සංවර්ධන බැංකුවේ නේවාසික දූත මණ්ඩල අධ්‍යක්ෂවරුන් වන චෙන් චෙන් සහ ටකෆුමි කඩොනෝ මෙම සාකච්ඡාවට එක්ව සිටින බව සඳහන්.\nමෙරට ආර්ථිකය තුළ බිඳ වැටී ඇති ක්ෂේත්‍ර පිළිබඳව විපක්ෂ නායකවරයා එකින් එක පැහැදිලි කළ බවයි එම කාර්යාලය නිවේදනය කළේ.\nමේ තත්ත්වයෙන් ගොඩ ඒම උදෙසා ශ්‍රී ලංකාවට කාලය අවශ්‍ය වනවා.\nඊට නිවැරදි මූල්‍ය කලමනාකරණය උදෙසා රජය දිරිගැන්වීමේ සහ රජයට අවශ්‍ය උපදෙස් ලබාදීමේ අවශ්‍යතාවයක් මෙහි දී සජිත් ප්‍රේමදාස පැහැදිලි කළ බව සඳහන්.\nආසියානු සංවර්ධන බැංකුව වෙතින් ක්ෂේත්‍ර ගණනාවක් ඉලක්ක කර ගනිමින් ශ්‍රී ලංකාවට සහයෝගය ලබාදීමට අපේක්ෂා කරන බව එහිදී එම නියෝජිත පිරිස සජිත් ප්‍රේමදාස මහතාට ප්‍රකාශ කළ බවයි, විපක්ෂ නායක කාර්යාලය නිකුත් කළ නිවේදනයේ වැඩිදුරටත් දැක්වෙන්නේ.",
       "URL": "https://www.hirunews.lk/337512/ආසියානු-සංවර්ධන-බැංකුවේ-නියෝජිත-පිරිසක්-සහ-සජිත්-අතර-හමුවක්",
       "Category": "Local News",
       "Parent URL": "https://www.hirunews.lk/local-news.php?pageID=281"
}