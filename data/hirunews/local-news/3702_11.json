{
       "Source": "hirunews",
       "Timestamp": "Friday, 12 October 2018 - 18:42",
       "Headline": "මූල්‍ය අපරාධ කොට්ඨාශය ඉදිරිපිට තිබූ, සුපිරි රථය නිදහස්",
       "News Content": "පොලිස් මූල්‍ය අපරාධ විමර්ශන කොට්ඨාශය භාරයට ගත් පාර්ලිමේන්තු මන්ත්‍රී නාමල් රාජපක්ෂ භාවිත කර වෙනත් පුද්ගලයෙකුට අලෙවි කළ බව කියන ෆෝර්ඞ් මස්ටැන්ග් වර්ගයේ මෝටර් රථය අද මුදාහැරියා.\n2016 වර්ෂයේ සැප්තැම්බර් මස 05 වැනිදා කඩුවෙල ප්‍රදේශයේ ගරාජයක් තුළ තිබී මෙම මෝටර් රථය පොලිස් මූල්‍ය අපරාධ කොට්ඨාශය භාරයට ගනු ලැබුවේ යෝෂිත රාජපක්ෂගේ වත්කම් පරීක්ෂා කිරීමේදී හෙළි වූ තොරතුරු අනුවයි.\nවසර දෙකකට වැඩි කාලයක් එම මෝටර් රථය කොළඹ කොටුවේ පිහිටි මූල්‍ය අපරාධ කොට්ඨාශ ගොඩනැගිල්ල ඉදිරිපිට නවතා තිබුණා.\nදීර්ඝ නඩු විභාගයකින් අනතුරුව බැඳුම්කරයක් මත එම මෝටර් රථය මුදාහැරි බවයි පොලිස් මූල්‍ය අපරාධ කොට්ඨාශය හිරු ප්‍රවෘත්ති අංශය කළ විමසීමකදී කියා සිටියේ.\nමෝටර් රථය මුදා හරින අවස්ථාවට එක්ව සිටි එහි වත්මන් හිමිකරුගේ නීතිඥයා වන ප්‍රේමනාත් සී. දොලවත්ත කියා සිටියේ අදාළ මෝටර් රථය නාමල් රාජපක්ෂ මන්ත්‍රීවරයාට, පාර්ලිමේන්තු මන්ත්‍රීවරයෙකු ලෙස හිමි වූ බලපත්‍රය  යටතේ ගෙන්වා ඇති අතර, පසුව නිත්‍යානුකූලව වත්මන් හිමිකරු එය මිලදී ගෙන ඇති බවයි.\nඅලූත්වැඩියා කටයුතු සඳහා ගරාජයක ගාල් කර තිබියදී පොලිස් මූල්‍ය අපරාධ කොට්ඨාශය එය රැගෙන ගිය බව ද ඔහු සඳහන් කළා.\nමේ අතර, පොලිස් මාධ්‍ය ප්‍රකාශක, පොලිස් අධිකාරී රුවන් ගුණසේකර සදහන් කළේ වසර දෙකකට ආසන්න කාලයක් නඩු භාණ්ඩයක් ලෙස මූල්‍ය අපරාධ කොට්ඨාශය යටතේ පැවති මෙම මෝටර් රථය කඩුවෙල මහේස්ත්‍රාත් අධිකරණය බැඳුම්කරයක් මත නිදහස් කළ බවයි.\nඒ සම්බන්ධයෙන් පොලිස් මූල්‍ය අපරාධ කොට්ඨාශය හෝ නීතිපති දෙපාර්තමේන්තුව විරුද්ධත්වයක් පළ නොකළ බව ඔහු කියා සිටියා.\nමීට අදාළ නඩු විභාගය තවමත් අවසන් වී නොමැති බවත්, ඒ අනුව යළි දැනුම් දෙන  ඕනෑම අවස්ථාවක මෝටර් රථය අධිකරණයට ඉදිරිපත් කිරීමේ එකඟතාව මත, බැඳුම්කරයකට අනුව එය වත්මන් හිමිකරු වෙත නිදහස් කිරීමට අධිකරණය නියෝග කළ බවත් පොලිස් මාධ්‍ය ප්‍රකාශකවරයා සඳහන් කළා.",
       "URL": "https://www.hirunews.lk/201983/මූල්‍ය-අපරාධ-කොට්ඨාශය-ඉදිරිපිට-තිබූ-සුපිරි-රථය-නිදහස්",
       "Category": "Local News",
       "Parent URL": "https://www.hirunews.lk/local-news.php?pageID=3702"
}