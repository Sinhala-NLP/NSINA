{
       "Source": "hirunews",
       "Timestamp": "Friday, 11 November 2016 - 7:45",
       "Headline": "අල්ලස් කොමිසමේ නව අධ්‍යක්ෂ ජනරාල් ජනාධිපති නීතීඥ සරත් ජයමාන්න",
       "News Content": "අල්ලස් කොමිසමේ නව අධ්‍යක්ෂ ජනරාල්වරයා ලෙස ජනාධිපති නීතීඥ සරත් ජයමාන්න පත් කර තිබෙනවා.\nඊයේ (10*)පෙරවරුවේ ජනාධිපති මෛත්‍රීපාල සිරිසේන විසින් මෙම පත් වීම සිදුකර ඇති බවයි ජනාධිපති කාර්යාලය නිවේදනය කළේ.\nවසර 25 කට අධික කාලයක් නීතිපති දෙපාර්තමේන්තුවේ සේවය කර ඇති සරත් ජයමාන්න මෙම ධුරයට පත් කරන විට නීතිපති දෙපාර්තමේන්තුවේ අතිරේක සොලිස්ටර් ජනරාල්වරයෙකු ලෙස සේවය කරනු ලැබුවා.\nවෝහාරික විද්‍යාව පිළිබද ශ්‍රී ජයවර්ධනපුර විශ්වවිද්‍යාලයෙන් උපාධියක් ලබා ඇති සරත් ජයමාන්න ඔක්ස්ෆර්ඞ් විශ්වවිද්‍යාලයේ පශ්චාත් උපාධිධාරියෙකු වන අතර, ශ්‍රී ලංකාවේ නීතිමය ක්‍රියාවලිය සඳහා ඞී.එන්.ඒ සහ දුරකථන සාක්ෂි හඳුන්වාදීමට මූලික වී කටයුතු කළ අයෙක්.\nඅල්ලස් කොමිසමේ හිටපු අධ්‍යක්ෂ ජනරාල්වරිය වූ දිල්රුක්ෂි ඩයස් වික්‍රමසිංහ පසුගිය ඔක්තෝම්බර් 17 වනදා සිය තනතුරෙන් ඉල්ලා අස්වූ අතර, ඇගේ ඉල්ලා අස්වීම ජනාධිපතිවරයා ඔක්තෝම්බර් 19 වනදා පිළිගෙන තිබුණා.\nඒ අනුව, අල්ලස් කොමිසමේ වැඩබැලීම සදහා එහි නියෝජ්‍ය අධ්‍යක්ෂ ජනරාල්වරියක් වූ සුනේත්‍රා ජයසිංහ පත් කරනු ලැබුවා.\nඅල්ලස් කොමිසමේ අධ්‍යක්‍ෂ ජනරාල් තනතුරෙන් ඉල්ලා අස්වූ දිල්රුක්ෂි ඩයස් වික්‍රමසිංහ අතිරේක සොලිසිටර් ජනරාල් ලෙස යළි වැඩ ආරම්භ කළා.\nඇය අල්ලස් කොමිසමේ අධ්‍යක්‍ෂ ජනරාල්වරිය ලෙස පත්වීමට පෙර කටයුතු කරනු ලැබුවේ නීතිපති දෙපාර්තමේන්තුවේ අතිරේක සොලිසිටර් ජනරාල්වරියක ලෙසයි.",
       "URL": "https://www.hirunews.lk/147293/අල්ලස්-කොමිසමේ-නව-අධ්‍යක්ෂ-ජනරාල්-ජනාධිපති-නීතීඥ-සරත්-ජයමාන්න",
       "Category": "Local News",
       "Parent URL": "https://www.hirunews.lk/local-news.php?pageID=4800"
}