{
       "Source": "hirunews",
       "Timestamp": "Tuesday, 09 February 2016 - 13:23",
       "Headline": "දෙමළ සන්ධානයෙන් මානව හිමිකම් කොමසාරිස්ට වාර්තාවක්",
       "News Content": "ජගත් මානව හිමිකම් කොමසාරිස් සෙයිද් රාද් අල් හුසේන් විපක්ෂ නායක ආර් සම්බන්ධන් ඇතුළු දෙමළ ජාතික සන්ධානයේ නියෝජිත පිරිසක් අද පෙරවරුවේ මුණ ගැසුණා.\nඑහිදී උතුරේ ජනතාවට බලපාන කරුණු රැසක් සම්බන්ධයෙන් සාකච්ඡා කළ බවයි දෙමළ ජාතික සන්ධානයේ පාර්ලිමේන්තු මන්ත්‍රී සෙල්වම් අඩෙක්කලනාදන් ප්‍රකාශ කළේ.\nජගත් මානව හිමිකම් කොමසාරිස්වරයා වෙත දෙමළ ජාතික සන්ධානය මගින් උතුරේ අවතැන්වූවන් සහ අතුරුදන්වූවන් සම්බන්ධයෙන් වාර්තාවක් ද භාර දී තිබෙනවා.\nඑහිදී පසුගිය කාලය තුළ පැවැති බව කියන රහස්‍ය රැදවුම් කඳවුරු පිළිබද තොරතුරු ඇතුළත් බවයි ඔහු කියා සිටියේ.\nමානව හිමිකම් කොමසාරිස්වරයා සමඟ පැවැති සාකච්ඡාවට දෙමළ සන්ධානයේ නායක ආර් සම්බන්ධන්ට අමතරව එම පක්ෂයේ පාර්ලිමේන්තු මන්ත්‍රීවරුන් වන එම් ඒ සුමන්දිරන් සෙල්වම් අඩෙක්කලනාදන් ද එක්ව සිටියා.\nසිව්දින නිළ සංචාරයක් සඳහා මෙරටට පැමිණ සිටින එක්සත් ජාතීන්ගේ මානව හිමිකම් කොමසරිස්වරයා අද ජනාධිපතිවරයා ද මුණ ගැසී සාකච්ඡා පැවැත්වීමට නියමිතයි.",
       "URL": "https://www.hirunews.lk/125814/දෙමළ-සන්ධානයෙන්-මානව-හිමිකම්-කොමසාරිස්ට-වාර්තාවක්",
       "Category": "Local News",
       "Parent URL": "https://www.hirunews.lk/local-news.php?pageID=5176"
}