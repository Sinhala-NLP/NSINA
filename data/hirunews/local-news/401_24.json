{
       "Source": "hirunews",
       "Timestamp": "Thursday, 20 April 2023 - 18:20",
       "Headline": "ව්‍යාජ විදෙස් ගමන් බලපත්‍ර යොදාගනිමින් මෙරට දරුවන් යුරෝපයට විකිණූ ජාවාරමක් හෙළිවේ",
       "News Content": "මැලේසියාවේ සංක්‍රමණ දෙපාර්තමේන්තුව විසින් මැලේසියානු ජාත්‍යන්තර විදේශ ගමන් බලපත්‍ර භාවිත කරමින් ශ්‍රී ලාංකික දරුවන් යුරෝපයට විකිණූ කණ්ඩායමක් අත්අඩංගුවට ගෙන තිබෙනවා.\nඑසේ අත්අඩංගුවට ගෙන ඇත්තේ, මෙරට විවාහක යුවළක්.\nමැලේසියානු ජාතික පුවත් ඒජන්සියේ ආගමන අධ්‍යක්ෂ ජනරාල් Datuk Ruslin Jusoh පැවසුවේ, ශ්‍රී ලාංකික දරුවෙකු සඳහා මැලේසියානු විදේශ ගමන් බලපත්‍රයක් ලබා ගැනීම සඳහා පසුගිය අප්‍රේල් (12) දින ඔවුන් ක්වාලාලම්පූර් ආගමන මූලස්ථානයට පැමිණි අවස්ථාවේදී ඔවුන් අත්අඩංගුවට ගත් බවයි.\nවිදේශ ගමන් බලපත්‍ර ලබා ගැනීම සඳහා වයස අවුරුදු 12 ට අඩු දරුවන් සිටින දුප්පත් මැලේසියානු දෙමාපියන් යොදා ගත් බවයි ප්‍රශ්න කිරීමේදී ඔවුන් පවසා ඇත්තේ.\nදරුවාට විදේශ ගමන් බලපත්‍රයක් සෑදීමට අවශ්‍ය මුවාවෙන් තම දරුවාගේ උප්පැන්න සහතිකය ආගමන විගමන කාර්යාලයට ගෙන ඒමට ඔවුන් එම දෙමාපියන් රවටා ඇති බවටයි වාර්තා වන්නේ.\nඔහු පැවසුවේ, එදින විදේශ ගමන් බලපත්‍ර අයදුම්පත්‍රය සකස් කරමින් සිටි ආගමන නිලධාරියා මැලේ භාෂාව කතා කළ නොහැකි දරුවාට වඩා භාරකරු සැලකිය යුතු ලෙස වෙනස් පෙනුමක් ඇති විට යම් වරදක් සැක කළ බවයි.\nමූලික විමර්ශනවලින් පෙනී ගොස් ඇත්තේ, මැලේසියානු විදේශ ගමන් බලපත්‍ර මත යුරෝපයට රැගෙන යන සෑම ශ්‍රී ලාංකික දරුවෙකු සඳහාම යුරෝ 30,000 ත් 50,000 ත් අතර ප්‍රමාණයක් ඔවුන්ට ලැබුණු බවයි.\nඑමෙන්ම මෙම ජාවාරම කොපමණ කාලයක් ක්‍රියාත්මක වී ඇත්ද සහ ළමයින් කොපමණ සංඛ්‍යාවක් සම්බන්ධ වී ඇත්ද යන්න සොයා බැලීමට පරීක්ෂණ සිදුවෙමින් පවතින අතර අවුරුදු 37 සහ 26 වයස්වල පසුවන මෙම යුවළට අද ක්වාලාලම්පූර් සැසිවාර අධිකරණයේදී පුද්ගල ජාවාරම් කිරීම සහ සංක්‍රමණිකයින් ජාවාරම් කිරීම වැළැක්වීමේ පනතේ (ATIPSOM) 26A වගන්තිය යටතේ චෝදනා එල්ල වුණා.",
       "URL": "https://www.hirunews.lk/333016/ව්‍යාජ-විදෙස්-ගමන්-බලපත්‍ර-යොදාගනිමින්-මෙරට-දරුවන්-යුරෝපයට-විකිණූ-ජාවාරමක්-හෙළිවේ",
       "Category": "Local News",
       "Parent URL": "https://www.hirunews.lk/local-news.php?pageID=401"
}