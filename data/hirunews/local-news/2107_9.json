{
       "Source": "hirunews",
       "Timestamp": "Saturday, 06 March 2021 - 9:25",
       "Headline": "බටහිර බහලුම් පර්යන්තය සංවර්ධනයේදී ලක් රජය ආයෝජකයන් සමඟ ඍජුව කටයුතු කරන බව ඉන්දීය විදේශ අමාත්‍යාංශය කියයි",
       "News Content": "කොළඹ වරායේ බටහිර බහලුම් පර්යන්තය සංවර්ධනය කිරීම සඳහා ලක් රජය, ඉන්දීය ආයෝජකයන් සමඟ ඍජුව කටයුතු කරන බව ඉන්දීය විදේශ කටයුතු අමාත්‍යාංශය පවසනවා.\nඑහි ප්‍රකාශක අනුරන්ග් ශ්‍රිවස්තාවා නවදිල්ලියේ ඊයේ පැවති මාධ්‍ය හමුවේදී සඳහන් කළේ ඒ සම්බන්ධයෙන් කොළඹ ඉන්දීය මහ කොමසාරිස් කාර්යාලය දැනුවත් කර  ඇති බවට නිකුත් කෙරුණු නිවේදනයේ සත්‍යතාවක් නොමැති බවයි.\nඒ පිළිබඳව මහ කොමසාරිස් කාර්යාලය ලක් රජයට දැනුම්දී ඇති බවද ඔහු සඳහන් කළා.\nඔහු මේ බව කියා සිටියේ කොළඹ වරායේ බටහිර බහලුම් පර්යන්තය ඉන්දියාව සහ ජපානය සමඟ ඒකාබද්ධව සංවර්ධනය කිරීම සඳහා කැබිනට් අනුමැතිය හිමිවීම සම්බන්ධයෙන් ඉදිරිපත්වූ ප්‍රශ්නයකට පිළිතුරු ලෙසයි.\nඑහිදී ඉන්දීය මාධ්‍යවේදියා විමසා සිටියේ අදාළ ව්‍යාපෘතිය සඳහා ඉන්දීය රජයට නිල දැනුම්දීමක් සිදුකර ඇත්ද යන්න සහ එය පිළිගනු ලැබුවේද යන්නයි.\nඑමෙන්ම වෘත්තිය සමිති විරෝධතා හේතුවෙන් එම ව්‍යාපෘතියද අවලංගු කිරීමේ අවදානම මග හැරීමට කටයුතු කරන්නේද යන්න ඔහු විමසා සිටියා. කෙසේ නමුත් ඉන්දීය විදේශ කටයුතු අමාත්‍යාංශ ප්‍රකාශකයා කියා සිටියේ එය, ඉන්දීය රජය සමඟ ගණුදෙනුවක් නොවන බවයි.",
       "URL": "https://www.hirunews.lk/264489/බටහිර-බහලුම්-පර්යන්තය-සංවර්ධනයේදී-ලක්-රජය-ආයෝජකයන්-සමඟ-ඍජුව-කටයුතු-කරන-බව-ඉන්දීය-විදේශ-අමාත්‍යාංශය-කියයි",
       "Category": "Local News",
       "Parent URL": "https://www.hirunews.lk/local-news.php?pageID=2107"
}