{
       "Source": "hirunews",
       "Timestamp": "Tuesday, 10 January 2023 - 19:44",
       "Headline": "විදුලිබල මණ්ඩලයේ පිරිවැය ගැන පරස්පරතා රැසයි - උපයෝගීතා කොමිසමෙන් යළි දෝස්මුරයක් (වීඩියෝ)",
       "News Content": "අමාත්‍ය මණ්ඩලයේ අනුමැතිය හිමිවූ විදුලි ගාස්තු සංශෝධනය අතීතයට බලපාන අයුරින් සිදුකළ නොහැකි බව මහජන උපයෝගිතා කොමිසමේ සභාපති ජනක රත්නායක පවසනවා.\nකෙසේ වෙතත් නව විදුලි ගාස්තු සංශෝධනය ජනවාරි පළමුවැනිදා සිට ක්‍රියාත්මක කිරීමට කැබිනට් මණ්ඩල අනුමැතිය හිමිවූ බවයි අද රජයේ ප්‍රවෘත්ති දෙපාර්තමේන්තුවේ පැවති කැබිනට් තීරණ දැනුම්දීමේ මාධ්‍ය හමුවට එක්වෙමින් කැබිනට් ප්‍රකාශක අමාත්‍ය බන්දුල ගුණවර්ධන සඳහන් කළේ.\nමේ අතර අද කොළඹදී මාධ්‍ය හමුවක් කැඳවමින් මහජන උපයෝගිතා කොමිසමේ සභාපති ජනක රත්නායක කියා සිටියේ විදුලි බිල සංශෝධනයට අදාළ යෝජනාව සම්බන්ධයෙන් ක්‍රියාමාර්ග ගැනීමට නම් දින 50 ක හෝ කාලයක් ගතවන බවයි.\nඒ අනුව කැබිනට් මණ්ඩලයේ මෙම යෝජනාව පිළිබඳ ඉදිරියේදී සලකා බැලීමට කටයුතු කරන බවයි ඔහු වැඩිදුරටත් කියා සිටියේ.\nඑමෙන්ම ජනවාරි 23 වනදායින් ආරම්භ වන උසස් පෙළ විභාගය පැවැත්වෙන කාල සීමාව තුළදී, විදුලිය කප්පාදුවක් නොකිරීමේ ක්‍රමවේදයක් සකස් කිරීමට බලාපොරොත්තු වන බව මහජන උපයෝගිතා කොමිසමේ සභාපති ජනක රත්නායක මෙම මාධ්‍ය හමුවේදී ප්‍රකාශ කළා.\nමේ අතර විදුලි ජනනය කිරීම සඳහා අවශ්‍යවන නැප්තා සහ ගල් අගුරු ආදිය මිලදී ගැනීම සඳහා ලංකා විදුලි බල මණ්ඩලය විසින් දෙසැම්බර් 27 වනදා ඉදිරිපත් කළ සහ අද දිනයේදී ඉදිරිපත් කළ තිබූ මිල ගණන් අතර විශාල පරස්පරතාවක් පවතින බව කොමිසමේ සභාපතිවරයා මෙම මාධ්‍ය හමුවේදී සඳහන් කළා.\nමේ අතර විදුලි බිල වැඩිකිරීමේ යෝජනාවට විරෝධය දක්වමින් විදුලිබල මණ්ඩල සේවකයන් අද කොළඹ පිහිටි විදුලිබල මණ්ඩලය ඉදිරිපිට උද්ඝෝෂණයක නිරත වුණා.",
       "URL": "https://www.hirunews.lk/324739/විදුලිබල-මණ්ඩලයේ-පිරිවැය-ගැන-පරස්පරතා-රැසයි-උපයෝගීතා-කොමිසමෙන්-යළි-දෝස්මුරයක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=610"
}