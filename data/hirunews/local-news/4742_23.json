{
       "Source": "hirunews",
       "Timestamp": "Thursday, 22 December 2016 - 12:55",
       "Headline": "කෝප් කමිටු සභාපතිගෙන් බැඳුම්කර සිද්ධිය ගැන කථානායකවරයාට ලිපියක්",
       "News Content": "කෝප් හෙවත් පොදු ව්‍යාපාර පිළිබඳ කාරක සභාවේ සභාපති ජනතා විමුක්ති පෙරමුණු පාර්ලිමේන්තු මන්ත්‍රී සුනිල් හඳුන්නෙත්ති කථානායකවරයා වෙත ලිපියක් යොමු කර තිබෙනවා.\nමහ බැංකුවේ බැඳුම්කර වංචාව සම්බන්ධයෙන් සිදුකළ කෝප් කමිටු විමර්ශනය පිළිබඳවයි එමගින් අවධානය යොමු කර ඇත්තේ.\nමන්ත්‍රීවරයා පවසන්නේ කෝප් කමිටුවේ ප්‍රධානියා ලෙස තමන් විසින් පසුගිය ඔක්තෝම්බර් 28 වන දා බැදුම්කර සිද්ධියේ වාර්තාව පාර්ලිමේන්තුවට ඉදිරිපත් කළ බවයි.\nඉන් පසුව එය පාර්ලිමේන්තුව සතු ලේඛනයක් වන අතර ඒ පිළිබදව ක්‍රියාමාර්ග ගත යුත්තේ පාර්ලිමේන්තුව වෙනුවෙන් කථානායකවරයා බව මෙම ලිපිය මගින් පෙන්වා දී තිබෙනවා.\nඑහෙත් කෝප් කමිටු වාර්තාව අග්‍රාමාත්‍යවරයා විසින් නීතිපතිවරයා වෙත යොමු කිරීමට පියවර ගෙන ඇති බවයි සුනිල් හඳුන්නෙත්ති මන්ත්‍රීවරයා පවසන්නේ.\nඑම ක්‍රියාව පාර්ලිමේන්තුවේ ප්‍රධානියා ලෙස කථානායකවරයාගේ වගකීම අගමැතිවරයා විසින් පවරා ගැනීමක් බව මෙම ලිපිය මගින් වැඩිදුරටත් පෙන්වා දී තිබෙනවා.\nඑමෙන්ම මහ බැංකු බැඳුම්කර වංචාව ගැන කෝප් වාර්තාව 2017 පළමු පාර්ලිමේන්තු සභා වාරයේම විවාදයට ගත යුතු බවටයි කමිටු සභාපතිවරයා කථානායකවරයා වෙත යොමුකල ලිපියේ වැඩිදුරටත් දැක්වෙන්නේ.",
       "URL": "https://www.hirunews.lk/150329/කෝප්-කමිටු-සභාපතිගෙන්-බැඳුම්කර-සිද්ධිය-ගැන-කථානායකවරයාට-ලිපියක්",
       "Category": "Local News",
       "Parent URL": "https://www.hirunews.lk/local-news.php?pageID=4742"
}