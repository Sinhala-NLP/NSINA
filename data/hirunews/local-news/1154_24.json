{
       "Source": "hirunews",
       "Timestamp": "Friday, 20 May 2022 - 19:35",
       "Headline": "පෙට්‍රල් බෙදා හැරීම අඛණ්ඩව - බොහෝ පිරවුම්හල් අසල දිගු පෝලිම් (වීඩියෝ)",
       "News Content": "පවතින ඉන්ධන හිඟය හමුවේ අත්‍යවශ්‍ය සේවාවන් සඳහා ඉන්ධන නිකුත් කිරීමට අත්‍යවශ්‍ය සේවා කොමසාරිස් ජනරාල්වරයාගේ නියෝග මත කොළඹ දිස්ත්‍රික්කය තුල විශේෂිත පිරවුම් හල් 7ක් වෙන් කර තිබෙනවා.\nඒ ලංකා ඛණිජ තෙල් නීතිගත සංස්ථාව මගින්.\nඒ අනුව කොළඹ 2 සර් චිත්තම්පලම් ගාර්ඩිනර් මාවතේ පිහිටි පිරවුම් හල, රත්මලාන ශ්‍රී ලංගම පිරවුම්හල, හෝමාගම ශ්‍රී ලංගම පිරවුම්හල සහ හෝමාගම - ගලවිලවත්ත පිරවුම්හල ඊට වෙන් කර තිබෙනවා.\nඑමෙන්ම, බොරැල්ල ඩී.එස් සේනානායක මාවතේ පිහිටි පිරවුම් හල, මිරිහාන - ජුබිලිකණුව අසල පිහිටි සමූපකාර පිරවුම් හල සහ ගාලුපාරේ පිහිටි වැල්ලවත්ත සමූපකාර පිරවුම්හල ද අත්‍යවශ්‍ය සේවා සඳහා පමණක් ඉන්ධන නිකුත් කිරීමට වෙන් කර තිබෙනවා.\nකොළඹ දිස්ත්‍රික් ලේකම් ප්‍රදීප් යසරත්න කොළඹ අද පැවති මාධ්‍ය හමුවකට එක් වෙමින් කියා සිටියේ මෙම විශේෂිත පිරවුම් හල් 7 මගින් ඉන්ධන ලබා ගැනීම සඳහා ප්‍රාදේශීය ලේකම් කාර්යාල සහ දිස්ත්‍රික් ලේකම් කාර්යාල මගින් අත්‍යවශ්‍ය සේවා සඳහා නිකුත් කරන බලපත්‍රයක් ලබා ගත යුතු බවයි.\nඑමෙන්ම, සාමාන්‍ය පෙළ විභාග රාජකාරි සඳහා පත්වීම් ලැබී ඇති නිලධාරීන්ට ඉන්ධන ලබාගැනීම සඳහා ලබන ඉරිදා පස්වරු තුනේ සිට පස්වරු පහ දක්වා කාලය තුළ ප්‍රමුඛතාව ලබාදීමට අවශ්‍ය පියවර ගෙන තිබෙනවා.\nඅත්‍යවශ්‍ය සේවා කොමසාරිස් ජනරාල් කේ.ඩී.එස්. රුවන්චන්ද්‍ර සඳහන් කළේ තමන්ට ආසන්නතම ඉන්ධන පිරවුම්හල වෙත ගොස් විභාග රාජකාරි පත්වීම් ලිපිය සහ ජාතික හැඳුනුම්පත ඉදිරිපත් කර එලෙස ඉන්ධන ලබාගැනීමට හැකියාව පවතින බවයි.\nමේ අතර දිවයින පුරා පෙට්‍රල් බෙදා හැරීමේ කටයුතු මේ වන විට ආරම්භ කර ඇත්තේ පෙට්‍රල් මෙටි්‍රක් ටොන් 28,000ක නෞකාවේ ඉන්ධන ගොඩබෑමේ කටයුතු ඊයේ රාත්‍රියේ සිදු කිරීමත් සමගයි.\nඒ අනුව මේ වන විට ඔක්ටේන් 92 වර්ගයේ පෙට්‍රල් මෙටි්‍රක් ටොන් 19,000ක් සහ ඔක්ටේන් 95 වර්ගයේ පෙට්‍රල් මෙටි්‍රක් ටොන් 9000ක් ඛණිජ තෙල් සංස්ථාවේ තොග ගබඩා පර්යන්තය වෙත ලැබී තිබෙනවා.\nඛණිජ තෙල් පෞද්ගලික ටැංකි රථ හිමියන්ගේ සංගමයේ සම ලේකම් ශාන්ත සිල්වා කොළඹ අද පැවති මාධ්‍ය හමුවකදී කියා සිටියේ පෙට්‍රල් බෙදාහැරීමට බලපත්‍ර සහිත සියලු ටැංකි රථ මේ වන විට පෙට්‍රල් බෙදාහැරීම සඳහා යොදවා ඇති බවයි.\nඑසේම, තම පිරවුම්හල් වලින් බූලි, කෑන් සහ බෝතල් වලට පෙට්‍රල් නිකුත් කිරීම තවදුරටත් අත්හිටුවන බව ලංකා අයි.ඕ.සී සමාගම නිවේදනය කළා.\nමෙවන් පසුබිමක අදත් දිවයින පුරා ඉන්ධන හල් අසල කිලෝමීටර ගණනක් පුරා විහිදුනු දිගු පෝලිම් පැවති බවයි අප වාර්තාකරුවන් සඳහන් කළේ. පිරවුම්හල් රැසක් අදත් වසා තිබුණු අතර වාහන හිමියන් සිය වාහන පෝලිම් වල ගාල් කර ඉන් පිටව ගොස් තිබුණා.\nමේ අතර දිවයින පුරා ගෑස් බෙදාහැරීමේ කටයුතු ද මේ වන විට අඛණ්ඩව සිදු කෙරෙන බව ලිට්‍රෝ සමාගම පවසනවා. එම සමාගම සඳහන් කළේ අද දිවයින පුරා ගෑස් සිලින්ඩර 50,000ක් බෙදාහැරීමට පියවර ගෙන ඇති බවයි.\nඇතැම් ප්‍රදේශ වල ගෑස් බෙදා හැරීමේ කටයුතු වලට අවශ්‍ය සහය සහ ආරක්ෂාව ලබා දීමට හමුදාව සහ පොලීසිය යොදවා තිබූ බවයි අප වාර්තාකරුවන් සඳහන් කළේ.\nකෙසේ වෙතත් ගෑස් අලෙවි මධ්‍යස්ථානවලට සීමා සහිතව ගෑස් ලැබීම හේතුවෙන් ඒවා ඉදිරිපිට තවදුරටත් ඉතා දිගු පෝලම් පවතිනවා.\nමේ අතර හෙට සහ අනිද්දා යන දිනවල විදුලිය කප්පාදු කරන කාලය අදාළ අංශ සමග සාකච්ඡා කිරීමෙන් අනතුරුව තීරණය කරන බව ලංකා විදුලි බල මණ්ඩලය ප්‍රකාශ කළා.\nඑහි මාධ්‍ය ප්‍රකාශක ඇන්ඩෲ නවමනි හිරු ප්‍රවෘත්තී අංශයට කියා සිටියේ සාමාන්‍ය පෙළ විභාගයට පෙනී සිටීමට නියමිත සිසුන්ට බාධාවක් නොවන පරිදි විදුලි කප්පාදුව සිදු කිරීමට එහිදී අවධානය යොමු කෙරෙන බවයි.",
       "URL": "https://www.hirunews.lk/304859/පෙට්‍රල්-බෙදා-හැරීම-අඛණ්ඩව-බොහෝ-පිරවුම්හල්-අසල-දිගු-පෝලිම්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1154"
}