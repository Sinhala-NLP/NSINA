{
       "Source": "hirunews",
       "Timestamp": "Monday, 30 January 2023 - 13:28",
       "Headline": "චීනය සහ අයි.එම්.එෆ්. ණය අවුල ගැන සියඹලාපිටියගෙන් ප්‍රකාශයක් (වීඩියෝ)",
       "News Content": "ණය ප්‍රතිව්‍යුහගතකරණ වැඩසටහනේදී චීනය විසින් ලබා දී ඇති සහන කාලය පිළිබඳ සෑහීමකට පත් නොවන බවට ජාත්‍යන්තර මූල්‍ය අරමුදල මෙතෙක් නිල දැනුම්දීමක් සිදුකර නොමැති බව රජය පවසනවා.\nමුදල් රාජ්‍ය අමාත්‍ය රංජිත් සියඹලාපිටිය මේ බව ප්‍රකාශ කළේ රටේ වත්මන් ආර්ථික තත්වය සම්බන්ධයෙන් රජයේ ප්‍රවෘත්ති දෙපාර්තමේන්තුවේ අද පැවති මාධ්‍ය හමුවකට එක්වෙමින්.\nශ්‍රී ලංකාව සදහා වන ණය සහන පැකේජයකට අනුමැතිය ලබාදීමට ජාත්‍යන්තර මූල්‍ය අරමුදලේ අධ්‍යක්ෂ මණ්ඩලය, ඉන් ඔබ්බට ගිය සහතිකයක් චීනයෙන් අපේක්ෂා කරන බවට තානාපති කාර්යාල ආරංචි මාර්ග උපුටා දක්වමින් විදෙස් මාධ්‍ය වාර්තා කර තිබුණා.\nඑම වාර්තාවල වැඩිදුරටත් දැක්වුණේ ජාත්‍යන්තර මූල්‍ය අරමුදල ශ්‍රී ලංකාවට ණය දුන් රටවලින් වසර 10 ක ණය අත්හිටුවීමක් සහ වසර 15 ක ප්‍රතිව්‍යුහගතකරණයක් බලාපොරොත්තු වන බවයි.\nශ්‍රී ලංකාවේ ණය ප්‍රතිව්‍යුහගතකරණයට අදාළව ජාත්‍යන්තර මූල්‍ය අරමුදල පිළිගන්නා පූර්ණ සහතිකයක් ඉන්දියාව විසින් පසුගියදා ලබා දුන්නා.\nඉන් අනතුරුව පසුගියදා චීන විදේශ අමාත්‍යාංශය සදහන් කළේ චීනයේ එක්සිම් බැංකුව විසින් ඔවුන් වෙතින් ලබාගෙන ඇති ණය වෙනුවෙන් වසර දෙකක ණය සහන කාලයක් ලබාදෙන බවට ජාත්‍යන්තර මූල්‍ය අරමුදල වෙත සහතිකයක් ලබාදුන් බවයි.\nකෙසේ වෙතත් චීනය ලබාදී ඇති මෙම ණය සහන කාලය මූල්‍ය අරමුදලෙන් ණය ලබාගැනීම සදහා ප්‍රමාණවත් නොවන බව එම අරමුදල ප්‍රකාශ කර ඇති බවයි පසුව වාර්තාවුණේ.\nමේ අතර රජයේ බදු ප්‍රතිපත්තියට එරෙහිව වරාය සේවකයින් කෑම පැයේදී විරෝධතාවක නිරතවුණා.",
       "URL": "https://www.hirunews.lk/326229/චීනය-සහ-අයි-එම්-එෆ්-ණය-අවුල-ගැන-සියඹලාපිටියගෙන්-ප්‍රකාශයක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=570"
}