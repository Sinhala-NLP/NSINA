{
       "Source": "hirunews",
       "Timestamp": "Friday, 25 March 2022 - 15:00",
       "Headline": "ජනපති සමග පැවති සාකච්ඡාවේදී යෝජනා 05කට එකඟ වූ බව දෙමළ ජාතික සන්ධානය කියයි (වීඩියෝ හා ඡායාරූප)",
       "News Content": "දෙමළ ජනතාවගේ ගැටලුවලට විසඳුම් ලබා ගැනීම ඇතුළු ප්‍රධාන කරුණු 5 ක් යටතේ දෙමළ ජාතික සන්ධානය හා ජනාධිපති ගෝඨාභය රාජපක්ෂ අතර, ජනාධිපති කාර්යාලයේදී අද (25) සාකච්ඡා පැවැත්වුණා.\nඑහිදී රට ගොඩනැගීම සඳහා එක්ව කටයුතු කිරීමට එක්වන්නැයි ජනාධිපති ගෝඨාභය රාජපක්ෂ ප්‍රකාශ කළා.\nදෙමළ ජාතික සන්ධානය සහ ජනාධිපති ගෝඨාභය රාජපක්ෂ අතර හමුව ජනාධිපති කාර්යාලයේදී අද පෙරවරු 10.30 ට පමණ ආරම්භ වූ අතර එය පැය 3කට ආසන්න කාලයක් පැවැත්වුණා.\nදෙමළ ජාතික සන්ධානය නියෝජනය කරමින් එහි නායක පාර්ලිමේන්තු මන්ත්‍රී ආර්.සම්බන්ධන්, මාධ්‍ය ප්‍රකාශක පාර්ලිමේන්තු මන්ත්‍රී එම්.ඒ.සුමන්දිරන් සහ පාර්ලිමේන්තු මන්ත්‍රීවරුන් වන චාල්ස් නිර්මලනාදන්, එස්. ශ්‍රීධරන්, ශානක්‍යම් රාසමානික්කම් ඇතුළු පිරිසක් ඊට එක්ව සිටියා.\nදෙමළ ජාතික සන්ධානයේ නායක ආර්.සම්බන්ධන් මෙහිදී කියා සිටියේ එක්සත් ශ්‍රී ලංකාවක දේශපාලන විසඳුමක් සමගින් රට සෞභාග්‍ය කරා ගෙන යාම තම අපේක්ෂාව බවයි.\nසාකච්ඡාවෙන් අනතුරුව මාධ්‍ය වෙත අදහස් දැක්වූ දෙමළ ජාතික සන්ධානයේ මාධ්‍ය ප්‍රකාශක පාර්ලිමේන්තු මන්ත්‍රී එම්.ඒ.සුමන්දිරන් කියා සිටියේ උතුරු, නැගෙනහිර පළාත් දියුණු කිරීම සඳහා අරමුදලක් පිහිටුවීම, ත්‍රස්තවාදය වැළැක්වීමේ පනත යටතේ රඳවා සිටින සිරකරුවන් නිදහස් කර ගැනීම ඇතුළු කඩිනමින් සිදුවිය යුතු යෝජනා 4කට මෙහිදී එකඟත්වය පළ වූ බවයි.\nමෙහිදී අදහස් පළ කළැ ජනාධිපති ගෝඨාභය රාජපක්ෂ පැවසුවේ මෙවැන්නක්..,\n''මට විශ්වාසයි, ඔයාලට මේ තියෙන මේ ප්‍රශ්න අපිට සාකච්ඡා කරලා විසඳගන්න පුළුවන් කියලා. ප්‍රමාදයකින් තොරව විසඳිය හැකි ගැටළු සඳහා මට විසඳුම් දෙන්න පුළුවන්. කඩිනමින් විසඳා ගන්න බැරි ඒවා අපි සාකච්ඡා කරලා විසඳුමකට එන්න ඕනි. මම තේරී පත්වෙද්දී කිව්වා, මට වැඩිපුර ඡන්ද ලැබුණේ දකුණේ ජනතාවගෙන්. මම කිව්වා මම මුළු රටටම ජනාධිපතිවරයා කියලා. රටේ සියලු ජනතාවට සමානව සේවය කරනවා කියලා මම කිව්වා. මට ඕනේ තියෙන ප්‍රශ්න විසඳන්න. පසුගිය අවුරුදු දෙකේම මම ගොඩක් දේවල් කරා. උදාහරණයක් විදියට කිව්වොත් රඳවාගෙන සිටි සැකකරුවන් පිරිසක් නිදහස් කරා වගේම, ත්‍රස්තවාදය වැළැක්වීමේ පනතත් සංශෝධනය කරා. කොමිෂන් පත් කරලා වැඩ කරා. ඒ ඔක්කොම කරේ මේ ප්‍රශ්න විසඳන්න. අතුරුදන්වූවන්ගේ ප්‍රශ්නයත් මම විසඳනවා. මේවා තමයි මට ඉක්මනට කරන්න පුළුවන්. ප්‍රදේශයේ සංවර්ධනය තමයි ඊට පස්සේ හුඟක්ම වැදගත් දේ. අපි ඔක්කොමගෙම මූලිකත්වය විය යුත්තේ ජනතාවගේ ජීවන තත්ත්වය දියුණු කිරීම සහ ඒ පළාත්වල සංවර්ධනය. ඒවා අපිට එකතු වෙලා කරන්න පුළුවන්.ඒ නිසා මම ඔයාලට ආරාධනා කරන්නේ අපි ඔක්කොම එකතු වෙලා වැඩ කරමු, ආණ්ඩුවත් එක්ක. දේශපාලන වශයෙන් අපේ අදහස් විවිධ වෙන්න පුළුවන්. නමුත් ජනතාව වෙනුවෙන් අපි එකට වැඩ කරන්න ඕනි. ආණ්ඩුව ලෑස්තියි එහෙම වැඩ කරන්න. අපි අද සාකච්ඡා කරන්න පුළුවන්, තව ඉදිරියටත් සාකච්ඡා කරන්න පුළුවන්.\nආර්.සම්බන්ධන් ද මෙම සංවාදයේ දී අදහස් පළ කළා.\n''අපි මේ ලබාදුන්න අවස්ථාව පාවිච්චි කරන්න ලෑස්තියි, දෙමළ ජනතාවගේ ප්‍රශ්නය විසඳීම සඳහා. මේක එක්දහස් නවසිය හතලිස් ගණන්වල ඉඳලා එන ප්‍රශ්නයක්. අපිට ඕන එක්සත්, නොබෙදුණු ශ්‍රී ලංකාවක්. හැමෝගෙම ස්වෛරීභාවය රැගෙන විදියට, හැමෝටම සමානාත්මතාවය ලැබෙන. අපිට ඕන ලංකාව දියුණු කරන්න. අපිට ඕන ශ්‍රී ලංකාව පෙරදිග ස්විට්සර්ලන්තය බවට පත්වෙනවා දකින්න.''\nරටේ ජීවත් වන දෙමළ ප්‍රජාවට ව්‍යවස්ථාවෙන් සාධාරණයක් ඉටුවීම දැකීම සිය අරමුණ බවත්, මේ රට ඒකීයව ගමන් කරන රටක් වනු දැකීමත් සිය අරමුණ බවයි වැඩිදුරටත් අදහස් දක්වමින් මන්ත්‍රී සුමන්තිරන් සඳහන් කළේ.",
       "URL": "https://www.hirunews.lk/300368/ජනපති-සමග-පැවති-සාකච්ඡාවේදී-යෝජනා-05කට-එකඟ-වූ-බව-දෙමළ-ජාතික-සන්ධානය-කියයි-වීඩියෝ-හා-ඡායාරූප",
       "Category": "Local News",
       "Parent URL": "https://www.hirunews.lk/local-news.php?pageID=1272"
}