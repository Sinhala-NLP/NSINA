{
       "Source": "hirunews",
       "Timestamp": "Tuesday, 18 January 2022 - 12:13",
       "Headline": "ශීත ඍතු ඔලිම්පික් තරගාවලියේ තීරණයක් වෙනස්වෙයි",
       "News Content": "2022 ශීත ඍතු ඔලිම්පික් තරගාවලියේ ප්‍රවේශපත්‍ර මහජනතාවට අලෙවි කිරීමේ තීරණය අවලංගු කිරීමට බීජිං බලධාරීන් තීරණය කර තිබෙනවා.\nබීජිං අගනුවර යළි හිස ඔසවන කොවිඩ් වසංගතය හේතුවෙන් කොවිඩ් මර්දන නීති දැඩි කිරීමත් සමගයි ඔලිම්පික් තරග සංවිධායකයන් මෙම තීරණයට එළඹ ඇත්තේ.\nජාත්‍යත්තර රටවලින් පැමිණෙන ක්‍රීඩා ලෝලීන්ට ප්‍රවේශපත්‍ර අලෙවි නොකළ ද රට තුල සිටින ප්‍රේක්ෂකයන්ට තරග නැරඹීමේ අවස්ථාව ලබාදීමට මීට පෙර තීරණය කර තිබුණා.\nකෙසේවෙතත් මේවන විට සංවිධායකයන් එකඟතාවන්ට එළඹ ඇත්තේ ආරාධිත කණ්ඩායම්වලට පමණක් ප්‍රවේශපත්‍ර ලබාදීමටයි.\nමෙවර ශීත ඍතු ඔලිම්පික් තරගාවලිය ලබන පෙබරවාරි මස 4 වනදා සිට 20 වනදා දක්වා පැවැත්වීමට සැලසුම් කර තිබෙනවා.\nශීත ඍතු පැරාලිම්පික් තරගාවලිය බීජිං නුවරදී ආරම්භ වන්නේ මාර්තු 4 වනදායි.\nචීනයෙන් නව කොරෝනා ආසාදිතයන් 223 දෙනෙකු හමුවීමත් සමග තරගාවලියේ තිබූ සැලසුම් වෙනස් කිරීමට තරග බලධාරීන් පියවර ගෙන තිබෙනවා.\nමෙවර තරඟාවලියට නරඹන්නන් නිල සංවිධාන හරහා තෝරා ගනු ලබන අතර දැඩිව කොරෝනා නීති පිළිපැදීමට අපේක්ෂා කෙරෙනවා.\nමේ අතර චීනයේ අලුත් අවුරුදු සමය එළඹීමත් සමඟ නගර කිහිපයකට කොරෝනා අවදානම් තත්වයක් ප්‍රකාශයට පත් කර තිබෙනවා.\nඔමික්‍රොන් ප්‍රබේදය, බීජිං ඇතුලු නගර කිහිපයක ව්‍යාප්තව ඇති අතර, ඒ අනුව නගර අතර සංචාරය කිරීමට පෙර දැනුවත් කිරීම් සිදුකිරීම අනිවාර්ය බවයි චීන රජය එරට පුරවැසියන්ට දැනුම් දී ඇත්තේ.",
       "URL": "https://www.hirunews.lk/294320/ශීත-ඍතු-ඔලිම්පික්-තරගාවලියේ-තීරණයක්-වෙනස්වෙයි",
       "Category": "Local News",
       "Parent URL": "https://www.hirunews.lk/local-news.php?pageID=1418"
}