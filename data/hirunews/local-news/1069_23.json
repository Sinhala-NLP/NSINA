{
       "Source": "hirunews",
       "Timestamp": "Saturday, 25 June 2022 - 12:58",
       "Headline": "සුදුසු 225ක් පාර්ලිමේන්තුවට යවන්න - රනිල් (වීඩියෝ)",
       "News Content": "ලබන කන්නයේදී හිඟයකින් තොරව ගොවීන්ට පොහොර ලබා දීමට සැලසුම් කර ඇති බව අග්‍රාමාත්‍ය රනිල් වික්‍රමසිංහ පවසනවා.\nපොහොර සහ ගෑස් ගැටලුව පිළිබඳව ද ෆේස්බුක් සටහනක් තබමින් අග්‍රාමාත්‍යවරයා සඳහන් කළේ, මිල පාලනය කිරීම සඳහා ඉන්දීය ණය ආධාර යටතේ සහල් ගෙන්වා වෙළඳපොලට නිකුත් කිරීමට පියවර ගන්නා බවයි.\nඑමෙන්ම ලෝක බැංකුවෙන් ලබා ගන්නා ඇමරිකානු ඩොලර් මිලියන 70 ක් සහ මෙරට ඇති තවත් ඇමරිකානු ඩොලර් මිලියන 20 ක් යොදවා ගෑස් මෙට්‍රික් ටොන් ලක්ෂයක් ආනයනය කිරීමත් සමග පවතින ගෑස් හිඟය සම්පූර්ණයෙන්ම තුරන් කළ හැකි බව අග්‍රමාත්‍යවරයා පෙන්වා දෙනවා.\nතවත් ෆේස්බුක් සටහනක් තබමින් අග්‍රමාත්‍යවරයා සඳහන් කර ඇත්තේ රට තුළ ශක්තිමත් ආර්ථික පදනමක් සකස් කර ගැනීමෙන් පසුව මැතිවරණයක් මගින් ජනතාවට කැමති පක්ෂයකට රටේ පාලනය භාර දිය හැකි බවයි.\nඑහිදී වඩාත් සුදුසු 225 දෙනෙකු පාර්ලිමේන්තුවට පත්කර යවන ලෙස අග්‍රාමාත්‍යවරයා අවධාරණය කරනවා.\nකෙසේ වෙතත් ඒ සියල්ල ඉටු කර ගත හැක්කේ රට යථා තත්වයට පත් කිරීමෙන් අනතුරුව බවයි අග්‍රාමාත්‍යවරයා වැඩිදුරටත් සඳහන් කර ඇත්තේ.",
       "URL": "https://www.hirunews.lk/308133/සුදුසු-225ක්-පාර්ලිමේන්තුවට-යවන්න-රනිල්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1069"
}