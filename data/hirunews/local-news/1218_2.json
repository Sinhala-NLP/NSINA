{
       "Source": "hirunews",
       "Timestamp": "Thursday, 21 April 2022 - 17:33",
       "Headline": "ශ්‍රී ලංකාවේ ඉදිරි ආර්ථික වැඩපිළිවෙළ සැලසුම් කරන්නේ ජාත්‍යන්තර මූල්‍ය අරමුදල සමගයි - මුදල් ඇමති අලි සබ්රි (වීඩියෝ)",
       "News Content": "ජාත්‍යන්තර මූල්‍ය අරමුදල සමග ශ්‍රී ලංකා රජය පවත්වනු ලබන සාකච්ඡා මූලික් වශයෙන් ණය ප්‍රතිව්‍යූහගත කිරීමේ වටා කේන්ද්‍රගත වී ඇති බව මුදල් අමාත්‍ය අලි සබ්රි පවසනවා.\nමුදල් අමාත්‍යවරයා මේ අදහස් පල කළේ ඇමරිකාවේ වොෂින්ටන් ඩී.සී හිදී බ්ලූම්බර්ග් (bloomberg) රූපවාහිනී සේවාව සමග සම්මුඛ සාකච්ඡාවකට එක්වෙමින්.\nඑහි දී වැඩිදුරටත් අදහස් දැක්වූ මුදල් අමාත්‍ය අලි ෂබ්රි කියා සිටියේ ශ්‍රී ලංකාවේ ණය ප්‍රතිව්‍යූහගත කර ගැනීමත් සමග ජාත්‍යන්තර මූල්‍ය අරමුදල හා එක්ව ඉදිරි වැඩ වැඩපිළිවෙළ සැලසුම් කිරීමට බලාපොරොත්තුවෙන් සිටින බවයි.\nඑමෙන්ම ශ්‍රී ලංකාව ණය ලබා ගැනීමේ අභිලාෂයෙන් පසුවන කණ්ඩායම් ශ්‍රී ලංකා දූත කණ්ඩායම හමු වීමේ බලාපොරොත්තුවෙන් පසුවන බවත් තමන් ඇතුළු ශ්‍රී ලංකා දූත කණ්ඩායම ඔවුන් හමු වීමට සූදානමින් සිටින බවත් ඔහු වැඩිදුරටත් කියා සිටියා.\nඑම සාකච්ඡා ක්‍රියාත්මක කිරීම සඳහා අවශ්‍ය මූල්‍ය හා නීති උපදේශකයන් පත් කිරීමට ශ්‍රී ලංකාව මේ වන විටත් කටයුතු කරමින් සිටින බවද ඔහු මෙම සාකච්ඡාවේ දී අදහස් දක්වමින් සඳහන් කළා.\nමෙහිදී වැඩිදුරටත් අදහස් දැක්වූ මුදල් අමාත්‍යවරයා කියා සිටියේ මෙම සංචාරය තුළ දී ඉන්දීය මුදල් අමාත්‍යවරිය වන සීතා රාමන් මුණගැසුණු බවත් එමෙන්ම ඇමරිකානු රාජ්‍ය දෙපාර්තමේන්තුවේ ඉහළ නිලධාරීන් සහ ඇමරිකානු භාණ්ඩාගාර ඉහළ නිලධාරීන් මුණගැසුණු බවයි.\nඑමෙන්ම ඉදිරි දින කිහිපය තුළ තවත් රටවල් කිහිපයක ම නියෝජිතයින් මුණගැසීමේ අභිලාෂයෙන් පසුවන බවත් ඔහු සඳහන් කළා.\nරජයේ බදු මුදල් වැඩි කිරීමේ සූදානමක් හෝ රජයේ ආදායම් තර කර ගැනීමේ සැලසුම් සම්බන්ධයෙන් සිදුකළ විමසීමකට පිළිතුරු දුන් මුදල් අමාත්‍යවරයා සඳහන් කළේ නියත වශයෙන්ම රජයේ ආදායම් වැඩි කර ගැනීමේ ක්‍රියාදාමයන් කරා යොමු විය යුතු බවයි.\nනමුත් එය සිදු කිරීමේදී ඉතා ප්‍රවේශමෙන් සිදුකළ යුතු බවත් මේ වන විටත් ඩොලරය පා කිරීමේ ප්‍රතිඵල මත ශ්‍රී ලංකා රුපියල දැඩි ලෙස අවප්‍රමාණය වීම හේතුවෙන් ජනතාව දැඩි පීඩනයකට ලක්වී ඇති බවත්, ඔවුන්ගේ මුදලේ අගය පහළ වැටී උද්ධමනය ඉහළ ගොස් ඇති බවත් ඔහු සඳහන් කළා.\nකෙසේ වෙතත් මේ වනවිට ජාතික ආදායමෙන් 8.6% පමණ වන බදු මුදල් ආදායම අවම තරමින් 13% හෝ 14% අතර ප්‍රතිශතයක පවත්වා ගත යුතු බවත් ඔහු අවධාරණය කළා.\nමෙම කාර්යය සීරුමාරුවට සිදු කරන්නේ කෙලෙසද යන්න පිළිබඳව චින්තන කණ්ඩායම් සමගත්, ආර්ථිකයට අනුබද්ධ අනෙකුත් කණ්ඩායම් සමගත් සාකච්ඡා සිදුකරන බවත් එය කිරීමේ අභිලාෂය ශ්‍රී ලංකා රජයට සහ මුදල් අමාත්‍යාංශයට ඇති බවයි ඔහු සඳහන් කරන්නේ.\nආර්ථිකය ස්ථාවර කර ගැනීම සඳහා වන ණය ලබා ගැනීම් සඳහා මේ වන විටත් ලෝක බැංකුව සමඟ සාකච්ඡා ආරම්භ කර ඇති අතර එය අඛණ්ඩව ඉදිරියට පවත්වාගෙන යන බවත් සඳහන් කළ මුදල් අමාත්‍යවරයා වැඩිදුරටත් පවසා සිටියේ එම සාකච්ඡාවන්ට අමතරව ඉන්දියාව, චීනය, ජපානය සහ පැරිස් සමාජයේ රටවල් සමග ද ද්විපාර්ෂික සාකච්ඡා පැවැත්වීමට සූදානමින් සිටින බවයි.\nමෙම සාකච්ඡා හරහා ශ්‍රී ලංකාව මේ වන විට මුහුණ දී ඇති ආර්ථික අගාධයෙන් ගොඩ ඒම සඳහා ඵලදායි මාවතක් පාදා හැකි බවටත් ඔහු විශ්වාසය පළ කළා.\nමෙහිදී චීනයෙන් ණය ආධාර ලබා ගැනීම සම්බන්ධයෙන් දිගින් දිගටම සිදු කළ ප්‍රශ්න කිරීම් වලට පිළිතුරු දුන් මුදල් අමාත්‍ය අලි ශබ්රි කියා සිටියේ චීනය සහ ශ්‍රී ලංකාව සමග දීර්ඝකාලීන ඓතිහාසික මිත්‍ර සම්බන්ධතාවක් ඇති බවයි.\nඑමෙන්ම පසුගිය කාලසීමාව තුළ දී චීනය ශ්‍රී ලංකාවේ සංවර්ධන කටයුතු වලට වැඩි වශයෙන් ආධාර කර ඇති බවත් ඔහු සඳහන් කළා.\nකෙසේ වෙතත් මේ මොහොතේ දී චීන රජය සමග ණය ආධාර ලබා ගැනීම සම්බන්ධයෙන් සාකච්ඡා කරන බවයි මුදල් අමාත්‍යවරයා අවධාරණය කළේ.\nමෙහිදී නැවත නැවතත් චීන බැංකු සමග ණය ආධාර ලබා ගැනීම සම්බන්ධයෙන් සාකච්ඡා පවත්වන්නේ ද යන්න පිළිබඳව කළ විමසීමට පිළිතුරු දුන් ශ්‍රී ලංකා මුදල් අමාත්‍යවරයා සඳහන් කළේ මූලිකවම චීන රජය සමඟ සාකච්ඡා ආරම්භ කර ඇති අතර එම සාකච්ඡා හරහා ණය ලබා ගැනීම සඳහා සම්බන්ධ කර ගත හැකි බැංකු සහ අනෙකුත් මූල්‍ය ආයතන සම්බන්ධයෙන් සලකා බලන බවයි.\nමේ අතර, ජාත්‍යන්තර මූල්‍ය අරමුදල සමග සාකච්ඡා පැවැත්වීමට ශ්‍රී ලංකා රජය පැමිණීම සම්බන්ධයෙන් සිය ප්‍රසාදය පළ කළ ජාත්‍යන්තර මූල්‍ය අරමුදලේ කළමනාකාර අධ්‍යක්ෂිකා ක්‍රිස්ටලිනා ජෝර්ජිවා පැවසුවේ, රටේ පවතින ආර්ථික අර්බුදය සම්බන්ධයෙන් ශ්‍රී ලංකාවේ මුදල් අමාත්‍ය අලි සබ්රි සහ ශ්‍රී ලංකා මහ බැංකුවේ අධිපති නන්දලාල් වීරසිංහ සමඟ ඉතා ඵලදායි සාකච්ඡා වට කිහිපයක් හමාර කළ බවයි.\nඑම සාකච්ඡාවලදී ශ්‍රී ලංකාව මේ වන විට මුහුණ දී ඇති ආර්ථික අභියෝගවලට මුහුණ දීමේ ප්‍රතිපත්තිමය ක්‍රියාමාර්ග පිළිබඳව වැඩි අවධානයක් යොමු වූ බවයි වාර්තා  වන්නේ\nමෙම සාකච්ඡා වටයන්හි දී ජාත්‍යන්තර මූල්‍ය අරමුදල සහ ශ්‍රී ලංකා නිලධාරීන් එක්ව ශ්‍රී ලංකාවේ ආර්ථිකය යථා තත්ත්වයට පත්කිරීමේ මාවතක් සිතියම්ගත කිරීම සඳහා එක්ව කටයුතු කිරීමට ත් එකඟ වී තිබෙනවා.\n“මෙම දුෂ්කර කාලයේදී ජාත්‍යන්තර මූල්‍ය අරමුදල සමඟ සාකච්ඡා කිරීමට පැමිණීම සම්බන්ධයෙන් අමාත්‍ය අලි සබ්රි සහ මහ බැංකු අධිපති නන්දන වීරසිංහ ඔබට ස්තූතියි. මෙහිදී අපි ආර්ථික අභියෝගවලට මුහුණදීම සඳහා ප්‍රතිපත්තිමය ක්‍රියාමාර්ග සාකච්ඡා කළ අතර ශ්‍රී ලංකාව ප්‍රකෘතිමත් වීම සඳහා මාවතක් සිතියම්ගත කිරීම සඳහා එක්ව කටයුතු කිරීමටත් අපි භාර ගත්තෙමු,” ක්‍රිස්ටලිනා ජෝර්ජිවා සිය පෞද්ගලික ට්විටර් ගිණුම ඔස්සේ පණිවිඩයක් සටහන් කර තිබුණා.",
       "URL": "https://www.hirunews.lk/302464/ශ්‍රී-ලංකාවේ-ඉදිරි-ආර්ථික-වැඩපිළිවෙළ-සැලසුම්-කරන්නේ-ජාත්‍යන්තර-මූල්‍ය-අරමුදල-සමගයි-මුදල්-ඇමති-අලි-සබ්රි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1218"
}