{
       "Source": "hirunews",
       "Timestamp": "Wednesday, 28 June 2023 - 23:12",
       "Headline": "පෙම් සබඳතාවයක් ඇති බව පවසා සිසුවියගේ පියා සිසුවා දණගස්සයි",
       "News Content": "සිය දියණියක සමඟ ප්‍රේම සම්බන්ධතාවයක් පවත්වා ගෙන ගිය පාසල් සිසුවකුට කිතුල් පොල්ලක් පෙන්වා මරණ තර්ජනය කළ පුද්ගලයෙක් පිළිබඳ වාර්තා වෙනවා.\nත්‍රීරෝද රථ රියැදුරෙකු වෙන මෙම පුද්ගලයා සිය දියණිය සමඟ ප්‍රේම සම්බන්ධයක් පවත්වාගෙන යන බවට පවසමින් මෙම සිසුවා ඌරපොල බුදු මැදුර අසල දණගස්වා තබා ඇති බව සඳහන්.\nබුදු මැදුර අසල දණ ගස්වා සිටිය දී කිසියම් පුද්ගලයකු විසින් ජංගම දුරකථනයකින් වීඩියෝ කර එම දර්ශන සමාජ මාධ්‍ය වෙත මුදාහැර ඇති නිසා දර්ශන දැක පුතා කම්පනයට සහ දැඩි ලෙස සිත් වේදනාවෙන් පසුවන බව පවසමින් සිදුවීමට මුහුණ දුන් සිසුවාගේ මව විසින් පොලීසියේ පැමිණිල්ලක්ද ගොණුකර තිබෙනවා.\nමෙම සිසුවා මෙවර අපොස සාමාන්‍ය පෙළ විභාගයට පෙනී සිටීමට නියමිත අතර මෙම සිසුවා දණ ගස්වන ලද බව කියන ත්‍රී රෝද රථ රියදුරා සහ එහි වීඩියෝ දර්ශන සමාජ මාධ්‍ය වෙත මුදා හල පුද්ගලයා ගැන තොරතුරු අනාවරණය කරගෙන ඔහු අත්අඩංගුවට ගැනීමට ද අත්තනගල්ල පොලීසිය පුළුල් පරීක්ෂණ සිදුකරන බවයි වැඩිදුරටත් වාර්තා වෙන්නේ.",
       "URL": "https://www.hirunews.lk/339411/පෙම්-සබඳතාවයක්-ඇති-බව-පවසා-සිසුවියගේ-පියා-සිසුවා-දණගස්සයි",
       "Category": "Local News",
       "Parent URL": "https://www.hirunews.lk/local-news.php?pageID=228"
}