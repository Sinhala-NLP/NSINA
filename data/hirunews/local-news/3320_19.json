{
       "Source": "hirunews",
       "Timestamp": "Monday, 03 June 2019 - 12:35",
       "Headline": "කහ ඉරක් මත සිසුවියන් දෙදෙනෙකු යටකළ දරුණු අනතුර",
       "News Content": "වැල්ලවාය - තණමල්විල ප්‍රධාන මාර්ගයේ ඇතිලිවැව මහා විද්‍යාලය අසල පදික මාරුව මතදී අද (03) උදෑසන සිදු වූ රිය අනතුරකින් පාසල් සිසුවියන් දෙදෙනකු සහ ඇතිලිවැව විද්‍යාලයේ සේවය කරන කාර්යාල සහයිකාවක තුවාල ලබා තිබෙනවා.\nමාර්ගයේ ගමන් ගත් ලොරි රථයක්, කහ ඉර මතින් මාර්ගය හරහා මාරු වෙමින් සිටි මෙම පිරිස අනතුර ලක්කර ඇති බව සඳහන්.\nඅනතුර සිදුවීමත් සමග පොලිසිය නිසි පරිදි රාජකාරි ඉටු නොකරන බව පවසමින් සහ එම රියදුරුට නිසි දඩුවම් ලබා දෙන ලෙස ඉල්ලමින් ප්‍රදේශයේ ජනතාව මාර්ගය අසලට පැමිණ විරෝධතාවක නිරත වුණා.\nඔවුන් එම ලොරි රථය මාර්ගයේන් ඉවත් කිරීමට ඉඩ ලබා නොදුන් අතර ඔවුන් සහ පොලිසිය අතර උණුසුම් තත්ත්වයක් හටගෙන තිබෙනවා.\nමෙම අනතුරින් තුවාල ලබා ඇත්තේ ඇතිලිවැව මහා විද්‍යාලයේ 11 ශ්‍රේණියේ ඉගෙනුම ලබන පාසල් සිසුවියන් දෙදෙනකු සහ එමපාසලේම කාර්යාල සහයිකාවක බව පොලිසිය පවසනවා.\nඔවුන් වැල්ලවාය මූලික රෝහලට ඇතුළත් කර ඇති අතර මේ වන විටත් එම ස්ථානයේ දී ප්‍රදේශවාසීන් විරෝධතාවයේ නිරත වෙමින් සිටිනවා.",
       "URL": "https://www.hirunews.lk/217623/කහ-ඉරක්-මත-සිසුවියන්-දෙදෙනෙකු-යටකළ-දරුණු-අනතුර",
       "Category": "Local News",
       "Parent URL": "https://www.hirunews.lk/local-news.php?pageID=3320"
}