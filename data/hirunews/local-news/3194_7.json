{
       "Source": "hirunews",
       "Timestamp": "Saturday, 17 August 2019 - 13:12",
       "Headline": "නීතිඥ සංගමයට ශ්‍රේෂ්ඨාධිකරණයේ ලේඛකාධිකාරීවරයාගෙන් දැනුම් දීමක්",
       "News Content": "පැරණි නීතිය යටතේ පළාත් සභා මැතිවරණය පැවැත්විය හැකි ද යන්න පිළිබදව ජනාධිපතිවරයා සිදුකළ විමසීමට අදාළ අධිකරණ ක්‍රියාමාර්ගයට මැදිහත් වන්නැයි නීතිඥ සංගමය වෙත ශ්‍රේෂ්ඨාධිකරණයේ ලේඛකාධිකාරීවරයා විසින් දැනුම් දීමක් කර තිබෙනවා.\nව්‍යවස්ථාවේ 129 - 1 වගන්තියට අනුව පැවරී ඇති ප්‍රතිපාදන යටතේ ජනාධිපතිවරයා විසින් අගවිනිසුරුවරයාගෙන් අදාළ විමසීම සිදුකර තිබුණා.\nඑමගින් සඳහන් කර ඇත්තේ පළාත් පාලන මැතිවරණ සංශෝධිත පනත යටතේ නව සීමානිර්ණ වාර්තාව අනුමත කර ගැනීමට නොහැකිවීම නිසා ජනාධිපතිවරයා ලෙස තමාට අදාළ සීමා නිර්ණයන් ප්‍රකාශයට පත් කළ හැකි ද යන්නයි.\nඑමෙන්ම, පවතින නීතිය යටතේ පළාත් සභා මැතිවරණය පැවැත්විය නොහැකි නම්, 2017 අංක 17 දරණ පළාත් සභා මැතිවරණ සංශෝධිත පනතට පෙර පැවති නීතිය යටතේ එම මැතිවරණය පැවැත්විය හැකි ද යන්න ජනාධිපතිවරයා අගවිනිසුරු වෙතින් විමසා තිබෙනවා.\nඒ පිළිබදව මේ මස 30 වන දාට පෙර දැනුම් දෙන ලෙසයි ජනාධිපතිවරයා අගවිනිසුරුවරයා වෙත දන්වා ඇත්තේ.\nඒ අනුව අදාළ විමසීම් සඳහා මැදිහත් වීමට කැමති නම්, ඒ පිළිබදව අගෝස්තු 21 වන දා දහවල් 12ට පෙර ශ්‍රේෂ්ඨාධිකරණය වෙත ලිඛිතව දන්වන ලෙස ලේඛකාධිකාරීවරයා නීතිඥ සංගමයට දැනුම් දී තිබෙනවා.\nඑම මැදිහත්වීම් සම්බන්ධයෙන් වාචික කරුණු විමසීම අගෝස්තු 23 වන දා පෙරවරු 10ට ආරම්භ වන බවයි ඔහු වැඩිදුරටත් සඳහන් කර  ඇත්තේ.",
       "URL": "https://www.hirunews.lk/222411/නීතිඥ-සංගමයට-ශ්‍රේෂ්ඨාධිකරණයේ-ලේඛකාධිකාරීවරයාගෙන්-දැනුම්-දීමක්",
       "Category": "Local News",
       "Parent URL": "https://www.hirunews.lk/local-news.php?pageID=3194"
}