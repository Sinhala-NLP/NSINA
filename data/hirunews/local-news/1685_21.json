{
       "Source": "hirunews",
       "Timestamp": "Friday, 17 September 2021 - 15:56",
       "Headline": "ලබන සතියේ පාර්ලිමේන්තු සැසියත් දින දෙකකට සීමාවෙයි",
       "News Content": "ලබන සතියේ පාර්ලිමේන්තු රැස්වීම දින දෙකකට සීමා කිරීමට අද පැවති පක්ෂ නායක රැස්වීමේදී තීරණය කර තිබෙනවා.\nඒ අනුව කථානායකවරයාගේ ප්‍රධානත්වයෙන් පැවති අදාළ රැස්වීමේදී තීරණය වී ඇත්තේ ලබන 21 සහ 22 යන දිනවල පමණක් පාර්ලිමේන්තුව රැස්වීමටයි.\nපවතින කොරෝනා වසංගතය හේතුවෙන් පසුගිය සතියේද පාර්ලිමේන්තු රැස්වීම දින දෙකකට සීමා කෙරුණා.\nදැනට රට තුළ ක්‍රියාත්මක නිරෝධායන ඇඳිරි නීතිය 2021.10.01 දක්වා තවදුරටත් දීර්ඝ කිරීමට රජය තීරණය කිරීම හේතුවෙන් සහ, කොවිවිඩ් වසංගත තත්ත්වය මත සෞඛ්‍ය උපදෙස් සලකා බැලීම අත්‍යවශ්‍ය වීම හමුවේ පාර්ලිමේන්තු රැස්වීම දින දෙකකට පමණක් සීමා කළ බවයි, සභානායක, අමාත්‍ය දිනේෂ් ගුණවර්ධන කියාසිටියේ.\nඒ අනුව 21 හා 22 වන දා, නියෝග හා රෙගුලාසි කිහිපයක් පාර්ලිමේන්තුවට ඉදිරිපත් කිරීමට නියමිත අතර, 22 වන දා පාරිභෝගික කටයුතු අධිකාරී සංශෝධන පනත් කෙටුම්පත දෙවන වර කියවීමේ විවාදය පැවැත්වීමට නියමිතයි.\nකතානායකවරයාගේ ප්‍රධානත්වයෙන් අද පැවති පාර්ලිමේන්තු කටයුතු පිළිබඳ කාරක සභාවට, සභානායක, අධ්‍යාපන අමාත්‍ය දිනේෂ් ගුණවර්ධන මෙන්ම  ආණ්ඩු පක්ෂ සංවිධායක ජොන්ස්ටන් ප්‍රනාන්දු ද එක්ව සිටියා.\nඑමෙන්ම නිමල් සිරිපාල ද සිල්වා, අලි සබ්‍රි, ඩිලාන් පෙරේරා, ලක්ෂ්මන් කිරිඇල්ල, ගයන්ත කරුණාතිලක, රිෂාඩ් බදියුදීන්, අනුර දිසානායක, එම්. ඒ. සුමන්තිරන්, මනෝ ගනේෂන්  ඇතුළු මැති ඇමතිවරු සහ පක්ෂ නායකයෝ රැසක් මෙම රැස්වීමට සහභාගි වී තිබෙනවා.",
       "URL": "https://www.hirunews.lk/282481/ලබන-සතියේ-පාර්ලිමේන්තු-සැසියත්-දින-දෙකකට-සීමාවෙයි",
       "Category": "Local News",
       "Parent URL": "https://www.hirunews.lk/local-news.php?pageID=1685"
}