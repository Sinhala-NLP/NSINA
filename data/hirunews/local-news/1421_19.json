{
       "Source": "hirunews",
       "Timestamp": "Sunday, 16 January 2022 - 13:17",
       "Headline": "මෙරට ආහාර හිඟයක් ගැන ජගත් සංවිධානයෙන් අනතුරු ඇඟවීමක්",
       "News Content": "මෙරට දලදේශීය නිෂ්පාදිතය මේ වසරේදී සියයට 2.6 ක වර්ධනයක් අත්කරගනු ඇති බව ජගත් සංවිධාන වාර්තාවකින් පුරෝකථනය කරනවා.\n2022 වසරේ ලෝක ආර්ථික වාතාවරණය සහ ප්‍රවණතා පිළිබඳ අදාළ වාර්තාව සකස් කර ඇත්තේ එක්සත් ජාතීන්ගේ ආර්ථික හා සමාජ කටයුතු දෙපාර්තමේන්තුව විසින්.\nගෝලීය ආර්ථිකය මන්දගාමී වීමට එමඟින් දක්වා ඇති කරුණු අතර, කොරෝනා වෛරස් ගෝලීය වසංගතය, අස්ථාවර ශ්‍රම වෙළඳපොල, සැපයුම් දාමයේ අභියෝග සහ උද්ධමනය ඉහළ යාමේ පීඩනය ප්‍රධානයි.\nජගත් සංවිධාන වාර්තාව පෙන්වා දෙන පරිදි ආහාර හිඟය, විදේශ සංචිතය හීනවීම සහ ස්වෛරීත්ව ණය අවදානම, ශ්‍රී ලංකාව මුහුණදෙන ප්‍රධාන අභියෝග අතර වනවා.\nපසුගිය වසර මැද භාගයේ මහ බැංකුව මගින් පොලී අනුපාත ඉහළ නැංවීමද මෙරට උද්ධමනය ඉහළ යාමට හේතුවී තිබෙනවා.\nආර්ථිකයේ ප්‍රකෘතිමත්වීම සහ මූල්‍ය මෙන්ම මිල ස්ථාවරත්වය පවත්වා ගැනීමට සහය වන පරිදි මහබැංකු විසින් ගනු ලබන ප්‍රතිපත්තිමය තීරණ පිළිබඳ පූර්ව ඇගයීමක් සිදුකළ යුතු බවයි ජගත් සංවිධාන වාර්තා මගින් පෙන්වා දෙන්නේ.\nඑම ප්‍රතිපත්ති වෙනස්කම්වල බලපෑම මෙන්ම කාලානුරූප බවද එහිදී සැළකිල්ලට ගත යුතු බව එමඟින් අවධාරණය කරනවා.\nකෙසේ නමුත් කොරෝනා වසංගතය පාලනය කිරීම සඳහා ශ්‍රී ලංකාව එන්නත්කරණයෙන් ලබා ඇති ප්‍රගතිය පිළිබඳව එහි විශේෂ සඳහනක් සිදුකර තිබෙනවා.\n2022 වසරේ ලෝක ආර්ථික වාතාවරණය සහ ප්‍රවණතා පිළිබඳ වාර්තාව මගින් සඳහන් කරන පරිදි ඉන්දියාවේ ආර්ථිකය ශක්තිමත් ලෙස ප්‍රකෘතිමත් වෙමින් පවතින අතර, මේ වසරේදී සියයට 6.7 ක වර්ධනයක් අත්කරගනු ඇති.\nමේ අතර ශ්‍රී ලංකාවේ ආර්ථිකයේ අස්ථාවර භාවය සම්බන්ධයෙන් කැනඩාව එරට වැසියන් වෙත අවදානම් නියෝගයක් නිකුත් කර තිබෙනවා.\nශ්‍රී ලංකාවේ සංචාරය කරන කැනේඩියානු ජාතිකයන් ආහාර, ජලය සහ ඉන්ධන සැපයුම් පිළිබඳව අවධානයෙන් කටයුතු කළ යුතු අතර, එම සැපයුම් අඩාල විය හැකි බවයි කැනේඩියානු රජය සඳහන් කර ඇත්තේ.",
       "URL": "https://www.hirunews.lk/294153/මෙරට-ආහාර-හිඟයක්-ගැන-ජගත්-සංවිධානයෙන්-අනතුරු-ඇඟවීමක්",
       "Category": "Local News",
       "Parent URL": "https://www.hirunews.lk/local-news.php?pageID=1421"
}