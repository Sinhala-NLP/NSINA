{
       "Source": "hirunews",
       "Timestamp": "Thursday, 13 December 2018 - 12:39",
       "Headline": "ව්‍යාජ බස්රථ ඇල්ලීම නවතී",
       "News Content": "මාර්ග බලපත්‍ර නොමැතිව ධාවනය කරන පෞද්ගලික මගී බස් රථ වැටලීම ඔක්තෝම්බර් මාසයේ සිට නැවතී ඇතැයි හිරු ප්‍රවෘත්ති අංශයට වාර්තාවුණා.\nපරිපාලන ගැටළු හේතුවෙන් මෙම තත්ත්වය උද්ගත වී ඇති බවයි අප කළ විමසීමකදී අනාවරණ වුණේ.\nලංකා පෞද්ගලික බස් හිමියන්ගේ සංගමයේ සභාපති ගැමුණු විජේරත්න ප්‍රකාශ කළේ මෙලෙස මාර්ග බලපත්‍ර නොමැති බස් රථ 3,000 කට අධික සංඛ්‍යාවක් ධාවනය කෙරෙන බවයි.\nඅධිවේගී මාර්ගවල එවැනි බස් රථ 100 කට ආසන්න සංඛ්‍යාවක් ධාවනය කෙරෙන අතර, කොළඹ - යාපනය දක්වා එවැනි බස් රථ 60 ත් 70 ත් අතර ප්‍රමාණයක් ධාවනයට එක් කර ඇති බව ගැමුණු විජේරත්න සඳහන් කළා.\nපසුගිය මස 29 වනදා තුන්දෙනෙකුට මරු කැඳවමින්, නාත්තන්ඩිය ප්‍රදේශයේදී හැමිල්ටන් ඇළට පෙරළුනු අධි සුඛෝපභෝගී බස් රථයද ධාවනය කර ඇත්තේ මාර්ග බලපත්‍රයක් නොමැතිව බවට හෙළිවී තිබෙනවා.\nමෙලෙස බලපත්‍ර නොමැතිව බස් රථ අනතුරට ලක්වූ පසු ආපදාවන්ට ලක්වන මගීන්ට වන්දි මුදල් නොලැබෙන බවයි බස් සංගම් ප්‍රකාශ කළේ.\nඅප මේ පිළිබඳව ජාතික ගමනාගමන කොමිෂන් සභාවේ සභාපති එම්.පී.හේමචන්ද්‍රගෙන් විමසීමක් කළ අතර, මගීන් අසීමිතව රක්ෂණය කළ බවට තහවුරු නොකරන බස් හිමියන්ට මාර්ග බලපත්‍ර ලබා නොදෙන බවයි ඔහු කියා සිටියේ.",
       "URL": "https://www.hirunews.lk/206065/ව්‍යාජ-බස්රථ-ඇල්ලීම-නවතී",
       "Category": "Local News",
       "Parent URL": "https://www.hirunews.lk/local-news.php?pageID=3606"
}