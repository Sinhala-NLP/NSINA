{
       "Source": "hirunews",
       "Timestamp": "Sunday, 25 April 2021 - 14:07",
       "Headline": "ඡන්ද හිමි නාම ලේඛණය වසරකට තුන් වරක් සංශෝධනය කෙරේ - 18 පිරුණු විගස ඡන්ද වරම්",
       "News Content": "වසරකට වරක් අලුත් කෙරෙන ඡන්ද හිමි නාම ලේඛණය සදහා මාස 4කට වරක් ඇමුණුම් එක් කිරීම සඳහා නීති සංශෝධණය කෙරෙන බව මැතිවරණ කොමිෂන් සභාව පවසනවා.\nඑහි සභාපති නිතීඥ නිමල් පුංචිහේවා සදහන් කළේ පසුගියදා පාර්ලිමේන්තුවට ඉදිරිපත් කරන ලද ඡන්ද හිමි නාමලේඛණ සංශෝධන පනත් කෙටුම්පත මගින් අදාල ඇමුණුම් මැතිවරණයක් අවස්ථාවේදි පිලිගන්නා ආකාරයෙන් සංශෝධනය කෙරෙන බවයි.\nවාර්ෂිකව ඡන්ද හිමි නාම ලේඛනය සකස් කිරීමේදි අවසන් දිනයෙන් පසු වයස අවුරුදු 18 සම්පූර්ණ වන තරුණයින්ට එම ලේඛණය සඳහා ඇතුලත් වීමේ ගැටලුවක් පවතින බැවින් අදාල තීරණය ගෙන ඇති බවයි මැතිවරණ කොමිසමේ සභාපතිවරයා වැඩිදුරටත් සදහන් කළේ.\nඒ අනුව නව සංශෝධණය මගින් ප්‍රධාන ජන්ද හිමි නාමලේඛණය සකස් කිරීමෙන් පසු වයස අවුරුදු 18 සම්පූර්ණ වන පුද්ගලයන්ට අදාල ලේඛණයට ඇතුළත්ව ඡන්දය භාවිතා කිරීමේ හැකියාව පවතින බවද මැතිවරණ කොමිසමේ සභාපති නිතීඥ නිමල් පුංචිහේවා හිරු ප්‍රවෘත්ති අංශයට වැඩිදුරටත් අදහස් දක්වමින් කියා සිටියා.\nමේ අතර, වාර්ෂික විගණන වාර්තා ඉදිරිපත් නොකල දේශපාලන පක්ෂ 2ක් සම්බන්ධයෙන් ඉදිරියේදි රැස්වීමකදී තීරණයක් ගන්නා බව මැතිවරණ කොමිසම පවසනවා.\nඑහි සභාපති නිතීඥ නිමල් පුංචිහේවා ප්‍රකාශ කළේ විගණන වාර්තා ඉදිරිපත් නොකිරීම සම්බන්ධයෙන් පසුගිය 22 වනදා කොමිසම හමුවට අදාල දේශපාලන පක්ෂ දෙක ඇතුළු දේශපාලන පක්ෂ 4ක් කැඳවා තිබු බවයි.\nඉන් දේශපාලන පක්ෂ දෙකක් පමණක් අදාල විගණන වාර්තා ඉදිරිපත් කිරීම සම්බන්ධයෙන් මැතිවරණ කොමිසමට කරුණූ දක්වා තිබු බවද එහි සභාපතිවරයා ප්‍රකාශ කළා.",
       "URL": "https://www.hirunews.lk/269473/ඡන්ද-හිමි-නාම-ලේඛණය-වසරකට-තුන්-වරක්-සංශෝධනය-කෙරේ-18-පිරුණු-විගස-ඡන්ද-වරම්",
       "Category": "Local News",
       "Parent URL": "https://www.hirunews.lk/local-news.php?pageID=1997"
}