{
       "Source": "hirunews",
       "Timestamp": "Tuesday, 08 August 2023 - 11:37",
       "Headline": "යාපනයේ කදුරුගොඩ විහාරයේ කැණීම් වලින් ලක්ෂ්මී කාසි 5 ක් හමු වෙයි",
       "News Content": "යාපනයේ කදුරුගොඩ විහාරස්ථානය ආශ්‍රිතව සිදුකළ පුරාවිද්‍යා කැණීම් වලදී ඉපැරණි ලක්ෂ්මී කාසි පහක් ඊයේ (07) හමු වී තිබෙනවා.\nජර්මනියේ පුරාවිද්‍යා නිලධාරීන් පිරිසක් ශ්‍රී ලංකා පුරාවිද්‍යා දෙපාර්තමේන්තුවේ හා යාපනය විශ්වවිද්‍යාලයේ පුරාවිද්‍යා අංශය සමග එක්ව සිදුකළ කැණීම්වල දීයි මෙම ඉපැරණි කාසි හමු වී තිබෙන්නේ.\nකදුරුගොඩ විහාරස්ථානය ආශ්‍රිතව එක් ස්ථානයක විසිරී තිබුණු මෙම ලක්ෂ්මී කාසි පහ ක්‍රි.ව. පළමුවන සහ තුන්වන සියවස්වල මැද භාගයට අයත් බවට සැක කෙරෙන බවයි අප වාර්තාකරු පවසන්නේ.\n1917 වසරේදී ද මෙම ප්‍රදේශයෙන් මෙවැනි කාසි කීපයක් හමු වී ඇති අතර එම කාසි මත නෙලුම් මලක් මත සිටින කාන්තාවකගේ රුවක් කොටා තිබූ බව යාපනය විශ්වවිද්‍යාලයේ පුරාවිද්‍යා අංශය සදහන් කරනවා.\nඑම කාසි වලට ලක්ෂ්මී කාසි ලෙස නම් තබා ඇත්තේ 1917 දී කන්දහාර් ප්‍රදේශය වෙත චාරිකාවක නිරත වූ පෝල් පීරිස් නැමැත්තා විසින් බවයි පැවසෙන්නේ.\nකදුරුගොඩ විහාරස්ථානයේ කැණීම් වලින් හමු වූ ලක්ෂ්මී කාසි පහ වැඩිදුර අධ්‍යන කටයුතු සඳහා යාපනය විශ්ව විද්‍යාලය වෙත රැගෙන ගොස් තිබෙනවා.",
       "URL": "https://www.hirunews.lk/344071/යාපනයේ-කදුරුගොඩ-විහාරයේ-කැණීම්-වලින්-ලක්ෂ්මී-කාසි-5-ක්-හමු-වෙයි",
       "Category": "Local News",
       "Parent URL": "https://www.hirunews.lk/local-news.php?pageID=114"
}