{
       "Source": "hirunews",
       "Timestamp": "Sunday, 15 October 2017 - 6:28",
       "Headline": "නිල්වලා ගඟේ ජල මට්ටම ඉහළට, පානදුගමට මහ ගං වතුර තත්ත්වයක් -  අකුරැස්සේ මාර්ග රැසකුත් ජලයෙන් යටවේ",
       "News Content": "අද දිනයෙන් පසු දිවයිනේ නිරිත දිග කොටසේ පවතින තද වැසි තත්ත්වය තාවකාලිකව අඩු වනු ඇතැයි කාලගුණ විද්‍යා දෙපාර්තමේන්තුව ප්‍රකාශ කළා.\nකෙසේ වෙතත් අද දිනයේත් සබරගමුව, බස්නාහිර, දකුණ සහ මධ්‍යම පළාත්වල තද වැසි ඇතිවිය හැකි බවයි එම දෙපාර්තමේන්තුව සඳහන් කළේ.\nපවතින වැසි තත්ත්වයත් සමඟ නිල්වලා ගෙඟ් ජල මට්ටම ඉහළ යාම හේතුවෙන් මේ වනවිට පානදුගම ප්‍රදේශය අවට මහ ගංවතුරක් දක්වා ජල මට්ටම ඉහළ ගොස් ඇති බව වාරිමාර්ග දෙපාර්තමේන්තුව පවසනවා.\nඑමඟින් අද අලූයම නිකුත් කරන ලද ප්‍රධාන ගංඟාවල ජල මට්ටම් පිළිබඳ නිවේදනයට අනුව කළු ගඟේ ජල මට්ටම සුළු ගංවතුර තත්ත්වයක් දක්වා වර්ධනය වී තිබෙනවා.\nකෙසේ වෙතත්, එහි සඳහන් කර ඇත්තේ ඉදිරි පැය 06 ක කාලය තුළ ජල මට්ටම් තවදුරටත් ඉහළ යාමක් අපේක්ෂා නොකරන බවයි.\nඑමෙන්ම, පසුගිය පැය 12 ක පමණ කාලය තුළ සැලකිය යුතු වර්ෂාපතනයක් නොලැබීම හේතුවෙන් කැළණි ගඟ, ගිං ගඟ සහ අත්තනගලූ ඔය ආශ්‍රිත ප්‍රදේශවලට ගංවතුර තත්ත්වයක් අපේක්ෂා නොකරන බවද වාරිමාර්ග දෙපාර්තමේන්තුව වැඩිදුරටත් සඳහන් කළා.\nකෙසේ වෙතත්, නිල්වලා ගෙඟ් ජල මට්ටම පානදුගම ප්‍රදේශයෙන් ඉහළ යෑමත් සමඟ අකුරැස්ස - කඹුරුපිටිය, අකුරැස්ස - සියඹලාගොඩ, අකුරැස්ස - කද්දුව, කද්දුව - මාලිම්බඩ යන මාර්ග ගංවතුර තර්ජනයට ලක්ව තිබෙනවා.\nඒ හේතුවෙන් එම මාර්ග භාවිත කිරීමෙන් වළකින ලෙසත්, ගඟ අවට පහත් බිම්වල වාසය කරන ජනතාවට ගංවතුර තත්ත්වය පිළිබඳව අවධානයෙන් පසුවන ලෙසත් වාරිමාර්ග දෙපාර්තමේන්තුව දැනුම් දෙනවා.\nඑමෙන්ම, වර්ෂාව හේතුවෙන් කාසල්රි සහ මාවුස්සාකැලේ ජලාශවල ජල මට්ටම ද තවදුරටත් ඉහළ යමින් පවතින බවයි ප්‍රදේශයේ හිරු වාර්තාකරු සඳහන් කළේ.\nමධ්‍යම කදුකරයේ ජල පෝෂක ප්‍රදේශවලට ඇදහැලෙන වර්ෂාව හේතුවෙන් ලක්ෂපාන ජලාශයේ වාන්දොරටුවක් විවෘත කර ඇති අතර, ඉහළ කොත්මලේ ජලාශයේද වාන් දොරටුවක් විවෘත කර තිබෙනවා.\nවිමලසුරේන්ද්‍ර ජලාශය ද වාන් දැමීමට පටන් ගෙන ඇති අතර, ඊයේ විවෘත කළ කුකුලේ ගඟ ජලාශයේ වාන්දොරටු තවදුරටත් එලෙසම ක්‍රියාත්මක වන බවයි වාර්තාවන්නේ.\nඑසේම, දිස්ත්‍රික්ක 5කට නිකුත් කළ නායයෑම් අවදානම් අනතුරු ඇගවීම් තවදුරටත් ක්‍රියාත්මකයි.\nඊයේ මාතර, කෑගල්ල, නුවරඑළිය, රත්නපුර සහ ගාල්ල දිස්ත්‍රික්කවලට ජාතික ගොඩනැගිලි පර්යේෂණ සංවිධානය විසින් නායයෑම් පූර්ව අනතුරු ඇඟවීම් ප්‍රකාශයට පත් කළා.\nරත්නපුර දිස්ත්‍රික්කයේ කහවත්ත, ඇහැලියගොඩ සහ කොළොන්න ප්‍රාදේශීය ලේකම් කොට්ඨාශවලට නායයෑමේ අවදානම බලපැවැත්වෙනවා.",
       "URL": "https://www.hirunews.lk/173507/",
       "Category": "Local News",
       "Parent URL": "https://www.hirunews.lk/local-news.php?pageID=4271"
}