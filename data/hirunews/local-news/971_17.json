{
       "Source": "hirunews",
       "Timestamp": "Tuesday, 02 August 2022 - 17:52",
       "Headline": "ශ්‍රී ලංකා පොදු රද මඩුලු ක්‍රීඩා කණ්ඩායමේ දෙදෙනෙක් අතුරුදන්",
       "News Content": "එංගලන්තයේ බර්මින්හැම් නුවර පැවැත්වෙන 22 වැනි පොදුරාජ්‍ය මණ්ඩලීය ක්‍රීඩා උළෙලේ පස්වැනි දිනයේ තරග නිමාවෙන් පසු ශ්‍රී ලංකා කණ්ඩායමේ ක්‍රීඩිකාවක සහ ජ්‍යෙෂ්ඨ නිලධාරිනියක අතුරුදන් වී තිබෙන බව වාර්තා වනවා.\nමෙලෙස අතුරුදන් වී ඇත්තේ ශ්‍රී ලංකා ජූඩෝ ක්‍රීඩිකාවක් සහ ශ්‍රී ලංකා ජූඩෝ කණ්ඩායමේ කළමනාකාරිනියයි.\nඊයේ ඔවුන්ගේ පළමු වටයේ තරග ඉසව්ව පරාජය වීමත් සමගම ශ්‍රී ලංකා කඳවුරෙන් අතුරුදන් වී ඇති බව මූලික වාර්තා පෙන්වා දෙනවා.\nමේ වන විටත් ඔවුන්ගේ අතුරුදන්වීම පිළිබඳව ශ්‍රී ලංකා කණ්ඩායම් කළමනාකාරීත්වය අදාළ බලධාරීන් දැනුවත් කර ඇති අතර, බර්මින්හැම් මෙට්‍රොපොලිටන් පොලිසිය සිද්ධිය සම්බන්ධයෙන් විශේෂ පරීක්ෂණයක් ආරම්භ කර තිබෙනවා.\nමේ සම්බධයෙන් ශ්‍රී ලංකා කණ්ඩායමේ ප්‍රධානී විශ්‍රාමික මේජර් ජෙනරාල් දම්පත් ප්‍රනාන්දු පැවසුවේ, තවදුරටත් අතුරුදන්වීම් වළක්වා ගැනීම සඳහා ශ්‍රී ලංකා කණ්ඩායමේ සියලුම ගමන් බලපත්‍ර තමා භාරයට ගැනීමට තීරණය කළ බවයි.\nපොදුරාජ්‍ය මණ්ඩලීය ක්‍රීඩා උළෙල සඳහා ශ්‍රී ලංකාව සාමාජිකයින් 110 දෙනෙකුගෙන් යුත් ක්‍රීඩක කණ්ඩායමක් එක් කර ඇති අතර එයට නිලධාරීන් 51 දෙනෙකු ද ඇතුලත්.\nමේ අතර සිටින ජූඩෝ කණ්ඩායමට ක්‍රීඩකයින් තිදෙනෙකු සහ ක්‍රීඩිකාවන් දෙදෙනෙකු ඇතුළත්.\nපොදුරාජ්‍ය මණ්ඩලීය ක්‍රීඩා උළෙල සඳහා එක්වූ ශ්‍රී ලංකා කණ්ඩායමේ සියලුම ක්‍රීඩක ක්‍රීඩිකාවන්ට සහ නිලධාරීන්ට දින 180ක වීසා බලපත්‍රයක් හිමිව තිබෙනවා.",
       "URL": "https://www.hirunews.lk/311686/ශ්‍රී-ලංකා-පොදු-රද-මඩුලු-ක්‍රීඩා-කණ්ඩායමේ-දෙදෙනෙක්-අතුරුදන්",
       "Category": "Local News",
       "Parent URL": "https://www.hirunews.lk/local-news.php?pageID=971"
}