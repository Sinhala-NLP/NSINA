{
       "Source": "hirunews",
       "Timestamp": "Sunday, 11 June 2023 - 20:13",
       "Headline": "හිරු CIA අනාවරණයෙන් පසු නීතිවිරෝධී විදෙස් මුදල් ජාවාරමට වැට බැඳේ",
       "News Content": "කටුනායක ගුවන්තොටුපල ආශ්‍රිතව ක්‍රියාත්මක වූ නීතිවිරෝධී විදෙස් මුදල් ජාවාරමට සම්බන්ධ තැරැව්කරුවන්ට වැට බැඳීමට ගුවන්තොටුපළ බලධාරීන් පියවර ගෙන තිබෙනවා.\nඒ, හිරු CIA අනාවරණයෙන් පසුවයි.\nමෙම වැඩපිළිවෙළ සාර්ථකව ක්‍රියාත්මක වන්නේදැයි සොයා බැලීමට හිරු ප්‍රවෘත්ති කණ්ඩායමක් කටුනායක ගුවන්තොටුපොල වෙත ළඟා වුණා.\nමෙරට තුළ විදෙස් මුදල් මිලදී ගැනීම, අලෙවි කිරීම සහ හුවමාරු කිරීම සඳහා අවසරය තිබෙන්නේ ශ්‍රී ලංකා මහ බැංකුවේ අනුමත බලපත්‍රලාභී බැංකු සහ බලයලත් හුවමාරු කිරීමේ ආයතන සඳහා පමණයි.\nඑවැනි නීති රාමුවක් තිබියදී විදෙස් රටවල සිට පැමිණෙන පුද්ගලයින් සතු විදෙස් මුදල් හොර පාරෙන් තමන් අතට ගන්නා තැරැව්කරුවන් පිරිසක් කටුනායක ගුවන්තොටුපළ ආශ්‍රිතව සිටින බව හිරු CIA තුළින් පසුගිය මැයි 30 වනදා අනාවරණය කළා.\nහිරු CIA අනාවරණයෙන් දින කිහිපයක් ඇතුළත ඒ පිළිබඳව ගුවන්තොටුපොළ බලධාරීන්ගේ අවධානය යොමු වුණා.\nඒ අනුව වහාම ක්‍රියාත්මක වූ එම බලධාරීන් මෙම ජාවාරමට වැට බැඳීමට විශේෂ ආරක්ෂක වැඩපිළිවෙළක් හඳුන්වාදී තිබෙනවා.\nමෙම ආරක්ෂක වැඩපිළිවෙළ ක්‍රියාත්මක වන්නේ ගුවන්තොටුපොල ආරක්ෂක අංශය, ශ්‍රී ලංකා ගුවන් හමුදාව සහ ශ්‍රී ලංකා පොලිසිය ඒකාබද්ධවයි.\nවිශේෂ CCTV කැමරා පද්ධතියක් හරහා පැමිණෙන සියලුම ගුවන් මගීන්, ඔවුන් පිළිගැනීමට පැමිණෙන පුද්ගලයින් සහ පිළිගැනීමේ පර්යන්තයේදී මගීන්ව හමුවන පුද්ගලයින් පිළිබඳවත් සමීපව නිරීක්ෂණය කෙරෙනවා.\nමෙම වැඩපිළිවෙළ සාර්ථකව ක්‍රියාත්මක වන්නේදැයි සොයා බැලීමට හිරු ප්‍රවෘත්ති කණ්ඩායමක් කටුනායක ගුවන්තොටුපොල වෙත ළඟා වුණා.\nනව ආරක්ෂක වැඩපිළිවෙළ ක්‍රියාත්මක වීමෙන් පසු විදෙස් මුදල් නීතිවිරෝධීව හුවමාරු කරන තැරැව්කරුවන් ගුවන්තොටුපොළ ආශ්‍රිතව රැඳී සිටින බවට මෙතෙක් කිසිදු තොරතුරක් ආරක්ෂක අංශ වෙත ලැබී නොමැති බවද ඔවුන් අප සමඟ පවසා සිටියා.\nමෙවැනි නීතිවිරෝධී ක්‍රියා සඳහා වැට බැඳීමට හැකි වන අයුරින් බලධාරීන්ගේ අවධානය යොමු කරවීමට හිරු CIA සමත් වූ අයුරින්ම මෙම ආරක්ෂක වැඩපිළිවෙලේ දෑස් වසා තැරැව්කරුවන් යළි ක්‍රියාත්මක වන්නේද යන්න පිළිබඳවත් හිරු CIA අවධානයෙන්.",
       "URL": "https://www.hirunews.lk/337652/හිරු-cia-අනාවරණයෙන්-පසු-නීතිවිරෝධී-විදෙස්-මුදල්-ජාවාරමට-වැට-බැඳේ",
       "Category": "Local News",
       "Parent URL": "https://www.hirunews.lk/local-news.php?pageID=277"
}