{
       "Source": "hirunews",
       "Timestamp": "Monday, 21 June 2021 - 14:24",
       "Headline": "කෝටි 20000ක පරිපූරක ඇස්තමේන්තුව ගැන විවාදය ලබන 23 (වීඩියෝ)",
       "News Content": "කොරෝනා වෛරසය පාලනය කිරීම සහ රජයේ අත්‍යවශ්‍ය වියදම් දැරීමට ඉදිරිපත් කර ඇති රුපියල් කෝටි 20,000 ක පරිපූරක ඇස්තමේන්තුව අනිද්දා පාර්ලිමේන්තුවේදී විවාදයට ගැනීමට නියමිතයි.\nකථානායකවරයාගේ ප්‍රධානත්වයෙන් අද පෙරවරුවේ පැවති පක්ෂ නායක රැස්වීමේදී මෙම තීරණය ගෙන ඇති අතර, අමාත්‍ය උදය ගම්මන්පිළට එරෙහිව සමගි ජන බලවේගය ගෙන එන විශ්වාසභංග යෝජනාව හෙට කථානායකවරයා වෙත භාරදීමට නියමිතයි.\nමේ අතර ඇඹිලිපිටිය ප්‍රදේශයේදී අද මාධ්‍ය වෙත අදහස් දක්වමින් එක්සත් ජාතික පක්ෂයේ සභාපති වජිර අබේවර්ධන කියා සිටියේ පුද්ගලයෙකු ඉලක්ක කර ගනිමින් විශ්වාසභංග යෝජනාවක් ගෙන ඒමෙන් පලක් නොවන බවයි.\nකෙසේ වෙතත්, කොළඹ අද පැවති මාධ්‍ය හමුවකට එක්වෙමින් සමගි ජන බලවේගයේ ජාතික සංවිධායක පාර්ලිමේන්තු මන්ත්‍රී තිස්ස අත්තනායක සඳහන් කළේ ආණ්ඩුව තෙල් මිල අඩු කිරීමට දැන් හෝ ක්‍රියා කළහොත් විශ්වාසභංග යෝජනාව ඉදිරිපත් නොකරන බවයි.\nමේ අතර, ඉන්ධන මිල පහත දමන ලෙස ඉල්ලමින් අදත් ප්‍රදේශ කිහිපයක විරෝධතා පැවැත්වුණා. මොරටුව ප්‍රදේශයේ ධීවරයින් මොරටුව නගරයේදී විරෝධතාවකට එක්ව සිටි අතර ගාල්ල ප්‍රදේශයේ ධීවරයින් ද ඉන්ධන මිලට එරෙහිව විරෝධතාවයක නිරත වුණා.\nඑමෙන්ම, ඉන්ධන මිල වැඩි කිරීමට එරෙහිව ජනතා විමුක්ති පෙරමුණ මහරගමදි විරෝධතාවයක නිරත වද්දී ගලිගමුව ප්‍රාදේශීය සභාවේ විපක්ෂ මන්ත්‍රිවරුන් පාපැදිවලින් ගලිගමුව මංසන්ධිය වෙත පැමිණ සාමකාමි විරෝධතාවක නිරත වුණා.\nසුරියවැව සහ කළුතර ප්‍රාදේශීය සභාවල විපක්ෂ මන්ත්‍රීවරුන් පිරිසක් සුරියවැවදීත්, සමස්ත ලංකා ධීවර සම්මේලනය සහ සුළුපන්න ධීවර ප්‍රජාව අම්බන්තොට ගොඩවාය ධීවර වරායේදීත් විරෝධතාවයේ නිරත වූයේ ඉන්ධන මිල වැඩි කිරීමට එරෙහිවයි.",
       "URL": "https://www.hirunews.lk/274908/කෝටි-20000ක-පරිපූරක-ඇස්තමේන්තුව-ගැන-විවාදය-ලබන-23-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1870"
}