{
       "Source": "hirunews",
       "Timestamp": "Wednesday, 22 February 2017 - 7:32",
       "Headline": "උතුරුමැද සහ නැගෙනහිර වෛද්‍යවරුන් හෙට වර්ජනයක",
       "News Content": "මාළඹේ පෞද්ගලික වෛද්‍ය විද්‍යාලය මගින් රෝගීන්ගේ ජීවිතවලට තර්ජනයක් එල්ල වී ඇති බව පවසමින් රජයේ වෛද්‍ය නිලධාරීන්ගේ සංගමය උතුරුමැද සහ නැගෙනහිර පළාත්වල හෙට සංකේත වර්ජනයක නිරත වනවා.\nරජයේ වෛද්‍ය නිලධාරීන්ගේ සංගමයේ සභාපති විශේෂඥ වෛද්‍ය අනුරුද්ධ පාදෙනිය කියා සිටියේ උදෑසන 8ට ආරම්භ කරන වර්ජනය පසුදින පෙරවරු 8 දක්වා ක්‍රියාත්මක කරන බවයි.\nඑමෙන්ම දකුණු පළාතේ සියලුම රජයේ රෝහල්වල වෛද්‍යවරුන් ඊයේ උදෑසන 8ට ආරම්භ කළ වර්ජනය අද පෙරවරු 8 දක්වා ක්‍රියාත්මකයි.\nමෙම වර්ජනය හේතුවෙන් ප්‍රතිකාර ලබා ගැනීම සඳහා රෝහල්වලට පැමිණි රෝගීන් රැසක් දැඩි අපහසුතාවන්ට මුහුණ දුන්නා.\nමාළඹේ පෞද්ගලික වෛද්‍ය විද්‍යාලයට එරෙහිව රජයේ වෛද්‍යවරුන් සිය විරෝධතා ක්‍රියාමාර්ග පෙරේදා ආරම්භ කළේ ඌව පළාතෙන්.\nමේ අතර, ඉන්දියාව සමඟ අත්සන් කිරීමට නියමිත එට්කා ගිවිසුම ඇතුළු ජාත්‍යන්තර ගිවිසුම් සම්බන්ධයෙන් මහජන කොමිෂන් සභාවක් පිහිටුවීම රජයේ වෛද්‍ය නිලධාරීන්ගේ සංගමයේ ප්‍රධානත්වයෙන් අද සිදුකිරීමට නියමිතයි.",
       "URL": "https://www.hirunews.lk/155103/උතුරුමැද-සහ-නැගෙනහිර-වෛද්‍යවරුන්-හෙට-වර්ජනයක",
       "Category": "Local News",
       "Parent URL": "https://www.hirunews.lk/local-news.php?pageID=4649"
}