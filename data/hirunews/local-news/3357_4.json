{
       "Source": "hirunews",
       "Timestamp": "Saturday, 11 May 2019 - 16:51",
       "Headline": "පොලිස් නිලධාරින් ඝාතනයට අත්අඩංගුවේ සිටි හිටපු LTTE සාමාජිකයා මුදා හැරේ",
       "News Content": "මඩකලපුව - වවුනතිව් මාර්ග බාධකයේ රාජකාරියේ නිරතව සිටියදී පොලිස් නිලධාරින් දෙදෙනෙකු ඝාතනය කිරීමේ සිද්ධියට සැක පිට අත්අඩංගුවට ගෙන සිටි හිටපු එල්.ටී.ටී.ඊ. සාමාජිකයා අද මුදා හැරුණා.\nඒ මඩකලපුව වැඩබලන මහේස්ත්‍රාත්වරයා හමුවට ඉදිරිපත් කිරීමෙන් අනතුරුවයි.\nකදිරගාමර් අජන්තන් හෙවත් අන්නන් නමැති ඔහු මාස 5 කට වැඩි කාලයක් සිද්ධියට අදාළව රහස් පොලිස් භාරයේ පසුවුණා.\nනිදහස ලැබීමෙන් පසු අන්නන් හෙවත් අජන්තන් හිරු ප්‍රවෘත්ති අංශය ඇමතුවා.\nඔහු කියා සිටියේ අද දිනයේදී තමන්ට නිදහස ලැබුණු බවයි.\nමඩකලපුව - වවුනතිව් මාර්ග බාධකයේ රාජකාරියේ නිරතව සිටි පොලිස් කොස්තාපල්වරුන් දෙදෙනෙකු වෙඩි තබා ඝාතනය කල සිද්ධිය වාර්තා වන්නේ පසුගිය වසරේ නොවැම්බර් 30 වනදායි.\nහිසට වෙඩි තබා සහ තියුණු ආයුධයකින් පහරදී මෙම ඝාතන සිදුකර තිබුණා.\nසිද්ධියෙන් මියගියේ වවුනතිව් පොලීසියට අනුයුක්තව රාජකාරි කළ කල්මුණේ සහ ගාල්ල - උඩුගම ප්‍රදේශයේ පදිංචි පොලිස් කොස්තාපල්වරුන් දෙදෙනෙක්.",
       "URL": "https://www.hirunews.lk/216194/පොලිස්-නිලධාරින්-ඝාතනයට-අත්අඩංගුවේ-සිටි-හිටපු-ltte-සාමාජිකයා-මුදා-හැරේ",
       "Category": "Local News",
       "Parent URL": "https://www.hirunews.lk/local-news.php?pageID=3357"
}