{
       "Source": "hirunews",
       "Timestamp": "Friday, 30 September 2022 - 14:21",
       "Headline": "රොටවැව පාරම්පරික කම්මල් කර්මාන්තය අනතුරක (වීඩියෝ)",
       "News Content": "පාරම්පරික කර්මාන්ත රැකගැනීම, රටක ඉදිරි අනාගතයට සිදු කෙරෙන දැවැන්ත ආයෝජනයක්.\nඑහෙත් අභාවයට යමින් පවතින ඇතැම් කර්මාන්තය ඉදිරියට ගෙන යාමට තවමත් අපේ රටේ බලධාරීන්ගේ අවධානය යොමු නොවීම කනගාටුවට\nකරුණක්.\nනමුත් අනුරාධපුර දිස්ත්‍රික්කයට අයත් රඹෑව ප්‍රාදේශීය ලේකම් කොට්ඨාසයේ රොට වැව ගම්මානයේ ජනතාවට සිය කම්මල් කර්මාන්තය සිදු කරගෙන යෑමේ අපහසුතාවක් පිළිබඳ වාර්තා වනවා.\nඉතිහාසයේ පටන් රජුන්ට ආයුධ තැනීමට රොටවැව ගම්මානයට භාර ව තිබීමත් සමඟ කම්මල් කර්මාන්තයේ ශිල්ප කොටස පරම්පරා ගණනාවක් තිස්සේ ඉතාමත් සියුම්ව රැගෙන ඒමට ඔවුන් කටයුතු කර තිබෙනවා.\nග්‍රාමීය පෙදෙස්වල අදටත් භාවිත වන්නේ, රොටවැව ගම්මානයේ කම්මල්කරුවන් අතින් නිමැවුණු ආයුධ යි.\nනවීන උපකරණ වෙළෙඳපොල ආක්‍රමණය කිරීම හරහා තම නිෂ්පාදන අලෙවි කිරීමට වෙළෙඳපොළක් නොමැති වීමෙන් ගම්මානයේ 100කට අධික ප්‍රමාණයක් තිබූ කම්මල් දැන් පවතින්නේ කිහිපයක් පමණක් බවට මෙම කර්මාන්තයේ නියැලෙන්නන් පෙන්වා දෙනවා.\nකම්මල් කර්මාන්තයේ නියැලී සිටින පිරිස සිය වෘත්තීය සඳහා නිසි වටිනාකමක් මෙන්ම යටිතල පහසුකම් සපයන්නේ මීට වඩා කාර්යක්ෂම ලෙස ආයුධ නිෂ්පාදනය කිරීමට හැකි බව යි ඔවුන් පෙන්වා දෙන්නේ.\nකම්මල් කර්මාන්තයේ නියැලී සිටින පිරිස ගිනියම් වූ යකඩ සමඟ ජීවිත කාලය ම පොරබැදූ ඔවුන් බලධාරීන්ගෙන් ඉල්ලා සිටින්නේ, මෙම කර්මාන්තය හැදෑරීමට පිරිසක් යොමු කිරීම සඳහා අවශ්‍ය අනුග්‍රහය සපයා දෙන ලෙස යි.\nඒ, දිනෙන් දින පරිහානියට පත්වන සිය කර්මාන්තය රැකගැනීම වෙනුවෙන්.",
       "URL": "https://www.hirunews.lk/316702/රොටවැව-පාරම්පරික-කම්මල්-කර්මාන්තය-අනතුරක-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=834"
}