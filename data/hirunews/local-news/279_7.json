{
       "Source": "hirunews",
       "Timestamp": "Saturday, 10 June 2023 - 20:33",
       "Headline": "කොළඹ කැම්පස් එකෙන් පිළිකා මැඩලීමට කැප්සියුලයක් සොයාගනී",
       "News Content": "පිළිකා සෛල විනාශ කළ හැකි පෝෂක ඖෂධයක් කොළඹ විශ්ව විද්‍යාලයේ ජෛව රසායන, අණුක ජීව විද්‍යා සහ ජෛව තාක්ෂණ ආයතනය විසින් සොයාගෙන තිබෙනවා.\nමෙම සොයා ගැනීම වසර 14ක පරීක්ෂණවල ප්‍රථිඵලයක් බවයි එම පර්යේෂණ කණ්ඩායමේ ප්‍රධානී මහාචාර්ය සමීර ආර්. සමරකෝන් මහතා ප්‍රකාශ කළේ.‍\nඅසාමාන්‍ය ලෙස සෛල වර්ධනය වීම හා ජාන විකෘති වීම මිනිස් සිරුර තුළ පිළිකා රෝගය වර්ධනය වීමට බලපාන ප්‍රදාන සාධකයක්\n2009 වසරේ සිට දේශීය වෙදකම සහ ස්වාභවික ද්‍රව්‍ය යොදා ගනිමින් කොළඹ විශ්ව විද්‍යාලයේ ජෛව රසායන, අණුක ජීව විද්‍යා සහ ජෛව තාක්ෂණ ආයතනය විසින් සිදු කළ පරීක්ෂණවල ප්‍රථිඵලයක් ලෙස පිළිකාවට එරෙහි පෝෂක ඖෂධයක් සොයාගෙන තිබෙනවා.\nවසර 14ක් පුරා සිදු කළ විද්‍යාත්මක පරීක්ෂණ වලින් පසුව මහාචාර්ය සමීර ආර්.සමරකෝන් මහතා ප්‍රමුඛ කණ්ඩායමක් විසින් මෙම පෝෂක ඖෂධය සොයා ගෙන ඇති අතර එය කැප්සූලයක් ලෙස මේ වන විට වෙළෙඳපොළටද නිකුත් කර තිබෙනවා.\nමහාචාර්යවරයා පෙන්වා දෙන්නේ මෙම ඖෂධය පිළිකා රෝගීන්ට, පිළිකා රෝගය වැළඳී සුව වෙමින් සිටින රෝගීන්ට සහ පිළිකා රෝගය වැළඳීමේ අවදානමක් පවතින අයටද ලබා ගත හැකි බවයි.\nමෙම නව පෝෂක ඖෂධය තුළින් පෙනහළු පිළිකා, පියයුරු පිළිකා ඇතුළු පිළිකා වර්ග පහළොවක පමණ පිළිකා සෛල විනාශ කළ හැකි අතර ඉදිරියේදී මේ සඳහා ජාත්‍යන්තර පිළි ගැනීමක් ලබා ගැනීමටද නියමිතයි.",
       "URL": "https://www.hirunews.lk/337577/කොළඹ-කැම්පස්-එකෙන්-පිළිකා-මැඩලීමට-කැප්සියුලයක්-සොයාගනී",
       "Category": "Local News",
       "Parent URL": "https://www.hirunews.lk/local-news.php?pageID=279"
}