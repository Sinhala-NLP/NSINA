{
       "Source": "hirunews",
       "Timestamp": "Tuesday, 07 September 2021 - 10:24",
       "Headline": "ජපාන සාම ගිවිසුම් හැත්තෑ වැනි සංවත්සරය සැමරේ (ඡායාරූප)",
       "News Content": "දෙවැනි ලෝක යුද්ධයෙන් අනතුරුව සම්බාධක පැනවී තිබුණු ජපානයට නිදහස ලබාදුන් සැන් ෆ්‍රැන්සිස්කෝ ගිවිසුම අත්සන් තැබීමේ 70 වැනි සංවත්සරය ඊයේ ජපානයේ ටෝකියෝ නුවර දී පැවැත්වුණා.\nජපානයට නිදහස ලබා ගැනීම සඳහා එවකට ශ්‍රී ලංකා මුදල් අමාත්‍ය ජේ ආර් ජයවර්ධන ඇමරිකාවේ සැන් ෆ්‍රැන්සිස්කෝ නුවර දී ලෝක නියෝජිතයින් අමතා සිදුකල දේශනය ප්‍රබල කාර්යභාරයක් ඉටු කළා.\nවෛරයෙන් වෛරය නොසන්සිඳේ යන බුදු වදන විග්‍රහ කරමින් එවක මුදල් අමාත්‍යවරයා විසින් සිදුකළ එම දේශනය ජපානයට නිදහස ලබාදීම සඳහා මහෝපකාරී වූ බව ජපානයේ සමස්ථ පිළිගැනීමයි.\nඑදා පටන් අද දක්වා ජපානය ශ්‍රී ලංකාවේ සමීපතම මිතුරකු ලෙස කටයුතු කරනු ලබන්නේ ජේ.ආර් ජයවර්ධන එදා සිය රට වෙනුවෙන් පෙනී සිටිමින් සිදුකළ කාර්යභාරයට කෘත ගුණ දැක්වීමක් ලෙසටයි.\n1951 සැප්තැම්බර් 06 වෙනි දින අමෙරිකාවේ සැන් ෆ්‍රැන්සිස්කෝ නුවරදී සිදුකළ මෙම දේශනයේ වීඩියෝ පට සහ ඡායාරූප එකතුවක් පානයේ ශ්‍රී ලංකා තානාපති කාර්යාලයේ දී ප්‍රදර්ශනය කළ අතර මෙම අවස්ථාව සජීවීව ආවරණය කිරීම සඳහා ජපානයේ රූපවාහිනී නාලිකා සියල්ල කටයුතු කර තිබුණා.\nමෙම අවස්ථාවේදී දිවංගත ජේ ආර් ජයවර්ධනගේ මුනුබුරා වන ප්‍රදීප් ජයවර්ධන කොළඹ ජයවර්ධන මධ්‍යස්ථානයේ සිට සජීවිව එක්වූ අතර ජපානයේ සාමය ගොඩනැගීම, පුනරුත්ථාපනය හා ප්‍රතිසංස්කරණය පිළිබඳ හිටපු නියෝජිත යසුෂි අකාෂි. ජපානයේ හිටපු අග්‍රාමාත්‍ය යසුඕ ෆුකුඩා, සහ ජපානයේ ශ්‍රී ලංකා පාර්ලිමේන්තු මිත්‍රත්ව සංගමයේ මහලේකම් යූකෝ ඔබුචි මෙහිදී අදහස් දැක්වූවා.\nමෙම අවස්තාවට ජපානයේ ශ්‍රී ලංකා තානාපති සංජිව් ගුණසේකර ද එක්ව සිටියා.",
       "URL": "https://www.hirunews.lk/281575/ජපාන-සාම-ගිවිසුම්-හැත්තෑ-වැනි-සංවත්සරය-සැමරේ-ඡායාරූප",
       "Category": "Local News",
       "Parent URL": "https://www.hirunews.lk/local-news.php?pageID=1707"
}