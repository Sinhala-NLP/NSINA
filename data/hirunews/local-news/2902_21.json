{
       "Source": "hirunews",
       "Timestamp": "Thursday, 13 February 2020 - 20:42",
       "Headline": "CIA හෙළිදරව්ව ගැන අගමැතිගේ අවධානය යොමුවෙයි",
       "News Content": "හිරු සී.අයි.ඒ. අනාවරණයෙන් අනතුරුව කුරුණෑගල ශික්ෂණ රෝහලේ ගොඩගැසී ඇති සායනික අපද්‍රව්‍ය ඉවත් කිරීමට අවශ්‍ය කඩිනම් ක්‍රියාමාර්ග ගන්නා ලෙස අග්‍රාමාත්‍ය මහින්ද රාජපක්ෂ මහතා බලධාරීන්ට උපදෙස් ලබා දී තිබෙනවා.\nගැටලුවට විසඳුම් ලබාදීම සඳහා රෝහල් පරිශ්‍රය නිරීක්ෂණය කිරීමට කුරුණෑගල නගර සභාවේ නගරාධිපතිවරයා ඇතුළු පිරිසක් ඊයේ පැමිණියේ ඒ අනුවයි.\nහිරු සී.අයි.ඒ. හරහා අප පසුගිය 11 වෙනිදා අනාවරණය කලේ කුරුණෑගල ශික්ෂණ රෝහලේ ළදරුවන් හා කාන්තාවන් ශල්‍යකර්ම කිරීමෙන් අනතුරුව නේවාසික ප්‍රතිකාර සඳහා යොමුකෙරෙන වාට්ටු අංක 28 ඉදිරිපිට ඇති තත්ත්වයයි.\nඅඩි ගණනාවක් උසට මෙලෙස ගොඩ ගසා තිබුනේ විවිධ ශල්‍යකර්මවලින් අනතුරුව ඉවත් කරනා ලේ තැවරුණු ගොස්, පුළුන් ආදී සායනික අපද්‍රව්‍යයයි.\nකුරුණෑගල ශික්ෂණ රෝහලේ ඇති සායනික අපද්‍රව්‍ය පුළුස්සන දහනාගාරයේ දෝෂයක් හේතුවෙන් මෙලෙස සායනික අපද්‍රව්‍ය ගොඩගැසීමට ඉඩ හැර තිබුනා.\nමීට කිසිඳු විකල්ප ක්‍රියාමාර්ගයක් නොසොයා මාස ගණනාවක් මෙම සායනික අපද්‍රව්‍ය ගොඩගැසීමට ඉඩහැරීම හේතුවෙන් රෝහල අවට විෂබීජ\nපතුරුවන මර්මස්ථානයක් බවට පත්ව තිබුණේ කලක සිටයි.\nඅප හිරු සී.අයි.ඒ. හරහා මෙම සායනික අපද්‍රව්‍ය ගැටඑව ප්‍රචාරය කිරීමත් සමඟ ඊට අග්‍රාමාත්‍ය මහින්ද රාජපක්ෂ මහතාගේ අවධානය යොමුව තිබෙනවා.\nමාස ගණනාවක් පුරා රෝගීන් පීඩාවට පත්කරමින් තිබු සායනික අපද්‍රව්‍ය ගැටළුවට නිමා කිරීමට කුරුණෑගල නගරාධිපතිවරයා ඇතුළු පිරිසක් ඊයේ කුරුණෑගල රෝහල වෙත පැමිණියේ ඒ අනුවයි.\nඅපගේ පුවත ප්‍රචාරයවීමත් සමඟ අකර්මන්‍යව තිබු රෝහලේ දහනාගාරය ද ලහි ලහියේ ප්‍රතිසංස්කරණය කරන අයුරු දක්නට ලැබුණා.",
       "URL": "https://www.hirunews.lk/234367/cia-හෙළිදරව්ව-ගැන-අගමැතිගේ-අවධානය-යොමුවෙයි",
       "Category": "Local News",
       "Parent URL": "https://www.hirunews.lk/local-news.php?pageID=2902"
}