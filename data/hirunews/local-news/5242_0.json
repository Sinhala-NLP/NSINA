{
       "Source": "hirunews",
       "Timestamp": "Sunday, 20 December 2015 - 12:34",
       "Headline": "සහල් තොගයක් ගැන ජනපති කොමිසමෙන් පරීක්ෂණ",
       "News Content": "නිසි ක්‍රමවේදයන්ගෙන් බැහැරව සතොස හරහා මෙරටට ගෙන්වූ සහල් තොගයක් සම්බන්ධයෙන් බරපතල වංචා සහ දුෂණ සෙවීමේ ජනාධිපති කොමිසම පරීක්ෂණ ආරම්භ කර තිබෙනවා.\nපසුගිය 2010 වසරේ අවස්ථා දෙකකදී ඉන්දියාවෙන් සහ පාකිස්ථානයෙන් මෙම සහල් තොග ආනයනය කර ඇති බවටයි චෝදනා  එල්ලවී ඇත්තේ.\nසාමාන්‍යයෙන් මෙරටට සහල් තොග ආනයනය කිිරීමේදී ඒ සඳහා අනුගමනය කළ යුතු සම්මත ක්‍රමවේදයන් පවතිනවා.\nඑහෙත් අදාල සහල් තොග ගෙන්වා ඇත්තේ එම අනුමත ක්‍රමවේදයන්වලින් බැහැරව බවටයි තොරතුරු වාර්තාවී ඇත්තේ.\nචෝදනාවට ලක්වූ පිරිසෙන් කිහිපදෙනෙකු ඉදිරි සති දෙකක කාලය තුළ ජනාධිපති විමර්ශන කොමිසම වෙත ගෙන්වා පරීක්ෂන ආරම්භ කිරීමට නියමිත බව ජනාධිපති කොමිසම වැඩිදුරටත් සඳහන් කළා.\nමෙරටට ගෙන්වූ සහල් තොගය ගබඩා කළේ කිනම් ස්ථානවලද, වෙළඳපොලට බෙදාහැරීමේ කාලසීමාව කොපමණද යන්න පිළිබඳව නිවැරදි සංඛ්‍යා දත්ත නොමැති බව ද සඳහන්.\nදැනට තොරතුරු ලැබී ඇති ආකාරයට සහල් කන්ටේනර් 300 කට ආසන්න සංඛ්‍යාවක් ගෙන්වා ඇති බවට වාර්තාවී තිබෙනවා.\nසහල් මෙරටට ගෙන්වීමෙන් පසු ඒවායේ ප්‍රමිතිය පරීක්ෂා කළේද, වෙළඳපොලට යොමු කළේ කෙසේද යන කරුණු පැහැදිළි නොමැති බවද ජනාධිපති විමර්ශන කොමිසමේ ජ්‍යෙෂ්ඨ නිලධාරියෙකු හිරු ප්‍රවෘත්ති අංශය කළ විමසීමකදී වැඩිදුරටත් සඳහන් කළා.",
       "URL": "https://www.hirunews.lk/122445/සහල්-තොගයක්-ගැන-ජනපති-කොමිසමෙන්-පරීක්ෂණ",
       "Category": "Local News",
       "Parent URL": "https://www.hirunews.lk/local-news.php?pageID=5242"
}