{
       "Source": "hirunews",
       "Timestamp": "Tuesday, 21 December 2021 - 19:49",
       "Headline": "බස් රථයක් හා යතුරුපැදියක් ගැටී දෙදෙනකුට බරපතළ තුවාල",
       "News Content": "කැකිරාව නගර මංසන්ධියේ ඇති ඔරලෝසු කණුව වටරවුම අසල දී අද (21) පස්වරුවේ බස් රථයක් සහ යතුරු පැදියක් එකිනෙකට ගැටීමෙන් රිය අනතුරක් සිදු වුණා.\nමෙලෙස අනතුරට ලක්ව ඇත්තේ, ශ්‍රී ලංකා ගමනාගමන මණ්ඩලයට අයත් අනුරාධපුර සිට මහනුවර බලා ධාවනය වෙමින් තිබූ බස් රථයක්.\nයටිනුවර ඩිපෝවට අයත් මෙම බස් රථයේ ගැටුණු යතුරුපැදිය බස් රථයෙහි ඉදිරිපසට යට වී ඇති අතර, යතුරුපැදියේ ගමන් කරමින් සිටි තරුණයින් දෙදෙනකු බරපතළ තුවාල ලබා කැකිරාව රෝහලට ඇතුළත් කර තිබෙනවා.\nකෙසේවෙතත් අනතුරින් බරපතළ තුවාල ලබා සිටි එම තරුණයින් දෙදෙනා වැඩිදුර ප්‍රතිකාර සඳහා දඹුල්ල මහ රෝහල වෙත මාරු කර යැවූ බවයි රෝහල් ආරංචි මාර්ග පවසන්නේ.\nරිය අනතුරින් තුවාල ලැබූ තරුණයින් දෙදෙනා කැකිරාව ගනේවල්පොල ප්‍රදේශයේ පදිංචිකරුවන්.\nසිද්ධිය සම්බන්ධයෙන් බස් රථයේ රියැදුරු සහ කොන්දොස්තරවරයා කැකිරාව පොලීසිය විසින් අත්අඩංගුවට ගෙන තිබෙනවා.\nඅනතුරට ලක් වූ යතුරු පැදිය ද වැඩිදුර විමර්ශන කටයුතු සඳහා පොලිස් භාරයට ගෙන ඇති අතර, සිද්ධිය සම්බන්ධයෙන් කැකිරාව පොලීසිය වැඩිදුර විමර්ශන සිදු කරනවා.",
       "URL": "https://www.hirunews.lk/291744/බස්-රථයක්-හා-යතුරුපැදියක්-ගැටී-දෙදෙනකුට-බරපතළ-තුවාල",
       "Category": "Local News",
       "Parent URL": "https://www.hirunews.lk/local-news.php?pageID=1478"
}