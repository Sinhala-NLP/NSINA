{
       "Source": "hirunews",
       "Timestamp": "Friday, 01 July 2016 - 8:37",
       "Headline": "ශ්‍රී ලංකාවේ මිනිස් ජාවාරම් ගැන ඇමරිකාව අවධානයෙන්",
       "News Content": "මැදපෙරදිග, අග්නිදිග ආසියාව සහ ඇෆ්ගනිස්ථානය ආදී රටවල සේවය සදහා යන ශ්‍රී ලාංකික ශ්‍රමිකයන් බලහත්කාර වැඩ ගැනීම් ඇතුළු පීඩාවන්ට ලක්වන බව ඇමරිකා එක්සත් ජනපදය පවසනවා.\nමිනිස් ජාවාරම් පිළිබද සිය වාර්ෂික වාර්තාව ඉදිරිපත් කරමින් එක්සත් ජනපද රාජ්‍ය දෙපාර්තමේන්තුව කියා සිටියේ එම ශ්‍රී ලාංකික ශ්‍රමිකයන්ට රැකියා අවස්ථා සොයා ගැනීම සදහා ද විශාල මුදලක් වැය කිරීමට සිදුව ඇති බවයි.\nඇතැම් ශ්‍රී ලාංකික කාන්තාවන් ජෝර්දානය, මාලදිවයින, මලයාසියාව, සිංගප්පූරුව ආදී රටවල බලහත්කාරයෙන් ගණිකා වෘත්තීයේ යොදවන බවට ද තොරතුරු ලැබී ඇතැයි එක්සත් ජනපද වාර්තාවේ සදහන්.\nඇමරිකානු වාර්තාව මගින් ලොව පුරා රටවල මිනිස් ශ්‍රමයේ අවභාවිතය සහ මිනිස් ජාවාරම් පිළිබද අවධානය යොමුකර තිබෙනවා.\nඑහිදී ශ්‍රී ලංකාව පරීක්ෂාවට ලක්කළ යුතු දෙවන කාණ්ඩයේ රටක් ලෙසයි නම් කර ඇත්තේ.\nමෙහිදී ශ්‍රී ලංකාව මිනිස් ශ්‍රමය අවභාවිතයට ලක් කිරීම සහ මිනිස් ජාවාරම් වැළැක්වීමට ගෙන ඇති පියවර ද එක්සත් ජනපද රාජ්‍ය දෙපාර්තමේන්තුවේ ප්‍රසාදයට ලක් වුණා.\nකෙසේ නමුත් ශ්‍රී ලංකාව තුළ ද ළමයින්  ලිංගික සංචාරක ව්‍යාපාර සදහා යොදා ගැනීම, කායික ආබාධයන්ට ලක්වූවන්ට සිගමන් යැදීමට සිදුවීම ගෘහ සේවිකාවන් හිංසනයන්ට ලක්වීම ආදී කරුණු පිළිබදව ද සිහිපත් කර තිබෙනවා.\nඑමෙන්ම, මිනිස් ජාවාරම් වැළැක්වීම සදහා ශ්‍රී ලංකාව අවශ්‍ය ප්‍රමිතීන් පූර්ණ ලෙස සපුරා නොමැති බවයි එක්සත් ජනපද රාජ්‍ය ලේකම් ජෝන් කෙරී විසින් ඊයේ ඉදිරිපත් කළ වාර්තාවේ දැක්වෙන්නේ.",
       "URL": "https://www.hirunews.lk/136906/ශ්‍රී-ලංකාවේ-මිනිස්-ජාවාරම්-ගැන-ඇමරිකාව-අවධානයෙන්",
       "Category": "Local News",
       "Parent URL": "https://www.hirunews.lk/local-news.php?pageID=4983"
}