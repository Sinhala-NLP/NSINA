{
       "Source": "hirunews",
       "Timestamp": "Saturday, 12 March 2022 - 13:21",
       "Headline": "පීතෘත්වය රුහිරයෙන් තෙත් වෙයි (වීඩියෝ සහ ඡායාරූප)",
       "News Content": "නිදියහනේ සිටි තම දරුවන් තිදෙනාට මුගුරකින් පහරදී ගෙළ වැළලාගෙන මියගිය පියෙකු පිළිබඳ පුවතක් ගලේවෙල - මකුළුගස්වැව ප්‍රදේශයෙන් වාර්තා වනවා.\nරෝහල් ආරංචිමාර්ග සඳහන් කළේ පහරකෑමට ලක්වූ දරු තිදෙනාගෙන් දෙදෙනෙකුගේ තත්ත්වය බරපතළ බවයි.\nමෙම අවාසනාවන්ත සිදුවීම වාර්තා වී ඇත්තේ අද (12) අලුයම එකට පමණ.\nගෙළ වැළලා ගැනීමෙන් ජීවිතක්ෂයට පත් රුවන් චාමිකර 36 හැවිරිදි තිදරු පියෙක් වන අතර, ඔහු යුද හමුදාවෙන් ඉවත් වී කුලී රැකියාවල නිරතව සිටි අයෙක්.\nබිරිඳ සමග පැවති ආරවුලක් හේතුවෙන් සිත්තැවුලෙන් දිවි ගෙවූ ඔහු සිය ෆේස්බුක් ගිණුමට සුදු කොඩියක් එක්කර “සියල්ල අහිමිව ගිය කළ ඉතිරිව ඇත්තේ මෙපණයි“ යනුවෙන් සටහන් කර තිබුණා.\nසිත්තැවුලෙන් කල් ගෙවූ රුවන් ඊයේ රාත්‍රියේ වයස අවුරුදු 5, 8 වයස්වල පසුවන සිය පිරිමි දරුවන් දෙදෙනාට සහ 13 වැනි වියේ පසුවූ දියණියට නිදි යහනේදීම මුගුරකින් පහර දී සියදිවි හානිකර ගැනීමටයි කටයුතු කර තිබුණේ.\nපසුව ප්‍රදේශවාසීන් එක්ව දරුවන් තිදෙනා දඹුල්ල රෝහලට ඇතුළත් කර තිබුණා.\nඉන් දරුවන් දෙදෙනෙකුගේ තත්ත්වය බරපතළ බැවින් ඔවුන් දෙදෙනා මහනුවර ජාතික රෝහලට මාරුකර යැවුණා.\nමේ අතර, පවුල් ආරවුලක් දුරදිග යාමෙන් බිරිඳට තියුණු ආයුධයකින් පහර දී බරපතළ තුවාල සිදුකර සැමියා සියදිවි හානිකර ගැනීමේ පුවතක් පරසන්ගස්වැව - සියඹලෑව ප්‍ර දේශයෙන් වාර්තාවනවා.\nසියදිවි හානිකරගත් 37 හැවිරිදි පුද්ගලයා සිය 21 හැවිරිදි බිරිඳ සමග දීර්ඝ කාලයක් තිස්සේ පැවති ආරවුලක් දුරදිග යාමෙන් මෙය සිදුව ඇති අතර, තුවාල ලැබූ කාන්තාව මේවන විට අනුරාධපුර රෝහලේ ප්‍රතිකාර ලබනවා.",
       "URL": "https://www.hirunews.lk/299295/පීතෘත්වය-රුහිරයෙන්-තෙත්-වෙයි-වීඩියෝ-සහ-ඡායාරූප",
       "Category": "Local News",
       "Parent URL": "https://www.hirunews.lk/local-news.php?pageID=1298"
}