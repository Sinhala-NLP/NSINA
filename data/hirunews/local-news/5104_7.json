{
       "Source": "hirunews",
       "Timestamp": "Sunday, 03 April 2016 - 12:54",
       "Headline": "වරාය නගරය ඉදිකිරීම් පමාවට චීන සමාගම වන්දි ඉල්ලයි",
       "News Content": "කොළඹ වරාය නගර ව්‍යාපෘතිය නැවත ආරම්භ කිරීම පමාවීම හේතුවෙන් එහි ඉදිකිරීම් සමාගම ලක් රජයෙන් වන්දි මුදලක් ඉල්ලා තිබෙනවා.\nවත්මන් රජය පත්වීමෙන් අනතුරුව වරාය නගර ව්‍යාපෘතියේ වැඩකටයුතු තාවකාලිකව අත්හිටවූ අතර, නැවතත් ඒ සඳහා අනුමැතිය ලබාදුන්නේ නව පාරිසරික ඇගයීම් වාර්තාවක් සැළකිල්ලට ගැනීමෙන් අනතුරුවයි.\nමෙලෙස වසරකට වැඩි කාලයක් ඉදිකිරීම් පමාකිරීමට සිදුවීම සම්බන්ධයෙන් අදාළ චීන සමාගම  ශ්‍රී ලංකාවෙන් ඩොලර් මිලියන 125 ක වන්දි මුදලක් ඉල්ලා ඇති බවයි වාර්තාවන්නේ.\nඑසේ නැතහොත් දැනට නියමිත ප්‍රමාණය ඉක්මවා මුහුද ගොඩකිරීම් සඳහා ඔවුන් අවසර ඉල්ලා ඇති බව සඳහන්.\nකෙසේ නමුත් මේ සම්බන්ධයෙන් එකඟතාවකට පැමිණීමට ලක් රජය කටයුතු කරමින් සිටිනවා.\nඅග්‍රාමාත්‍යවරයාගේ චීන සංචාරයේදීද මේ සම්බන්ධයෙන් සාකච්ඡා කිරිමට නියමිතයි.\nමේ පිළිබඳව අප කළ විමසීමකදී මහානගර සහ බස්නාහිර සංවර්ධන අමාත්‍යාංශයේ ලේකම් නිහාල් රූපසිංහ හිරු ප්‍රවෘත්ති අංශයට ප්‍රකාශ කළේ එලෙස වන්දි මුදලක් ගෙවීමට ශ්‍රී ලංකාව සූදානම් නොමැති බවයි.",
       "URL": "https://www.hirunews.lk/130004/වරාය-නගරය-ඉදිකිරීම්-පමාවට-චීන-සමාගම-වන්දි-ඉල්ලයි",
       "Category": "Local News",
       "Parent URL": "https://www.hirunews.lk/local-news.php?pageID=5104"
}