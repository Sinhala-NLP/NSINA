{
       "Source": "hirunews",
       "Timestamp": "Wednesday, 09 June 2021 - 15:20",
       "Headline": "පොලිසියෙන් මාධ්‍යවේදියෙකුට ප්‍රහාරයක් - කැමරාව වහන්න තර්ජනයක් (වීඩියෝ)",
       "News Content": "සීදූව ලියනගේමුල්ල ප්‍රදේශයේ ප්‍රවෘත්ති වාර්තාකරණයේ නිරතව සිටි හිරු ප්‍රවෘත්ති ප්‍රාදේශිය වාර්තාකරුට පොලිස් සැරයන්වරයෙක් බාධා කර තිබෙනවා.\nඅප වාර්තාකරු එහි ගොස් තිබුණේ අනවසරයෙන් ප්‍රවාහනය කළ දර තොගයක් වන සංරක්ෂණ නිලධාරීන් භාරයට ගැනීමක් සම්බන්ධයෙන් වන ප්‍රවෘත්තියක් ආවරණය කිරීමටයි.\nසීදුව ලියනගේමුල්ල ප්‍රදේශයේ පවත්වාගෙන යන ඇඟලුම් කර්මාන්තශාලාවක බොයිලේරු ක්‍රියාත්මක කිරීම සඳහා අවශ්‍ය දර තොගයක් ඊයේ මිලදී ගෙන තිබුණේ බුත්තල ප්‍රදේශයේ සිට රැගෙන ආ ලොරියකින්.\nකෙසේ වෙතත් ඒ සම්බන්ධයෙන් ලද පැමිණිල්ලකට අනුව ගම්පහ දිසා වන සංරක්ෂණ ඒකකයේ නිලධාරීන් කර්මාන්තශාලා පරිශ්‍රයට පැමිණ තිබුණා.\nමූලික විමර්ශනයේදී අනාවරණය වී ඇත්තේ දර තොගය බලපත්‍ර නොමැතිව ප්‍රවාහනය කර ඇති බවයි.\nසංචරණ සීමා ක්‍රියාත්මක සමයකදී වුවත් බුත්තල සිට සීදුවට පැමිණෙන අතරතුර කිසිදු ස්ථානයකදී මෙම ලොරිය පරික්ෂාවට ලක් නොවීමත් මවිතයට කරුණක්.\nදර තොගය කර්මාන්තශාලා පරිශ්‍රයෙන් පිටතට රැගෙන යාම සඳහා එහි නිලධාරීන් හා සේවකයන් බාධා කිරීම හේතුවෙන් පොලිසියේ සහය ඉල්ලා සිටීමට වන\nසංරක්ෂණ ඒකකයේ නිලධාරීන්ට සිදුවුණා.\nඒ අනුව එහි පැමිණි පොලිස් සැරයන්වරයෙක් සහ තවත් පුද්ගලයෙක් සිද්ධිය වාර්තා කිරීමට පැමිණ සිටි හිරු වාර්තාකරුට මෙලෙස බාධා කළා.",
       "URL": "https://www.hirunews.lk/273837/පොලිසියෙන්-මාධ්‍යවේදියෙකුට-ප්‍රහාරයක්-කැමරාව-වහන්න-තර්ජනයක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1896"
}