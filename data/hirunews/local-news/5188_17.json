{
       "Source": "hirunews",
       "Timestamp": "Sunday, 31 January 2016 - 12:53",
       "Headline": "යෝෂිත ඇතුළු 4 දෙනෙකු එකම සිරමැදිරියේ - අයෙක් බන්ධනාගාර රෝහලට",
       "News Content": "බන්ධනාගාර ගත කෙරුණු හිටපු ජනාධිපති මහින්ද රාජපක්ෂගේ පුත් යෝෂිත රාජපක්ෂ ඇතුලු සිව්දෙනෙකු මේ වනවිට කොළඹ රිමාන්ඞ් බන්ධනාගාරයේ එකම මැදිරියක රඳවා සිටින බව බන්ධනාගාර දෙපාර්තමේන්තුව පවසනවා.\nඔවුන් සමඟ බන්ධනාගාර ගත කෙරුණු කවීෂ දිසානායක නැමැත්තා බන්ධනාගාර රෝහලට ඇතුළත් කෙරුණු බවයි බන්ධනාගාර කොමසාරිස් ජනරාල් එච්.එන්.සී. ධනසිංහ හිරු ප්‍රවෘත්ති අංශයට කියා සිටියේ.\nයෝෂිත රාජපක්ෂ ඇතුලු පස්දෙනා ලබන මස 11 දක්වා රක්ෂිත බන්ධනාගාර ගතකිරීමට කඩුවෙල ප්‍රධාන මහේස්ත්‍රාත්  ධම්මික හේමපාල ඊයේ නියෝග කළේ මූල්‍ය අපරාධ විමර්ශන කොට්ඨාශය විසින් ඔවුන් අත්අඩංගුවට ගෙන අධිකරණයට ඉදිරිපත් කිරීමෙන් අනතුරුවයි.\nසී.එස්.එන්. නාලිකාවේ ප්‍රවර්ධන කටයුතු වෙනුවෙන් රාජ්‍ය දේපළ යොදාගැනීම සහ හේතු ඉදිරිපත් කළ නොහැකි මූල්‍ය ප්‍රතිපාදනවලින් එම නාලිකාව ආරම්භ කිරීම මෙන්ම පවත්වාගෙන යෑම ඔවුන්ට එල්ලවී ඇති චෝදනා වනවා.\nයෝෂිත රාජපක්ෂකට අමතරව මෙලෙස බන්ධනාගාර ගත කෙරුණේ හිටපු ජනාධිපතිවරයාගේ මාධ්‍ය ප්‍රකාශක,  සී.එස්.එන් නාලිකා ප්‍රධානී රොහාන් වැලිවිට සහ එහි අධ්‍යක්‍ෂවරුන් වන නිශාන්ත රණතුංග, කවිෂාන් දිසානායක සහ අෂාන් ප්‍රනාන්දු යන අයයි.\nකවීෂාන් දිසානායක බන්ධනාගාර රෝහලට ඇතුළත් කර ඇත්තේ මීට පෙර රිය අනතුරකට ලක්වී ඔහුගේ පාදයකට සහ අතකට ඇතිවූ ආබාධයක් හේතුවෙන්.\nඔහු අද පෙරවරුවේ කොළඹ ජාතික රෝහලට රැගෙන ගොස් ප්‍රතිකාර ලබාදී නැවත බන්ධනාගාර රෝහලට රැගෙන එන බවයි එහි ප්‍රකාශකයෙකු හිරු ප්‍රවෘත්ති අංශයට සඳහන් කළේ",
       "URL": "https://www.hirunews.lk/125130/යෝෂිත-ඇතුළු-4-දෙනෙකු-එකම-සිරමැදිරියේ-අයෙක්-බන්ධනාගාර-රෝහලට",
       "Category": "Local News",
       "Parent URL": "https://www.hirunews.lk/local-news.php?pageID=5188"
}