{
       "Source": "hirunews",
       "Timestamp": "Tuesday, 14 May 2019 - 12:41",
       "Headline": "මෙහෙයුම්වලට පොලිස් නිළ සුනඛයින් 215ක්",
       "News Content": "පාස්කු ඉරිදා ප්‍රහාර ප්‍රහාර මාලාවෙන් පසු සිදු කෙරෙන මෙහෙයුම් සඳහා පොලිස් නිල සුනඛ කොට්ඨාශයේ සුනඛයින් 215 දෙනෙකු පමණ එක්ව සිටිනවා.\nඑහි අධ්‍යක්ෂ පොලිස් අධිකාරී ලාල් සෙනෙවිරත්න කියා සිටියේ ඒ අතර අපරාධ පරීක්ෂණ සුනඛයින් 85 දෙනෙකු සහ පුපුරණ ද්‍රව්‍ය සෙවීම සඳහා පුහුණු කළ සුනඛයින් 75 දෙනෙකු සිටින බවයි.\nප්‍රහාරයෙන් පසු පුපුරණ ද්‍රව්‍ය විශාල ප්‍රමාණයක් සොයා ගනු ලැබුවේ මෙම සුනඛයින්ගේ දායකත්වය මත බවද පොලිස් නිල සුනඛ කොට්ඨාශයේ අධ්‍යක්ෂවරයා සඳහන් කළා.\nසයින්දමරුදු ප්‍රදේශයේ නිවසක සිදු වූ පිපිරීම මෙන්ම ත්‍රස්තවාදීන්ගේ පුපුරණ ද්‍රව්‍ය තොගයක් සොයාගත් නින්දවූර් ප්‍රදේශයේ නිවසේ සිදුකළ මෙහෙයුම් සඳහා ද පොලිස් නිල සුනඛයින් එක් වුණා.\nඑසේම ඌව - කුඩාඔය ප්‍රදේශයේ ඉඩමක තිබී ඊයේ අවි ආයුධ සොයා ගැනීමට ද මෙම සුනඛයින් යොදා ගත් බවයි පොලිස් අධිකාරි ලාල් සෙනෙවිරත්න කියා සිටියේ්.\nඑම අවි ආයුධ තොගය උරයක බහා එහි වළ දමා තිබූ අතර, අපරාධ පරීක්ෂණ නිල සුනඛයෙකුට ලබාදුන් ඉවට එම සත්වයා ගොස් තිබුණේ අදාල ඉඩමේ මුරකරු රැදී සිටි නිවස වෙතයි.\nඒ අනුව මුරකරු අත්අඩංගුවට ගැණුනු අතර, තමා මෙම අවි ආයුධ වළ දැමූ බවට පසුව ඔහු පොලිසිය වෙත පාපොච්චාරණය කරනු ලැබුවා.\nජනතාවට ද ජර්මන් ෂෙපර්ඩ්, රොක්වයලට්, ලැබ්රඩෝර් වැනි පෙළපතක් සහිත සුනඛයින් පොලිස් නිල සුනඛ කොට්ඨාශය වෙත පරිත්‍යාග කළ හැකි අතර, මෑත කාලසීමාවේ එවැනි සුනඛයින් 30 දෙනෙකු පමණ පරිත්‍යාග කර ඇති බව එහි අධ්‍යක්ෂ පොලිස් අධිකාරි ලාල් සෙනෙවිරත්න සඳහන් කළා.\nඅවුරුද්දක්, අවුරුදු එකහමාරත් අතර වයසේ පසුවන සුනඛයින් එලෙස භාර ගන්නා අතර, ඊට පෙර මෙම සතුන් වෛද්‍ය පරීක්ෂණයකට ද යොමු කෙරෙනවා.",
       "URL": "https://www.hirunews.lk/216350/මෙහෙයුම්වලට-පොලිස්-නිළ-සුනඛයින්-215ක්",
       "Category": "Local News",
       "Parent URL": "https://www.hirunews.lk/local-news.php?pageID=3353"
}