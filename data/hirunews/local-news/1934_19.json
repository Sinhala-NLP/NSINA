{
       "Source": "hirunews",
       "Timestamp": "Sunday, 23 May 2021 - 14:03",
       "Headline": "එක්ස්ප්‍රස් පර්ල් නෞකාවේ ඉදිරි ක්‍රියාමාර්ග නෙදර්ලන්ත විශේෂඥ කණ්ඩායම ලබාදෙන වාර්තාවෙන් පසු (වීඩියෝ)",
       "News Content": "කොළඹ වරායට වයඹ දෙසින් නැංගුරම් ලා තිබියදී ගිනි ගැනීමකට ලක්වූ එක්ස්ප්‍රස් පර්ල් නෞකාව සම්බන්ධයෙන් පරීක්ෂණ පැවැත්වීමට දිවයිනට පැමිණි නෙදර්ලන්ත විශේෂඥ කණ්ඩායම ලබා දෙන වාර්තාවලට අනුව, ඉදිරි පියවර වලට එළඹෙන බව සමුද්‍රීය පරිසර ආරක්ෂණ අධිකාරිය පවසනවා.\nඑහි සභාපතිනී, දර්ශනී ලහඳපුර හිරු ප්‍රවෘත්ති අංශයට සඳහන් කළේ අදාළ විශේෂඥ කණ්ඩායම මේ වනවිට එම නැවේ ගින්න නිවන ටග් යාත්‍රා වෙත ගොස් පරීක්ෂණ කටයුතු ආරම්භ කර ඇති බවයි.\nගින්නෙන් නැවට සිදුව ඇති හානිය සහ ඉදිරි කටයුතු විමර්ශනය සඳහා ඊයේ රාත්‍රියේ දිවයිනට පැමිණි මෙම නෙදර්ලන්ත විශේෂඥ කණ්ඩායම අද අලුයම නෞකාව ආසන්නයට ළගා වුණා.\nනෞකාවේ හට ගෙන ඇති ගින්න මේ වනවිට පාලනය කර ඇතත්, එය මුළුමනින්ම නිවා අවසන් නොමැති බවයි සමුද්‍රීය පරිසර ආරක්ෂණ අධිකාරියේ සභාපතිනි දර්ශනී ළහඳපුර පැවසුවේ.\nමෙම සිද්ධියේදී සමුද්‍රීය පරිසරයට සිදුව ඇති හානිය පිලිබඳව පරීක්ෂා කිරීමට ඊයේ දිනයේ ලබා ගත් ජල සාම්පල ඉදිරියේදී රජයේ රස පරීක්ෂකවරයා වෙත යොමුකරවන බව ද ඇය කියා සිටියා.\nනෞකාවේ ගින්න නිවීමේ මෙහෙයුම තවදුරටත් ක්‍රියාත්මකයි.\nපසුගිය 19 වැනිදා කොළඹ වරායට නුදුරින් නැංගුරම් ලා ඇති සිංගප්පූරුවට අයත් ටොන් 37,000ක් බරැති එක්ස්ප්‍රස් පර්ල් නෞකාවේ බහාළුම් 1,486ක් අඩංගු වනවා. එහි නයිට්රික් ඇසිඩ් මෙටි්‍රක් ටොන් 25 ක් ඇතුළු රසායනික ද්‍රව්‍ය හා රූපලාවණ්‍ය ද්‍රව්‍යද ඇතුළත්.\nමැරිටයිම් එක්සෙකටිව් නැමැති නෞකා පිළිබඳ තොරතුරු ඇතුළත් වෙබ් අඩවිය සඳහන් කළේ එක්ස්ප්‍රස් පර්ල් අලුතෙන්ම නිෂ්පාදනය කළ නෞකාවක් වන අතර, එය හිමිකාර සමාගම වෙත ලැබී ඇත්තේ පසුගිය පෙබරවාරියේදී බවයි.",
       "URL": "https://www.hirunews.lk/272203/එක්ස්ප්‍රස්-පර්ල්-නෞකාවේ-ඉදිරි-ක්‍රියාමාර්ග-නෙදර්ලන්ත-විශේෂඥ-කණ්ඩායම-ලබාදෙන-වාර්තාවෙන්-පසු-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1934"
}