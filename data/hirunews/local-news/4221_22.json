{
       "Source": "hirunews",
       "Timestamp": "Monday, 13 November 2017 - 10:19",
       "Headline": "අවුරුදු 30 - 33 වයස්වල පත්වෙද්දී සාමාජිකයන් මියයන මැල්සිරිපුර පවුල (ඡායාරූප)",
       "News Content": "වයස අවුරුදු 30 සිට 33 දක්වා වයස් කාලවලදී පවුලේ පිරිස මියයෑමේ කතා පුවතක් මැල්සිරිපුර, පන්ලියද්ද, හැවනතැන්න ගම්මානයෙන් වාර්තා වෙනවා.\nඑකම පවුලේ පරම්පරා දෙකක පුද්ගලයන් මෙලෙස වයස අවුරුදු තිහක්, තිස්තුනක් වන විට මියයෑමේ සිද්ධියක් හේතුවෙන් දරු මුණුබුරන් දැඩි අසරණ තත්වයට පත්ව ඇති බවයි වර්තා වන්නේ.\nපසුගිය දා හදිසි රියඅනතුරකින් ස්වාමිපුරුෂයෙකු සහ බිරිඳක එකම අවස්ථාවේ මිය ගොස් කුඩා දරුවන් තිදෙනෙකු අවතැන් වීමේ සිද්ධිය පිළිබඳව සොයා බැලීමට ගිය අවස්ථවේ මෙම සිද්ධිය අනාවරණය වූ බවයි අප වාර්තාකරු සඳහන් කළේ\nමෙම ගම්මානයේ සහෝදරියන් දෙදෙනෙක් ජීවත්ව සිට ඇති අතර ඔවුන් දෙදෙනාට දරුවන් තිදෙනෙකු ද සිට තිබෙනවා.\nඔවුන් දෙදෙනාට වයස අවුරුදු 32 සහ 33 වන විට හදුනා නොගත් රෝගයකින් හදිසියේ දෙදෙනාම මිය ගොස් ඇත්තේ සිය දරුවන් කුඩා අවදියේදීයි.\nඔවුන්ගේ ස්වාමිපුරුෂයන් ද වයස අවුරුදු 33 සහ 32 වන වියේ පසුවන කාලයේදී මියගොස් ඇති බවයි හෙළිවී ඇත්තේ.\nපසුව පවුල් දෙකේම කුඩා දරුවන් හදාවඩා ගැනීම ඔවුන්ගේ ඥාති පවුලක් විසින් සිදුකර ඇති බවටයි වාර්තා වන්නේ.\nඑම දරුවන් වැඩිවියට පත්ව ඔවුන් ද විවාහ දිවියට ඇතුළු වී තිබෙනවා.\nඔවුන්ද දරුවන් තිදෙනා බැගින් මෙලොවට බිහිකර ඇති අතර එක් සහෝදරියකගේ පුත්‍රයා අවුරුදු 33ක් වෙද්දී හදිසි රිය අනතුරකින් මියගොස් දරුවන් තිදෙනෙකු සමඟ බිරිද අසරණ වී සිටින බවයි වාර්තා වන්නේ.\nඑසේ මිය ගිය පුද්ගලයාගේ නැගණිය පසුගියදා සිය සැමියා සමඟ දරුවන් පාසලෙන් රැගෙන ඒම සඳහා පිටත්ව යන අවස්ථාවේදී  රිය අනතුරකට භාජනය වී ඔවුන් දෙදෙනාම එම ස්ථානයේම මිය ගොස් ඇති බවටයි තොරතුරු අනාවරණය වී ඇත්තේ.\nඔවුන්ගේ මියයාමත් සමඟ කුඩා දරුවන් තිදෙනෙකුට මෙලොව තනිවන්නට සිදුව තිබෙනවා.\nමෙම පවුලට සම්බන්ධ මේ වන විට ඉතිරිව සිටින මෙම බිරින්දෑවරු දෙදෙනෙකු වයස අවුරුදු 32 හා 33 වයස්වල පසුවන අතර ඉහත සිදුවීම් හේතුවෙන් ඔවුන්  දැඩි මානසික පීඩනයකින් ජීවත් වන  බවයි අවුන් පවසන්නේ.\nවැඩිමහල් සහෝදරයකු සහ සහෝදරියක මේ සියලු දෙනාගේ දුක සතුට වෙනුවෙන් සිටින බව පවුලේ අය අප වාර්තාකරු සමඟ පවසා තිබෙනවා.\nරෝෂිණී ප්‍රදීපිකා නමැති මෙම පවුලේ සාමාජිකාවක් හඬා වැටෙමින් කියා සිටියේ තම පවුලේ සියලු දෙනාටම සිදුවෙමින් යන මෙම විපත පිළිබඳව දැඩි ලෙස බියකින් පසුවන බවයි.\nමේ වනවිට තමන් කුඩා අවධියේ දෙමව්පියන් නැති වූවා සේම තම දරුවන්ට ද එම වයසේදී ම දෙමවුපියන් අහිමි වී තිබීම බරපතළ ඛේදවාචකයක් බවද\nඇය වැඩිදුරටත් සඳහන් කළා.\nඅසරණවී සිටින මෙම දරුවන් හදාවඩා ගන්නා එම ගම්මානයේ මෙම පවුල්වල ඥාතීවරියක වන සමන්තිකා කුමාරි මෙසේ පැවසුවා.\n\"ඇත්තටම අපිට තේරෙන්නෙ නෑ මොකක්ද මේ සිද්ධ වෙන්නේ කියලා. මමයි මගේ අයියා එ පුංචි කාලෙ ඉඳලම මේ දුක් කන්දරාව විඳිනවා. තවත්\nඒ දුක අවසන් වීමක් නෑ. දවසින් දවස අපි දෙන්නත් මේ දරු පැටවුනුත් එක්ක මැරි මැරි උපදිනවා. මගේ සහෝදරියන් දෙදෙනෙකු ගේ දරුවෝ තමයි මේ විදිහට අසරණ වෙලා ඉන්නේ. දරුවන්ගේ දරුවනුත් දැන් අසරණ වුණා මගේ සහෝදරියන් දෙදෙනාට සහ එයාලා කසාද බැඳපු අයට හරියටම අවුරුදු 33 වෙද්දී එය පුංචි දරු පැටවුන් දාල ගියා. ගමගේ අයියා බොහොම අමාරුවෙන් ඒ පුංචි දරුවො ටික ලොකු මහත් කළා. අම්මා නැතිවුණා කියලා අගහිඟ කලේ නෑ. පුළුවන් විදියට කළා.  කසාද බන්දලා දුන්නා. ඒ දරුවෝ තුන්දෙනත් එක්ක පවුලෙ දරුවො තුන්දෙනා තුන්දෙනා බැගින් පවුල් දරු පැටව් නවදෙනෙක් හම්බුනා. හරියටම අවුරුදු 33, 32. වෙද්දී අම්මලාට තාත්තලාට වෙච්ච දේ සිදුවෙමින් පවතිනවා. එක පවුලක එක සහෝදරියගේ දියණියත් එයාගේ මහත්තයයි දෙන්නම නැති වුණා. දරු පැටවු තුන් දෙනා අනාථ වුණා. ඒ තුන්දෙනා බලාගන්නෙත් මම. ඒත් එක්කම ඒ අක්කගේ පුතා හදිසියේ රිය අනතුරක් වෙලා මියගියා. එයාටත් දරුවෝ තුන් දෙනෙක් ඉන්නවා. අනිත් අක්කගේ දුව බැඳපු මහත්තයා එකපාරටම ලෙඩක් හැදිලා අවුරුදු තිස්තුනක් වෙනකොටම මිය ගියා. එයාට දරුවෝ තුන් දෙනෙක් ඉන්නවා. අහිංසක දරු පැටව් හය හතර නොදන්න නවදෙනෙක් අනාථ වෙලා. මේ සියලු දෙනාටම පුළුවන් විදියට අපි සලකනවා.ඇත්තටම මම ඉල්ලා සිටින්නේ මේ පුංචි පැටවුන්ට කවුරුහරි උදව්වක් කරනවා නම් ලොකු දෙයක් ඉන්න හිටින්න තැනක් නෑ කන්න බොන්න දෙයක් නෑ ඒ අයට කොහොම හරි අපිට පුළුවන් විදියට තමයි සලකන්නේ. ඒ නිසා මේ පැටවුන්ට අඩුම තරමේ ගෙයක් දොරක් වත් හදලා දෙනවා නම් ඒක ලොකු පිනක්\"\nඡායාරූප - දඹුල්ල, කාංචන කුමාර",
       "URL": "https://www.hirunews.lk/175894/අවුරුදු-30-33-වයස්වල-පත්වෙද්දී-සාමාජිකයන්-මියයන-මැල්සිරිපුර-පවුල-ඡායාරූප",
       "Category": "Local News",
       "Parent URL": "https://www.hirunews.lk/local-news.php?pageID=4221"
}