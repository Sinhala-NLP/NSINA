{
       "Source": "hirunews",
       "Timestamp": "Sunday, 27 September 2020 - 10:58",
       "Headline": "ත්‍රිකුණාමල වරායට පැමිණි ඉන්දීය නෞකාවක 17කට කොරෝනා",
       "News Content": "ඉන්දියාවේ සිට අයි. ඕ.සී. සමාගමට ඉන්ධන රැගෙන ත්‍රිකුණාමල වරායට පැමිණි  නෞකාවක සිටි ඉන්දීය ජාතික කාර්ය මණ්ඩලයේ  17 දෙනෙකුට කොරෝනා වෛරසය ආසාදනය වී ඇති බවට තහවුරු වී තිබෙනවා.\nඒ හේතුවෙන් එම නෞකාවේ කාර්ය මණ්ඩලය සමඟ සමීප සබඳතා පැවැත්වූ පුද්ගලයින් කිහිපදෙනෙකුද නිරෝධායනය සඳහා යොමුකළ බවයි කොවිඩ් 19 වැළැක්වීමේ ජාතික මධ්‍යස්ථානයේ ප්‍රධානී, යුද හමුදාපති ලූතිනන් ජෙනරාල් ශවේන්ද්‍ර සිල්වා ප්‍රකාශ කළේ.\nපසුගිය  25 වනදා අදාළ නෞකාව  ඉන්ධන මෙටි‍්‍රක් ටොන් 4,000 ක් රැගෙන ඉන්දියාවේ සිට කොළඹ වරායට පැමිණ ඇති අතර, ඉන් අනතුරුවයි නෞකාව ත්‍රිකුණාමල වරායට පැමිණ ඇත්තේ.\nඑහි කාර්ය මණ්ඩලයේ සාමාජිකයෙකු හදිසියේ රෝගාතුරවීම හේතුවෙන් පී.සී.ආර්. පරීක්ෂණයකට ලක් කිරීමෙන් ඔහු කොරෝනා ආසාදිතයෙකු ලෙස හඳුනාගැනුනා.\nඉන් අනතුරුව නෞකාවේ සම්පූර්ණ කාර්ය මණ්ඩලයම පී.සී.ආර්. පරීක්ෂණවලට ලක් කිරීමෙන් පසු ඉන් 17 දෙනෙකුටම කොරෝනා ආසාදනය වී  ඇති බවට හඳුනා ගෙන තිබෙනවා.\nකෙසේ වෙතත් එම නෞකාවේ කාර්ය මණ්ඩලය කොළඹ වරායෙන් හෝ ත්‍රිකුණාමල වරායෙන් රට තුළට ඇතුලූවී මෙරට පුද්ගලයින් සමඟ සමීප සබඳතා පවත්වා නොමැති බවටයි වාර්තාවන්නේ.\nමේ අතර, ඊයේ දිනයේදී ආසාදිතයින් 4 දෙනෙකු වාර්තාවීමත් සමඟ මෙරටින් වාර්තා වන කොරෝනා ආසාදිතයින්ගේ සංඛ්‍යාව 3349 දක්වා ඉහළ ගොස් තිබෙනවා.\nකුවේට් රාජ්‍යයෙන් පැමිණි 3 දෙනෙකු සහ එක්සත් අරාබි එමීර් රාජ්‍යයේ සිට පැමිණි ආසාදිතයෙකු ඒ අතර වන බවයි රජයේ ප්‍රවෘත්ති දෙපාර්තමේන්තුව සඳහන් කළේ.\nමේ අතර අද උදෑසනින් අවසන් වූ පැය 24 තුළ තවත්  කොරෝනා ආසාදිතයන් 88,600 ක් වාර්තාවීමත් සමඟ ඉන්දියාවේ සමස්ත කොරෝනා  ආසාදිතයන් සංඛ්‍යාව 59 ලක්ෂ 92,532 දක්වා ඉහළ ගොස් තිබෙනවා.\nඑමෙන්ම ඊයේ දිනය තවත් කොරෝනා මරණ 1,124 ක් වාර්තාවීම නිසා එරට කොරෝනා මරණ සංඛ්‍යාවද 94,534 දක්වා ඉහළ ගියා.\nඉන්දීය සෞඛ්‍ය අමාත්‍යාංශය ප්‍රකාශ කළේ කොරෝනා ආසාදනය වූ 49 ලක්ෂ 40,000ක් දෙනා මේ වනවිට සුවය ලබා ඇති බවයි.",
       "URL": "https://www.hirunews.lk/251207/ත්‍රිකුණාමල-වරායට-පැමිණි-ඉන්දීය-නෞකාවක-17කට-කොරෝනා",
       "Category": "Local News",
       "Parent URL": "https://www.hirunews.lk/local-news.php?pageID=2427"
}