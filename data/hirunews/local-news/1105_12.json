{
       "Source": "hirunews",
       "Timestamp": "Friday, 10 June 2022 - 14:52",
       "Headline": "සිසිර ජයකොඩි සියපත පදනම සංස්ථාගත කිරීමේ පනත් කෙටුම්පතට ව්‍යවස්ථාදායක ස්ථාවර කාරක සභාවේ අනුමතිය",
       "News Content": "සිසිර ජයකොඩි සියපත පදනම සංස්ථාගත කිරීම සඳහා වූ පනත් කෙටුම්පත පිළිබඳ වාර්තාවට සංශෝධන සහිතව ව්‍යවස්ථාදායක ස්ථාවර කාරක සභාවේ අනුමතිය ඊයේ (09) හිමිව තිබෙනවා.\nමෙම පනත් කෙටුම්පත පිළිබඳ වාර්තාව අධ්‍යාපන අමාත්‍යවරයා විසින් 2022 බෙරවාරි 23 වැනිදා පාර්ලිමේන්තුවට ඉදිරිපත් කරනු ලැබුවා.\nඒ අනුව එම වාර්තාව ව්‍යවස්ථාදායක ස්ථාවර කාරක සභාවට ඊයේ (09) ඉදිරිපත් කරන ලද අතර එහිදී ඒ පිළිබඳ සාකච්ඡා කොට සලකා බලා සංශෝධන සහිතවයි අනුමතිය ලබා දී ඇත්තේ.\nව්‍යවස්ථාදායක ස්ථාවර කාරක සභාව එහි සභාපති නියෝජ්‍ය කථානායක සහ කාරක සභා සභාපති අජිත් රාජපක්ෂ මහතාගේ ප්‍රධානත්වයෙන් රැස් වූ අතර ඔහු නියෝජ්‍ය කථානායක සහ කාරක සභා සභාපති ධුරයන්ට පත්වීමෙන් පසු සහභාගීවූ පළමු කාරක සභාව මෙයයි.\nමෙම කාරකසභා රැස්වීමට පාර්ලිමේන්තු මන්ත්‍රීවරයන් වන සිසිර ජයකොඩි, චන්දිම වීරක්කොඩි, අනුප පස්කුවෙල්, බී. වයි.ජී රත්නසේකර, ප්‍රේම්නාත් සී. දොලේවත්ත, ජයන්ත වීරසිංහ යන මහත්වරු සහ නීති කෙටුම්පත් සම්පාදක දෙපාර්තමේන්තුව, නීතිපති දෙපාර්තමේන්තුව සහ අධ්‍යපන අමාත්‍යාංශයේ නිලධාරීන් පිරිසක්ද සහභාගී වුනා.",
       "URL": "https://www.hirunews.lk/306743/සිසිර-ජයකොඩි-සියපත-පදනම-සංස්ථාගත-කිරීමේ-පනත්-කෙටුම්පතට-ව්‍යවස්ථාදායක-ස්ථාවර-කාරක-සභාවේ-අනුමතිය",
       "Category": "Local News",
       "Parent URL": "https://www.hirunews.lk/local-news.php?pageID=1105"
}