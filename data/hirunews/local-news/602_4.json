{
       "Source": "hirunews",
       "Timestamp": "Saturday, 14 January 2023 - 20:00",
       "Headline": "හිරු පුවතට දම්සෝ ආදි ශිෂ්‍ය සංගමයෙන් පිළිතුරු (වීඩියෝ හා ඡායාරූප)",
       "News Content": "උසස් පෙළට නවකයින් ලෙස ඇතුළත් වන කිසිදු දරුවෙකුගෙන් පහසුකම් හා සේවා ගාස්තු හැර අන් අතිරේක වියදම් කිසිවක් සඳහා සිය පාසල විසින් හෝ විදුහල්පතිනිය විසින් මුදල් එකතු කිරීමක් සිදු නොකළ බවට අම්බලන්ගොඩ ධර්මාශෝක විද්‍යාලයේ ආදි ශිෂ්‍ය සංගම‍ය පවසනවා.\nඑම සංගමයේ සමලේකම්වරයා ඇතුළු නිලධාරින් පිරිසක් අද (14) මාධ්‍ය හමුවක් කැඳවමින් කියා සිටින්නේ, විද්‍යුත් හා මුද්‍රිත මාධ්‍ය තුළින් සිය පාසල අපකීර්තියට පත්වන ආකාරයට පුවත් වාර්තා කිරීමක් සිදු කර ඇති බවයි.\nධර්මාශෝක විද්‍යාලයට උසස් පෙළ හැදෑරීමට ඇතුළත් වන කිසිදු දරුවෙකුගෙන් වසර දෙකකට නියමිත පහසුකම් හා සේවා ගාස්තු ලෙස රුපියල් 7920ක මුදලක් (එක් වසරක් සඳහා රුපියල් 3960ක් පමණි) හැර වෙනත් කිසිම අයුරකින් මුදලක් ලබා ගැනීමට පාසල් සංවර්ධන සමිතියෙන් හෝ ආදි ශිෂ්‍ය සංගමයෙන් අනුමත කිරීමක් සිදු කර නොමැති බවත් මෙම මාධ්‍ය හමුවට එක්වෙමින් ආදි ශිෂ්‍ය සංගමයේ නිලධාරින් විසින් ප්‍රකාශ කරනු ලැබුවා.\nහිරු ප්‍රවෘත්ති විසින් වාර්තා කරන ලද විදුහල්පති අල්ලස් ලබාගත් බවට සඳහන් වන ඇතැම් හඬපට ආදිය විවිධ වසරවල දී පාසලේ විදුහල්පති ධුරවල කටයුතු කළ ඇතැම් විදුහල්පතිවරුන්ගේ දූෂිත ක්‍රියා සම්බන්ධයෙන් විනය පරීක්ෂණ සඳහා අධ්‍යාපන අමාත්‍යාංශයට ලබාදීමට ගත් හඬපට බවත්, සමහර හඬපට පාසලට අපහාස කිරීමේ අරමුණින් කටයුතු කරන ඇතැම් කණ්ඩායම්වල ක්‍රියා බවත් මෙම මාධ්‍ය හමුවට එක් වෙමින් ආදි ශිෂ්‍ය සංගමය වැඩිදුරටත් කියා සිටියා.\nකෙසේවෙතත්, හිරු ප්‍රවෘත්ති විසින් ඊයේ දිනයේ දී අදාළ විද්‍යාලය සම්බන්ධයෙන් වාර්තා කළ වාර්තාකරණය පාසල් ප්‍රජාව තුළින් ම සිය පාසල තුළ ඇති පරිපාලනයේ අක්‍රමිකතා සම්බන්ධයෙන් සිදු කරන ලද දැනුම්දීම් මෙන් ම ඇතැම් ප්‍රකාශයන් ද ඒ හා සම්බන්ධයෙන් ලද තොරතුරු බවත්, එම වාර්තාව සැකසීමේ දී පසුගිය සතියේ දී (10) විද්‍යුත්, මුද්‍රිත මාධ්‍ය හරහා ද, සමාජ මාධ්‍ය හරහා ද සංසරණය වූ සාධක මත ද මෙම හෙළිදරව්ව සිදු කරන ලද්දක් බව ද මෙහිදී සඳහන් කළ යුතුම කාරණයක්.\nදරුවෙකුට නිදහස් අධ්‍යාපනය ලැබීමට ඇති ප්‍රධානතම ස්ථානය වන්නේ පාසල් පද්ධතිය වන අතර, එහිදි දරුවන් වෙනුවෙන් ඔවුන්ගේ අධ්‍යාපනයේ අයිතිය යම් අසාධාරණයකට ලක්වන ඕනෑම අවස්ථාවක ඒ වෙනුවෙන් අප මාධ්‍ය ආයතනය පෙනී සිටින්නේ, කිසිදු වාරණයක් රහිතව බවත්, මෙම සිදුවීමත් සමග බොහෝ පාසල්වල මෙවැනි ක්‍රියා ඇති බවට මහජනතාව විසින් ම සමාජ මාධ්‍යහි තබා ඇති ඇතැම් සටහන් මගින් ද පෙන්නුම් කරන බව ද සඳහන් කළ යුතු වනවා.\nමේ හේතුවෙන් ඉදිරියේ දී මෙම පාසලේ හෝ රටේ වෙනත් ඕනෑම පාසලක දූෂණ, අක්‍රමිකතාවක් සම්බන්ධයෙන් පුවත් වාර්තාකරණයට හිරු ප්‍රවෘත්ති අප සූදානමින්.\nඑමෙන්ම, ඊයේ දිනයේ දී අම්බලන්ගොඩ ධර්මාශෝක විද්‍යාලය සම්බන්ධයෙන් අප වාර්තා කළ පුවත සබැඳිව ඊට සමීප සබඳතා හා අත්දැකීම් ලැබූවන් විශාල සංඛ්‍යාවක් ද සමාජ මාධ්‍යය තුළ පහත දැක්වෙන පරිදි විවිධ අදහස් පළ කර තිබුණේ මෙම සිදුවීමේ තවත් පැතිකඩක් සිතීමට අවකාශය විවර කරදෙමින්.\nඑහිදී රටේ තවත් පාසල් ගණනාවක ම නාමයන් සඳහන් කරමින්, ඒ පිළිබඳව ද මාධ්‍යයේ හා බලධාරින්ගේ අවධානය යොමු කරවන ලෙසටත් ඔවුන් ඉල්ලා සිටි අයුරු ද දැකිය හැකියි.",
       "URL": "https://www.hirunews.lk/325048/හිරු-පුවතට-දම්සෝ-ආදි-ශිෂ්‍ය-සංගමයෙන්-පිළිතුරු-වීඩියෝ-හා-ඡායාරූප",
       "Category": "Local News",
       "Parent URL": "https://www.hirunews.lk/local-news.php?pageID=602"
}