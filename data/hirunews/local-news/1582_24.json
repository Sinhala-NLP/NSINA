{
       "Source": "hirunews",
       "Timestamp": "Friday, 05 November 2021 - 13:43",
       "Headline": "දස්කම් ගැන සෑහීමකට පත්වන බව විස්සයි විස්ස නායක දසුන් කියයි",
       "News Content": "මෙවර විස්සයි විස්ස ලෝක කුසලාන තරගාවලිය සඳහා ශ්‍රී ලංකා පිල එක්වූයේ සුදුසුකම් ලැබීමේ තරගාවලියකටද සහභාගිවීමෙන් අනතුරුවයි.\nඑහෙත් යොවුන් ක්‍රීඩකයන්ගෙන් සමන්විත ශ්‍රී ලංකා පිලේ දක්ෂතාවන් ක්‍රිකට් ලොව ආන්දෝලනයකට ලක් කිරීමට සමත් වුණා.\nඅවසන් පූර්ව වටයට සුදුසුකම් නොලැබූවද සුපර් ලීග් වටයේ තරග පහකින් දෙකක් ජයගත් ශ්‍රී ලංකා පිලට ලබන වසරේ පැවැත්වෙන විස්සයි විස්ස ලෝක කුසලාන තරගාවලියේ සුපර්ලීග් වටය සඳහා ඍජුව සහභාගිවීමේ අවස්ථාවක් හිමිවනු ඇති බවයි ක්‍රීඩා විචාරකයන් සඳහන් කළේ.\nතරගාවලියේ මෙතෙක් වැඩිම ලකුණු ලාභියා මෙන්ම වේගවත්ම ලකුණු රැස් කරන්නා ලකුණු 233ක් රැස් කරගත් චරිත් අසලංක වන අතර, වැඩිම කඩුලු සංඛ්‍යාවක් එනම් කඩුලු 16 ක් ලබාගත්තේ වනිඳු හසරංග විසින්.\nඔහු විස්සයි විස්ස ලෝක කුසලාන තරගාවලියක වැඩිම කඩුලු සංඛ්‍යාවක් එනම් කඩුලු 15ක් බිඳහෙලා අජන්ත මෙන්ඩිස් තැබූ වාර්තාවද බිඳ හෙළුවා.\nමෙවර විස්සයි විස්ස ලෝක කුසලාන තරගාවලියේ ශ්‍රී ලංකා පිල දැක් වූ දස්කම් සම්බන්ධයෙන් තෘප්තිමත් විය හැකි බවයි නායක දසුන් ශානක කොදෙව් පිල පරදවා ශ්‍රී ලංකාව ඊයේ වාර්තා කළ සුපර් ලීග් වටයේ ජයග්‍රහණයෙන් අනතුරුව කියා සිටියේ.",
       "URL": "https://www.hirunews.lk/287073/දස්කම්-ගැන-සෑහීමකට-පත්වන-බව-විස්සයි-විස්ස-නායක-දසුන්-කියයි",
       "Category": "Local News",
       "Parent URL": "https://www.hirunews.lk/local-news.php?pageID=1582"
}