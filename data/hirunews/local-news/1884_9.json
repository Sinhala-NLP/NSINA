{
       "Source": "hirunews",
       "Timestamp": "Tuesday, 15 June 2021 - 8:38",
       "Headline": "13 වනදා පමණක් තවත් කොවිඩ් මරණ 57ක් - ඊයේ ආසාදිතයන් 2,324ක්",
       "News Content": "තවත් ආසාදිතයන් 2,324 දෙනෙකු ඊයේ (14) හඳුනාගැනීමත් සමඟ මෙරට සමස්ත අසාදිතයින් සංඛ්‍යාව දෙලක්ෂ විසිපන්දහස් නවසිය විසි දෙකක් දක්වා දක්වා ඉහළ ගියා.\nඑමෙන්ම සෞඛ්‍ය සේවා අධ්‍යක්ෂ ජනරාල්වරයා විසින් පෙරේදා දින සිදුව ඇති බවට තහවුරු කරන ලද කොරෝනා මරණ 57 ත් සමඟ මෙරට සමස්ත මරණ සංඛ්‍යාව දැක්වුණේ 2,203 ක්  ලෙසයි.\nඊයේ හඳුනාගත් නව ආසාදිතයන් 2,324 දෙනාගෙන් 2,259 දෙනෙකු අලුත් අවුරුදු කොවිඩ් පොකුරේ ආශ්‍රිතයන් වනවා.\nඊට අමතරව විදේශයන් හි සිට පැමිණි 65 දෙනෙකුද ආසාදිතයන් ලෙස හඳුනා ගැනුනා.\nසෞඛ්‍ය සේවා අධ්‍යක්ෂ ජනරාල්වරයා විසින් පෙරේදා දින සිදුව ඇති බවට තහවුරු කරන ලද කොරෝනා මරණ 57 න් 32 කු පිරිමි පුද්ගලයන් වන අතර, කාන්තාවන් 25 දෙනෙකුද මියගොස් තිබෙනවා.\nමියගිය වැඩිම පිරිසක් අවුරුදු 60 සහ ඊට වැඩි පුද්ගලයින් බවයි රජයේ ප්‍රවෘත්ති දෙපාර්තමේන්තුව නිකුත් කළ නිවේදනයක දැක්වෙන්නේ.\nඒ අනුව තවදුරටත් ආසාදිතයන් 33,255 ක් රෝහල්ගතව ප්‍රතිකාර ලබන අතර, සුවය ලැබූ මුළු සංඛ්‍යාව 190,464 ක්.\nඑමෙන්ම කොවිෂීල්ඩ් එන්නතේ දෙවන මාත්‍රාව ලබාගත නොහැකිවූ ශ්‍රී ලාංකිකයින්ට දෙවන මාත්‍රාව ලෙස ෆයිසර් එන්නත ලබාදීම සම්බන්ධයෙන් බෝවන රෝග පිළිබඳ උපදේශන කමිටුවේ අදහස කඩිනමින් දැනුම්දෙන ලෙස රාජ්‍ය අමාත්‍ය මහාචාර්ය චන්න ජයසුමන සෞඛ්‍ය සේවා අධ්‍යක්ෂ ජනරාල්වරයාට දැනුම්දී තිබෙනවා.\nඔහු කියා සිටියේ ලෝක සෞඛ්‍ය සංවිධානයේ ප්‍රතිශක්තීකරණය පිළිබඳ විශේෂඥ කමිටුවෙන් කළ විමසීමකදී ඇස්ට්‍රාසෙනෙකා කොවිෂීල්ඩ් එන්නතේ දෙවන මාත්‍රාව ලෙස ෆයිසර් එන්නත ලබාදීම පිළිබඳ කිසිදු ගැටලු‍වක් නොමැති බව ප්‍රකාශ කෙරුණු බවයි.\nගතවූ පැය විසි හතරේ නිරෝධායන නීති සහ සංචරණ සීමා කඩ කළ පුද්ගලයින් 1,356 දෙනෙකු අත්අඩංගුවට ගෙන ඇති බව පොලිස් මාධ්‍ය ප්‍රකාශක නියෝජ්‍ය පොලිස්පති අජිත් රෝහණ සඳහන් කළා.\nමේ අතර ඉන්දියාවේ දෛනික කොරෝනා ආසාදිතයන් සහ මරණ වාර්තාවීම සැළකිය යුතු ප්‍රමාණයකින් අඩුවී තිබෙනවා.\nගතවූ පැය විසි හතරේ එරටින් නව ආසාදිතයන් වාර්තාවී ඇත්තේ 62,597 ක් පමණයි.\nඑමෙන්ම 3,000 ඉක්මවා වාර්තාවූ මරණ වෙනුවට ඊයේ වාර්තාවී ඇත්තේ මරණ 1,452 ක් විදෙස් වාර්තා සඳහන් කළේ.\nඑමෙන්ම ඇමරිකාවේ සමස්ත කොරෝනා මරණ සංඛ්‍යාව ලක්ෂ හයේ සීමාව ඉක්මවා තිබෙනවා.\nඑය දැක්වුණේ  615,258 ක් ලෙසයි. ගතවූ පැය විසි හතරේ එරටින් නව මරණ 195 ක් වාර්තාවී තිබෙනවා.\nලොව පුරා කොරෝනා ආසාදිතයන් 17 කෝටි හැත්තෑ ලක්ෂ 15,343 ක් ලෙස දැක්වෙන අතර, මරණ සංඛ්‍යාව සටහන් වූයේ  3,827,395 ක් ලෙසයි.",
       "URL": "https://www.hirunews.lk/274336/13-වනදා-පමණක්-තවත්-කොවිඩ්-මරණ-57ක්-ඊයේ-ආසාදිතයන්-2324ක්",
       "Category": "Local News",
       "Parent URL": "https://www.hirunews.lk/local-news.php?pageID=1884"
}