{
       "Source": "hirunews",
       "Timestamp": "Sunday, 01 January 2017 - 9:22",
       "Headline": "අයවැයේ සහන සහ බදු රැසක් අද සිට",
       "News Content": "අයවැය යෝජනාවන්ට අනුව අදින් ආරම්භ වූ නව වර්ෂයේදී ක්ෂේත්‍ර කිහිපයක ගාස්තු ඉහළ යාමට නියමිත අතර, ඇතැම් ක්ෂේත්‍ර සඳහා සහන ක්‍රියාත්මකවීමට ද නියමිතයි.\nඑළවළු සහ පළතුරු කර්මාන්තකරුවන් සඳහා සියයට 50ක ණය පොලී සහනාධාරයක් අද සිට ක්‍රියාත්මකවීමට නියමිතයි.\nඑමෙන්ම ආනයනික සීනි සදහා සියයට 2ක සහ එතනෝල් සඳහා සියයට 5ක සෙස් බද්දක් ද අද සිට ක්‍රියාත්මක වනු ඇති.\nතේ කර්මාන්තය සදහා වන බදු සරල කිරීමට අයවැයෙන් යෝජනා වී ඇති අතර, රබර් වගාව සංවර්ධනයට අදින් ඇරඹෙන වර්ෂයේදී රුපියල් මිලියන 900ක මුදලක් ලබාදීමට යෝ්ජනා වී තිබෙනවා.\nඑමෙන්ම විශේෂ අධ්‍යාපනය ලබන සිසුන් සඳහා ලබාදෙන දෛනික දීමනාව රුපියල් 50හේ සිට 150 දක්වා වැඩිවීමේ තීරණය ද නව වසරේදී ක්‍රියාත්මකවීමට නියමිතයි.\nඉදිකිරීම් කර්මාන්තයට අදාළ සියයට 25ක සෙස් බද්ද ඉවත් කිරීම ද අදින් ආරම්භ වන මුදල් වර්ෂය තුළ ක්‍රියාත්මක කිරීමට නියමිතයි.\nරාත්‍රී 9 සිට අලූයම 5 දක්වා කාලය තුළ අධිවේගී මාර්ග ගාස්තුව රුපියල් 50කින් අඩු වන අතර, විදුලි සංදේශ බදු අයවැය යෝජනාවට අනුව සියයට 25කින් ඉහළ දමා තිබෙනවා.\nමේ අතර, අයවැයෙන් යෝජනා කරන ලද වැට් බදු සහ ජාතිය ගොඩ නැගීමේ බදු සංශෝධන ද අදින් ආරම්භවූ මුදල් වර්ෂය තුළ ක්‍රියාත්මක වනු ඇති.\nකෙසේ නමුත්, 2017 වසර මෙරට ආයෝජන ඉහළ නැංවීමේ වසරක් ලෙස සලකා කටයුතු කරන බවයි මුදල් අමාත්‍යාංශය ප්‍රකාශ කළේ.",
       "URL": "https://www.hirunews.lk/151019/අයවැයේ-සහන-සහ-බදු-රැසක්-අද-සිට",
       "Category": "Local News",
       "Parent URL": "https://www.hirunews.lk/local-news.php?pageID=4729"
}