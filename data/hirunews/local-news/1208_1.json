{
       "Source": "hirunews",
       "Timestamp": "Tuesday, 26 April 2022 - 19:31",
       "Headline": "අගමැති සහ කැබිනට් මණ්ඩලය ඉවත්විය යුතුයි පොහොට්ටුවේ මන්ත්‍රී කණ්ඩායමක් ජනපති හමුවී කියයි (වීඩියෝ)",
       "News Content": "පවතින ආර්ථික අර්බුදය ජයගැනීම සඳහා සම්මුතිකාමීව රට ගොඩනැගීම වෙනුවෙන් එක්ව කටයුතු කළ යුතු මොහොතක් ලෙස මෙම අවස්ථාව සළකන බව මැතිවරණ කොමිෂන් සභාව පවසනවා.\nඑහිදී පාර්ලිමේන්තුව නියෝජනය කරන සියලු පක්ෂ නියෝජිතයන්ගෙන් සමන්විත අමාත්‍ය මණ්ඩලයක් හෝ වෙනත් යම් ව්‍යුහයක් විසින් අන්තර්කාලීන නිශ්චිත වැඩපිළිවෙලක් ක්‍රියාත්මක කළ යුතු බව තම අදහස බවයි නිවේදනයක් නිකුත් කරමින් එම කොමිෂන් සභාව ප්‍රකාශ කළේ.\nඊට අදාළව බෙහෙවින්ම වැදගත් වනුයේ වැඩපිළිවෙල ක්‍රියාවට නැගීම බවද එහි තවදුරටත් දැක්වෙනවා. ඒ සඳහා නිශ්චිත කාලරාමු තුළ ක්‍රියාත්මක කළ යුතු යෝජනා අටක්ද මැතිවරණ කොමිෂන් සභාව දක්වා තිබුණා.\nඒ අනුව ආණ්ඩුක්‍රම ව්‍යවස්ථා සංශෝධනයක් මගින් විධායකය ඉවත් කිරීම හෝ බලතල සීමා කිරීම හෝ පාර්ලිමේන්තුවේ බලය ශක්තිමත් කිරීම සහ රටට විදේශ විනිමය ලබාගැනීමේ වැඩපිළිවෙලක් සහිත ව්‍යාපෘති අමාත්‍යාංශ සහ අත්‍යවශ්‍ය සේවා සැපයීම සඳහා වන විශේෂ අමාත්‍යාංශ ඇති කිරීම වැදගත් වනවා.\nමහජන නියෝජිතයන්ට ලබාදෙනු ලබන අධි වරප්‍රසාද සීමා කිරීමද එහි ඇතුළත්.\nමේ අතර, අග්‍රාමාත්‍ය මහින්ද රාජපක්ෂ සහ ආණ්ඩු පක්ෂ මැති ඇමතිවරුන්, පළාත් සභා මන්ත්‍රී සංසදය සමඟ අද අරලියගහ මන්දිරයේදී හමුවක් පවත්වා තිබෙනවා.\nඑහිදී අග්‍රාමාත්‍ය මහින්ද රාජපක්ෂ හෝ ආණ්ඩුව ඉල්ලා අස්විය යුතු නැති බවට පළාත් සභා මන්ත්‍රී සංසදය ඒකමතිකව යෝජනාවක් සම්මත කරගත් බවයි අග්‍රාමාත්‍ය කාර්යාලය සඳහන් කළේ.\nකෙසේ වෙතත් වැවිලි රාජ්‍ය අමාත්‍ය අරුන්දික ප්‍රනාන්දු හිරු ප්‍රවෘත්ති අංශයට අදහස් දක්වමින් සඳහන් කළේ සියලු පක්ෂ ඇතුළත් අන්තර්කාලීන ආණ්ඩුවක් පිහිටුවීමට අග්‍රාමාත්‍යවරයා සහ රජය ඉල්ලා අස්විය යුතු බව පොදුජන පෙරමුණේ මන්ත්‍රී කණ්ඩායමෙන් බහුතරයක් ජනපතිට දැනුම් දුන් බවයි.\nමෙවන් පසුබිමක ජනාධිපති ගෝඨාභය රාජපක්ෂ, අග්‍රාමාත්‍ය මහින්ද රාජපක්ෂ ඇතුලු පවුලේ සෙසු සාමාජිකයින් අතර විශේෂ සාකච්ඡාවක් ඊයේ රාත්‍රියේ ජනාධිපති මන්දිරයේදී පවත්වා ඇති බව දේශපාලන ආරංචි මාර්ග ප්‍රකාශ කළා.\nමේ අතර ස්වාධීන වූ මන්ත්‍රී කණ්ඩායම අද ජපාන තානාපතිවරයා හමුවී වත්මන් තත්වය පිළිබඳව සාකච්ඡා කර ඇති බව සඳහන්.\nරටේ පවතින තත්වය සම්බන්ධයෙන් ඔවුන් මීට පෙර චීන සහ රුසියානු තානාපතිවරුන්ද හමුවී සාකච්ඡා පවත්වනු ලැබුවා.",
       "URL": "https://www.hirunews.lk/302886/අගමැති-සහ-කැබිනට්-මණ්ඩලය-ඉවත්විය-යුතුයි-පොහොට්ටුවේ-මන්ත්‍රී-කණ්ඩායමක්-ජනපති-හමුවී-කියයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1208"
}