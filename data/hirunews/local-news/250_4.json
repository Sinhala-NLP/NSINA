{
       "Source": "hirunews",
       "Timestamp": "Wednesday, 21 June 2023 - 10:41",
       "Headline": "විමල් වීරවංශ අද අධිකරණයට භාර වෙයි",
       "News Content": "2016 වසරේ එක්සත් ජාතීන්ගේ මානව හිමිකම් කොමසාරිස් සෙයිද් අල් හුසේන් කුමරු මෙරට සංචාරය කළ අවස්ථාවේ දී කොළඹ පිහිටි එක්සත් ජාතීන්ගේ කාර්යාලය ඉදිරිපිට මාර්ග අවහිර කරමින් උද්ඝෝෂණය කිරීම තුළින් මහජන පීඩාවක් සිදු කළේ යැයි එල්ලවී තිබෙන චෝදනාවට අදාළ නඩුවට ඔහු පෙරේදා පෙනී සිටියේ නැහැ.\nඒ අනුවයි, නඩුවේ පළවන විත්තිකරු වන මන්ත්‍රීවරයා අත්අඩංගුවට ගෙන අධිකරණයට ඉදිරිපත් කරන ලෙස අධිකරණය වරෙන්තු නිකුත් කළේ.\nඑසේම, නඩුවේ තවත් විත්තිකරුවකු වන වීරකුමාර දිසානායකද එදින අධිකරණයේ පෙනී නොසිටි අතර ඔහු වෙනුවෙන් නීතිඥවරයා විසින් වෛද්‍ය වාර්තාවක් අධිකරණයට ඉදිරිපත් කළා.\nසෙසු විත්තිකරුවන් වශයෙන් නම් කර සිටින පාර්ලිමේන්තු මන්ත්‍රීවරුන් වන මොහොමඩ් මුසම්මිල්, ජයන්ත සමරවීර, මෙන්ම එවකට ජාතික නිදහස් පෙරමුණ නියෝජනය කළ රොජර් සෙනෙවිරත්න සහ පියසිරි විජේනායක යන විත්තිකරුවන් එදින අධිකරණයේ පෙනී සිටියා.\nපසුව නඩුව සැප්තැම්බර් මස 11 වනදා දක්වා කල් තැබීමටයි අධිකරණය නියෝග කළේ.",
       "URL": "https://www.hirunews.lk/338590/විමල්-වීරවංශ-අද-අධිකරණයට-භාර-වෙයි",
       "Category": "Local News",
       "Parent URL": "https://www.hirunews.lk/local-news.php?pageID=250"
}