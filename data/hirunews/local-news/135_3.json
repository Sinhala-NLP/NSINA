{
       "Source": "hirunews",
       "Timestamp": "Monday, 31 July 2023 - 22:05",
       "Headline": "සිසුවියන් 29ක් අපයෝජනය කළ ගුරුවරයාට අධිකරණයෙන් දුන් නියෝගය (වීඩියෝ)",
       "News Content": "එරාවූර් ප්‍රදේශයේ බාලිකා පාසලක සිසුවියන් 29 දෙනෙකුට අතවර කළ බවට චෝදනා ලැබූ එම පාසලේම 59 හැවිරිදි ගුරුවරයෙකු එළඹෙන අගෝස්තු 2 වැනිදා දක්වා රක්ෂිත බන්ධනාගාරගත කර තිබෙනවා.\nසැකකරු 2019 වර්ෂයේදී සිසුවියන්ට මෙම අතවර සිදුකර ඇති බව අනාවරණ වුණේ ඔහුට එරෙහිව සිසුවියන් 29 දෙනා හා ගුරුවරියන්ද ඇතුළු 40 දෙනෙකු එරාවූර් අධිකරණයේ අද සාක්ෂි ලබාදුන් අවස්ථාවේයි.\nමඩකලපුව එරාවූර් ප්‍රදේශයේ බාලිකා පාසලක 59 හැවිරිදි ගුරුවරයෙකු තමන්ව අයුතු ලෙස ස්පර්ශ කරමින්, ජංගම දුරකථනයෙන් අසභ්‍ය ඡායාරූප හා වීඩියෝ පෙන්වන බවට සිසුවියකගෙන් ලැබුණු පැමිණිල්ලකට අනුව සැකපිට එම ගුරුවරයා අත්අඩංගුවට ගෙන තිබුණේ 2019 වර්ෂයේදීයී.\nඑහිදී ඔහුට විරුද්ධව තිබූ සාක්ෂි ප්‍රමාණවත් නොවීම හේතුවෙන් ඔහුව අධිකරණය මගින් ඇප මත මුදා හැර තිබුණා.\nසිද්ධිය සම්බන්ධයෙන් මඩකලපුව කාන්තා හා ළමා කාර්යාංශය සිදුකළ වැඩිදුර විමර්ශනවලදී හෙළි වී තිබුණේ සැකකාර ගුරුවරයා 2019 වර්ෂයේදී එම පාසලේ සිසුවියන් 29 දෙනෙකුට මෙන්ම එවකට පාසලේ විදුහල්පතිවරියට හා ගුරුවරියන් කිහිපදෙනෙකුටද මෙම අතවර කිරීම් සිදුකර ඇති බවටයි.\nඒ හේතුවෙන් නැවත අත්අඩංගුවට ගත් සැකකාර ගුරුවරයා එරාවූර් මහේස්ත්‍රාත් අධිකරණය වෙත අද ඉදිරිපත් කෙරුණා.\nඑහිදී සැකකාර ගුරුවරයා වෙනුවෙන් කිසිදු නීතිඥවරයෙකු අධිකරණයේ පෙනී සිටියේ නැහැ.\nගුරුවරයාට එරෙහි සාක්ෂි විමසීම අතිරේක මහේස්ත්‍රාත් අන්වර් සදාත් මහතා ඉදිරියේ සිදුකෙරුණු අතර එහිදී ගුරුවරයාගේ අතවරයන්ට ලක්වූ බව පැවසෙන සිසුවියන් 29 දෙනෙකු හා ගුරුවරියන්ද ඇතුළු 40 දෙනෙකු පෙනී සිට තිබෙනවා.\nඑහිදී සාක්ෂි ලබා දෙමින් සිසුවියන් පවසා ඇත්තේ 2019 වර්ෂයේදී ඔවුන් පාසලේ 7 වන වසරේ ඉගෙනුම ලැබූ සමයේ ඉංග්‍රීසි භාෂා ගුරුවරයෙකු ලෙස පැමිණි සැකකරු ඔවුන්ට ජංගම දුරකථනයෙන් අසභ්‍ය ඡායාරූප පෙන්වූ බවයි.\nඑමෙන්ම ඔහු සිය ශරීරය අයුතු ලෙස ස්පර්ශ කළ බවටද සිසුවියන් මෙහිදී සාක්ෂි ලබාදුන්නා.\nසිසුවියන්ට අතින් පහර නොදී ඒ සඳහා වේවැල භාවිත කරන ලෙස පාසලේ නියෝජ්‍ය විදුහල්පතිනිය උපදෙස් දී තිබුණද මෙම ගුරුවරයා එලෙස සිදු නොකර අනවසරයෙන් ස්පර්ශ කළ බවටයි සිසුවියන් පවසා ඇත්තේ.\nසාක්ෂිකරුවන් පැවසූ කරුණු සම්බන්ධයෙන් මහේස්ත්‍රාත්වරයා විසින් සැකකාර ගුරුවරයාගෙන් ප්‍රශ්න කිරීමේ දී ඔහු ඒ සම්බන්ධයෙන් කිසිදු පිළිතුරක් ලබා නොදී නිහඬව සිට තිබෙනවා.\nකරුණු සලකා බැලූ අතිරේක මහේස්ත්‍රාත්වරයා සැකකාර ගුරුවරයාව එළඹෙන 2 වැනිදා දක්වා රක්ෂිත බන්ධනාගාරගත කිරීමටත්, සාක්ෂිකරුවන්ට එදිනට අධිකරණයේ පෙනී සිටින ලෙසටත් නියෝග කළා.",
       "URL": "https://www.hirunews.lk/343214/සිසුවියන්-29ක්-අපයෝජනය-කළ-ගුරුවරයාට-අධිකරණයෙන්-දුන්-නියෝගය-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=135"
}