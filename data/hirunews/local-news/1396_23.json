{
       "Source": "hirunews",
       "Timestamp": "Wednesday, 26 January 2022 - 13:36",
       "Headline": "රවීට එරෙහි නඩුවේ සාක්ෂි විභාගය අප්‍රේල් 27 වැනි දා",
       "News Content": "2016 මාර්තු මස 31 වැනි දා පැවති මහබැංකු බැදුම්කර වෙන්දේසියේ දී රුපියල් බිලියන 15කට අදාළ බැදුම්කර වංචාව කළ බවට හිටපු මුදල් අමාත්‍ය රවී කරුණානායක ඇතුළු විත්තිකරුවන් 11 දෙනෙකුට එරෙහිව නීතිපතිවරයා ගොනු කර ඇති නඩුවේ සාක්ෂි විභාගය අප්‍රේල් 27 වන දා ආරම්භ කිරීමට කොළඹ ත්‍රිපුද්ගල විනිසුරු මඩුල්ල අද නියෝග කළා.\nඑම නඩුව කැදවනු ලැබුවේ අමල් රණරාජා, නාමල් බලල්ලේ සහ ආදිත්‍ය පටබැදිගේ විනිසුරු මඩුල්ල හමුවේයි.\nඑහි දී නීතිපතිවරයා වෙනුවෙන් පෙනී සිටි ජ්‍යෙෂ්ඨ අතිරේක සොලිසිටර් ජනරාල් ප්‍රියන්ත නාවන අධිකරණය හමුවේ කරුණු දක්වමින් කියා සිටියේ, මෙම නඩුවේ විත්තිකරුවන්ට එරෙහිව නීතිපතිවරයා ගොනුකර තිබු අධිචෝදනා 22 අතරින් 11කින් විත්තිකරුවන් නිදහස් කිරීමට පසුගිය දෙසැම්බර් 06 වැනි දා ලබාදුන් තීන්දුවට එරෙහිව අභියාචනාධිකරණයට ප්‍රතිශෝධණ අයදුම්ගොනු කර ඇති බවයි.\nඑම ප්‍රතිශෝධන අයදුම්පත ඉදිරියේ දී අභියාචනාධිකරණය හමුවේ කැදවීමට නියමිතව ඇති බව ද ඔහු අධිකරණයට පෙන්වා දුන්නා.\nඒ අනුව, මෙම නඩු විභාගය සදහා අද දිනයේ දින නියම නො කරන ලෙසත් වෙනත් දිනයක නඩුව කැදවා දින නියම කරන ලෙසත් ජ්‍යෙෂ්ඨ අතිරේක සොලිසිටර් ජනරාල් ප්‍රියන්ත නාවන ඉල්ලා සිටියා.\nකෙසේ වෙතත්, එම ඉල්ලීම ප්‍රතික්ෂේප කළ අධිකරණය මේ වන විට විත්තිකරුවන්ට එරෙහිව ඉතිරිව ඇති අධිචෝදනා 11 යටතේ නඩු විභාගය ආරම්භ කිරීමට යි නියෝග කළේ.",
       "URL": "https://www.hirunews.lk/295238/රවීට-එරෙහි-නඩුවේ-සාක්ෂි-විභාගය-අප්‍රේල්-27-වැනි-දා",
       "Category": "Local News",
       "Parent URL": "https://www.hirunews.lk/local-news.php?pageID=1396"
}