{
       "Source": "hirunews",
       "Timestamp": "Monday, 19 September 2022 - 8:57",
       "Headline": "මහ රැජිනගේ දේහයේ අවසන් කටයුතු සිදු කෙරෙන රාජකීය ක්‍රමවේදය (වීඩියෝ හා ඡායාරූප)",
       "News Content": "අභාවප්‍රාප්ත දෙවන එළිසබෙත් මහ රැජිණගේ දේහයට අවසන් ගෞරව දැක්වීම සඳහා ජනතාවට ලබාදුන් කාලය අවසන් වී තිබෙනවා. එරට වේලාවෙන් අද පෙරවරු 6.30 දක්වා එනම්, ශ්‍රී ලංකා වේලාවෙන් පෙරවරු 11 දක්වා ඒ සඳහා අවස්ථාව සළසා දී තිබූ බවයි විදෙස් වාර්තා සඳහන් කළේ.\nරාජ්‍ය ප්‍රධානීන් සහ විදෙස් නායකයන් 500 ක් ඇතුලු 2,000 ක් රාජකීය අවමංගල්‍යය උත්සවය සඳහා ආරාධනා ලැබ පැමිණ සිටින අතර, ලන්ඩනය පුරා මේ වනවිට දැඩි ආරක්ෂාවක් යොදවා තිබෙනවා.\nස්නයිපර් වෙඩික්කරුවන් ගොඩනැගිලිවල තැනින් තැන වහලය මත ස්ථානගත කර ඇති අතර, බුද්ධි අංශ මෙන්ම පොලිස් සහ රාජකීය හමුදාවද ආරක්ෂක රාජකාරිවල නිරත බවයි විදෙස් වාර්තා සඳහන් කළේ.\nරැජිණගේ දේහයට අවසන් ගෞරව දැක්වීම සඳහා ඇමරිකානු ජනාධිපති ජෝ බයිඩ්න් ඊයේ ලන්ඩනයට පැමිණි අතර, ඔහු වෙස්ට්මිනිස්ටර් ශාලාවේ රැජිණගේ දේහය තැන්පත් කර ඇති ස්ථානයේ ඇති සමරු පොතෙහි සටහනක්ද එක් කරනු ලැබුවා.\nප්‍රංශ ජනාධිපති එම්මානුවෙල් මැක්‍රොන් මෙන්ම ජර්මානු ජනාධිපති ප්‍රෑන්ක් වෝල්ටර්, ඉතාලියේ ජනාධිපති සර්ජියෝ මැටරේලෑන්ඩ් ද රැජිණගේ දේහයට අවසන් ගෞරව දැක්වූ බවයි විදෙස් වාර්තා සඳහන් කළේ.\nඑමෙන්ම පොදුරාජ්‍ය මණ්ඩලීය රටවල නායකයින් වන කැනේඩියානු අග්‍රාමාත්‍ය ජස්ටින් ටෲඩෝ, ඕස්ටේ්‍රලියානු අග්‍රාමාත්‍ය ඇන්තනී ඇල්බනීස් සහ නවසීලන්ත අග්‍රාමාත්‍ය ජසින්ඩා ආඩ්න් ද රැජිණගේ දේහයට අවසන් ගෞරව දැක්වූවා.\nඑමෙන්ම බංග්ලාදේශ අග්‍රාමාත්‍ය ෂික් හසීනා, ශ්‍රී ලංකා ජනාධිපති රනිල් වික්‍රමසිංහ මෙන්ම ඉන්දීය ජනාධිපතිනි ද්‍රෞපදි මුර්මු සහ චීන උප ජනාධිපති වෑන් ක්විෂාන් ද දේහයට අවසන් ගෞරව දැක්වූ පිරිසට ඇතුළත්.\nරාජකීය අවමංගල්‍ය උත්සවය සඳහා ආරාධනා ලැබූවන් අතර, ඔස්ට්‍රෙලියාවේ ආදිවාසී ඇබෝර්ජියන් කාන්තාවක්ද වනවා.\nමීරියම් රෝස් උන්ගුන්මර් බව්මාන් නම් ඇය සඳහන් කළේ තමන්ට මෙම ආරාධනය ලැබුණු විට පුදුම වූ බවයි.\nමේ අතර වෙස්ට්මිනිස්ටර් ශාලාවේ තැන්පත් කර ඇති රැජිණගේ දේහය ලන්ඩන් වේලාවෙන් පෙරවරු 11 ට එනම් මෙරට වේලාවෙන් පස්වරු 3.30 ට වෙස්ට්මිනිස්ටර් ඇබේ දේවස්ථානය වෙත රැගෙන යාමට නියමිතයි.\nදේහය රැගෙන යාමට නියමිත මග දෙපස දැනටමත් දහස් සංඛ්‍යාත ජනකායක් එක් රැස්ව සිටින බවයි විදෙස් වාර්තා සඳහන් කළේ.\nවෙස්මිනිස්ටර් ඇබේ දේවස්ථානයේදී සිදු කෙරෙන අවසන් දේව මෙහෙයෙන් අනතුරුව මහරැජිණගේ දේහය වින්ඩ්සර් මාළිගය වෙත රැගෙන ගොස් පැයක කාලයක් එහි තැන්පත් කෙරෙනු ඇති.\nවෙස්මිනිස්ටර් ඇබේ දේවස්ථානයේදී පැවැත්වෙන අවසන් දේව මෙහෙයට පෙර රැජිණගේ ආයු කාලය වූ වසර 96 සිහිපත් කිරීම සඳහා සෑම විනාඩියකට එක් වරක් බැගින් 96 වරක් දේවස්ථානයේ සීනුව නාද කෙරෙනවා.\nමහරැජිණගේ දේහය පිළිබඳ අවසන් දේව මෙහෙය අවසානයේදි විනාඩි දෙකක නිශ්ශබ්දතාවයක් ආරක්ෂා කිරීමටද නියමිතයි.\nමේ අතර අද දිනයේ රැජිණගේ රාජකීය අවමංගල්‍ය උත්සවයට සමගාමීව ලන්ඩනයේ හීත්‍රෝ ගුවන් තොටුපලේ ගුවන් යානා මෙහෙයුම් විනාඩි 30 ක කාලයක් සම්පූර්ණයෙන්ම අත්හිටුවීමට තීරණය කර තිබෙනවා.\nඒ අනුව හීත්‍රෝ ගුවන් තොටුපල ප්‍රධාන මෙහෙයුම් මූලස්ථානය කරගත් බි්‍රටිෂ් එයාර්වේස් ගුවන් සමාගම අදට නියමිත ගුවන් ගමන් වාර 100 ක් පමණ අවලංගු කර ඇති බවයි විදෙස් වාර්තා සඳහන් කළේ.\nජාතික නිශ්ශබ්දතා ශෝකා කාලයට බාධා නොවීම සඳහායි ඔවුන් මෙලෙස ගුවන් ගමන් අත්හිටුවා ඇත්තේ.\nඑමෙන්ම අවසන් දේව මෙහෙයෙන් අනතුරුව වෙස්මිනිස්ටර් ඇබේ දේවස්ථානයේ සිට දේහය වින්ඩ්සර් මාළිගයට රැගෙන යන ලන්ඩන් වේලාවෙන් පස්වරු 1.45 සිට එනම් මෙරට වේලාවෙන් පස්වරු 6.15 සිට විනාඩි 35 ක කාලයක් හීත්‍රෝ ගුවන් තොටුපලේ සියලු යානා පැමිණීම්ද අත්හිටුවා තිබෙනවා.\nවින්ඩ්සර් මාළිගයේ පැයකට ආසන්න කාලයක් දේහය තැන්පත් කර තැබීමෙන් පසු එහි තිබෙන ශාන්ත ජෝර්ජ් දේවස්ථානයේ ඇති රාජකීය සොහොන් ගැබ තුළ රැජිණගේ දේහය තැන්පත් කිරීමට නියමිතයි.\nඒ, රැජිණගේ ස්වාමිපුරුෂයා වන පිලිප් ආදිපාදවරයාගේ දේහය ද සමඟයි.\nරැජිණ අභාවප්‍රාප්ත වන තෙක් පිලිප් ආදිපාදවරයාගේ දේහය ද ආරක්ෂිතව තැන්පත් කර තිබූ අතර, ඒ අනුවයි රාජකීය යුවළගේ දේහයන් රාජකීය සොහොන් ගැබ තුළ එකට තැන්පත් කරනු ලබන්නේ.\nමෙලෙස රාජකීය සොහොන් ගැබ විවෘත කරනු ලබන්නේ වසර විස්සකට පසුව වීම ද විශේෂත්වයක්.\nමූල්‍රාශ්‍රය :- BBC පුවත් සේවයෙනි.",
       "URL": "https://www.hirunews.lk/315773/මහ-රැජිනගේ-දේහයේ-අවසන්-කටයුතු-සිදු-කෙරෙන-රාජකීය-ක්‍රමවේදය-වීඩියෝ-හා-ඡායාරූප",
       "Category": "Local News",
       "Parent URL": "https://www.hirunews.lk/local-news.php?pageID=858"
}