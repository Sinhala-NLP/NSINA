{
       "Source": "hirunews",
       "Timestamp": "Saturday, 16 January 2021 - 18:55",
       "Headline": "ගැටළු නිරාකරණය වන තෙක් පාරම්පරික වගාවල නිරතවීමට ගොවීන්ට පූර්ණ අනුමැතිය (වීඩියෝ)",
       "News Content": "ගැටළු නිරාකරණය වන තෙක් කිසිදු බාධාවකින් තොරව සහ අඛණ්ඩව වගා කටයුතුවල නිරත වීමට සියලු ගොවීන්ට පූර්ණ අනුමැතිය දෙන බව ජනාධිපති ගෝඨාභය රාජපක්ෂ පවසනවා.\n“ගම සමග පිළිසඳර” 06 වැනි වැඩසටහනට පැමිණ සිටි ගොවීන් මතු කළ ගැටළුව වෙත අවධානය යොමු කරමිනුයි ජනාධිපතිවරයා මෙම තීරණය ගෙන ඇත්තේ.\nඅද (16) පෙරවරුවේ පොළොන්නරුව, මැදිරිගිරිය, වෙඩිකච්චිය ග්‍රාමයේදී “ගම සමග පිළිසඳර” වැඩසටහනට පැවැත්වුණා.\nපාරම්පරික වගා කටයුතුවලට බාධා නොකරන ලෙසටයි  වනජීවි, වන සංරක්ෂණ, පරිසර, පොලීසිය ඇතුළු සියලු ආයතනවල නිලධාරීන්ට ඔහු නියෝග කළේ.\nඑසේ වුවද කිසිවෙකුට අලුතින් කැලෑ එළි කර වගා කිරීමට කිසිදු අවසරයක් නොමැති බව ජනාධිපතිවරයා විසින් අවධාරණය කර තිබෙනවා.\nපොළොන්නරුව වන අලි තර්ජනයට මුහුණදෙන ප්‍රධානතම දිස්ත්‍රික්කයක් වන අතර ජනතාව දීර්ඝ කාලයක සිට මුහුණ පා සිටින මෙම ගැටළුව නිසි ලෙස අවබෝධ කරගෙන  ස්ථීර විසඳුමක් ලෙස අගල් සහ විදුලි වැට ඉදිකිරීම යන ක්‍රම දෙකම ක්‍රියාත්මක කරන ලෙසටයි ජනාධිපතිවරයා උපදෙස් ලබාදී ඇත්තේ.\nදිස්ත්‍රික්කයේ පාසල් රැසක සංවර්ධන වැඩ කටයුතු ඇණ හිට තිබීම හේතුවෙන් සිසුන්ගේ අධ්‍යාපනයට සිදුව ඇති හානිය ජනතාව මෙහිදී ජනාධිපති ගෝඨාභය රාජපක්ෂට පෙන්වා දී තිබෙනවා.\nඒ පිළිබඳ අවධානය යොමු කරමින් ජනාධිපතිවරයා බලධාරීන්ට උපදෙස්  දී ඇත්තේ දිවයිනේ සියලු පාසල්වල අතරමග නතර කර ඇති සියලු සංවර්ධන වැඩ කඩිනමින් නිම කරන ලෙසටයි.\nඑමෙන්ම අත්‍යාවශ්‍ය පහසුකම් පවා රහිත වෙඩිකච්චිය ග්‍රාමයේ දැන් තිබෙන නිවාස වෙනුවට නව නිවාස ඉදිකර දෙන බව ඔහු ප්‍රකාශ කර තිබෙනවා.\nගැමියන් දීර්ඝ කාලයක සිට මුහුණ දුන් වගා ගැටළුවට විසඳුමක් ලෙස ඇල වේලි සහ වැව් කඩිනමින් පිළිසකර කර කන්න දෙකටම වගා ජලය සැපයීමට පියවර ගන්නා ලෙසට දිස්ත්‍රික්කයේ දේශපාලන අධිකාරියට හා නිලධාරීන්ට ජනාධිපතිවරයා උපදෙස් ලබාදුන් බවයි ජනාධිපති මාධ්‍ය අංශය කියාසිටියේ.\nමැදිරිගිරිය - වටදාගෙය ප්‍රදේශයේ වගාවන්ට මුවන්ගෙන් වන හානිය පිළිබඳවද ජනතාව ජනාධිපතිවරයාට පෙන්වා දෙනු ලැබුවා.\nඊට පිළියම් ලෙස මුවන් ජිවත් වන වෙසෙන කැලෑ ප්‍රදේශය කොටුකර දැල් වැටක් ඉදිකිරීමට තිරීණය කෙරුණු අතර ඊට ප්‍රතිපාදන සැලසීමට උතුරු මැද පළාත් ආණ්ඩුකාර මහීපාල හේරත් මහතා එකඟ වුනා.\nඋසස් පෙළ විභාගය අවසන් කරන ළමුන් වෙනුවෙන් වෘත්තීය පුහුණු අවස්ථා උදා කිරීමේ අවශ්‍යතාව ද ජනාධිපති ගෝඨාභය රාජපක්ෂ අවධාරණය කළා.\nවිෂය භාර රාජ්‍ය අමාත්‍යවරිය මේ සම්බන්ධයෙන් දැනුවත් කර වෘත්තීය පුහුණු අවස්ථා ඇති කරන බව ද ඔහු ප්‍රකාශ කළා.\nප්‍රදේශයේ පානීය ජල අවශ්‍යතාව ද ජනාධිපතිවරයාගේ විශේෂ අවධානයට ලක්වුනා.\nකවුඩුල්ල වැව ආශ්‍රිතව ජල පවිත්‍රාගාරයක් ඉදිකර, ජල නල එලා පවුල් දස දහසකට ජලය සැපයීමට ආරම්භ කර ඇති ව්‍යාපෘතිය 2021 වසර අවසන්වීමට පෙර නිම කරන ලෙසටයි ඔහු උපදෙස් ලබාදී ඇත්තේ.\nවිදුලි බිල්පත් ගෙවීමට නොහැකි පාසල් සහ අඩු ආදායම්ලාභී පවුල් සඳහා “සූර්ය බල විදුලි  පද්ධති” සම්පාදනය කර නොමිලේ සපයන ලෙසට ද ජනාධිපති ගෝඨාභය රාජපක්ෂ විසින් විදුලිබල නිලධාරීන්ට උපදෙස් දී තිබෙනවා.\nඑමෙන්ම ප්‍රදේශයේ පාසල්වල සහ රෝහල්වල පවතින අඩු පාඩු සම්පූර්ණ කිරීමට, ප්‍රධාන සහ අතුරු මාර්ග රැසක සංවර්ධන කටයුතු කඩිනම් කිරීමටත් නියම කෙරුණා.\n“ගම සමග පිළිසඳර” වැඩසටහනට සමගාමීව මැදිරිගිරිය, බිසෝපුර මහවැලි ප්‍රාථමික විද්‍යාලය විවෘත කිරීමටද ඔහු එක්වූ අතර විද්‍යාලය ඉදිකිරීමට මුලිකත්වය ගෙන කටයුතු කළ හිටපු ජනාධිපති මෛත්‍රීපාල සිරිසේන මහතාට එය විවෘත කරන ලෙසට ජනාධිපතිවරයා ඇරයුම් කිරීම විශේෂත්වයක්.\n2020 සැප්තැම්බර් මස 25 වැනි දින බදුල්ල දිස්ත්‍රික්කයෙන්  “ගම සමග පිළිසඳර”  වැඩසටහන ආරම්භ වූ අතර මාතලේ, රත්නපුර, අනුරාධපුර සහ අම්පාර දිස්ත්‍රික්ක ආවරණය වන පරිදි වැඩසටහන් 05ක් සංවිධාන කෙරුණා.",
       "URL": "https://www.hirunews.lk/259878/ගැටළු-නිරාකරණය-වන-තෙක්-පාරම්පරික-වගාවල-නිරතවීමට-ගොවීන්ට-පූර්ණ-අනුමැතිය-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2208"
}