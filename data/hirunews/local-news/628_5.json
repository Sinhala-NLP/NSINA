{
       "Source": "hirunews",
       "Timestamp": "Monday, 02 January 2023 - 18:43",
       "Headline": "දිනේෂ් ශාෆ්ටෙර්ගේ දේහ කොටස් රස පරික්ෂකවරයා වෙත",
       "News Content": "ව්‍යාපාරික දිනේෂ් ෂාෆ්ටර්ගේ රුධිර සාම්පල්, නියපොතු ඇතුළු දේහ කොටස් මෙන්ම අපරාධ ස්ථානයේ තිබී විමර්ශන නිලධාරින් සොයා ගත් සාක්ෂි ඩී. එන්. ඒ පරීක්ෂාව සිදු කිරීම සඳහා රජයේ රසපරීක්ෂකවරයා වෙත යොමු කිරීමට අපරාධ පරීක්ෂණ දෙපාර්තමේන්තුව වෙත අධිකරණය අද අවසර ලබා දුන්නා.\nමෝසමක් ගොනුකරමින් අපරාධ පරීක්ෂණ දෙපාර්තමේන්තුව කළ ඉල්ලීමකට අනුව කොළඹ අතිරේක මහේස්ත්‍රාත් රජින්ද්‍රා ජයසූරිය මෙම නියෝගය නිකුත් කළා.\nමෙහිදී අපරාධ පරීක්ෂණ දෙපාර්තමේන්තුව කියා සිටියේ මෙම මරණය ඝාතනයක්ද එසේ නොමැති නම් සියදිවි නසාගැනීමක්ද යන්න අනාවරණය කර ගැනීම සඳහා විමර්ශනයක් සිදුකරන බවයි.\nඑම නිසා අපරාධ ස්ථානයේ තිබි සොයාගත් වයර් කැබලි, ලේ තැවරණු රෙදි, දිනේෂ් ෂාෆ්ටර්ගේ නියපොතු ඇතුළු ස්ථානීය සාක්ෂි රස පරීක්ෂක වෙත යොමුකරන ලෙසට ඔවුන් අධිකරණයෙන් ඉල්ලා සිටියා.\nමීට අමතරව දුරකථන විශ්ලේෂණ වාර්තාද අධිකරණයට අද ඉදිරිපත් කර තිබූ බවයි හිරු අධිකරණ වාර්තාකරු කියා සිටියේ.",
       "URL": "https://www.hirunews.lk/324116/දිනේෂ්-ශාෆ්ටෙර්ගේ-දේහ-කොටස්-රස-පරික්ෂකවරයා-වෙත",
       "Category": "Local News",
       "Parent URL": "https://www.hirunews.lk/local-news.php?pageID=628"
}