{
       "Source": "hirunews",
       "Timestamp": "Thursday, 25 August 2016 - 15:58",
       "Headline": "කෝටිපති ව්‍යාපාරිකයා ඝාතනය කළ ආකාරය හෙළිවේ",
       "News Content": "බම්බලපිටියේ කෝටිපති ව්‍යාපාරික මොහොමඩ් සුලෙයිමාන් පැහැර ගෙන පැය 4 ක් තුළ, හිසට පහරදී ඝාතනය කර ඇති බවට පශ්චාත් මරණ පරීක්ෂණයේදී හෙළි වී තිබෙනවා.\nපශ්චාත් මරණ පරීක්ෂණය අද (25) කෑගල්ල ශික්ෂණ රෝහලේදී සිදුකෙරුණේ අධිකරණ වෛද්‍ය රමේෂ් අලගියවන්නගේ ප්‍රධානත්වයෙන්.\nඑහිදී හෙළි වුණේ පොල්ලකින් සිදුකළ පහරදීමකින් හිසෙහි අභ්‍යන්තරයට රුධිරය වහනය වීමෙන් මෙම මරණය සිදුව ඇති බවයි.\nහිසෙහි ස්ථාන දෙකකට එම පහරදීම සිදුකර ඇති අතර එමගින් හිස් කබල පුපුරා ගොස් ඇති බවට ද පශ්චාත් මරණ පරීක්ෂණයෙන් අනාවරණ වී තිබෙනවා.\nපැහැර ගැනීමට ලක්වූ දිනයේ රාත්‍රී 9 ට පමණ පෙර ආහාර ගෙන ඇති බවත් ආහාර ගෙන පැය හතරක පමණ කාලය ඇතුළත මෙම ඝාතනය සිදුව ඇති බවට ද පශ්චාත් මරණ පරීක්ෂණයේදී කරුණු අනාවරණ වුණා.\nමේ අතර, මෙම ඝාතනය සම්බන්ධයෙන් සැකකෙරෙන ව්‍යාපාරිකයින් 5 දෙනෙකුට රටින් පිටවීම වළක්වාලමින් කොළඹ අතිරේක මහේස්ත්‍රාත් නිශාන්ත පීරිස් අද නියෝගයක් ලබාදුන්නා.\nආගමන විගමන පාලකට සහ පොලිස් බුද්ධි අංශ අධ්‍යක්‍ෂවරයාට මෙම නියෝගය ලබාදුන්නේ කොළඹ අපරාධ කොට්ඨාශය අධිකරණයට මෙම ඝාතනය සම්බන්ධයෙන් කරුණු වාර්තා කිරීමෙන් අනතුරුවයි.\nඔවුන් අධිකරණයට දන්වා සිටියේ ඝාතනය සම්බන්ධයෙන් ව්‍යාපාරිකයින් පස්දෙනෙකු පිළිබද පොලිසියට තොරතුරු ලැබී ඇති බවයි.\nඔවුන් විදේශ ගතවීමට තැත් කළහොත් අත්අඩංගුවට ගන්නා ලෙසද මහේස්ත්‍රාත්වරයා මෙහිදී නියෝග කළා.\nකෝටිපති ව්‍යාපාරික මොහොමඞ් සුලෙයිමාන් පැහැර ගැනීමට ලක්වූයේ පසුගිය 21 වන ඉරිදා රාත්‍රියේයි.\nඔහු මංගල සාදයකට සහභාගි වී සිය මෝටර් රථයෙන් නිවස අසලට පැමිණ බිරිද නිවසෙහි ගේට්ටුව විවෘත කරන තෙක් රැදී සිටි අවස්ථාවේදී තවත් මෝටර් රථයකින් පැමිණි කණ්ඩායමක් මෙම පැහැර ගැනීම සිදුකර තිබුණා.\nපසුව කෑගල්ල ප්‍රදේශයෙන් ලැබුණු දුරකථන ඇමතුමකින්  ව්‍යාපාරිකයාගේ පියාට පවසා තිබුණේ තම පුත්‍රයා නිදහස් කිරීමට නම් රුපියල් කෝටි 2 ක කප්පම් මුදලක් ලබාදෙන ලෙසටයි.\nකෙසේ වෙතත්, මාවනැල්ල - හෙම්මාතගම - රුකුලගම ප්‍රදේශයේ නාඳුනන මළ සිරුරක් ඇති බවට පොලිසියට ඊයේ තොරතුරක් ලැබුණා.\nඒ අනුව සිදුකළ සොයා බැලීමෙන් අනතුරුවයි පැහැර ගත් ව්‍යාපාරිකයා බවට සැකකෙරෙන මෙම මළ සිරුර හමුවුණේ.\nමළ  සිරුර හමුවන අවස්ථාවේදී එය බෙහෙවින් ඉදිමී දුගද හමන තත්ත්වයක තිබූ බව සදහන්.\nපවුලේ ඥාතීන් පැමිණ දේහය හදුනා ගනු ලැබුවා. ඉන් අනතුරුවයි පශ්චාත් මරණ පරීක්ෂණය අද සිදුකෙරුණේ.\nඝාතනයට ලක්වූ කෝටිපති රෙදිපිළි ව්‍යාපාරික මොහොමඩ් සුලෙයිමාන්ගේ අවසන් කටයුතු අද මාලිගාවත්ත - මුස්ලිම් දේවස්ථාන පොදු සුසාන භූමියේදී සිදුකිරීමට නියමිතව තිබුණා.\nඡායාරූප - හෙම්මාතගම සමන් විජය බණ්ඩාර",
       "URL": "https://www.hirunews.lk/141466/කෝටිපති-ව්‍යාපාරිකයා-ඝාතනය-කළ-ආකාරය-හෙළිවේ",
       "Category": "Local News",
       "Parent URL": "https://www.hirunews.lk/local-news.php?pageID=4908"
}