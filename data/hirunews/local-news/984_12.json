{
       "Source": "hirunews",
       "Timestamp": "Thursday, 28 July 2022 - 23:46",
       "Headline": "චීන ණය ශ්‍රී ලංකාවේ ආර්ථිකයට පීඩනයක් එල්ල කර නැහැ - චීන විදේශ කටයුතු අමාත්‍යංශය ප්‍රකාශකයෙක් කියයි",
       "News Content": "ශ්‍රී ලංකාව තුළ සිදු කර ඇති චීන ආයෝජන සහ දැවැන්ත යටිතල පහසුකම් සංවර්ධන ව්‍යාපෘති හරහා රට බංකොලොත් වූ බවට ඇමරිකානු ජාත්‍යන්තර ආධාර ඒජන්සියේ ප්‍රධානි සමන්තා පවර් සිදු කළ ප්‍රකාශයට චීනය ප්‍රතිචාර දක්වා තිබෙනවා.\nඔවුන් පවසන්නේ ශ්‍රී ලංකාව තුළ සිය දැවැන්ත යටිතල පහසුකම් හා ආයෝජන හේතුවෙන් රටේ ආර්ථික සංවර්ධනය වේගවත් සහ උසස් මට්ටමකට පැමිණ ඇති බවයි\nචීන විදේශ අමාත්‍යාංශයේ ප්‍රකාශක සාඕ ලිජියෑන් කියා සිටියේ \"චීන-ශ්‍රී ලංකා ප්‍රායෝගික සහයෝගීතාවය සෑම විටම ශ්‍රී ලංකාව විසින් මෙහෙයවනු ලැබුවේ විද්‍යාත්මක සැලසුම් සහ පරිපූර්ණ සත්‍යාපනයක් සහිතව\" බවයි.\nඒ තුළ සැඟවුණු කිසිවක් නො තිබූ බව ඔහු අවධාරණය කරනවා.\nබදාදා නවදිල්ලියේ දී අදහස් දක්වමින් සමන්තා පවර් පැවසුවේ, ශ්‍රී ලංකාවේ ආර්ථික අර්බුදයෙන් මිදීමට උපකාර කිරීම සඳහා ඉන්දියාව අතිශය තීරණාත්මක ක්‍රියාමාර්ග මාලාවක් සමඟ “ඇත්ත වශයෙන්ම වේගයෙන්” ප්‍රතිචාර දැක්වූ නමුත් සැලකිය යුතු සහනයක් ලබා දෙන ලෙස චීනයට කළ ඉල්ලීම්වලට යහපත් පිළිතුරු නොලැබී ගොස් ඇති බවයි.\nණය හුවමාරුවක් ලෙස චීනය වසර 99ක බදු පදනම මත පවරා ගත් හම්බන්තොට වරාය ඇතුළු චීනයේ ශ්‍රී ලංකාවේ සිදුකල ඵලදායී නොවන ව්‍යාපෘති ඇය දැඩි ව විවේචනයට ලක් කලා.\nකෙසේ වෙතත් ඇයගේ චෝදනා ප්‍රතික්ෂේප කරමින් ෂාඕ පැවසුවේ, \" චීනය විසින් ශ්‍රී ලංකාවට ලබා දී ඇති විදේශ ණය ජාත්‍යන්තර ප්‍රාග්ධන වෙළඳපොළට සහ බහුපාර්ශ්වික සංවර්ධන බැංකුවලට වඩා බෙහෙවින් අඩු පංගුවක් ගන්නා බවයි.\nශ්‍රී ලංකාවේ ණයවලින් 10% ක ප්‍රතිශතයක් දරන චීනය වෙත, ණය කප්පාදුවක් හෝ ප්‍රතිව්‍යූහගත කිරීමක් සම්බන්ධයෙන් ඉදිරිපත් කල යෝජනාවන්ට සාධනීය ප්‍රතිචාර හිමි වූයේ නැහැ.\nමෙහිදී වැඩිදුරටත් අදහස් දැක්වූ චීන විදේශ අමාත්‍යංශ ප්‍රකාශකවරයා කියා සිටියේ ඇමරිකාව ශ්‍රී ලංකාව වැනි බොහෝ සංවර්ධනය වෙමින් පවතින රටවල්ට අහිතකර ලෙස බලපාන පොලී අනුපාත ඉහළ දැමීම් වැනි දෑ සිදු කළ බවයි.\nඒ හරහා සංවර්ධනය වෙමින් පවතින රටවල් දැඩි ආර්ථික පීඩනයකට ලක් වන බවත් ඔහු සඳහන් කළා\nඑමෙන්ම වරින් වර ඇමරිකාව විසින් තම හිතුමතයට ජාත්‍යන්තරය වෙත පනවන විවිධ ආර්ථික සම්බාධක හේතුවෙන් ද වැඩි වශයෙන් පීඩා විඳින්නේ තුන්වන ලෝකයේ දියුණු වන රටවල් බවයි ඔහු සඳහන් කරන්නේ.\n\"එක්සත් ජනපදයේ ඒකපාර්ශ්වික සම්බාධක සහ තීරුබදු බාධක කාර්මික දාමවල ආරක්ෂාව අඩාල කර ඇති අතර බලශක්ති, ආහාර සහ අනෙකුත් භාණ්ඩවල මිල ඉහළ යාම ඉතාම නරක අතට හැරී ඇත. මෙය ශ්‍රී ලංකාව ඇතුළු බොහෝ සංවර්ධනය වෙමින් පවතින රටවල මූල්‍ය හා ආර්ථික තත්ත්ව සංකෝචනය තවදුරටත් උග්‍ර කර ඇත,\" ඔහු පවසා සිටියා.",
       "URL": "https://www.hirunews.lk/311248/චීන-ණය-ශ්‍රී-ලංකාවේ-ආර්ථිකයට-පීඩනයක්-එල්ල-කර-නැහැ-චීන-විදේශ-කටයුතු-අමාත්‍යංශය-ප්‍රකාශකයෙක්-කියයි",
       "Category": "Local News",
       "Parent URL": "https://www.hirunews.lk/local-news.php?pageID=984"
}