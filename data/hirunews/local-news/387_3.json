{
       "Source": "hirunews",
       "Timestamp": "Thursday, 27 April 2023 - 14:48",
       "Headline": "කුසේදීම දරුවෙකු විකුණූ මවක් ඇතුළු පහක් අත්අඩංගුවට",
       "News Content": "තංගල්ල ප්‍රදේශයේ පදිංචි 21 හැවිරිදි මවක් තම එක් දිනක් වයසැති බිළිඳිය දරුකමට හදා ගැනීම සඳහා ඌරුබොක්ක ප්‍රදේශයේ යුවලකට විකුණා තිබෙනවා.\nකෙසේ වෙතත් දරුවා සාදා ගැනීමට දුන් යුවලගෙන් නැවත මව ගොස් දරුවා ලබා දෙන ලෙස ඉල්ලීම් කර ඇති අතර එහි දී දරුවා සාදා ගැනීමට ගත් නව යුවල විසින් එම ඉල්ලීම ප්‍රතික්ෂේප කර ඇති බවයි වාර්තා වන්නේ.\nඒ අනුව අදාළ මව විසින් නව යුවලට එරෙහිව පොලිසිය වෙත ගොස් පැමිණිල්ලක් දමා තිබෙනවා.\nඑහි දී අදාළ යුවල පොලිසිය විසින් අත්අඩංගුවට ගෙන ඇති අතර සිදු කළ වැඩිදුර ප්‍රශ්න කිරීම්වල දී අනාවරණය වී ඇත්තේ දරුවාගේ පියා බිරිය ගැබිණියක් වී මාසයකින් පමණ හැර යෑම නිසා දරුවාව හදා ගැනීමට නොහැකිව ප්‍රදේශයේ පවුල් සෞඛ්‍ය නිළධාරිය දැනුවත් කර මෙම යුවළකට දරුවා ලබාදුන් බවයි.\nදරුවා පිළිසිඳගෙන මාස පහක පමණ කාලයක සිට සායනවලට යාමට හා අනිකුත් පරික්ෂණ කටයුතු ඇතුළු සියලුම වියදම් දරුවා මිලදී ගත් යුවළ දරා ඇති බවටත් දරු ප්‍රසුතිය සඳහා මාතර නගරයේ පෞද්ගලික රෝහලකට ඇතුළත් කර ඇති බවත් මූලික පරීක්ෂණවලින් අනාවරණය වී තිබෙනවා.\nඒ අනුව මෙම සිදුවීමට සම්බන්ධ බිළිඳා විකිණුවේ යැයි කියන මව ඇතුළු ව සැකකරුවන් පස්දෙනක් අත්අඩංගුවට ගත් බව ඌරුබොක්ක පොලිසිය සඳහන් කරනවා.",
       "URL": "https://www.hirunews.lk/333590/කුසේදීම-දරුවෙකු-විකුණූ-මවක්-ඇතුළු-පහක්-අත්අඩංගුවට",
       "Category": "Local News",
       "Parent URL": "https://www.hirunews.lk/local-news.php?pageID=387"
}