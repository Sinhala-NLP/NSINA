{
       "Source": "hirunews",
       "Timestamp": "Saturday, 23 December 2017 - 8:58",
       "Headline": "සොයාගත් තනි දළයා",
       "News Content": "හොරොව්පතාන අලි සුරැකුම් මධ්‍යස්ථානයේ රඳවා සිටියදී පලාගිය ඒකදන්ත හස්තියා හෙවත් ගල්ගමුවේ තනි දළයා සිටින ස්ථානය ආසන්නයට වනජීවී නිලධාරීන් සහ පොලීසිය ළඟා වී ඇති බව වනජීවි හා තිරසර සංවර්ධන අමාත්‍ය ගාමිණී ජයවික්‍රම පෙරේරා සඳහන් කළා.\nහිරු ප්‍රවෘත්ති අංශය කළ විමසීමකදී අමාත්‍යවරයා කියා සිටියේ හොරොව්පතාන අලි සුරැකුම් මධ්‍යස්ථානය ආසන්නයේ පිහිටි වනාන්තරයක මෙම හස්තියා සිටින බවට ඔවුන් නිරීක්ෂණය කර ඇති බවයි.\nහොරොව්පතාන අලි සුරැකුම් මධ්‍යස්ථානයේ රඳවා සිටියදී පසුගියදා මෙම හස්තියා පලාගොස් තිබුණා.\nපසුගිය කාල සීමාව තුළදී එම හස්තියා හොරොව්පතාන ආශ්‍රිත ප්‍රදේශ කිහිපයක නිවාසවලට සහ වගාවලට හානි සිදුකිරීම හේතුවෙනුයි මෙලෙස හොරොව්පතාන අලි සුරැකුම් මධ්‍යස්ථානයේ රැඳවීමට වනජිවි නිලධාරින් පියවර ගත්තේ.\nහස්තියා පළා යාමත් සමඟ එම මධ්‍යස්ථානයට පොලිස් විශේෂ කාර්ය බලකායේ ආරක්ෂාව ලබාදීමට කටයුතු කළා.\nඅනතුරුව පොලීසිය සහ වනජීවි නිලධාරීන් එක්ව මෙහෙයුම් සිදුකළ අතර, තනි දළයාට යොදවා තිබූ කර පටියේ සංඥා ක්‍රියා විරහිත වී තිබීම හේතුවෙන් සොයා ගැනීමට අපහසු වී තිබූ බවයි අමාත්‍ය ගාමිණී ජයවික්‍රම පෙරේරා කියා සිටියේ.",
       "URL": "https://www.hirunews.lk/179096/සොයාගත්-තනි-දළයා",
       "Category": "Local News",
       "Parent URL": "https://www.hirunews.lk/local-news.php?pageID=4160"
}