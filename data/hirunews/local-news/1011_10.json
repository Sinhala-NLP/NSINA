{
       "Source": "hirunews",
       "Timestamp": "Monday, 18 July 2022 - 13:57",
       "Headline": "පොහොර බෙදාහැරීම කඩිනම් කරන්නැයි ගොවීන්ගෙන් ඉල්ලීමක්",
       "News Content": "ඉන්දියාවෙන් ගෙන එන ලද යූරියා පොහොර බෙදාහැරීමේදී විධිමත් වැඩපිළිවෙලක් ක්‍රියාත්මක නොවන බවට ගොවීන් චෝදනා කරනවා.\nපොළොන්නරුව සහ අනුරාධපුර දිස්ත්‍රික්කවලට පොහොර බෙදාහැරීමේ කටයුතු මේ වනවිටත් සිදු කරනු ලබන්නේ කොමර්ෂල් පොහොර සහ ලක් පොහොර සමාගම් විසින්.\nකෙසේ වෙතත් පොහොර බෙදාහැරීමේ කටයුතු මන්දගාමී බවයි මහාවාරි ගොවි සංවිධානය පවසන්නේ.\nඅනුරාධපුරයේ ඊයේ පැවති මාධ්‍ය හමුවකට එක්වෙමින් අදහස් දැක්වූ එම සංවිධානයේ ලේකම් පුංචිරාළ රත්නායක බලධාරින්ගෙන් ඉල්ලා සිටියේ පොහොර බෙදාහැරීම කඩිනම් කරන ලෙසයි.\nඅනුරාධපුර ජාතික පොහොර ලේකම් කාර්යාලයේ අනුරාධපුර දිස්ත්‍රික් අධ්‍යක්ෂ බන්දුල කුමාර සඳහන් කළේ මේ වනවිට පොහොර බෙදාහැරීමේ යම් ප්‍රමාදයක් සිදුව ඇත්තේ ඩීසල් හිඟයක් පවතින බැවින් වන අතර, එම ගැටළුව විසඳාගනිමින්, ඉදිරි දින කිහිපය තුළ ගොවීන්ට පොහොර බෙදාහැරීමට කටයුතු කරන බවයි.\nමේ අතර ඒකාබද්ධ ආර්ථික මධ්‍යස්ථාන හා මැනිං වෙළඳ සංගමයේ භාණ්ඩාගාරික නිමල් අත්තනායක සඳහන් කළේ ආර්ථික මධ්‍යස්ථාන සහ වෙළඳපොල වෙත මේ වනවිට එළවළු ප්‍රවාහනය කිරීමේ ගැටළුව තවදුරටත් උග්‍රවී ඇති බවයි.\nඒ සඳහා කඩිනමින් විසඳුම් ලබා දී වෙළඳපොලේ එළවළු හිඟයක් ඇතිවීම වළක්වාලීමට කටයුතු කළ යුතු බවයි ඔහු පෙන්වා දෙන්නේ.",
       "URL": "https://www.hirunews.lk/310297/පොහොර-බෙදාහැරීම-කඩිනම්-කරන්නැයි-ගොවීන්ගෙන්-ඉල්ලීමක්",
       "Category": "Local News",
       "Parent URL": "https://www.hirunews.lk/local-news.php?pageID=1011"
}