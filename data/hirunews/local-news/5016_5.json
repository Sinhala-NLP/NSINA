{
       "Source": "hirunews",
       "Timestamp": "Tuesday, 07 June 2016 - 15:51",
       "Headline": "ගැබ්බර මුවකු මරා කල අපරාධය (ඡායාරූප)",
       "News Content": "ගැබ්බර මුවෙකු මරා මස් ප්‍රවාහනය කරමින් සිටි සැකකරුවන් තුන්දෙනෙකු පොලිස් අත්අඩංගුවට ගෙන තිබෙනවා.\nහම්බන්තොට ගොන්නොරුව මාර්ගයේ අද අලුයම කල සෝදිසි මෙහෙයුමකදීයි සැකකරුවන් අත්අඩංගුවට ගෙන ඇත්තේ.\nඅත්අඩංගුවට පත්වන විට සැකකරුවන් ත්‍රී රෝද රථයකින් මස් තොගය ප්‍රවාහනය කරමින් සිට ඇති බවයි අප වාර්තාකරු සඳහන් කලේ.\nපන්වැව පොලිස් විශේෂ කාර්ය බලකා කඳවුරේ නිලධාරීන් කණ්ඩායමක් විසින් අත්අඩංගුවට ගත් සැකකරුවන් සහ මුව මස් හම්බන්තොට වනජීවී කාර්යාලය වෙත භාරදී තිබෙනවා.\nසැකකරුවන්ගෙන් කල ප්‍රශ්ණ කිරීම්වලදී අනාවරණ වී ඇත්තේ පන්වැව රක්ෂිතයේ ඇටවු කම්බි උගුලකට හසුවු මුව දෙන මරා මස් කර විකිණීම සඳහා බඳගිරිය ප්‍රදේශයට රැගෙන යමින් සිටි බවයි.\nසැකකරුවන්ගේ ප්‍රකාශ මත අදාළ කැලෑ ප්‍රදේශයේ කල සෝදිසියකදී මස් කරන ලද මුව දෙනගේ සිරුරු කොටස් සොයාගෙන තිබෙනවා.\nහොඳින් වැඩුනු ඉපදීමට සතියක පමණ කාලයක් ඇති කලලයක් ද එම ස්ථානයේදී තිබී ඇතැයි සඳහන්.\nඑම රක්ෂිතයේ කල සෝදිසියකදී අටවා තිබු කම්බි උගුල් 20 කට වැඩි ප්‍රමාණයක් ද ගලවා ඉවත්කර තිබෙනවා.\nසැකකරුවන් හම්බන්තොට මහේස්ත්‍රාත් අධිකරණයට ඉදිරිපත් කිරීමට නියමිතයි.\nඡායාරූප - අම්බලන්තොට අජිත් පුෂ්පකුමාර",
       "URL": "https://www.hirunews.lk/134989/ගැබ්බර-මුවකු-මරා-කල-අපරාධය-ඡායාරූප",
       "Category": "Local News",
       "Parent URL": "https://www.hirunews.lk/local-news.php?pageID=5016"
}