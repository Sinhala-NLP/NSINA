{
       "Source": "hirunews",
       "Timestamp": "Friday, 11 November 2022 - 7:56",
       "Headline": "අභිනව අටමස්ථානාධිපති හිමියෝ අද වැඩ භාර ගනිති (වීඩියෝ)",
       "News Content": "අභිනව අටමස්ථානාධිපති ලෙස පත් කෙරුණු වත්මන් රුවන්වැලි චෛත්‍යාරාමාධිකාරි නුවර කලාවියේ ප්‍රධාන සංඝනායක අතිපූජ්‍ය පල්ලේගම හේමරතන හිමියන් අද (11) නිල වශයෙන් එම ධූරයේ වැඩ භාර ගැනීමට නියමිත ව තිබෙනවා.\nඅටමස්ථාන කාරක සභාව පසුගිය දා රැස් වී ගත් ඒකමතික තීරණයක් අනුවයි 11 වන අටමස්ථානාධිපති හිමියන් ලෙස උන්වහන්සේ එම ධූරයට තෝරා පත්කර ගැනුණේ.\nඅටමස්ථාන කාරක සභාවේ සභාපති, වෛද්‍ය ජනක බුලන්කුලම අතින් උන්වහන්සේට පිරිනමන මල්වට්ටිය ජය ශ්‍රී මහා බෝධීන් වහන්සේට පූජා කර, ආගමික වතාවත්වල නිරත වීමෙන් පසු නව අටමස්ථානාධිපති ධුරයේ වැඩ භාර ගනු ඇති.\nඑමෙන්ම සම්ප්‍රදායික ව ශ්‍රී මහා බෝධියේ අංකුරයක් වෙනත් විහාරස්ථානයකට පිරිනැමීම ද මෙහි සිදු කෙරෙනු ඇති.\nඅටමස්ථානාධිපති හිමි ලෙස කටයුතු කළ පූජ්‍ය පල්ලේගම සිරිනිවාස නායක හිමිපාණන් පසුගිය දා අපවත් වීමෙන් පසු එම ධුරය පුරප්පාඩුව පැවතුණා.\n1954 වසරේ ජුනි 15 වනදා මාතලේ පල්ලේගම දී උපත ලැබූ හේමරතන හිමියන් ජය ශ්‍රී මහා බෝ සමිඳුන් අභියස දී පැවිදි දිවියට ඇතුළු වුණේ 1968 වසරේ මැයි 09 වනදා යි.\nපුරාවිද්‍යාව පිළිබඳ විශේෂවේදී උපාධියක් හිමි උන්වහන්සේ 1977 වසරේ සිට 1988 දක්වා ජය ශ්‍රී මහා බෝධින්වහන්සේගේ තේවා කටයුතු භාරව ද කටයුතු කළා.",
       "URL": "https://www.hirunews.lk/320111/අභිනව-අටමස්ථානාධිපති-හිමියෝ-අද-වැඩ-භාර-ගනිති-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=743"
}