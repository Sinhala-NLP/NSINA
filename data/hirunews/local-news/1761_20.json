{
       "Source": "hirunews",
       "Timestamp": "Wednesday, 11 August 2021 - 12:47",
       "Headline": "ඉන්දියාවේ කොරෝනා කේන්ද්‍රය දකුණට",
       "News Content": "ඉන්දියාවෙන් ගත වූ පැය 24 තුල නව කොරෝනා ආසාදිතයින් 38,353 ක් වාර්තා වී ඇති අතර, එය පෙර දිනයට වඩා සියයට 36 ක ඉහළ යාමක් බවයි ඉන්දීය සෞඛ්‍ය අමාත්‍යාංශය ප්‍රකාශ කළේ.\nඑමෙන්ම, ඊයේ සිදුවූ කොරෝනා මරණ 497 ක් සමග ඉන්දියාවේ සමස්ත කොරෝනා මරණ සංඛ්‍යාව 429,179 දක්වා ඉහළ ගියා.\nඊයේ දිනයේ ඉන්දියාවේ වැඩිම කොරෝනා ආසාදිතයන් සහ මරණ වාර්තා වී ඇත්තේ කේරළ ප්‍රාන්තයෙන්.\nතමිල්නාඩු, ආන්ද්‍ර ප්‍රදේශ් සහ කර්නාටක ප්‍රාන්තවලින් මීළගට වැඩිම ආසාදිත සංඛ්‍යාවක් වාර්තා වී තිබෙනවා. මේ අනුව, ඉන්දියාවේ කොරෝනා ව්‍යාප්තිය දකුණු දිග ඉන්දියාව වෙත කේන්ද්‍ර ගත වෙමින් පවතින බවයි පෙනී යන්නේ.\nමේ අතර, ඉන්දියාවේ කොරෝනා වෛරස් ව්‍යාප්තියට ඩෙල්ටා ප්ලස් ප්‍රභේදය ප්‍රධාන වශයෙන් හේතුවී නොමැති බව එරට සෞඛ්‍ය බලධාරින් පවසනවා.\nනවදිල්ලියේ ජාතික රෝග පාලන මධ්‍යස්ථානයේ ප්‍රධානී සුජිත් සිං සඳහන් කළේ ඉන්දියාවේ කොරෝනා ආසාදිතයින් අතුරින් මෙතෙක් හමුවී ඇත්තේ ඩෙල්ටා ප්ලස් ප්‍රභේදය ආසාදනය වූ 86 දෙනෙකු පමණක් බවයි.\nඉන් වැඩිම පිරිසක් එනම් 34 දෙනෙකු මහාරාෂ්ට්‍ර ප්‍රාන්තයෙන් හමුවී ඇති අතර මධ්‍ය ප්‍රදේශ් ප්‍රාන්තයෙන් 11 දෙනෙකු සහ තමිල්නාඩුවෙන් 10 දෙනෙකු හඳුනාගෙන තිබෙනවා.\nඩෙල්ටා ප්‍රභේදයේ උප ප්‍රභේදයක් වන ඩෙල්ටා ප්ලස් ප්‍රභේදය, ඩෙල්ටා ප්‍රභේදය අභිබවා ගිය අහිතකර බලපෑමකින් යුක්ත බවට සාක්ෂි ලැබී නැහැ.\nකෙසේ නමුත්, ප්‍රභේද විශ්ලේෂණයට ලක් කරන ඉන්දියාවේ කොරෝනා සාම්පල්වලින් සියයට 80ත් 90 ත් අතර ප්‍රමාණයක් ඩෙල්ටා ප්‍රභේදය ආසාදනය වූවන් බව සඳහන්.\nමේ අතර, ඕස්ට්‍රේලියාවේ දෙවන විශාලතම නගරය වන මෙල්බර්න් නුවර ලබන 19 වනදා දක්වා තවත් සතියකට වසා දැමීමට ප්‍රාන්ත අග්‍රාමාත්‍ය ඩෑන් ඇන්ඩෲස් තීරණය කර තිබෙනවා.\nඒ ඩෙල්ටා කොරෝනා ප්‍රභේදය හේතුවෙන් වාර්තා වූ නව ආසාදිතයන් 20 දෙනෙකුගේ මූලාශ්‍ර සොයා ගැනීමට නොහැකිවීම හේතුවෙන්.\nමෙල්බර්න් නුවර නිරෝධායන නීති ලබන බ්‍රහස්පතින්දා ඉවත් කිරීමටයි මීට පෙර සැලසුම් කර තිබුණේ.\nකෙසේ නමුත්, නව පියවර අනුව ප්‍රාන්තයේ මිලියන 6 ක් වූ ජනගහනයෙන් මිලියන 5 කටම තවදුරටත් නිවෙස්වල රැදීසිටීමට සිදුවනු ඇති.\nඩෙල්ටා ප්‍රභේදය හේතුවෙන් සිඩ්නි නුවර ඇති වී තිබෙන තත්ත්වය සලකා බලා මෙම තීරණයට එළඹෙන බවයි මෙල්බර්න් ඇතුළත් වික්ටෝරියා ප්‍රාන්තයේ ආණ්ඩුකාරවරයා සඳහන් කළේ.\nසිඩ්නි නුවරින් ගත වූ පැය 24 තුල නව ආසාදිතයන් 344 ක් වාර්තා වී ඇති අතර එය ගෝලීය වසංගතය ඇරඹුණු දා පටන් මෙතෙක් ප්‍රාන්තයේ වාර්තා වූ වැඩිම ආසාදිත සංඛ්‍යාවයි.",
       "URL": "https://www.hirunews.lk/279420/ඉන්දියාවේ-කොරෝනා-කේන්ද්‍රය-දකුණට",
       "Category": "Local News",
       "Parent URL": "https://www.hirunews.lk/local-news.php?pageID=1761"
}