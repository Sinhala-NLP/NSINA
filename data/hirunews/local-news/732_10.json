{
       "Source": "hirunews",
       "Timestamp": "Tuesday, 15 November 2022 - 17:58",
       "Headline": "රුසියාවට එරෙහි ඡන්ද විමසීම ශ්‍රී ලංකාව මඟ හරියි",
       "News Content": "රුසියාව යුක්රේනයට යුද වන්දි ගෙවිය යුතු බවට වන එක්සත් ජාතීන්ගේ මහා මණ්ඩල සැසිවාරයේ දී ඉදිරිපත් කළ යෝජනාවට ඡන්දය දීමෙන් ශ්‍රී ලංකාව වැළකී සිට තිබෙනවා.\nශ්‍රී ලංකාවට අමතර ව ඉන්දියාව, බංග්ලාදේශය, භූතානය, බ්‍රසීලය, ඊජිප්තුව, ඉන්දුනීසියාව, ඊශ්‍රායලය, නේපාලය, පාකිස්ථානය, සහ දකුණු අප්‍රිකාව යන රටවල් ද මෙම යෝජනාවට ඡන්දය දීමෙන් වැළකී සිටියා.\nඑක්සත් ජාතීන්ගේ මහා මණ්ඩලය ඊයේ (14) යුක්රේනයට යුද වන්දි ගෙවිය යුතු බවට රුසියාවෙන් ඉල්ලා සිටින යෝජනාව සම්මත කරන ලද අතර, එහි දී යුධ ගැටුම් හේතුවෙන් සිදු වූ හානි, අලාභය සහ තුවාල සඳහා වන්දි ගෙවීම සඳහා ජාත්‍යන්තර යාන්ත්‍රණයක් මෙන්ම සාක්ෂි සහ හිමිකම් ලේඛනගත කිරීම සඳහා ලේඛනයක් ස්ථාපිත කිරීමේ යෝජනාවට ජාතීන් 50කට ආසන්න ප්‍රමාණයක් සම අනුග්‍රහය දක්වා තිබෙනවා.\nරටවල් 193කින් සමන්විත එක්සත් ජාතීන්ගේ මහා සභා රැස්වීමේ දී රටවල් 94ක් මෙම යෝජනාවට පක්ෂ ව ඡන්දය දුන් අතර, තවත් රටවල් 14ක් යෝජනාවට විරුද්ධව ඡන්දය දුන්නා.\nතවත් රටවල් 73ක් ඡන්දය දීමෙන් වැළකී සිටියා.\nඡන්ද විමසීම අද උදෑසන සිදු වූ අතර, යෝජනාව ඉදිරිපත් කිරීමේ දී යුක්රේන තානාපති සර්ජි කිස්ලිත්‍යා සිය ප්‍රකාශය පුරාවට ම \"ඉර යට අලුත් කිසිවක් ඉතිරි වී නැත\" යන බයිබලානුකුල කියමන භාවිතා කරමින් ජාත්‍යන්තර නීතිය උල්ලංඝණය කිරීම සම්බන්ධයෙන් රුසියාව වගකිව යුතු බව ඔහු අවධාරණය කළා.\nමෙහි දී වැඩිදුරටත් අදහස් දැක්වූ යුක්රේන තානාපති සර්ජි කිස්ලිත්‍යා \"මීට වසර හැත්තෑ හතකට පෙර, සෝවියට් සංගමය යුද්ධයෙන් හා වාඩි ලෑමෙන් පීඩා විඳි රටක සදාචාරාත්මක අයිතියක් ලෙස හඳුන්වා දෙමින් වන්දි ඉල්ලා එය ලබා ගත් අතර,අද, 20 වැනි සියවසේ කුරිරු පාලනයේ අනුප්‍රාප්තිකයා යැයි කියා ගන්නා රුසියාව ම, තමන් කරන අපරාධවලට වගවීමෙන් ගැලවීමට උත්සාහ කරමින්, තමන්ගේම යුද්ධය සහ වාඩි ලෑම සඳහා මිල ගෙවීමෙන් වැළකී සිටීමට හැකි සෑ ම දෙයක් ම කරමින් සිටී.\" යනුවෙන් කියා සිටියා.\nයුක්රේන තානාපතිවරයා වැඩිදුරටත් පෙන්වා දුන්නේ, ඉරාක කුවේටය ආක්‍රමණය කර එය අත්පත් කර ගැනීමෙන් පසු ව, 1991 දී පිහිටුවන ලද එක්සත් ජාතීන්ගේ වන්දි කොමිසම (UNCC) නිර්මාණය කිරීමට රුසියාව ද සහාය දුන් බව යි.\nමෙම කොමිසම එතෙක් මෙතෙක් කාලය තුල දී වින්දිතයින්ට වන්දි වශයෙන් අවම තරමින් ඩොලර් බිලියන 52කට අධික මුදලක් ගෙවා ඇති බවත් තානාපතිවරයා ගෙනහැර දැක්වූවා.\nරුසියානු ප්‍රහාර හමුවේ බිඳ වැටී ඇති නේවාසික ගොඩනැගිලි, යටිතල පහසුකම් ඉලක්ක කරගත් බෝම්බ ප්‍රහාර, විදුලිබල පද්ධතියෙන් අඩකට ආසන්න ප්‍රමාණයක් කඩා බිඳ දැමීම, දැවැන්ත අවතැන්වීම් සහ මිනීමැරුම්, ස්ත්‍රී දූෂණ, වධහිංසා පැමිණවීම් සහ බලහත්කාරයෙන් පිටුවහල් කිරීම වැනි ම්ලේච්ඡ ක්‍රියා ඇතුළු රුසියානු යුද්ධයෙන් තම රටට ඇති කළ බලපෑම තානාපතිවරයා මෙහි දී අවධාරණය කළා.\n“මෙම යෝජනාව රුසියාව සහ එහි ක්‍රියාකාරකම ගැන පමණක් නො වේ. එය දැන් තර්ජනයට ලක් ව සිටින හෝ පසු ව බලහත්කාරයෙන් තර්ජනයට ලක්විය හැකි සියලු දෙනාගේ යහපත සඳහා ක්‍රියා කරනු ඇත,\" ඔහු වැඩිදුරටත් කියා සිටියා.\n377A(V) යෝජනාව මගින් චීනය, ප්‍රංශය, එක්සත් රාජධානිය, එක්සත් ජනපදය සහ රුසියාව යන නිෂේධ බලය ඇති ස්ථිර සාමාජිකයන් පස් දෙනා අතර ඒකමතිකභාවය හේතුවෙන් ආරක්ෂක මණ්ඩලයට ක්‍රියා කිරීමට නො හැකි වූ විට ජාත්‍යන්තර සාමය සහ ආරක්ෂාව පිළිබඳ කරුණු භාර ගැනීමට මහා සභාවට බලය ලබා දෙනු ලබනවා.\nඑබැවින් වත්මන් විශේෂ සැසිවාරය කැඳවනු ලැබුවේ යුක්රේනයට එරෙහි ප්‍රහාරය හෙළා දකින යෝජනාවක් රුසියාව විසින් නිෂේධනය කිරීමෙන් පසුව මහා සභා රැස්වීමට පක්ෂ ව ඡන්දය ප්‍රකාශ කිරීමෙන් පසුව වන අතර 1950 සිට ‘සාමය සඳහා එක්සත් වීම’ නමින් පුළුල් ලෙස හැඳින්වෙන යෝජනාවකට අනුකූලව එවැනි විශේෂ රැස්වීමක් පවත්වනු ලබන 11 වැනි අවස්ථාව ලෙස මෙය සනිටුහන් වෙනවා.",
       "URL": "https://www.hirunews.lk/320458/රුසියාවට-එරෙහි-ඡන්ද-විමසීම-ශ්‍රී-ලංකාව-මඟ-හරියි",
       "Category": "Local News",
       "Parent URL": "https://www.hirunews.lk/local-news.php?pageID=732"
}