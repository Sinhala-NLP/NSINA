{
       "Source": "hirunews",
       "Timestamp": "Monday, 13 March 2023 - 11:17",
       "Headline": "කුවේට් හි ගෘහ සේවයේ නියුතු ලාංකික කතකට නිවැසියන්ගෙන් ප්‍රහාරයක්",
       "News Content": "කුවේට් රාජ්‍යයේ ගෘහ සේවයේ නියුතු ශ්‍රී ලාංකික කාන්තාවකට අමානුෂික අන්දමින් ශාරීරික හිංසනයන්ට ලක් කර පහර දීමේ පුවතක් හිරු ප්‍රවෘත්ති අංශය වෙත වාර්තා වී තිබෙනවා.\nමෙලෙස පහරකෑමට ලක්ව ඇත්තේ වසර 04කට ආසන්න කාලයක සිට කුවේට් හි නිවසක ගෘහ සේවයේ නියුතු කාන්තාවකටයි.\nඑම නිවසෙහි හිමිකරුවන් වන කාන්තාවක් සහ ඇයගේ පුතුන් දෙදෙනා විසින් මෙම කාන්තාවගේ ශරීරයට සහ හිසට එල්ල කරන ලද පහරදීම්වලින් බරපතළ තුවාල සහ තැලීම් සිදුව ඇති ආකාරය දැකිය හැකියි.\nපස්වරු 4ට පමණ මෙම කාන්තාවට නිවැසියන් එක්ව රාත්‍රී 10 පමණ වන තෙක් පහර දී කටට ගිනි අවිය තබා පවසා ඇත්තේ මේ ගැන කිසිම අයුරකින් පොලිසියට පැවසීම තහනම් බවටයි.\nඑසේ පවසා ඇයව වාහනයකින් කුවේට් හි පිහිටි ශ්‍රී ලාංකික කාන්තාවගේ ඥාති නිවසක් අසලට ගෙන ගොස් දමා පැමිණ ඇති බවත් පහරකෑමට ලක් වූ කාන්තාව සඳහන් කළා.\nපසුව ඇයගේ ලාංකික හිතවතුන් එක්ව ඇයව රෝහල්ගත කර ඇති අතර, මේ සම්බන්ධයෙන් කුවේට් පොලිසිය ද දැනුවත් කර ඇති බවයි වාර්තා වන්නේ.\nකෙසේ වෙතත් මෙම සිදුවීම සම්බන්ධයෙන් කුවේට් හි පිහිටි ශ්‍රී ලංකා තානාපති කාර්යාලය හෝ විදේශ සේවා නියුක්ති කාර්‍යාංශය කිසිදු පියවරක් ගෙන නැහැ.",
       "URL": "https://www.hirunews.lk/329805/කුවේට්-හි-ගෘහ-සේවයේ-නියුතු-ලාංකික-කතකට-නිවැසියන්ගෙන්-ප්‍රහාරයක්",
       "Category": "Local News",
       "Parent URL": "https://www.hirunews.lk/local-news.php?pageID=479"
}