{
       "Source": "hirunews",
       "Timestamp": "Saturday, 04 June 2016 - 16:03",
       "Headline": "වෙබ් මාධ්‍යවේදී ෆ්‍රෙඩී ගමගේට පහරදුන් සිද්ධියේ සැකකරුවන් රක්ෂිත බන්ධනාගාරයට",
       "News Content": "වෙබ් මාධ්‍යවේදී ෆ්‍රෙඩී ගමගේට පහරදීමේ සිද්ධිය සම්බන්ධයෙන් සැකපිට අත්අඩංගුවට ගත් සොහොයුරන් දෙදෙනා ලබන 14 වනදා දක්වා රක්ෂිත බන්ධනාගාර ගතකර තිබෙනවා.\nඒ ඔවුන් අද (04) මීගමුව වැඩබලන මහේස්ත්‍රාත් කරුණාජීව ගමගේ හමුවට ඉදිරිපත් කිරීමෙන් අනතුරුවයි.\nමෙසේ බන්ධනාගාර ගතකරන ලද්දේ මීගමුව - ජනජයගම - බෝලවලාන ප්‍රදේශයේ පදිංචි කුෂාන් ක්‍රිෂ්මාල් ප්‍රනාන්දු සහ ඔහුගේ සොහොයුරු සුපුන් රංග ප්‍රනාන්දු යන අයයි.\nඑදිනට සැකකරුවන් හඳුනාගැනීමේ පෙරට්ටුවකට ඉදිරිපත් කරන ලෙසද මහේස්ත්‍රාත්වරයා පොලීසියට නියෝග කර තිබෙනවා.\nමීගමුව පොලීසියට ලැබුණු තොරතුරකට අනුව සිය නිවසේ සැඟවී සිටියදී, ඔවුන් අත්අඩංගුවට ගැනුනා.\nවෙබ් මාධ්‍යවේදී ෆ්‍රෙඩී ගමගේට පහරදීමට යොදාගත් මුගුරද එහිදී සොයාගත් අතර, ඔවුන් පැමිණි යතුරුපැදියද පොලිස් භාරයට ගැනුනා.\nමේ අතර අදාළ සිද්ධියට විරෝධය පළ කරමින් මීගමුව බස් නැවතුම්පලේදී අද (04) වීථියේ විරෝධය හා නිදහසේ වේදිකාව සංවිධාන උද්ඝෝෂණයක් සංවිධාන කර තිබුණා.\nඔවුන් කියා සිටියේ වත්මන් ආණ්ඩුවෙන් සිද්ධිය සම්බන්ධයෙන් සාධාරණයක් ඉටුවේ දැයි සැක පවතින බවයි.",
       "URL": "https://www.hirunews.lk/134778/වෙබ්-මාධ්‍යවේදී-ෆ්‍රෙඩී-ගමගේට-පහරදුන්-සිද්ධියේ-සැකකරුවන්-රක්ෂිත-බන්ධනාගාරයට",
       "Category": "Local News",
       "Parent URL": "https://www.hirunews.lk/local-news.php?pageID=5020"
}