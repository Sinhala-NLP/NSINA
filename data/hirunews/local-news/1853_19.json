{
       "Source": "hirunews",
       "Timestamp": "Tuesday, 29 June 2021 - 8:15",
       "Headline": "ඇස්ට්‍රාසෙනෙකා දෙවන මාත්‍රවට, ෆයිසර් සහ මොඩර්නා දෙන්න අනුමැතිය (වීඩියෝ)",
       "News Content": "ඇස්ට්‍රාසෙනෙකා එන්නතේ පළමු මාත්‍රාව ලබාගත් පුද්ගලයින්ට දෙවන මාත්‍රාව ලෙස මෝඩර්නා සහ ෆයිසර් කොරෝනා එන්නත් ලබාදීමට සෞඛ්‍ය අමාත්‍යංශය තිරණය කර තිබෙනවා.\nඑහි බෝවන රෝග පිළිබඳ ජාතික උපදේශක කමිටුවේ අනුමැතිය ඊට හිමි වු බවයි ඖෂධ නිෂ්පාදනය, සැපයීම හා නියාමනය පිළිබඳ රාජ්‍ය අමාත්‍ය, මහාචාර්ය චන්න ජයසුමන ප්‍රකාශ කළේ.\nමේ අතර කොරෝනා එන්නත්කරණයේදී ලබාදෙන පළමු මාත්‍රාව සහ දෙවන මාත්‍රාව මිශ්‍ර කර ලබාදීමෙන් වෛරසයට එරෙහිව වැඩි ආරක්ෂාවක් ලබාගත හැකි බව බ්‍රිතාන්‍ය සිදුකළ අධ්‍යයනයකදී හෙළිව තිබෙනවා.\nවිවිධ සන්නාමවලට අයත් කොරෝනා එන්නත් මාත්‍රා මෙලෙස මිශ්‍ර කර ලබාදීම ප්‍රතිඵලදායක බව එම අධ්‍යයනයේදී හෙලිව ඇති කරුණක්.\nඒ අනුව ඇස්ට්‍රාසෙනෙකා පළමු මාත්‍රාව ලබාගැනීමෙන් අනතුරුව ෆයිසර් එන්නතේ මාත්‍රාවක් දෙවන මාත්‍රාව ලෙස ලබාගැනීමෙන් වැඩි ආරක්ෂාවක් ලැබෙන බවයි ඔවුන් පෙන්වා දෙන්නේ.\nඑමෙන්ම, මොඩර්නා එන්නත මෙරට හදිසි භාවිතය සඳහාද අවසර ලබා දී ඇති බවයි ජාතික ඖෂධ නියාමන අධිකාරිය සඳහන් කළේ.\nමේ අතර, බස්නාහිර පළාතේ අවුරුදු 60 වැඩි පුද්ගලයින් සඳහා සයිනෆොම් එන්නතේ පළමු මාත්‍රාව ලබාදීම අද සිට දින තුනක් ඇතුළත සිදු කෙරෙන බව සෞඛ්‍ය අමාත්‍යංශය ප්‍රකාශ කළා.\nඒ අනුව, කොළඹ, ගම්පහ සහ කළුතර දිස්ත්‍රික්කවල සෞඛ්‍ය වෛද්‍ය නිලධාරි කාර්යාල මගින් සංවිධානය කරන මධ්‍යස්ථාන තුළදී එම එන්නත් ලබාදීමට කටයුතු යොදනු ඇති.",
       "URL": "https://www.hirunews.lk/275592/ඇස්ට්‍රාසෙනෙකා-දෙවන-මාත්‍රවට-ෆයිසර්-සහ-මොඩර්නා-දෙන්න-අනුමැතිය-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1853"
}