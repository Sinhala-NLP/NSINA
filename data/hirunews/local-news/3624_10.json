{
       "Source": "hirunews",
       "Timestamp": "Sunday, 02 December 2018 - 8:06",
       "Headline": "යාපනයෙන් ප්‍රාග් ඓතිහාසික මානවයින් ගැන අලූත් හෙළිදරව්වක්",
       "News Content": "යාපනය අර්ධද්වීපයේ සිදුකරන ලද පුරාවිද්‍යාත්මක කැණීම්වලින් මීට වසර මිලියන 1.6 කට පෙර ප්‍රාග් ඓතිහාසික මානවයින් ශ්‍රී ලංකාව හා සම්බන්ධව කටයුතු කර ඇති බවට තොරතුරු අනාවරණ වී තිබෙනවා.\nපැවති යුදමය වාතාවරණය නිමාවත් සමග යාපනය අර්ධද්වීපයේ වෙරළාසන්නයේ සිදුකරන ලද සමීක්ෂණයකදී එම ස්ථානයේ පැවති ගල් ගුහාවක තිබී සුවිශේෂී ශිලා මෙවලම් කිහිපයක් හමුවීමත් සමග මෙම තොරතුරු අනාවරණ වී ඇති බවයි කැළණිය විශ්වවිද්‍යාලයේ පුරාවිද්‍යා පශ්චාත් උපාධි ආයතනයේ පුරාවිද්‍යාඥ කැලූම් නලින්ද මනමේන්ද්‍ර ආරච්චි සදහන් කළේ.\nඑම ස්ථානයේ තිබී සොයා ගනු ලැබූ මෙම ශිලා මෙවලම් අප්‍රිකාවේ පුරාවිද්‍යාඥයින් සිදුකරන ලද කැණීම් කටයුතු වලදී ඔවුනට  සුලභව හමුවන ශිලා මෙවලම් වලට සමාන බැවින් අප්‍රිකාවේ ජීවත් වූ ප්‍රාග් ඓතිහාසික මානවයින් ශ්‍රී ලංකාවට පැමිණ ඇති බවට විශ්වාස කළ හැකි බවයි ඔහු වැඩිදුරටත් සදහන් කළේ.\nඑම තොරතුරු අනුව ලෝකයේ ප්‍රාග් ඓතිහාසික පර්යේෂණ සදහා ආසියාව මෙන්ම, ශ්‍රී ලංකාව ද වැදගත් සන්ධිස්ථානයක් වනු ඇති බව ඔහුගේ අදහසයි.\nමෙම ශිලා මෙවලම් සහ යාපනය අර්ධද්වීපයේ සිදුකරන පරීක්ෂණ කටයුතු මේ වනවිටත් සිදුවන බවයි කැළණිය විශ්වවිද්‍යාලයේ පුරාවිද්‍යා පශ්චාත් උපාධි ආයතනයේ පුරාවිද්‍යාඥ කැලූම් නලින්ද මනමේන්ද්‍ර ආරච්චි වැඩිදුරටත් සඳහන් කළේ.",
       "URL": "https://www.hirunews.lk/205323/යාපනයෙන්-ප්‍රාග්-ඓතිහාසික-මානවයින්-ගැන-අලූත්-හෙළිදරව්වක්",
       "Category": "Local News",
       "Parent URL": "https://www.hirunews.lk/local-news.php?pageID=3624"
}