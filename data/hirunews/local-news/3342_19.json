{
       "Source": "hirunews",
       "Timestamp": "Tuesday, 21 May 2019 - 7:19",
       "Headline": "පාස්කු ඉරු දින ප්‍රහාරයට මාසයයි - සහරාන්ගේ ප්‍රධාන සංවිධායක, සියාම් ඇතුළු 3 දෙනෙකුත් අත්අඩංගුවට",
       "News Content": "අප්‍රේල් මස 21 වන දා එල්ල වූ පාස්කු ඉරු දින බෝම්බ ප්‍රහාරයට අදට මසක් ගත වනවා.\nමේ අතර, එදින මරාගෙන මැරෙන බෝම්බ ප්‍රහාරයක් එල්ල කරමින් මිය ගිය ජාතික තව්හිද් ජමාත් සංවිධානයේ නායකයා බවට සැලකෙන සහරාන් හෂීම්ගේ ප්‍රධාන සංවිධායකයෙකු ඇතුළු තවත් සැකකරුවන් 3 දෙනෙකු කල්මුණේ ප්‍රදේශයේදී ඊයේ අත්අඩංගුවට ගෙන තිබෙනවා.\nකල්මුණේ සියාම් නමින් හඳුන්වනු ලබන සහරාන් හෂීම්ගේ ප්‍රධාන සංවිධායකයා මුලින්ම අත්අඩංගුවට ගෙන ඇති අතර, ඔහුගෙන් හෙළි වූ තොරතුරුවලට අනුවයි සෙසු සැකකරුවන් දෙදෙනා අත්අඩංගුවට ගෙන ඇත්තේ.\nපසුගිය අප්‍රේල් මස 26 වන දා සයින්දමරුදු ප්‍රදේශයේදී නිවසක සිදුවූ බෝම්බ පිපිරීමෙන් මිය ගිය සහරාන්ගේ පියා ඇතුළු පිරිස එම නිවසට රැගෙන යාම සඳහා ආධාර අනුබල ලබාදී ඇත්තේ ද අත්අඩංගුවට පත්වී සිටින කල්මුණේ සියාම් නැමති පුද්ගලයායි.\nඔහු හම්බන්තොට ප්‍රදේශයේ පුහුණුවීම් කටයුතුවල ද නිරත වී තිබෙනවා.\nමේ අතර, ෂැංග්‍රිලා හෝටලයට එල්ල වූ මරාගෙන මැරෙන බෝම්බ ප්‍රහාර දෙකෙන් මිය ගිය එක් අයෙකු ජාතික තව්හිද් ජමාත් සංවිධානයේ නායක සහරාන් හෂීම් බවට ඩී.එන්.ඒ. පරීක්ෂණවලින් තහවුරු වී ඇති බවයි රජයේ රස පරීක්ෂක දෙපාර්තමේන්තුවේ ජ්‍යෙෂ්ඨ ප්‍රකාශකයෙකු හිරු ප්‍රවෘත්ති අංශයට සදහන් කළේ.\nඑමෙන්ම, කුරුණෑගල - අලකොළදෙනිය ප්‍රදේශයේ පොල් ඉඩමක පවත්වාගෙන ගිය බෝම්බකරුවන් පුහුණු කිරීමේ කදවුර සම්බන්ධයෙන් වැඩිදුර විමර්ශන ආරම්භ කර තිබෙනවා.\nදැනට අත්අඩංගුවේ පසුවන පාර්ලිමේන්තුවේ හැන්සාඞ් නිලධාරියා ඇතුළු සෙසු සැකකරුවන් 5 දෙනා අදාළ කදවුරේ පුහුණුවීම් සිදුකර ඇති බවටයි දැනට සිදුකරන ලද පරීක්ෂණවලින් අනාවරණ වී ඇත්තේ.rn",
       "URL": "https://www.hirunews.lk/216775/පාස්කු-ඉරු-දින-ප්‍රහාරයට-මාසයයි-සහරාන්ගේ-ප්‍රධාන-සංවිධායක-සියාම්-ඇතුළු-3-දෙනෙකුත්-අත්අඩංගුවට",
       "Category": "Local News",
       "Parent URL": "https://www.hirunews.lk/local-news.php?pageID=3342"
}