{
       "Source": "hirunews",
       "Timestamp": "Thursday, 16 March 2017 - 13:19",
       "Headline": "පොලිස් පහරදීමකින් පුද්ගලයෙකු රෝහලේ",
       "News Content": "ඇල්පිටිය පොලීසිය සිදුකළ බව කියන පහර දීමක් හේතුවෙන් පුද්ගලයෙකු රෝහල්ගත කර තිබෙනවා.\nකහදූව - පිනිකහන ප්‍රදේශයේ පදිංචි 35 හැවිරිදි චමින්ද විතානාච්චි නම් මෙම පුද්ගලයා ඇල්පිටිය මූලික රෝහලේ මේ වනවිට ප්‍රතිකාර ලබන අතර ඔහුගේ තත්ත්වය බරපතල නොවන බවයි රෝහල් ප්‍රකාශකයෙකු සඳහන් කළේ.\nමෙම පුද්ගලයා සිය නිවසේ රැදී  සිටියදී ඇල්පිටිය පොලිස් ස්ථානයේ නිලධාරීන් පිරිසක් පැමිණ මෙම පහරදීම සිදු කර ඇති බවටයි වාර්තා වූයේ ඊයේ දිනයේයි.\nපහර දීම හේතුවෙන් එම පුද්ගලයාගේ හිසෙහි තැලූම් තුවාල මෙන්ම පාදවලට සහ දෙඅත්වලට තුවාල සිදුව ඇති බවද රෝහල් ප්‍රකාශකයා සඳහන් කළා.\nමෙම සිද්ධිය සම්බන්ධයෙන් හිරු ප්‍රවෘත්ති අංශය ඇල්පිටිය පොලිසියෙන් විමසීමක් කළා.\nඑහි ප්‍රකාශකයෙකු සඳහන් කළේ මෙවැනි පහර දීමක් සිදුව නොමැති බවයි.\nකෙසේ වෙතත් මෙම පුද්ගලයා කලක් තිස්සේ මත්පැන් ජාවාරමේ නිරත වූවෙකු බවයි පොලිසිය කියා සිටියේ.\nලැබුණු පැමිණිල්ලකට අනුව මෙම පුද්ලයාගේ නිවස පරීක්ෂා කිරීම සඳහා ගිය බවද පොලිසිය ප්‍රකාශ කළා.\nමේ සම්බන්ධයෙන් අප ඇල්පිටිය කොට්ඨාශය භාර උසස් පොලිස් නිලධාරියෙකුගෙන් කළ විමසීමකදී කියා සිටියේ මෙම පහර දීමට පොලිසිය සම්බන්ධ දැයි සොයා බැලීමට පරීක්ෂණය ආරම්භ කර ඇති බවයි.",
       "URL": "https://www.hirunews.lk/157004/පොලිස්-පහරදීමකින්-පුද්ගලයෙකු-රෝහලේ",
       "Category": "Local News",
       "Parent URL": "https://www.hirunews.lk/local-news.php?pageID=4611"
}