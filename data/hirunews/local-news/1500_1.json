{
       "Source": "hirunews",
       "Timestamp": "Sunday, 12 December 2021 - 13:18",
       "Headline": "කැස්බෑවෙකු ප්‍රවාහනය කරමින් සිටි අයෙකු පොලිස් අත්අඩංගුවට (වීඩියෝ)",
       "News Content": "යාපනය, නාවන්තුරෙයි ප්‍රදේශයේ දී කිලෝග්‍රෑම් 300කට ආසන්න බරකින් යුතු දුර්ලභ වර්ගයේ විශාල කැස්බෑවෙකු රැගෙන යමින් සිටි පුද්ගලයෙකු ඊයේ (11) අත්අඩංගුවට ගැනීමට පොලිස් කොට්ඨාස අපරාධ විමර්ශන අංශය සමත් ව තිබෙනවා.\nකොට්ඨාස අපරාධ අංශයට ලැබුණු බුද්ධි තොරතුරකට අනුව ඊයේ (11) සවස නාවන්තුරෙයි ප්‍රදේශයේ මාර්ගයක කළ සෝදිසි මෙහෙයුමකදී මෙම පුද්ගලයා විසින් අදාළ කැස්බෑවා බට්ටා වර්ගයේ කුඩා ලොරි රථයකින් ප්‍රවාහනය කරමින් සිටියදීයි අත්අඩංගුවට ගෙන ඇත්තේ.\nකැස්බෑවා පොලිස් නිලධාරීන් විසින් පරික්ෂා කරන අවස්ථාවේදී ද යහපත් සෞඛ්‍ය තත්ත්වයෙන් සිටි බවටයි වාර්තා වන්නේ.\nකැස්බෑවා යහපත් සෞඛ්‍ය තත්ත්වයේ සිටීම හේතුවෙන් අද (12) දින යාපනය අධිකරණයට දැනුම් දී අධිකරණ නියෝගයන් යටතේ වනජීවි කාර්යාලයේ ද සහාය ඇතිව නැවත මුහුදටම මුදා හැරීමට යාපනය පොලීසිය පියවර ගත්තා.\nඅදාළ කැස්බෑවා ඉතා දුර්ලභ ගණයේ සත්ත්වයෙකු වන අතරම ඉතා විශාල වන බවට ද තොරතුරු වාර්තා වනවා.\nඅත්අඩංගුවට ගත් සැකකරු නාවන්තුරෙයි ප්‍රදේශයේ පදිංචි 39 හැවිරිදි අයෙක්.\nමෙම කැස්බෑවා අධික මිලකට විකිණීම සඳහා රැගෙන යාමේදී මෙලෙස අත්අඩංගුවට ගත් බවට දිසා අපරාධ විමර්ශන අංශයේ නිලධාරීන් වැඩිදුරටත් ප්‍රකාශ කළා.",
       "URL": "https://www.hirunews.lk/290765/කැස්බෑවෙකු-ප්‍රවාහනය-කරමින්-සිටි-අයෙකු-පොලිස්-අත්අඩංගුවට-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1500"
}