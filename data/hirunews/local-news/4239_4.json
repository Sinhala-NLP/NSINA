{
       "Source": "hirunews",
       "Timestamp": "Thursday, 02 November 2017 - 14:35",
       "Headline": "ගීතා වෙනුවට පියසේන ගමගේ පාර්ලිමේන්තුවට",
       "News Content": "රටේ නීතිය නිසි පරිදි ක්‍රියාත්මක වී තමන්ට සාධාරණයක් ඉටු වු බවත් ඒ අනුව පාර්ලිමේන්තු යාමට සිදුවන බවත් හිටපු අමාත්‍ය පියසේන ගමගේ පවසනවා.\nගීතා කුමාරසිංහ මහත්මියට පසු ගාල්ල දිස්ත්‍රික්කයෙන් එක්සත් ජනතා නිදහස් සන්ධානයෙන් වැඩිම මනාප ඡන්ද අනුව මන්ත්‍රී ධුරය හිමි වන්නේපියසේන ගමගේ හිටපු අමාත්‍යවරයාටයි..\nගීතා කුමාරසිංහ ද්විත්ව පුරවැසිභාවයක් දරන තැනැත්තියක් නිසා ශ්‍රී ලංකා පාර්ලිමේන්තුවේ මන්ත්‍රී ධුරයක් දැරීමට සුදුසු නොවන බව ශ්‍රේෂ්ඨාධිකරණය අද(02) තීන්දු කිරීමෙන් අනතුරුව මාධ්‍ය වෙත අදහස් දක්වමින් හිටපු අමාත්‍යවරයා මේ බව කියා සිටියා.\nඅගවිනිසුරු ඇතුළු පංච පුද්ගල විනිසුරු මඩුල්ලේ තීන්දුව, ප්‍රකාශයට පත් කළේ සිසිර ද අබෘ , අනිල් ගුණරත්න ඇතුළු ත්‍රි පුද්ගල විනිසුරු මඩුල්ලක්.\nමිට පෙර මේ සම්බන්ධයෙන් අභියාචනාධිකරණය දුන් තීන්දුව අනුමත කරමින් මෙම තීන්දුව ලබා දුන්නා.\nගීතා කුමාරසිංහ පාර්ලිමේන්තු මන්ත්‍රී ධුරයක් දැරිය නොහැකි බවට වන මෙම තීන්දුව වහාම පාර්ලිමේන්තු මහා ලේකම්ට දන්වන ලෙස ද  ශ්‍රේෂ්ඨාධිකරණය අධිකරණ ලේඛකාධිකාරීට නියෝග කළා.\nනඩු තීන්දුවෙන් පසු අදහස් දැක්වූ හිටපු අමාත්‍ය පියසේන ගමගේ\n\"රටේ නීතිය  නිසි පරිදි ක්‍රියාත්මක වෙලා මට සාධාරණයක් ඉටු වුනා. දැන් ඉතින් පාර්ලිමේන්තු යන්න වෙනවා නේ. ගිහින් අපේ ජනතාවට සේවයක් කිරීම අරමුණයි. ඇමති කමක් ලැබුනොත් කරනවා. නමුත් මම කවදාවත් පස්සෙන් ගිහින් ඇමති කම් ඉල්ලලා නෑ.  වසර 17 යු.එන්.පී පාලනය නැති කරන්න දකුණේ ප්‍රමුඛ තාවය ගත්තේ රිචඩ්, දොඩංගොඩ ට පස්සේ මම. නමුත් රාජපක්ෂ මහත්මයා මම ජේෂ්ඨ ඇමති කරා. නමුත් මම පස්සෙන් ගිහින් ඇමතිකම් ඉල්ලුවේ නෑ. එහෙම කරන මිනිස්සු නෙවේ අපි.  දුන්න දේ කරගෙන මම හිටියා. දුන්න ඇමති කමේ ගාල්ලට රටට වැඩ කරා. ඒ වගේම ඉතින් මේ සැරෙත් ඇමතිකමක් ලැබුනොත් හොදට වැඩ කරනවා.\"\n\"අපේ ඡන්ද දායකයා වැඩ කරාට ඡන්දේ දෙන අය නෙවේ. පසුගිය මැතිවරණය වෙලාවේ ආපු රැල්ලට මම හසුවුනා.  මම මිනිස්සුන්ට දොස් කියන්නේ නෑ. ඔය දැන් යහපාලනයට එකතුවෙලා ඉන්න අයත් එදා කිව්වේ පනින පියසේනට දෙන්න එපා කියලා. තව අය එකතු වෙලා මට වට කරලා ගැහුවා. ගැහුවා විතරක් නෙවේ මාව සමුල ඝාතනය කරා. ඇත්තටම එදා වුන දේ ගැන මට තියෙන්නේ කණගාටුවක්. අද ඇමතිකම් අරගෙන ඉන්න අයත් මට කෙනෙහිලි කම් කරා. ඔය සියළු දේ ට අහුවුන මම පැරදුනා. පස්සේ තමයි මිනිස්සුන්ට තේරුණේ හිනිදුමට මන්ත්‍රී කෙනෙක් නෑ කියලා. එතකොට පරක්කු වැඩියි.  දැන් යළිත් සාධාරණය ඉෂ්ඨ වෙලා තියනවා.\"\nපසුගිය මැතිවරණයේ දී මනාප ඡන්ද 63955 ක් ලබා ගනිමින් එජනිස ලයිස්තුවේ 05 වන ස්ථානය දිනාගත්තේ ගීතා කුමාරසිංහ වන අතර  ගාල්ල දිස්ත්‍රික්කයේ එජනිස යටතේ තරඟ කර හත්වන ස්ථානය දිනා ගත්තේ හිටපු ඇමති පියසේන ගමගේයි.\nඔහු ලැබූ ඡන්ද සංඛ්‍යාව 47248 ක්.\nඅජිත් වික්‍රමසිංහ , හබරාදුව- නිමල් අල්ගෙවත්ත",
       "URL": "https://www.hirunews.lk/175099/ගීතා-වෙනුවට-පියසේන-ගමගේ-පාර්ලිමේන්තුවට",
       "Category": "Local News",
       "Parent URL": "https://www.hirunews.lk/local-news.php?pageID=4239"
}