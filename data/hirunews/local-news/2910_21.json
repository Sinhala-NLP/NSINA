{
       "Source": "hirunews",
       "Timestamp": "Sunday, 09 February 2020 - 12:49",
       "Headline": "එජාපය ප්‍රමුඛ නව සන්ධානයේ මහලේකම් තනතුර ගැන තවදුරටත් මතභේද",
       "News Content": "හෙට පැවැත්වෙන කෘත්‍යාධිකාරී මණ්ඩල රැස්වීමේ තීරණය කුමක් වුවද නව සන්ධානය සහ මහලේකම් තනතුර පිළිබඳ ගෙන ඇති තීන්දු වෙනස් නොවන බව විපක්ෂ නායක සජිත් ප්‍රේමදාසගේ පාර්ශවය නියෝජනය කරන පාර්ලිමේන්තු මන්ත්‍රී අශෝක් අබේසිංහ ප්‍රකාශ කළා.\nඔහු සඳහන් කළේ මීට පෙර කෘත්‍යාධිකාරී මණ්ඩලය විසින් පැවරූ බලය මත නව සන්ධානය ගොඩනැගීම සහ මහ ලේකම්වරයා තෝරාගැනීම සිදුකර ඇති බවයි.\nමේ හේතුවෙන් යළිත් කෘත්‍යාධිකාරී මණ්ඩල අනුමැතියක් අනවශ්‍ය බව සිය පාර්ශවයේ ස්ථාවරය බවයි මන්ත්‍රිවරයා ප්‍රකාශ කළේ.\nපසුගියදා කෘත්‍යාධිකාරී මණ්ඩලය වර්ජනය කළ සාමාජිකයන් හෙට පැවැත්වෙන හමුවට සහභාගි වීමට නියමිත වුවද කිසිදු ලෙසකින් තනතුරු පිළිබඳව හෝ සන්ධානය පිළිබඳව අනුමැතියක් අපේක්ෂා නොකරන බව අශෝක් අබේසිංහ මන්ත්‍රීවරයා වැඩිදුරටත් ප්‍රකාශ කළා.\nකෙසේ වෙතත් මීට පෙර විපක්ෂ නායක සජිත් ප්‍රේමදාසගේම පාර්ශවය නියෝජනය කරන ජේ.සී. අලවතුවල මන්ත්‍රීවරයා සඳහන් කළේ නව සන්ධානයේ මහ ලේකම්වරයා ලෙස පත් කර ඇති රංජිත් මද්දුමබණ්ඩාරගේ නම කෘත්‍යාධිකාරී මණ්ඩලයේ අනුමැතිය සඳහා ඉදිරිපත් කරන බවයි.\nමේ අතර එක්සත් ජාතික පක්ෂ නායක රනිල් වික්‍රමසිංහට සම්බන්ධ ආරංචි මාර්ග සඳහන් කළේ හෙට පැවැත්වෙන කෘත්‍යාධිකාරී මණ්ඩලයේදී සන්ධානයේ මහ ලේකම් තනතුර පිළිබඳ අවසන් තීරණයක් ගැනීමට නියමිත බවයි.\nඑමෙන්ම ඉදිරි මහ මැතිවරණය සම්බන්ධයෙන්ද පුළුල් වශයෙන් සාකච්ඡා කිරීමට නියමිත බව හිටපු අමාත්‍ය දයා ගමගේ හිරු ප්‍රවෘත්ති අංශය සිදුකළ විමසීමකදී සඳහන් කළා.\nපසුගිය සතියේ එක්සත් ජාතික පක්ෂයේ කෘත්‍යාධිකාරී මණ්ඩල හමුව සිරිකොත පක්ෂ මූලස්ථානයේදී පැවති අතර, එම හමුවට විපක්ෂ නායක සජිත් ප්‍රේමදාස ඇතුලු සාමාජිකයන් 22 කු සහභාගිවූයේ නැහැ.\nඒ, සරත් ෆොන්සේකා, අජිත් පී. පෙරේරා, රෝසි සේනානායක සහ ඉමිටියාස් බාකීර් මාකීර්ගේ කෘත්‍යාධිකාරී මණ්ඩල සාමාජිකත්වය අහෝසි කිරීමට විරෝධය පළ කරමින්.\nඑම කෘත්‍යාධිකාරී මණ්ඩලයේදී නව මැතිවරණ සන්ධානයේ නායකයා මෙන්ම අගමැති අපේක්ෂකයා ලෙස සජිත් ප්‍රේමදාස පත් කිරීමට අනුමැතිය ලබාදී තිබූ අතර, සන්ධානයේ මහ ලේකම්වරයා නම් කිරීමේ බලයද ඔහුට ලබාදී තිබුණා.\nමේ අතර විපක්ෂ නායක සජිත් ප්‍රේමදාසට සමීප ආරංචි මාර්ග සඳහන් කළේ ඉදිරි මහ මැතිවරණය සඳහා ගොඩනගන නව සන්ධානයේ නම සහ ලකුණ මේ වනවිට තීරණය කර ඇති බවයි.\nඊට අදාළ නීතිමය කටයුතු මේ වනවිටත් සිදුකරමින් පවතින බවයි වාර්තාවන්නේ.",
       "URL": "https://www.hirunews.lk/234027/එජාපය-ප්‍රමුඛ-නව-සන්ධානයේ-මහලේකම්-තනතුර-ගැන-තවදුරටත්-මතභේද",
       "Category": "Local News",
       "Parent URL": "https://www.hirunews.lk/local-news.php?pageID=2910"
}