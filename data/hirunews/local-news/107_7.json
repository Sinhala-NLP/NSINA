{
       "Source": "hirunews",
       "Timestamp": "Friday, 11 August 2023 - 10:35",
       "Headline": "මුලතිව් කොක්කුතුඩුවායී සමූහ මිනි වලේ කැණීම් කටයුතු යළි ඇරඹේ",
       "News Content": "දැනට පළාතේ පවතින සම්පත් හා පහසුකම්වලට අනුව මුලතිව් කොක්කුතුඩුවායී සමූහ මිනි වලේ කැණීම් කටයුතු අගෝස්තු මස 21 වෙනිදා සිට යළි ආරම්භ කිරීමට පියවර ගන්නා ලෙස මුලතිව් මහේස්ත්‍රාත් ආර්.පාර්තීපන් ඊයේ (10) සියළුම පාර්ශ්වවලට නියෝග කර තිබෙනවා.\nමහේස්ත්‍රාත්වරයා ඇතුළු නිලධාරීන් පිරිසක් මෙම මිනී වළ නිරීක්ෂණය කිරීම සදහා පස් වන වතාවට ද එම ස්ථානය පැමිණි අතර පුරා විද්‍යා නිලධාරීන් ආරක්ෂක අංශ සාමාජිකයින් හා තවත් ස්වේච්ඡා සංවිධන කීපයක නියෝජිතයෝද මේ නිරීක්ෂණ චාරිකාව සදහා එක්ව සිටි බවයි වාර්තා වන්නේ.\nමෙහිදී මහේස්ත්‍රාත්වරයා ප්‍රකාශ කළේ පතල් හා ඛනිජ සම්පත් කටයුතු බාර නිලධාරීන්ද මීළග කැණීම්වලට සහභාගී විය යුතු බවයි.\nදැනට ඇති සියළුම වාර්තා නිසි ලෙස අගෝස්තු මස 17 වෙනිදා අධිකරණය හමුවට ඉදිරිපත් කරන ලෙසත් අගෝස්තු මස 21 වෙනිදා සිට යළි ආරම්භ කෙරෙන කැණීම්වලට සියළු කටයුතු සූදානම් කරන ලෙසත් මහේස්ත්‍රාත්වරයා නියෝග කර තිබෙනවා.\nකුමන පාර්ශ්වයන් මේ පිළිබදව අදහස් දැක්වූවද පළාතේ පවතින සම්පත්වලින් කැණීම් කටයුතු කිරීමට සිදු වන බවත් වර්ෂා කාලයට පෙර මෙම සමූහ මිනී වළෙහි කැණීම් කටයුතු සිදු කොට අවසන් කිරීම කාලෝචිත බවත් මහේස්ත්‍රාත්වරයා මෙහිදී ප්‍රකාශ කර ඇති බවයි වාර්තා වන්නේ.\nඒ අනුව දැනට නවතා දමා ඇති මුලතිව් කොක්කුතුඩුවායී සමූහ මිනී වළේ කැණීම් කටයුතු අගෝස්තු මස 21 දා සිට යළි ආරම්භ කිරීමට නියමිතයි.",
       "URL": "https://www.hirunews.lk/344413/මුලතිව්-කොක්කුතුඩුවායී-සමූහ-මිනි-වලේ-කැණීම්-කටයුතු-යළි-ඇරඹේ",
       "Category": "Local News",
       "Parent URL": "https://www.hirunews.lk/local-news.php?pageID=107"
}