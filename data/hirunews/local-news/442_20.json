{
       "Source": "hirunews",
       "Timestamp": "Friday, 31 March 2023 - 22:01",
       "Headline": "ජනපති හදිසියේ කොග්ගල හෝටල් නිරීක්ෂණයක (වීඩියෝ)",
       "News Content": "සංචාරක හෝටල් හිමියන්ට මුහුණ පෑමට සිදුවන ගැටලු පිළිබඳව ජනාධිපති රනිල් වික්‍රමසිංහගේ ඍජු අවධානයට ලක්ව තිබෙනවා.\nඅද (31) ගාල්ල - කොග්ගල සහ අහංගම ප්‍රදේශවල පිහිටි සංචාරක හෝටල් කිහිපයක ජනාධිපතිවරයා හදිසි නිරීක්ෂණ චාරිකාවකට එක්වූ අතර එහිදීයි මෙම ගැටලු සම්බන්ධයෙන් අවධානය යොමුව ඇත්තේ.\nඑම අවස්ථාවේ දී සංචාරක හෝටල් හිමියන් සමඟ සුහඳ සාකච්ඡාවක නිරත වූ ජනාධිපතිවරයා ඔවුන්ගේ ගැටලු සම්බන්ධයෙන්ද අවධානය යොමුකළා.\nඉන් අනතුරුව විදේශිකයන් කිහිපදෙනෙකු සමඟ ද ජනාධිපතිවරයා සුහද පිළිසඳරක නිරතවී තිබුණා.\nමේ අතර ශ්‍රී ලංකාවේ බැංකු නොවන මූල්‍ය ආයතන ක්ෂේත්‍රයේ මූල්‍ය විසදුම් සපයන්නෙකු වන පීපල්ස් ලීසිං සමාගම, හිමි කරගත් “හොදම භාවිතය - 2022” සඳහා වූ යුරෝපීය සම්මානය අද ජනාධිපති රනිල් වික්‍රමසිංහට පිරිනමනු ලැබුවා.\nපසුගිය දෙසැම්බර් 11 වනදා බෙල්ජියමේ බ්‍රසල්ස් හී පැවති සම්මාන උළෙලේ දී මෙම සම්මානය පිරිනැමුණු අතර එය නිල වශයෙන් ජනාධිපතිවරයා වෙත අද ප්‍රදානය කරනු ලැබුවේ ජනාධිපති කාර්යාලයේදීයි.",
       "URL": "https://www.hirunews.lk/331400/ජනපති-හදිසියේ-කොග්ගල-හෝටල්-නිරීක්ෂණයක-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=442"
}