{
       "Source": "hirunews",
       "Timestamp": "Tuesday, 26 July 2016 - 13:08",
       "Headline": "විවෘත කළ මාර්ගය යළි වැසේ",
       "News Content": "තමන්ට හිමි විශ්‍රාම වැටුප් ලබාදෙන ලෙස ඉල්ලා විශ්‍රාමික ආබාධිත ත්‍රිවිධ හමුදා සහ පොලිස්  නිලධාරීන් පිරිසක් කොටුව දුම්රියපොළ ඉදිරිපිට ආරම්භ කළ උපවාසය තවදුරටත් ක්‍රියාත්මකයි.\nඕල්කට් මාවතේ එක් මංතීරුවක් අවහිර කරමින් ඔවුන් මෙලෙස උපවාසයේ නිරතවීම නිසා එම මංතීරුව අද පෙරවරුවේ වසා දැමීමට සිදුවුණා.\nකෙසේ වෙතත්, පෙරවරු 11ට පමණ ඔවුන් මාර්ගයෙන් ඉවත් වුණේ පැයක කාලයක් තුළ තම ගැටළුවට ලිඛිත විසදුමක් ලැබෙනු ඇතැයි අපේක්ෂාවෙන්.\nනමුත්, විසදුම් නොලැබුණු බව පවසමින් නැවත ඔවුන් උපවාසයට එක්ව සිටිනවා.\nමේ නිසා පිටකොටුව ප්‍රදේශයේ දක්නට ලැබෙන්නේ දැඩි රථ වාහන තදබදයක්.\nකෙසේ නමුත්, ත්‍රිවිධ හමුදාවේ සහ පොලීසියේ ආබාධිත රණවිරුවන්ට විශ්‍රාම වැටුප් ලබාදීම සඳහා සුදුසු පොදු වැඩපිළිවෙලක් සතියක් ඇතුළත ඉදිරිපත් කිරීමට තීරණය කෙරුණු බව ආරක්ෂක අමාත්‍යාංශය පවසනවා.\nමේ සම්බන්ධයෙන් මුදල් අමාත්‍යාංශ ලේකම්වරයා, ආරක්ෂක ලේකම්වරයා, විශ්‍රාම වැටුප් අධ්‍යක්ෂ ජනරාල්, යුද හමුදාපති සහ නාවික, ගුවන් හා ආරක්ෂක නියෝජිතයන් අතර ඊයේ පැවැති සාකච්ඡාවකදී එම තීරණයට එළඹුණු බවයි අමාත්‍යාංශය නිකුත් කළ නිවේදනයක දැක්වෙන්නේ.\nවිශ්‍රාමික ආබාධිත රණවිරුවන්ට අදාළ ගැටළු පිළිබද ජනාධිපතිවරයාගේ අවධානය යොමු කිරීමෙන් පසුවයි එම තීරණයට එළඹී ඇත්තේ.\nයුද හමුදා සේවයේ වසර 10ක් සම්පූර්ණ කර නොමැති නිලධාරීන් හා සේවා කාලය වසර 12ක් නොමැති සෙසු නිළයන් මෙන්ම වසර 10ක සේවා කාලයක් නොමැති පොලිස් නිලධාරීන් සඳහා විශ්‍රාම වැටුප් ලබාදීමේදී මතු වූ ගැටළුවට සකස් කෙරෙන මෙම විසදුම අමාත්‍ය මණ්ඩලය වෙත ඉදිරිපත් කිරීමට නියමිතයි.\nක්‍රියාන්විත රාජකාරියේදී තුවාල ලබා වයස අවුරුදු 55 සම්පූර්ණවීමෙන් පසු මිය යන තෙක්ම රණවිරුවන්ට විශ්‍රාම වැටුප් ගෙවීමට මෙන්ම ත්‍රස්තවාදී ක්‍රියා හේතුවෙන් දුබලතාවට පත්ව ප්‍රතිලාභ නොලබා විශ්‍රාම ගොස් සිටින හෝ අස්වී සිටින ත්‍රිවිධ හමුදා සාමාජිකයන්ට හිඟ වැටුප් ගෙවීමට ද ආරක්ෂක අමාත්‍යාංශය තීරණයකට එළඹී තිබෙනවා.\nකෙසේ නමුත් අදාළ තීරණ තමන්ට මෙතෙක් ලිඛිතව නොලැබුණු බව විරෝධතාවයේ නිරත ආබාධිත රණවිරුවන් පවසනවා.\nඒ නිසා යළිත් විරෝධතාව ආරම්භ කළ බවයි විශ්‍රාමික කෝප්‍රල් යූ.ඞී. වසන්ත කියා සිටියේ.",
       "URL": "https://www.hirunews.lk/139021/විවෘත-කළ-මාර්ගය-යළි-වැසේ",
       "Category": "Local News",
       "Parent URL": "https://www.hirunews.lk/local-news.php?pageID=4949"
}