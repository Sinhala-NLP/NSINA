{
       "Source": "hirunews",
       "Timestamp": "Saturday, 22 October 2022 - 13:24",
       "Headline": "ජාත්‍යන්තර රතු වරෙන්තු ලැබූ මත්ද්‍රව්‍ය ජාවාරම්කරුවෙකු පිටුවහල් කරයි",
       "News Content": "ජාත්‍යන්තර රතු වරෙන්තු නිකුත් කළ ප්‍රධාන පෙලේ ප්‍රකෝටිපති මත්ද්‍රව්‍ය ජාවාරම්කරුවෙකුට ගුවන්තොටුපල දත්ත පද්ධතියෙන් මිදී රටින් පිටව යාමට ඉඩ දුන් සිද්ධිය සම්බන්ධයෙන් විමර්ශන ආරම්භ කර තිබෙනවා.\nආගමන විගමන දෙපාර්තමේන්තුවට මෙම වරෙන්තුකරු ගැන දැනුම්දී තිබියදී කටුනායක ගුවන්තොටුපල හරහා ඩුබායි රාජ්‍ය බලා ගොස් ඇති අතර, ඩුබායි ගුවන්තොටුපලේදී ඔහුට එරෙහිව රතු වරෙන්තු පවතින බවට අනාවරණ වීමත් සමග සැකකරු එරටින් පිටුවහල් කිරීමට පියවර ගෙන තිබුණේ.\nඩුබායි රාජ්‍යයට සංක්‍රමණය වීමට මොහු කටුනායක ගුවන්තොටුපල හුවමාරු ගමනාන්තයක් ලෙස යොදා ගෙන ඇති අතර, ජාත්‍යන්තර වරෙන්තුකරුවෙකු මෙරට ගුවන්තොටුපල දත්ත පද්ධතියෙන් මිදී පිටව යාම සම්බන්ධයෙන් අප කළ සොයා බැලීමකදී අනාවරණ වුණේ අදාළ අවස්ථාවේ එම දත්ත පද්ධතිය අක්‍රියව පැවති බවයි.\nකාලීම් අර්ෂාඩ් නමැති මෙම ජාත්‍යන්තර වරෙන්තුකරු මෙරට ගුවන්තොටුපලෙන් පිටත්ව ගොස් තිබුණේ පසුගිය ඔක්තෝම්බර් මස 5 වනදා අලුයම 3.40 ටයි.\nමොහු සතුව මෙරට නේවාසික වීසා ද තිබී ඇති බවට හෙළිව ඇතත්, මෙරට තුලට ඔහු කිසිදු අවස්ථාවක ඇතුළු වී නොමැති බව පොලීසිය සඳහන් කළා.\nමාලදිවයිනේ මත්ද්‍රව්‍ය ජාලයේ ප්‍රධාන ජාවාරම්කරුවෙකු වන මොහු ඩුබායි රාජ්‍යයෙන් මෙරටට පිටුවහල් කළ අවස්ථාවේ මෙරට ගුවන්තොටුපල ආගමන විගමන බලධාරින් ජාත්‍යන්තර පොලිසිය හරහා මාලදිවයින් රජයට ඒ පිළිබඳව දැනුම්දී තිබෙනවා.\nපසුව විශේෂ ගුවන් යානයක් ගෙන්වා විශේෂ ආරක්ෂාව සහිතව සැකකරු මාලදිවයින් රජය වෙත යවා ඇති බවයි ආගමන විගමන දෙපාර්තමේන්තුව සඳහන් කළේ.\nමේ අතර, ප්‍රබල මත්ද්‍රව්‍ය ජාවාරම් කල්ලියක සාමාජිකයෙකු වන මතුගම කිව්වා හෙරොයින් සමග අත්අඩංගුවට ගෙන තිබෙනවා.\nකළුතර අපරාධ විමර්ශන අංශයට ලද තොරතුරක් මත මොහු අත්අඩංගුවට ගෙන ඇති බවයි වාර්තා වන්නේ. 27 හැවිරිදි සැකකරු එම ප්‍රදේශයේම ලිහිණියාව ප්‍රදේශයේ පදිංචිකරුවෙකු වන අතර ඔහුගේ නිවසේදී හෙරොයින් ඇසුරුම් කරමින් සිටියදී අත්අඩංගුවට ගෙන තිබෙනවා.\nමොහු මතුගම, පැලවත්ත, බදුරලිය අලුත්ගම සහ දක්ෂණි අධිවේගී මාර්ගය හරහා ද මෙම ජාවාරම සිදුකර ඇති බවටයි තොරතුරු අනාවරණ වන්නේ. අත්අඩංගුවට ගන්නා අවස්ථාවේදී හෙරොයින් ග්‍රෑම් 60 ක ප්‍රමාණයක්, ඒ සඳහා භාවිත කළ දුරකථන දෙකක්, තරාදියක් සහ පොලීතින් ද පොලිස් භාරයට ගෙන තිබෙනවා.\nමේ අතර අහුන්ගල්ල ප්‍රදේශයේදී මෝටර් රථයකින් පැමිණ පුද්ගලයෙකු වෙඩි තබා ඝාතනයට තැත් කිරීමේ සිද්ධියට සම්බන්ධ තවත් සැකකරුවන් තුන්දෙනෙකු බස්නාහිර පළාත් දකුණ අපරාධ කොට්ඨාසය විසින් අත්අඩංගුවට ගෙන තිබෙනවා.\nපොලිස් මාධ්‍ය ප්‍රකාශක කාර්යාලය සඳහන් කළේ සිද්ධියට සම්බන්ධ සැකකරුවෙකු හෝකන්දර ප්‍රදේශයේදී ඊයේ පළමුව අත්අඩංගුවට ගෙන ඇති බවයි.\nඔහුගෙන් සිදුකළ ප්‍රශ්න කිරීම්වලින් අනතුරුව මෙම වෙඩි තැබීමට ආධාර අනුබල ලබාදුන් කාන්තාවක් සහ පිරිමි පුද්ගලයෙකුද ඊයේ පස්වරුවේ පන්නිපිටිය ප්‍රදේශයේදී බස්නාහිර පළාත් දකුණ අපරාධ කොට්ඨාසයේ නිලධාරීන් විසින් අත්අඩංගුවට ගෙන තිබුණා.\nපසුව සිදුකළ විමර්ශනවලදී අනාවරණ වී ඇත්තේ අදාළ කාන්තාව වෙඩි තැබීම සඳහා පැමිණි පුද්ගලයින්ට නවාතැන් පහසුකම් සහ ආහාරපාන ලබාදී ඇති බවයි.\nඇය, මෙම වෙඩි තැබීමේ සිද්ධියට සම්බන්ධ ප්‍රධාන සැකකරුගේ ඥාතියෙකු බවටද අනාවරණ වී තිබෙනවා.",
       "URL": "https://www.hirunews.lk/318539/ජාත්‍යන්තර-රතු-වරෙන්තු-ලැබූ-මත්ද්‍රව්‍ය-ජාවාරම්කරුවෙකු-පිටුවහල්-කරයි",
       "Category": "Local News",
       "Parent URL": "https://www.hirunews.lk/local-news.php?pageID=786"
}