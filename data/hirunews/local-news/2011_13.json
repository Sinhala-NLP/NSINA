{
       "Source": "hirunews",
       "Timestamp": "Monday, 19 April 2021 - 7:34",
       "Headline": "කොවිෂීල්ඩ් එන්නතේ දෙවන මාත්‍රාව සති 10 කින්ද?  12 කින්ද ? තීරණය අද",
       "News Content": "ඔක්ස්ෆර්ඩ් ඇස්ට්‍රාසෙනෙකා කොවිෂීල්ඩ් එන්නතේ දෙවන මාත්‍රාව ලබාදෙන්නේ සති 10 කින්ද, 12 කින්ද යන්න අද (19) තීරණය කරන බව සෞඛ්‍ය සේවා අධ්‍යක්ෂ ජනරාල් විශේෂඥ වෛද්‍ය අසේල ගුණවර්ධන ප්‍රකාශ කළා.\nඑන්නත්කරණය පිළිබඳ විද්වත් කමිටුව පස්වරුවේ වසංගත රෝග විද්‍යා අංශයේදී රැස්වී එම තීරණය ගැනීමට නියමිත බවයි ඔහු කියා සිටියේ.\nමේ අතර නව ආසාදිතයින් 357 දෙනෙකු ඊයේ (18) හඳුනා ගැනීමත් සමඟ මෙරට සමස්ත කොරෝනා ආසාදිතයින් සංඛ්‍යාව 96,796ක් දක්වා ඉහළ ගියා.\nනව ආසාදිතයන්ගෙන් 281 දෙනෙකු පෑලියගොඩ කොවිඩ් පොකුරේ ආශ්‍රිතයන් වන අතර, බන්ධනාගාර පොකුරේ ආසාදිතයන් හත්දෙනෙකු සහ විදේශයන් හි සිට පැමිණි 70 දෙනෙකු මෙම පිරිස අතර වනවා.\nඒ අනුව තවදුරටත් ආසාදිතයන් 3,065 දෙනෙකු රෝහල්ගතව ප්‍රතිකාර ලබන අතර, සුවය ලැබූ මුළු සංඛ්‍යාව 93,113 ක්.\nඑමෙන්ම නව මරණයක් ඊයේ (18) වාර්තාවීමත් සමඟ මෙරට සමස්ත මරණ සංඛ්‍යාව 618 ක් දක්වා ඉහළ ගියා.\nපිටබැද්දර ප්‍රදේශයේ පදිංචි 52 හැවිරිදි පිරිමි පුද්ගලයෙකු මෙලෙස මියගොස් ඇති බවයි රජයේ ප්‍රවෘත්ති දෙපාර්තමේන්තුව සඳහන් කළේ.",
       "URL": "https://www.hirunews.lk/268836/කොවිෂීල්ඩ්-එන්නතේ-දෙවන-මාත්‍රාව-සති-10-කින්ද-12-කින්ද-තීරණය-අද",
       "Category": "Local News",
       "Parent URL": "https://www.hirunews.lk/local-news.php?pageID=2011"
}