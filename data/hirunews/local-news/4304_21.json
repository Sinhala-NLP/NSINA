{
       "Source": "hirunews",
       "Timestamp": "Monday, 25 September 2017 - 10:02",
       "Headline": "අයවැයෙන් වාහන කිහිපයක මිල අඩු කරන්නැයි ඉල්ලීමක්",
       "News Content": "මෙවර අයවැයෙන් විදුලි මෝටර් රථවල සහ එංජින් ධාරිතාව 1000 සහ 1500 අතර මෝටර් රථවල බදු අඩු කරන ලෙස ඉල්ලා ඇතැයි ලංකා වාහන ආනයනකරුවන්ගේ සංගමයේ සභාපති ඉන්දික සම්පත් මෙරින්චිගේ කියා සිටියා.\nඒ අනුව  විදුලි මෝටර් රථවල මිල ගණන් අඩුවනු ඇතැයි අපේක්ෂා කරන බවයි ඔහු පැවසුවේ.\nඑමෙන්ම එංජින් ධාරිතාව 1000 සහ 1500 අතර මෝටර් රථවල මිල නොවෙනස්ව පවතිනු ඇතැයි විශ්වාස කරන බවද ඔහු කියා සිටියා.\nකුඩා ප්‍රමාණයේ මෝටර් රථ සහ විදුලි මෝටර් රථවල බදු අඩු කිරීමට මුදල් ඇමැති මංගල සමරවීරගේ අවධානයට ලක්ව ඇති බවට පළ වන වාර්තා ගැන විමසීමේ දී  ලංකා වාහන ආනයනකරුවන්ගේ සංගමයේ සභාපති ඉන්දික සම්පත් මෙරින්චිගේ මෙම අදහස් පළ කළා.\nවිශේෂයෙන් විදුලි මෝටර් රථවල මිල අඩු කර ඒවායේ ඉල්ලුම ඉහල නැංවුවහොත් දීර්ඝ කාලීනව ඉන්ධන මිල මෙන්ම විදේශයන්ට ඇදී යන මුදල් අඩු වී රටක් ලෙස වාසි ලබා ගත හැකි අතර පරිසරය ද ආරක්ෂා වන බව ඔහු කියා සිටිනවා.\nඑමෙන්ම මෝටර් රථ සඳහා ඒකකයට බදු අය කරන ක්‍රමය පමණක් ක්‍රියාත්මක කරන ලෙසද තම සංගමය ඉල්ලා ඇති බවයි ඔහු සඳහන් කළේ.",
       "URL": "https://www.hirunews.lk/171778/අයවැයෙන්-වාහන-කිහිපයක-මිල-අඩු-කරන්නැයි-ඉල්ලීමක්",
       "Category": "Local News",
       "Parent URL": "https://www.hirunews.lk/local-news.php?pageID=4304"
}