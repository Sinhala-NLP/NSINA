{
       "Source": "hirunews",
       "Timestamp": "Wednesday, 02 November 2022 - 7:58",
       "Headline": "කැබිතිගොල්ලෑව සිද්ධියේ ප්‍රධාන සැකකරු අත්අඩංගුවට",
       "News Content": "අනුරාධපුර - කැබිතිගොල්ලෑව - රඹකැපූවැව ප්‍රදේශයේදී විරෝධතාවක් අතරතුර ප්‍රදේශවාසීන්ගේ පහරකෑමට ලක්ව පොලිස් සැරයන්වරයෙකු ජීවිතක්ෂයට පත්වීමේ සිද්ධියට සම්බන්ධ ප්‍රධාන සැකකරුද අත්අඩංගුවට ගෙන ඇති බව පොලිසිය පවසනවා.\nවිමර්ශන සිදුකරන පොලිස් නිලධාරියෙකු සඳහන් කළේ හිමිනමක්, කාන්තාවන් දෙදෙනෙකු ඇතුලු 15 දෙනෙකු මේ වනවිට අත්අඩංගුවට ගෙන ඇති බවයි.\nඑමෙන්ම අවශ්‍ය කරන තවත් සැකකරුවෙකු ප්‍රදේශයෙන් පලා ගොස් ඇති බවද එම නිලධාරියා සඳහන් කළා.\nවීඩියෝ දර්ශන උපයෝගී කරගනිමින් තවදුරටත් විමර්ශන ක්‍රියාත්මකයි.\nමේ අතර අත්අඩංගුවට ගත් 15 දෙනාගෙන් හිමිනම ඇතුලු හතරදෙනෙකු ඊයේ (01) කැබිතිගොල්ලෑව මහේස්ත්‍රාත්වරයා වෙත ඉදිරිපත් කිරීමෙන් අනතුරුව පැය 48 ක රැඳවුම් නියෝගද ලබාගෙන තිබුණා.\nඅත්අඩංගුවට ගත් හිමිනම කලක් යුද හමුදාවේ සේවය කළ අයෙකු බවට යි විමර්ශනවලින් අනාවරණ වී ඇත්තේ.\nඑමෙන්ම මියගිය පොලිස් නිලධාරියා වන අලි ගැටළුව සම්බන්ධයෙන් නිරන්තරයෙන් විමසා බැලූ නිලධාරියෙකු බවද වාර්තාවනවා.\nසිද්ධියට අදාළව ප්‍රදේශවාසීන්ගෙන් ප්‍රකාශ ද මේ වනවිට සටහන් කරගෙන තිබෙනවා.\nවනඅලි පහරදීමකින් පුද්ගලයෙකු මියයෑමේ සිද්ධියකට විරෝධය පළ කරමින් රඹකැපූවැව ප්‍රදේශවාසීන් පෙරේදා රාත්‍රියේ විරෝධතාවක නිරත වූ අතර පොලිසිය පැමිණීමත් සමඟ විරෝධතාවයේ නිරත පිරිස පොලිස් ස්ථානාධිපතිවරයා ඇතුළු පිරිසට පහර දී රාජකාරී ගිනි අවිය පැහැරගැනීමට උත්සාහ දරා ඇති බවයි පොලිසිය සඳහන් කළේ.\nඑහි දී පොල්ලකින් හිසට පහරදීම හේතුවෙන් 54 හැවිරිදි පොලිස් සැරයන් ඒ.පී. සුනිල් මියගියා.",
       "URL": "https://www.hirunews.lk/319424/කැබිතිගොල්ලෑව-සිද්ධියේ-ප්‍රධාන-සැකකරු-අත්අඩංගුවට",
       "Category": "Local News",
       "Parent URL": "https://www.hirunews.lk/local-news.php?pageID=762"
}