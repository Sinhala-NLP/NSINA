{
       "Source": "hirunews",
       "Timestamp": "Wednesday, 15 November 2017 - 18:31",
       "Headline": "අතුරුගිරියයේ නිවසක් තුළදී මියගිය කෝටිපති ව්‍යාපාරිකයාගේ මරණයට හේතුව හෙළිවෙයි (ඡායාරූප)",
       "News Content": "අතුරුගිරිය ප්‍රදේශයේ නිවසක් තුළදී මියගිය කෝටිපති ව්‍යාපාරිකයා මියගොස් තිබෙන්නේ ගෙල සිරවීමෙන් බව පශ්චාත් මරණ පරීක්ෂණයෙන් අනාවරණ වී ඇතැයි අතුරුගිරිය පොලිසිය පවසනවා.\nගෙලවැලලාගත් කෝටිපති ව්‍යාපාරිකයා සිය බිරිඳට නොදන්වා කුලියට නිවසක් ගෙන තිබූ බව වාර්තා වුණා.\nමසකට 75,000 මුදලක් ගෙවන එම නිවස තුළයි අදාළ ව්‍යාපාරිකයා ගෙලවැලලාගෙන තිබෙන්නේ.\nමෙම නිවසේ කුලී දීමනා කාලය අවසන්වීම හේතුවෙන් නිවසේ හිමිකරු තම පවුලේ සාමාජිකයින් සමග ඉකුත් 13 වැනිදා රාත්‍රියේ මෙම නිවසට පැමිණ දොරගුළු හැර බැලීමේදී එක් කාමරයක විදුලි පංකාව ගලවා බිම තබා එම ආධාරකයේ ලණුවක් ගැටගසා මෙම ව්‍යාපාරිකයා එල්ලී මියගොස් සිටිනු දැක තිබෙනවා.\nකෙසේ වෙතත් තම ව්‍යාපාරික සැමියා මෙම කුලී නිවාස තුල කා සමග ජිවත් වුනාදා යන්න සැක සහිත බවයි බිරිඳ පොලිසිය ප්‍රකාශ කර තිබෙන්නේ.\nමෙම ව්‍යාපාරිකයා සියදිවි හානිකරගැනීමට පෙර ලිපියක්ද ලියා තිබෙනවා.\nතමන් ලබාගත් ණය මුදලක් ගෙවීමට නොහැකිවීම හේතුවෙන් සියදිවි හානිකරගන්නා බවට එම ලිපියේ දක්වා ඇති බව පොලීසිය කියා සිටියා.\nමෙලෙස මියගොස් ඇත්තේ 38 හැවිරිදි එක්දරු පියෙකු වන අතර, මොහු අතුරුගිරිය ප්‍රදේශයේ ළදරුවන උදෙසා වන භාණ්ඩ නිෂ්පාදන ආයතනයක් පවත්වාගෙන ගොස් ඇති බවයි පොලීසිය සඳහන් කළේ.\nමියගිය ව්‍යාපාරිකගේ ඡායාරූප කිහිපයක් පහතින්.",
       "URL": "https://www.hirunews.lk/176123/අතුරුගිරියයේ-නිවසක්-තුළදී-මියගිය-කෝටිපති-ව්‍යාපාරිකයාගේ-මරණයට-හේතුව-හෙළිවෙයි-ඡායාරූප",
       "Category": "Local News",
       "Parent URL": "https://www.hirunews.lk/local-news.php?pageID=4217"
}