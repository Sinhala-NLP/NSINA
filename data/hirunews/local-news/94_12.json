{
       "Source": "hirunews",
       "Timestamp": "Wednesday, 16 August 2023 - 11:35",
       "Headline": "වෛද්‍යවරු 1000ක් පවුල් සමඟ රට ගිහින්  (වීඩීයෝ)",
       "News Content": "පසුගිය වසර දෙක තුළදී ශ්‍රී ලංකාවේ වෛද්‍යවරුන් 1000ක් පමණ ඔවුන්ගේ පවුල්වල සාමාජිකයන් ද සමඟ මෙරට හැර ගොස් විදෙස් රටවල පදිංචි වී ඇති බව වාර්තා වෙනවා.\nමේ බව සඳහන් කරන්නේ වෛද්‍ය හා සිවිල් අයිතිවාසිකම් පිළිබඳ වෛද්‍යවරුන්ගේ වෘත්තීය සමිති සන්ධානයයි.\nඑමෙන්ම, එම සමිති සන්ධානය පවසන්නේ තවත් වෛද්‍යවරුන් සැලකිය යුතු ප්‍රමාණයක් රට හැර යාමට සූදානම්ව සිටින බවත් එය කඩිනමින් වළක්වා නොගත හොත් රට දැඩි සෞඛ්‍ය අර්බුදයකට මුහුණ දිය හැකි බවත්ය.\nමෙලෙස වෛද්‍යවරුන් මෙරට හැර යාම වළක්වා නොගෙන පිටරටවලින් වෛද්‍යවරුන් ගෙන්වා ගත හැකි බවට ඇතැම් දේශපාලඟඥයන් පැවසුව ද ඔවුන් මෙරට රෝහලක සේවයේ යෙදවීම සඳහා මාසයකට රුපියල් ලක්ෂ හතළිහක්වත් වැය කළ යුතු බව එම වෛද්‍ය සංගමය පෙන්වා දෙනවා.\nඑමෙන්ම, මෙම වෛද්‍ය වෘත්තීය සමිති සන්ධානය තවදුරටත් පවසන්නේ වෛද්‍යවරුන්ගේ රට හැර යාම බලපාන්නේ රෝහල්වලට පමණක් නොව වෛද්‍ය පීඨවල ඉගැන්වීම් කටයුතුවලට ද ඉන් බලපෑමක් ඇති වන බවයි.",
       "URL": "https://www.hirunews.lk/344989/වෛද්‍යවරු-1000ක්-පවුල්-සමඟ-රට-ගිහින්-වීඩීයෝ",
       "Category": "Local News",
       "Parent URL": "https://www.hirunews.lk/local-news.php?pageID=94"
}