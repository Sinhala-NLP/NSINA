{
       "Source": "hirunews",
       "Timestamp": "Monday, 17 October 2022 - 19:52",
       "Headline": "තිළිණි ප්‍රියමාලි මත්ද්‍රව්‍ය ජාවාරම්කරුවන් සමඟ, ගනුදෙනු කළා දැයි විමර්ශනයක්  (වීඩියෝ)",
       "News Content": "බරපතල මූල්‍ය වංචා චෝදනා මත රක්ෂිත බන්ධනාගාර ගත කර සිටින තිළිණි ප්‍රියමාලි මත්ද්‍රව්‍ය ජාවාරම්කරුවන් සමඟ ගනුදෙනු කර ඇත්ද යන්න සම්බන්ධයෙන් අපරාධ පරීක්ෂණ දෙපාර්තමේන්තුවේ අවධානය යොමුව තිබෙනවා.\nඇයගේ ව්‍යාපාර සඳහා මත්ද්‍රව්‍ය ජාවාරම්කරුවන් එම ජාවාරමෙන් උපයා ගන්නා මුදල් ආයෝජනය කර ඇත්ද පල යන්න පිළිබඳ එහිදී විමර්ශනය කෙරෙන බවයි වාර්තාවන්නේ.\nරුපියල් කෝටි ගණනක මුදල් වංචා කිරීමේ චෝදනාව මත තිළිණි ප්‍රියමාලි අපරාධ පරීක්ෂණ දෙපාර්තමේන්තුව අත්අඩංගුවට ගනු ලැබුවේ පසුගිය 5 වනදායි.\nඒ ඇයට එරෙහිව ව්‍යාපාරිකයෙකු අපරාධ පරීක්ෂණ දෙපාර්තමේන්තුවට ඉදිරිපත් කළ පැමිණිල්ලක් විමර්ශනය කිරීමෙන් අනතුරුවයි.\nඇය අනිද්දා දක්වා රක්ෂිත බන්ධනාගාර ගත කර ඇති අතර මේ වනවිට තිළිණි ප්‍රියමාලිට එරෙහිව පැමිණිලි 11 ක් ඉදිරිපත්වී තිබෙනවා.\nඉන් පැමිණිලි 09 ක්ම අපරාධ පරීක්ෂණ දෙපාර්තමේන්තුවට ලැබී ඇති අතර පැමිණිලි දෙකක් මීගමුව පොලිසියට සහ තවත් පැමිණිල්ලක් කඩවත පොලිසියට ලැබී ඇති බව සඳහන්.\nමේ අතර රුපියල් මිලියන 80 ක මුදලක් සැකකාර කාන්තාවට ලබාදුන් බව කියන සිද්ධිය සම්බන්ධයෙන් සිදුකෙරෙන විමර්ශනයට අදාළව ප්‍රකාශයක් ලබා දීම සඳහා බස්නාහිර පළාත් හිටපු ආණ්ඩුකාර අසාද් සාලි අද අපරාධ පරීක්ෂණ දෙපාර්තමේන්තුව වෙත පැමිණියා.\nරහස් පොලිසිය හමුවේ පෙනිසිටීමෙන් අනතුරුව හිරු ප්‍රවෘත්ති අංශය සමඟ සංවාදයකට එක්වෙමින් ඔහු සඳහන් කළේ, තමන්ට තිළිණි ප්‍රියමාලිව හදුන්වාදෙනු ලැබුවේ ජානකී සිරිවර්ධන නැමැත්තිය බවයි.\nමේ අතර තිළිණි ප්‍රියමාලිගේ සැමියා ලෙස පෙනීසිටි ඉසුරු බණ්ඩාර නැමැත්තා සම්බන්ධයෙන්ද මේ වන විට තොරතුරු රැසක් අනාවරණ වෙමින් පවතිනවා.\nඔහු හිරු ප්‍රවෘත්ති අංශයට කියා සිටියේ තමන් ඇය සමඟ නීත්‍යානුකූලව විවාහ වී නොසිටි අතර ප්‍රේම සබඳතාවක් පමණක් පැවැත්වූ බවයි.\nඑමෙන්ම තිළිණි ප්‍රියමාලි විවාහක කාන්තාවක් බවට තමන් පසුගිය ජුලි මාසයේදී දැනගත් බවත් ඉසුරු බණ්ඩාර ප්‍රකාශ කළා.\nඇය තමන්ටද විවිධ වංචා සිදුකර ඇති අතර තමන් සතුව තිබූ මුදල් හා රත්‍රං තොගයක්ද ඇය වංචනිකව ලබා ගෙන ඇති බවයි ඔහු කියා සිටියේ.\nකෙසේ වෙතත් ඉසුරු බණ්ඩාර ඇය සමඟ පසුගිය මැයි මාසයේ සිට මාස තුනක පමණ කාලයක් කොළඹ ප්‍රධාන පෙළේ හෝටලයක ලැඟුම්ගෙන ඇති බවට තොරතුරු වාර්තාවන අතර එම සියලු වියදම් තිළිණි ප්‍රියමාලි විසින් දරා ඇති බව සඳහන්.",
       "URL": "https://www.hirunews.lk/318120/තිළිණි-ප්‍රියමාලි-මත්ද්‍රව්‍ය-ජාවාරම්කරුවන්-සමඟ-ගනුදෙනු-කළා-දැයි-විමර්ශනයක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=796"
}