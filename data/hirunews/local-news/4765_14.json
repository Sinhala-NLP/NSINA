{
       "Source": "hirunews",
       "Timestamp": "Tuesday, 06 December 2016 - 17:18",
       "Headline": "දුමින්ද සිල්වා කියන්නේ ඔලුවට මාරාන්තික වෙඩි දෙකක් වැදුනු පුද්ගලයෙක් - කවුරුන් හෝ කියනවානම් ඔහුට වෙඩි වැදුනේ නෑ කියලා එය විහිළුවක් - දුමින්ද සිල්වාගේ නැගණිය කියයි",
       "News Content": "දුමින්ද සිල්වාගේ හිසට මාරාන්තික වෙඩි දෙකක් වැදුනා.\nඒ හේතුවෙන් ජීවිතයත් මරණයත් අතර දැඩි සටනක නිරතවුණු ඔහුගේ ජීවිතය බේරාගැනීමේ පළමු සැත්කම සිදුකළේ ශ්‍රී ජයවර්ධනපුර රෝහලේදි.\nඑහිදී ඔහුගේ හිස්කබලෙන් අඩක්ම ඉවත් කිරීමට සිදුවුණා.\nඒ සම්බන්ධ සියලු වෛද්‍ය වාර්තා ඉතා සුරක්ෂිතව එම රෝහලේ තැන්පත්ව තිබෙනවා.\nඕනෑම කෙනෙකුට ඒවා පරීක්ෂා කරන්න පුළුවන්.\nඒ වගේම ඔහුගේ මාරාන්තික තුවාල සඳහා දෙවැනි සහ තුන්වැනි සැත්කම් සිදුකළේ සිංගපූරුවේ මවුන්ට් එලිසබෙත් රෝහලේ.\nඒ සම්බන්ධ සියලු වෛද්‍ය වාර්තාත් එහි තිබෙනවා.\nමේ සියලු වෛද්‍ය වාර්තා අදාල රෝහල්වල ඉතා සුරක්ෂිතව තිබෙද්දී කවුරුන් හෝ කියනවානම් දුමින්ද සිල්වාට අසනීපයක් නෑ කියා සැබැවින්ම එය ඉතා ද්වේෂසහගතව කරන විහිලුවක් බවයි හිරු වෙබ් අඩවියට අදහස් දක්වමින් දුමින්ද සිල්වා මහතාගේ නැගණිය වන දිලිනි සිල්වා මහත්මිය පැවසුවේ.\nඔහුගේ හිස පසාරු කළ උණ්ඩ කැබලි ඔහුගේ මොළයේ තවමත් තැන්පත්ව තිබෙනවා.\nඒවා ඉවත් කළ නොහැකියි. ඔහුගේ ජීවිතය බේරුනේ සැබැවින්ම හාස්කමකින්.\nඕනෑම මොහොතක දුමින්ද සිල්වාගේ සෞඛ්‍ය තත්ත්වය ඉතා දරුණු අතට පත්වන්නට පුළුවන්.\nඑමෙන්ම බාහිරින් එල්ලවන මානසික පීඩා තත්ත්වයන් තුලද ඔහුගේ ජීවිතයට දැඩි  බලපෑමක් එල්ලවීමේ අවදානමක් ඇති බවද වෛද්‍යවරුන් අනතුරු අඟවා ඇති බවයි ඇය වැඩිදුරටත් කියා සිටියේ..\nමෙවැනි විහිලු සහගත චෝදනා නගන්නන්ගෙන් දුමින්ද සිල්වා මහතාගේ නැගණිය ඉල්ලා සිටින්නේ ශ්‍රී ජයවරධනපුර රෝහලේ සහ සිංගපූරුවේ මවුන්ට් එලිසබෙත් රෝහලේ ඇති වෛද්‍ය වාර්තා පරිශීලනය කොට අදාල වෛද්‍යවරු මුණගැසී සාකච්ඡා කර දුමින්ද සිල්වා මහතාට සැබැවින්ම අසනීප තත්ත්වයක් තිබේද නැද්ද යන වග සැකහැර දැනගන්නා ලෙසත් එසේ නොමැතිව විහිලු සහගත චෝදනා ඉදිරිපත් කරමින් සමාජයට විහිළු සපයන්නන් නොවන ලෙසයි.\nශ්‍රී ජයවරධනපුර රෝහලේ සහ සිංගපූරුවේ මවුන්ට් එලිසබෙත් රෝහලේදී දුමින්ද සිල්වා මහතාට සැත්කම් සිදුකළ අයුරු දැක්වෙන ඡායාරූප පහතින්..",
       "URL": "https://www.hirunews.lk/149101/දුමින්ද-සිල්වා-කියන්නේ-ඔලුවට-මාරාන්තික-වෙඩි-දෙකක්-වැදුනු-පුද්ගලයෙක්-කවුරුන්-හෝ-කියනවානම්-ඔහුට-වැදුනේ-නෑ-කියලා-එය-විහිළුවක්-සිල්වාගේ-නැගණිය-කියයි",
       "Category": "Local News",
       "Parent URL": "https://www.hirunews.lk/local-news.php?pageID=4765"
}