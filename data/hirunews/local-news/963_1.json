{
       "Source": "hirunews",
       "Timestamp": "Friday, 05 August 2022 - 15:00",
       "Headline": "වඳුරු උණ රෝගයේ පරීක්ෂණ කට්ටල තොගයක් ශ්‍රී ලංකාවට",
       "News Content": "වඳුරු උණ රෝගයට අවශ්‍ය පෙර සූදානම වෙනුවෙන් පරීක්ෂණ කට්ටල තොගයක් ලෝක සෞඛ්‍ය සංවිධානය විසින් අද (05) ශ්‍රී ලංකාවට භාර දී තිබෙනවා.\nලෝක සෞඛ්‍ය සංවිධානයේ මෙරට නියෝජිත ආචාර්ය අලාකා සිං මහත්මිය විසින් මෙම පරීක්ෂණ කට්ටල තොගය සෞඛ්‍ය අමාත්‍ය කෙහෙලිය රඹුක්වැල්ල වෙත අද එම අමාත්‍යංශයේ දී බාරදෙනු ලැබුවා.\nපරීක්ෂණ කට්ටල 125ක් පෙර සූදානම වෙනුවෙන් මූලිකව භාරදෙනු ලැබූ අතර එම තොගය වෛද්‍ය පර්යේෂණායතනය වෙත සෞඛ්‍ය අමාත්‍යාංශය මගින් භාරදීම සිදු කෙරුණා.\nමෙහිදී එහිදී අදහස් දැක්වූ ආචාර්ය අලාකා සිං කියාසිටියේ මේ දිනවල පවතින වර්ෂාපතනයත් සමඟ ඩෙංගු රෝගය පැතිර යාමක් දක්නට ලැබෙන බවයි.\nඑහි ක්ෂේත්‍ර පරීක්ෂණ සඳහා යොමු වන නිලධාරීන් පවතින ඉන්ධන ගැටළුව හේතුවෙන් අපහසුතාවයට පත්වන බවක් පෙනී යන අතර ඒ සඳහා පිළියමක් ලෙස එක්සත් ජාතීන්ගේ සංවිධානය මගින් ඉන්ධන සඳහා ආධාර ලබාදීමට හැකි බව ද ප්‍රකාශ කළා.\nශ්‍රී ලංකාවේ ඖෂධ අර්බුදය මේ වන විට ක්‍රම ක්‍රමයෙන් විසඳී යමින් පවතින අතර ඉදිරියටත් ඖෂධ හා වෛද්‍ය උපකරණ ශ්‍රී ලංකාවට සපයන බවද ඇය පැවසුවා.\nඑමෙන්ම ශ්‍රී ලංකාවට තුන්වන මට්ටමේ ජීවාරක්ෂිත රසායනාගාරයක් ලබා දීමට අවශ්‍ය කටයුතු සලසා දීමට බලාපොරොත්තු වන බවත්, එමගින් වසංගත රෝග තත්ත්වයන් තුළ කාර්යක්ෂමව පරීක්ෂණ සිදු කළ හැකි බවත් අලකා සිංහ මහත්මිය ප්‍රකාශ කර තිබෙනවා.\nමෙහිදී අදහස් දක්වමින් සෞඛ්‍ය අමාත්‍ය කෙහෙලිය රඹුක්වැල්ල කියාසිටියේ කොවිඩ් වසංගතය හමුවේ දැඩි පීඩා විඳි ජනතාව මේ වනවිට යම් සහනයක් ලබා තිබුණ ද යළි එහි වැඩිවීමක් පෙන්නුම් කරන බැවින් එන්නත්කරණය තවදුරටත් කඩිනම් කිරීමට පියවර ගන්නා බවයි.‍\nවඳුරු උණ රෝගය යුරෝපය හා අප්‍රිකානු රටවල මේ වන විට වේගයෙන් පැතිර යන අතර, අසල්වැසි ඉන්දියාවේද වාර්තා වීමක් පෙන්නුම් කරන බැවින් මෙරට ද එයට පෙර සූදානම වඩාත් වැදගත් බවයි ඔහු පෙන්වා දුන්නේ.\nසංචාරක ක්ෂේත්‍රයේ යළි නැගිටීමක් පෙන්නුම් කරන මොහොතක වසංගත රෝග පාලනය වඩා වැදගත් වන අතර විශේෂයෙන් වඳුරු උණ රෝගයට පෙර සූදානම හා සෞඛ්‍ය අංශ ඒ වෙනුවෙන් ශක්තිමත් කර තැබීම වඩාත් වැදගත් වන බව ද සෞඛ්‍ය අමාත්‍යවරයා මෙහිදී සඳහන් කළා.",
       "URL": "https://www.hirunews.lk/311974/වඳුරු-උණ-රෝගයේ-පරීක්ෂණ-කට්ටල-තොගයක්-ශ්‍රී-ලංකාවට",
       "Category": "Local News",
       "Parent URL": "https://www.hirunews.lk/local-news.php?pageID=963"
}