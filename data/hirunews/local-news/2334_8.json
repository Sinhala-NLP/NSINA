{
       "Source": "hirunews",
       "Timestamp": "Friday, 13 November 2020 - 20:48",
       "Headline": "කොළඹ ආසාදිතයින් 5000 ආසන්නයේ (වීඩියෝ)",
       "News Content": "තවත් ආසාදිතයන් 378 දෙනෙකු පූර්ණ සුවය ලබා රෝහල්වලින් පිටව යාමත් සමඟ සුවය ලැබූ සමස්ත කොරෝනා ආසාදිතයන් සංඛ්‍යාව අද 11,000 සීමාව ඉක්මවා ගියා.\nඒ අනුව මෙරටින් මේ දක්වා වාර්තාවන සමස්ත කොරෝනා ආසාදිතයන් 15,921 අතරින් 11,031 දෙනෙකු පූර්ණ සුවය ලබා ඇති බවයි වසංගත රෝග විද්‍යා අංශය සඳහන් කළේ.\nආසාදිතයන් 4,837 දෙනෙකු තවදුරටත් වෛද්‍ය අධීක්ෂණය යටතේ ප්‍රතිකාර ලබනවා.\nකොරෝනා වසංගත තත්වයෙන් මේ වනවිට වැඩිම බලපෑමක් එල්ලවී ඇත්තේ කොළඹ දිස්ත්‍රික්කයටයි.\nපසුගිය ඔක්තෝම්බර් 4 වනදා සිට ඊයේ දිනය දක්වා කොළඹ දිස්ත්‍රික්කයෙන් වාර්තාවන සමස්ත ආසාදිත සංඛ්‍යාව 4,640ක්.\nඉන් 3,600 ඉක්මවා ආසාදිතයන් වාර්තාවන්නේ කොළඹ මහ නගර සභා බල ප්‍රදේශයෙන්.\nමෝදර, මට්ටක්කුලිය, මාළිගාවත්ත, මහවත්ත, ජම්පටා වීථිය යන ප්‍රදේශ කොළඹ දැඩි අවදානම් ප්‍රදේශ ලෙස හඳුනාගෙන තිබෙනවා.\nඑම ප්‍රදේශවලින් පමණක් හඳුනාගෙන ඇති ආසාදිතයන් සංඛ්‍යාව දහස ඉක්මවා ඇති අතර, ජින්තුපිටිය ප්‍රදේශයෙන් පමණක් වාර්තාවන ආසාදිතයන් සංඛ්‍යාව 800ක්.\nමීට අමතරව බොරැල්ල - දෙමටගොඩ සහ වැල්ලවත්ත හා කිරුළපන ප්‍රදේශවලින්ද ආසාදිතයින් සැළකිය යුතු ප්‍රමාණයක් වාර්තාවී තිබෙනවා.\nඅවදානම් සහගත තත්ත්වයක් හමුවේ වුවද ජනතාව ඒ පිළිබඳව නොතකමින් කටයුතු කරන ආකාරයක් තවදුරටත් දක්නට ලැබෙන අතර, සෞඛ්‍ය අමාත්‍යාංශයේ මාධ්‍ය ප්‍රකාශක වෛද්‍ය ජයරුවන් බණ්ඩාර පෙන්වා දෙන්නේ කරන ලද අහඹු පී.සී.ආර්. පරීක්ෂණවලදී පවා ආසාදිතයන් සියයට පහක් කොළඹ නගරයෙන් හඳුනාගෙන ඇති බවයි.\nමේ අතර කොල්ලුපිටියේ පිහිටි තරු පහේ හෝටලයකින් ද ආසාදිතයෙකු හඳුනාගෙන තිබෙනවා.\nඑහි කළමනාකාරීත්වය නිවේදනයක් නිකුත් කරමින් සඳහන් කළේ තම හෝටලයේ ශරීර සුවතා මධ්‍යස්ථානයට සම්බන්ධ සාමාජිකයෙකු මෙලෙස ආසාදිතයෙකු බවට ඊයේ හඳුනාගැනීමත් සමඟ එම ශරීර සුවතා මධ්‍යස්ථානය තාවකාලිකව වසා දැමීමට පියවර ගත් බවයි.\nමේ අතර කොළඹ මහනගර සභා සීමාවේ හුදෙකලා කර ඇති මහල් නිවාසවල පදිංචිකරුවන්ට සෞඛ්‍ය අමාත්‍යාංශය විශේෂ දැනුම්දීමක් සිදුකරනවා.\nනිවේදනයක් නිකුත් කරමින් එම අමාත්‍යාංශය සඳහන් කළේ දිගුකාලීන රෝගවලින් පෙළෙන පුද්ගලයින්, කොරෝනා ආසාදනය වීමෙන් ආරක්ෂා වීමට සහ එහි සංකූලතා වළක්වා ගැනීම සඳහා අඛණ්ඩව ඖෂධ ලබා ගත යුතු බවයි.\nදීර්ඝ කාලීන බෝ නොවන රෝගයකට ඖෂධ ලබා ගන්නා බව මහල් නිවාසය භාර පොලිස් නිලධාරියාට හෝ නාගරික සංවර්ධන අධිකාරියේ කළමනාකාරවරයාට දැනුම් දෙන ලෙස ද සෞඛ්‍ය අමාත්‍යාංශය ඉල්ලා සිටිනවා.\nඑම අවස්ථාවේදී ඔවුන් ඖෂධ නිවසටම ගෙනවිත් දීමට කටයුතු කරන බැවින් නිවෙස්වලින් පිටතට නොයන ලෙසයි සෞඛ්‍ය අමාත්‍යාංශය දැනුම් දෙන්නේ.\nරුවන්වැල්ල සෞඛ්‍ය වෛද්‍ය නිලධාරී බල ප්‍රදේශයට අයත් කරවනැල්ල රෝහලෙන්ද අද ආසාදිතයෙකු සොයාගැනුනා.\nමූදුගමුව - වරාවල පදිංචි 73 හැවිරිදි අදාළ ආසාදිතයාගේ දියණියගේ ස්වාමි පුරුෂයාද ආසාදිතයෙකු බවට මීට පෙර හඳුනාගෙන තිබුණේ ඔහු සේවය කළ කටුනායක කර්මාන්තශාලාවේදියි.\nකෙසේ වෙතත් මෙම පුද්ගලයා සත්‍ය තත්ත්වය සඟවා වෙනත් රෝගයක් සඳහා ප්‍රතිකාර ලබාගැනීමට කරවනැල්ල රෝහලට යාම හේතුවෙන් රෝහල් කාර්ය මණ්ඩලය දැඩි අපහසුතාවට පත්ව ඇති අතර, වෛද්‍යවරියක්ද නිරෝධායනයට යොමුකිරීමට සිදුවූ බවයි කරවනැල්ල රෝහලේ වැඩබලන වෛද්‍ය අධිකාරී මානෙල් විමලරත්න සඳහන් කළේ.\nමේ අතර, කොළඹ රිමාන්ඩ් බන්ධනාගාරයෙන් තවත් ආසාදිතයන් 12 දෙනෙකු හඳුනාගැනීමත් සමඟ මෙරට බන්ධනාගාර ආශ්‍රිතව වාර්තාවන මුළු කොරෝනා ආසාදිතයින්ගේ සංඛ්‍යාව මේ වනවිට 172 දක්වා ඉහළ ගොස් තිබෙනවා.",
       "URL": "https://www.hirunews.lk/254666/කොළඹ-ආසාදිතයින්-5000-ආසන්නයේ-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2334"
}