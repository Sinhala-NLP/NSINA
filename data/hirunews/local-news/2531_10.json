{
       "Source": "hirunews",
       "Timestamp": "Sunday, 09 August 2020 - 8:15",
       "Headline": "අදියරෙන් අදියර හෙට සිට පාසල්වල සියලූ ශ්‍රේණි විවෘත කෙරේ (වීඩියෝ)",
       "News Content": "පළමු ශ්‍රේණියේ සිට 10 වන ශ්‍රේණිය දක්වා සිසුන්ට හෙට සිට අදියර කිහිපයක් යටතේ පාසල් ආරම්භ කිරීමට සැලසුම් කර ඇති බව අධ්‍යාපන අමාත්‍යාංශය පවසනවා.\nඒ අනුව සමස්ත ශිෂ්‍ය සංඛ්‍යාව 200 ට වැඩි පාසල්වල ප්‍රාථමික අංශ සතියේ දින ක්‍රියාත්මක වන්නේ අදියර කිහිපයක් යටතේයි.\nඒ අනුව සතියේ දින පහම, පහ ශ්‍රේණියේ සිසුන් පැමිණිය යුතු නමුත්, එකේ සිට හතර ශ්‍රේණිය දක්වා සිසුන් පැමිණිය යුත්තේ සතියකට දින කිහිපයක් පමණයි.\nඒ අනුව සෑම සතියකම සඳුඳා එක ශ්‍රේණියේ සිසුන්ද, අඟහරුවාදා දෙක ශ්‍රේණියේ සිසුන්ද, බදාදා තුන්වන ශ්‍රේණියේ සිසුන්ද පාසලට පැමිණිය යුතුයි.\nඑමෙන්ම, හතර වන ශ්‍රේණියේ සිසුන් පැමිණිය යුත්තේ සතියේ සෑම බ්‍රහස්පතින්දා දිනකම සහ සිකුරාදා දිනකම පමණයි.\nයළි දැනුම්දෙනතුරු මෙලෙස සිසුන් පැමිණිය යුතු බවයි අධ්‍යාපන අමාත්‍යාංශය නිවේදනය කළේ.\nසමස්ත ශිෂ්‍ය සංඛ්‍යාව 200 ට වැඩි ද්විතීයික පාසල්වලට පැමිණිය යුතු ආකාරයද අදියර කිහිපයක් යටතේ සිදුවනවා.\nඒ අනුව සෑම සතියේ දිනකම සඳුඳා හය ශ්‍රේණියේ සිසුන්ද, අඟහරුවාදා 07 ශ්‍රේණියේ සිසුන්ද, බදාදා අට ශ්‍රේණියේ සිසුන්ද පැමිණිය යුතු වනවා.\nබ්‍රහස්පතින්දා සහ සිකුරාදා දිනවල පැමිණිය යුත්තේ 09 වන ශ්‍රේණියේ සිසුන්.\nකෙසේ වෙතත්, දහය ශ්‍රේණියේ සිට 13 වන ශ්‍රේණිය දක්වා වන සියලූම සිසුන් සතියේ දින පහම පාසලට පැමිණිය යුතුයි.\nපවත්නා තත්ත්වය තවදුරටත් පාලනය වී ඇති බව සෞඛ්‍ය බලධාරීන් විසින් තහවුරු කරන තෙක් මෙය ක්‍රියාත්මකයි.\nඑහෙත් ශිෂ්‍ය සංඛ්‍යාව 200 ට අඩු පාසල්වල මෙය ක්‍රියාත්මක නොවන අතර, එම පාසල්වල සාමාන්‍ය පරිදි සියලූම ශ්‍රේණිවල සිසුන් පාසලට පැමිණිය යුතු වනවා.\nහෙට සිට පාසල්වල අධ්‍යයන කාර්ය මණ්ඩලයේ සියලූ දෙනා රාජකාරියට වාර්තා කළ යුතු අතර, ඔවුුන්ට ඉගැන්වීම් ක්‍රියාවලියට අදාළ කටයුතුවලට අමතරව පැවරුම් පරීක්ෂා කිරීම, සෞඛ්‍ය හා විනය ආරක්ෂණ කටයුතුවල වගකීම්ද පැවරෙනු ඇති.",
       "URL": "https://www.hirunews.lk/247409/අදියරෙන්-අදියර-හෙට-සිට-පාසල්වල-සියලූ-ශ්‍රේණි-විවෘත-කෙරේ-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2531"
}