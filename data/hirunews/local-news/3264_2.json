{
       "Source": "hirunews",
       "Timestamp": "Saturday, 06 July 2019 - 7:14",
       "Headline": "ඇවන්ගාඩ් සිද්ධියට, නීතිපති උපදෙස් අනුව කටයුතු කරන්නැයි, වැඩබලන පොලිස්පති CIDයට දන්වයි",
       "News Content": "ඇවන්ගාඩ්  සිද්ධිය සම්බන්ධයෙන් නීතිපති ලබාදුන් උපදෙස් අනුව ක්‍රියාත්මක වන ලෙස වැඩබලන පොලිස්පති සී.ඩී. වික්‍රමරත්න, අපරාධ පරීක්ෂණ දෙපාර්තමේන්තුව වෙත දැනුම් දුන් බව පොලිස් මාධ්‍ය ප්‍රකාශක, පොලිස් අධිකාරි රුවන් ගුණසේකර ප්‍රකාශ කළා.\nඇවන්ගාඩ් මැරිටයිම් සමාගමේ සභාපති නිශ්ශංක සේනාධිපති ඇතුළු 08 දෙනෙකු වහාම අත්අඩංගුවට ගන්නා ලෙස නීතිපති දප්පුල ද ලිවේරා විසින් වැඩබලන පොලිස්පතිවරයාට ඊයේ දන්වා යවා තිබුණා.\nඒ, ඇවන්ගාඩ් සමාගමට පාවෙන අවි ගබඩාවක් පවත්වාගෙන යාමට අවසර ලබාදීම එමගින් රජයට රුපියල් කෝටි 1140 ක පාඩුවක් සිදුකිරීමේ චෝදනාව යටතේයී.\nඑම නඩුවට අදාළව තමන් අත්අඩංගුවට ගැනීම වළක්වන ලෙස ඉල්ලා පුද්ගලයින් පස් දෙනෙකු ශ්‍රේෂ්ඨාධිකරණයේ මූලික අයිතිවාසිකම් පෙත්සම් ගොනුකර තිබුණා.\nඒ,ඇවන්ගාඞ් මැරිටයිම් සමාගමේ සභාපති යාපා හෙට්ටි පතිරැන්නැහැලාගේ නිශ්ශංක යාපා සේනාධිපති.\nජාතික පොලිස් කොමිසමේ වත්මන් ලේකම් මෙන්ම ආරක්ෂක අමාත්‍යාංශයේ හිටපු ජ්‍යෙෂ්ඨ අතිරේක ලේකම් දිසානායක මුදියන්සේලාගේ සමන් දිසානායක.\nයුද හමුදාවේ විශ්‍රාමික මේජර් ජෙනරාල්, වඩුගේ පාලිත පියසිරි ප්‍රනාන්දු.\nයුද හමුදාවේ විශ්‍රාමික මේජර් ජෙනරාල් කරුණාරත්න බණ්ඩාර අධිකාරී එගොඩවෙලේ සහ නාවික හමුදාවේ විශ්‍රාමික කොමදෝරු විශ්වජිත් නන්දන දියබලනගේ යන අයයි.\nඅදාළ මූලික අයිතිවාසිකම් පෙත්සම් සිසිර ද ආබෲ, විජිත් මලල්ගොඩ සහ එස්. තුරෙයිරාජා යන ත්‍රිපුද්ගල ශ්‍රේෂ්ඨාධිකරණ විනිසුරු මඩුල්ල ඉදිරියේ පෙරේදා විභාගයට ගැනුණා.\nඑහිදී ත්‍රිපුද්ගල විනිසුරු මඩුල්ල අදාළ මූලික අයිතිවාසිකම් පෙත්සම් පහම නිශ්ප්‍රභ කර තිබෙනවා.\nඒ අනුව ඇවන්ගාඞ් පාවෙන අවි ගබඩාවට අදාළ නඩුව සම්බන්ධයෙන් ඉහත සැකකරුවන් පස් දෙනා අත්අඩංගුවට ගෙන අධිකරණයට ඉදිරිපත් කිරීමේ කිසිදු නෛතික බාධාවක් නොමැති බව නීතිපතිවරයා විසින් වැබබලන පොලිස්පතිවරයාට ලිඛිතව දැනුම් දුන්නේ යැයි නීතිපතිවරයාගේ සම්බන්ධීකරණ නිලධාරීනි, රජයේ අධිනීතිඥ නිශාරා ජයරත්න සඳහන් කළා.\nඑම සැකකරුවන් අතරින් නිශ්ශංක සේනාධිපති සහ විශ්වජිත් නන්දන දියබලනගේ යන පුද්ගලයින් ශ්‍රේෂ්ඨාධිකරණ තීන්දුව ප්‍රකාශ කිරීමට ප්‍රථම විදෙස්ගත වී ඇති බවද අපරාධ පරීක්ෂණ දෙපාර්තමේන්තුව නීතිපතිවරයා වෙත දැනුම් දී තිබෙනවා.\nඑම සැකකරුවන් පස් දෙනාට අමතරව ආරක්ෂක අමාත්‍යාංශයේ හිටපු ජ්‍යෙෂ්ඨ අතිරේක ලේකම් ඩී .එම්.එස්.දමයන්ති ජයරත්න, ගුවන් හමුදාවේ විශ්‍රාමික එයාර් වයිස් මාර්ෂල් පී.බී.ප්‍රේමචන්ද්‍ර සහ රක්නා ලංකා සමාගමේ සභාපති හෙක්ටර් සමරවීර වහාම අත්අඩංගුවට ගන්නා ලෙස ද අදාළ ලිපිය මගින් දැනුම්දී තිබුණා.",
       "URL": "https://www.hirunews.lk/219741/ඇවන්ගාඩ්-සිද්ධියට-නීතිපති-උපදෙස්-අනුව-කටයුතු-කරන්නැයි-වැඩබලන-පොලිස්පති-cidයට-දන්වයි",
       "Category": "Local News",
       "Parent URL": "https://www.hirunews.lk/local-news.php?pageID=3264"
}