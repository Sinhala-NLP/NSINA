{
       "Source": "hirunews",
       "Timestamp": "Tuesday, 01 December 2020 - 10:13",
       "Headline": "මහර බන්ධනාගාරයේ මියගිය රැඳවියන් සංඛ්‍යාව 9 දක්වා ඉහළට (වීඩියෝ)",
       "News Content": "මහර බන්ධනාගාරයේ පෙරේදා රාත්‍රියේ සිදුවූ නොසන්සුන්තාවට ප්‍රධාන හේතුව වී ඇත්තේ රැදවියන් විසින් එහි ඖෂධ ගබඩාව බිඳ මානසික ව්‍යාකූලත්වය ඇතිවිය හැකි පෙති වාර්ග පානය කිරීම බව මේ වනවිට අනාවරණ වී තිබෙනවා.\nවිශාදය සහ කාංසාව ආදි මානසික තත්ත්වයන් වලදී භාවිත කිරීමට තිබූ පෙති 21,000 ක් පමණ අතුරුදන්ව ඇති බවයි හෙළි වී ඇත්තේ.\nකොළඹ අද පැවති මාධ්‍ය හමුවකට එක්වෙමින් බන්ධනාගාර කොමසාරිස් පාලක චන්දන ඒකනායක ප්‍රකාශ කළේ ගැටුමේදී තුවාල ලැබූ සහ මියගිය සියලු රැඳවියන්ට මත්ද්‍රව්‍ය ජාවාරම් සම්බන්ධයෙන් සිරගත වූ පුද්ගලයින් බවයි.\nසිද්ධියෙන් මේ වනවිට රැඳවියන් 9 දෙනෙකු මියගොස් ඇති අතර, රැඳවියන් 106 දෙනෙකු සහ බන්ධනාගාර නිලධාරින් දෙදෙනෙකු තවදුරටත් රාගම ශික්ෂණ රෝහලේ ප්‍රතිකාර ලබනවා.\nඑමෙන්ම, ඇතිවූ කලහකාරි සිද්ධියත් සමඟ එහි අභ්‍යන්තර දේපලවලට දැඩි හානි සිදුව ඇති අතර, එම හානි වූ දේපළ සම්බන්ධයෙන් තක්සේරු වාර්තාවක් අද දිනයේදී ලබාගැනීමට නියමිත බව පොලිස් මාධ්‍ය ප්‍රකාශක නියෝජ්‍ය පොලිස්පති අජිත් රෝහණ ප්‍රකාශ කළා.\nමහර බන්ධනාගාරයේ රැඳවියන් 2780 දෙනෙකු රඳවා සිටින අතර ඉන් 585 දෙනෙකුම දඩුවම් විඳින සිරකරුවන්.\nමේ අතර, මහර බන්ධනාගාරයේ ඇතිවූ සිද්ධිය පිළිබඳ විමර්ශනය කිරීමට අධිකරණ අමාත්‍ය ජනාධිපති නීතිඥ අලි සබ්රි විසින් පත් කළ පංච පුද්ගල කමිටුවෙන් තමාව ඉවත් කරන ලෙස ඉල්ලීමක් කළ බව නියෝජ්‍ය පොලිස්පති අජිත් රෝහණ අද පැවති මාධ්‍ය හමුවේදී සඳහන් කළා.\nවිශ්‍රාමික මහාධිකරණ විනිසුරු කුසලා සරෝජනී වීරවර්ධනගේ සභාපතිත්වයෙන් යුත් එම කමිටුවේ සෙසු සාමාජිකයින් වන්නේ ජනාධිපති නීතිඥ යූ. ආර් ද සිල්වා, අධිකරණ අමාත්‍යාංශයේ අතිරේක ලේකම් රෝහණ හපුගස්වත්ත, සහ හිටපු බන්ධනාගාර කොමසාරිස් ගාමිණී ජයසිංහයි.\nසිද්ධිය සම්බන්ධයෙන් අතුරු වාර්තාවක් සතියක් තුළ ලබාදෙන ලෙස අධිකරණ අමාත්‍යවරයා එම කමිටුවට උපදෙස් ලබාදී තිබෙනවා.",
       "URL": "https://www.hirunews.lk/256034/මහර-බන්ධනාගාරයේ-මියගිය-රැඳවියන්-සංඛ්‍යාව-9-දක්වා-ඉහළට-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2301"
}