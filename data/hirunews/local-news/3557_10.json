{
       "Source": "hirunews",
       "Timestamp": "Sunday, 13 January 2019 - 16:45",
       "Headline": "බුත්තල ප්‍රදේශයේ වෙළඳසැල් කැඩූ පාසල් සිසුන් දෙදෙනෙක් අත්අඩංගුවට",
       "News Content": "බුත්තල ප්‍රදේශයේ වෙළඳසැල් බිඳ ඒවායේ තිබූ භාණ්ඩ සහ මුදල් සොරකම් කළ පාසල් සිසුන් දෙදෙනෙකු බුත්තල පොලිසිය විසින් අත්අඩංගුවට ගෙන තිබෙනවා.\nමෙම සිසුන් දෙදෙනා කලක සිට මෙලෙස වෙළඳසැල් බිඳ භාණ්ඩ සහ මුදල් සොරකම්කර ඇති බවයි අනාවරණය වී ඇත්තේ.\nඅත්අඩංගුවට ගත් සිසුන් දෙදෙනා 15 හැවිරිදි වියේ පසුවන්නන් බවයි අප වාර්තාකරු පැවසුවේ.\nකලක සිට බුත්තල ප්‍රදේශයේ වෙළඳසැල්වල සිදුවූ සොරකම් හේතුවෙන් ආරක්ෂිත කැමරා සහ ආරක්ෂිත සංඥා සවි කිරීමට වෙළඳසැල් හිමියන් කටයුතුකර ඇති බව සඳහන්.\nඊයේ (12) රාත්‍රියේ මොවුන් දෙදෙනා වෙළඳසැලක් කඩා එහි තිබූ භාණ්ඩ සොරා ගන්නා අවස්ථාවේ වෙළඳසැලේ සවිකර තිබූ ආරක්ෂිත සංඥා නාදවී ඇති අතර එම අවස්ථාවේ ක්‍රියාත්මක වූ පොලිසිය වෙළඳසැල වෙත පැමිණ තිබෙනවා.\nපොලිසිය පැමිණෙන අවස්ථාවේ එක් සිසුවෙක් පලාගොස් ඇති අතර අනෙක් සිසුවා වෙළඳසැලේ සැඟවී සිටියදී අත්අඩංගුවට ගැනුණා.\nඅත්අඩංගුවට ගත් සිසුවාගෙන් කළ ප්‍රශ්න කිරීම් වලදී පලාගොස් සිටි අනෙක් සිසුවාද අද (13) උදෑසන අත්අඩංගුවට ගැනීමට පොලිසිය සමත්ව තිබෙනවා.\nබුත්තල පොලිසිය විසින් මෙම සොරකම් සම්බන්ධයෙන් වැඩිදුර විමර්ශන සිදුකරන බවයි අප වාර්තාකරු පැවසුවේ.\nසොරකම සිදුවන අයුරු ආරක්ෂිත කැමරාවක සටහන් වී තිබුනේ මෙලෙසින්.",
       "URL": "https://www.hirunews.lk/208135/බුත්තල-ප්‍රදේශයේ-වෙළඳසැල්-කැඩූ-පාසල්-සිසුන්-දෙදෙනෙක්-අත්අඩංගුවට",
       "Category": "Local News",
       "Parent URL": "https://www.hirunews.lk/local-news.php?pageID=3557"
}