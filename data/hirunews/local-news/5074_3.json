{
       "Source": "hirunews",
       "Timestamp": "Monday, 25 April 2016 - 12:52",
       "Headline": "මුහුදට අපද්‍රව්‍ය දමන රටවල් අතර 5 තැන ශ්‍රී ලංකාවට",
       "News Content": "සාගරයට ප්ලාස්ටික් සහ ඝන අපද්‍රව්‍ය මුදාහරින මුලික රටවල් අතරින් ශ්‍රී ලංකාව පස්වන ස්ථානයට පත්ව තිබෙනවා.\nපරිසර හා සොබාදහම් අධ්‍යායන මධ්‍යස්ථානය පෙන්වාදෙන්නේ ඉන්ටර්නැෂනල් බිස්නස් ටයිම්ස් සගරාව ලොව පුරා රටවල් 192 ක් සම්බන්ධයෙන් කළ පර්යේෂණයකට අනුව මෙම තොරතුරු හෙළි වි ඇති බවයි.\nඒ අනුව සාගරයට ප්ලාස්ටික් හා ඝන අපද්‍රව්‍ය මුදාහරින පළමු රට චීනය වන අතර දෙවැන්න ඉන්දුනීසියාවයි.\nතුන්වන ස්ථානය පිළිපීනයට හිමිව තිබෙනවා.\nඅදාළ පර්යේෂණයට අනුව දිනකට ලොව පුරා ප්ලාස්ටික් සහ දිරා නොයන අපද්‍රව්‍ය ටොන් මිලියන 13 කට වඩා ප්‍රමාණයක් සාගර පරිසරයට එක්වනවා.\nඉන් සියයට 80 ක් පමණ ප්ලාස්ටික් හා ඝණ අපද්‍රව්‍ය සාගරයට එක්කරන්නේ මෙම රටවල් විස්සයි.\nශ්‍රී ලංකාවේ සෑම පුද්ගලයෙක්ම දිනකට කැලි කසල කිලෝ ග්‍රෑම්  5 කට වඩා වැඩි ප්‍රමාණයක් පරිසරයට මුදාහරින අතර ඉන් ග්‍රෑම්  300 ක් පමණ ප්ලාස්ටික් හා දිරා නොයන අපද්‍රව්‍ය වනවා.\nඒ අනුව දිනකට රට තුළ ගොඩගැසෙන ප්ලාස්ටික් හා දිරා නොයන කසල ප්‍රමාණය කිලෝ ග්‍රෑම්  පනස් එක් ලක්ෂයකයකට අධිකයි.\nකෙසේ වෙතත් පරිසර හා සොබාදහම් අධ්‍යයන මධ්‍යස්ථානය පවසන්නේ 2025 වසර වන විට මෙම තත්ත්වය තවත් ඉහළ යනු ඇති බවයි.\nචීනය වරාය ව්‍යාපෘතිය ද ඊට තවත් හේතුවක් විය හැකි බව ද ඔවුන් පෙන්වා දෙනවා.\nඑහි ජාතික සම්බන්ධීකාරක පූජ්‍ය වෑකදවල රාහුල හිමියන් කියා සිටියේ ශ්‍රී ලංකාවේ නිසි කසල කළමනාකරණයක් නොමැති වීම මෙයට ප්‍රධාන හේතුවක් වන බවයි.\nඑසේම මේ හේතුවෙන් ලොවපුරා සාගරවල වෙසෙන සත්ව හා ශාක විශේෂ  අධික ලෙස විනාශ වීමේ අවධානමක් පවතින බව ද උන්වහන්සේ වැඩිදුරටත් සදහන් කළා.",
       "URL": "https://www.hirunews.lk/131688/මුහුදට-අපද්‍රව්‍ය-දමන-රටවල්-අතර-5-තැන-ශ්‍රී-ලංකාවට",
       "Category": "Local News",
       "Parent URL": "https://www.hirunews.lk/local-news.php?pageID=5074"
}