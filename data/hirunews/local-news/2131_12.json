{
       "Source": "hirunews",
       "Timestamp": "Monday, 22 February 2021 - 13:56",
       "Headline": "බටු කැස්බෑවාගේ දිවි බේරූ පැය 04 සැත්කම (වීඩියෝ)",
       "News Content": "හිසේ කොටසකට හානි වී සිටි විශාල කැස්බෑවකුගේ ජීවිතය බේරා ගැනීම සදහා සිදු කල සංකීර්ණ සැත්කමක යහපත් ප්‍රතිඵල නෙළා ගැනීමට කන්දකුලිය වනජීවි නිලධාරීන් සමත්වී තිබෙනවා.\nසැත්කමින් සුවය ලැබූ එම බටු කැස්බෑවා ඊයේ යළි මුහුදට මුදා හැරියා.\nකිලෝ ග්‍රෑම් 40ක් පමණ බර මේ බටු කැස්බෑවා පසුගියදා නාවික හමුදාව විසින් සොයා ගනු ලැබුවේ කල්පිටිය කන්දකුලිය වෙරළ තීරයේදී.\nඒ වනවිටත් හිසේ විශාල ප්‍රමාණයකට හානි සිදුවී ජීවිත අවදානමකට ලක්ව සිටි මෙම බටු කැස්බෑවා වහාම කන්දකුලිය අඩවි වන ජීවී කාර්යාලයට භාරදීමට නාවික හමුදාව පියවර ගත්තා.\nඑහිදී කැස්බෑවාගේ තත්ත්වය පරීක්ෂා කළ වනජීවී පශු වෛද්‍ය ඉසුරු කොට්ටෙගොඩ මහතා තීරණය කළේ කැස්බෑවාගේ හිසේ ශෛල්‍ය කර්මයක් සිදු කිරීමටයි.\nපැය 4ක සංකීර්ණ සැත්කමකින් පසුව කැස්බෑවාගේ හිස යථා තත්ත්වයට ගෙන ඒමට ඔවුන්ට හැකියාව ලැබුනා.\nවිශ්මිත සැත්කමෙන් අනතුරුව ප්‍රකෘති තත්ත්වයට පත්වූ එම බටු කැස්බෑවා ඊයේ යළි සයුර වෙත මුදාහැරියේ මෙලෙසින්.",
       "URL": "https://www.hirunews.lk/263335/බටු-කැස්බෑවාගේ-දිවි-බේරූ-පැය-04-සැත්කම-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2131"
}