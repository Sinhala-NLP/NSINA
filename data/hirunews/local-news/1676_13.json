{
       "Source": "hirunews",
       "Timestamp": "Wednesday, 22 September 2021 - 11:44",
       "Headline": "අනුරාධපුර බන්ධනාගාර සිදුවීම විමර්ශනයට විශ්‍රාමික විනිසුරුවරයෙක්",
       "News Content": "වැලිකඩ සහ අනුරාධපුර බන්ධනාගාරයන්හි මෑතකාලීන ව උද්ගත වූ සිදුවීම් පිළිබඳ ව පරීක්ෂණ පැවැත්වීම සඳහා විශ්‍රාමික විනිසුරුවරයෙකු පත් කිරීමට රජය කටයුතු කරන බව, අධිකරණ අමාත්‍ය අලි සබ්රි අද පාර්ලිමේන්තුවට දැනුම් දුන්නා.\nසැප්තැම්බර් 12 වැනි දා බීමතින් අනුරාධපුර බන්ධනාගාරයට ඇතුළු වී එහි සිටි දෙමළ සිරකරුවන් දෙදෙනෙකුට වී ගිනි අවියක් පෙන්වා මරණ තර්ජනය කළ බවට රාජ්‍ය ඇමති ලොහාන් රත්වත්තේට මෑතක දී චෝදනා එල්ල වුණා.\nඅද පාර්ලිමේන්තුවේ දී මෙම සිදුවීම පිළිබඳ ව දෙමළ සන්ධාන පාර්ලිමේන්තු මන්ත්‍රී ගජේන්ද්‍රකුමාර් පොන්නම්බලම් නැගූ ප්‍රශ්නයකට පිළිතුරු දෙමින් අලි සබ්රි අමාත්‍යවරයා කියා සිටියේ, මෙම සිද්ධීන් කොන්දේසි විරහිත ව හෙළා දකින අතර එය කිසිසේත් සිදු නො විය යුත්තක් ලෙස තමන් සලකන බවයි.\nඑමෙන්ම මෙම සිද්ධිය සම්බන්ධයෙන් මේ වනවිටත් අපරාධ පරීක්ෂණ දෙපාර්තමේන්තුව සහ මානව හිමිකම් කොමිසම ස්වාධීන පරීක්ෂණ දෙකක් සිදු කරන බවත් එම පරීක්ෂණයන්ට අමතර ව විශ්‍රාමලත් ශ්‍රේෂ්ඨාධිකරණ විනිසුරුවරයෙකු යටතේ නව වාර්තාවක් කැඳවීමට සිය අමාත්‍යාංශය තීරණය කර ඇති බවත් අධිකරණ අමාත්‍යවරයා අද පාර්ලිමේන්තුවේ දී පවසා සිටියා.\nමෙහි දී වැඩිදුරටත් අදහස් දැක් වූ අධිකරණ අමාත්‍යවරයා රාජ්‍ය අමාත්‍ය ලොහාන් රත්වත්තේ මහතා විසින් තර්ජනය කළ බව කියන දෙමළ සිරකරුවන් සහ ඔවුන්ගේ පවුලේ සාමාජිකයන් හට සිය කනගාටුව ප්‍රකාශ කළ අතර, අදාළ සිදුවීමට ලක් වූ සිරකරුවන්ගෙන් සමාව ද අයැද සිටියා.\nමෙම සිද්ධියෙන් පසු රාජ්‍ය අමාත්‍ය ලොහාන් රත්වත්තේ සිද්ධීන් දෙකෙහි වගකීම භාරගෙන තමන් දැරූ බන්ධනාගාර කළමනාකරණ හා සිරකරුවන් පුනරුත්ථාපන රාජ්‍ය අමාත්‍ය ධුරයෙන් පමණක් ඉල්ලා අස් වුණා.",
       "URL": "https://www.hirunews.lk/282912/අනුරාධපුර-බන්ධනාගාර-සිදුවීම-විමර්ශනයට-විශ්‍රාමික-විනිසුරුවරයෙක්",
       "Category": "Local News",
       "Parent URL": "https://www.hirunews.lk/local-news.php?pageID=1676"
}