{
       "Source": "hirunews",
       "Timestamp": "Monday, 15 August 2022 - 22:28",
       "Headline": "ටයිසෙයි (Taisei) සමාගම කටුනායක ගුවන් තොටුපළ පුළුල් කිරීමේ සංවර්ධන ව්‍යාපෘතියෙන් ඉවත් වෙයි",
       "News Content": "ජපානයේ ටයිසෙයි (Taisei) ඉංජිනේරු සමාගම බණ්ඩාරනායක ජාත්‍යන්තර ගුවන්තොටුපළේ පුළුල් කිරීමේ කටයුතු නැවැත්වීමට සාකච්ඡා ආරම්භ කර ඇති බව ජපානයේ Nikkei ව්‍යාපාරික වෙබ් අඩවිය වාර්තා කරනවා.\nටයිසෙයි (Taisei) ඉංජිනේරු සමාගම මෙම පියවර ගෙන ඇත්තේ ජපන් ජාත්‍යන්තර සහයෝගිතා නියෝජිතායතනය හෙවත් ජයිකා (JICA) ආයතනය ගුවන් තොටුපළ පුළුල් කිරීමේ ව්‍යාපෘතිය සඳහා අරමුදල් සැපයීම අත්හිටුවීමෙන් පසුවයි.\nවර්ෂ 2020 දී ටයිසෙයි ඉංජිනේරු සමාගම විසින් කටුනායක ගුවන් තොටුපළේ නව බහු පර්යන්තයක් සංවර්ධනය කිරීම සඳහා ජපාන යෙන් බිලියන 62 ($464m) කොන්ත්‍රාත්තුවක් ලබා ගත්තා.\nමෙම නව පර්යන්තය සහ ඒ ආශ්‍රිත ඉදිකිරීම් ලබන වසර වන විට අවසන් කිරීමටයි බලාපොරොත්තු වූයේ.\nකෙසේ වෙතත් ජපන් ජාත්‍යන්තර සහයෝගිතා නියෝජිතායතනය (JICA) මෙරට ගුවන් තොටුපළ සහ ගුවන් සේවා සමාගම වෙත ලබා දිය යුතුව තිබූ යෙන් බිලියන 70 කට වඩා වටිණා ණය දීමක් අත්හිටුවනු ලැබුවේ ශ්‍රී ලංකාව නිල වශයෙන් සිය ජාත්‍යන්තර ණය ගෙවීම් අත්හිටවන බවට ප්‍රකාශ කිරීමත් සමගයි.\nඒ අනුවයි ව්‍යාපෘතිය අත්හිටුවීම සඳහා ටයිසෙයි ඉංජිනේරු සමාගම මෙරට ගුවන් තොටුපළ සහ ගුවන් සේවා සමාගම සමග සාකච්චා ආරම්භ කිරීමට සැලසුම් කළේ.\nඋද්ගතව ඇති තත්ත්වය හමුවේ ව්‍යාපෘතිය සඳහා අරමුදල් තත්ත්වය යහපත් නොවන්නේ නම්, ජපන් සමාගමට සිය කොන්ත්‍රාත්තුවෙන් නිදහස් කිරීමක් ඉල්ලා සිටිය හැකි බවයි නික්කි වා‍ර්තාවේ දැක්වෙන්නේ.\nමේ වන විට ශ්‍රී ලංකාව නිදහසින් පසු මුහුන දෙන බරපතලම ආර්ථික හා දේශපාලන ව්‍යාකූලත්වයට ගොදුරු වී ඇති අතර මෙරට ප්‍රධාන ධනෝපායන මාර්ගයක් වන සංචාරක ව්‍යාපාරය ද බරපතළ බලපෑමකට ලක් වී තිබෙනවා.\nකෙසේ වෙතත් පසුගියදා රජයේ ආරංචි මාර්ග සඳහන් කළේ ජයිකා ආයතනයේ අරමුදල් සැපයෙන මෙරට ප්‍රධාන පෙලේ ව්‍යාපෘති 12ක් නතර කෙරෙන බවයි.\n2022 මාර්තු අවසන් වන විට ජපානය හමුවේ මෙරට ඒකාබද්ධ නොවන විදේශීය ශේෂය ජපාන යෙන් බිලියන 221.5 ක්.\nටෙයිකොකු (Teikoku Databank) පර්යේෂණ සමාගමට අනුව 2022 ජූලි මාසය වන විට ජපන් සමාගම් 180ක් පමණ ශ්‍රී ලංකාවේ ක්‍රියාත්මක වුනා.\nටෙයිකොකු සිය වාර්තාවේ සඳහන් කර ඇත්තේ \"පවතින දේශපාලන අස්ථාවරත්වය හේතුවෙන් ව්‍යාපාරික පරිසරයේ දිග්ගැස්සුනු අවිනිශ්චිතතාවයන් සමාගම්වල උපාය මාර්ගවලට බලපෑ හැකි\" බවයි.",
       "URL": "https://www.hirunews.lk/312863/ටයිසෙයි-taisei-සමාගම-කටුනායක-ගුවන්-තොටුපළ-පුළුල්-කිරීමේ-සංවර්ධන-ව්‍යාපෘතියෙන්-ඉවත්-වෙයි",
       "Category": "Local News",
       "Parent URL": "https://www.hirunews.lk/local-news.php?pageID=938"
}