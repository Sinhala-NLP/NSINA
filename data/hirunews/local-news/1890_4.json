{
       "Source": "hirunews",
       "Timestamp": "Saturday, 12 June 2021 - 8:07",
       "Headline": "බෙංගාල බොක්කේ අවපීඩනයක්, ධීවර කටයුතු අවදානම්",
       "News Content": "වයඹ දිග බෙංගාල බොක්ක ආශ්‍රිත මුහුදු ප්‍රදේශයේ අඩු පීඩන කලාපයක් වර්ධනය වී ඇති බව කාලගුණ විද්‍යා දෙපාර්තමේන්තුව පවසනවා.\nඑමඟින් ඊයේ (11) රාත්‍රි 8.30 ට නිකුත් කළ නිවේදනයේ දැක්වුණේ ඉදිරි පැය 24 තුළ එම පද්ධතිය තවදුරටත් වර්ධනය වී බටහිර දෙසට බරව වයඹ දිශාවට ගමන් කරනු ඇති බවයි.\nමේ නිසා එම මුහුදු ප්‍රදේශවල ධීවර හා නාවික කටයුතුවල නොයෙදෙන ලෙස කාලගුණ විද්‍යා දෙපාර්තමේන්තුව ඉල්ලීමක් කළා.\nදිවයින වටා මුහුදු ප්‍රදේශවල සුළං තත්ත්වයේ ඉහළ යෑමක් දක්නට ලැබෙන අතර, ගාල්ල සිට හම්බන්තොට හරහා පොතුවිල් දක්වා සහ මීගමුවේ සිට පුත්තලම සහ මන්නාරම හරහා කන්කසන්තුරේ දක්වා මුහුදු ප්‍රදේශවල සුළඟේ වේගය පැයට කිලෝමීටර් පනහේ සිට හැට දක්වා ඉහළ යා හැකියි.\nඑමෙන්ම, දිවයින වටාම මුහුදු ප්‍රදේශ තරමක් රළුවිය හැකි බවයි කාලගුණ විද්‍යා දෙපාර්තමේන්තුව ප්‍රකාශ කළේ.\nමේ අතර, බස්නාහිර සහ සබරගමුව පළාත්වලත් ගාල්ල, මාතර, නුවරඑලිය සහ මහනුවර දිස්ත්‍රික්කවලත් වැසි අපේක්ෂා කෙරෙන අතර, ඇතැම් ස්ථානවලට මිලිමීටර් 75 දක්වා තරමක තද වැසි ඇතිවිය හැකියි.",
       "URL": "https://www.hirunews.lk/274074/බෙංගාල-බොක්කේ-අවපීඩනයක්-ධීවර-කටයුතු-අවදානම්",
       "Category": "Local News",
       "Parent URL": "https://www.hirunews.lk/local-news.php?pageID=1890"
}