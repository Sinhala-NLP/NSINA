{
       "Source": "hirunews",
       "Timestamp": "Sunday, 14 February 2021 - 19:35",
       "Headline": "විස්සට සහය දුන් මුස්ලිම් කොංග්‍රසයේ මන්ත්‍රීවරුන්, පක්ෂ මූලස්ථානයට - සමාව ගන්නැයි කොන්දේසි (වීඩියෝ)",
       "News Content": "විසිවන ආණ්ඩුක්‍රම ව්‍යවස්ථා සංශෝධනයට සහය දුන් ශ්‍රී ලංකා මුස්ලිම් කොංග්‍රස් මන්ත්‍රීවරුන් ජනතාවගෙන් සමාව ගත යුතු බවට එම පක්ෂයේ උත්තරීතර මණ්ඩලය කොන්දේසියක් පනවා තිබෙනවා.\nඑම මණ්ඩලය මෙම තීරණය ගනු ලැබුවේ ඊයේ (13) පස්වරුවේ දරුසලාම් හිදී රැස්වූ අවස්ථාවේදියි.\nමුස්ලිම් කොංග්‍රසයේ නායක පාර්ලිමේන්තු මන්ත්‍රී රවුෆ් හකීම්ගේ ප්‍රධානත්වයෙන් පැවති රැස්වීමට විසිවන ආණ්ඩු ක්‍රම ව්‍යවස්ථා සංශෝධනයට පක්ෂව ඡන්දය භාවිත කළ එම පක්ෂයේ පාර්ලිමේන්තු මන්ත්‍රීවරුන් වන නසීර් අහමඩ්, ෆයිසාල් කාසීම්, එච්.එම්.එම්. හාරිස් සහ එම්.එස්. තවුෆීක් ද එක්වුණා.\nඑහිදී එම මන්ත්‍රීවරුන් ද මාධ්‍ය වෙත අදහස් දැක්වූ අතර, ඔවුන් කියා සිටියේ කොවිඩ් ආසාදිත මුස්ලිම් පුද්ගලයින්ගේ මෘත දේහ භූමදානයට අවසර ලබාදෙන බවට රජය ප්‍රකාශ කිරීම හේතුවෙන් විසිවන ආණ්ඩුක්‍රම ව්‍යවස්ථා සංශෝධනයට සහය දුන් බවයි.\nකෙසේ වෙතත්, අනතුරුව අදහස් දැක්වු මුස්ලිම් කොංග්‍රසයේ නායක පාර්ලිමේන්තු මන්ත්‍රී රවුෆ් හකීම් කියා සිටියේ උත්තරීතර මණ්ඩලයේදී ගත් තීරණයට අනුව අදාළ මන්ත්‍රීවරුන් පිරිස මාධ්‍ය හමුවේදී සමාව නොගත් බවයි.",
       "URL": "https://www.hirunews.lk/262580/විස්සට-සහය-දුන්-මුස්ලිම්-කොංග්‍රසයේ-මන්ත්‍රීවරුන්-පක්ෂ-මූලස්ථානයට-සමාව-ගන්නැයි-කොන්දේසි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2147"
}