{
       "Source": "hirunews",
       "Timestamp": "Tuesday, 01 March 2016 - 18:38",
       "Headline": "හිටපු ජනපතිගෙන් විශේෂ නිවේදනයක්",
       "News Content": "ජනාධිපති මෛත්‍රිපාල සිරිසේන, ශ්‍රී ලංකා නිදහස් පාක්ෂිකයන්, පක්ෂයේ ප්‍රතිපත්ති සහ  අනන්‍යතා ආරක්ෂා නොකරන බවට හිටපු ජනාධිපති මහින්ද රාජපක්ෂ චෝදනා කරනවා.\nවිශේෂ නිවේදනයක් නිකුත් කරමින් ඔහු සඳහන් කරන්නේ එක්සත් ජාතික පක්ෂයේ ඡන්දවලින් ජනාධිපති ධුරයට පත් වුවත්, පක්ෂ නායකත්වය භාරගැනීමෙන් පසු ඔහු නිදහස් පක්ෂය ආරක්ෂා කරනු ඇතැයි පාක්ෂිකයන් බලාපොරොත්තු වූ බවයි.\nශ්‍රී ලංකා නිදහස් පක්ෂය විනාශ කිරීමේ එක්සත් ජාතික පක්ෂ කුමන්ත්‍රණය යන  මාතෘකාව ඔස්සේ මෙම නිවේදනය නිකුත් කරන හිටපු ජනාධිපතිවරයා ඉතිහාසයේ ශක්තිමත්ම නිදහස් පක්ෂ ආණ්ඩුව තම පාලන කාලය තුළ බිහි කළ බව සඳහන් කරනවා.\nමේ වනවිට ශ්‍රී ලංකා නිදහස් පක්ෂය එක්සත් ජාතික පක්ෂයේ සිරකරුවෙකු බවට පත්ව ඇති බව කියන හිටපු ජනාධිපති මහින්ද රාජපක්ෂ පොහොර මිල රුපියල් 2500 ට සීමා කිරීම සම්බන්ධයෙන්ද දක්වන්නේ විරෝධයක්.\nනිදහස් පක්ෂ ආණ්ඩුවක් පැවතුණේ නම් පොහොර සහනාධාරය අවලංගු නොකරන බව ඔහු ප්‍රකාශ කරනවා.\nඑක්සත් ජාතික පක්ෂයට යටත්වීමට එරෙහිව ශ්‍රී ලංකා නිදහස් පක්ෂයේ අනන්‍යතාව රැකගැනීමට උත්සාහ දරන පක්ෂයේ  දේශපාලනඥයන්ට විවිධ පීඩනවලට මුහුණදීමට සිදුව ඇති බවද හිටපු ජනාධිපති මහින්ද රාජපක්ෂ නිකුත් කළ නිවේදනයේ සඳහන්.\nපක්ෂය වෙනුවෙන් ඉමහත් කාර්යභාරයක් ඉටුකළ එම නියෝජිතයන් ආසන සංවිධායක ධුරවලින් ඉවත් කිරීම, පක්ෂ නායකත්වය සිදුකරන්නේ කාගේ වුවමනාවටදැයි සියලූ පාක්ෂිකයන් කල්පනා කළ යුතු බව ඔහුගේ අදහසයි.\nතමාට වඩා වැදගත් වන්නේ එක්සත් ජාතික පක්ෂය ප්‍රමුඛ ආණ්ඩුවද, නැතිනම් ශ්‍රී ලංකා නිදහස් පක්ෂයේ ඡන්ද දායකයන්ද යන්න තීන්දු කළ යුතු කාලය ආණ්ඩුවේ සිටින සියලූම ශ්‍රී ලංකා නිදහස් පක්ෂ මන්ත්‍රීවරුන්ට දැන් එළඹ ඇති බවයි හිටපු ජනාධිපති මහින්ද රාජපක්ෂ තම නිවේදනයේ වැඩිදුරටත් දක්වා ඇත්තේ.",
       "URL": "https://www.hirunews.lk/127535/හිටපු-ජනපතිගෙන්-විශේෂ-නිවේදනයක්",
       "Category": "Local News",
       "Parent URL": "https://www.hirunews.lk/local-news.php?pageID=5146"
}