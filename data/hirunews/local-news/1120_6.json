{
       "Source": "hirunews",
       "Timestamp": "Saturday, 04 June 2022 - 7:38",
       "Headline": "ලාෆ් ගෑස් නැවක් අද පැමිණේ - පෞද්ගලික බස් ධාවනය සීමා වන ලකුණු",
       "News Content": "ලාෆ් සමාගම සඳහා ගෑස් රැගත් නෞකාවක් අද දිවයිනට ළඟා වීමට නියමිතයි.\nඑම සමාගම සඳහන් කළේ එහි ගොඩබෑම් සිදු කිරීමෙන් අනතුරුව ලාෆ් ගෑස් වෙළඳපොලට නිකුත් කිරීමට සැලසුම් කර ඇති බවයි.\nඑමෙන්ම තවත් ගෑස් මෙට්‍රික් ටොන් 2,500ක් රැගත් නෞකාවක් හෙට මෙරටට ළඟා වීමට නියමිත බව ලිට්‍රෝ සමාගම ප්‍රකාශ කළා.\nඑම සමාගම සඳහන් කළේ ඒ අනුව එහි ගොඩබෑම් අනිද්දා සිදු කිරීමෙන් පසු ලබන අඟහරුවාදා පමණ වන විට බෙදාහැරීම් ආරම්භ කිරීමට හැකි වනු ඇති බවයි.\nඑතෙක් ලිට්රෝ ගෑස් ලබාගැනීම සඳහා පෝලිම්වල රැඳී නොසිටින ලෙසයි ලිට්රෝ සමාගම ජනතාවට දැනුම් දෙන්නේ.\nකෙසේ වෙතත් ඊයේ දිනයේත් දිවයින පුරා ගෑස් අලෙවි මධ්‍යස්ථානවල දිගු පෝලිම් පැවතියා.\nමේ අතර දිවයින පුරා ඉන්ධනහල් රැසක ඩීසල් ලබා ගැනීම සඳහා දිවා - රෑ පුරා අඛණ්ඩ පෝලිම් තවදුරටත් පවතිනවා.\nඛණිජ තෙල් පෞද්ගලික ටැංකි රථ හිමියන්ගේ සංගමය සඳහන් කළේ මේ වනවිට තොග ගබඩා පර්යන්තයේ ඩීසල් තොග සීමිත වීම හේතුවෙන් බෙදාහැරීම් ද සීමාසහිත වී ඇති බවයි.\nඑමෙන්ම පර්යන්තයේ පෙට්‍රල් තොග ද අඩුවෙමින් පැවතීම හේතුවෙන් යළි ඉන්ධන රැගත් නෞකාවක් ලබන 16 වනදා පැමිණෙන තෙක් පෙට්‍රල් බෙදාහැරීම් ද අඩු වශයෙන් සිදු කරන බව එම සංගමය ප්‍රකාශ කළා.\nපවතින තත්වය හමුවේ පොදු ප්‍රවාහන සේවා බාධාවකින් තොරව අඛණ්ඩව පවත්වාගෙන යාම සඳහා ලංගම ඩිපෝ මගින් පෞද්ගලික බස් රථ සඳහා ද ඩීසල් ලබා දීමට තීරණය කර තිබෙනවා.\nකෙසේ වෙතත් ලංකා පෞද්ගලික බස් හිමියන්ගේ සංගමයේ සභාපති ගැමුණු විජේරත්න කියා සිටියේ ලංගම ඩිපෝ මගින් ලැබෙන ඩීසල් ප්‍රමාණවත් නොවීම හේතුවෙන් යළි ඩීසල් නෞකාවක් පැමිණෙන තෙක් දිවයින පුරා පෞද්ගලික බස් රථ ධාවනය තුනෙන් එකක් දක්වා සීමා කිරීමට සිදුවන බවයි.\nමේ අතර ත්‍රීරෝද රථ සඳහා ඉන්ධන ලබාදීම ගැටලුවක් නොවන ආකාරයෙන් පවත්වාගෙන යාමට ඉදිරියේදී කටයුතු කරන බව අග්‍රාමාත්‍ය රනිල් වික්‍රමසිංහ ප්‍රකාශ කළා.\nඅග්‍රාමාත්‍යවරයා මේ බව සඳහන් කළේ ත්‍රීරෝද රථ සංගම් නියෝජිතයන් සමඟ අරලියගහ මන්දිරයේ ඊයේ පැවති සාකච්ඡාවකදියි.\nඑමෙන්ම ත්‍රීරෝද රථ නියාමන ආයතනයක් පිහිටුවීම සඳහා ද අග්‍රාමාත්‍යවරයා එහිදී සිය එකඟතාවය පළ කළ බව අග්‍රාමාත්‍ය කාර්යාලය සඳහන් කළා.",
       "URL": "https://www.hirunews.lk/306172/ලාෆ්-ගෑස්-නැවක්-අද-පැමිණේ-පෞද්ගලික-බස්-ධාවනය-සීමා-වන-ලකුණු",
       "Category": "Local News",
       "Parent URL": "https://www.hirunews.lk/local-news.php?pageID=1120"
}