{
       "Source": "hirunews",
       "Timestamp": "Thursday, 18 May 2017 - 7:54",
       "Headline": "පිළියන්දල වෙඩි තැබීම ගැන තොරතුරු රැසක්",
       "News Content": "පිළියන්දල නගරයේදී පොලිස් මත්ද්‍රව්‍ය නාශක කාර්යාංශයේ නිළධාරීන් පිරිසකට වෙඩිතැබූ පුද්ගලයින් නුදුරේදීම අත්අඩංගුවට ගැනීමට හැකි බව පොලිස් මාධ්‍ය ප්‍රකාශක නියෝජ්‍ය පොලිස්පති ප්‍රියන්ත ජයකොඩි ප්‍රකාශ කළා.\nහිරු ප්‍රවෘත්ති අංශය කළ විමසීමකදී ඔහු සඳහන් කළේ මේ වනවිට සිද්ධිය සම්බන්ධයෙන් සාක්ෂි රැසක් ලැබී ඇති බවයි.\nප්‍රහාරය සඳහා යතුරුපැදියෙන් පැමිණි පුද්ගලයන් ගමන් ගත් මාර්ගය පිළිබඳවද තොරතුරු අනාවරණ වී ඇති බවද මාධ්‍ය ප්‍රකාශකවරයා කියා සිටියා.\nපොලිස් මත්ද්‍රව්‍ය නාශක කාර්යාංශයේ නිලධාරීන් කණ්ඩායමට පිළියන්දල - මොරටු පාරේ පිහිටි රාජ්‍ය බැංකුවක් ඉදිරිපිටදී පසුගිය 9 වන දා රාත්‍රියේ එල්ල වූ වෙඩි ප්‍රහාරයෙන් එක් පොලිස් නිලධාරියෙකු මියගොස් පොලිස් පරීක්ෂක නියෝමාල් රංගජීව සහ තවත් නිලධාරියෙකු තුවාල ලැබුවා.\nමෙම සිද්ධියෙන් ඒ ආසන්නයේ සිටි දරුවන් තුන්දෙනෙකු ද තුවාල ලැබූ අතර ඔවුන්ගෙන් දෙදෙනෙකු තවදුරටත් කළුබෝවිල ශික්ෂණ රෝහලේ ප්‍රතිකාර ලබනවා.\nමෙම දරුවන්ගේ සුවදුක් බැලීම සදහා පොලිස්පතිවරයා ඊයේ එම රෝහල වෙත පැමිණියා.\nඊට අමතරව මෙම ප්‍රහාරයෙන් තුවාල ලබා කොළඹ ජාතික රෝහලේ ප්‍රතිකාර ලබන පොලිස් පරීක්ෂක නියොමාල් රංගජීව සහ අනෙක් නිලධාරියාගේ සුවදුක් විමසීම සඳහා ද එහි ගොස් තිබුණා.",
       "URL": "https://www.hirunews.lk/161570/පිළියන්දල-වෙඩි-තැබීම-ගැන-තොරතුරු-රැසක්",
       "Category": "Local News",
       "Parent URL": "https://www.hirunews.lk/local-news.php?pageID=4512"
}