{
       "Source": "hirunews",
       "Timestamp": "Monday, 07 February 2022 - 13:57",
       "Headline": "සංස්ථා තෙල් මිල ඉහළ දැමීමට මෙතෙක් තීරණය කර නැතැයි ඇමති ගම්මන්පිල කියයි  (වීඩියෝ)",
       "News Content": "ලංකා අයි.ඕ.සී. සමාගම ඉන්ධන මිල ඉහළ දැමූවද තෙල් සංස්ථාව මිල ඉහල නැංවීමට මෙතෙක් තීරණය කර නොමැති බව බලශක්ති අමාත්‍ය උදය ගම්මන්පිල පවසනවා.\nහිරු ප්‍රවෘත්ති අංශයට අදහස් දක්වමින් ඔහු කියා සිටියේ සංස්ථාවද මිල ඉහල නංවනු ඇතැයි අපේක්ෂාවෙන් ඇතැම් සිපෙට්කෝ ඉන්ධන පිරවුම්හල්, තොග සඟවාගෙන ඇති බවට තොරතුරු ලැබී ඇති බවයි.\nඒ සම්බන්ධයෙන් අද සොයා බැලීමක් සිදුකරන බවද අමාත්‍යවරයා කියා සිටියා.\nඊයේ මධ්‍යම රාත්‍රියේ සිට ලංකා අයිඕසී සමාගම, ඔක්ටේන් 92 වර්ගයේ පෙට්‍රල් ලීටරයක් රුපියල් 7කින්, ඩීසල් ලීටරයක් සහ එක්ස්ට්‍රා ප්‍රිමියම් 95 ලීටරයක් රුපියල් තුන බැගින් ඉහළ දමනු ලැබුවා.\nඒ අනුව එම සමාගමේ ඔක්ටේන් 92 වර්ගයේ පෙට්‍රල් ලීටරයක මිල රුපියල් 184 ක් වන අතර, ඔක්ටේන් 95 වර්ගයේ පෙට්‍රල් ලීටරයක මිල රුපියල් 213 දක්වා ඉහළ ගියා.\nඩීසල් ලීටරයක නව මිල වන්නේ රුපියල් 124 ක්.\nමේ අතර අද දිනයේ ප්‍රමාණවත් පරිදි දැවි තෙල් සහ ඩීසල් ලබා දුනහොත් විදුලි කප්පාදුවක් සිදු නොකරන බව විදුලිබල මණ්ඩලයේ මාධ්‍ය ප්‍රකාශක නියෝජ්‍ය සාමාන්‍යාධිකාරී ඇන්ඩෘ නවමනි සඳහන් කළා.\nමෙම සතියේ විදුලි බල මණ්ඩලයට අයත් බලාගාරවලට අවශ්‍ය ඩීසල් සහ දැවි තෙල් ලබාදීම සම්බන්ධයෙන් ඛනිජ තෙල් නීතිගත සංස්ථාවේ උසස් නිලධාරීන් අතර අද සාකච්ජාවක් පැවැත්වීමට නියමිතව තිබෙනවා.\nකෙසේවෙතත් ප්‍රවාහන කටයුතු සහ කර්මාන්තශාලාවට අවශ්‍ය ඉන්ධන තොග වෙන් කිරීමෙන් අනතුරුව ඉතිරි ඉන්ධන සංචිත විදුලි උත්පාදනය වෙනුවෙන් මුදා හැරීමට සූදානම් බවයි බලශක්ති අමාත්‍ය උදය ගම්මන්පිල සඳහන් කළේ.\nපසුගිය සති අන්තයේදී දෛනික විදුලි ඉල්ලුම මෙගාවොට් 300කින් පමණ පහල ගියද එය යලිත් අද සිට මෙගවොට් 2750 ඉක්මවා යාමේ අවදානමක් පවතිනවා.\nමෙම තත්ත්වය වඩාත් උග්‍ර වන්නේ පසුගිය සතියට සාපේක්ෂව මේ වනවිට ජලාශවල ධාරිතාවය තවදුරටත් පහළ බැස තිබීම හේතුවෙන්.\nමෙම තත්ත්වයත් සමඟ නොරොච්චෝලේ ගල් අඟුරු බලාගාරය මෙන්ම අනෙකුත් තාප බලාගාර උපරිම ධාරිතාවයෙන් ක්‍රියාත්මක කළ යුතුයි. තෙල් සංස්ථාවේ උසස් නිලධාරියෙකු සඳහන් කළේ අදින් ඇරඹුණු උසස් පෙළ විභාගය හේතුවෙන් තාප බලාගාර ක්‍රියාත්මක කිරීමට සිය පාර්ශවයෙන් උපරිම සහයෝගය ලබාදීමට අපේක්ෂා කරන බවයි.\nමේ අතර විදුලි අර්බුදයක් රට තුළ පවතින මොහොතක මහරගම පිහිටි ජාතික තරුණ සේවා සභාව ඉදිරිපිට පිහිටා ඇති ඩිජිටල් විදුලි ආලෝක පුවරු දෙකක් රාත්‍රී කාලයේ ප්‍රදර්ශනය කර ඇති බවට තොරතුරු වාර්තාවනවා.",
       "URL": "https://www.hirunews.lk/296388/සංස්ථා-තෙල්-මිල-ඉහළ-දැමීමට-මෙතෙක්-තීරණය-කර-නැතැයි-ඇමති-ගම්මන්පිල-කියයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1370"
}