{
       "Source": "hirunews",
       "Timestamp": "Wednesday, 28 July 2021 - 12:56",
       "Headline": "බස්නාහිර පළාතෙන් වාර්තා වූ ආසාදිතයින් සංඛ්‍යාව යළිත් වරක් දහසේ සීමාව ඉක්මවයි (වීඩියෝ)",
       "News Content": "කොවිඩ් මර්දන එන්නත් මාත්‍රා දෙකම ලබාගත් පුද්ගලයින්ට තෙවැනි මාත්‍රාවක් ලබාදීම පිළිබඳව සලකා බලමින් සිටින බව නියෝජ්‍ය සෞඛ්‍ය සේවා අධ්‍යක්ෂ ජනරාල් විශේෂඥ වෛද්‍ය හේමන්ත හේරත් මහතා පවසනවා.\nමේ අතර බස්නාහිර පළාතෙන් වාර්තා වූ ආසාදිතයින් සංඛ්‍යාව යළිත් වරක් දහසේ සීමාව ඉක්මවා ගොස් තිබෙනවා.\nගෙවුණු දිනය තුළ මෙරටින් කොවිඩ් ආසාදිතයන් 1,711ක් හඳුනාගෙන ඇති අතර ඉන් 23 දෙනෙක් විදෙස්ගතව සිට දිවයිනට පැමිණි පුද්ගලයින්.\nගෙවුණු දිනයේ බස්නාහිර පළාතෙන් වාර්තා වූ ආසාදිතයින් සංඛ්‍යාව 1019ක්.\nඉන් වැඩිම ආසාදිතයින් වාර්තා වී තිබුණේ කොළඹ දිස්ත්‍රික්කයෙන් වන අතර එම සංඛ්‍යාව 481ක්.\nමීට අමතරව ගම්පහ දිස්ත්‍රික්කයෙන් ආසාදිතයන් 310ක් සහ කළුතර දිස්ත්‍රික්කයෙන් ආසාදිතයින් 228ක් වාර්තා වුණා.\nමීට අමතරව මඩකලපුව දිස්ත්‍රික්කයෙන් ආසාදිතයින් 109ක් වාර්තා වී තිබෙනවා.\nපසුගිය 26 වැනිදා සිදුවූ කොවිඩ් මරණ 48ක් සෞඛ්‍ය සේවා අධ්‍යක්ෂ ජනරාල්වරයා විසින්  ඊයේ තහවුරු කළා.\nඉන් 28ක් පිරිමි පුද්ගලයන් වන අතර කාන්තාවන් 20ක් වනවා.\nඑම පිරිස අතුරින් 38ක්ම අවුරුදු 60 ඉක්මවූවන්.\nනව කොවිඩ් මරණ 48ත් සමඟ මෙරටින් වාර්තා වන සමස්ත කොවිඩ් මරණ සංඛ්‍යාව 4195 දක්වා ඉහළ ගියා.\nමේ අතර හැටන් දිසා මහේස්ත්‍රාගත් අධිකරණයේ රෙජිස්ටාර්වරයාට කොවිඩ් ආසාදනය වීම හේතුවෙන් අද දිනයේ කැඳවීමට නියමිතව තිබූ  නඩු වෙනත් දිනයකට කල් දමා තිබෙනවා.\nකොවිඩ් මර්දන එන්නත්කරණ  වැඩසටහන යටතේ ගතවූ දිනයේදී ලබාදී ඇති එන්නත් මාත්‍රා ගණන 380,463ක්.\nඒ යටතේ පුද්ගලයින් 338,914 දෙනෙකුට සයිනොෆාම් එන්නතේ පළමු මාත්‍රාව ලබාදී තිබෙනවා.\nඑහි දෙවන මාත්‍රාව ලබාදුන් පුද්ගලයින් සංඛ්‍යාව 28,054ක්.\nඑසේම, මොඩර්නා එන්නතේ පළමු මාත්‍රාව පුද්ගලයින් 13465 දෙනෙකුට ලබාදී  ඇති අතර ෆයිසර් එන්නතේ පළමු මාත්‍රාව පුද්ගලයින් 30 දෙනෙකුට ගෙවුණු දිනයේදී ලබා දී තිබෙනවා.\nමේ අතර ශ්‍රී ලංකාව ලබන මස මුල් සතියේ තවත් සයිනොෆාම් එන්නත් මාත්‍රා මිලියන 4 ක් වාණිජ පදනම මත ලබා ගන්නා බව බීජිං නුවර ශ්‍රී ලංකා තානාපති කාර්යාලය නිවේදනය කළා.\nඑය එක් තොගයක් ලෙස ශ්‍රී ලංකාව ලබා ගන්නා විශාලතම කොවිඩ් මර්දන එන්නත් තොගයයි.\nඑම එන්නත් තොගය ලබන අගෝස්තු 4 වනදා සහ 8 වනදා අතරතුර ශ්‍රී ලංකාවට ගුවන් මගින් රැගෙන ඒම සඳහා බීජිං නුවර ශ්‍රී ලංකා තානාපති කාර්යාලය කටයුතු කරමින් සිටින බව එම කාර්යාලය නිවේදනය කළා.\nමේ අතර මෙරට රෝගී සත්කාරක සේවා සහ කොවිඩ් පාලනය වෙනුවෙන් වෙනුවෙන් මහත් කැප කිරීමක් සිදුකරන සුවසැරිය ගිලන් රථ සේවය පිහිටුවා අදට වසර 5 ක් සපිරෙනවා.\nදිනකට ඇමතුම් 5000 කට අධික ප්‍රමාණයක් සුවසැරිය ගිලන් රථ සේවයට ලැබෙන අතර, ගිලන් රථ 297 ක් මේ වනවිට සේවා කටයුතු වල නිතර වනවා.\nතවත් ගිලන් රථ 112 ක් අලුතින් එක් කිරීමට ජනාධිපතිවරයාගේ අවධානය යොමුව ඇති බවයි ප්‍රාථමික සෞඛ්‍ය සේවා රාජ්‍ය අමාත්‍යාංශය පැවසුවේ.\nවසර 5 ක කාලය තුල සුවසැරියට ලැබී ඇති ඇමතුම් සංඛ්‍යාව 4,170,125 ක්.",
       "URL": "https://www.hirunews.lk/278219/බස්නාහිර-පළාතෙන්-වාර්තා-වූ-ආසාදිතයින්-සංඛ්‍යාව-යළිත්-වරක්-දහසේ-සීමාව-ඉක්මවයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1790"
}