{
       "Source": "hirunews",
       "Timestamp": "Wednesday, 02 January 2019 - 15:55",
       "Headline": "හොංකොං විමර්ශනයේදී සොයාගත් නාමල් කුමාරගේ දුරකථන දත්ත ගැනත් රස පරීක්ෂක වාර්තාවක් කැඳවයි",
       "News Content": "ජනාධිපතිවරයා සහ හිටපු ආරක්ෂක ලේකම්වරයා ඝාතන කුමන්ත්‍රණ චෝදනාවට අත්අඩංගුවට ගත්, හිටපු නියෝජ්‍ය පොලිස්පති නාලක ද සිල්වා ලබන 16 වනදා දක්වා අද යළි රක්ෂිත බන්ධනාගාර ගත කෙරුණා.\nඒ, කොටුව ප්‍රධාන මහේස්ත්‍රාත් රංග දිසානායක හමුවට ඉදිරිපත් කිරීමෙන් අනතුරුවයි.\nඅදාළ සිද්ධිය සම්බන්ධයෙන් සිදුකළ විමර්ශනවලට අනුව හිටපු නියෝජ්‍ය පොලිස්පති නාලක ද සිල්වා අපරාධ පරීක්ෂණ දෙපාර්තමේන්තුව අත්අඩංගුවට ගත්තේ පසුගිය වසරේ ඔක්තෝම්බර් 25 වනදායි.\nසිද්ධිය සම්බන්ධයෙන් අත්අඩංගුවට ගැනුනු ඉන්දීය ජාතිකයාද ලබන 16 වනදා දක්වා යළි රක්ෂිත බන්ධනාගාර ගත කිරීමට මහේස්ත්‍රාත්වරයා නියෝග කළා.\nඑමෙන්ම පරික්ෂණ සදහා හොංකොං වෙත යවන ලද දුෂණ විරෝධි බලකායේ මෙහෙයුම් අධ්‍යක්ෂ නාමල් කුමාරගේ ජංගම දුරකථනයේ ප්‍රතිඋත්පාදනය කරන ලද පැයක හඩ පට සම්බන්ධයෙන් රස පරික්ෂක වාර්තාවක් ලබාගැනීමටද අධිකරණය අද අපරාධ පරීක්ෂණ දෙපාර්තමේන්තුවට අවසර ලබාදුන්නා.\nහොංකොං හිදී නාමල් කුමාරගේ ජංගම දුරකථනයේ දත්ත ප්‍රතිඋත්පාදනය කර සංවාද 427 ක්, වීඩියෝ දර්ශන 26 ක් සහ ඡායාරූප 4320 ක් සොයාගෙන ඇති බව රහස් පොලීසිය අධිකරණයට දැනුම්දී තිබෙනවා.\nපැයක සංවාද ඇතුලූ අදාළ තොරතුරු ඇතුළත් සංයුක්ත තැටි 3 ක් ඔවුන් අද අධිකරණයට ඉදිරිපත් කළා.\nඒවා නාමල් කුමාර සහ හිටපු නියෝජ්‍ය පොලිස්පති නාලක ද සිල්වා අතර සිදුවුණු සංවාද දැයි සොයාබැලීම සඳහා රස පරීක්ෂක වාර්තාවක් කැඳවිය යුතු බවට කළ ඉල්ලීම අනුවයි අධිකරණය ඒ සඳහා අවසර ලබාදුන්නේ.\nමේ අතර ව්‍යාජ ලේඛන ඉදිරිපත් කරමින් ශ්‍රී ලංකා ගුවන් හමුදාවට සහ යුද හමුදාවට ඇතුළත් වී ඇති නාමල් කුමාර පුහුණුව අතරතුරදී පලාගොස් ඇති බවත්, ඒ පිළිබඳවද පරීක්ෂණ ක්‍රියාත්මක බවත්, අපරාධ පරීක්ෂණ දෙපාර්තමේන්තුව  අද අධිකරණයේදී ප්‍රකාශ කළා.",
       "URL": "https://www.hirunews.lk/207331/හොංකොං-විමර්ශනයේදී-සොයාගත්-නාමල්-කුමාරගේ-දුරකථන-දත්ත-ගැනත්-රස-පරීක්ෂක-වාර්තාවක්-කැඳවයි",
       "Category": "Local News",
       "Parent URL": "https://www.hirunews.lk/local-news.php?pageID=3576"
}