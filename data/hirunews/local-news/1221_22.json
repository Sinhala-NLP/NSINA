{
       "Source": "hirunews",
       "Timestamp": "Tuesday, 19 April 2022 - 20:50",
       "Headline": "වෙඩි තැබීමට සිදු වුයේ තත්ත්වය පාලනය කර ගැනීම සඳහායි. පොලිස් මාධ්‍ය ප්‍රකාශකවරයා කියයි (වීඩියෝ)",
       "News Content": "අද අලුයම සිට රඹුක්කන දුම්රිය හරස් මාර්ගයට බාධා කරමින් සිටි විරෝධතාකරුවන් පිරිසක් විසුරුවා හැරීමට පොලිසියට වෙඩි තැබීමට සිදුවූ බව පොලිස් මාධ්‍ය ප්‍රකාශක ජේෂ්ඨ පොලිස් අධිකාරි නිහාල් තල්දූව පවසනවා.\nපොලිස් මාධ්‍ය ප්‍රකාශකවරයා මාධ්‍ය වෙත හඬ පටයක් නිකුත් කරමින් සඳහන් කරන්නේ මෙම විරෝධතා කරුවන් හට එම ස්ථානයෙන් ඉවත් වන ලෙස පොලිසිය වරින්වර අනතුරු ඇඟවීම් කළ ද ඔවුන් ඒ කිසිවක් ගණන් නොගෙන දිගින් දිගටම කලහකාරී ලෙස හැසිරුණු බවයි.\nඉන් අනතුරුව මෙම විරෝධතාකරුවන් දුම්රිය හරස් මග හරහා ගමන් කරමින් තිබූ ඉන්ධන බවුසරයකට ගිනි තැබීමට ගත් උත්සාහය පාලනය කිරීම සඳහා කඳුළු ගෑස් භාවිතා කිරීමට සිදු වූ බවත් ඔහු පවසනවා.\nඑමෙන්ම මෙම විරෝධතා කරුවන් විසින් ත්‍රීරෝද රථයකට ගිනි තැබූ බවත්, දේපල වලට හානි සිදු කළ බවත් ඔහු සඳහන් කරනවා.\nපොලිස් මාධ්‍ය ප්‍රකාශකවරයා පවසන්නේ, ප්‍රකෝපකාරී පිරිස් විසුරුවා හැරීම සඳහා පොලිස් නිලධාරීන් කඳුළු ගෑස් ප්‍රහාර එල්ල කළ අතර, ඉන් අනතුරුව විරෝධතාකරුවන් පොලීසිය දෙසට ගල්මුල් ප්‍රහාර එල්ල කිරීමට පටන් ගත් බවයි.\nතත්ත්වය බරපතළ වීමත් සමග එය පාලනය කිරීම සඳහා පොලිසියට වෙඩි තැබීමට සිදු වී ඇති බවත් මෙම වෙඩි තැබීම් හේතුවෙන් කිහිප දෙනෙකු තුවාල ලබා රෝහල් ගත කර ඇති බවත් ඔහු නිකුත් කළ හඬපටයේ සඳහන්.\nසිද්ධියෙන් තුවාල ලැබූවන් ප්‍රතිකාර සඳහා කෑගල්ල රෝහලට ඇතුළත් කර ඇති අතර ගල් ප්‍රහාර හේතුවෙන් තුවාල ලැබූ පොලිස් නිලධාරීන් කිහිප දෙනෙකු ද රෝහල් ගත කර තිබෙනවා.\nඅද උදෑසන සිට ඇතිවූ ගැටුම්කාරී තත්ත්වය හේතුවෙන් මේ වන විට පුද්ගලයින් 24 දෙනෙකු තුවාල ලබා රෝහල් ගත කර ඇති බව පොලිස් මාධ්‍ය ප්‍රකාශක ජ්‍යෙෂ්ඨ පොලිස් අධිකාරී නිහා තව පවසනවා නිහාල් තල්දූව පවසනවා.\nපොලිස් මාධ්‍ය ප්‍රකාශකවරයා වැඩිදුරටත් කියා සිටියේ මෙම ගැටුම්කාරී තත්වය හේතුවෙන් තුවාල ලැබූ පොලිස් නිලධාරීන්ගේ සංඛ්‍යාව අටක් බවයි.\nඔවුන් ද ප්‍රතිකාර සඳහා කෑගල්ල රෝහලට ඇතුළත් කර ඇති බවයි ඔහු වැඩිදුරටත් කියා සිටියේ.\nඉන්ධන මිල වැඩි කිරීමට එරෙහිව රඹුක්කන දුම්රිය හරස් මාර්ගයට බාධා කරමින් ප්‍රදේශවාසීන් පිරිසක් විසින් සිදු කළ විරෝධතාව පාලනය කිරීමට යෑමේදී විරෝධතාකරුවන් සහ පොලිසිය අතර උණුසුම් තත්ත්වයක් හටගත්තා.\nමෙහිදී විරෝධතාකරුවන් දුම්රිය හරස් මග හරහා ගමන් කරමින් තිබූ ඉන්ධන බවුසරයකට ගිනි තැබීමට ගත් උත්සාහය වැළැක්වීම සඳහායි පොලීසිය කඳුළු ගෑස් ප්‍රහාරයක් එල්ල කර ඇත්තේ.\nකෙසේ වෙතත් ඉන් අනතුරුව තත්ත්වය තවත් බරපතල වූ අතර පොලීසිය සහ විරෝධතාකරුවන් අතර බරපතළ ගැටුමක් හටගෙන තිබෙනවා.\nමෙම ගැටුම් පාලනය කිරීම සඳහා පොලිස් කැරලි මර්දන ඒකකය විසින් ජීව උණ්ඩ භාවිත කරමින් වෙඩි තබා ඇති අතර මේ හේතුවෙන් මේ වන විට එක් පුද්ගලයෙකු මියගොස් තිබෙනවා.\nමෙම වෙඩි ප්‍රහාර හේතුවෙන් බරපතල තුවාල ලැබූ තවත් සිව් දෙනෙකු කෑගල්ල රෝහලේ ප්‍රතිකාර ලබන අතර තවත් එක් අයෙකු දැඩි සත්කාර ඒකකයට ඇතුළත් කර ඇති බවයි අප වාර්තාකරු සදහන් කළේ.",
       "URL": "https://www.hirunews.lk/302318/වෙඩි-තැබීමට-සිදු-වුයේ-තත්ත්වය-පාලනය-කර-ගැනීම-සඳහායි-පොලිස්-මාධ්‍ය-ප්‍රකාශකවරයා-කියයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1221"
}