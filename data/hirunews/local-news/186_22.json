{
       "Source": "hirunews",
       "Timestamp": "Thursday, 13 July 2023 - 20:09",
       "Headline": "තරුණියගේ මරණයට හේතු සොයන්න විශේෂඥ කණ්ඩායමක් පේරාදෙණියට",
       "News Content": "අක්ෂි ශල්‍යකර්මයක් සදහා රෝහල්ගත වූ තවත් කාන්තාවක් හදිසියේ ජීවිතක්ෂයට පත් වී ඇති බවට තොරතුරු වාර්තා වනවා. දකුණ කොළඹ ශික්ෂණ රෝහලට ඇතුලත් වූ පානදුර ප්‍රදේශයේ පදිංචි 72 හැවිරිදි සිව් දරු මවක් මෙලෙස හදිසියේ ඇති වූ රෝගී තත්වයක් හේතුවෙන් ජීවිතක්ෂයට පත්ව ඇති බව සඳහන්.\nඅදාළ මව එක් ඇසකට කාචයක් දමා ගැනීම සදහා දකුණු කොළඹ ශික්ෂණ රෝහලට ඇතුලත් වී ඇත්තේ පසුගිය 6 වනදායි.\nකෙසේ වෙතත් එම මව සමඟ සැත්කම් සිදු කිරීම සදහා පොරොත්තු ලේඛනයේ සිටි අනෙකුත් සියළුම රෝගීන් රෝහලෙන් පිටව ගොස් ඇත්තේ අවශ්‍ය ප්‍රතිකාර කටයුතු ලබා දී අවසන් වීම හේතුවෙන්.\nඒ පිළිබඳව ඇගේ භාරකරුවන් රෝහලෙන් විමසීමක් සිදු කර ඇති අතර එහිදී රෝහල් බලධාරීන් ප්‍රකාශ කර ඇත්තේ ඇයට ශල්‍යකර්මය සාර්ථකව අවසන් කර ගැනීමට නොහැකි වී ඇති බවයි.\nඑබැවින් තවදුරටත් ඇය රෝහලේ රදවා ගෙන ප්‍රතිකාර ලබා දෙන බවටයි රෝහලෙන් දැනුම් දී ඇත්තේ.\nකෙසේ වෙතත් පසුගිය 10 වනදා හදිසියේ ඇති වූ රෝගී තත්ත්වයක් හේතුවෙන් ඇය රෝහලේදී ජීවිතක්ෂයට පත්වී ඇති අතර ඥාතීන් චෝදනා කරන්නේ මෙම මරණය සැක සහිත බවයි.\nමේ අතර උදරාබාධයකට ප්‍රතිකාර ගැනීම සදහා පේරාදෙණිය ශික්ෂණ රෝහලට ඇතුලත්ව සිටියදී හදිසියේ මිය ගිය 21 හැවිරිදි තරුණියගේ මරණයට හේතුව අසාත්මිකතාවයක් බවත් ඇයට ලබා දුන් එන්නතේ කිසිදු ගැටළුවක් නොවන බවත් සෞඛ්‍ය අමාත්‍ය කෙහෙලිය රඹුක්වැල්ල පවසනවා.\nඑහෙත් ඇයගේ දෙමාපියන් ඊයේ චෝදනා කළේ රෝහලේදී තම දියණියට ලබාදුන් එන්නතක් හේතුවෙන් මෙම මරණය සිදුවූ බවටයි.\nදෙමාපියන් එල්ලකරන මෙම චෝදනාව සම්බන්ධයෙන් හිරු ප්‍රවෘත්ති අංශය සෞඛ්‍ය අමාත්‍ය කෙහෙළිය රඹුක්වැල්ලගේන විමසීමක් කළ අතර අමාත්‍යවරයා කියා සිටියේ අදාළ තරුණියට සෙෆ්ටි්‍රඇක්සෝන් නැමති ප්‍රතිජීවක ඖෂධය ලබා දී ඇති බවයි.\nඑහෙත් එම ප්‍රතිජීවක ඖෂධයේ ගැටළුවක් හේතුවෙන් ඇය මියගොස් නොමැති බවට තහවුරු වී ඇති බවයි අමාත්‍යවරයා වැඩිදුරටත් සඳහන් කළේ.\nකෙසේ වෙතත් පසුගිය කාල සීමාවේදී පේරාදෙණිය ශික්ෂණ රෝහලේ සහ ළමා රෝහලේ සිදු වූ මරණ සම්බන්ධයෙන් විශේෂ විමර්ශනයක් ආරම්භ කර ඇති බවයි සෞඛ්‍ය සේවා අධ්‍යක්ෂ ජනරාල් වෛද්‍ය අසේල ගුණවර්ධන හිරු ප්‍රවෘත්ති අංශයට ප්‍රකාශ කළේ.\nමේ පිළිබඳ සොයා බැලීම සඳහා විශේෂඥ වෛද්‍යවරුන්ගෙන් සැදුම්ලත් කමිටුවක් අනිද්දා අදාළ රෝහල් වෙත යාමටද නියමිත බවයි අධ්‍යක්ෂ ජනරාල්වරයා කියා සිටියේ.",
       "URL": "https://www.hirunews.lk/341119/තරුණියගේ-මරණයට-හේතු-සොයන්න-විශේෂඥ-කණ්ඩායමක්-පේරාදෙණියට",
       "Category": "Local News",
       "Parent URL": "https://www.hirunews.lk/local-news.php?pageID=186"
}