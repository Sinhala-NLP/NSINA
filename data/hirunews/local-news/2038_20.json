{
       "Source": "hirunews",
       "Timestamp": "Tuesday, 06 April 2021 - 9:33",
       "Headline": "වින්ඩ්ෆෝස් කොටස් නිකුතුවට ඉහළ ඉල්ලුමක්",
       "News Content": "සුනිත්‍ය බලශක්ති උත්පාදන ව්‍යාපෘති ක්‍රියාත්මක කරන වින්ඩ්ෆෝස් සමාගම ඉදිරිපත් කළ මහජන කොටස් නිකුතුව උතුරා ගොස් තිබෙනවා.\nඑමගින් රුපියල් 16 බැගින් වූ කොටස් මිලියන 202.6ක් ඉදිරිපත් කළ අතර, ඒ සඳහා ලැබුණු ඉල්ලුම එමෙන් 8 ගුණයක්.\nඒ අනුව අපේක්ෂිත රුපියල් බිලියන 3.2ක නිකුතුව සඳහා ලැබී ඇති අයදුම් ප්‍රමාණය රුපියල් බිලියන 25.7ක් බවයි සමාගම කොටස් වෙළදපොළට ඉදිරිපත් කර ඇති අතුරු වාර්තාවේ දැක්වෙන්නේ.\nවින්ඩ්ෆෝස් සමාගම දැනට බලාගාර 27ක් ක්‍රියාත්මක කරන අතර, ඊට සුළං බලාගාර 7ක්, සූර්ය බලශක්ති බලාගාර 10ක් සහ කුඩා ජල විදුලි බලාගාර 10ක් ඇතුළත්.\nඉන් බහුතරයක් ශ්‍රී ලංකාවේ ඉදිකර ඇති අතර, පාකිස්තානය, උගන්ඩාව සහ යුක්රේනයේ ද එහි මෙහෙයුම් ක්‍රියාත්මකයි.",
       "URL": "https://www.hirunews.lk/267634/වින්ඩ්ෆෝස්-කොටස්-නිකුතුවට-ඉහළ-ඉල්ලුමක්",
       "Category": "Local News",
       "Parent URL": "https://www.hirunews.lk/local-news.php?pageID=2038"
}