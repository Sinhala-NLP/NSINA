{
       "Source": "hirunews",
       "Timestamp": "Friday, 07 June 2019 - 10:51",
       "Headline": "පොලිස්පති පූජිත්ගේ පෙත්සම යළි සලකා බැලීම ජුනි 24 වන දා",
       "News Content": "අනිවාර්ය නිවාඩු යැවීමට එරෙහිව තමා ගොනු කළ මූලික අයිතිවාසිකම් පෙත්සමට පෙනී සිටීම සඳහා අනිවාර්ය නිවාඩු යැවූ පොලිස්පති පූජිත් ජයසුන්දර අද ශ්‍රේෂ්ඨාධිකරණය ඉදිරියේ පෙනී සිටියා.\nතමා අනිවාර්ය නිවාඩු යැවීම නීතිවිරෝධී යැයි පවසා පූජිත් ජයසුන්දර ශ්‍රේෂ්ඨාධිකරණය හමුවේ පසුගිය මැයි මස 29 වන දා මූලික අයිතිවාසිකම් පෙත්සමක් ගොනු කළා.\nඒ, ව්‍යවස්ථාදායක සභාව ඇතුළු පිරිසක් එහි වගඋත්තරකරුවන් ලෙස නම් කරමින්.\nපෙත්සම අද කැදවූ අවස්ථාවේදී බුවනෙක අලූවිහාරේ, ප්‍රසන්න ජයවර්ධන සහ එල්.ටී.බී. දෙහිදෙනිය යන ත්‍රිපුද්ගල ශ්‍රේෂ්ඨාධිකරණ විනිසුරු මඩුල්ල තීරණය කළේ එය මේ මස 24 වන දා යළි සලකා බැලීමටයි.\nඒ, ඇතැම් වගඋත්තරකරුවන්ට නොතීසි ලැබී නොමැති බව අනාවරණ වීම හේතුවෙන්.\nපොලිස්පති පූජිත් ජයසුන්දර අනිවාර්ය නිවාඩු යැවීමෙන් අනතුරුව පසුගිය මස 29 වනදා වැඩබලන පොලිස්පතිවරයා ලෙස ජ්‍යෙෂ්ඨ නියෝජ්‍ය පොලිස්පති චන්දන වික්‍රමරත්න ජනාධීපති මෛත්‍රීපාල සිරිසේන විසින් පත් කරනු ලැබුවා.\nඒ අනුව ඒ සඳහා ව්‍යවස්ථාදායක සභාවේ අනුමැතියද හිමිව තිබුණා.",
       "URL": "https://www.hirunews.lk/217884/පොලිස්පති-පූජිත්ගේ-පෙත්සම-යළි-සලකා-බැලීම-ජුනි-24-වන-දා",
       "Category": "Local News",
       "Parent URL": "https://www.hirunews.lk/local-news.php?pageID=3314"
}