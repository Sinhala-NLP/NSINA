{
       "Source": "hirunews",
       "Timestamp": "Tuesday, 07 November 2017 - 18:33",
       "Headline": "වෛද්‍ය පීඨ සිසුන්ගේ දෙමාපියන් අඛන්ඩව උපවාසයේ",
       "News Content": "මාළඹේ පෞද්ගලික වෛද්‍ය විද්‍යාලය සම්බන්ධයෙන් අද පැවති සාකච්ඡා එකඟත්වයකින් තොරව අවසන් වූ බව රජයේ වෛද්‍ය පීඨ ශිෂ්‍ය දෙමාපිය සංගමය ප්‍රකාශ කළා.\nඒ හේතුවෙන් සයිටම් වෛද්‍ය විද්‍යාලය සම්බන්ධයෙන් රජය ලබාදුන් තීරණය පිළිගත නොහැකි බවට ප්‍රකාශ කරමින් ආරම්භ කළ මාරාන්තික උපවාසය අඛණ්ඩව ක්‍රියාත්මක කරන බවයි එම සංගමයේ මාධ්‍ය ප්‍රකාශක වෛද්‍ය නිමල් කරුණාසිරි ප්‍රකාශ කළේ.\nරජයේ වෛද්‍ය පීඨ ශිෂ්‍ය දෙමාපිය සංගමය විශ්වවිද්‍යාල ප්‍රතිපාදන කොමිෂන් සභාව ඉදිරිපිට  ආරම්භ කර ඇති මාරාන්තික උපවාසය දෙවන දිනටත් මේ වනවිට ක්‍රියාත්මක වන අතර, ඊට එම සංගමයේ දෙමාපියන් 5 දෙනෙකු සහභාගිවී සිටිනවා.\nමේ අතර, සයිටම් ගැටළුව සම්බන්ධයෙන් රජය ඉදිරිපත් කර ඇති යෝජනාවලට විරෝධය පළ කරමින් අද උදෑසන ගම්පහ, නුවර, නුගේගොඩ, කැළණිය, බලංගොඩ සහ කරාපිටිය වෛද්‍ය පීඨය ඉදිරිපිට විරෝධතා ද පැවැත්වුණා.\nඒ සඳහා වෛද්‍ය පීඨ සිසුන් මෙන්ම උපකාරක පන්ති සඳහා සහභාගි වන සිසුන් ඇතුළු තවත් සිවිල් සංවිධාන නියෝජිතයින් එක්ව සිටි බවයි හිරු ප්‍රාදේශීය වාර්තාකරුවන් සඳහන් කළේ.\nකෙසේ වෙතත් මාළඹේ පෞද්ගලික වෛද්‍ය විද්‍යාල ශිෂ්‍ය දෙමාපිය සංගමයේ සභාපති ගැමුණු විජේරත්න කියා සිටියේ තම දරුවන්ටත් රජයේ වෛද්‍ය පීඨවලට අනුබද්ධ උපාධියක් පිරිනැමිය යුතු බවයි.",
       "URL": "https://www.hirunews.lk/175486/වෛද්‍ය-පීඨ-සිසුන්ගේ-දෙමාපියන්-අඛන්ඩව-උපවාසයේ",
       "Category": "Local News",
       "Parent URL": "https://www.hirunews.lk/local-news.php?pageID=4230"
}