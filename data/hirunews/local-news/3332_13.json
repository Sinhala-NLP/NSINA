{
       "Source": "hirunews",
       "Timestamp": "Monday, 27 May 2019 - 12:41",
       "Headline": "කුරුණෑගල වෛද්‍යවරයාට එරෙහිව තවත් පැමිණිලි 10 ක් - වෛද්‍ය සභාවත් මැදිහත්වීමට සූදානම්",
       "News Content": "චෝදනා කිහිපයක් සම්බන්ධයෙන් අත්අඩංගුවේ සිටින කුරුණෑගල ශික්ෂණ රෝහලේ ප්‍රසව හා නාරි වෛද්‍යවරයාට එරෙහිව අද දිනය තුළ තවත් කාන්තාවන් 10 දෙනෙකු පැමිණිලි ඉදිරිපත් කළා.\nඒ අනුව මෙම වෛද්‍යවරයාට එරෙහිව මේ වනවිට ඉදිරිපත්ව ඇති පැමිණිලි සංඛ්‍යාව 15 ක්.\nකුරුණෑගල ශික්ෂණ රෝහලේ අධ්‍යක්‍ෂ වෛද්‍ය සරත් වීරබණ්ඩාර හිරු ප්‍රවෘත්ති අංශයට කියා සිටියේ පැමිණිලි ඉදිරිපත් කළ කාන්තාවන් සියලූදෙනාගේ ප්‍රකාශ සටහන් කරගැනීමට කටයුතු කළ බවයි.\nසැකසහිත ආකාරයට වත්කම් ඉපයීම සම්බන්ධයෙන් කුරුණෑගල මහ රෝහලේ වෛද්‍ය සෙයිගු සියාබ්දීන් මොහොමඞ් සාෆි අත්අඩංගුවට ගනු ලැබුවේ පසුගිය 24 වනදා රාත්‍රියේදි කුරුණෑගල - නුවර පාරේ ඔහුගේ නිවසේදියි.\nපසුව මෙම වෛද්‍යවරයා වැඩිදුර පරීක්ෂණ සඳහා අපරාධ පරීක්ෂණ දෙපාර්තමේන්තුව වෙත භාරදෙනු ලැබුවා.\nමේ වනවිට අනාවරණ වී ඇත්තේ 42 හැවිරිදි මෙම වෛද්‍යවරයා වසර 13 කට අධික කාලයක් රෝහල් 3 ක ප්‍රසව හා නාරි වෛද්‍යවරයෙකු ලෙස කටයුතු කර ඇති බවයි.\nමේ අතර රජයේ වෛද්‍ය නිලධාරීන්ගේ සංගමයේ විශේෂ විධායක කමිටු රැස්වීමක් මේ වනවිට පැවැත්වෙනවා.\nඒ, එම සංගම් මූලස්ථානයේදියි. විධායක කමිටු රැස්වීමට සහභාගිවීමට පෙර හිරු ප්‍රවෘත්ති අංශයට අදහස් දැක්වූ වෛද්‍ය සංගමයේ විධායක කමිටු සාමාජික වෛද්‍ය නවීන් ද සොයිසා සඳහන් කළේ චෝදනා එල්ලවී ඇති වෛද්‍යවරයා සම්බන්ධයෙන් විශේෂ අවධානයක් යොමු කිරීමට බලාපොරොත්තු වන බවයි.\nමෙම වෛද්‍යවරයා සම්බන්ධයෙන් අප වෛද්‍ය සභාවේ සභාපති මහාචාර්ය හරේන්ද්‍ර ද සිල්වා ගෙන්ද විමසීමක් කළා.\nඑහිදී ඔහු කියා සිටියේ චෝදනා එල්ලවී ඇති වෛද්‍යවරයා සම්බන්ධයෙන් අගතියට පත්ව ඇති පාර්ශවයක් විසින් වෛද්‍ය සභාව වෙත දිවුරුම් ප්‍රකාශයක් ඉදිරිපත් කළ යුතු බවයි. විමර්ශනයක් ආරම්භ කළ හැක්කේ ඒ මත පදනම්ව බවද වෛද්‍ය සභාවේ සභාපතිවරයා සඳහන් කළා.\nමේ අතර පාර්ලිමේන්තු මන්ත්‍රී පූජ්‍ය අතුරලියේ රතන හිමියන් මේ වනවිට කුරුණෑගල රෝහලට පැමිණ තිබෙනවා.\nඒ, එම රෝහලේ වෛද්‍යවරයෙකු අත්අඩංගුවට ගැනීමත් සමඟ උද්ගතවී ඇති තත්වය පිළිබඳව සොයාබැලීම සඳහායි.\nසිසේරියන් සැත්කම් අතරතුර මව්වරුන් 4,000 ක් වඳ භාවයට පත් කළ වෛද්‍යවරයෙකු පිළිබඳව පසුගිය බ්‍රහස්පතින්දා ජාතික පුවත්පතක් ප්‍රවෘත්තියක් වාර්තා කර තිබුණා.\nඑවැනි පසුබිමකයි චෝදනා එල්ලවී ඇති මෙම වෛද්‍යවරයා අත්අඩංගුවට ගනු ලැබුවේ.\nඊයේ කොළඹ පැවති මාධ්‍ය හමුවකට එක්වෙමින් පොලිස් මාධ්‍ය ප්‍රකාශක පොලිස් අධිකාරී රුවන් ගුණසේකර සඳහන් කළේ අදාළ වෛද්‍යවරයා සම්බන්ධයෙන් පැමිණිලි ඇත්නම් අපරාධ පරීක්ෂණ දෙපාර්තමේන්තුවට ඉදිරිපත් කළ හැකි බවයි.\nවෛද්‍ය සාෆි සහබ්දීන් පසුගිය පාර්ලිමේන්තු මැතිවරණයේදී අමාත්‍ය රිෂාඞ් බදියුදීන්ගේ නායකත්වයෙන් යුත් සමස්ත ලංකා මහජන කොංග්‍රසයෙන් එක්සත් ජාතික පෙරමුණ යටතේ තරග කරනු ලැබුවා.\nමැතිවරණයට තරග කිරීම හේතුවෙන් ඔහු රාජ්‍ය සේවයෙන් ඉල්ලා අස්වූ අතර, පරාජයට පත්වූ වෛද්‍යවරයාව නැවත කුරුණෑගල රෝහලට පත් කරනු ලැබුවේ අමාත්‍ය රිෂාඞ් බදියුදීන්, යොමුකළ විශේෂ කැබිනට් පත්‍රිකාවක් මගින්.\nකෙසේ වෙතත් මෙම පත් කිරීම නීතිවිරෝධී බව පවසමින් වයඹ පළාත් සභාවේ හිටපු අධ්‍යාපන අමාත්‍ය සන්ධ්‍යා කුමාර රාජපක්ෂ අද අල්ලස් කොමිසමට පැමිණිල්ලක් ගොනු කිරීමට සූදානම් වනවා.",
       "URL": "https://www.hirunews.lk/217170/කුරුණෑගල-වෛද්‍යවරයාට-එරෙහිව-තවත්-පැමිණිලි-10-ක්-වෛද්‍ය-සභාවත්-මැදිහත්වීමට-සූදානම්",
       "Category": "Local News",
       "Parent URL": "https://www.hirunews.lk/local-news.php?pageID=3332"
}