{
       "Source": "hirunews",
       "Timestamp": "Saturday, 20 May 2017 - 19:37",
       "Headline": "පළමු වරට මෙරටින් හමුවු මත්ද්‍රව්‍ය සමග අත්අඩංගුවට පත් කාන්තාවන් රිමාන්ඩ්",
       "News Content": "ලොව ප්‍රබලතම මත්ද්‍රව්‍ය සමග අත්අඩංගුවට ගත් සැකකාර කාන්තාවන් දෙදෙනා ලබන 26 දක්වා රක්ෂිත බන්ධනාගාර ගත කර තිබෙනවා.\nවත්තල වැඩබලන මහේස්ත්‍රාත්වරයායි නියෝගය ලබාදුන්නේ.\nසුරාබදු දෙපාර්තමේන්තුව සඳහන් කළේ ක්‍රිස්ටල් මෙත් හෙවත් අයිස් නමැති මෙම මත්ද්‍රව්‍ය බහුලව යුරෝපීය රටවල භාවිත කරන බවයි.\nවත්තල ඇලකන්ද ප්‍රදේශයේ පදංචි කාන්තාවන් දෙදෙනෙකු සතුව ක්‍රිස්ටල් මෙත් හෙවත් අයිස් නැමැති මත්ද්‍රව්‍ය ඇති බවට ලැබුණු තොරතුරකට අනුව ඊයේ රාත්‍රීයේ මෙම වැටලීම සිදු කර තිබෙනවා.\nමත්ද්‍රව්‍ය මිලදී ගැනීම සදහා උපාය දූතයෙක් යෙදවූ සුරාබදු නිලධාරීන් එම මත්ද්‍රව්‍ය රැගෙන ආ කාන්තාවන් දෙදෙනා අත්අඩංගුවට ගත්තා.\nඔවුන් සතුව තිබී රුපියල් ලක්ෂ 20 කට වඩා වැඩි වටිනාකමකින් යුත් ක්‍රිෂ්ටල් මෙත් හෙවත් අයිස් නැමති මත්ද්‍රව්‍ය ග්‍රෑම් 200 ක් සොයා ගෙන තිබෙනවා.\nඅත්අඩංගුවට ගත් සැකකාර කාන්තාවන් දෙදෙනා කාලයක සිට මෙම ජාවාරම සිදු කර ඇති අතර ඔවුන් ඉන්දියාවේ සිට ශරීර අභ්‍යන්තරයේ සගවා මත්ද්‍රව්‍ය රැගෙන ආ බවට අනාවරණ වී තිබෙනවා.\nකොකේන් මත්ද්‍රව්‍යට සමානකමක් ඇති ක්‍රිස්ටල් මෙත් යුරෝපයේ සහ අග්නිදිග ආසියානු කලාපීය රටවල බහුලව ප්‍රචලිත මත්ද්‍රව්‍යක්.\nසුරාබදු දෙපාර්තමේන්තුව සදහන් කලේ කෘතීම රසායනික ද්‍රව්‍ය මුසු කරමින් නිෂ්පාදනය කරන මෙම මත්ද්‍රව්‍ය සඳහා වැඩිවශයෙන් තරුණ පිරිස් ඇබ්බැහි වී ඇති බවයි.",
       "URL": "https://www.hirunews.lk/161778/පළමු-වරට-මෙරටින්-හමුවු-මත්ද්‍රව්‍ය-සමග-අත්අඩංගුවට-පත්-කාන්තාවන්-රිමාන්ඩ්",
       "Category": "Local News",
       "Parent URL": "https://www.hirunews.lk/local-news.php?pageID=4507"
}