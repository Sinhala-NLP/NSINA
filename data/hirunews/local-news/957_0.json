{
       "Source": "hirunews",
       "Timestamp": "Monday, 08 August 2022 - 7:12",
       "Headline": "T56ක් හා හෙරොයින් සමග දෙදෙනකු අත්අඩංගුවට",
       "News Content": "නීතිවිරෝධී මත්ද්‍රව්‍ය සමග T56 ස්වයංක්‍රීය ගිනි අවියක් සමග පුද්ගලයින් දෙදෙනකු විශේෂ කාර්‍ය බලකායේ නිලධාරින්ගේ අත් අඩංගුවට ගෙන තිබෙනවා.\nඋඩවලව කඳවුර හා අම්බලන්තොට කඳවුරුවල නිලධාරින්ට ලද බුද්ධි තොරතුරකට අනුවයි මෙම වැටලීම පෙරේදා (06) දිනයේ දී ඇඹිලිපිටිය - වල්ලුනුමඩ ප්‍රදේශයේ දී අත් අඩංගුවට ගැනුණේ.\nඑහි දී යතුරුපැදියකින් පනාමුර ප්‍රධාන මාර්ගයේ වල්ලුනුමඩ ප්‍රදේශයට ගමන් කරමින් සිටි පුද්ගලයින් දෙදෙනෙකු මෙලෙස අත් අඩංගුවට ගැනීම සිදු කළේ, ක්ෂණික මාර්ග බාධකයක් යොදා පරික්ෂා සිදුකළ කිරීමේ දීයි.\nT56 වර්ගයේ ස්වයංක්‍රිය ගිනි අවියක්, සහ ජීව උණ්ඩ 08 පුරවන පතුරම් ගැබක් හා හෙරෝයින් ග්‍රෑම් 10 ක් සහ වාහන අංක තහඩු දෙකක් සමගයි මෙම සැකකරුවන් අත්අඩංගුවට ගැනුණේ.\nමෙලෙස අත් අඩංගුවට ගත් සැකකරුවන් වයස අවුරුදු 32 හා 38 වියෙහි පසුවන්නන්.\nඔවුන් ඇඹිලිපිටිය නවනගරය ප්‍රදේශයේ හා අටකලම්පන්න, පින්නගල ප්‍රදේශයේ පදිංචිකරුවන්.\nපොලිස් භාරයට ගත් මෙම ගිනිඅවිය පසුගිය කාලය තුළ මිද්දෙනිය ප්‍රදේශයේ සිදු කරන ලද වෙඩි තැබීම් සඳහා කුලී පදනම මත ලබා දුන්නේ දැ‍යි සැක කරන හෙයින් ඒ පිළිබඳ විමර්ශන ආරම්භ කර ඇති බවයි ඇඹිලිපිටිය පොලිසිය පැවසුවේ.\nඅධිකරණයට ඉදිරිපත් කිරීමෙන් පසු ලබන 17 වනදා දක්වා රක්ෂිත බන්ධනාගාර ගත කර තිබෙනවා.",
       "URL": "https://www.hirunews.lk/312199/t56ක්-හා-හෙරොයින්-සමග-දෙදෙනකු-අත්අඩංගුවට",
       "Category": "Local News",
       "Parent URL": "https://www.hirunews.lk/local-news.php?pageID=957"
}