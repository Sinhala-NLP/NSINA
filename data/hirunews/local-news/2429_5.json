{
       "Source": "hirunews",
       "Timestamp": "Saturday, 26 September 2020 - 12:06",
       "Headline": "අගමැති සහ ඉන්දීය අගමැති අතර වීඩියෝ සංවාදය ඇරඹේ (වීඩියෝ)",
       "News Content": "ඉන්දීය අග්‍රාමාත්‍ය නරේන්ද්‍ර මෝදි සහ අග්‍රාමාත්‍ය මහින්ද රාජපක්ෂ අතර ද්විපාර්ශවික අතත්‍ය සමුළුව මේ වනවිට ආරම්භ වී තිබෙනවා.\nවීඩියෝ තාක්ෂණය ඔස්සේ පැවැත්වෙන මෙම සමුළුව, අගමැති මෝදි සහ අසල්වැසි රටක නායකයෙකු සමඟ පැවැත්වෙන ඒ ආකාරයේ ප්‍රථම ද්විපාර්ශවික සමුළුව ලෙසයි ඉන්දීය මාධ්‍ය විසින් හැඳින්වූයේ.\nසමුළුව සඳහා ආරාධනා ලැබීමෙන් පසු අග්‍රාමාත්‍ය මහින්ද රාජපක්ෂ ප්‍රකාශ කළේ එම සමුළුවේදී විවිධ අංශ යටතේ දෙරට අතර පවතින සබඳතා ඇගයීමට අපේක්ෂා කරන බවයි.\nදේශපාලන, ආර්ථික, ආරක්ෂක, සංචාරක සහ අනෝන්‍ය වැදගත්කමකින් යුත් සියලු අංශ පිළිබඳව මෙහිදී සාකච්ඡා කිරීමට බලාපොරොත්තු වන බව අගමැති මහින්ද රාජපක්ෂ ට්විටර් පණිවුඩයක් මගින් සඳහන් කළා.\nඊට ට්විටර් පණිවුඩයකින් පිළිතුරු දුන් ඉන්දීය අග්‍රාමාත්‍ය නරේන්ද්‍ර මෝදි, සඳහන් කළේ ඉන්දු ශ්‍රී ලංකා ද්විපාර්ශවික සබඳතා පරිපූර්ණ අන්දමින් ඒකාබද්ධ ඇගයීමකට ලක් කිරීමට මෙම සමුළුව අවස්ථාවක් වනු ඇති බවයි.\nඑමෙන්ම කොවිඞ් 19 ගෝලීය වසංගතයෙන් පසු තවදුරටත් සහයෝගීතාව වර්ධනය කිරීමේ මංපෙත් ගවේෂණය කළ යුතු බවද ඉන්දීය අග්‍රාමාත්‍යවරයා කියා සිටියා.\nඉන්දීය ධීවරයන් මෙරට මුහුදු තීරය ආක්‍රමණය කිරීමේ ගැටළුව පිළිබඳවද සමුළුවේදී සාකච්ඡා කරන බව අග්‍රාමාත්‍ය මහින්ද රාජපක්ෂ ඊයේ සඳහන් කළේ මෙරට ධීවර නියෝජිතයන් හමුවීමෙන් අනතුරුවයි.\nඑහිදී එම ගැටළුවට විසඳුමක් ලබාගැනීමට අපේක්ෂා කරන බවයි අග්‍රාමාත්‍යවරයා අවධාරණය කළේ.",
       "URL": "https://www.hirunews.lk/251141/අගමැති-සහ-ඉන්දීය-අගමැති-අතර-වීඩියෝ-සංවාදය-ඇරඹේ-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2429"
}