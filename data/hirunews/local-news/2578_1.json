{
       "Source": "hirunews",
       "Timestamp": "Friday, 17 July 2020 - 22:24",
       "Headline": "මහ මැතිවරණයට අදාළ සෞඛ්‍ය නිර්දේශ ඇතුලත් ගැසට් නිවේදනය නිකුත් කෙරේ",
       "News Content": "මහ මැතිවරණයට අදාළ සෞඛ්‍ය නිර්දේශ ඇතුලත් ගැසට් නිවේදනය නිකුත් කළ බව රජයේ මුද්‍රණාලය පවසනවා.\nමැතිවරණ ප්‍රචාරණය, රැස්වීම් පැවැත්වීම සහ මැතිවරණ කාර්යාල පවත්වාගෙන යාමට අදාළ සෞඛ්‍ය මාර්ගෝපදේශ සඳහා අද පෙරවරුවේ නීතිපතිවරයාගේ අනුමැතිය හිමිවුණා.\nඅගෝස්තු 5 වැනිදා මහ මැතිවරණය පැවැත්වීම සදහා දින නියම කිරීමත් සමග සෞඛ්‍ය අමාත්‍යාංශය විසින් සකස් කල ඊට අදාල සෞඛ්‍ය මාර්ගෝපදේශ සෞඛ්‍ය සේවා අධ්‍යක්ෂ ජනරාල් වරයා විසින් පසුගියදා මැතිවරණ කොමිසමට භාර දුන්නා.\nඉන් අනතුරුව පසුගිය ජූලි 15වැනිදා එම මාර්ගෝපදේශ සෞඛ්‍ය අමාත්‍යාංශය විසින් නීතීපතිවරයා වෙත යොමු කර තිබුණා.\nමේ සම්බන්ධයෙන් පසුගියදා මැතිවරණ කොමිසමේ සභාපතිවරයා සඳහන් කළේ සෞඛ්‍ය මාර්ගෝපදේශ සහිත ගැසට් නිවේදනය නිකුත් නොකරන්නේ නම්\nමැතිවරණය පැවැත්වීම සම්බන්ධයෙන් දැඩි ගැටලුවක් උද්ගත වන බවයි.\nමේ අතර ඊයේ මාධ්‍ය ආයතන වල ප්‍රවෘත්ති අංශ ප්‍රධානීන් අග්‍රාමාත්‍යවරයා සමග අරලිය ගහ මන්දිරයේදී පැවති සාකච්ඡාවේදීද මේ සමබන්ධයෙන් අවධානය යොමු වුණා.\nමේ අතර නීතීපතිවරයාගේ සම්බන්ධීකරණ නිළධාරිණි රජයේ අධිනීතීඥ නිශාරා ජයරත්න මෙනවිය අද සදහන් කළේ මහ මැතිවරණයට අදාලව සෞඛ්‍ය රෙගුලාසි 3ක් පමණක් සෞඛ්‍ය අමාත්‍යාංශය විසින් නීතීපති දෙපාර්තමේන්තුවට ඉදිරිපත් කර තිබූ අතර එම රෙගුලාසි 3 සදහා නීතීපතිවරයා අනුමැතිය ලබා දුන් බවයි.\nසෞඛ්‍ය අමාත්‍යාංශය විසින් පසුගිය ජූලි 01වැනිදා මැතිවරණ කොමිසමට ලබා දුන් සෞඛ්‍ය මාර්ගෝපදේශ මාලාව ප්‍රධාන කරුණු 7කින් සමන්විත වී තිබුණා.",
       "URL": "https://www.hirunews.lk/245774/මහ-මැතිවරණයට-අදාළ-සෞඛ්‍ය-නිර්දේශ-ඇතුලත්-ගැසට්-නිවේදනය-නිකුත්-කෙරේ",
       "Category": "Local News",
       "Parent URL": "https://www.hirunews.lk/local-news.php?pageID=2578"
}