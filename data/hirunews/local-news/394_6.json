{
       "Source": "hirunews",
       "Timestamp": "Monday, 24 April 2023 - 15:34",
       "Headline": "දිවයිනේ ප්‍රදේශ රැසක භූ කම්පන තත්ත්ව වාර්තා වේ",
       "News Content": "හම්බන්තොටට නුදුරින් දකුණු මුහුදේ සිදුවූ සුළු භූ චලනය මහනුවර, මාවනැල්ල, බදුල්ල යන ප්‍රදේශවලට ද දැනුනු බව එම ප්‍රදේශවල ජනතාව පවසනවා.\nඅද(24) අලුයම 12.45 ට පමණ හම්බන්තොට සිට කිලෝමීටර 25.8 ක් ඈතින් දකුණු මුහුදේ සිදුවූ මෙම කම්පනය සටහන්ව තිබුණේ රික්ටර් මාපාංකයේ ඒකක 4.4 ක අගයක් ලෙසයි.\nමේ අතර ගම්පොල පුපුරැස්ස ප්‍රදේශයේ ද ඊයේ රාත්‍රියේ දී භූ කම්පනයක් සිදු වූ බව ප්‍රදේශවාසීන් පවසනවා\nඅද පෙරවරුවේ භූ විද්‍යා හා පතල් කැණීම් කාර්යාංශය නිවේදනය කළේ මෙමඟින් ශ්‍රී ලංකාවට කිසිදු අවදානමක් නොමැති බවයි.\nමේ අතර නවසීලන්තයේ කර්මඩෙක් දූපත් කලාපයේ රික්ටර් මාපකයේ 7.1 ක භූ කම්පනයක් සිදුව තිබෙනවා.\nඅද අලුයම වාර්තාවූ මෙම කම්පනය කිලෝමීටර 10 ගැඹුරින් වූ මුහුදු පත්ලේ සිදුව ඇති බවයි ඇමරිකානු භූ විද්‍යා සමීක්ෂණ ආයතනය සඳහන් කළේ.\nසුනාමි අවදානමක් ප්‍රකාශයට පත් කර තිබූ නමුත් පසුව එය ඉවත් කරගෙන තිබෙනවා.\nපසුගිය මාසයේදීද රික්ටර් මාපකයේ 7.1 ක අගයක් ගත් භූ කම්පනයක් කර්මඩෙක් දූපත්වලට ඇතිව තිබුණා.",
       "URL": "https://www.hirunews.lk/333330/දිවයිනේ-ප්‍රදේශ-රැසක-භූ-කම්පන-තත්ත්ව-වාර්තා-වේ",
       "Category": "Local News",
       "Parent URL": "https://www.hirunews.lk/local-news.php?pageID=394"
}