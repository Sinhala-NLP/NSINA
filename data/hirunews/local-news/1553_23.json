{
       "Source": "hirunews",
       "Timestamp": "Thursday, 18 November 2021 - 12:57",
       "Headline": "ඉදිරි පැය 24 මුහුදු යාමෙන් වළකින්නැ යි ධීවරයින්ට දැනුම් දීමක්",
       "News Content": "මන්නාරම සිට කන්කසන්තුරය හරහා ත්‍රිකුණාමලය දක්වා වන මුහුදු ප්‍රදේශවල ඉදිරි පැය විසි හතර තුළ ධීවර කටයුතුවල නොයෙදෙන ලෙස කාලගුණ විද්‍යා දෙපාර්තමේන්තුව ධීවරයින්ගෙන් ඉල්ලීමක් කරනවා.\nසෙසු මුහුදු ප්‍රදේශවල ධීවර කටයුතුවල යෙදෙන ධීවර සහ නාවික ප්‍රජාව ද මේ පිළිබඳ අවධානයෙන් කටයුතු කරන ලෙසයි දැනුම් දෙන්නේ.\nශ්‍රී ලංකාවට ඊසාන දිිගින් බෙංගාල බොක්ක මුහුදු ප්‍රදේශය ආශ්‍රිතව පවතින අඩු පීඩන කලාපය බටහිර දෙසට බරව ගමන් කර අද දකුණු ආන්ද්‍රා ප්‍රදේශයට යාබද උතුරු තමිල්නාඩු වෙරළට ඇතුළුවන බව ද කාලගුණ විද්‍යා දෙපාර්තමේන්තුව ප්‍රකාශ කළා.\nඑහා බලපෑම මත තවදුරටත් දිවයිනේ ප්‍රදේශ රැසකට වැසි ඇතිවිය හැකියි.\nඋතුර, උතුරුමැද, වයඹ, බස්නාහිර සහ සබරගමුව පළාත්වලට මෙන්ම ත්‍රිකුණාමලය, ගාල්ල සහ මාතර දිස්ත්‍රික්කවලට තද වැසි ඇතිවිය හැකි බවයි කාලගුණ විද්‍යා දෙපාර්තමේන්තුව වැඩිදුරටත් සඳහන් කළේ.\nමේ අතර, කලාවැව ආශ්‍රිත ප්‍රදේශයට ලද වර්ෂාවත් සමග අද (18) උදෑසන සිට යළි වාන් දැමීමට පටන් ගෙන තිබෙනවා.\nඒ අනුව මේ වනවිට කලාවැවේ හදිසි වාන්දොරටු දෙක ද, අද විවෘත කිරීමට කලාවැව කාර්යභාර ඉංජිනේරු කාර්යාලය පියවර ගැනුණා.\nඊයේ (17) දිනයේ කලාවැව ආශ්‍රිත ප්‍රදේශයට මිලිමීටර් 43ක වර්ෂාවක් ඇදහැලී තිබෙනවා.\nඒ සමග මේ වනවිට කලාවැවේ සමස්ත ජල ධාරිතාවය අක්කර අඩි 86593ක් වන අතර, කලාවැව වාන් දැමීම ද මේ වනවිට ආරම්භව ඇති බවයි අප වාර්තාකරු පැවසුවේ.\nකලාවැව වාන්දැමීම ආරම්භ වීමත් සමග අද (18) පෙරවරුවේ සිට කලාවැවේ හදිසි වාන්දොරටු දෙක අඩි 04 බැගින් විවෘත කිරීමට කලාවැව කාර්යභාර ඉංජිනේරු කාර්යාලය පියවර ගෙන තිබෙනවා.\nඒ අනුව මේ වනවිට කලාවැවෙන්, කලාඔයට මුදාහැරෙන ජල ප්‍රමාණය තත්පරයට ඝන අඩි 5985ක්.\nකලාවැවෙ හදිසි වාන්දොරටු විවෘත කිරීමත් සමග කලාවැව අවුකන මාර්ගය අවුකන ප්‍රදේශයෙන් ජලයෙන් යට වී ඇති අතර, එම මාර්ගයේ රථාවාහන ගමනාගමනය ද මේ වනවිට ඇණහිට තිබෙනවා.",
       "URL": "https://www.hirunews.lk/288410/ඉදිරි-පැය-24-මුහුදු-යාමෙන්-වළකින්නැ-යි-ධීවරයින්ට-දැනුම්-දීමක්",
       "Category": "Local News",
       "Parent URL": "https://www.hirunews.lk/local-news.php?pageID=1553"
}