{
       "Source": "hirunews",
       "Timestamp": "Wednesday, 08 September 2021 - 7:41",
       "Headline": "තවත් ආසාදිතයින් 2,964 ක් - මරණ 10,500 ඉක්මවයි",
       "News Content": "නව කොරෝනා ආසාදිතයින් 2,964 දෙනෙකු ඊයේ හමුවීමත් සමඟ මෙරට මුළු ආසාදිතයින් සංඛ්‍යාව 471,863 දක්වා ඉහළ ගියා.\nඊයේ හඳුනාගත් ආසාදිතයින් සංඛ්‍යාව පසුගිය අගෝස්තු මස 10 වැනිදායින් පසු මෙරටින් වාර්තා වූ අඩුම ආසාදිතයින් සංඛ්‍යාවද වනවා.\nඊයේ දිනයේ මෙරටින් වාර්තා වූ කොරෝනා ආසාදිතයින් 2,964 දෙනා අතරින් 2,960 දෙනෙකු  අලුත් අවුරුදු පොකුරේ ආසාදිතයින් වනවා.\nවිදේශයන් හි සිට පැමිණ නිරෝධායන වන පුද්ගලයින් 04 දෙනෙකුද ඊයේ හඳුනාගත් ආසාදිතයින් අතර වන බවයි රජයේ ප්‍රවෘත්ති දෙපාර්තමේන්තුව සඳහන් කළේ.\nඑසේම පසුගිය 06 වැනිදා සිදුවූ තවත් කොරෝනා ආසාදිත මරණ 184 ක්ද සෞඛ්‍ය සේවා අධ්‍යක්ෂ ජනරාල්වරයා විසින් ඊයේ තහවුරු කළා.\nඊට පිරිමි පුද්ගලයන් 97 ක් සහ කාන්තාවන් 87 ක් ඇතුළත්. මියගිය පිරිස අතර, 134 දෙනෙක් අවුරුදු 60 වැඩි පුද්ගලයින් වන අතර ඊට පිරිමි පුද්ගලයින් 68 ක් ඇතුළත්.\nඅවුරුදු 30 ත් 59 ත් අතර පුද්ගලයන් 46 දෙනෙක් ජීවිතක්ෂයට පත්ව ඇති අතර එහි කාන්තාවන් 20 දෙනෙක් සිටින බවයි රජයේ ප්‍රවෘත්ති දෙපාර්තමේන්තුව සඳහන් කළේ.\nඅවුරුදු 30 අඩු පුද්ගලයන් 04 දෙනෙකු ද කොරෝනා ආසාදනය වීමෙන් මියගොස් තිබෙනවා.\nඒ අනුව මෙරට සමස්ත කොරෝනා ආසාදිත මරණ සංඛ්‍යාව දැක්වෙන්නේ 10,504 ක් ලෙසින්.\nමේ අතර, කොරෝනා ව්‍යසනය ආරම්භයේ සිට ඇති වූ වසංගත රැලි පරාජය කිරීම සඳහා මෙරට ශක්තිමත් මහජන සෞඛ්‍ය පිළිවෙත් ඉවහල් වූ බව සෞඛ්‍ය අමාත්‍ය කෙහෙලිය රඹුක්වැල්ල ප්‍රකාශ කළා.\nඅමාත්‍යවරයා මේ බව කියා සිටියේ ලෝක සෞඛ්‍ය සංවිධානයේ 74 වැනි අග්නිදිග ආසියානු කලාපීය සමුළුවේ 2 වන සැසියට සූම් තාක්ෂණය ඔස්සේ එක්වෙමින්.\nවිශේෂයෙන් හදිසි තත්ත්වයන් මත පෙර සූදානම් වීම සහ මනා කළමණාකරණයක් හා ශක්තිමත් වැඩපිළිවෙලක් ඔස්සේ කොවිඩ් ව්‍යසනය පරාජය කිරීම රජයේ ප්‍රමුඛ අරමුණ බවද අමාත්‍යවරයා එහිදි වැඩිදුරටත් සඳහන් කළා.\nඑමෙන්ම, නිසි සෞඛ්‍ය උපදෙස් අනුගමනය කරමින් වෛරසය සමඟ ජනතාව ජීවත් කිරිමට සුදානම් කර විය යුතු බවයි රාජ්‍ය ඇමතිනි විශේෂඥ වෛද්‍ය සුදර්ශනි ප්‍රනාන්දුපුල්ලේ ප්‍රකාශ කළේ.",
       "URL": "https://www.hirunews.lk/281642/තවත්-ආසාදිතයින්-2964-ක්-මරණ-10500-ඉක්මවයි",
       "Category": "Local News",
       "Parent URL": "https://www.hirunews.lk/local-news.php?pageID=1705"
}