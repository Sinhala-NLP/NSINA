{
       "Source": "hirunews",
       "Timestamp": "Sunday, 16 June 2019 - 12:55",
       "Headline": "හිරු ශාසනාවතරණයෙන් තවත් කුල දරුවන් 14 දෙනෙකු සසුන් බිමට - භික්ෂූන් වහන්සේ 200 නමක් විෂයෙහි මහා සංඝගත දක්ෂිණාවක්",
       "News Content": "අනුබුදු මිහිඳු මාහිමියන්ගේ ලංකා ගමනය සිහිපත් කරමින් පොසොන් පුර පසළොස්වක පොහෝ දිනය වෙනුවෙන් ආසියානු මාධ්‍ය ජාලය සංවිධාන කළ හිරු ශ්‍රද්ධාභිවන්දනා මහා අසිරිමත් සම්මා වායාමය බුදුරජාණන් වහන්සේගේ ලලාඨ ධාතූන් වහන්සේ තැන්පත් කර ඇති ඵෙතිහාසික තිස්සමහාරාම සෑ රදුන් අභියසදී දහස් ගණන් බැතිමතුන්ගේ සහභාගීත්වයෙන් මේ වනවිට පැවැත්වෙනවා.\nමෙම මහා පුණ්‍යකර්මය අද අලූයම ආරම්භ වූයේ උවැසි උවැසියන්, අෂ්ඨාංග ශීලයේ පිහිටුවමින්.\nහිරු ශ්‍රද්ධාභිවන්දනාවට අදාළව අද දිනයේ බොහෝ පුණ්‍ය කටයුතු මේ වනවිටත් සිදුකර අවසන්.\nහිරු ටී.වී. සහ හිරු එෆ්.එම්. ඔස්සේ සජීවීව විකාශය කෙරෙන හිරු ශ්‍රද්ධාභිවන්දනා අසිරිමත් පිං කටයුත්ත පිළිබඳව උවැසි උවැසියන් අෂ්ඨාංග ශීලයේ පිහිටුවීමෙන් පසු තිස්සමහාරාම රජමහා විහාරවාසී පරිවේණාචාර්ය, ශාස්ත්‍රපති පූජ්‍යපාද දෙණගම සුමන හිමියන් ද අනුශාසනාවක් සිදුකළා.\nහිරු ශ්‍රද්ධාභිවන්දනා මහා පුණ්‍ය කටයුත්තට සමගාමීව බුදු සසුනේ චිරස්ථිතිය උදෙසා කුල දරුවන් පැවිදි කිරීමේ මහා පිංකම, හිරු ශාසනාවතරණය ඓතිහාසික තිස්ස මහාරාම සෑ රදුන් අභියසදී අද පෙරවරුවේ සිදු කෙරුණා.\nආසියානු මාධ්‍ය ජාලයේ සභාපති රේනෝ සිල්වා මහතාගේ සංකල්පයක් මත ක්‍රියාත්මක හිරු ශාසනාවතරණය මහා පිංකමේදී මෙවර සඟ සසුනට පූජා කළ කුල දරුවන්ගේ සංඛ්‍යාව 14 ක්.\nඑහිදී සසුන්ගත කෙරුණු සාමණේර භික්ෂූන් වහන්සේලා වෙත අටපිරිකර පූජා කිරීමද ආසියානු මාධ්‍ය ජාලයේ සභාපති රේනෝ සිල්වා මහතා අතින් සිදු කෙරුණා.\nභික්ෂූන් වහන්සේලා 200 නමක් විෂයෙහි මහා සාංඝික දානමය පුණ්‍යකර්මයද මීට සුළු වේලාවකට පෙර සිදු කෙරුණා.",
       "URL": "https://www.hirunews.lk/218505/හිරු-ශාසනාවතරණයෙන්-තවත්-කුල-දරුවන්-14-දෙනෙකු-සසුන්-බිමට-භික්ෂූන්-වහන්සේ-200-නමක්-විෂයෙහි-මහා-සංඝගත-දක්ෂිණාවක්",
       "Category": "Local News",
       "Parent URL": "https://www.hirunews.lk/local-news.php?pageID=3298"
}