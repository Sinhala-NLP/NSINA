{
       "Source": "hirunews",
       "Timestamp": "Saturday, 10 April 2021 - 7:47",
       "Headline": "පිලිප් කුමරුගේ අභාවයට ලොව දස දෙසින් ශෝක පණිවුඩ",
       "News Content": "අභාවප්‍රාප්ත වූ බ්‍රිතානයේ පිලිප් කුමරු වෙනුවෙන් ලොව පුරා දස දෙසින් ශෝක පණිවුඩ ලැබෙමින් පවතින බව බකිංහැම් මාළිගය ප්‍රකාශ කළා.\nදෙවන එළිසබෙත් මහ රැජිණගේ සහකරු ලෙස 73 වසරක් ගත කළ පිලිප් කුමරු වයස අවුරුදු 99 ක්ව සිටියදී ඊයේ (09) අභාවප්‍රාප්ත වුණා.\nඔහුගේ අභාවය නිමිත්තෙන් අද ලන්ඩනය ඇතුලු මහා බ්‍රිතානයේ ප්‍රධාන නගරවලදී ආචාර වෙඩි මුර 41ක් පැවැත්වීමට නියමිතයි.\nබ්‍රිතානය අධිරාජ්‍යයට අයත්ව තිබූ පොදු රාජ්‍ය මණ්ඩලයේ ජාතීන් 54 ක් වෙතින් පිලිප් කුමරුගේ අභාවය පිළිබඳව ශෝක පණිවුඩ ලැබෙමින් පවතිනවා.\nඑමෙන්ම ලොව අනෙකුත් රාජකීය පවුල්වලින්ද එලෙස ශෝක පණිවුඩ ලැබී ඇති බවයි විදෙස් වාර්තා සඳහන් කළේ.\nස්පාඤ්ඤයේ රජු සහ රැජිණ ද ඊට ඇතුළත්.\nඇමරිකානු ජනාධිපති ජෝ බයිඩ්න්, සඳහන් කළේ අභාවප්‍රාප්ත පිලිප් කුමරු සිය ජීවිත කාලය පුරා කිසිවිටකත් මන්දගාමී නොවූ බවයි.\nදැනට ජීවත්ව සිටින සියලුම හිටපු ඇමරිකානු ජනාධිපතිවරුන් පිලිප් කුමරුගේ අභාවය පිළිබඳව ශෝක පණිවුඩ යොමුකර තිබෙනවා.",
       "URL": "https://www.hirunews.lk/268038/පිලිප්-කුමරුගේ-අභාවයට-ලොව-දස-දෙසින්-ශෝක-පණිවුඩ",
       "Category": "Local News",
       "Parent URL": "https://www.hirunews.lk/local-news.php?pageID=2029"
}