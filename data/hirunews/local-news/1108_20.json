{
       "Source": "hirunews",
       "Timestamp": "Thursday, 09 June 2022 - 10:12",
       "Headline": "ශ්‍රී ලංකාව සමඟ අවබෝධයකින් යුතු ව අර්බුදයෙන් ගොඩ ඒමට සහාය දෙනවා - චීනය (වීඩියෝ)",
       "News Content": "ශ්‍රී ලංකාව දැනට මුහුණ දී සිටින ණය අර්බුදයෙන් ගොඩ ඒම සඳහා අර්ථවත් කාර්යභාරයක් ඉටු කීරීමට චීනය සූදානම් බව චීන ව්දේශ අමාත්‍යංශ ප්‍රකාශක 'සාඕ ලිජිආන්' පවසනවා.\nඔහු මේ අදහස් පළ කළේ, ණය ගෙවීමේ නො හැකියාවක සිටින ශ්‍රී ලංකාවට අනෙක් රටවල් ලබාදෙන ආකාරයේ සහයක් චීනය ලබා දෙන්නේ දැයි දෛනික ප්‍රවෘත්ති සාකච්ඡාවේ දී මාධ්‍යවේදියෙක් කළ විමසීමකට පිළිතුරු ලබා දෙමින්.\nශ්‍රී ලංකාව මුහුණ දී සිටින දුෂ්කරතාවන් සහ අභියෝග පිළිබඳ චීන රජය මනා අවබෝධයකින් පසුවන බව සඳහන් කළ සාඕ ලිජිආන් ශ්‍රී ලංකාවේ තිරසර ආර්ථික හා සාමාජ සංවර්ධනය වෙනුවෙන් අර්ථවත් කාර්යභාරයක් ඉටුකිරීමට සූදානම් බව අවධාරණය කළා.\nචීන - ශ්‍රී ලංකා ණය සම්බන්ධයෙන් අදහස් දක්වමින් අදාළ මූල්‍ය ආයතනවලට ශ්‍රී ලංකාව සමග සාකච්ඡා කරමින් ඒවා නිසි ලෙස විසඳා ගැනීම සඳහා අනුග්‍රහය දක්වන බවද චීන විදේශ අමාත්‍යාංශ ප්‍රකාශක සාඕ ලිජිආන් වැඩිදුරටත් පැවසුවා.\n\"චීන-ශ්‍රී ලංකා මූල්‍ය සහයෝගීතාව සම්බන්ධයෙන්, ශ්‍රී ලංකා රජය ජාත්‍යන්තර ණය ගෙවීම් අත්හිටුවන බව ප්‍රකාශ කිරීමෙන් පසු, චීන මූල්‍ය ආයතන ශ්‍රී ලංකාවේ අදාළ ආයතන සමග සම්බන්ධ වෙමින්, චීනයට අදාළ කල් පිරුණු ණය කළමනාකරණය කිරීමට නිසි ක්‍රමයක් සොයා ගැනීම ඔස්සේ වත්මන් දුෂ්කරතා ජය ගැනීමට ශ්‍රී ලංකාවට උපකාර කිරීමේ ඔවුන්ගේ සූදානම ප්‍රකාශ කළා. ශ්‍රී ලංකාව චීනය සමග ඒ හා සමාන ආකල්පයකින් ක්‍රියාශීලීව කටයුතු කරන අතර ශක්‍ය විසඳුමක් කඩිනමින් සකස් කරනු ඇතැයි අපි බලාපොරොත්තු වෙනවා. වර්තමාන දුෂ්කරතාවලට සහ ණය බර ලිහිල් කිරීමට සහ තිරසාර සංවර්ධනය සාක්ෂාත් කර ගැනීමට දරන උත්සාහයට ශ්‍රී ලංකාව දක්වන ප්‍රතිචාරයට අඛණ්ඩව සහාය දීම සඳහා ධනාත්මක කාර්යභාරයක් ඉටු කිරීම සඳහා අදාළ රටවල් සහ ජාත්‍යන්තර මූල්‍ය ආයතන සමඟ කටයුතු කිරීමට චීනය සූදානම්. මේ අතර, ශ්‍රී ලංකාව ස්වකීය ප්‍රයත්නයන් තුලින්, ආයෝජන සහ මූල්‍ය හවුල්කරුවන්ගේ නීත්‍යානුකූල අයිතීන් සහ අවශ්‍යතා ආරක්ෂා කරනවා මෙන්ම ශ්‍රී ලංකාවේ ආයෝජන සහ මූල්‍ය පරිසරයේ ස්ථාවරත්වය සහ විශ්වසනීයත්වය සහතික කරනු ඇතැයි අපි විශ්වාස කරමු.\"\nප්‍රවෘත්ති සාකච්ඡාවේදී වැඩිදුරටත් අදහස් පල කළ චීන විදේශ අමාත්‍යාංශ ප්‍රකාශක සාඕ ලිජිආන්\n\"ඉන්දීය රජය ද මේ සම්බන්ධයෙන් බොහෝ දේ කර ඇති අතර. ඒ උත්සාහයන් අපි අගය කරනවා. දුෂ්කරතා අත්විඳින ශ්‍රී ලංකාවට සහ අනෙකුත් සංවර්ධනය වෙමින් පවතින රටවලට හැකි ඉක්මනින් දුෂ්කරතා මඟහරවා ගැනීමට ඉන්දියාව සහ සෙසු ජාත්‍යන්තර ප්‍රජාව සමඟ එක්ව කටයුතු කිරීමට චීනය සූදානම්. චීන පාර්ශ්වයෙන් පරිත්‍යාග කරන ලද ඖෂධ, සහල් සහ අනෙකුත් සැපයුම් ද ශ්‍රී ලංකාවට මෑතදී ලැබුණු බව ඔබ දකින්නට ඇතැයි මම උපකල්පනය කරනවා. චීන රජය ශ්‍රී ලාංකිකයන්ට උපකාර ලබා දීම සඳහා පවතින සෑම අවස්ථාවකින්ම උපරිම ප්‍රයෝජන ගන්නවා.\"",
       "URL": "https://www.hirunews.lk/306635/ශ්‍රී-ලංකාව-සමඟ-අවබෝධයකින්-යුතු-ව-අර්බුදයෙන්-ගොඩ-ඒමට-සහාය-දෙනවා-චීනය-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1108"
}