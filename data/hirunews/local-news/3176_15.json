{
       "Source": "hirunews",
       "Timestamp": "Tuesday, 27 August 2019 - 19:20",
       "Headline": "ගුරුවරුන්ගේ ප්‍රධාන අභියෝගය දරුවන්ගේ සිත් දිනාගැනීම බව ජනපති කියයි",
       "News Content": "දරුවන්ගේ සිත් දිනාගැනීම සෑම ගුරුවරයෙකුටම ප්‍රධාන අභියෝගයක් වන බව ජනාධිපති මෛත්‍රිපාල සිරිසේන පවසනවා.\nඅද පස්වරුවේ වැලිගම නගර ශාලාවේ පැවති දකුණු පළාත් උපාධිධාරීන් පිරිසකට ගුරු පත්වීම් ලබාදීමේ උත්සවයකට එක්වෙමින් ජනාධිපතිවරයා මේ බව කියා සිටියා.\nමේ අතර පාස්කු ඉරිදා ත්‍රස්ත ප්‍රහාරයට සම්බන්ධ අපරාධකරුවන් කඩිනමින් අත්අඩංගුවට ගැනීම ඇතුලූ එම සිදුවීම හමුවේ ගත් සාර්ථක පියවර පිළිබඳ ප්‍රශංසා කරමින් දිවයිනට පැමිණ සිටින ජාත්‍යන්තර පොලීසියේ මහ ලේකම් ජර්ගන් ස්ටොක් ජනාධිපති මෛත්‍රීපාල සිරිසේන වෙත පදක්කමක් පිරිනමා තිබෙනවා.\nඒ, මහ ලේකම්වරයා අද පෙරවරුවේ ජනාධිපති කාර්යාලයේදී ජනාධිපති මෛත්‍රීපාල සිරිසේන හමුවූ අවස්ථාවේදියි.\nඑහිදී ආරක්ෂක අමාත්‍යාංශය, ත්‍රිවිධ හමුදාව සහ බුද්ධි සේවාවලට මෙන්ම ශ්‍රී ලංකා පොලීසිය වෙතද ජාත්‍යන්තර පොලිසියේ මහ ලේකම්වරයා සිය ප්‍රශංසාව පළකර තිබෙනවා.\nමේ අතර නව යුධ හමුදාපති ලූතිනන් ජෙනරාල් ශවේන්ද්‍ර සිල්වා, අද ජනාධිපති කාර්යාලයේදී ජනාධිපති මෛත්‍රීපාල සිරිසේන මුණ ගැසුනා.\nඒ ධූරයේ වැඩ භාර ගැනීමෙන් අනතුරුව රාජ්‍ය නායකයා බැහැදැකීමේ සම්ප්‍රදාය ඉටු කරමින්.\nඑසේම රුසියාවේ නිර්මාණය කරන ලද පුපුරණ ද්‍රව්‍ය, විකිරණ සහ රසායනික ද්‍රව්‍ය සොයාගැනීමේ විශේෂ යන්ත්‍රයක් ජනාධිපති මෛත්‍රීපාල සිරිසේන වෙත පිළිගැන්වීමද අද ජනාධීපති කාර්යාලයේදී සිදු කෙරුණා.",
       "URL": "https://www.hirunews.lk/223092/ගුරුවරුන්ගේ-ප්‍රධාන-අභියෝගය-දරුවන්ගේ-සිත්-දිනාගැනීම-බව-ජනපති-කියයි",
       "Category": "Local News",
       "Parent URL": "https://www.hirunews.lk/local-news.php?pageID=3176"
}