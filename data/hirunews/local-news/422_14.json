{
       "Source": "hirunews",
       "Timestamp": "Monday, 10 April 2023 - 13:10",
       "Headline": "කෝටි ගණන් යට කළ වැඩක් නොගන්න වනඅලි මුරකුටි (වීඩියෝ)",
       "News Content": "නිමක් නැති අලි - මිනිස් ගැටුම දෛනිකව ප්‍රවෘත්ති මවන මාතෘකාවක් බවට පත්ව ඇත්තේ මීට දශකයකට අධික කාලයක පටන්.\nනමුත්, තවමත් ඒ වෙනුවෙන් ස්ථිර විසඳුමක් සොයා ගැනීමට කිසිදු බලධාරියෙකුට හැකියාවක් ලැබී නැහැ.\nඇතැම් ප්‍රදේශවල ඒ වෙනුවෙන් ආරම්භ කළ වැඩසටහන් වසර ගණනාවක් තිස්සේ වල්වැදී ඇත්තේ ජනතාව තවදුරටත් පීඩාවට පත්කරමින්.\nමේ පොලොන්නරුව, ගිරිතලේ - බකමූණ ප්‍රධාන මාර්ගයයි.\nදියබෙදුම 5 කණුව රණවිරු ගම්මානය ද මෙහි පිහිටා තිබෙන අතර, නිරන්තරයෙන් මෙම ජනතාවට වනඅලින්ගෙන් එල්ලවන කරදර නම් නිමක් නැහැ.\nපසුගිය දින කිහිපය පුරාම 35ක් පමණ වූ වන අලි රංචුවක් මෙම ප්‍රදේශවල වගා බිම් රැසක් මෙලෙස විනාශ කර තිබුණා.\nපසුගිය යහපාලන ආණ්ඩුව සමයේ වනජීවි දෙපාර්තමේන්තුව, දිවයිනම ආවරණය වන පරිදි මුර කුටි ඉදි කිරීම ආරම්භ කළේ අලි මිනිස් ගැටුම විසඳීමේ තවත් එක් පියවරක් ලෙසයි.\nඒ, දැඩි ලෙස වන අලි තර්ජන එල්ලවන ප්‍රදේශ ආවරණය වන පරිදියි.\nමෙම වැඩපිළිවෙළ යටතේ පොළොන්නරුව දිස්ත්‍රික්කයේ බොහෝ ප්‍රදේශවල අලිමංකඩ ආශ්‍රිතව මෙම මුර කුටි ඉදි කිරීම ආරම්භ කළද, තවමත් ඒ කිසිවක් අවසන් කර නැහැ.\nමින්නේරිය, හතරැස්කොටුව, ගල් ඔය, වැලිකන්ද, මීගස්වැව, මැදිරිගිරිය ප්‍රදේශවල ගම්මාන ආරක්ෂා කිරීමට නිලධාරීන් යෙදවීමට වනජීවි දෙපාර්තමේන්තුව සැලසුම් කර තිබුණත්, ඒ වෙනුවෙන් ඉදි කිරීම් ආරම්භ කළ මුර කුටි වසර 7ක් පමණ තිස්සේ පවතින්නේ මේ ආකාරයෙන්.\nඑක් කුටියක් වෙනුවෙන් එවක රුපියල් 15 ලක්ෂයක් පමණ වැය කර තිබෙන අතර, තවමත් ඒවායෙහි වැඩ අවසන් නොකිරීමෙන් ප්‍රදේශවාසීන්ගේ අලි කරදර නිමක් දැක නැහැ.\nජනතාව පෙන්වා දෙන්නේ, මහජන මුදල් මෙලෙස විනාශ නොකර, ආරම්භ කළ වැඩපිළිවෙළට අනුව මෙම කුටි නිමවා, ඒවාට වනජීවී නිලධාරීන් අනුයුක්ත කර තම ජීවිත රැක ගැනීමට කඩිනමින් බලධාරීන් මැදිහත් විය යුතු බවයි.",
       "URL": "https://www.hirunews.lk/332180/කෝටි-ගණන්-යට-කළ-වැඩක්-නොගන්න-වනඅලි-මුරකුටි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=422"
}