{
       "Source": "hirunews",
       "Timestamp": "Monday, 02 August 2021 - 19:45",
       "Headline": "කොරෝනා ගැන ජන හා සංඛ්‍යාලේඛනයෙන් සමීක්ෂණයක් (වීඩියෝ)",
       "News Content": "කොරෝනා ආරම්භයත් සමඟ රට වසා දැමීම් හමුවේ කුඩා හා මධ්‍ය පරිමාණ ව්‍යාපාරවල කර්මාන්ත හා සේවා අංශයන් හි වැඩිම ආදායම් අහිමිවීමක් සිදුව ඇත්තේ පසුගිය වසරේ අප්‍රේල් මාසයේදී බව ජනලේඛණ හා සංඛ්‍යාලේඛණ දෙපාර්තමේන්තුව ප්‍රකාශ කළා.\nඑම දෙපාර්තමේන්තුව පසුගිය වසරේ ජනවාරි මාසයේ සිට මැයි දක්වා එම අංශයන් හි සිදුකළ සමීක්ෂණයකිනුයි මේ බව අනාවරණ කර ඇත්තේ. 2019 වසරේ දත්ත සමඟ සංසන්දනය කරමින් අදාළ සමීක්ෂණය සිදුකර තිබෙනවා.\nකුඩා හා මධ්‍ය පරිමාණ ව්‍යාපාරවල වැඩිම ආදායම් අහිමිවීමක් සිදුව ඇත්තේ සේවා අංශයේ කලා හා විනෝදාස්වාද කර්මාන්තයටයි.\n2019 වසරේ අප්‍රේල් මාසයේ දී එම කර්මාන්තයේ ඉපයීම රුපියල් මිලියන 1,295 ක් වන අතර, 2020 වසරේ අප්‍රේල් මාසයේදී  එය මිලියන 4 දක්වා අඩුවී තිබෙනවා.\nඑය, 2019 වසරේ අප්‍රේල් මාසයට සාපේක්ෂව සියයට 99.7 ක ආදායම් අහිමිවීමක්.\nඑමෙන්ම සේවා අංශයට අදාළ අධ්‍යාපන ක්‍ෂේත්‍රයේ සියයට 95.2 ක ආදායම් අහිමිවීමක්, 2019 වසරේ අප්‍රේල් මාසයට සාපේක්ෂව, ඉකුත් වසරේ අප්‍රේල් මාසයේ පෙන්නුම් කර තිබෙනවා. සේවා අංශයේ ආහාර හා නවාතැන්, සැපයුම් සේවාවන්හි ආදායම් අහිමිවීම අප්‍රේල් මාසයේ සියයට 93.8 ක්.\n2019 වසරේ අප්‍රේල් මාසයේදී සේවා අංශයේ ආහාර හා නවාතැන්, සැපයුම් සේවාවන්හි රුපියල් මිලියන 14,761 ක්ව පැවති ආදායම පසුගිය වසරේ අප්‍රේල් මාසයේදී මිලියන 915 දක්වා අඩුවී ඇති අතර, එය, සංසන්දනාත්මකව රුපියල් මිලියන 13,846 ක ආදායම් අහිමිවීමක්.\nමේ අතර, අද දිනයේ සිට සියළුම රාජ්‍ය සේවකයින් සේවයට කැදවීමටයි රජය විසින් පියවර ගනු ලැබුවේ. ඒ අනුව රාජ්‍ය සේවකයින් සේවයට පැමිණ සිටි අතර ඔවුන් සෞඛ්‍ය මාර්ගෝපදේශයන්ට අනුකූලව  සිය සේවා කටයුතුවල නිරත වුණා.",
       "URL": "https://www.hirunews.lk/278683/කොරෝනා-ගැන-ජන-හා-සංඛ්‍යාලේඛනයෙන්-සමීක්ෂණයක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1779"
}