{
       "Source": "hirunews",
       "Timestamp": "Friday, 07 January 2022 - 15:56",
       "Headline": "අද පස්වරුවේ සහ රාත්‍රියේ ප්‍රදේශ කිහිපයකට විදුලිය කැපේ (වීඩියෝ)",
       "News Content": "ඛනිජ තෙල් නීතිගත සංස්ථාවෙන් විදුලිබල මණ්ඩලයට දැවි තෙල් ලබා නොදීම හේතුවෙන් අද (07) රාත්‍රියේත් ප්‍රදේශ රැසකට විදුලිය විසන්ධි කිරීමට සිදුවන බව විදුලිබල මණ්ඩලය ප්‍රකාශ කළා.\nඑහි උසස් නිලධාරියෙකු සඳහන් කළේ පස්වරු 5.30 සිට රාත්‍රී 9.30 අතර කාලය තුල පැයක කාලයක් ප්‍රදේශ රැසකට මෙලෙස විදුලිය විසන්ධි කරන බවයි.\nකැළණිතිස්ස විදුලි බලාගාරයේ ජනන යන්ත්‍රයක් සහ කුකුළේ ගඟ ව්‍යාපෘතියේ ජනන යන්ත්‍ර දෙකක් අක්‍රීය වීම හේතුවෙන් ඊයේ පස්වරුවේ හදිසියේම දිවයිනේ ප්‍රදේශ රැසකට විදුලිය විසන්ධි කෙරුණා.\nඊයේ (06) දිනයේම කුකුළේ ගඟ ව්‍යාපෘතියේ ජනන යන්ත්‍ර දෙක යථා තත්වයට පත් කළ අතර, කැළණිතිස්ස බලාගාරයේ ජනන යන්ත්‍රය ද අද පස්වරුවේ යථා තත්වයට පත් කළා.\nකෙසේ වෙතත් දැවිතෙල් නොමැති වීම හේතුවෙන් අද පස්වරුවේත් ප්‍රදේශ වරින්වර ප්‍රදේශ රැසකට විදුලිය විසන්ධි කිරීමට සිදුවන බවයි ලංකා විදුලිබල මණ්ඩලය කියා සිටියේ.\nසපුගස්කන්ද තෙල් පිරිපහදුව තාවකාලිකව වසාදමා ඇති පසුබිමක, මෙරට තාප බලාගාර සඳහා අවශ්‍ය දැවි තෙල් ලබා ගැනීම සම්බන්ධයෙන් අර්බුදයක් මතුවිය හැකි බවට හිරු ප්‍රවෘත්ති පෙරේදා පළමු වරට අණාවරණ කළා.\nමෙරට විදුලි අවශ්‍යතාවයෙන් තුනෙන් එකක් සපුරනු ලබන්නේ ලංකා විදුලිබල මණ්ඩලයේ සහ පෞද්ගලික ඩීසල් තාප බලාගාර වලින් වන අතර අප පෙන්වා දුන්නේ එම බලාගාරවල ඇති ඉන්ධන ප්‍රමාණවත් වන්නේ දින කිහිපයක් සඳහා පමණක් බවයි.\nලංකා ඛනිජතෙල් නීතිගත සංස්ථාව මගින් බලාගාර සඳහා අවශ්‍ය දැවිතෙල් හා ඩීසල් ලබා දීම පසුගිය දින කිහිපය තුලම සිදු කර නැහැ.\nරුපියල් බිලියන 48ක මුදලක් විදුලිබල මණ්ඩලය විසින් ඛනිජතෙල් නීතිගත සංස්ථාවට ගෙවීමට ඇති අතර දැවි තෙල් හා ඩීසල් ලබා දීමට නම් රුපියල් බිලියන 18ක මුදලක් කඩිනමින් ගෙවන ලෙසයි සංස්ථාව දැනුම් දී ඇත්තේ.\nකෙසේ වෙතත් විදුලිබල මණ්ඩලයේ ඉල්ලුම අනුව දැවිතෙල් හා ඩීසල් ලබා දෙන්නේ නම් කප්පාදුවකින් තොරව විදුලිය ලබා දිය හැකි බවයි විදුලිබල මණ්ඩලයේ සාමාන්‍යාධිකාරී එම්.ආර්. රණතුංග කියා සිටියේ.",
       "URL": "https://www.hirunews.lk/293299/අද-පස්වරුවේ-සහ-රාත්‍රියේ-ප්‍රදේශ-කිහිපයකට-විදුලිය-කැපේ-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1442"
}