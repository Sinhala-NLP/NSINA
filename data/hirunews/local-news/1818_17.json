{
       "Source": "hirunews",
       "Timestamp": "Thursday, 15 July 2021 - 18:06",
       "Headline": "ගල්කිස්ස දිසා අධිකරණයේ අපූරු නියෝගය",
       "News Content": "බිරිඳ විසින් සැමියාගේ පරිගණකයේ ඇති දත්ත, ලේඛන, කෙටි පණිවුඩ හෝ පරිඝණකයේ ගබඩා කර ඇති වෙනත් තොරතුරු රැස්කිරීම වළක්වාලමින් ගල්කිස්ස දිසා අධිකරණය නියෝගයක් නිකුත් කළා.\nඒ තම බිරිඳ තමන් නිවසේ නොසිටි අවස්ථාවන්හිදී තම පුද්ගලික පරිඝණකයට නීතිවිරෝධී ලෙස ප්‍රවේශ වී ඇති බවට චෝදනා කරමින් සැමියකු විසින් ගල්කිස්ස දිසා අධිකරණය හමුවේ ගොනු කර තිබු පැමිණිල්ලක් විභාගයට ගනිමින්.\nමෙහිදී සැමියා චෝදනා කර ඇත්තේ සිය බිරිඳ තම පරිඝණකයේ තිබූ විවිධ තොරතුරු බාගත කර තමන්ගේ දුරකථන සංවාද ද රහසේ පටිගත කර ඇති බවයි.\nමේ සඳහා ඔහුගේ කාමරයේ ශ්‍රව්‍ය නිරීක්ෂණ උපකරණයක් ද සවි කර ඇති බව මෙහිදී හෙළි වුනා.\nකාමරය වසා තිබියදී එයට ඇතුළු වීමෙන් සහ ක්‍රියා විරහිත කර තිබූ පරිඝණකයට බලහත්කාරයෙන් ඇතුළු වීමෙන් තමාගේ පෞද්ගලිකත්වය පිළිබඳ සාධාරණ අයිතීන් උල්ලංඝනය වී ඇති බවත්, විශ්වාසය කඩවීමක් සිදුව ඇති බවටත් පැමිණිලිකරු චෝදනා කළා.\nමෙහිදී පැමිණිලිකරු කියා සිටියේ මේ වන විට තමන්ගෙන් වෙන්ව ජීවත් වන බිරිඳ තම පෞද්ගලිකත්වයට හානියක් වන අයුරින් කටයුතු කර ඇති බවයි.\nනීතිවිරෝධී සහ කිසිදු අවසරයකින් තොරව තොරතුරු එක්රැස් කිරීම සඳහා බිරිඳ සිය පරිඝණකයට ප්‍රවේශවීම පරිගණක අපරාධ පනතේ අංක 3 සහ 4 වගන්ති යටතේ බරපතල  වරදක් වන බවයි පැමිණිලිකරු ප්‍රකාශ කරන්නේ.\nඅදාළ පැමිණිල්ල ගොනු කළ සැමියා කොළඹ ප්‍රදේශයේ රජයේ රෝහලක වෛද්‍යවරයකු ලෙස සේවය කරන අතර ඔහුගේ බිරිඳ උතුරු පළාත් රජයේ රෝහලක විශේෂඥ වෛද්‍යවරියක ලෙස සේවය කරනවා.\nමෙම දිසා අධිකරණයේ මේ දෙදෙනා ගොනු කල දික්කසාද නඩුවක් ද විභාගයට ගැනෙනවා.\nගල්කිස්ස දිසා අධිකරණය ලබා දුන් මෙම නියෝගය ජූලි 20 දක්වා ක්‍රියාත්මකයි.",
       "URL": "https://www.hirunews.lk/277053/ගල්කිස්ස-දිසා-අධිකරණයේ-අපූරු-නියෝගය",
       "Category": "Local News",
       "Parent URL": "https://www.hirunews.lk/local-news.php?pageID=1818"
}