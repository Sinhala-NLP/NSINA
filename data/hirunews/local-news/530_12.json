{
       "Source": "hirunews",
       "Timestamp": "Friday, 17 February 2023 - 12:46",
       "Headline": "තැපැල් ඡන්ද විමසීම කල් යයි (වීඩියෝ)",
       "News Content": "ලබන 22, 23 24 සහ 28 වනදා පැවැත්වීමට නියමිතව තිබූ පළාත්පාලන මැතිවරණයේ තැපැල් ඡන්ද විමසීමේ කටයුතු නැවත දැනුම්දෙනතුරු අත්හිටුවා තිබෙනවා.\nමැතිවරණ කොමසාරිස් ජනරාල් සමන් ශ්‍රී රත්නායක අද (17) දහවල් නිවේදනය කළේ තැපැල් ඡන්ද සලකුණු කිරීමේ දින පසුවට දැනුම්දෙන බවයි.\nඑකඟව තිබූ පරිදි රජයේ මුද්‍රණාලයාධිපතිනිය විසින් තැපැල් ඡන්ද පත්‍රිකා නියමිත දිනවලදී මැතිවරණ කොමිෂන් සභාව වෙත ලබා නොදීම හේතුවෙන් මෙම තීරණය ගත් බව මැතිවරණ කොමසාරිස් ජනරාල්වරයා සඳහන් කළා.\nමේ අතර පළාත් පාලන ඡන්ද විමසීම කල් දැමීමේ සූදානමක් පවතින බව පවසමින් සමගි ජනබලවේගය මෙරට තානාපතිවරුන් සහ මහ කොමසාරිස්වරුන් දැනුවත් කිරීමේ වැඩසටහනක් ආරම්භ කර තිබෙනවා.\nඒ යටතේ ඔවුන් අද යුරෝපා සංගම් කාර්යාලය වෙත සංදේශයක් භාරදුන්නා.\nඑමෙන්ම ජාතික ජන බලවේගයේ නියෝජිතයින් පිරිසක් ඊයේ එක්සත් ජාතීන්ගේ කොළඹ කාර්යාලයට සංදේශයක්ද භාරදෙනු ලැබුවේ පළාත්පාලන ඡන්දය කල් දැමීමේ උත්සහයක් පවතින බව පවසමින්.",
       "URL": "https://www.hirunews.lk/327618/තැපැල්-ඡන්ද-විමසීම-කල්-යයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=530"
}