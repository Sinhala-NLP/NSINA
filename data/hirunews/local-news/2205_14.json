{
       "Source": "hirunews",
       "Timestamp": "Monday, 18 January 2021 - 8:21",
       "Headline": "කොළඹ කොරෝනා ආසාදිතයින් 20,000 ඉක්මවයි  - සමස්ත රෝගීන් 53,000 පනී",
       "News Content": "තවත් කොරෝනා මරණ 08ක් වාර්තා වීමත් සමඟ මෙරට සමස්ත කොරෝනා මරණ සංඛ්‍යාව 264 දක්වා ඉහළ ගියා.\nමියගිය අය අතර අවුරුදු 27ක තරුණයෙකු ද සිටින බවයි රජයේ ප්‍රවෘත්ති දෙපාර්තමේන්තුව සඳහන් කළේ.\nඋඩුපුස්සැල්ලාව ප්‍රදේශයේ පදිංචි මොහු නුවරඑළිය දිස්ත්‍රික් මහ රෝහලේදී පසුගිය 15 වන දා මියගොස් ඇති අතර කොරෝනාත් සමඟ ඇතිවූ පෙනහළු ආසාදනයක් මරණයට හේතුව ලෙස දක්වා තිබෙනවා.\nඑමෙන්ම කොළඹ 08 ප්‍රදේශයේ පදිංචි 83 හැවිරිදි පිරිමි පුද්ගලයෙකු කොළඹ පෞද්ගලික රෝහලක සිට කොරෝනා ආසාදිතයෙකු ලෙස හඳුනා ගැනීමෙන් පසු ජාතික බෝවන රෝග විද්‍යා ආයතනය වෙත මාරු කර යැවීමෙන් අනතුරුව ඊයේ මියගියා.\nමරණයට හේතුව ලෙස ලේ විෂවීම සහ බහු ඉන්ද්‍රීය අක්‍රිය වීම සමඟ ඇති වූ කොවිඩ් නිව්මෝනියා තත්ත්වය දක්වා තිබෙනවා.\nඋඩුදුම්බර ප්‍රදේශයේ පදිංචි 75 හැවිරිදි පිරිමි පුද්ගලයෙකු මුල්ලේරියාව මූලික රෝහලේදී ඊයේ මියගොස් තිබෙනවා.\nඅවිස්සාවේල්ල දිස්ත්‍රික් මහ රෝහලේ සිට කොවිඩ් ආසාදිතයෙකු ලෙස හඳුනා ගැනීමෙන් පසු මොහු මෙලෙස මාරු කර යවා ඇති අතර මරණයට හේතුව ලෙස දැක්වෙන්නේ ශ්වසන පද්ධතියේ උග්‍ර ආසාදනය, කොවිඩ් නිව්මෝනියාව සහ හෘද රෝගී තත්ත්වයක්.\nඑමෙන්ම, පොළොන්නරුව ප්‍රදේශයේ පදිංචි 66 හැවිරිදි පුද්ගලයෙකු ජාතික බෝ වන රෝග විද්‍යා ආයතනයේදී ඊයේ ජීවිතක්ෂයට පත්වී ඇත්තේ කොරෝනා ආසාදනයක් සමඟ ඇති වූ උග්‍ර අක්මා ආසාදනය සහ ලේ විෂවීමයි.\nකෑගල්ල ප්‍රදේශයේ පදිංචි 87 හැවිරිදි පුද්ගලයෙකු හෝමාගම මූලික රෝහලේදී පෙරේදා ජීවිතක්ෂයට පත්වූයේ කොරෝනා ආසාදනයත් සමඟ ඇති වූ බ්‍රොන්කයිටීස් තත්ත්වය සහ හෘද රෝගී තත්ත්වයකින්.\nදෙහිවල ප්‍රදේශයේ පදිංචි 72 හැවිරිදි අයෙකුද පෙරේදා හෝමාගම මූලික රෝහලේදී ජීවිතක්ෂයට පත්වී ඇති අතර, මරණයට හේතුව ලෙස කොවිඩ් නිව්මෝනියාව සහ හෘද රෝගි තත්ත්වයක් දැක්වෙනවා.\nඔහු පෞද්ගලික රෝහලක ප්‍රතිකාර ලබමින් සිටියදීයි හෝමාගම මූලික රෝහලට මාරු කර යවා ඇති බවයි රජයේ ප්‍රවෘත්ති දෙපාර්තමේන්තුව සඳහන් කළේ.\nමීට අමතරව බොරැල්ල ප්‍රදේශයේ පදිංචි 75 හැවිරිදි පිරිමි පුද්ගලයෙකු මුල්ලේරියාව රෝහලේ ප්‍රතිකාර ලබමින් සිටියදී මියගොස් තිබෙනවා.\nකොළඹ පෞද්ගලික රෝහලක ප්‍රතිකාර ලබමින් සිටියදී කොරෝනා ආසාදිතයෙකු ලෙස තහවුරු කර ගැනීමෙන් පසු මුල්ලේරියාව රෝහලට මාරු කර යවා ඇති මොහු එහි ප්‍රතිකාර ලබමින් සිටියදී මියගොස් ඇත්තේ පසුගිය 14 වනදායි.\nකොවිඩ් නිව්මෝනියාව සහ අධි රුධිර පීඩනය මරණයට හේතුව ලෙස දැක්වෙනවා.\nඑමෙන්ම, කොළොන්නාව ප්‍රදේශයේ පදිංචි 63 හැවිරිදි කාන්තාවක් පසුගිය 13 වනදා මියගොස් ඇති අතර මරණයට හේතුව කොවිඩ් නිව්මෝනියා තත්ත්වය බවයි රජයේ ප්‍රවෘත්ති දෙපාර්තමේන්තුව සඳහන් කළේ.\nමේ අතර, ඊයේ (17) තවත් කොරෝනා ආසාදිතයින් 763 දෙනෙකු වාර්තා වීමත් සමග සමස්ත ආසාදිත සංඛ්‍යාව 53,076 දක්වා ඉහළ ගියා.\nපෑලියගොඩ පොකුරේ ආශ්‍රිතයින් 747 දෙනෙකු සහ බන්ධනාගාර පොකුරේ ආසාදිතයින් දෙදෙනෙකු මෙන්ම ලෙබනනයේ සිට පැමිණි 11 දෙනෙකු සහ ඊශ්‍රායලයේ සිට පැමිණි 3 දෙනෙකු මෙලෙස ආසාදිතයින් ලෙස තහවුරු කරගෙන තිබෙනවා.\nමේ අතර, කොළඹ දිස්ත්‍රික්කයෙන් මේ දක්වා කොරෝනා ආසාදිතයින් 20,439 දෙනෙකු වාර්තා වනවා.\nවසංගත රෝග විද්‍ය අංශය සදහන් කළේ ගම්පහ දිස්ත්‍රික්කයෙන් ආසාදිතයින් 10,853 දෙනෙකු සහ කළුතර දිස්ත්‍රික්කයෙන් ආසාදිතයින් 3569 දෙනෙකු වාර්තා වන බවයි.",
       "URL": "https://www.hirunews.lk/259984/කොළඹ-කොරෝනා-ආසාදිතයින්-20000-ඉක්මවයි-සමස්ත-රෝගීන්-53000-පනී",
       "Category": "Local News",
       "Parent URL": "https://www.hirunews.lk/local-news.php?pageID=2205"
}