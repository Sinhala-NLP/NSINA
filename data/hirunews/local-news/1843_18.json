{
       "Source": "hirunews",
       "Timestamp": "Saturday, 03 July 2021 - 19:06",
       "Headline": "සඳුදා සිට අඛන්ඩ වර්ජනයකට සූදානම් - පරිපූරක වෛද්‍ය වෘත්තීකයන් සහ මහජන සෞඛ්‍ය පරීක්ෂකවරුන් කියයි (වීඩියෝ)",
       "News Content": "පරිපූරක වෛද්‍ය වෘත්තීකයන් අද ක්‍රියාත්මක කළ සංකේත වර්ජනය හේතුවෙන් දිවයිනේ රෝහල් රැසක ඖෂධාගාර සේවා, රසායනාගාර කටයුතුවලට බාධා එල්ල වුණා.\nවැටුප් විෂමතා ඇතුළු ඉල්ලීම් කිහිපයක් මුල් කර ගනිමින් පරිපූරක වෛද්‍ය වෘත්තීකයින් එම සංකේත වර්ජනය ආරම්භ කළේ අද පෙරවරු 8 සිට දහවල් 12 දක්වායි.\nමේ තත්ත්වය මත රසායනාගාර සේවා, ඖෂධාගාර සේවා ඇතුළු තවත් සේවා රැසකට බාධා එල්ල වුණා.\nකෙසේ වෙතත්, දින දෙකක් පුරා පැවති හෙද වර්ජනය අද පෙරවරුවේ අවසන් වූයේ ජනාධිපතිවරයා ඊයේ පස්වරුවේ මෙම ගැටළුවලට විසඳුම් ලබාදීමට මැදිහත් වීමත් සමඟයි.\nඒ අනුව, එකම ක්ෂේත්‍රය නියෝජනය කරන එක් පාර්ශවයක ගැටලු වලට පමණක් රජය විසඳුම් ලබාදීම අසාධාරණ බව පවසමින් මහජන සෞඛ්‍ය පරීක්ෂකවරුන්ගේ සංගමය ද පරිපූරක වෛද්‍ය වෘත්තීකයන් ක්‍රියාත්මක කළ වර්ජනයට අද පෙරවරුවේ එක්වුණා.\nමේ හේතුවෙන් ප්‍රාථමික සෞඛ්‍ය සේවාවේ කටයුතුවලට ද අද බාධා එල්ල වූ බවයි හිරු වාර්තාකරුවන් සඳහන් කළේ.\nමහජන සෞඛ්‍ය පරීක්ෂකවරුන්ගේ සංගමයේ සභාපති උපුල් රෝහණ අද සිදුකළ සංකේත  වර්ජනය සම්බන්ධයෙන් අදහස් දක්වමින් කියා සිටියේ ලබන සඳුදා වනවිට සිය ගැටලුවලට විසඳුම් ලබා නොදුනහොත් අඛන්ඩ වර්ජනයක් ආරම්භ කරන බවයි.",
       "URL": "https://www.hirunews.lk/275982/සඳුදා-සිට-අඛන්ඩ-වර්ජනයකට-සූදානම්-පරිපූරක-වෛද්‍ය-වෘත්තීකයන්-සහ-මහජන-සෞඛ්‍ය-පරීක්ෂකවරුන්-කියයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1843"
}