{
       "Source": "hirunews",
       "Timestamp": "Wednesday, 07 June 2023 - 9:41",
       "Headline": "යුක්රේනයේ වේල්ලක් පුපුරා යාමෙන් ගම්මාන 80ක් ජලයෙන් යට වෙයි",
       "News Content": "රුසියාවේ පාලනය යටතේ පවතින යුක්රේනයේ නෝවා කශ්කෝවා හි පිහිටි ප්‍රධාන වේල්ල පුපුරා ගොස් තිබෙනවා.\nමේ හේතුවෙන් ගම්මාන 80ක් පමණ ජලයෙන් යටවී ඇති අතර දහස් ගණනක් ජනතාව ප්‍රදේශයෙන් ඉවත් කර ඇති බවයි විදෙස් වාර්තා සඳහන් කළේ.\nමෙම වේල්ල පිහිටි ජලාශය යුක්රේනයේ ප්‍රධාන වශයෙන් ජල විදුලි උත්පාදන මාර්ගය වන අතර එමගින් ජාතික පද්ධතියට එක් කෙරෙන විදුලි ධාරිතාවය මෙගාවොට් 357ක්.\nඑමෙන්ම යුක්රේනයේ න්‍යෂ්ටික බලාගාරවලට අවශ්‍ය උණුසුම් ජලය මෙම ජලාශය හරහා ලබාගන්නා අතර කෘෂිකර්මාන්තයට ද මෙමඟින් ජලය සැපයෙනු ඇති.\nමෙම වේල්ල පුපුරා ගියේද නැත්නම් කිසියම් ප්‍රහාරයකට ලක්ව පුපුරා ගියේද යන්න සම්බන්ධයෙන් මෙතෙක් නිශ්චිත තොරතුරක් වාර්තා වී නොමැති අතර යුක්රේනය සහ රුසියාව මේ සම්බන්ධයෙන් පරස්පර විරෝධී ප්‍රකාශ සිදු කරනවා.\nරටවල් දෙක ඔවුනොවුන්ට චෝදනා කරමින් සිටින අතර රුසියාව ප්‍රකාශ කළේ යුක්රේනය මෙම ක්‍රියාව සැලසුම් සහගතව සිදුකර ඇති බවටයි.\nමේ සම්බන්ධයෙන් ප්‍රකාශයක් සිදුකරමින් එක්සත් ජාතීන්ගේ සංවිධානයේ මහ ලේකම් අන්තෝනියෝ ගුටේරස් කියා සිටියේ මෙම ක්‍රියාව සියලු දෙනාට විනාශකාරි ප්‍රතිවිපාක ගෙන දෙන්නක් බවයි.",
       "URL": "https://www.hirunews.lk/337246/යුක්රේනයේ-වේල්ලක්-පුපුරා-යාමෙන්-ගම්මාන-80ක්-ජලයෙන්-යට-වෙයි",
       "Category": "Local News",
       "Parent URL": "https://www.hirunews.lk/local-news.php?pageID=289"
}