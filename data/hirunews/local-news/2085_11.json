{
       "Source": "hirunews",
       "Timestamp": "Tuesday, 16 March 2021 - 11:57",
       "Headline": "එක්දින තරඟාවලිය පරාජය වූ ශ්‍රී ලංකා පිළට දඩයක්",
       "News Content": "බටහිර ඉන්දීය කොදෙව් කණ්ඩායම සමඟ නිමා වූ තුන්වන එක් දින තරඟයේදී මන්දගාමී පන්දුවාර වේගයක් පවත්වාගෙන යාම හේතුවෙන් ශ්‍රී ලංකා කණ්ඩායමට දඩ පැනවීමට අන්තර්ජාතික ක්‍රිකට් කවුන්සිලය පියවර ගෙන තිබෙනවා.\nඒ අනුව ශ්‍රී ලංකා කණ්ඩායමට තරඟ ගාස්තුවෙන් සියයට 40ක දඩයක් නියම කිරීමටයි ICCය තීරණයකර ඇත්තේ.\nශ්‍රී ලංකා කණ්ඩායම නියමිත කාලය අවසන් වන විට පන්දුවාර 02ක් අඩුවෙන් යවා තිබූ බවටයි තරඟ තීරක රිචී රිචඩ්සන් විසින් ICCයට පැමිණිලි කර ඇත්තේ.\nමේ අතර මෙම තරගයේදී ධනුෂ්ක ගුණතිලක විසින් ජගත් ක්‍රිකට් කවුන්සිලයේ ආචාර ධර්ම පද්ධතියේ වගන්තියක් උල්ලංඝණය කර ඇති බවත් ICCය නිවේදනය කළා.\nධනුෂ්ක ගුණතිලක  විසින් නිකලස් පූරන් දවාගත් එම අවස්ථාවේදී ක්‍රීඩාවේ ජීව ගුණයට හානිවන නුසුදුසු වචනයක් භාවිත කර ඇති බවටයි චෝදනා එල්ල වී ඇත්තේ.\nමේ හේතුවෙන් ඔහුට ICC විනය වාර්තාවට එක් ඍණ ලකුණක් එක් කරන්නට පියවර ගෙන තිබෙනවා.\nඒ ගෙවුණු මාස 24ක කාලය තුළදී ධනුෂ්ක විසින් සිදුකළ පළමු වරද වීම හේතුවෙන්.\nදෙරට අතර නිමා වූ තරඟ තුනකින් සමන්විත එක් දින තරඟාවලිය තරඟ තුනට බිංදුවක් ලෙස ජය ගත්තේ බරහිර ඉන්දීය කොදෙව් කණ්ඩායමයි.",
       "URL": "https://www.hirunews.lk/265482/එක්දින-තරඟාවලිය-පරාජය-වූ-ශ්‍රී-ලංකා-පිළට-දඩයක්",
       "Category": "Local News",
       "Parent URL": "https://www.hirunews.lk/local-news.php?pageID=2085"
}