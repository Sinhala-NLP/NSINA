{
       "Source": "hirunews",
       "Timestamp": "Friday, 01 April 2022 - 13:57",
       "Headline": "අභාවප්‍රාප්ත හිටපු අමාත්‍ය අතාවුද සෙනෙවිරත්න වෙනුවෙන් අගමැති සිය ශෝකය පළ කරයි",
       "News Content": "කෘතහස්ත දේශපාලනඥයෙක් වූ හිටපු අමාත්‍ය අතාවුද සෙනෙවිරත්නගේ අභාවය අසා තමන් බලවත් ශෝකයට පත් වූ බව අග්‍රාමාත්‍ය මහින්ද රාජපක්ෂ විසින් නිවේදනයක් නිකුත් කරමින් සඳහන් කරනවා.\nවාමාංශික දේශපාලනයේ ක්‍රියාකාරිකයෙක් වූ අතාවුද සෙනෙවිරත්න මහතා දේශපාලනයට අත්පොත් තබන්නේ ලංකා සම සමාජ පක්ෂයෙන්.\nවෘත්තියෙන් ගුරුවරයෙක් වූ අතාවුද සෙනෙවිරත්න මහතා 1954 වසරේදී ඕතර ගම්දොළහ පත්තු නම් කාර්ය සභාවට තේරී පත්වෙමින් ක්‍රියාකාරී දේශපාලනයට පිවිසි අතර, ශ්‍රී ලංකා නිදහස් පක්ෂයේ බෙලිඅත්ත ආසනය නියෝජනය කරමින් 1970 වර්ෂයේ තමන් නවක මන්ත්‍රීවරයකු ලෙස පාර්ලිමේන්තුවට තේරීපත් වනවිට ලංකා සම සමාජ පක්ෂය නියෝජනය කරමින් රුවන්වැල්ල ආසනයෙන් පාර්ලිමේන්තුවට තේරී පත් වූ නවක මන්ත්‍රීවරයා වූයේ ද අතාවුද සෙනෙවිරත්න මහතා යි.‍\nඅවුරුදු 91ක් ආයු වළඳා අභාවප්‍රාප්ත වූ අතාවුද සෙනෙවිරත්න මහතාට නිවන් සුව අත්වේවා! යැයි ප්‍රාර්ථනා කරන අතර ඒ මහතාගේ අභාවයෙන් ශෝකයට පත් දියණියටත් සිය බලවත් ශෝකය පුද කරන බවයි එම නිවේදනයේ දැක්වෙන්නේ.",
       "URL": "https://www.hirunews.lk/300932/අභාවප්‍රාප්ත-හිටපු-අමාත්‍ය-අතාවුද-සෙනෙවිරත්න-වෙනුවෙන්-අගමැති-සිය-ශෝකය-පළ-කරයි",
       "Category": "Local News",
       "Parent URL": "https://www.hirunews.lk/local-news.php?pageID=1257"
}