{
       "Source": "hirunews",
       "Timestamp": "Tuesday, 14 June 2022 - 19:48",
       "Headline": "සහල් වැටලීම්වලට ආරක්ෂක අංශවල සහාය ලබාගැනීමට සැරසේ",
       "News Content": "රජය විසින් නියම කළ උපරිම සිල්ලර මිලට වඩා වැඩි මිලට සහල් අලෙවි කරන මෙන්ම, සහල් සඟවා ගෙන සිටින පිරිස් සොයා සිදුකරන වැටලීම් වේගවත් කිරීමට පාරිභෝගික අධිකාරියට උපදෙස් ලබා දුන් බව කෘෂිකර්ම අමාත්‍ය මහින්ද අමරවීර ප්‍රකාශ කළා.\nසමස්ත ලංකා රැකියා විරහිතයන්ගේ සංගමය සමග අද කෘෂිකර්ම අමාත්‍යාංශයේ පැවති හමුවකින් අනතුරුව මාධ්‍ය වෙත අදහස් දක්වමින් අමාත්‍යවරයා ප්‍රකාශ කළේ වැටලීම් වේගවත් කිරීම සඳහා නිලධාරින්ගේ අඩුවක් පවතින්නේ නම් ආරක්ෂක අංශවල සහය ද ලබා ගන්නා ලෙස දැනුම් දුන් බවයි.\nකෘෂිකර්මාන්තයේ යෙදී සිටින තරුණ තරුණියන්ගේ රැකියා සුරක්ෂිත කිරීමට අවශ්‍ය ක්‍රියාමාර්ග ගැනීමට කටයුතු කරන ලෙසයි සමස්ත ලංකා රැකියා විරහිතයින්ගේ සංගමය අමාත්‍යවරයාට මෙහිදී යෝජනා කර ඇත්තේ.\nමේ අතර, වැඩිමිලට අලෙවි කිරිම සඳහා සහල් තොග සඟවා තිබූ ස්ථාන දෙකක් ඇඹිලිපිටිය සහ හලාවත ප්‍රදේශවලදී වැටලීමට පාරිභෝගික අධිකාරිය සමත්වුණා.\nමේ අතර, ඉදිරියේදී මතුවිය හැකි ආහාර අර්බුදයට විසඳුමක් ලෙස පාසල් භූමිවල එළවළු බෝග වගා කිරීමේ වැඩසටහනක් පොල්ගොල්ල ආදර්ශ විද්‍යාලයීය සිසු දරුවන් හා ගුරු මණ්ඩලය විසින් ආරම්භ කර තිබෙනවා.\nමුළුමනින්ම කාබනික පොහොර යොදා ගෙන මෙම වගාවන් සිදුකර ඇති අතර, පාසල් ගුරුවරුන් පෙන්වා දෙන්නේ ඇතැම් බෝගවල ඵලදාව නෙලීම ද මේ වනවිට ආරම්භ කර ඇති බවයි.\nඑසේම, ගම්පොල, මහමුල්ගම මහාවිද්‍යාලයේ සිසු දරුවන්, ආචාර්ය මණ්ඩලය සහ දරුවන්ගේ දෙමාපියන් එක්ව ආහාර අර්බුදයට විසඳුමක් ලෙස වගා කටයුතු ආරම්භ කිරීම ද සිදුකර තිබෙනවා.\nදිවයින පුරා පාසල් රැසක මෙවැනි වගා ව්‍යාපෘති දැන් ක්‍රියාත්මකයි.",
       "URL": "https://www.hirunews.lk/307126/සහල්-වැටලීම්වලට-ආරක්ෂක-අංශවල-සහාය-ලබාගැනීමට-සැරසේ",
       "Category": "Local News",
       "Parent URL": "https://www.hirunews.lk/local-news.php?pageID=1095"
}