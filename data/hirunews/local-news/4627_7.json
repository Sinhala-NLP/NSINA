{
       "Source": "hirunews",
       "Timestamp": "Tuesday, 07 March 2017 - 13:49",
       "Headline": "බැඳුම්කර කොමිසම අදත්",
       "News Content": "2015 වසරේ ඔක්තෝම්බර් මස සිට දෙසැම්බර් දක්වා කාලය තුල අවස්ථා 04කදී බැඳුම්කර නිකුත් කර ඇති බව ශ්‍රී ලංකා මහබැංකුවේ, රාජ්‍ය ණය දෙපාර්තමේන්තුවේ වත්මන් ප්‍රධානී බුද්ධික සරත්චන්ද්‍ර පවසනවා.\nඒ, අද පෙරවරුවේ ප්‍රශ්නගත බැඳුම්කර නිකුතුව සම්බන්ධයෙන් සාක්ෂිදීම අරඹමින්.\nඔහු එහිදී කියා සිටියේ රජයට පැවති මූල්‍ය අවශ්‍යතාවය හේතුවෙන් මෙලෙස භාණ්ඩාගාර බැඳුම්කර අවස්ථා 04කදී නිකුත් කිරීමට සිදුවූ බවයි.\nඑමෙන්ම යුද සහ නාවික හමුදාවන්ට රුපියල් බිලියන 25 බැගින් අවශ්‍යව තිබූ බවත්, ඒ සඳහා රාජ්‍ය බැංකුවක් මාර්ගයෙන් බැදුම්කර නිකුත් කර අදාල මුදල් ගෙවීමට පියවර ගත් බවත් ඔහු සඳහන් කළා.\nමෙම බැඳුම්කර නිකුත් කිරීම්වලට අදාල ලේඛන ද කොමිසමට ඉදිරිපත් කෙරුණු අතර රාජ්‍ය ණය දෙපාර්තමේන්තුවේ ප්‍රධානියාගෙන් මේ වනවිටත් සාක්ෂි විමසීමේ කටයුතු සිදුවන බවයි එම ස්ථානයේ සිටින හිරු වාර්තාකරු සඳහන් කළේ.\nඊයේ දිනයේදී බැඳුම්කර කොමිසම හමුවේ සාක්ෂි දීමට රාජ්‍ය ණය දෙපාර්තමේන්තුවේ හිටපු ප්‍රධානී දීපා සෙනෙවිරත්න පැමිණ සිටියා.\nබැඳුම්කර නිකුතුව සඳහා ඉදිරිපත් වූ රුපියල් බිලියන 10ක ලන්සුවට අනුමැතිය දෙන ලෙස ශ්‍රී ලංකා මහ බැංකුවේ හිටපු අධිපති අර්ජුන් මහේන්ද්‍රන් නියෝග කළ බවයි ඇය එහිදී සාක්ෂි දෙමින් කියා සිටියේ.\nවෙනත් විකල්පයක්  නොමැති වූ හෙයින් එම ලන්සුවට අනුමැතිය දීමට සිදුවූ බවද රාජ්‍ය ණය දෙපාර්තමේන්තුවේ හිටපු ප්‍රධානියා වැඩිදුරටත් සඳහන් කළා.",
       "URL": "https://www.hirunews.lk/156277/බැඳුම්කර-කොමිසම-අදත්",
       "Category": "Local News",
       "Parent URL": "https://www.hirunews.lk/local-news.php?pageID=4627"
}