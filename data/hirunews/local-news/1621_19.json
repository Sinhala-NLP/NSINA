{
       "Source": "hirunews",
       "Timestamp": "Monday, 18 October 2021 - 7:17",
       "Headline": "ඉන්දු - ශ්‍රී ලංකා ධීවර ගැටලු ගැන මෝදිට ලිපියක්",
       "News Content": "ශ්‍රී ලංකා නාවික හමුදාව මඟින් අත්අඩංගුවට ගත් ඉන්දීය ධීවරයින් 23 දෙනා නිදහස් කර ගැනීමට මැදිහත් වන ලෙස ඉල්ලා තමිල්නාඩු මහ ඇමති එම්.කේ. ස්ටාලින්, අග්‍රාමාත්‍ය නරේන්ද්‍ර මෝදිගෙන් ඉල්ලීමක් කර තිබෙනවා.\nඉන්දීය අග්‍රාමාත්‍යවරයා වෙත ලිපියක් යොමු කරමිනුයි ඔහු මෙම ඉල්ලීම සිදු කර ඇත්තේ.\nපසුගිය 11 වැනි දා නාගපට්ටම් ප්‍රදේශයෙන් මුහුදු ගිය ධීවරයින් 23 දෙනෙකු පේදුරුතුඩුවට ආසන්න මුහුදේ දී මෙරට මුහුදු සීමාව උල්ලංඝනය කිරීමේ චෝදනාව මත නාවික හමුදාව සිය භාරයට ගනු ලැබුවා.\nතමිල්නාඩු ධීවරයින් නිරන්තරයෙන් අත්අඩංගුවට ගැනීමේ සිද්ධීන් පිළිබදව තමා කනගාටු වන බවත් එය හෙලා දකින බවත් තමිල්නාඩු මහඇමති එම්.කේ. ස්ටාලින් අග්‍රාමාත්‍ය නරේන්ද්‍ර මෝදි වෙත ප්‍රකාශ කර තිබෙනවා.\nඑමෙන්ම, තමිල්නාඩු හිටපු මහ ඇමති ඕ. පනීර් සෙල්වම් ද අග්‍රාමාත්‍ය නරේන්ද්‍ර මෝදි වෙත ලිපියක් යොමු කර ඇති බව ඉන්දීය මාධ්‍යය වාර්තා කළා.\nමේ අතර, උතුරු නැගෙනහිර ධීවරයින් ඊයේ විරෝධතාවක නිරත වුණේ ඉන්දීය ධීවරයන් ශ්‍රී ලංකා මුහුදු තීරයේ මත්ස්‍ය බිම් ආක්‍රමණය කිරීම වැළැක්වීමට ප්‍රමාණවත් පියවර නොගන්නා බවට චෝදනා කරමින්.\nඉන්දීය ධීවරයින් පතුළ සහිත ටෝලර් යාත්‍රා මඟින් මෙරට මුහුදු තීරයේ මසුන් මැරීමෙන් මෙරට මත්ස්‍ය සම්පත විනාශයට පත් වන බවට පවසමින් උතුරු නැගෙනහිර ධීවරයින් දිගින් දිගටම විරෝධතාව පළ කළා.\nඔවුන් ඒ සම්බන්ධයෙන් යාපනයේ පිහිටි ඉන්දීය කොන්සල් කාර්යාලයට පසුගිය දා ලිපියක් ද භාර දුන්නා.",
       "URL": "https://www.hirunews.lk/285306/ඉන්දු-ශ්‍රී-ලංකා-ධීවර-ගැටලු-ගැන-මෝදිට-ලිපියක්",
       "Category": "Local News",
       "Parent URL": "https://www.hirunews.lk/local-news.php?pageID=1621"
}