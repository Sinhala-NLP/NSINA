{
       "Source": "hirunews",
       "Timestamp": "Wednesday, 08 November 2017 - 15:46",
       "Headline": "අනුරාධපුරේ ගණිකා නිවාස 5ක් වටලයි (ඡායාරූප)",
       "News Content": "ආයුර්වේද සම්බාහන මධ්‍යස්‌ථාන පවත්වාගෙන යන මුවාවෙන් අනුරාධපුර පූජා නගරයට මායිම්ව පවත්වාගෙන ගිය ගණිකා නිවාස 5ක් වැටලීමට අනුරාධපුර මූලස්‌ථාන පොලිසිය සමත් වී තිබෙනවා.\nඑහිදී ගණිකා වෘත්තියේ යෙදුණු අවුරුදු 25 - 40 අතර වයස්වල පසුවන කාන්තාවන් 10 දෙනෙකු අත්අඩංගුවට ගත් බවයි පොලිසිය පැවසුවේ.\nඅත්අඩංගුවට ගත් සැකකාරියන් අනුරාධපුර, මැදවච්චිය, පුත්තලම සහ තඹුත්තේගම යන ප්‍රදේශවල පදිංචිකාරියන් වන බවයි වාර්තා වන්නේ.\nඅනුරාධපුර නව නගරයේ දහයියාගම, පුබුදුපුර, ෆ්‍රීමන් මාවත යන ප්‍රදේශවල පවත්වගෙන ගිය සම්බාහන මධ්‍යස්‌ථාන 3ක්‌ සහ නිවාඩු නිකේතන 2ක්‌ මෙලෙස වැටලීමට ලක්කර තිබෙනවා.\nපොලිසිය විසින් පසුගිය 6 වනදා මෙම වැටලීම සිදුකළේ 5 වන වරට බවයි වාර්තා වන්නේ.\nඅනුරාධපුර ප්‍රධාන මහෙස්‌ත්‍රාත් අධිකරණයෙන් ලබාගත් සෝදිසි වරෙන්තුවක්‌ මත මෙම වැටලීම් සිදුකර තිබුණා.\nමීට පෙර සිව් වතාවකදීද මෙම ස්ථානවල වැටලීම් සිදුකර කාන්තාවන් අත්අඩංගුවට ගෙන ඇති අතර පසුගිය මාස කිහිපයේ අනුරාධපුර නගරය වටා සිදුකළ වැටලීම්වලදී ගණිකා වෘත්තියේ නිරත වූ කාන්තාවන් 80දෙනෙකු පමණ අත්අඩංගුවට ගෙන අධිකරණයට ඉදිරිපත් කර තිබෙන බවයි පොලිසිය ප්‍රකාශ කළේ.\nපසුගිය 06 වන දින සෝදිසි වරෙන්තු 16ක්‌ ලබාගෙන ස්‌ථාන 16ක් වැටලීමට පොලිසිය අපේක්ෂා කළද කිසියම් ආකාරයකින් සම්බාහන මධ්‍යස්‌ථාන හිමියන්ට වැටලීම සිදුකරන බවට සැලවීමත් සමඟ ඔවුන් ආයතන වසාදමා පලාගොස්‌ තිබුණා.\nමෙම සැකකාරියන් මීට පෙර අවස්‌ථා ගණනාවකදීම ගණිකා වෘත්තියේ නිරත වීමේ චෝදනාව මත අත්අඩංගුවට ගෙන අධිකරණයට ඉදිරිපත්කර තිබෙන බවයි වාර්තා වන්නේ.\nඇතැම් වැටලීම් සිදු කරද්දී ආයතනවල හිමිකරුවන් ගේට්‌ටුවලට අගුළු දමා තිබූ අතර පොලිසිය පැමිණි විට යතුරු නැතිවී ඇති හෙයින් විවෘත කිරීමට නොහැකි බව පවසා තිබෙනවා.\nකෙසේ වෙතත් පොලිසිය තාප්ප උඩින් පැන ආයතන පරීක්ෂා කිරීමේදී කාන්තාවන් කාමරවල සැඟවා සිටියදී අත්අඩංගුවට ගෙන තිබුණා.\nසැකකාරිනියන් දසදෙනා ඊයේ (07) අනුරාධපුර මහෙස්ත්‍රාත් අධිකරණයට ඉදිරිපත් කර ඇති අතර එහිදී ප්‍රධාන මහේස්ත්‍රාත් හර්ෂණ කැකුණවෙල නියෝග කර තිබුණේ ලබන 10 වනදා දක්වා ඔවුන් රක්ෂිත බන්ධනාගාර ගත කරන ලෙසයි.\nතවද එම කාන්තාවන් වෛද්‍ය පරීක්ෂණයකට යොමුකර සමාජ රෝග තිබේදැයි පරීක්ෂා කර බලා එම වාර්තාවන් ලබන 10 වනදා අධිකරණයට ඉදිරිපත් කරන ලෙසටද නියෝග කර තිබෙනවා.\nඅනුරාධපුර මූලස්‌ථාන පොලිසියේ ස්‌ථානාධිපති ප්‍රධාන පොලිස්‌ පරීක්‌ෂක සංජීව මහනාම ප්‍රකාශ කළේ නගරය තුළ සිදුකරගෙන යන සියලුම ගණිකා ව්‍යාපාර සහමුලින්ම ඉවත් කිරීමට තමන් නුදුරේදීම පියවර ගන්නා බවයි.\nඡායාරූප - අනුරාධපුර බී. ජී. චතුරංග",
       "URL": "https://www.hirunews.lk/175571/අනුරාධපුරේ-ගණිකා-නිවාස-5ක්-වටලයි-ඡායාරූප",
       "Category": "Local News",
       "Parent URL": "https://www.hirunews.lk/local-news.php?pageID=4228"
}