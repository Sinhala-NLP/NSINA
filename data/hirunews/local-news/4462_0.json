{
       "Source": "hirunews",
       "Timestamp": "Tuesday, 20 June 2017 - 8:10",
       "Headline": "උතුරේ ගැටළුව විසදෙද්දී, උතුරුමැද සභාපතිටත් විශ්වාසභංගයක්",
       "News Content": "තමන්ට විරුද්ධව භාර දුන් දිවුරුම් ප්‍රකාශ ඉල්ලා අස්කර ගැනීමට එකඟවීම ඇතුළු සාධනීය පිළිතුරු ලැබීම හේතුවෙන් පළාත් සභාවේ මතුව ඇති ගැටළුව බොහෝදුරට නිරාකරණය වී ඇති බව උතුරු පළාත් ප්‍රධාන අමාත්‍ය සී.වී. විග්නේෂ්වරන් පවසනවා.\nසිය නිළ නිවසේ ඊයේ පැවැති මාධ්‍ය හමුවකට එක්වෙමිනුයි ඔහු මේ බව සඳහන් කළේ.\nමේ අතර, උතුර පළාත් ප්‍රධාන අමාත්‍ය සී.වී. විග්නේෂ්වරන්ට එරෙහිව ඉදිරිපත් වී තිබූ විශ්වාසභංග යෝජනාව ඉල්ලා අස් කර ගන්නා බවට දෙමළ ජාතික සන්ධාන නායක, විපක්ෂ නායක ආර්. සම්බන්ධන් ලිපියක් මගින් ප්‍රධාන අමාත්‍යවරයාට දැනුම් දී තිබෙනවා.\nඊට අදාළ කටයුතු සම්පාදනය කරන ලෙස ඔහු පළාත් ආණ්ඩුකාර රෙජිනෝල්ඩ් කුරේ වෙත දුරකථනයෙන් දැනුම් දුන් බව ද සඳහන්.\nයාපනය රදගුරු ජස්ටින් ඥානප්‍රකාශම් පියතුමන් සහ යාපනය ප්‍රධාන හින්දු පූජක ශ්‍රී සෝමසුන්දරම් පූජකතුමන්ගේ මැදිහත්වීම මත මෙම අර්බුදය විසඳුමකට ගෙනඒමට හැකි වූ බව ද විපක්ෂ නායක ආර්. සම්බන්ධයන් එම ලිපියෙන් තවදුරටත් පෙන්වා දී තිබෙනවා.\nමේ අතර, උතුර පළාත් ප්‍රවාහන හා සෞඛ්‍ය අමාත්‍යවරුන්ට මාසයක කාලයක් නිවාඩු ලබාදීම සඳහා ගත් තීන්දුව ඉවත් කර ගත් බව උතුර මහඇමති සී.වී. විග්නේෂ්වරන්, දෙමළ ජාතික සන්ධාන නායක ආර්. සම්බන්ධන් වෙත ලිපියක් මගින් ඊයේ දැනුම් දුන්නා.\nමොවුන් දෙදෙනා අතර හුවමාරු වූ 5 වන ලිපිය මෙය වන අතර චෝදනා එල්ල වී නොමැති උතුරු පළාත් සභාවේ අමාත්‍යවරුන් සම්බන්ධයෙන් වගකීමක්  භාර ගන්නේ නම් තමන් ඔවුන්ට ලබා දී තිබූ නිවාඩුව අවලංගු කරගත හැකි බව ලිපියක් මගින් මහඇමති සී.වී. විග්නේෂ්වරන් විපක්ෂ නායක ආර්. සම්බන්ධන්ට දැනුම් දී තිබුණා.\nමේ අතර, උතුරුමැද පළාත් සභාවේ සභාපතිවරයා ලෙස කටයුතු කරන එම්.ආර්. සිරිපාලට එරෙහිව ද විශ්වාසභංග යෝජනාවක් ඉදිරිපත් කිරීමට කටයුතු කරන බව එහි විපක්ෂ නායක අනිල් රත්නායක පවසනවා.\nවිපක්ෂය නියෝජනය කරන එක්සත් ජාතික පක්ෂයේ මන්ත්‍රීවරුන් 11 දෙනෙකුගේ අත්සනින් යුතුව මෙම විශ්වාසභංග යෝජනාව ඉදිරිපත් කිරීමට නියමිත බව සඳහන්.\nපළාත් සභාපතිවරයා විශ්වාසය කඩ වන ආකාරයෙන් කටයුතු කර ඇති බව පවසමිනුයි අදාළ විශ්වාසභංගය ඉදිරිපත් කිරීමට නියමිතව ඇත්තේ.",
       "URL": "https://www.hirunews.lk/163949/උතුරේ-ගැටළුව-විසදෙද්දී-උතුරුමැද-සභාපතිටත්-විශ්වාසභංගයක්",
       "Category": "Local News",
       "Parent URL": "https://www.hirunews.lk/local-news.php?pageID=4462"
}