{
       "Source": "hirunews",
       "Timestamp": "Saturday, 08 January 2022 - 8:29",
       "Headline": "ඔමික්‍රොන් පැතිරීමට හේතු ලෝක සෞඛ්‍ය සංවිධානයෙන් පහදයි",
       "News Content": "ඔමික්‍රොන් කොරෝනා ප්‍රභේදය ලොව පුරා ශීඝ්‍රයෙන් ව්‍යාප්ත වීමට හේතු වී ඇති කරුණු පිළිබඳ පැහැදිලි කිරීමක් ලෝක සෞඛ්‍ය සංවිධානයේ කොවිඩ් 19 තාක්ෂණික ප්‍රධානී මරියා වෑන් කර්කොව් ඊයේ සිදු කළා.\nඇය සඳහන් කළ පරිදි ඒ සඳහා ඉවහල්වන ප්‍රධාන හේතුව වන්නේ, ඔමික්‍රොන් ප්‍රභේදය මිනිස් සිරුරේ සෛලවලට පහසුවෙන් සම්බන්ධ වීමයි.\nඑන්නත්කරණයෙන් හෝ රෝගය වැළඳීමෙන් ඇතිවන ප්‍රතිශක්තිය මගහැරීමට පවතින හැකියාව ඒ සඳහා දක්වා ඇති දෙවන හේතුව වනවා.\nඩෙල්ටා ඇතුළු අනෙකුත් කොරෝනා ප්‍රභේදයන් මෙන් නොව ස්වසන මාර්ගයේ ඉහළ කොටසේ ඔමික්‍රොන් ප්‍රභේදය ප්‍රතිගුණනය වීමද ඒ සඳහා දක්වා ඇති තවත් හේතුවක්.\nමීට අමතර ව ජනතාව වැඩි වශයෙන් ඒකරාශී වීම, උතුරු අර්ධගෝලයේ රටවල ශීත ඍතුව හේතුවෙන් ජනතාව වැඩි වශයෙන් ගොඩනැගිලි තුළ රැඳී සිටීම සහ සමාජ දුරස්ථභාවය ඇතුළු සෞඛ්‍ය මාර්ගෝපදේශ පිළි නො පැදීම ද ඔමික්‍රොන් ප්‍රභේදය ශීඝ්‍රයෙන් පැතිරීමට හේතු වී තිබෙනවා.\nමේ නිසා වෛරසයට නිරාවරණය වීමෙන් වැළකීමට ජනතාව කටයුතු කළ යුතු බවයි ලෝක සෞඛ්‍ය සංවිධානයේ කොවිඩ් 19 තාක්ෂණික ප්‍රධානී මරියා වෑන් කර්කොව් අවධාරණය කළේ.",
       "URL": "https://www.hirunews.lk/293349/ඔමික්‍රොන්-පැතිරීමට-හේතු-ලෝක-සෞඛ්‍ය-සංවිධානයෙන්-පහදයි",
       "Category": "Local News",
       "Parent URL": "https://www.hirunews.lk/local-news.php?pageID=1441"
}