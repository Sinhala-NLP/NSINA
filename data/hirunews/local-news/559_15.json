{
       "Source": "hirunews",
       "Timestamp": "Friday, 03 February 2023 - 21:14",
       "Headline": "මියගිය කෝටිපති ව්‍යාපාරිකයාගේ  සිරුර හඳුනාගැනීමට ඥාතීන්ට නොහැකි වෙයි (වීඩියෝ)",
       "News Content": "බත්තරමුල්ල පැලවත්ත ප්‍රදේශයේ පිහිටි තෙමහල් නිවසක පිහිනුම් තටාකයේ තිබිය දී සොයාගත් කෝටිපති ව්‍යාපාරිකයෙකුගේ යැයි සැකකෙරුණු මළසිරුර පිළිබද පශ්චාත් මරණ පරීක්ෂණය අද (03) සිදුකිරීමට නියමිතව තිබුණ ද පවුලේ ඥාතීන්ට සිරුර හඳුනාගත නොහැකි බව ප්‍රකාශ කිරීම හේතුවෙන් එය ලබන සඳුදා දක්වා කල් දැමුණා.\nකොළඹ වෛද්‍ය පීඨයේ අධිකරණ වෛද්‍ය නිලධාරී කාර්යාලයේ දී මෙම දේහය පිළිබඳ පශ්චාත් මරණ පරීක්ෂණය සිදුකිරීමටයි නියමිතව තිබුණේ.\nඅතුරුදන් වූ ව්‍යාපාරිකයාගේ පවුලේ ඥාතීන් ද එම ස්ථානයට පැමිණ සිටි අතර ඔවුන් එහිදී පවසා ඇත්තේ අදාළ සිරුර කෝටිපති ව්‍යාපාරිකයාගේ නොවන බවයි.\nඒ අනුව සිරුරේ අනන්‍යතාව සම්බන්ධයෙන් මතු වූ ගැටලුකාරී තත්ත්වය හමුවේ පශ්චාත් මරණ පරීක්ෂණය කල් දැමීමට තීරණය කර තිබෙනවා.\nඑමෙන්ම, පසුගිය 30 වැනිදා සිට තම සොහොයුරා නිවසට නොපැමිණි බව සඳහන් කරමින් අදාළ ව්‍යාපාරිකයාගේ සොහොයුරිය වැල්ලම්පිටිය පොලිසියට පැමිණිල්ලක් සිදුකර තිබුණා.\nසිද්ධිය සම්බන්ධයෙන් විමර්ශන සිදුකරන උසස් පොලිස් නිලධාරියෙකු පැවසුවේ අදාළ මරණය ඝාතනයක් බවට සැකකරන බවයි.\nමෙලෙස අතුරුදන්ව තිබුණේ වැල්ලම්පිටිය කිත්තම්පහුව ප්‍රදේශයේ පදිංචිව සිටි 49 හැවිරිදි රොෂාන් වන්නිනායක නැමැති අවිවාහක පුද්ගලයෙක්.\nඔහු මෙරට ප්‍රසිද්ධ නිමි ඇඳුම් වෙළෙඳසල් ජාලයක හිමිකරුවෙකුද වෙනවා.\nඅදාළ ව්‍යාපාරිකයා අවසන්වරට සිය ව්‍යාපාරික ස්ථානයක් වෙත මෝටර් රථයෙන් ගොස් බත්තරමුල්ල - පැලවත්ත ප්‍රදේශයේ පිහිටි නිවසේ යතුර රැගෙන පැමිණ ඇති බවයි විමර්ශනවලදී හෙළි වී ඇත්තේ.\nඔහු සමග තවත් පුද්ගලයෙකු අදාළ නිවසට ඇතුළු වන ආකාරය දැනට පරීක්ෂාකල සීසිටීවී දර්ශනවල සටහන් වී ඇති නමුත් මෝටර් රථයේ නැගී නිවසින් පිටව ගොස් ඇත්තේ එක් පුද්ගලයෙකු පමණක් බවයි වාර්තා වන්නේ.\nකොළඹ අපරාධ කොට්ඨාසය සැක කරන්නේ ව්‍යාපාරිකයා ඝාතනය කොට අදාළ පුද්ගලයා එලෙස පිටව ගොස් ඇති බවටයි.\nසිදුකළ පොලිස් පරීක්ෂණවලදී තහවුරු වී ඇත්තේ ඔවුන් පැමිණි මෝටර් රථය එම නිවස අසල තිබී නොමැති බවයි.\nඑමෙන්ම එම ව්‍යාපාරිකයාගේ ජංගම දුරකතනය සහ මුදල් පසුම්බියද අස්ථානගත වී තිබෙනවා.\nදැනට සිදුකරන ලද විමර්ශනවලින් හෙළි වී ඇත්තේ ඔහුගේ බැංකු කාඩ් පත් භාවිත කර ගුවන් ටිකට් පත් 2ක්ද මිලදී ගෙන ඇති බවයි.\nඒ අනුව මෙම සිද්ධියට සම්බන්ධ වූවන් විදෙස්ගතවී ඇත්ද යන්න සම්බන්ධයෙන්ද සැකයක් මතුව ඇති අතර ඒ සම්බන්ධයෙන්ද විමර්ශන ක්‍රියාත්මක බව කොළඹ අපරාධ කොට්ඨාසය සඳහන් කළා.\nකෙසේ වුවත් ව්‍යාපාරිකයාගේ මෝටර් රථය අද (03) පෙරවරුවේ මීගමුව ප්‍රදේශයේ ගරාජයක තිබී සොයාගෙන තිබෙනවා.\nපසුගිය 31 වැනිදා රාත්‍රියේ ආපදා රථයකින් එම මෝටර් රථය අදාළ ස්ථානයට රැගෙනවිත් ඇති බවයි පොලිසිය සිදුකරන ලද විමර්ශනවලදී අනාවරණ වී ඇත්තේ.\nකටුනායක අධිකවේගි මාර්ගයේ ජා ඇල පිටවුමේ දී එම මොටර් රථය කාර්මික දෝෂයකට ලක්ව ආපදා රථයකින් රැගෙන එන ආකාරය දැනට පරීක්ෂා කළ සී.සී.ටී.වී දර්ශනවල සටහන්වී තිබෙනවා.\nදින කිහිපයක සිට තම ගරාජය ඉදිරිපිය මාර්ගයේ හිමිකරුවෙකු නොමැති මෝටර් රථයක් සැකකටයුතු ලෙස නවතා තිබෙන බවටයි ගරාජයේ හිමිකරු මීගමුව පොලිසියට දැනුම් දී තිබෙන්නේ.\nදැනට පරීක්ෂා කළ සීසීටීවී දර්ශනවලට අනුව ආපදා රථය සමග කාන්තාවක් සහ පිරිමි පුද්ගලයෙකු එම ස්ථානයට පැමිණෙන ආකාරයත් මෝටර් රථය අදාළ ස්ථානයේ තබා ඔවුන් එම ආපදා රථයේම නැගී පිටව යන ආකාරයක් සටහන් වී තිබෙනවා.\nමේ වනවිට අදාළ ආපදා රථයේ රියදුරු කොළඹ අපරාධ කොට්ඨාසය භාරයට ගෙන මෝටර් රථය සමග පැමිණි යුවළ සම්බන්ධයෙන් ප්‍රශ්න කෙරෙන බවයි වාර්තා වන්නේ.\nසිද්ධියේ විමර්ශන පොලිස්පතිවරයාගේ උපදෙස් මත කොළඹ අපරාධ කොට්ඨාසය වෙත යොමු කර ඇති අතර ඒ අනුව පොලිස් කණ්ඩායම් 3ක් විමර්ශන සඳහා මේ වනවිට යොදවා තිබෙනවා.",
       "URL": "https://www.hirunews.lk/326613/මියගිය-කෝටිපති-ව්‍යාපාරිකයාගේ-සිරුර-හඳුනාගැනීමට-ඥාතීන්ට-නොහැකි-වෙයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=559"
}