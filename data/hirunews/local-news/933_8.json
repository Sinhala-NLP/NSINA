{
       "Source": "hirunews",
       "Timestamp": "Wednesday, 17 August 2022 - 18:48",
       "Headline": "මිලියන පහළොවකට අධික අබලි ලෝහ නීති විරෝධීව අපනයනය කිරීමට උත්සාහ කළ අයෙක් අත්අඩංගුවට",
       "News Content": "අපනයනය තහනම් කර ඇති අබලි ලෝහ තොගයක් අපනයනය කිරීමට කළ උත්සහයක් ශ්‍රී ලංකා රේගුව විසින් ව්‍යර්ථ කර තිබෙනවා.\nකලගෙඩිහේන ප්‍රදේශයේ ව්‍යාපාරිකයෙකු විසින් නීති විරෝධී ලෙස මෙම ලෝහ තොගය අපනයනය කිරීමට උත්සහ කර ඇති බවයි රේගුව ප්‍රකාශ කළේ.\nඅබලි ලෝහ කිලෝ 32,000ක් අඩංගු අඩි 20 බහාළුම් දෙකක් ශ්‍රී ලංකා රේගුවේ මධ්‍යම බුද්ධි අංශයේ නිලධාරීන් විසින් අත්අඩංගුවට ගෙන අද දින පරීක්ෂාවට ලක්කර තිබුණා.\nමෙම බහාළුම් දෙකක තුල තිබී අබලි ඇලුමිනියම් කුට්ටි කිලෝ 14,070ක්, අබලි තඹ කිලෝ 7,480ක්, අබලි ඇලුමිනියම් කිලෝ 4,500ක් සහ අබලි වානේ කිලෝ 6,780ක් සොයා ගෙන තිබෙනවා.\nමෙම අබලි ලෝහවල මුළු වටිනාම රුපියල් මිලියන පහළොවකට අධික බවටයි ගණන් බලා ඇත්තේ.\nමෙම බහාළුම් තුල සිලිකන් ආලේපිත විදුලි තහඩු කිලෝග්‍රෑම් 40,000ක් අඩංගු වන බව අපනයනකරු විසින් ශ්‍රී ලංකා රේගුවට ඉදිරිපත් කරන ලද රේගු ප්‍රකාශනයේ සඳහන් කර තිබූ අතර සැකකරු විසින් එය ඉන්දියාවට අපනයන කිරීමට උත්සාහ කරන තිබුණා.\nමෙම නීති විරෝධී අපනයනය සම්බන්ධයෙන් අදාළ සැකකරුවන්ගෙන් මේ වන විට ප්‍රකාශ සටහන් කරමින් පවතින අතර මේ පිළිබඳව වැඩිදුර විමර්ශන සිදුකිරීමෙන් පසු පරීක්ෂණයක් පවත්වා භාණ්ඩ රාජසන්තක කොට සැකකරුවන්ට දඩ පැනවීමට නියමිතයි.",
       "URL": "https://www.hirunews.lk/313033/මිලියන-පහළොවකට-අධික-අබලි-ලෝහ-නීති-විරෝධීව-අපනයනය-කිරීමට-උත්සාහ-කළ-අයෙක්-අත්අඩංගුවට",
       "Category": "Local News",
       "Parent URL": "https://www.hirunews.lk/local-news.php?pageID=933"
}