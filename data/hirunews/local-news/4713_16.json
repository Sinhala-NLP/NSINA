{
       "Source": "hirunews",
       "Timestamp": "Thursday, 12 January 2017 - 8:05",
       "Headline": "ජී.එස්.පී. ප්ලස් හිමිවීම ශ්‍රී ලාංකිකයින් ජයක් බව අගමැති කියයි",
       "News Content": "ජී.එස්.පී. ප්ලස් බදු සහනය යළි හිමිවීම යහපාලන රජය ලබාගත් ජයග්‍රහණයක් පමණක් නොව මුළුමහත් ශ්‍රී ලාංකිකයින් ලද ජයක් බව අග්‍රාමාත්‍ය රනිල් වික්‍රමසිංහ පවසනවා.\nනිවේදනයක් නිකුත් කරමින් අග්‍රාමාත්‍යවරයා කියා සිටියේ පසුගිය දෙවසර තුළ රජය සිදුකළ කැපවීමේ ප්‍රතිඵලයක් ලෙස ජී.එස්.පී. බදු සහනය යළි ලබාගැනීමට හැකිවූ බවයි.\nඇඟලුම් ඇතුලු දේශීය නිෂ්පාදනයන්ට මේ නිසා වඩාත් පුළුල් ලෙස යුරෝපීය වෙළඳපොලට ප්‍රවේශවීමේ අවකාශය සැලසෙනු ඇති බවද එම නිවේදනයේ සඳහන්.\nඑමඟින් නව රැකියා අවස්ථා ගණනාවක් මෙන්ම නව ආදායම් මාර්ග රැසක්ද රට තුළ නිර්මාණය වන බවයි අග්‍රාමාත්‍යවරයා සඳහන් කළේ.\nදිගු කළක් අහිමිව තිබූ ජී.එස්.පී. ප්ලස් බදු සහනය යළි ශ්‍රී ලංකාවට ලබාදීමට යුරෝපා සංගමය තීරණය කළා.\nයුරෝපා කොමිසම නිවේදනයක් නිකුත් කරමින් ඊයේ සඳහන් කළේ ශ්‍රී ලංකාව ජාත්‍යන්තර ප්‍රඥප්තීන් 27 ක් සඳහා සාර්ථක ලෙස අනුගතවීම හේතුවෙන් මෙම තීරණය ගෙන ඇති බවයි.\nඒ අතරට යහපාලනය, මානව හිමිකම් සහ කම්කරු ප්‍රතිපත්තීන් නිසි ලෙස ක්‍රියාත්මක කිරීමද ඇතුළත් වනවා.\nමේ අතර, පසුගිය 06 වනදා මහනුවර - හල්ඔළුව - දොඩම්වල පාලම ජනතා අයිතියට පැවරීමේ උත්සවයට එක්වෙමින් ජනාධිපති මෛත්‍රීපාල සිරිසේන කියා සිටියේ ජී.එස්.පී.ප්ලස් බදු සහනය ශ්‍රී ලංකාවට නැවත හිමි වනු ඇති බවයි.",
       "URL": "https://www.hirunews.lk/151869/ජී-එස්-පී-ප්ලස්-හිමිවීම-ශ්‍රී-ලාංකිකයින්-ජයක්-බව-අගමැති-කියයි",
       "Category": "Local News",
       "Parent URL": "https://www.hirunews.lk/local-news.php?pageID=4713"
}