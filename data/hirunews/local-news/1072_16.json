{
       "Source": "hirunews",
       "Timestamp": "Friday, 24 June 2022 - 7:34",
       "Headline": "මහා පරිමාණ මෝල් හිමියෙකු ගැන සමස්ත ලංකා ගොවිජන සම්මේලනයෙන් හෙළිදරවුවක් (වීඩියෝ)",
       "News Content": "මහා පරිමාණ එක් සහල් මෝල් හිමියෙකු මිනිස් පාරිභෝජනයට නුසුදුසු පිලුණු වූ සහල් තොග අලෙවි කර ගැනීමේ අරමුණින් අඩු මිලට සහල් ලබා දෙමින් සිටින බව සමස්ත ලංකා ගොවිජන සම්මේලනය පවසනවා.\nඑහි සභාපති නාමල් කරුණාරත්න අනුරාධපුර ප්‍රදේශයේ ඊයේ පැවති මාධ්‍ය හමුවක දී මේ බව අනාවරණ කළේ, මහා පරිමාණ සහල් මෝල් හිමිකරුවකු වන ඩඩ්ලි සිරිසේන පෙරේදා කොළඹ පැවති මාධ්‍ය හමුවක් අතරතුර නො සන්සුන් ලෙස හැසිරීමේ සිද්ධිය පිළිබඳ අදහස් පළ කරමින්.\nපෙරේදා සහල් මෝල් හිමියන් කැඳවා තිබූ මාධ්‍ය හමුවේ දී සහල් පාලන මිලට යටත්ව අලෙවි කළ යුතු බවට ප්‍රකාශ කරමින් ඩඩ්ලි සිරිසේන ප්‍රකාශ කළ අතර එහි දී සහල් මෝල් හිමියන් අතර පරස්පර අදහස් පළ වීමත් සමඟ උණුසුම් තත්ත්වයක් ඇති වුණා.\nමේ සම්බන්ධයෙන් සමස්ත ලංකා ගොවිජන සම්මේලනයේ සභාපති නාමල් කරුණාරත්න ඊයේ මාධ්‍ය හමුවක් පවත්වමින් අදහස් පළ කළ අතර, සහල් මිල තීරණය කෙරෙන මෝල් සූත්‍රයක් ඉදිරිපත් කරමින් ඔහු එහි දී කියා සිටියේ, මේ අවස්ථාවේ දී සහල් කිලෝවක් රුපියල් 207ක මිලකට නිකුත් කිරීමේ හැකියාව පවතින බවයි.",
       "URL": "https://www.hirunews.lk/308029/මහා-පරිමාණ-මෝල්-හිමියෙකු-ගැන-සමස්ත-ලංකා-ගොවිජන-සම්මේලනයෙන්-හෙළිදරවුවක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1072"
}