{
       "Source": "hirunews",
       "Timestamp": "Monday, 27 December 2021 - 19:14",
       "Headline": "සාකච්ඡා අසාර්ථකයි - දුම්රිය ස්ථානාධිපති වර්ජනය අඛණ්ඩව (වීඩියෝ)",
       "News Content": "ගැටළු සඳහා විසඳුම් ලබා නොදීම හේතුවෙන් තෙල්, සිමෙන්ති සහ තිරිඟු පිටි ප්‍රවාහන කටයුතුවලින් ද ඉවත්වීමට දුම්රිය ස්ථානාධිපති සංගමය තීරණය කර තිබෙනවා.\nමේ අතර, ඔවුන්ගේ වෘත්තීය සමිති ක්‍රියාමාර්ගය හේතුවෙන් මේ වන විට දුම්රිය දෙපාර්තමේන්තුවට රුපියල් මිලියන 20ක පමණ අලාභයක් සිදුව ඇති බවයි දුම්රිය සාමාන්‍යධිකාරී ධම්මික ජයසුන්දර ප්‍රකාශ කළේ.\nඑසේම අදාළ මුදල වෘත්තීය සමිතිවලින් අය කර ගැනීමට අවශ්‍ය නීතිමය කටයුතු සිදුකරමින් සිටින බව ද දුම්රිය සාමාන්‍යාධිකාරීවරයා වැඩිදුරටත් සදහන් කළා.\nදුම්රිය සාමාන්‍යාධිකාරීවරයා කුමන්ත්‍රණකාරී ලෙස කටයුතු කරන බව ප්‍රකාශ කළ දුම්රිය ස්ථානාධිපති සංගමයේ සභාපති සුමේධ සෝමරත්න කියා සිටියේ වෘත්තීය සමිති ක්‍රියාමාර්ගය තවදුරටත් දැඩි කරන බවයි.\nමේ අතර, දුම්රිය ස්ථානාධිපතිවරුන්ගේ ඇතැම් ඉල්ලීය තම සංගමයට ද අහිතකර ලෙස බලපාන බැවින් ඒවාට විසදුම් ලබාදුනහොත් ඉදිරියේදී වෘත්තීය සමිති ක්‍රියාමාර්ගයකට යොමු වන බවයි දුම්රිය එන්ජින් රියදුරු සංගමයේ ලේකම් ඉන්දික දොඩන්ගොඩ ප්‍රකාශ කළේ.\nඑසේම පාර්සල් ප්‍රවාහනයෙන් දුම්රිය ස්ථානාධිපතිවරුන් ඉවත්වීම නිසා තැපැල් දෙපාර්තමේන්තුවට දැඩි ලෙස පාඩු සිදුවී ඇති බැවින් කඩිනමින් ඔවුන්ගේ ගැටළුවලට විසදුම් ලබාදෙන ලෙසට බලධාරීන්ගෙන් ඉල්ලා සිටින බවයි ඒකාබද්ධ තැපැල් වෘත්තීය සමිති පෙරමුණේ කැදවුම්කරු චින්තක බණ්ඩාර කියා සිටියේ.\nමේ අතර, ප්‍රවේශ පත්‍ර නිකුත් නොකිරීමට දුම්රිය ස්ථානාධිපතිවරුන් කටයුතු කිරීමත් සමග අදත් මගීන් දුම්රියේ ගමන් කළේ කිසිදු මුදල් ගෙවීමකින් තොරවයි.",
       "URL": "https://www.hirunews.lk/292304/සාකච්ඡා-අසාර්ථකයි-දුම්රිය-ස්ථානාධිපති-වර්ජනය-අඛණ්ඩව-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1466"
}