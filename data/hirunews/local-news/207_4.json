{
       "Source": "hirunews",
       "Timestamp": "Friday, 07 July 2023 - 11:14",
       "Headline": "යාපනය විශ්ව විද්‍යාලයට නව උපකුලපතිවරයෙකු තෝරා ගැනීමේ දී ගැටළුවක්",
       "News Content": "යාපනය විශ්ව විද්‍යාලය සදහා නව උපකුලපතිවරයෙකු තෝරා ගැනීම සදහා ජූලි මස 12 වෙනිදා පැවැත්වෙන සභාවාරයේ සාමාජිකයින්ට නිර්නාමික දුරකතන පණිවුඩ ඔස්සේ මරණීය තර්ජන එල්ල වීමට පටන් ගෙන තිබෙනවා.\nදුරකතන ඇමතුම් ලබා ගන්නා ඇතමෙකු ඔවුන් රාජ්‍ය බුද්ධි අංශයේ නිලධාන් බව පවසා මේ අවස්ථාවේ දී නව උපකුලපතිවරයා විය යුත්තේ මෙවැනි පුද්ගලයෙකු බවට නම් යෝජනා කරණ බවත් එය එසේ නොවුවහොත් ආරක්ෂක අංශ වලින් විවිධ කරදර වලට මුහුණ දීමට සිදු විය හැකි බව ප්‍රකාශ කරණ බවත් දුරකතන ඇමතුම් ලැබුණු පිරිස් ප්‍රකාශ කරනවා.\nයාපනය විශ්වවිද්‍යාලය සදහා නව උපකුලපතිවරයෙකු තෝරා ගැනීමට ලැබුණු අයදුම්පත් අතරින් අවසන් අදියරයට නම් හතරක් යෝජනා වී ඇති අතර ඊට විශ්ව විද්‍යාල ප්‍රතිපාදන කොමිසමේ අනුමැතියද හිමිව තිබෙන අතර යාපනය විශ්ව විද්‍යාලයේ පැවැත්වෙන විශේෂ සභාවාරයකින් පසුව එක් අයෙකුගේ නම යෝජනා කොට එය විශ්ව විද්‍යාල ප්‍රතිපාදන කොමිසම වෙත යැවීමෙන් අනතුරුව ජනා ධිපතිවරයා ගේ නිර්දේශය මත උපකුලපතිවරයා තෝරා පත් කරගනු ලබනවා.\nජූලි මස 12 වෙනිදා යාපනය විශ්ව විද්‍යාලයේ දි පැවත්වෙන එම සභා වාරයට සහභාවී වීමට නියමිත සභිකයින්ට මේ අන්දමට නිර්නාමික දුරකතන ඇමතුම් ලබෙන අතර ඔවුන් මේ සම්බන්ධයෙන් මෙතෙක් ආරක්ෂක අංශ වලට පැමිණිලි කොට නොමැති අතර යාපනය විශ්ව විද්‍යාල ඉතිහාසයේ නව උපකුලපතිවරයෙකු තෝරා පත්කර ගන්නා අවස්ථාවක මෙවැනි බලපෑම් හා මරණීය තර්ජන එල්ල වූ පළමු අවස්ථාව මෙය බව යාපනය විශ්ව විද්‍යාලයීය පාලන අධිකාරියේ නිලධාරියෙකු අප වාර්තාකරු සමග පවසා තිබෙනවා.",
       "URL": "https://www.hirunews.lk/340314/යාපනය-විශ්ව-විද්‍යාලයට-නව-උපකුලපතිවරයෙකු-තෝරා-ගැනීමේ-දී-ගැටළුවක්",
       "Category": "Local News",
       "Parent URL": "https://www.hirunews.lk/local-news.php?pageID=207"
}