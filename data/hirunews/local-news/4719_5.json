{
       "Source": "hirunews",
       "Timestamp": "Sunday, 08 January 2017 - 12:25",
       "Headline": "හම්බන්තොටදී අධිකරණ නියෝග කඩ කළ පිරිස් සෙවීමට විශේෂ පොලිස් කණ්ඩායමක්",
       "News Content": "හම්බන්තොට - මිරිජ්ජවිල ශ්‍රී ලංකා - චීන කර්මාන්ත හා සංවර්ධන කලාපය දියත් කිරීමේ උත්සවය අතරතුර අධිකරණ නියෝගය කඩකරමින් කළහකාරී ලෙස හැසිරුණු පිරිස් අත්අඩංගුවට ගැනීම සඳහා විශේෂ පොලිස් කණ්ඩායමක් යොදාවා තිබෙනවා.\nඋසස් පොලිස් නිලධාරියෙකු සඳහන් කළේ අදාළ පුද්ගලයින් අත්අඩංගුවට ගැනීම සඳහා විකාශය වූ රූපවාහිනී දර්ශන සහ පොලිස් දෙපාර්තමේන්තුව පටිගත කළ දර්ශනද යොදාගන්නා බවයි.\nඊයේ උත්සවය පැවති භූමිය අවට ප්‍රදේශවල විරෝධතා සහ උද්ඝෝෂණවල නිරත නොවන ලෙස සඳහන් කරමින් හම්බන්තොට මහේස්ත්‍රාත් අධිකරණය පසුගියදා නියෝගයක්ද නිකුත් කළා.\nකෙසේ වෙතත් එය කඩකරමින් විරෝධතාවයේ නිරතවීමේ චෝදනා මත පුද්ගලයින් 53 දෙනෙකු අත්අඩංගුවට ගත් අතර, ඔවුන්ගෙන් 23 දෙනෙකු මේ වනවිට රක්ෂිත බන්ධනාගාර ගතකර තිබෙනවා.\nගැටුම අතරතුර තුවාල ලැබූ පොලිස් නිලධාරීන් ඇතුලූ 30 කට ආසන්න සංඛ්‍යාවක් තවදුරටත් හම්බන්තොට රෝහලේ ප්‍රතිකාර ලබනවා.",
       "URL": "https://www.hirunews.lk/151552/හම්බන්තොටදී-අධිකරණ-නියෝග-කඩ-කළ-පිරිස්-සෙවීමට-විශේෂ-පොලිස්-කණ්ඩායමක්",
       "Category": "Local News",
       "Parent URL": "https://www.hirunews.lk/local-news.php?pageID=4719"
}