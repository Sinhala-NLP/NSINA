{
       "Source": "hirunews",
       "Timestamp": "Thursday, 27 May 2021 - 8:04",
       "Headline": "රසායන නෞකාව තවමත් ගිනි ගනී - සාගර ජීවින්ට වන බලපෑම ගැන පරීක්ෂණ",
       "News Content": "කොළඹ වරායට වයඹ දෙසින් නැංගුරම්ලා තිබියදී ගිනි ගත් එක්ස්ප්‍රස් පර්ල් නෞකාවේ ගින්න තවමත් ක්‍රියාත්මකයි.\nමේ වනවිට ගින්න නෞකාව පුරා පැතිරී ඇති අතර, එම ගින්න පාලනය කිරීම සඳහා නාවික හමුදාව හා වරාය අධිකාරිය ඇතුළු පාර්ශව තවදුරටත් මෙහෙයුම්වල නිරත වනවා.\nඒ සඳහා ඉන්දීය වෙරළාරක්ෂක බලකායේ වෛයිභව් සහ වජ්‍රා නෞකාව මෙන්ම ඩෝනියර් ගුවන් යානය නෞකාවේ ගින්න නිවීමේ ඒකාබද්ධ මෙහෙයුමට එක්වූයේ ඊයේ දිනයේදීයි.\nමේ අතර, ගිනි ගැනීමට ලක්වූ එක්ස්ප්‍රස් පර්ල් නෞකාවෙන් මුහුදට වැටුණු සුන්බුන් වත්තල - ප්‍රීතිපුර සිට මීගමුව දක්වා වන වෙරළ තීරයට ඊයේ අලුයම සිට ගොඩගසා තිබුණා.\nපසුව එහි ජනතාව එම ද්‍රව්‍ය එක්රැස් කිරීමේ කටයුතුවල නිරත වීමත් සමඟ සමුද්‍රීය පරිසර ආරක්ෂණ අධිකාරිය දැනුම් දුන්නේ අදාළ කොටස් ශරීර සෞඛ්‍යට අහිතකර බැවින් ඒවා ස්පර්ශ කිරීමෙන් වළකින ලෙසයි.\nඑලෙස මුහුදට වැටුණු රසායන ද්‍රව්‍ය සහ අනෙකුත් භාණ්ඩ රැගෙන ගිය පිරිස් සම්බන්ධයෙන් විශේෂ විමර්ශනයක් ඊයේ පොලීසිය ආරම්භ කරනු ලැබුවා.\nසමුද්‍රීය පරිසර ආරක්ෂණ අධිකාරියේ සභාපතිනි නීතිඥ දර්ශනී ලහඳපුර පැවසුවේ මෙම තත්ත්වයත් සමඟ ඇතැම් ප්‍රදේශවලට අම්ල වැසි ඇති වීමේ අවදානමක් පවතින බවයි.\nකෙසේ වෙතත්, මෙම නෞකාව මගින් සාගරයට ඉන්ධන කාන්දු වී තිබීම මෙන්ම, සාගර පරිසරයට සිදුවන හානියත් සමඟ මත්ස්‍යයින් ආහාරයට ගැනීම සම්බන්ධයෙන් හිරු ප්‍රවෘත්ති අංශය නාරා ආයතනයෙන් විමසීමක් කරනු ලැබුවා.\nඒ සම්බන්ධයෙන් අදහස් දක්වමින් එම ආයතනයේ පරිසර අධ්‍යයන අංශයේ අංශ ප්‍රධානී ශාමලී වීරසේකර කියා සිටියේ මත්ස්‍ය සාම්පල ඉදිරියේදී පරීක්ෂණ සිදුකරන බවයි.\nමේ අතර, මෙම සිද්ධියත් සමඟ දැනට මෙරට වායු දූෂණයට බලපෑමක් සිදුව නොමැති බව ජාතික ගොඩනැගිලි පර්යේෂණ සංවිධානය සඳහන් කළා.\nනෞකාවේ නයිටි්‍රක් අම්ල කාන්දු වීමෙන් මෙම ගින්න ආරම්භ වූයේ පසුගිය 19 වනදායි.\nඑක්ස්ප්‍රස් පර්ල් නෞකාව පසුගිය පෙබරවාරියේ නෞකා සමාගම මගින් දියත් කරනු ලැබූ අලුත්ම නෞකාවක් වන අතර, එය ගිනි ගැනීමට ලක් වුයේ තුන් වන ගමන් වාරයේදී වීම විශේෂත්වයක්.",
       "URL": "https://www.hirunews.lk/272557/රසායන-නෞකාව-තවමත්-ගිනි-ගනී-සාගර-ජීවින්ට-වන-බලපෑම-ගැන-පරීක්ෂණ",
       "Category": "Local News",
       "Parent URL": "https://www.hirunews.lk/local-news.php?pageID=1926"
}