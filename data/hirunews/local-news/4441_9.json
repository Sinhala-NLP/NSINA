{
       "Source": "hirunews",
       "Timestamp": "Monday, 03 July 2017 - 11:48",
       "Headline": "ගුරු ගැටුම දුරදිග ගොස් ගුරුවරු මාරුවෙයි",
       "News Content": "පුත්තලම අධ්‍යාපන කලාපයට අයත් නවගත්තේගම ප්‍රාථමික විදුහලේ ඉගැන්වීමේ නිරත ගුරුවරියක් විසින් පසුගියදා එම පාසලේම උගවන්වන ළාබාල ගුරුවරිකට තර්ජන සිදුකළ පුවතක් වාර්තා වනවා.\nඅදාල ලාබාල ගුරුවරිය පාසලේ ඉංග්‍රීසී විෂය උගන්වන අතර ඇයට තර්ජනය කළ ගුරුවරිය පාසලේ ප්‍රාථමික අංශයේ ගුරුවරියක් බව සදහන්.\nඅදාල ගුරුවරිය නවගත්තේගම මහ විදුහලේ වසර 20ක සේවා කාලයකින් පසුව 2012 වසරේදී මෙම ප්‍රාථමික පාසලට මාරුවක් ලබාගෙන පැමිණ ඇති බවයි වාර්තා වන්නේ.\nඉකුත් දිනකදී ඉංග්‍රීසී ගුරුවරිය විසින් හතර ශ්‍රේණියේ පංති දෙකක දරුවන් පංතිකාමරයෙන් පිටත ස්ථානයකට රැගෙන ගොස් ඉගැන්වීම් කටයුතු සිදු කිරීමට සූදානම් වී පංති වාර්තා පොතද රැගෙන පිටව යාමට සූදානම් වී තිබෙනවා.\nපංති වාර්තා පොත පංතියෙන් පිටතට රැගෙන නොයන ලෙසත්, එසේ රැගෙන යාමෙන් එය අපිරිසිදු වන බවත්, අවශ්‍යනම් කාලච්ඡේදය අවසන් වී යළි පැමිණ අත්සන් තබන ලෙසත් එම අවස්ථාවේදී පංති කාමරයට පැමිණි පංතිභාර ගුරුවරිය පවසා ඇති බවයි වාර්තා වන්නේ.\nඒ අනුව ඇගේ අණට කීකරු වූ ඉංග්‍රීසී ගුරුවරිය අදාල පාඩම උගන්වා අවසානයේ ළමයෙකු යවා පංති වාර්තා පොත ගෙන්වා එය අත්සන් කර තිබෙනවා.\nඊට පසු දින පාසලට පැමිණි පංතිභාර ගුරුවරිය ඉංග්‍රිසී ගුරුවරිය පොතේ අත්සන් කළේ කෙසේ දැයි නොදැන ඇය තම කබඩ් එක හොර යතුරකින් විවෘතකර  පංති වාර්තා පොත අත්සන් කර ඇති බවත්, කබඩ් එකෙහි තිබූ තවත් පොත් පත් සොරාගෙන ඇති බවත් යැයි චෝදනා කරමින් ඇගේ ඇදුම් ගලවා අත් දෙක කපා දමන බවට තර්ජනය කර ඇති බව සදහන්.\nකෙසේ වෙතත් අදාල ඉංග්‍රීසි ගුරුවරිය විසින් මේ පිළිබද පුත්තලම නියෝජ්‍ය පොලිස්පති කාර්යාලයට මේ පිළිබද පැමිණිල්ලක් ද ඉදිරිපත් කර තිබෙනවා.\nමෙසේ තර්ජනය කළ ගුරුවරිය ශිෂ්‍යත්ව ළමුන් සදහා ටියුෂන් පංති පවත්වන අතර ඉංග්‍රීසී ගුරුවරිය විසින් පාසලේ සවස පංති පැවැත්වීම හේතුවෙන් සිදුවන බාධාව නිසා එම ඉංග්‍රීසි ගුරුවරියගෙන් මෙසේ පළිගන්නා බවට දෙමාපියන් පවසනවා.\nකෙසේ වෙතත් එම සිදුවීම සිදුවූ දිනට පසු දින සවසද මෙම මෙම ටියුෂන් පංති පවත්වන ගුරුවරිය හා එම පාසලේම ගුරුවරයෙක් පාසලට පැමිණ ළමුන් රැගෙන යාමට එන දෙමාපියන්ට පවසා ඇත්තේ ඉංග්‍රීසි ගුරුවරිය විසින් පාසලේ පැවැත්වීම නිසා ටියුෂන් පංති පැවැත්වීමට නොහැකි බවත් පසු දිනයේ සියලුම දෙනා පාසලට පැමිණ ඒ වෙනුවෙන් විරෝධයක් ප්‍රකාශකරන ලෙසත්ය.\nඒ අනුව, ගුරුවරියන් දෙදෙනෙක් අතර ඇති වූ මතභේදයක් දුර දිග යාම නිසා ඇති වූ ගැටලුකාරී තත්ත්වයක් හේතුවෙන් ඊට සම්බන්ධ ගුරුවරියන් දෙදෙනා සහ එයට සම්බන්ධ තවත් ගුරුවරුන් දෙදෙනක් වහාම වෙනත් පාසලකට මාරු කර යැවීමට වයඹ පළාත් අධ්‍යාපන අමාත්‍යවරයා තීරණය කර ඇති බවයි වාර්තා වන්නේ.",
       "URL": "https://www.hirunews.lk/164967/ගුරු-ගැටුම-දුරදිග-ගොස්-ගුරුවරු-මාරුවෙයි",
       "Category": "Local News",
       "Parent URL": "https://www.hirunews.lk/local-news.php?pageID=4441"
}