{
       "Source": "hirunews",
       "Timestamp": "Sunday, 30 May 2021 - 18:39",
       "Headline": "චූන් පාන් පොකුරක් ගැන බේකරි හිමියන්ගෙන් අනතුරු ඇගවීම්  (වීඩියෝ)",
       "News Content": "සංචරණ සීමා පැනවීමත් සමඟ කොළඹ දිස්ත්‍රික්කය තුළ අත්‍යාවශ්‍ය ආහාර ද්‍රව්‍ය ප්‍රවාහනය කිරීම සම්බන්ධයෙන් කොළඹ දිස්ත්‍රික් ලේකම් කාර්යාලයේදී අද සාකච්ඡාවක් පැවැත්වුණා.\nදිස්ත්‍රික් ලේකම් ප්‍රදීප් යසරත්නගේ ප්‍රධානත්වයෙන් පැවති එම රැස්වීමට දිස්ත්‍රික්කය නියෝජනය කරන පක්ෂ විපක්ෂ මැති ඇමතිවරුන් ද එක්ව සිටියා. සංචරණ සීමා ලබන මස 7 වන දා දක්වා අඛණ්ඩව ක්‍රියාත්මක කිරීම හේතුවෙන් ජංගම අලෙවිසැල් මගින් අත්‍යාවශ්‍ය ආහාර ද්‍රව්‍ය නිවෙස් වෙත බෙදා හැරීම සම්බන්ධයෙන් එහිදී සාකච්ඡා වී තිබෙනවා.\nතොග වෙළදුන්ට සහ බලපත්‍රලාභී ජංගම අලෙවි රථවලට එළවළු, පළතුරු මිලදී ගැනීම සඳහා අද ආර්ථික මධ්‍යස්ථාන විවෘත කර තිබූ අතර, හෙට දිනයේ දී ඒවා විවෘතව තැබෙනවා.\nකෙසේ වෙතත්, ආර්ථික මධ්‍යස්ථානවලින් එළවළු විවිධ මිල ගණන් යටතේ මිලදී ගැනීමට සිදුව ඇති බවයි තොග සහ ජංගම වෙළදුන් චෝදනා කළේ.\nමේ අතර, කෘෂිකර්ම රාජ්‍ය අමාත්‍යාංශය අද කැප්පෙටිපොළ, ඇඹිලිපිටිය, නුවරඑළිය, තඹුත්තේගම, දඹුල්ල සහ බණ්ඩාරවෙල ආර්ථික මධ්‍යස්ථානවල එළවළු තොග මිල ගණන් ප්‍රකාශයට පත් කෙරුණා.\nඒ අනුව බෝංචි කිලෝවක් ඒවායේ අලෙවි වී තිබුණේ රුපියල් 90ත්, 240ත් අතර මිලකටයි. බීට් කිලෝවක මිල රුපියල් 70ත්, 130ත් අතර  මිලක පැවති අතර, වම්බටු කිලෝවක් රුපියල් 80ත්, 150ත් අතර මිලකට අලෙවි වී තිබෙනවා.\nගෝවා කිලෝවක් රුපියල් 70ත්, 130ත් අතර මිලකට අලෙවි වී ඇති අතර, ලීක්ස් කිලෝවක් අලෙවි වී තිබුණේ රුපියල් 80ත්, 180ත් අතර මිලකටයි.\nවට්ටක්කා කිලෝවක් රුපියල් 30ත්, 45ත් අතර මිලකට අලෙවි වුණා.\nඅඩුම මුදලකට අලෙවි වී තිබුණේ අළුකෙසෙල් සහ මඤ්ඤොක්කා වන අතර ඒවායේ කිලෝවක අවම තොග මිල රුපියල් 15ත්, 20ත් අතර පැවති අතර උපරිම තොග මිල පැවතියේ රුපියල් 50ත්, 60ත් අතර මිලකටයි.\nමේ අතර, කෘෂිකර්ම රාජ්‍ය අමාත්‍ය ශෂීන්ද්‍ර රාජපක්ෂ අද නුවරඑළිය ආර්ථික මධ්‍යස්ථානය වෙත පැමිණියේ එහි කටයුතු සිදුවන ආකාරය සම්බන්ධයෙන් නිරීක්ෂණය කිරීම සඳහායි.\nමේ අතර, බේකරි හිමියන්ගේ සංගමයේ සභාපති එන්.කේ. ජයවර්ධන අද මාධ්‍ය හමුවක් කැදවමින් ප්‍රකාශ කර සිටියේ සෞඛ්‍යාරක්ෂිත ක්‍රමවේද අනුගමනය නොකරන්නේ නම් ඉදිරියේදී චූන් පාන් පොකුරක් නිර්මාණය වීමේ අවදානමක් පවතින බවයි.\nබේකරි නිෂ්පාදන ජංගම අලෙවිකරුවන් සදහා සෞඛ්‍යාරක්ෂිත විශේෂ ඇදුම් කට්ටලයක් හඳුන්වා දීම ඊයේ සිදුකෙරුණා.",
       "URL": "https://www.hirunews.lk/272891/චූන්-පාන්-පොකුරක්-ගැන-බේකරි-හිමියන්ගෙන්-අනතුරු-ඇගවීම්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1918"
}