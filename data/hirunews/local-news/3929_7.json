{
       "Source": "hirunews",
       "Timestamp": "Thursday, 24 May 2018 - 14:31",
       "Headline": "update : නිට්ටඹුවේ වෙඩි තැබීමකින් මව මියගොස් පුතුට තුවාල",
       "News Content": "නිට්ටඹුව - හක්වඩුන්න ප්‍රදේශයේදී සිදුවූ වෙඩි තැබීමකින් යතුරුපැදියක ගමන් කරමින් සිටි මවක් මියගොස් ඇයගේ පුතු තුවාල ලබා තිබෙනවා.\nමුහුණු ආවරණය කර තවත් යතුරුපැදියකින් පැමිණි දෙදෙනෙකු වෙඩි තැබීම සිදුකර ඇති බවයි පොලීසිය සදහන් කළේ.\nඅද දහවල් 12.55 ට පමණ මෙම වෙඩි තැබීම සිදුව තිබෙනවා.\nතුවාල ලැබූ මව සහ පුතු වතුපිටිවල රෝහලට ඇතුළත් කළ අතර, පසුව මව මියගිය බව රෝහල් ප්‍රකාශකයෙකු සදහන් කළා.\nමියගොස් ඇත්තේ කල්එළිය ප්‍රදේශයේ පදිංචි 53 හැවිරිදි කාන්තාවක්.\nඇයගේ පුත්‍රයා වන 26 හැවිරිදි තරුණයා වතුපිටිවල රෝහලේ ප්‍රතිකාර ලබනවා.\nවෙඩි වැදීමෙන් මියගිය කාන්තාව පෞද්ගලික මූල්‍ය ආයතනයක ණය දීමේ  සමිතියකට සහභාගි වී නැවත පැමිණෙමින් සිටියදී වෙඩි ප්‍රහාරයට ලක්ව ඇති බවයි පොලීසිය සදහන් කළේ.\nසැකකරුවන් ඇගෙන් මුදල් ඉල්ලා ඇති අතර, එය ප්‍රතික්ෂේප වීමෙන් පසු ජංගම දුරකථනය ඉල්ලා තිබෙනවා.\nපසුව කාන්තාව කෑගසා ඇති අතර, එම අවස්ථාවේදී සැකකරුවන් මෙරට නිෂ්පාදිත ගල්කටස් වර්ගයේ ගිනි අවියකින් වෙඩි තැබීම සිදුකර ඇති බවයි මූලික පරීක්ෂණවලදී අනාවරණ වී ඇත්තේ.\nඔවුන් මෙතෙක් හදුනාගෙන නොමැති අතර, සිද්ධිය සම්බන්ධයෙන් විමර්ශනයක් සිදුකරන බව නිට්ටඹුව පොලීසිය කියා සිටියා.\nසැකකරුවන් මෙතෙක් අනාවරණ වී නොමැති අතර නිට්ටඹුව පොලිසියයි විමර්ශණ මෙහෙයවන්නේ.\nupdate : Thursday, 24 May 2018 - 14.58\n-----------------------------------------------------------\nනිට්ටඹුව ප්‍රදේශයේදී අද (24) දහවල්  සිදුවූ වෙඩි තැබීමකින් යතුරුපැදියකින් යමින් සිටි කාන්තාවකට සහ ඇයගේ පුත්‍රයා තුවාල ලබා තිබෙනවා.\nවෙඩි වැදීමෙන් තුවාල ලැබූ මවගේ තත්වය බරපතළ බවයි පොලිසිය ප්‍රකාශ කළේ.",
       "URL": "https://www.hirunews.lk/191470/update-නිට්ටඹුවේ-වෙඩි-තැබීමකින්-මව-මියගොස්-පුතුට-තුවාල",
       "Category": "Local News",
       "Parent URL": "https://www.hirunews.lk/local-news.php?pageID=3929"
}