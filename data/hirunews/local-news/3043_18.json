{
       "Source": "hirunews",
       "Timestamp": "Sunday, 17 November 2019 - 20:35",
       "Headline": "7 වන විධායක ජනාධිපති ලෙස තේරී පත්වූ ගෝඨාභය රාජපක්ෂ පිළිබද සටහනක්",
       "News Content": "පැවති ජනාධිපතිවරණයෙන් මෙරට 7 වන විධායක ජනාධිපතිවරයා ලෙස ජනතා මනාපයෙන් තේරී පත්වූ ගෝඨාභය රාජපක්ෂ මහතා පිළිබදව තැබෙන සටහනක්.\nශ්‍රී ලංකා නිදහස් පක්ෂයේ ආරම්භක සාමාජිකයෙකු වන ඩී.ඒ. රාජපක්ෂ මහතාට සහ දන්දිනා රාජපක්ෂ මැතිණියට දාව 1949 ජූනි මස 20 වන දින මෙලොව එළිය දුටු නන්දසේන ගෝඨාභය රාජපක්ෂ මහතා පිරිමි දරුවන් සිව් දෙනෙකුගෙන් යුත් රාජපක්ෂ පවුලේ තුන්වන සාමාජිකයායි.\nහිටපු කතානායකවරයෙක් වන චමල් රාජපක්ෂ මහතා හා හිටපු ජනාධිපති මහින්ද රාජපක්ෂ මහතා ඔහුගේ වැඩිමල් සොහොයුරන් දෙදෙනා වන අතර හිටපු අමාත්‍යවරයෙකු වන බැසිල් රාජපක්ෂ මහතා ගෝඨාභය රාජපක්ෂ මහතාගේ බාල සොහොයුරා වනවා.\nහම්බන්තොට - වීරකැටිය ප්‍රදේශයේ හැදීවැඩුණු ගෝඨාභය රාජපක්ෂ කුඩා කල පටන්ම දිවිගෙවුණේ දේශපාලන පසුබිමකයි.\nකොළඹ ආනන්ද විද්‍යාලයෙන් අධ්‍යාපනය හැදෑරූ තරුණ ගෝඨාභය රාජපක්ෂ 1971 අප්‍රේල් 26 වැනි දින ශ්‍රී ලංකා යුධ හමුදාවට බැදී 1972 දී දෙවන ලුතිනන්වරයෙකු ලෙස සිය රාජකාරි කටයුතු ආරම්භ කළා.\nපාකිස්ථානයේ රාවල්පින්ඩිහීදී සංඥා තරුණ නිලධාරී පාඨමාලාව හා පාබල හමුදාවේ අණදෙන නිලධාරී පාඨමාලාවදල ඉන්දියාවේ ඇසෑම්හීදී කැරලි මර්දන හා කැලෑ යුද්ධ පාඨමාලාවදල නවසීලන්තයේ වොලින්ටන් ආරක්ෂක සේවා මාණ්ඩලික විද්‍යාලයෙන් අණ හා මාණ්ඩලික පාඨමාලාවදල ඇමරිකාවේදී උසස් පාබල හමුදා නිලධාරීන්ගේ පාඨමාලාවද ගෝඨාභය රාජපක්ෂ මහතා හදාරා තිබෙනවා.\nපළවනි ගජබා රෙජිමේන්තුවේ සේවය කළ ඔහු 1983 සිට 1990 දක්වා කාලය තුළ එම පළමු වන ගජබා රෙජිමේන්තුවේ බලසේනාධිපති ලෙසද සේවය කළා.\nස්ට්‍රයික් හාර්ඩ් හා ත්‍රිවිධ බලය යන මෙහෙයුම්හී ආඥාපති වශයෙන් කටයුතු කළේද ගෝඨාභය රාජපක්ෂ මහතායි.\nශ්‍රී ලංකා සිංහ රෙජිමේන්තුව, රජරට රයිෆල්ස්, ගජබා රෙජිමේන්තුව යන රෙජිමේන්තුවල සේවය කළ ගෝඨාභය රාජපක්ෂ මහතා සිය 20 වසරක් වූ හමුදා ජීවිතය තුළ ජනාධිපතිවරු තිදෙනක් අතින් නිර්භීතභාවය වෙනුවෙන් පිරිනමන රණ වික්‍රම පදක්කම, රණශූර පදක්කම යන පදක්කම් වලින් පිදුම් ලැබුවා.\nකොළඹ විශ්වවිද්‍යාලයෙන් තොරතුරු තාක්ෂණය පිළිබදව පශ්චාත් උපාධිය හැදෑරු ගෝඨාභය රාජපක්ෂ මහතා 1992 දී යුධ හමුදාවෙන් විශ්‍රාම ලබා කොතලාවල ආරක්ෂක ඇකඩමියේ ආඥාපතිවරයා ලෙස කටයුතු කළා.\n2005 වසරේ ජනාධිපතිවරණයෙන් මහින්ද රාජපක්ෂ මහතා ජයග්‍රහණය කිරීමත් සමග ගෝඨාභය රාජපක්ෂ මහතා ආරක්ෂක අමාත්‍යාංශයේ ලේකම්වරයා ලෙස පත්වුණා.\nඑල්.ටී.ටී.ඊ සංවිධානය විසින් 2006 දෙසැම්බර් මස 01 වන දින කොල්ලුපිටියේදී පුපුරණ ද්‍රව්‍ය සහිත ත්‍රිරෝද රථයක් ගෝඨාභය රාජපක්ෂ මහතා ගමන් ගත් රථ පෙල වෙත ධාවනය කිරීමට සලස්වා පිපිපිරවීමක් සිදු කලද ඉන් දිවි ගලවා ගැනීමට ගෝඨාභය රාජපක්ෂ මහතා සමත් වුණා.\nගෝඨාභය රාජපක්ෂ මහතා ඉතිහාසයට එක්වුණ් මනා හැකියාවත්, යුද්ධය පිළිබදව තිබූ අත්දැකීමත් පාදක කර ගනිමින් වසර 30 ක් පුරාවට මෙරට පැවති යුද්ධය 2009 මැයි මාසයේ අවසන් කිරීමට දායකවූ පුරෝගාමියෙකු ලෙසයි.\nයුද්ධයෙන් අනතුරුව මහින්ද රාජපක්ෂ මහතා විසින් නාගරික සංවර්ධන අමාත්‍යාංශයේ ලේකම් තනතුරටද ගෝඨාභය රාජපක්ෂ මහතාව පත්කරන ලද අතර ගෝඨාභය රාජපක්ෂ මහතා තම පරිපාලන දැනුම උපයෝගී කරගනිමින් කොළඹ නගරය මෙන්ම ජරාජීර්ණව තිබූ නාගරික පරිසරයන් රැසක්ම අලංකාර ප්‍රියමනාප ස්ථාන බවට පත් කළා.\nමේ දක්ෂ පරිපාලකයාගේ හැකියාව නිසා බහුතරයකගේ ඉල්ලීම මත ගෝඨාභය රාජපක්ෂ මහතා මෙවර ජනාධිපතිවරණයට අපේක්ෂකයෙකු වශයෙන් ඉදිරිපත් වූ අතර ලක්ෂ 69ක ඡන්ද ප්‍රමාණයක් ලබාගනිමින් ඔහු මෙරට 7 වන විධායක ජනාධිපතිවරයා වශයෙන් තේරී පත්වුණා.",
       "URL": "https://www.hirunews.lk/228459/7-වන-විධායක-ජනාධිපති-ලෙස-තේරී-පත්වූ-ගෝඨාභය-රාජපක්ෂ-පිළිබද-සටහනක්",
       "Category": "Local News",
       "Parent URL": "https://www.hirunews.lk/local-news.php?pageID=3043"
}