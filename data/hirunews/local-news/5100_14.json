{
       "Source": "hirunews",
       "Timestamp": "Wednesday, 06 April 2016 - 7:51",
       "Headline": "මහින්ද - රනිල් හමුවක්",
       "News Content": "අග්‍රාමාත්‍ය රනිල් වික්‍රමසිංහ සහ හිටපු ජනාධිපති මහින්ද රාජපක්ෂ අතර හමුවක් ඊයේ පාර්ලිමේන්තු සංකීර්ණයේදී පැවැත්වුණා.\nඒකාබද්ධ විපක්ෂය නියෝජනය කරන පාර්ලිමේන්තු මන්ත්‍රී රංජිත් සොයිසාගෙන් හිරු ප්‍රවෘත්ති අංශය කළ විමසීමකදී කියා සිටියේ හිටපු ජනාධිපතිවරයාගේ ආරක්ෂාවට ලබාදී තිබූ හමුදා සෙබලූන් පිරිසක් ඉවත් කර ඒ වෙනුවට පොලිස් නිලධාරීන් යෙදවීම සම්බන්ධයෙන් මෙහිදී සාකච්ඡා කර ඇති බවයි.\nහිටපු ජනාධිපතිවරයාගේ ආරක්ෂාවට යොදා සිටි හමුදා නිලධාරීන් ඉවත් කර ඒ වෙනුවට පොලීසිය යොදවා ඇති බව මහින්ද රාජපක්ෂ හිටපු ජනාධිපතිවරයාගේ මාධ්‍ය ඒකකය ද තහවුරු කළා.\nමේ අතර හිටපු ජනාධිපතිවරයාට ලබාදී තිබූ හමුදා ආරක්ෂාව ඉවත් කර ඇති බවට තොරතුරු ලැබී ඇතැයි පැවිදි හඬ සංවිධානය ද ඊයේ චෝදනා කළා.\nඑහි සභාපති පූජ්‍ය මුරුත්තෙට්ටුවේ ආනන්ද හිමියන් මේ බව කියා සිටියේ කොළඹ පැවැති මාධ්‍ය හමුවකදියි.\nඅප මේ සම්බන්ධයෙන් වැඩබලන හමුදා ප්‍රකාශක කර්නල් මනෝජ් ළමාහේවාගෙන් විමසීමක් කළා.\nඔහු කියා සිටියේ මෙතෙක් යුද හමුදාව ඒ සම්බන්ධයෙන් දැනුවත් වී නොමැති බවයි.",
       "URL": "https://www.hirunews.lk/130214/මහින්ද-රනිල්-හමුවක්",
       "Category": "Local News",
       "Parent URL": "https://www.hirunews.lk/local-news.php?pageID=5100"
}