{
       "Source": "hirunews",
       "Timestamp": "Thursday, 21 September 2017 - 15:50",
       "Headline": "18 හැවිරිදි තරුණයෙකුගේ සැක කටයුතු මරණයක් ගැන පරීක්ෂණ",
       "News Content": "බේරුවල- කරඳගොඩ- බුබුලවත්ත ප්‍රදේශයේ පදිංචි 18 හැවිරිදි තරුණයකුගේ මළ සිරුරක්, පදිංචි නිවස ආසන්න රබර් වත්තක කුඩා රබර් ගසක අත්තක ගැට ගැසූ ලණුවක එල්ලලෙමින් තිබියදී  අද (21) සොයාගෙන තිබෙනවා.\nමෙය සියදිවි හානි කර ගැනීමක් ද ඝාතනය කර එල්ලා දැමීමක්ද යන්න පශ්චාත් මරණ පරීක්ෂණයෙන් පසු හෙළි කරගත හැකිවනු ඇතැයි පොලිසිය පවසනවා.\nමෙසේ මියගොස් ඇත්තේ බුබුලවත්ත ග්‍රාම නිළධාරී වසමේ පදිංචි වරකගොඩ තරංග ලක්‍ෂාන් නැමැති තරුණයක්.\nස්ථීර රැකියාවක් නොමැති දෙමාපියන් සමග නිවසේ ජීවත්වන මෙම තරුණයා අධ්‍යාපන කටයුතු ද අතරමග නතර කර ඇති අයකු බව ද සඳහන්.\n19 වන දා මෙම තරුණයා නිවසින් ගොස් ඇත්තේ ආසන්නයේ වෙසෙන ඔහුට වඩා බාල වෙනත් මිතුරෙක් හමුවීමට යන බව මවට පවසමින්.\nඑහෙත් ඔහු නැවත නොපැමිණි බව සඳහන් කර මව පොලිසියට පැමිණිලි කර තිබෙනවා.\nබේරුවල- කරඳගොඩ- බුබුලවත්ත ප්‍රදේශයේ දරුවෙක්, ගලක ගසා මරා දැමූ සිද්ධියක් මිට කලකට පෙර වාර්තා වූ අතර එම නඩුවේ සාක්ෂිකරුවකු ලෙස මෙසේ මියගිය තරුණයාගේ අයියා කටයුතු කරන බවද සඳහන්.\nමිට අමතරව අප වාර්තාකරු පවසන්නේ මියගොස් සිටි තරුණයාගේ පුරුෂ ලිංගයෙන් ලේ මිශ්‍ර ශුක්‍රානු වැගිරෙමින් තිබූ බවයි.\nනිල්පැහැ නයිලෝන් නූලක් රබර් අත්තේ පටලවා එහි අනෙක් කෙලවර ගසේ බඳේ ගැටගසා තිබු අතර අඩි 9ක් පමණ උසින් ලනුව පටලවා තිබු බව සඳහන්.\nමියගිය තරුණයාගේ ඇඟිලිවල සිරීම් තුවාල තිබු බවද වාර්තා වනවා.",
       "URL": "https://www.hirunews.lk/171471/18-හැවිරිදි-තරුණයෙකුගේ-සැක-කටයුතු-මරණයක්-ගැන-පරීක්ෂණ",
       "Category": "Local News",
       "Parent URL": "https://www.hirunews.lk/local-news.php?pageID=4311"
}