{
       "Source": "hirunews",
       "Timestamp": "Thursday, 03 August 2017 - 11:36",
       "Headline": "\"වැව් නිමා පුරවරයේ\" වැව් 90% කට සිදුවුණ දේ (ඡායාරූප)",
       "News Content": "වැව් නිමා පුරවරය හෙවත් වව්නියාවේ පිහිටි කුඩා වැව් 90% කටත් වැඩියෙන් සම්පූරණයෙන්ම සිඳී යාම නිසාවෙන් වව්නියාවේ වැසියන් දැඩි පීඩාවන්ට පතිව සිටිනවා.\nවව්නියාව දිස්ත්‍රික්කයේ කුඩා වැව් සියල්ලක්ම සිඳීයාමේ දැඩි අවදානමකට පත්ව ඇති නිසාවෙන් වවුනියාව දිස්ත්‍රික්කයේ ග්‍රාම නිළධාරි වසම් 102 ක පවුල් 24507 ක පුද්ගලයින් 85771 දෙනෙකු පීඩාවට පත්ව සිටිනවා.\nඉන් වැඩි පිරිසක් පීඩාවට පත්ව ඇත්තේ වව්නියාව ප්‍රාදේශීය ලේකම් කොට්ඨාසයෙන් වන අතර එහි පවුල් 11306 කට අයත් පුද්ගලයින් 39570 දෙනෙකු පීඩාවට පත්ව ඇති බවද වව්නියාව ආපදා කලමනාකරන ඒකකය පෙන්වා දෙනවා.\nඉදිරි දින කිහිපයේදී ද වර්ෂාව නොලැබුනහොත් වව්නියාවේ පිහිටි කුඩා වැව් සියල්ලක්ම සම්පූරණයෙන්ම සිඳී යන අතරම මේ හේතුවෙන් පීඩාවට පත්වන ප්‍රමාණය දිනෙන් දින වැඩි වනු ඇති බවටද ආපදා කලමනාකරන නිලධාරීහු පවසනවා.\nමේ අතර වව්නියාවේ මහ වැව් 6 ක්පිහිටා ඇති අතර එම වැව්වලද ජල මට්ටම සීඝ්‍රයෙන් පහල බැස ඇති අතර වෙනත් වර්ෂවල අඩු නොවූ අයුරින් ජල මට්ටම අඩුවී ඇති බවටද වව්නියාව වාරිමාර්ග නිලධාරීන් කියා සිටිනවා.\nකෙසේ වෙතත් පවතින නියං තත්වය හේතුවෙන් වැව් අශ්‍රයෙන් දෛනිකව ජීවත්වූ වැසියන්ගේ ජීවිකාව සම්පූරණයෙන්ම අඩාල වී ඇති අතරම මේ වන විට එම වැව් වලින් මිරිදිය මත්ස්‍ය කර්මාන්තය ගෙන ගිය ධීවරයින්ගේ ජීවිකාවද සම්පූරණයෙන්ම අඩාල වී ඇති හෙයින් එම වැසියන් ගැටලු රැසකට මුහුණ පා සිටින බව සඳහන්.\nපවතින තත්වයන් අනුව වව්නියාව දිස්ත්‍රීක් ලේකම් කාර්යාලයේ අධීක්ෂණයන් යටතේ ප්‍රදේශීය ලේකම් කාර්යාල හරහා ජලය නොමැති ගම්මානවලට ජල ටැංකි යොදා ජල බවුසර මගින් පානීය ජලය ඇතුලු අනෙකුත් අවශ්‍යතා වෙනුවෙන් ජලය සැපයීමට කටයුතු කොට ඇති බවට වව්නියාව දිසාපති එම්.බී.ආර්.පුෂ්පකුමාර මහතා කියා සිටියා.\nවව්නියාව - රොමේෂ් මධුෂංඛ",
       "URL": "https://www.hirunews.lk/167505/වැව්-නිමා-පුරවරයේ-90-කට-සිදුවුණ-දේ-ඡායාරූප",
       "Category": "Local News",
       "Parent URL": "https://www.hirunews.lk/local-news.php?pageID=4388"
}