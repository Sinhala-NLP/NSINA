{
       "Source": "hirunews",
       "Timestamp": "Tuesday, 16 May 2023 - 20:51",
       "Headline": "ජෙරම්ගේ ගුරා ජාත්‍යන්තර වංචාකාරයෙක් බව අල් ජසීරා හෙළි කරයි",
       "News Content": "අල් ජසීරා රූපවාහිනිය වාර්තාමය වැඩසටහනක් ඔස්සේ අනාවරණය කර ඇත්තේ දේවගැති ජෙරම් ප්‍රනාන්දු සිය ගුරුවරයා සහ ආධ්‍යාත්මික ශාස්තෘවරයා ලෙස හඳුන්වන සිම්බාබ්වේ දේශයේ ඌබට් ඒන්ජල් නැමැති දේවගැතිවරයා ජාත්‍යන්තර රන් ජාවාරම් සහ මුදල් විශුද්ධිකරණයට සම්බන්ධ තැනැත්තෙකු බවයි.\nඔහු ජාත්‍යාන්තර මට්ටමේ රන් ජාවාරම් සහ මුල්‍ය විශුද්ධිකරණයේ යෙදෙන්නෙක් වන අතර රජයේ විශේෂ තානාපතිවරයෙකු ලෙස කටයුතු කරන පුද්ගලයෙක් බවයි විදෙස් රූපවාහිනී මාධ්‍ය වැඩිදුරටත් වාර්තා කරන්නේ.\nඌබට් ඒන්ජල් පසුගිය 2020 සහ 2022 වර්ෂවල දී ශ්‍රී ලංකාවේ සංචාරය කර ඇති අතර මෙම වර්ෂයේ මාර්තු 19 වැනිදා කටුනායක මිරකල් ඩෝම් ශාලාවේදි ඒකාබද්ධ මෙහෙයක් පවත්වා ඇත්තේ දේවගැති ජෙරම් ප්‍රනාන්දු සමඟින් බවයි වාර්තා වී ඇත්තේ.\nබුදුන් වහන්සේට සහ තවත් ආගමික විශ්වාසයන්ට නිගරු වන පරිද්දෙන් අදාළ දේවගැතිවරයා සිදු කළ ප්‍රකාශයක් පසුගිය දා මහත් ආන්දෝලනාතමක කාරණයක් වුණා.\nඒ සම්බන්ධයෙන් විවිධ පාර්ශව විසින් දේවගැතිවරයාට එරෙහිව පැමිණිල්ලක් ඉදිරිපත් කළා.\nඒ අනුව සර්ව පාක්ෂික අරගලකරුවන් සංවිධානය, භික්ෂු පෙරමුණ සහ පිවිතුරු හෙළ උරුමය ආදී පාර්ශවයන් දේවගැතිවරයාට එරෙහිව පැමිණිලි ගොනු කරමින් දේවගැතිවරයාගේ ප්‍රකාශයට සිය විරෝධය පළ කළා.\nමේ අතර ජනාධිපති රනිල් වික්‍රමසිංහ මහතා ඊයේ නියෝග කළේ දේවගැතිවරයෙකු විසින් ආගමික සංහිඳියාවට හානි වන අයුරින් ප්‍රකාශයක් කිරීම පිළිබඳ වහාම පරීක්ෂණයක් සිදු කර වාර්තාවක් ලබා දෙන ලෙසයි.\nකෙසේ වෙතත් දේවගැති ජෙරම් ප්‍රනාන්දු ඊයේ (15) සිංගප්පූරුව බලා පිටත්ව ගොස් ඇති බව වාර්තා වී තිබෙනවා.\nඔහු සිය බිරිඳ සහ දියණියන් දෙදෙනා ද සමඟ කටුනායක ගුවන් තොටුපළින් පිටත්ව ගොස් ඇති බවයි ගුවන් තොටුපල ආරංචි මාර්ග සඳහන් කළේ.\nඅද කැඳවා තිබූ ප්‍රවෘත්ති සාකච්ඡාවකදී ගරු සිරිල් ගාමිණී ප්‍රනාන්දු පියතුමන් වැඩිදුරටත් සඳහන් කළේ, ජෙරම් ප්‍රනාන්දු නමැත්තා කතෝලික සභාවට කිසිදු ලෙසකින් සම්බන්ධ පුද්ගලයෙකු නොවන බවයි.\nඅදාළ දේවගැතිවරයාව මෙහෙයවන පුද්ගලයින් සම්බන්ධයෙන් ද විමර්ශනය කළ යුතු බව ගරු සිරිල් ගාමිණී ප්‍රනාන්දු පියතුමන් වැඩිදුරටත් පැවසුවා.\nමේ අතර, ජෙරම් ප්‍රනාන්දු දේවගැතිවරයා රටින් පිටවීම වළක්වාලමින් අපරාධ පරීක්ෂණ දෙපාර්තමේන්තුව කොටුව මහේස්ත්‍රාත් අධිකරණයෙන් වාරණ නියෝගයක් ලබාගෙන තිබෙනවා.",
       "URL": "https://www.hirunews.lk/335395/ජෙරම්ගේ-ගුරා-ජාත්‍යන්තර-වංචාකාරයෙක්-බව-අල්-ජසීරා-හෙළි-කරයි",
       "Category": "Local News",
       "Parent URL": "https://www.hirunews.lk/local-news.php?pageID=338"
}