{
       "Source": "hirunews",
       "Timestamp": "Thursday, 21 April 2022 - 13:32",
       "Headline": "රඹුක්කන නඩු කටයුත්තේදී පොලීසිය අධිකරණයෙන් සමාව ගනී (වීඩියෝ)",
       "News Content": "රඹුක්කන ප්‍රදේශයේදී විරෝධතාකරුවන්ට වෙඩි ප්‍රහාරයක් එල්ල කිරීමේ සිද්ධියට අදාළ නඩු විභාගය අද කෑගල්ල මහේස්ත්‍රාත් වාසනා නවරත්න හමුවේ යළි කැදවීමට නියමිතව තිබෙනවා.\nමේ අතර, අදාළ සිද්ධිය සම්බන්ධයෙන් ස්ථානීය පරීක්ෂණ සිදුකරන ලෙස අධිකරණයට ඉදිරිපත් කළ බී වාර්තාවේ කරුණක් ටිපෙක්ස් කර මකා දැමීම සම්බන්ධයෙන් පොලීසිය අධිකරණයෙන් ඊයේ සමාව ගනු ලැබුවා.\nඒ, මීට අදාළ නඩුව ඊයේ කෑගල්ල මහේස්ත්‍රාත්වරිය හමුවේ පැවැත්වූ අවස්ථාවේ අගතියට පත් නීතිඥවරුන් කළ කරුණු දැක්වීමක් සැලකිල්ලට ගනිමින්.\nසිද්ධියෙන් පුද්ගලයෙකු මිය ගොස් 13 දෙනෙකු තුවාල ලබා රෝහල්ගත කරනු ලැබූ අතර තවත් පොලිස් නිලධාරීන් 19 දෙනෙකු ද රෝහල් ගත කෙරුණා.\nඑලෙස මිය ගිය 42 හැවිරිදි කුරුවිටගේ දොන් චමින්ද ලක්ෂාන්ගේ දේහය පිළිබද පශ්චාත් මරණ පරීක්ෂණය අද කෑගල්ල මහරෝහලේදී සිදුකිරීමට නියමිතයි.\nමේ අතර, අදාළ සිද්ධිය සම්බන්ධයෙන් ඊයේ පොලීසිය වාර්තා 2ක් මගින් කෑගල්ල මහේස්ත්‍රාත්වරිය වෙත කරුණු වාර්තා කළා.\nඑක් වාර්තාවක් මගින් දේපළ හානි කිරීමට අදාළව වයස අවුරුදු 18ක පාසල් ශිෂ්‍යයෙක් ඉදිරිපත් කළ පොදු දේපළ පනත ඇතුළුව චෝදනා කිහිපයක් යටතේ කරුණු වාර්තා කර තිබූ අතර ඔහුට ඇප නියම කිරීමටයි මහේස්ත්‍රාත්වරිය පියවර ගනු ලැබුවේ.\nඅදාළ ගැටුම සිදුවූ සියළු ස්ථාන මෙන්ම ත්‍රිරෝද රථය ගිනි ගත් ස්ථානය මහේස්ත්‍රාත්වරිය විසින් පරීක්ෂාවට ලක් කළ අතර එය ඊයේ රාත්‍රී 7 දක්වා පැවැත්වුණා.\nඑහිදී සාක්ෂිකරුවන් 3 දෙනෙකු මහේස්ත්‍රාත්වරිය ඉදිරියේ සාක්ෂි ලබාදුන් අතර, එලෙස සාක්ෂි ලබාදුන් පුද්ගලයෙකුට පොලිස් නිලධාරියෙකු තර්ජනය කිරීම සම්බන්ධයෙන් නීතිඥවරුන් එම ස්ථානයේදීම මහේස්ත්‍රාත්වරියට කරුණු වාර්තා කළා.\nඅද දිනයේ ඊට අදාළ නියෝගයක් ලබාදෙන තුරු එම පොලිස් නිලධාරියා සිද්ධියට අදාළ විමර්ශනවලින් තාවකාලිකව ඉවත් කරන ලෙසයි කෑගල්ල මහේස්ත්‍රාත් වාසනා නවරත්න දැනුම් දුන්නේ.\nඅනතුරුව අධිකරණයේදී නඩු විභාගය යළි ආරම්භ වූ අතර අධිකරණය වෙත ඉදිරිපත් කරන ලද බී වාර්තාවේ තිබූ දණ්ඩ නීති සංග්‍රහයේ 298 වගන්තිය යටතේ වූ වරදක් කරන ලදැයි වන චෝදනාව මහේස්ත්‍රාත්වරිය ස්ථාන පරීක්ෂණයේ යෙදී සිටින අවස්ථාවේ පොලීසිය විසින් ටිපෙක්ස් කර මකා දමා ඇති බවට අධිකරණයේ නිරීක්ෂණය වුණා.\nඑම වගන්තියේ ඇතුළත් වන්නේ නොසැලකිලිමත් ලෙස සාවද්‍ය මනුෂ්‍ය ඝාතනයක් සිදුකිරීමේ වරදයි.\nමේ සම්බන්ධයෙන් අගතියට පත් පාර්ශවය වෙනුවෙන් පෙනී සිටි නීතිඥ මණ්ඩලයේ දැඩි අප්‍රසාදය සහ විරෝධය පළ වූ අතර, මීට අදාළ පොලිස් නිලධාරියා අත්අඩංගුවට ගන්නා ලෙස ඔවුන් ඉල්ලා සිටියා.\nඅනතුරු උසස් පොලිස් නිලධාරියෙකු ඒ සම්බන්ධයෙන් සමාව අයැද සිටි අතර පොලිස්පතිවරයාට වාර්තා කර අවශ්‍ය විනය ක්‍රියාමාර්ග ගන්නා බවටයි පොරොන්දු වුණේ.\nඅගතියට පත් පාර්ශවය වෙනුවෙන් ශ්‍රී ලංකා නීතිඥ සංගමය නියෝජනය කරමින් ජනාධිපති නීතිඥවරුන් වන රියෙන්සි අර්සකුලරත්න, සරත් ජයමාන්න, උපුල් ජයසූරිය ඇතුළු නීතිඥවරුන් 100කට ආසන්න සංඛ්‍යාවක් ගාස්තු අය කිරීමකින් තොරව පෙනී සිටියා.\nමේ අතර, පොලිස්පති සී.ඩී. වික්‍රමරත්න ඇතුළු උසස් පොලිස් නිලධාරීන් කිහිප දෙනෙකු හෙට මානව හිමිකම් කොමිසම වෙත කැදවා තිබෙනවා.\nඑහි උසස් නිලධාරියෙකු සදහන් කළේ රඹුක්කන ඇති වූ සිද්ධියට අදාළව කරුණු විමසීම සදහා ඔවුන් මෙලෙස කොමිසම හමුවට කැදවා ඇති බවයි.\nඒ අනුව පොලිස්පතිවරයාට අමතරව කෑගල්ල දිසාව භාර ජ්‍යෙෂ්ඨ නියෝජ්‍ය පොලිස්පතිවරයා, නියෝජ්‍ය පොලිස්පතිවරයා, රඹුක්කන සහ කෑගල්ල පොලිස් ස්ථානාධිපතිවරුන් කොමිසම හමුවට කැඳවා තිබෙනවා.",
       "URL": "https://www.hirunews.lk/302442/රඹුක්කන-නඩු-කටයුත්තේදී-පොලීසිය-අධිකරණයෙන්-සමාව-ගනී-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1218"
}