{
       "Source": "hirunews",
       "Timestamp": "Wednesday, 06 May 2020 - 18:01",
       "Headline": "ජාතික රෝහලේ හෙද පාලිකාවට මෙන්ම බණ්ඩාරනායකපුර සහ සාලමුල්ලේ පුද්ගලයන්ට කොරෝනා නොමැති බව තහවුරුවේ",
       "News Content": "කොළඹ ජාතික රෝහලේ හෙද පාලිකාවට මෙන්ම කොළොන්නාව- සාලමුල්ල සහ රාජගිරිය - බණ්ඩාරනායකපුර ප්‍රදේශයෙන් ඊයේ කොරෝනා ආසාදිතයන් ලෙස හඳුනාගත් දෙදෙනාට වෛරසය ආසාදනය වී නොමැති බව වැඩිදුර පරීක්ෂණවලදී අනාවරණ වී තිබෙනවා.\nසෞඛ්‍ය සේවා  අධ්‍යක්‍ෂ ජනරාල් විශේෂඥ වෛද්‍ය අනිල් ජාසිංහ සඳහන් කළේ ඒ අනුව ඔවුන් ආසාදිතයන්ගේ ලේඛනයෙන් ඉවත් කිරීමට කටයුතු කළ බවයි.\nඅද දිනයේ මෙතෙක් වැලිසර නාවික හමුදා කඳවුරේ සාමාජිකයන් තුන්දෙනෙකු පමණක් ආසාදිතයන් ලෙස හඳුනාගත් බව ඔහු කියා සිටියා.\nකොළඹ - මෝදර, රාජගිරිය - බණ්ඩාරනායක පුර, කොළොන්නාව - සාලමුල්ල සහ මාළඹේ යන ප්‍රදේශවලින් මෙම ආසාදිතයන් වාර්තාවූ අතර, එහිදී මෝදර - මෙත්සඳ සෙවණ මහල් නිවාස සංකීර්ණයේ පදිංචිව සිටි 44 හැවිරිදි කාන්තාව ජීවිතක්ෂයට පත්ව තිබුණා.\nකෙසේ වෙතත් අද දින එම මහල් නිවාස සංකීර්ණයේ පුද්ගලයින්ගෙන් අහඹු ලෙස පී.සී.ආර්. පරීක්ෂණ සිදුකිරීම ආරම්භ කළ බවයි කොළඹ මහ නගර සභාවේ වසංගත වෛද්‍යවේදිනී වෛද්‍ය දිනූකා ගුරුගේ සඳහන් කළේ.\nමේ අතර මියගිය කාන්තාව පදිංචිව සිටි සහ ඇය සමඟ සමීප සබඳතා පැවැත්වූ 15 දෙනෙකුගේ පී.සී.ආර්. පරීක්ෂණ සිදුකර ඇති අතර, එහිදී අනාවරණ වී ඇත්තේ ඔවුන්ට කොරෝනා වෛරසය ආසාදනය වී නොමැති බවටයි.\nමීට අමතරව, රාජගිරිය - බණ්ඩාරනායක පුර ප්‍රදේශයෙන් ආසාදිතයෙකු බවට ඊයේ වාර්තාවූ පුද්ගලයා සමීපව ඇසුරු කළ 29 දෙනෙකු පී.සී.ආර්. පරීක්ෂණයකට ලක් කොට නිරෝධායන මධ්‍යස්ථානයක් වෙතද යොමු කර තිබුණා.\nකොළොන්නාව - සාලමුල්ල ප්‍රදේශයේ 28 දෙනෙකුද නිරෝධායන මධ්‍යස්ථාන වෙත යොමුකළ බවයි ඊයේ වාර්තාවුණේ.\nගතවූ දින කිහිපය තුළ පූර්ණ සුවය ලැබූ පිරිස් වැඩි වශයෙන් නිවෙස් වෙත පිටත් කර යැවීමට සෞඛ්‍ය අංශ සමත්වීම විශේෂත්වයක්.\nනාවික හමුදාවේ කොරෝනා ආසාදනය වූ හතරදෙනෙකු ඇතුලූ මේ වනවිට සුවය ලැබූ පුද්ගලයින්ගේ සංඛ්‍යාව 215ක්.\nමේ වනවිට කොරෝනා වෛරසය ආසාදනය වූ සමස්ත පුද්ගලයින්ගේ සංඛ්‍යාව 771ක්.\nඑමෙන්ම පුද්ගලයින් 547 දෙනෙකු වෛද්‍ය අධීක්ෂණය යටතේ ප්‍රතිකාර ලබනවා.\nමේ අතර නාවික හමුදාව කොරෝනා මර්දනය කිරීමේ මෙහෙයුම්වලින් තාවකාලිකව ඉවත් වී ඇති බවට සමාජ මාධ්‍ය ඔස්සේ පැතිර යන ප්‍රචාර අසත්‍ය බව නාවික හමුදා මාධ්‍ය ඒකකය පවසනවා.\nඑසේම ශ්‍රී ලංකා ගුවන් හමුදාව යටතේ නිරෝධායනය අවසන් කළ 175 දෙනෙකු හෙට පෙරවරු 6.30ට ඉරණමඩු ගුවන් හමුදා නිරෝධායන මධ්‍යස්ථානයෙන් පිටව යාමටද නියමිතයි.",
       "URL": "https://www.hirunews.lk/240203/ජාතික-රෝහලේ-හෙද-පාලිකාවට-මෙන්ම-බණ්ඩාරනායකපුර-සහ-සාලමුල්ලේ-පුද්ගලයන්ට-කොරෝනා-නොමැති-බව-තහවුරුවේ",
       "Category": "Local News",
       "Parent URL": "https://www.hirunews.lk/local-news.php?pageID=2749"
}