{
       "Source": "hirunews",
       "Timestamp": "Friday, 07 April 2017 - 13:20",
       "Headline": "ෆුල්ෆේස් හෙල්මට් ගැටලූව විසදීමට රජය පොරොන්දු වෙයි",
       "News Content": "ප්‍රමිතිය, ආරක්ෂාව සහ රටේ පවත්නා නීතිය යන කරුණු මුල්කරගනිමින් ෆුල්ෆේස් හෙල්මට් පිළිබඳ ගැටලූව විසඳීමට රජය පොරොන්දු වූ බව සමස්ත ලංකා යතුරුපැදිකරුවන්ගේ සංගමය පවසනවා.\nමෙම ගැටලූවට විසඳුම සිංහල හා හින්දු අලූත් අවුරුද්දෙන් පසු ලබාදීමටයි නීතිය, සාමය හා දක්ෂිණ සංවර්ධන අමාත්‍ය සාගල රත්නායක සමඟ ඊයේ පැවති සාකච්ඡාවකදී තීරණය වී ඇත්තේ.\nමෙහිදී ෆුල් ෆේස් හෙල්මන්ට් ගැටලුව තව දුරටත් සාකච්ජා කර ප්‍රධාන කරුණු තුනක් ඔස්සේ විසඳාගත යුතු බවයි අග්‍රාමාත්‍යවරයා  සඳහන් කර ඇත්තේ.\nමෙම ගැටලුව සම්බන්ධයෙන් අවසන් විසදුමක් ලබාගැනීමට සදහා තව දුරටත් සාකච්ජා කර අදාල තීරණවලට එළඹිය යුතු බව අමාත්‍යවරයා ප්‍රකාශ කළා.\nඑහිදී අදාල සියලු පාර්ශව සමග සාකච්ඡා කර සිංහල - හින්දු අලුත් අවුරුද්දෙන් පසු අදාල තීරණ ගතහැකි බව ද සාගල රත්නායක මහතා පෙන්වා දී තිබෙනවා.\nවැඩිදුරටත් කරුණු පැහැදිලි කරමින් අමාත්‍යවරයා කියා සිටියේ \"ප්‍රමිතිය\", \"ආරක්ෂාව\" සහ \"රටේ පවත්නා නීතිය\" යන කරුණු මූලික කරගනිමින් මෙම ගැටලුව විසදීම සදහා අවශ්‍ය මූලික පසුබිම සකස්කරගත යුතු බවයි.\nකෙසේ වෙතත් මෙහිදී වඩාත් වැදගත් වනුයේ ජනතාවගේ ආරක්ෂාව බවයි අමාත්‍යවරයා පෙන්වා දුන්නේ.\nඒ අනුව ජනතාවගේ ආරක්ෂාවට මුල්තැනදී නීති සැකසිය යුතු අතර ෆුල් ෆේස් හෝ සාමාන්‍ය හෙල්මන්ට් හෝ පැළඳිය හැක්කේ යතුරු පැදිය ධාවනය කරන අවස්ථාවේ පමණක් වන අතර ඉන් පරිබාහිරව කාර්යාල, බැංකු හෝ වෙනත් ස්ථානවලට පිවිසීමේදී හෝ පෙළපාලි ආදියේදී නොපැළදිය යුතු බවද මෙහිදී අවධාරණය කර තිබෙනවා.",
       "URL": "https://www.hirunews.lk/158701/ෆුල්ෆේස්-හෙල්මට්-ගැටලූව-විසදීමට-රජය-පොරොන්දු-වෙයි",
       "Category": "Local News",
       "Parent URL": "https://www.hirunews.lk/local-news.php?pageID=4574"
}