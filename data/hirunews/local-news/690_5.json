{
       "Source": "hirunews",
       "Timestamp": "Sunday, 04 December 2022 - 7:47",
       "Headline": "වැඩිකළ ඉන්ධන කෝටාවට සැඟවුණු ගාස්තුවක් (වීඩියෝ)",
       "News Content": "බස්නාහිර පළාතේ ත්‍රිරෝද රථ හිමියන්ගේ ඉන්ධන කෝටාව වැඩි කිරීමට සිදු කරන ලියාපදිංචිය සඳහා ගාස්තුවක් ගෙවීමට සිදුව ඇති බව සමස්ත ලංකා ත්‍රිරෝද රථ රියදුරන්ගේ සහ හිමිකරුවන්ගේ සංගමය ප්‍රකාශ කළා.\nඑහි සභාපති සුදිල් ජයරුක් කියා සිටියේ ලියාපදිංචි ගාස්තු නොගෙවූ ත්‍රිරෝද රථ හිමියන්ට අමතර ලීටර් පහක ඉන්ධන කෝටාව ලබා නොදෙන බවයි.\nබස්නාහිර පළාත් මාර්ගස්ථ මගී ප්‍රවාහන අධිකාරිය විසින් ත්‍රිරෝද රථ ලියාපදිංචි කිරීමට අදාළ තොරතුරු\nwww.wptaxi.lk\nවෙබ් අඩවියට පිවිස ලබාදෙන ලෙස දැනුම් දී තිබුණා.\nකෙසේ වෙතත්, එහි ලියාපදිංචි වීමට තොරතුරු ඉදිරිපත් කළ ත්‍රිරෝද රථ හිමියන්ට කෙටි පණිවුඩයක් මගින් දැනුම් දී ඇත්තේ මේ වනවිට රියදුරාගේ ගිණුම අනුමත කර ඇති බවයි.\nඒ අනුව ගිණුම සක්‍රීය කර ගැනීම සඳහා ලියාපදිංචි ගාස්තුවක් ගෙවන ලෙසයි එමඟින් දැනුම් දී ඇත්තේ.\nඊට අදාළ වෙබ් ලිපිනය සහිත සබැඳියක් අදාළ කෙටි පණිවුඩයේ දක්වා ඇති අතර, එම වෙබ් අඩවියට පිවිසීමේදී දැක්වෙන්නේ ලියාපදිංචි ගාස්තුව ලෙස රුපියල් 500 ක මුදලක් ගෙවිය යුතු බවයි.\nඑසේම, එහි තවදුරටත් දැක්වෙන්නේ වාර්ෂික අවසර පත්‍ර ගාස්තුව ලෙස රුපියල් දහසක් සහ රියදුරු ලියාපදිංචි ගාස්තුව ලෙස රුපියල් 1500 ක මුදලක් බස්නාහිර පළාත් මාර්ගස්ථ මගී ප්‍රවාහන අධිකාරියේ ත්‍රීරෝද රථ කාර්යාංශයේ ගිණුමට බැර කර ඊට අදාළ තොරතුරු වට්ස්ඇප් මාර්ගයෙන් යොමු කරන ලෙසයි.\nලියාපදිංචිය ලබන වසරේ මාර්තු 01 වැනිදාට පෙර සිදු කර ගන්නා ලෙසද අදාළ වෙබ් අඩවියේ තවදුරටත් දැක්වෙනවා.\nඑලෙස ලියාපදිංචිය ලබා මාස 03 ක් ඇතුළත මගී ප්‍රවාහන අවසර පත්‍රය ලබාගත යුතු බවද එහි සඳහන්.\nකෙසේ වෙතත්, මීට සමස්ත ලංකා ත්‍රිරෝද රථ රියදුරන්ගේ සහ හිමිකරුවන්ගේ සංගමය විරෝධය පළ කරනවා. එහි සභාපති සුදිල් ජයරුක් පෙන්වා දෙන්නේ මෙය තවත් බදු මුදලක් එකතු කර ගැනීමේ වෑයමක් බවයි.\nකෙසේ වෙතත්, සමස්ත ලංකා ත්‍රිරෝද රථ රියදුරන්ගේ සංගමයේ සභාපති ලලිත් ධර්මසේකර මෙම යෝජනාවට සහාය පළ කරනවා.\nත්‍රීරෝද රථ සඳහා දැනට පවතින්නේ ලීටර 05 ක ඉන්ධන කෝටාවක් වන අතර ත්‍රීරෝද රථ නියාමන වැඩසටහන යටතේ පළමු අදියරේදී බස්නාහිර පළාතේ ලියාපදිංචි වන වෘත්තීය ත්‍රිරෝද රථ සඳහා අමතර ලීටර 05 ක් ලබාදීමට පසුගියදා තීරණය කළා. ඒ අනුව පසුගිය නොවැම්බර් පළමුවනදා සිට ත්‍රිරෝද රථ ලියාපදිංචිය බස්නාහිර පළාත් මාර්ගස්ථ මගී ප්‍රවාහන අධිකාරිය විසින් ආරම්භ කළ අතර මේ දක්වා ත්‍රිරෝද රථ 27,000 ක් පමණ ලියාපදිංචි වී තිබෙනවා.\nකෙසේ වෙතත්, ඉන් අමතර ඉන්ධන ලීටර් 05 ක් ලබා ගැනීම සඳහා ලියාපදිංචි ගාස්තු ගෙවා ගිණුම සක්‍රීය කරගෙන ඇත්තේ ත්‍රීරෝද රථ 10,000 ක් පමණක් බවයි බස්නාහිර පළාත් මාර්ගස්ථ මගී ප්‍රවාහන අධිකාරියේ ත්‍රීරෝද රථ කාර්යාංශයේ ප්‍රධානී ජීවින්ද කීර්තිරත්න කියා සිටියේ.",
       "URL": "https://www.hirunews.lk/321896/වැඩිකළ-ඉන්ධන-කෝටාවට-සැඟවුණු-ගාස්තුවක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=690"
}