{
       "Source": "hirunews",
       "Timestamp": "Wednesday, 10 January 2018 - 9:01",
       "Headline": "එල්.ටී.ටී.ඊ. ආධාරකරුවන් 13කට එරෙහිව ස්විස් අධිකරණයකින් තීන්දුවක්",
       "News Content": "ශ්‍රී ලාංකික, ස්විට්සර්ලන්ත සහ ජර්මානු පුරවැසිභාවය හිමි එල්.ටී.ටී.ඊ. ආධාරකරුවන් 13 දෙනෙකුට එරෙහිව ස්විට්සර්ලන්තයේ බෙලින්සෝනා නුවර පිහිටි ෆෙඩරල් අධිකරණයේදී ඊයේ (09) නඩු විභාගයක් ආරම්භවීමත් සමඟ ඊට විරෝධය පළ කරමින් දෙමළ ජාතිකයින් පිරිසක් අධිකරණය ඉදිරිපිට උද්ඝෝෂණයක නිරතව තිබෙනවා.\nකොටි සංවිධානය වෙනුවෙන් නීතිවිරෝධී ලෙසින් ඩොලර් මිලියන 15 කට වැඩි මුදලක් රැස්කිරීම ඔවුන්ට එරෙහිව එල්ල වී ඇති චෝදනාවයි.\nස්විට්සර්ලන්තයේ නීතියට අනුව සැකකරුවන්ගේ නම් ප්‍රසිද්ධියට පත් කර නොමැති අතර, ඔවුන්ගෙන් ඇතමෙකු ලෝක දෙමළ සම්බන්ධීකරණ කමිටුවේ සාමාජිකයන් වන බව සඳහන්.\nඊයේ දිනයේ නඩු විභාගය අතරතුර විත්තිකරුවන් වෙනුවෙන් පෙනී සිටි නීතිඥයන් නඩුව විභාග නොකර එය යළිත් නීතිපතිවරයා වෙත යොමුකරන මෙන් ඉල්ලා සිටි බවයි ස්විට්සර්ලන්ත මාධ්‍ය වාර්තා කළේ.\nඅපරාධ කල්ලියකට සම්බන්ධවීම හෝ සහාය දීමේ චෝදනාව යටතේ සැකකරුවන් 12 දෙනෙකුට නඩු පවරා ඇති අතර, වංචා කිරීම, ව්‍යාජ ලේඛණ සැකසීම සහ කළු සල්ලි ජාවාරම පිළිබඳවද ඔවුන්ගෙන් බහුතරයකට එරෙහිව නඩු පවරා තිබෙනවා.\nඑම චෝදනාවලට අමතරව විත්තිකරුවන් දෙදෙනෙකුට කප්පම් ගැනීමේ චෝදනාද එල්ල වී ඇති බව සඳහන්.",
       "URL": "https://www.hirunews.lk/180651/එල්-ටී-ඊ-ආධාරකරුවන්-13කට-එරෙහිව-ස්විස්-අධිකරණයකින්-තීන්දුවක්",
       "Category": "Local News",
       "Parent URL": "https://www.hirunews.lk/local-news.php?pageID=4133"
}