{
       "Source": "hirunews",
       "Timestamp": "Friday, 18 September 2020 - 6:41",
       "Headline": "අද සිට යළි අධික වැසි - ඉදිරි දින හතරේ මුහුදු නොයන්නැයි උපදෙස්",
       "News Content": "අද සිට ඉදිරි දින කිහිපයේදී මධ්‍යම, ඊසාන දිග සහ නැගෙනහිර බෙංගාල බොක්ක මුහුදු ප්‍රදේශවල ඉතා තද ප්‍රහාරාත්මක සුළං හෝ තද වැසි ඇතිවිය හැකි බව කාලගුණ විද්‍යා දෙපාර්තමේන්තුව පවසනවා.\n20 වැනිදා සිට ඊසානදිග බෙංගාල බොක්ක මුහුදු ප්‍රදේශයේ අඩු පීඩන කලාපයක් වර්ධනය වීමේ හැකියාවක් පවතිනවා.\nඑබැවින් හෙට දිනයේ සිට 22 වැනිදා දක්වා එම මුහුදු ප්‍රදේශවල ධීවර කටයුතුවල නිරතවීමෙන් වළකින ලෙසටයි කාලගුණ විද්‍යා දෙපාර්තමේන්තුව ධීවර ප්‍රජාවගෙන් ඉල්ලා සිටින්නේ.\nදැනටමත් ධීවර කටයුතු සඳහා මුහුදු ගොස් සිටින්නේ නම් යළි පැමිණෙන ලෙසටද දැනුම්දීමක් කරනවා.\nමේ අතර, සබරගමුව, මධ්‍යම, බස්නාහිර සහ වයඹ පළාත්වලට මෙන්ම ගාල්ල හා මාතර යන දිස්ත්‍රික්කවලට අද සිට මිලිමීටර 100 ඉක්මවූ තද වැසි ඇතිවිය හැකි බවයි කාලගුණ විද්‍යා දෙපාර්තමේන්තුව සඳහන් කළේ.",
       "URL": "https://www.hirunews.lk/250482/අද-සිට-යළි-අධික-වැසි-ඉදිරි-දින-හතරේ-මුහුදු-නොයන්නැයි-උපදෙස්",
       "Category": "Local News",
       "Parent URL": "https://www.hirunews.lk/local-news.php?pageID=2447"
}