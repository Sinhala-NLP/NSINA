{
       "Source": "hirunews",
       "Timestamp": "Saturday, 25 June 2022 - 13:18",
       "Headline": "සජිත්ගේ ප්‍රකාශයට කෝප් කමිටු සභාපතිගෙන් ප්‍රතිචාර",
       "News Content": "විදුලිබල මණ්ඩලයේ සභාපතිවරයා කෝප් කමිටුව හමුවට පැමිණ සිදුකළ ප්‍රකාශයේ වීඩියෝපට ලබන සඳුදා (27) මාධ්‍යයට නිකුත් කරන බව කෝප් කමිටුවේ සභාපති පාර්ලිමේන්තු මන්ත්‍රී මහාචාර්ය චරිත හේරත් පවසනවා.\nවිපක්ෂ නායකවරයා කොළඹ දී ඊයේ (24) සිදුකළ ප්‍රකාශයකට ප්‍රතිචාර දැක්වීම සඳහා ට්විටර් පණිවුඩයක් නිකුත් කරමින් ඔහු සඳහන් කළේ කෝප් කමිටුව හමුවේ සිදුකරන පරීක්ෂණවල තොරතුරු කිසිවිටකත් නොසඟවන බවයි.\nකෙසේ වෙතත් විදුලිබල මණ්ඩලයේ හිටපු සභාපතිවරයා නැවත කෝප් කමිටුව හමුවට කැඳවූ අවස්ථාවේ වීඩියෝ පට ප්‍රසිද්ධ නොකිරීමට කෝප් කමිටුවේ සභාපතිවරයා සැළසුම් කර ඇති බවයි විපක්ෂ නායක සජිත් ප්‍රේමදාස කොළඹ නව නගරශාලාවේ ඊයේ පැවති වෘත්තීය සමිති නියෝජිත හමුවක් අමතමින් කියා සිටියේ\nමේ සම්බන්ධයෙන් ට්විටර් සටහනක් තබමින් පොදු ව්‍යාපාර පිළිබඳ කාරක සභාව හෙවත් කෝප් කමිටුවේ සභාපති පාර්ලිමේන්තු මන්ත්‍රී, මහාචාර්ය චරිත හේරත් සඳහන් කර ඇත්තේ කෝප් කමිටුව තුළ සාකච්ඡා වූ කරුණු විපක්ෂ නායකවරයාට නිවැරදිව සන්නිවේදනය වී නොමැති බවයි.\nඔහු නායකත්වය දරන සමගි ජනබලවේගයේ සාමාජිකයන් ද කෝප් කමිටුව නියෝජනය කරන බැවින් ඔවුන්ගෙන් නිවැරදි තොරතුරු ලබාගැනීමට කටයුතු කරන ලෙසටයි සභාපතිවරයා විපක්ෂ නායකවරයාට අවධාරණය කර සිටින්නේ.",
       "URL": "https://www.hirunews.lk/308141/සජිත්ගේ-ප්‍රකාශයට-කෝප්-කමිටු-සභාපතිගෙන්-ප්‍රතිචාර",
       "Category": "Local News",
       "Parent URL": "https://www.hirunews.lk/local-news.php?pageID=1069"
}