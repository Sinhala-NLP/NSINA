{
       "Source": "hirunews",
       "Timestamp": "Sunday, 09 October 2022 - 19:24",
       "Headline": "දියණියගේ සැමියා ඝාතනය කළ පියෙකු අත්අඩංගුවට",
       "News Content": "පියෙකු විසින් තම දියණියගේ සැමියා ඝාතනය කිරීමේ පුවතක් හබරණ සේනාදිරියාගම ප්‍රදේශයෙන් වාර්තා වනවා.\nපසුව දියණියද සැමියාගේ දිවි ගලවා ගැනීමට පියාට උදැල්ලකින් පහරදී තිබුණා.\nඊයේ රාත්‍රියේ ඔවුන් අතර ඇතිවූ බහින්බස්වීමක් දුරදිගයාමෙන් මෙම ඝාතනය සිදුව ඇති බවයි පොලිසිය සඳහන් කළේ.\nජීවිතක්ෂයට පත්ව ඇත්තේ 38 හැවිරිදි එක්දරු පියෙක් වන අතර ඔහු අම්පාර ප්‍රදේශයේ යුධ හමුදා කඳවුරකට අනුයුක්තව රාජකාරි කළ හමුදා සෙබලෙක් බව සඳහන්.\nනිවාඩු ලබා සිටියදී තම බිරිඳගේ නිවස පිහිටි සේනාදිරියාගම ප්‍රදේශයට පැමිණි අවස්ථාවේ ඇතිවූ බහින් බස් වීමක් මත බිරිඳගේ පියා විසින් තියුණු ආයුධයකින් අදාළ යුධ හමුදා සෙබලාට පහරදී තිබෙනවා.\nඑම අවස්ථාවේ දියණිය තම සැමියා මුදා ගැනීම සඳහා පියාට උදැල්ලකින් පහරදී ඇති අතර එහිදී පියාද තුවාල ලබා ඇති බවයි පොලිසිය සඳහන් කළේ.\nඑම ගැටුමින් දියණියටද තුවාල සිදුව ඇති අතර ඇයද මේ වන විට දඹුල්ල රෝහලේ ප්‍රතිකාර ලබනවා.\nසිද්ධියට අදාළව සැකකාර පියා හබරණ පොලිසිය විසින් අත්අඩංගුවට ගෙන ඇති අතර යුධ හමුදා පොලිසියද මේ පිළිබඳ විමර්ශනයක් ආරම්භ කර ඇති බවයි වාර්තා වන්නේ.",
       "URL": "https://www.hirunews.lk/317444/දියණියගේ-සැමියා-ඝාතනය-කළ-පියෙකු-අත්අඩංගුවට",
       "Category": "Local News",
       "Parent URL": "https://www.hirunews.lk/local-news.php?pageID=814"
}