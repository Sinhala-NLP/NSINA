{
       "Source": "hirunews",
       "Timestamp": "Sunday, 25 April 2021 - 18:28",
       "Headline": "මුලතිව්හි පිපිරීමකින් තරුණයකු ජීවිතක්ෂයට",
       "News Content": "මුලතිව්, වට්ටුවාකල් පාලම අසළ ඉඩමක අද (25) දහවල් සිදුවූ පිපිරීමකින් තරුණයෙකු ජීවිතක්ෂයට පත්ව තවත් තරුණයෙකු තුවාල ලබා ඇති බව මුලතිව් පොලිසිය පවසනවා.\nපොලිසිය පැවසූවේ යතුරුපැදියකින් පැමිණි තරුණයින් දෙදෙනෙකු කිසියම් ශාරීරික අවශ්‍යතා කටයුත්තක් වෙනුවෙන් අදාළ ඉඩමට ගොස් ඇති අවස්ථාවක මෙම පිපිරීමක් සිදුව ඇති බවයි.\nපිපිරීමෙන් 19 හැවිරිදි තරුණයෙකු ජීවිතක්ෂයට පත්ව ඇති අතර, 20 හැවිරිදි තරුණයෙකු බරපතල තුවාල ලබා ඇති බව පොලිසිය සඳහන් කළා.\nජීවිතක්ෂයට පත්වූ තරුණයාගේ මළ සිරුර මුලතිව් රෝහලේ තැන්පත් කර ඇති අතර තුවාලකරු මුලතිව් රෝහලට ඇතුළත් කිරීමෙන් අනතුරුව වැඩිදුර ප්‍රතිකාර වෙනුවෙන් යාපනය රෝහලට යොමුකර ඇති බවයි වාර්තා වන්නේ.\nඅදාළ පිපිරීම සිදුවූ ස්ථානය ආසන්නයේ නාවික හමුදා කඳවුරක්ද ස්ථාපිතව පවතින බව මුලතිව් ආරක්ෂක අංශ සඳහන් කළා.\nපිපිරීමට හේතුව මෙතෙක් අනාවරණය කරගෙන නොමැති අතර, සිද්ධිය සම්බන්ධයෙන් කණ්ඩායම් කිහිපයක් පරීක්ෂණ පවත්වන බව මුලතිව් පොලිසිය සඳහන් කළා.",
       "URL": "https://www.hirunews.lk/269501/මුලතිව්හි-පිපිරීමකින්-තරුණයකු-ජීවිතක්ෂයට",
       "Category": "Local News",
       "Parent URL": "https://www.hirunews.lk/local-news.php?pageID=1996"
}