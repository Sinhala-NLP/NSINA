{
       "Source": "hirunews",
       "Timestamp": "Friday, 21 May 2021 - 18:51",
       "Headline": "රසායනික නෞකාවේ ගින්න නිවන්න ගුවන් හමුදාවත් - අවශ්‍ය වුවහොත් විදේශ සහය (ඡායාරූප සහ වීඩියෝ)",
       "News Content": "කොළඹ වරායට වයඹ දෙසින් නැංගුරම් ලා තිබියදී ගිනි ගැනීමකට ලක්වූ රසායනික ද්‍රව්‍ය ප්‍රවාහනය කරන නෞකාවේ ගින්න, පාලනය කිරීමේ මෙහෙයුම් තවදුරටත් ක්‍රියාත්මකයි.\nගින්න සම්බන්ධයෙන් සොයා බැලීම සඳහා ශ්‍රී ලංකා වරාය අධිකාරියේ සහ නාවික හමුදාවේ මෙන්ම සමුද්‍රීය පරිසර ආරක්ෂණ අධිකාරියේ නිලධාරින් පිරිසක් අදාළ නෞකාව ආසන්නයට අද දහවල් ළගා වුණා.\nඑහිදී සිදුකළ පරීක්ෂණවලට අනුව එම ගින්න පාලනය කිරීම සඳහා ගුවන් හමුදාවට ද සහය ලබාගත යුතු බවයි තීරණය කෙරුණේ.\nඉන් අනතුරුව ගුවන් හමුදාවට අයත් අයත් බෙල් 212 හෙලිකොප්ටර යානයක් මගින් රසායනික ද්‍රව්‍ය ඉසීමක් සිදුකළ බව නාවික හමුදාව සඳහන් කළා.\nසිංගප්පූරු සමාගමකට අයත් එක්ස්ප්‍රස් පර්ල් නැමැති මෙම නෞකාවේ බහාළුමක රසායන ද්‍රව්‍ය කාන්දුවීමක් ගින්නට හේතුවී තිබෙනවා.\nනෞකාව ඉන්දියාවේ ගුජරාට් ප්‍රාන්තයේ හසීරා වරායේ සිට කොළඹ වරාය දක්වා යාත්‍රා කර  තිබූ අතර මේ වනවිට එම නෞකාව කොළඹ, වරායට නාවික සැතපුම් 9 යි දශම 5 ක් දුරින් නැංගුරම්ලා තිබෙනවා.\nනෞකාව පිලිපීන, චීන, ඉන්දීය සහ රුසියානු ජාතිකයින්ගෙන් සමන්විත 25 දෙනෙකුගෙන් යුත් කාර්ය මණ්ඩලයකින් සමන්විතයි.\nඑහි නයිට්රික් ඇසිඩ් ටොන් 25 ක් සමඟ වෙනත් රසායනික ද්‍රව්‍ය සහ රූපලාවණ්‍ය ආලේපන ද්‍රව්‍ය සහිත බහාළුම් 1486ක් තිබෙන බව සඳහන්.\nගින්න හේතුවෙන් නෞකාවේ සමතුලිතතාවයට බලපෑමක් නොමැති බව ද නාවික හමුදාව වැඩිදුරටත් කියා සිටියා.\nගින්න පාලනය කිරීමේ මෙහෙයුම්වලට තවදුරටත් නාවික හමුදාවේ සහ වරාය අධිකාරියේ ඩෝරා යාත්‍රා දෙකක් සහ නෞකා දෙකක් යොදවා තිබෙනවා.\nගින්න සම්බන්ධයෙන් සොයා බැලීම සඳහා එම ස්ථානයට ළගා වූ විශේෂඥ කණ්ඩායමේ නියෝජිතයෙකු වන සමුද්‍රීය පරිසර ආරක්ෂණ අධිකාරිය සාමාන්‍යාධිකාරි ආචාර්ය ටර්නි ප්‍රදීප් කුමාර සඳහන් කළේ ගින්න පාලනය කිරීමට නොහැකිවුවහොත් ඒ සඳහා විදේශයන්හි සහය ද ලබා ගැනීමට කටයුතු කරන බවයි.",
       "URL": "https://www.hirunews.lk/272064/රසායනික-නෞකාවේ-ගින්න-නිවන්න-ගුවන්-හමුදාවත්-අවශ්‍ය-වුවහොත්-විදේශ-සහය-ඡායාරූප-සහ-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1937"
}