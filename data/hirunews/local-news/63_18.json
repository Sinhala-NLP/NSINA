{
       "Source": "hirunews",
       "Timestamp": "Tuesday, 29 August 2023 - 22:24",
       "Headline": "මහ කන්නයට සහ මීළඟ යළ කන්නයේ වගාවට ඒකාබද්ධ වැඩපිළිවෙලක් (වීඩියෝ)",
       "News Content": "ඉදිරි කාලගුණික තත්වයන් අනුව මහ කන්නය සහ ඉන්පසු එළඹෙන යල කන්නයේ වගා කටයුතු පිළිබඳ ඒකාබද්ධ වැඩපිළිවෙලක් සකස් කිරීමට කෘෂිකර්ම අමාත්‍යාංශය තීරණය කර තිබෙනවා.\nනිවේදනයක් නිකුත් කරමින් එම අමාත්‍යාංශය සඳහන් කළේ කෘෂිකර්ම අමාත්‍ය මහින්ද අමරවීරගේ ප්‍රධානත්වයෙන් අද පැවති විශේෂ සාකච්ඡාවකදී මෙම තීරණයට එළඹි බවයි.\nමෙම සාකච්ඡාවට කෘෂිකර්ම අමාත්‍යාංශය, වාරිමාර්ග, කාලගුණ විද්‍යා, ගොවිජන සංවර්ධන දෙපාර්තමේන්තු නිලධාරීන් මෙන්ම මහවැලි අධිකාරියේ නිලධාරීන් සම්බන්ධ වී තිබෙනවා.\nවිශේෂයෙන්ම වර්තමානයේ පවතින කාලගුණික වෙනස්කම් හේතුවෙන් ඉදිරි මහ කන්නයේ ඉහළ වර්ෂාපතනයක් ලැබෙනු ඇතැයි උපකල්පනය කර ඇති අතර, එම ජලය කළමනාකරණය කර යල කන්නය ගැටළුවක් ඇති නොවීමට කටයුතු කරන ලෙස අමාත්‍යවරයා මෙහිදී නිලධාරීන්ට උපදෙස් ලබාදී තිබුණා.\nමේ අතර වියලි කාලගුණයෙන් හානිවූ බෝග වර්ග 6 කට පමණක් වන්දි ලබාදිය හැකි බව කෘෂිකර්ම අමාත්‍ය මහින්ද අමරවීර ප්‍රකාශ කළා.\nකොළඹ පැවති මාධ්‍ය හමුවකට එක්වෙමින් අමාත්‍යවරයා කියා සිටියේ වී, බඩඉරිඟු, මිරිස්, අර්තාපල්, බීළුෑණු සහ සෝයා බෝංචි ඒ අතරට අයත් බවයි.\nමේ අතර වියලි කාලගුණය හේතුවෙන් දිස්ත්‍රික්ක 19 කට තවදුරටත් බලපෑම් එල්ලවී ඇති අතර, ඉන් උතුර පළාතට දැඩි බලපෑමක් එල්ලවී තිබෙනවා. ජලාශ රැසකම ජල මට්ටම තවදුරටත් ඉතා පහළ අගයකයි පවතින්නේ.\nප්‍රදේශ රැසක ගොවීන් පවසන්නේ තමන්ට වගා කටයුතු සඳහා තවමත් නිසි ලෙස ජලය නොලැබෙන බවයි.\nකෙසේ වෙතත් පවතින වියලි කාලගුණික තත්වය හමුවේ වුවද මාස දෙකහමාරක පමණ කාලයක් විදුලිබල මණ්ඩලයට අයත් බලාගාරවලින් විදුලිය උත්පාදනය කළ හැකි බව ලංකා විදුලිබල මණ්ඩලයේ ජ්‍යෙෂ්ඨ විදුලි ඉංජිනේරු සංගමයේ මාධ්‍ය ප්‍රකාශක නන්දික පතිරගේ ප්‍රකාශ කළා.",
       "URL": "https://www.hirunews.lk/346568/මහ-කන්නයට-සහ-මීළඟ-යළ-කන්නයේ-වගාවට-ඒකාබද්ධ-වැඩපිළිවෙලක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=63"
}