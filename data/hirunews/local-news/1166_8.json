{
       "Source": "hirunews",
       "Timestamp": "Monday, 16 May 2022 - 7:47",
       "Headline": "මීගමුවේ සුඛෝපභෝගී හෝටල් කොල්ල කෑ සැකකරුවන් ඇල්ලීමට පොලිස් විමර්ශන කණ්ඩායම් (වීඩියෝ)",
       "News Content": "මීගමුව ග්‍රෑන්ඩීසා, ඇවෙන්ද්‍රා, බේ ෆෙරෝන්ට යන සුඛෝපභෝගී හෝටල් ඇතුළු ව්‍යාපාරික ස්ථාන සහ ගිනි තබන ලද නිවාසවලින් මංකොල්ල කන ලද දේපොළ සොයාගැනීමට සහ සැකකරුවන් අත්අඩංගුවට ගැනීම සඳහා මීගමුව ජ්‍යේෂ්ඨ පොලිස් අධිකාරි සමන් සිගේරාගේ මෙහෙයවීමෙන් පොලිස් කණ්ඩායම් කිහිපයක් පරීක්ෂණ ආරම්භ කර තිබෙනවා.\nමැයි 09 වැනි දින රට පුරා සිදු වූ කලහකාරී තත්ත්වය තුළදියි මෙලෙස අමාත්‍යවරුන් සහ මන්ත්‍රීවරුන්ගේ නිවාස සහ ඔවුන්ට අයත් දේපළ ගිනිබත් කිරීමට විරෝධතාකරුවන් ක්‍රියා කළේ.\nමීගමුව කොට්ඨාසයේ දූෂණ සහ වංචා විමර්ශන අංශය විසින් ඇවේන්ද්‍රා හෝටලයෙන් මංකොල්ල කා කටානේ අක්කර 50 ප්‍රදේශයේ කාමරයක් තුළ සඟවා තිබූ ගෘහ භාණ්ඩ තොගයක් එම හොරබඩු ප්‍රවාහනය කළ ලොරි රථයක් සමග සැකකරුවන් පිරිසක් අත් අඩංගුවට ගනු ලැබුවා.\nඑම සැකකරුවන් මීගමුව කොට්ඨාසයේ දූෂණ සහ වංචා විමර්ශන අංශය විසින් විශාල දේපොළ ප්‍රමාණයක් සොයාගෙන ඇති අතර, මුදලින් රුපියල් ලක්ෂ 13ක්, අමරිකානු ඩොලර් 1500ක් මෙන්ම දෙස්විදෙස් මත්පැන් තොගයක් ද පොලිස් භාරයට ගෙන තිබෙනවා.",
       "URL": "https://www.hirunews.lk/304458/මීගමුවේ-සුඛෝපභෝගී-හෝටල්-කොල්ල-කෑ-සැකකරුවන්-ඇල්ලීමට-පොලිස්-විමර්ශන-කණ්ඩායම්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1166"
}