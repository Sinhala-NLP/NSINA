{
       "Source": "hirunews",
       "Timestamp": "Sunday, 05 July 2020 - 17:31",
       "Headline": "සමඟි ජන බලවේගය, ජාතිවාදීන්ගේ බළල් අතක් වෙලා - අගමැති (වීඩියෝ)",
       "News Content": "පටු ජාතිවාදයටත්, කප්පම්කාරී දේශපාලනයටත් තිත තැබීම සඳහා ජනාධිපතිවරණයේදී දුන් ජනවරමටත් වඩා ප්‍රබල ජන වරමක් මෙවර මහ මැතිවරණයේදී ලබාදෙන ලෙස අග්‍රාමාත්‍ය මහින්ද රාජපක්ෂ ඡන්දදායකයින්ගෙන් ඉල්ලීමක් කළා.\nඒ, විශේෂ මාධ්‍ය නිවේදනයක් නිකුත් කරමින්.\nජාතිවාදීන්ගේ බළල් අතක් වූ සමගි ජන බලවේගය යන ශීර්ෂය යටතේ නිකුත් කළ අදාළ නිවේදනයෙන් පසුගිය ජනාධිපතිවරණයේදී එක්සත් ජාතික පක්ෂයෙන් ඉදිරිපත් වූ වත්මන් සමගි ජන බලවේගයේ නායක සජිත් ප්‍රේමදාස ඉදිරිපත් කළ ප්‍රතිපත්ති ප්‍රකාශයේ කරුණු කිහිපයක් පිළිබද අවදානය යොමු කර තිබුණා.\nඑහි දැක්වෙන්නේ අදාළ ප්‍රතිපත්ති ප්‍රකාශයේ ජනතාවගේ ව්‍යවස්ථාව යන ඡේදය යටතේ ඒකීය රාජ්‍ය සංකල්පය අතහැර නොබෙදුණු හා වෙනස් කළ නොහැකි රාජ්‍යයක් ලෙස ශ්‍රී ලංකාව හඳුන්වා ඇති බවයි.\nමධ්‍යම ආණ්ඩුව සතු බලතල උපරිම ලෙස පළාත් සභාවට බෙදා හැරීම, පළාත් සභා නියෝජිතයින්ගෙන් සෑදුනු දෙවැනි මන්ත්‍රී මණ්ඩලයක් ඇති කොට පාර්ලිමේන්තුවේ බලය තවත් සීමා කිරීම සහ පළාත් සභා හා මධ්‍යම ආණ්ඩුව අතර ඇති වන ආරවුල් විසදීමට වෙනම ව්‍යවස්ථාමය අධිකරණයක් පිහිට විය යුතු බව එහි දැක්වෙන බවයි.\nඑය 2019 වසරේ මුල් භාගයේ එවකට අග්‍රාමාත්‍ය රනිල් වික්‍රමසිංහ පාර්ලිමේන්තුවේ සභාගත කළ නව ව්‍යවස්ථා කෙටුම්පත හා කිසිදු වෙනසක් නොමැති බව ද අග්‍රාමාත්‍යවරයා පෙන්වා දෙනවා.\nඅවසන් වරට පැවති ජනාධිපතිවරණ තුනේදීම රට බෙදා වෙන් කිරීම සඳහා එක්ව සිටියේ එකම දේශපාලනික මාර සේනාවක් බව සදහන් කළ අග්‍රාමාත්‍යවරයා තවදුරටත් කියා සිටියේ ඔවුන් මේ වන විට සමගි ජනබලවේගය වටා රැස්ව සිටින්නේ ‘‘රනිල්ට සිංහල ඡුන්ද ගන්න බැහැ සජිත්ට පුළුවන් යැයි ’’ පවසමින් බවයි.\nමේ අතර, සාක්ෂි නොමැතිව කිසිදු රාජ්‍ය සේවකයෙකු අත්අඩංගුවට නොගන්නා ලෙස අදාළ බලධාරීන්ට තමා දැනුම් දුන් බව අග්‍රාමාත්‍ය මහින්ද රාජපක්ෂ ප්‍රකාශ කළා. ඒ, තිස්සමහාරාම ප්‍රදේශයේ අද පැවති ජන හමුවකට එක්වෙමින්.\nඅග්‍රාමාත්‍යවරයා විසින් ඉදිරිපත් කළ නිවේදනය පහතින්.",
       "URL": "https://www.hirunews.lk/244754/සමඟි-ජන-බලවේගය-ජාතිවාදීන්ගේ-බළල්-අතක්-වෙලා-අගමැති-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2608"
}