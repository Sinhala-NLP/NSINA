{
       "Source": "hirunews",
       "Timestamp": "Friday, 18 November 2022 - 15:26",
       "Headline": "විදේශ සේවයේ පුරප්පාඩු සදහා 40ක් බඳවා ගන්නවා - විදේශ ඇමති",
       "News Content": "2018 වසරේ සිට විදේශ සේවය සඳහා නිලධාරීන් බඳවා ගැනීම් සිදු කර නොමැති බැවින් විදේශ සේවයේ පවතින පුරප්පාඩු පිරවීම සදහා ජුලි මාසය වන විට විදේශ සේවයට හතළිස් දෙනෙකු කණ්ඩායම් වශයෙන් බඳවා ගැනීමට අපේක්ෂා කරන බව විදේශ අමාත්‍ය අලි සබ්‍රි පවසනවා.\nඒ මහතා මේ බව සදහන් කළේ පසුගියදා පාර්ලිමේන්තුවේදී පැවති විදේශ කටයුතු පිළිබද අමාත්‍යාංශයීය උපදේශක කාරක සභාවේදී මන්ත්‍රීවරුන් විදේශ සේවයේ පවතින පුරප්පාඩු පිළිබද විමසා සිටි අවස්ථාවේදී යි.\nවිදේශ තානාපති කාර්යාල පිවිසුම් දොරටු ඉදිරිපිට බොහෝ ශ්‍රී ලාංකිකයන් උදේ සිට දහවල් වනතුරු දිගු පෝලිම්වල දක්නට ලැබීම පිළිබඳව පැමිණ සිටි මන්ත්‍රීවරු කනස්සල්ල පළ කළා.\nඑය ප්‍රසන්න දසුනක් නොවන බවත් එම ජනතාවට කඩිනම් සේවාවක් ලබා දීම සදහාත් නිසි යාන්ත්‍රණයක් ස්ථාපිත කළ යුතු බවයි මන්ත්‍රීවරු පෙන්වා දුන්නේ.\nඒ සම්බන්ධයෙන් සාකච්ඡා කර ඇති බවත් හැකි ඉක්මනින් ඒ පිළිබඳව සොයා බලා කටයුතු කරන බව අමාත්‍යවරයා මෙහිදී සඳහන් කර තිබෙනවා.\nතවද, අමාත්‍යාංශය විසින් ඉටු කරනු ලබන දෛනික කාර්යයන්වලට අමතරව එක්සත් ජාතීන්ගේ මානව හිමිකම් කවුන්සිලය විසින් මතු කරන විවිධ ගැටලු සහ එවැනි ජාත්‍යන්තර ගැටලුවලට ශක්තිමත්ව මුහුණ දිය හැකි ක්‍රමවේදයන් පිළිබඳව සොයා බැලීමට විදේශ කටයුතු අමාත්‍යාංශය කටයුතු කරන බව අමාත්‍යවරයා පෙන්වා දෙනු ලැබුවා.\nඑසේම ණය ප්‍රතිව්‍යුහගත කිරීමේ ක්‍රියාවලියේදී විදේශ රටවල් සමඟ සම්බන්ධීකරණය කරමින් මූලික වැඩකටයුතු රැසක් සිය අමාත්‍යාංශය සිදු කර ඇති බවයි ඇමැතිවරයා සඳහන් කළේ.\nවිදේශ කටයුතු අමාත්‍යාංශයේ මැදිහත් වීමෙන් මහ සයුරේ අතරමංවූ ශ්‍රී ලාංකිකයන් 303 දෙනෙකු බේරා ගැනීම, ක්‍රිකට් ක්‍රීඩක ධනුෂ්ක ගුණතිලක අත්අඩංගුවට ගත් අවස්ථාවේදී ඔහුට එරට තානාපති කාර්යාලය හරහා ආධාර ලබා දීම පිළිබඳව ද අමාත්‍යවරයා මෙහිදී කරුණු දක්වා සිටියා.\nඑසේම ලෝක සංචාරක සමුළුවේදී ශ්‍රී ලංකාව ගෝලීය වශයෙන් ප්‍රවර්ධනය කිරීම සඳහා ලන්ඩනයේ ශ්‍රී ලංකා මහ කොමසාරිස් කාර්යාලය දැක්වූ දායකත්වය ද මෙහිදී ඇගයීමට ලක්වුණා.",
       "URL": "https://www.hirunews.lk/320708/විදේශ-සේවයේ-පුරප්පාඩු-සදහා-40ක්-බඳවා-ගන්නවා-විදේශ-ඇමති",
       "Category": "Local News",
       "Parent URL": "https://www.hirunews.lk/local-news.php?pageID=725"
}