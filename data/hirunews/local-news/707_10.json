{
       "Source": "hirunews",
       "Timestamp": "Saturday, 26 November 2022 - 12:47",
       "Headline": "අශ්වයින් බෝ කිරීමට අඹේවෙලෙන් අක්කර 5ක්",
       "News Content": "අඹේවෙල ප්‍රදේශය කේන්ද්‍ර කරගනිමින් අශ්වයන් බෝ කරන මධ්‍යස්ථානයක් ආරම්භ කිරීමට පොලිස් අශ්වාරෝහක කොට්ඨාසය තීරණය කර තිබෙනවා.\nඒ අනුව අඹේවෙල ප්‍රදේශයේ අක්කර පහක පමණ භූමි ප්‍රමාණයක් ඒ සඳහා වෙන් කිරීමටයි සැළසුම් කර ඇත්තේ.\nපොලිස් අශ්වාරෝහක අංශයේ අධ්‍යක්ෂ ජ්‍යෙෂ්ඨ පොලිස් අධිකාරී අමල් එදිරිමාන්නගෙන් කළ විමසීමකදී ඔහු කියා සිටියේ ඒ සඳහා අවශ්‍ය කටයුතු මේ වනවිට සිදුකරමින් පවතින බවයි.\nනෙදර්ලන්තයෙන් එක් අශ්වයෙකු මෙරටට ගෙන්වාගැනීම සඳහා රුපියල් ලක්ෂ 70 ක් පමණ මුදලක් වැයවනවා.\nඒ අනුව අශ්වයින් 12 දෙනෙකු සහ වෙළඹුන් දෙදෙනෙකු මෙම මධ්‍යස්ථානය වෙත රැගෙන ඒමටයි සැළසුම් කර ඇත්තේ.\nවිදෙස් සංචාරකයින්ගේ ද ආකර්ශනය මෙම අශ්වයන් බෝ කරන මධ්‍යස්ථානය වෙත යොමුකරගැනීමේ හැකියාව පවතින බවද පොලිස් අශ්වාරෝහක අංශයේ අධ්‍යක්ෂ ජ්‍යෙෂ්ඨ පොලිස් අධිකාරී අමල් එදිරිමාන්න සඳහන් කළා.",
       "URL": "https://www.hirunews.lk/321324/අශ්වයින්-බෝ-කිරීමට-අඹේවෙලෙන්-අක්කර-5ක්",
       "Category": "Local News",
       "Parent URL": "https://www.hirunews.lk/local-news.php?pageID=707"
}