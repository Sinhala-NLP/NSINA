{
       "Source": "hirunews",
       "Timestamp": "Thursday, 18 February 2016 - 17:33",
       "Headline": "ෆොන්සේකාගේ පාර්ලිමේන්තු මන්ත්‍රී ධුරය අභියෝගයට ලක්කරමින් මූලික අයිතිවාසිකම් පෙත්සමක්",
       "News Content": "පාර්ලිමේන්තු මන්ත්‍රී ෆීල්ඞ් මාර්ෂල් සරත් ෆොන්සේකාගේ ජාතික ලැයිස්තු පාර්ලිමේන්තු මන්ත්‍රී ධුරය අභියෝගයට ලක් කරමින් විකල්ප ප්‍රතිපත්ති කේන්ද්‍රය ශ්‍රේෂ්ඨාධිකරණය හමුවේ අද (18) මූලික අයිතිවාසිකම් පෙත්සමක් ගොනුකළා.\nඒ, එක්සත් ජාතික පක්ෂ මහ ලේකම්, අමාත්‍ය කබීර් හෂීම් ඇතුළු 08 දෙනෙකු වගඋත්තරකරුවන් ලෙස නම් කරමින්.\nවිකල්ප ප්‍රතිපත්ති කේන්ද්‍රය වෙනුවෙන් පෙනී සිටි නීතිඥ ලූවී ගනේෂදාසන් කියා සිටියේ අදාළ පත්කිරීම ආණ්ඩුක්‍රම ව්‍යවස්ථාවේ 99 ආ වගන්තිය උල්ලංඝනය කිරීමක් බවයි.\nඒ අනුව එම පත් කිරීම ආණ්ඩුක්‍රම ව්‍යවස්ථාවේ උත්තරීතරභාවයට හානියක් මෙන්ම ඡන්දදායකයන්ගේ ඡන්දය දැමීම ඇතුළු ආණ්ඩුක්‍රම ව්‍යවස්ථාවෙන් පිළිගත් මූලික අයිතිවාසිකම් කිහිපයක්ම උල්ලංඝනය කරන්නක් බවයි ඔහු වැඩිදුරටත් ප්‍රකාශ කළේ.",
       "URL": "https://www.hirunews.lk/126588/ෆොන්සේකාගේ-පාර්ලිමේන්තු-මන්ත්‍රී-ධුරය-අභියෝගයට-ලක්කරමින්-මූලික-අයිතිවාසිකම්-පෙත්සමක්",
       "Category": "Local News",
       "Parent URL": "https://www.hirunews.lk/local-news.php?pageID=5163"
}