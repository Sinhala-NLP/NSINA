{
       "Source": "hirunews",
       "Timestamp": "Tuesday, 11 January 2022 - 8:21",
       "Headline": "දුරදිග ගිය සේවක ආරවුලෙන් බස් සේවකයින් වර්ජනයේ  (වීඩියෝ)",
       "News Content": "පානදුර - මොරටුව සිට පිටකොටුව දක්වා දිවෙන බස්රථ රියදුරන් අද (11) වැඩ වර්ජනයක නිරත වුණා.\nඒ දුර පළාත් බස් රථ සඳහා අතරමග දී මගීන් නංවා ගැනීම හේතුවෙන් තම ආදායම පහළ වැටී ඇති බව පවසමින්.\nමේ අතර මෙම බස් රථ ගැටලුව හේතුවෙන් දුර ගමන් සේවා බස් රථයකට දෙහිවල ප්‍රදේශයේ දී කළුතෙල් ප්‍රහාරයක් එල්ල කරන ආකාරය දැක්වෙන් වීඩියෝවක් ද සමාජ මාධ්‍යයේ සංසරණය වනවා.\nගාල්ල කොළඹ ප්‍රධාන මාර්ගයේ ධාවනය කෙරෙන දුර පළාත් බස් රථ රියදුරන් විසින් අතරමග දී මගීන් නංවා ගැනීම හේතුවෙන් තමන්ගේ ආදායම පහත වැටී ඇති බවයි පානදුර - පිටකොටුව, මොරටුව - පිටකොටුව බස් රථ රියදුරන් පවසන්නේ.\nදුර පළාත් බස් රථ රියදුරන්ට නියමිත බස් නැවතුම්පොළවල් පිළිබඳ දැනුවත් කරන ලෙස ඉල්ලා බස්නාහිර පළාත් මාර්ගස්ථ මගී ප්‍රවාහන අධිකාරියේ පැවති සාකච්ඡාවෙන් ද නිසි විසඳුමක් නොලැබීම හේතුවෙන් ඊයේ (10) දිනයේ දී පානදුර ,මොරටුව බස් රථ රියදුරන් එම ස්ථානයේ විරෝධතාවක ද නිරත වුණා.\nඑම බස්රථ සේවකයින් අද බස් රථ ධාවනයෙන් ඉවත් වූයේ ද එම ගැටලුව මුල්කර ගනිමිනුයි.\nකෙසේවෙතත්,  මෛ වර්ජනය හේතුවෙන් ජනතාව අද (11) දැඩි අපහසුතාවට පත්වුණා.\nමේ අතර දුර ගමන් සේවා බස් රථයකට ඊයේ දෙහිවල ප්‍රදේශයේදී කළුතෙල් ප්‍රහාරයක් එල්ල කරන ආකාරය දැක්වෙන වීඩියෝවක් ද සමාජ මාධ්‍යයේ සංසරණය වනවා.\nඑම සිද්ධියට අදාළව පුද්ගලයින් දෙදෙනෙකු මේ වන විට අත්අඩංගුවට ගෙන ඇති බවයි වාර්තාවන්නේ.",
       "URL": "https://www.hirunews.lk/293617/දුරදිග-ගිය-සේවක-ආරවුලෙන්-බස්-සේවකයින්-වර්ජනයේ-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1434"
}