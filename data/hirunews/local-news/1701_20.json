{
       "Source": "hirunews",
       "Timestamp": "Thursday, 09 September 2021 - 20:52",
       "Headline": "ජනමාධ්‍ය ඇමති, ජ'පුර සරසවියේ මහාචාර්ය නීලිකා මලවිගේගෙන් සමාව ඉල්ලයි",
       "News Content": "ජනමාධ්‍ය අමාත්‍ය ඩලස් අලහප්පෙරුම, ශ්‍රී ජයවර්ධනපුර සරසවියේ මහාචාර්ය නීලිකා මලවිගේගෙන් සමාව ඉල්ලා තිබෙනවා.\nසමාජ මාධ්‍ය ඔස්සේ සටහනක් තබමින් අමාත්‍යවරයා ඇයගෙන් සමාව ඉල්ලා ඇත්තේ පසුගියදා ඇය පෞද්ගලික පාසලක් සංවිධාන කළ වෙබ් සම්මන්ත්‍රණයකදී ඇය කළ ප්‍රකාශයක් විකෘති ලෙස කර පළ කිරීමෙන් ඇයට සිදු වූ හානිය සහ සිත්වේදනාව සම්බන්ධයෙන්.\nමේ අතර, තවත් ආසාදිතයින් 18,147 දෙනෙකු සුවය ලබා ඇති බව වසංගත රෝග විද්‍යා අංශය අද වාර්තා කළ අතර ඒ සමඟ සුවය ලැබූ මෙරට සමස්ත කොරෝනා ආසාදිතයින් සංඛ්‍යාව ලක්ෂ හතරේ සීමාව ඉක්මවා ගියා.\nඒ අනුව කොරෝනා ආසාදිතව මේ වනවිට සුවය ලබා ඇති සමස්ත පුද්ගලයින් සංඛයාව 48,116ක්.\nමීගමුවේ පදංචි අවුරුදු 27ක කොරෝනා ආසාදිත මවක් අද තුන් නිවුන් දරු උපතක් සිදු කර තිබෙනවා.\nඒ කොළඹ ද සොයිසා කාන්තා රෝහලේදීයි.\nඅදාළ දරුවන් තිදෙනාම බිලිඳයන් වන බවත් ඔවුන් යහපත් සෞඛ්‍ය තත්ත්වයෙන් පසුවන බවත් රෝහල් අධ්‍යක්ෂ වෛද්‍ය උපුලි විජේමාන්න සඳහන් කළා.\nමේ අතර, දිවයින පුරා එන්නත්කරණ වැඩසටහන් අදත් ක්‍රියාත්මක වුණා.\nගාල්ල සංඝමිත්තා විද්‍යාලයේ ක්‍රියාත්මක එන්නත්කරණ මධ්‍යස්ථානය සදහා සයිනොෆාම් එන්නතේ දෙවැනි මාත්‍රාව ලබා ගැනීමට පැමිණි පිරිසක් එන්නත ලබාදීම සඳහා කාඩ්පතෙහි සටහන් යෙදූ පසු එන්නත ලබා නොගෙන පළා යාමට උත්සාහ කිරීමේදී පොලිසිය අත්අඩංගුවට ගෙන තිබෙනවා.\nනොච්චියාගම - විද්‍යාදර්ශ මහා විද්‍යාලයට එන්නත් ලබා ගැනීම සඳහා පැමිණි පුද්ගලයින්ටද ඉල්ලු‍ම්පත්‍ර ලබාදීම සඳහා මුදල් අයකර ඇති බවට ජනතාව චෝදනා කළා.\nඅද දිනයේ මේ දක්වා කොරෝනා ආසාදිතයින් 1,946 දෙනෙකු වාර්තා වී ඇති අතර ඒ සමඟ මෙරට සමස්ත ආසාදිතයින් සංඛ්‍යාව 476,726ක් දක්වා ඉහළ ගියා.\nමේ අතර, සෞඛ්‍ය මාර්ගෝපදේශ අනුව අවමංගල්‍ය කටයුතු සඳහා එක් වරකට සහභාගී විය හැකි පිරිස 25කට සීමා කර ඇති පසුබිමක අභාවප්‍රාප්ත වූ කහවත්ත ගුරුගේ මැණික් අධිපති ජිනදාස ගුරුගේ ගේ අවසන් කටයුතු විශාල පිරිසකගේ සහභාගීත්වයෙන් පවත්වා තිබෙනවා.\nමෙම අවස්ථාව සඳහා ඇමතිනි පවිත්‍රා වන්නිආරච්චි හා සමගි ජන බලවේගයේ පාර්ලිමේන්තු මන්ත්‍රීනි තලතා අතුකෝරල යන අයද  එක්ව සිටියා.",
       "URL": "https://www.hirunews.lk/281811/ජනමාධ්‍ය-ඇමති-ජ-පුර-සරසවියේ-මහාචාර්ය-නීලිකා-මලවිගේගෙන්-සමාව-ඉල්ලයි",
       "Category": "Local News",
       "Parent URL": "https://www.hirunews.lk/local-news.php?pageID=1701"
}