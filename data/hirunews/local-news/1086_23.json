{
       "Source": "hirunews",
       "Timestamp": "Saturday, 18 June 2022 - 7:13",
       "Headline": "තෙල් පිරවුම්හලක ගැටුමෙන් පොලිස් නිලධාරින් 06කට තුවාල (වීඩියෝ)",
       "News Content": "අතුරුගිරිය ප්‍රදේශයේ ඉන්ධන පිරවුම්හලක් අසළ ඊයේ (17) රාත්‍රියේ ඇතිවූ කළහකාරී සිදුවීම සම්බන්ධයෙන් විමර්ශනයක් ආරම්භ කරන බව පොලිස් මාධ්‍ය ප්‍රකාශක ජ්‍යෙෂ්ඨ පොලිස් අධිකාරි නිහාල් තල්දූව ප්‍රකාශ කළා.\nඔහු කියා සිටියේ අදාළ සිදුවීම වන අවස්ථාවේදී පොලීිසිය ක්‍රියා කළ ආකාරය සම්බන්ධයෙන් ද විමර්ශනයක් සිදුකරන බවයි.\nමෙම සිද්ධිය සම්බන්ධයෙන් කාන්තාවක ඇතුලු පුද්ගලයින් 9 දෙනෙකු මේ වනවිට පොලීසිය අත්අඩංගුවට ගෙන තිබෙනවා.\nසිද්ධිය අතරතුරදී තුවාල ලැබූ පොලිස් නිලධාරීන් හයදෙනෙකු ද හෝමාගම මූලික රෝහලට ඇතුළත් කිරීමටයි පියවර ගෙන ඇත්තේ.\nඑම ඉන්ධන පිරවුම්වහල වසා තිබියදී පිරිසක් බලහත්කාරයෙන් එම පිරවුම්හලට ඇතුලුවීමට උත්සාහ කළ අවස්ථාවේදී ඊයේ රාත්‍රියේ මෙම කලහකාරි තත්ත්වය හට ගෙන තිබූ බවයි පොලීසිය පැවසුවේ.\nමේ අතර, කොස්වත්ත, ඔරුගොඩවත්ත සහ මත්තේගොඩ ඇතුළු ප්‍රදේශවල පිහිටි ඉන්ධන පිරවුම්හල් ආශ්‍රිතව ද ඊයේ සහ අද (18) කලහකාරි තත්ත්වයන් වාර්තා වී තිබෙනවා.\nකෙසේ වෙතත්, ලංකා ඛනිජ තෙල් පෞද්ගලික ටැංකි රථ හිමියන්ගේ සංගමයේ සම ලේකම් ශාන්ත සිල්වා පැවසුවේ පිරවුම්හල් ආශ්‍රිතව කලහකාරි අන්දමට හැසිරීමෙන් වළකින ලෙස මහජනතාවගෙන් ඉල්ලා සිටින බවයි.\nපවතින ඉන්ධන අර්බුදය හේතුවෙන් තවදුරටත් ඉතා දිගු පෝලිම් දිවයින පුරා දක්නට ලැබෙන අතර විශාල පිරිසක් ඊයේ රැය පහන් කරනු ලැබුවේ ද දිගු පෝලිම්වලයි.\nඇතැම් ප්‍රදේශවලට ඊයේ සහ අද පෙරවරුවේ වැසි ඇද හැලීමත් සමග පෝලිම්වල රැදී සිටි ජනතාවට තවදුරටත් දැඩි දුෂ්කරතාවන්ට මුහුණදීමට සිදු වූ බව අප වාර්තාකරුවන් සඳහන් කළා.\nඑමෙන්ම, හෝමාගම - ගලවිලවත්ත ප්‍රදේශයේ පිහිටි ඉන්ධන පිරවුම්හලක පෝලිමේ නවතා තිබූ පෞද්ගලික බස් රථයක් සොරා ගෙන ගිය අවුරුදු 15 ක ළමයෙකු පොලීසිය අත්අඩංගුවට ගෙන තිබෙනවා.\nපසුව කොට්ටාව - මාකුඹුර ප්‍රදේශයේදී එම බස් රථය සොයා ගැනීමට හැකිවූ බවයි හෝමාගම පොලීසිය සඳහන් කළේ.\nඉන්ධන හිඟයෙන් පොදු ප්‍රවාහන සේවාවලට ද එල්ල වී ඇත්තේ දැඩි බාධාවක්.\nඒ හේතුවෙන් බොහෝ ප්‍රදේශවල පුද්ගලික බස් රථ ධාවනය අද පෙරවරුවේ පැවතියේ ඉතා අවම මට්ටමකයි.\nඉන්ධන අර්බුදයට විසදුම් ලබාදෙන ලෙස ඉල්ලා සාමාන්‍ය පෙළ උත්තර පත්‍ර රාජකාරි සඳහා පැමිණ සිටි ගුරුවරුන් පිරිසක් අද පෙරවරුවේ ගාල්ල ප්‍රදේශයේදී විරෝධතාවක නිරත වී තිබෙනවා.\nමේ අතර, ඉන්ධන අර්බුදය හේතුවෙන් වෛද්‍යවරුන්ට සේවයට වාර්තා කිරීමේ ගැටලු මතුව ඇතැයි රජයේ වෛද්‍ය නිලධාරින්ගේ සංගමය පවසනවා.\nමේ හේතුවෙන් සෞඛ්‍ය සේවාව පවත්වාගෙන යාමේ ගැටලු මතුවිය හැකි බවයි රජයේ වෛද්‍ය නිලධාරින්ගේ සංගමයේ මධ්‍යම කාරක සභික වෛද්‍ය රුවන් ජයසූරිය හිරු ප්‍රවෘත්ති අංශයට කියා සිටියේ.",
       "URL": "https://www.hirunews.lk/307442/තෙල්-පිරවුම්හලක-ගැටුමෙන්-පොලිස්-නිලධාරින්-06කට-තුවාල-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1086"
}