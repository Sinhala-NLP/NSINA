{
       "Source": "hirunews",
       "Timestamp": "Saturday, 20 March 2021 - 10:31",
       "Headline": "ගුවන් හමුදා පැරෂුට් පුහුණුවීමක් අතරතුර සිදු වූ අනතුරකින් එක් අයෙකු ජීවිතක්ෂයට",
       "News Content": "අම්පාර උහන ගුවන් හමුදා කඳවුරේ පැරිෂුට් පුහුණුවක් අතරතුර සිදුවූ අනතුරකින් ගුවන් හමුදාවේ බලඝන නායක නිලධාරියෙකු ජීවිතක්ෂයට පත්ව තිබෙනවා.\nඑලෙස මියගොස් ඇත්තේ රත්මලාන ගුවන් හමුදා කදවුරට අනුයුක්තව සේවය කළ මහනුවර - පොල්ගොල්ල ප්‍රදේශයේ පදිංචි 35 හැවිරිදි අයෙක්.\nඅනතුරින් තවත් ගුවන් හමුදා සැරයන්වරයෙකු තුවාල ලබා අම්පාර මහ රෝහලට ඇතුලත් කර තිබෙනවා.\nඔහුගේ දෙපාවලට බරපතල තුවාල සිදුව ඇති බවයි රෝහල් ආරංචි මාර්ග සඳහන් කළේ.\nඅඩි 3500 ක් පමණ ඉහළ අහසේ සිට පැන අඩි 50 පමණ සීමාවේදි නිලධාරින් දෙදෙනාගේ පැරිෂුට් එකිනෙක පැටලීමෙන් මෙම අනතුර සිදුව ඇති බව සඳහන්.\nඅදාළ නිලධාරීන්ගේ මූලික පුහුණුවෙන් අනතුරුව සිදුකළ පළමු පැනීම මෙය වන අතර, බිමට පතිතවීමට අඩි 40 ක් තිබියදියි පැරිෂුට් එකිනෙක පැටලීමෙන් මෙම අනතුර සිදුව ඇත්තේ.\nඒ සම්බන්ධයෙන් ගුවන් හමුදාව මේ වනවිටත් විමර්ශනයක් ආරම්භ කර ඇති බව ගුවන් හමුදා මාධ්‍ය ප්‍රකාශක ගෲප් කපිතාන් දුෂාන් විජේසිංහ සඳහන් කළා.",
       "URL": "https://www.hirunews.lk/265954/ගුවන්-හමුදා-පැරෂුට්-පුහුණුවීමක්-අතරතුර-සිදු-වූ-අනතුරකින්-එක්-අයෙකු-ජීවිතක්ෂයට",
       "Category": "Local News",
       "Parent URL": "https://www.hirunews.lk/local-news.php?pageID=2075"
}