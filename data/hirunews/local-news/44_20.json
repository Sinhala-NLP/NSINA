{
       "Source": "hirunews",
       "Timestamp": "Friday, 08 September 2023 - 8:16",
       "Headline": "කෙහෙළියට එරෙහි විශ්වාසභංග ඡන්ද විමසීම අද",
       "News Content": "සෞඛ්‍ය අමාත්‍ය කෙහෙළිය රඹුක්වැල්ලට එරෙහිව විපක්ෂය ඉදිරිපත් කළ විශ්වාසභංග යෝජනාවට අදාළ ඡන්ද විමසීම අද(08) පැවැත්වෙනවා.\nපසුගිය දෙදින තුළ එය පාර්ලිමේන්තුවේදී විවාදයට ගත් අතර අද පැවැත්වෙන විවාදයෙන් අනතුරුව පස්වරු 5ට ඡන්ද විමසීම පැවැත්වීමට නියමිතව තිබෙනවා.\nසමගි ජන බලවේගය විසින් මෙම විශ්වාසභංග යෝජනාව ගෙන ආ අතර, එම පක්ෂයේ මහ ලේකම් රංජිත් මද්දුමබණ්ඩාර සඳහන් කළේ විපක්ෂයේ සියලු කණ්ඩායම් ඊට සහය ලබා දෙන බවට ප්‍රකාශ කර ඇති බවයි.\nමේ අතර විපක්ෂය ඉදිරිපත් කර ඇති විශ්වාසභංග යෝජනාවට පක්ෂව ඡන්දය ලබාදෙන බව පිවිතුරු හෙළ උරුමයේ නායක පාර්ලිමේන්තු මන්ත්‍රී උදය ගම්මන්පිල පසුගියදා ප්‍රකාශ කළා.\nඑමෙන්ම ප්‍රජාතන්ත්‍රවාදී වාමාංශික පෙරමුණේ මහ ලේකම් පාර්ලිමේන්තු මන්ත්‍රී වාසුදේව නානායක්කාරද සඳහන් කළේ සෞඛ්‍ය අමාත්‍යවරයාට එරෙහි විශ්වාසභංග යෝජනාවට පක්ෂව ඡන්දය ලබාදෙන බවයි.\nකෙසේ වෙතත්, ශ්‍රී ලංකා නිදහස් පක්ෂය අදාළ විශ්වාසභංග යෝජනාවට පක්ෂව ඡන්දය ලබා දෙන්නේද නැද්ද යන්න පිළිබඳ පොදු එකඟතාවකට එළඹිමට පත්ව නොමැති බවයි.\nආණ්ඩුවට සහය දෙන පිරිස් බොහෝ දුරට පක්ෂව ඡන්දය ලබා දීමට ඉඩ ඇති බවයි එම පක්ෂයේ ආරංචි මාර්ග සඳහන් කළේ.\nමේ අතර ජනතා විමුක්ති පෙරමුණද විපක්ෂය ගෙන එන විශ්වාසභංග යෝජනාවට අදාළ සිය ස්ථාවරය මේ දක්වා ප්‍රකාශයට පත් කර නොමැති බවයි සඳහන් වන්නේ.",
       "URL": "https://www.hirunews.lk/347542/කෙහෙළියට-එරෙහි-විශ්වාසභංග-ඡන්ද-විමසීම-අද",
       "Category": "Local News",
       "Parent URL": "https://www.hirunews.lk/local-news.php?pageID=44"
}