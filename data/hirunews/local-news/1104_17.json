{
       "Source": "hirunews",
       "Timestamp": "Friday, 10 June 2022 - 18:19",
       "Headline": "ධම්මික පෙරේරාගේ නම ඇතුලත් ගැසට් නිවේදනය ප්‍රකාශයට පත්කෙරේ (වීඩියෝ)",
       "News Content": "හිටපු අමාත්‍ය බැසිල් රාජපක්ෂ පාර්ලිමේන්තු මන්ත්‍රී ධුරයෙන් ඉවත් වීමත් සමග හිස් වූ ශ්‍රී ලංකා පොදුජන පෙරමුණේ පුරප්පාඩුව පවතින ජාතික ලැයිස්තු මන්ත්‍රී ධුරය සඳහා ව්‍යාපාරික ධම්මික පෙරේරාගේ නම, ගැසට් කර තිබෙනවා.\nජාතික ලැයිස්තු මන්ත්‍රී ධුරය සඳහා ව්‍යාපාරික ධම්මික පෙරේරාගේ නම ශ්‍රී ලංකා පොදුජන පෙරමුණේ මහ ලේකම් පාර්ලිමේන්තු මන්ත්‍රී සාගර කාරියවසම්, අද දහවල් මැතිවරණ කොමිසන් සභාව වෙත යොමුකර තිබුණා.\nඑසේම, ව්‍යාපාරික ධම්මික පෙරේරා වැලිබල් වන් සමාගමේ සභාපති ධුරයෙන් සහ හේලීස් සමාගමේ සම සභාපති ධුරයෙන් මෙන්ම ඒ යටතේ ක්‍රියාත්මක වන පෞද්ගලික ආයතන 20ක අධ්‍යක්ෂ තනතුරුවලින් මේ වනවිට ඉවත් වී තිබෙනවා.\nපාර්ලිමේන්තු මන්ත්‍රී ධුරය ලබා ගැනීම සඳහා ඇතිවන නීතිමය බාධාවක් හේතුකරගෙන මෙම ඉවත්වීම් සිදුකර ඇති බවයි වාර්තා වන්නේ.\nමේ අතර, තාක්ෂණ හා ආයෝජන ප්‍රවර්ධන අමාත්‍යාංශය සහ කාන්තා, ළමා කටයුතු හා සමාජ සවිබලගැන්වීම් අමාත්‍යාංශය ලෙස නව අමාත්‍යාංශ දෙකක් නම් කරමින් ගැසට් නිවේදනයක් නිකුත් කෙරුණා.\nඒ අනුව මෙම නව අමාත්‍යාංශ දෙක සමග විෂය පථයන් වෙන් කර ඇති මුළු අමාත්‍යාංශ ගණන 28 ක්.\nඑසේම, තාක්ෂණ හා ආයෝජන ප්‍රවර්ධන අමාත්‍යාංශය, ජාතික ලැයිස්තුවෙන් පාර්ලිමේන්තුවට පැමිණෙන ව්‍යාපාරික ධම්මික පෙරේරාට සහ කාන්තා හා ළමා කටයුතු හා සමාජ සවිබලගැන්වීමේ අමාත්‍යාංශය, පාර්ලිමේන්තු මන්ත්‍රීනි පවිත්‍රා වන්නිආරච්චිට ලබාදීමට නියමිත බවයි වාර්තාවන්නේ.",
       "URL": "https://www.hirunews.lk/306770/ධම්මික-පෙරේරාගේ-නම-ඇතුලත්-ගැසට්-නිවේදනය-ප්‍රකාශයට-පත්කෙරේ-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1104"
}