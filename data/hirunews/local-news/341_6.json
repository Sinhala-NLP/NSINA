{
       "Source": "hirunews",
       "Timestamp": "Monday, 15 May 2023 - 20:01",
       "Headline": "කළුතර සිසුවිය මුදලට විකුණා ඇතැයි අධිකරණයේ දී හෙළිවේ (වීඩියෝ)",
       "News Content": "කළුතර ලැගුම්හලක ඉහළ මාලයෙන් ඇඳවැටී මියගිය පාසල් සිසුවිය මුදලට අලෙවිකර ඇති බව කළුතර මහේස්ත්‍රාත් අධිකරණයේදී අද අනාවරණය වුණා.\nඑහිදී අපරාධ පරීක්ෂණ දෙපාර්තමේන්තුව කරුණු වාර්තා කළේ අදාළ සිසුවිය ප්‍රධාන සැකකරුට මුණ ගැස්වීම සඳහා මියගිය දැරියගේ මිතුරියගේ පෙම්වතා රුපියල් 20,000ක මුදලක් ඉල්ලා ඇති බවයි.\nඒ අනුව ප්‍රධාන සැකකරු අත්තිකාරම් වශයෙන් රුපියල් 12,000ක් අදාළ තරුණයාගේ ගිණුමට බැර කර ඇති බව ද අපරාධ පරීක්ෂණ දෙපාර්තමේන්තුව සඳහන් කළා.\nමෙහිදී කළුතර ප්‍රධාන මහේස්ත්‍රාත් නීතා හේමමාලි හාල්පාන්දෙණිය නියෝග කළේ සිද්ධියට අදාළව අත්අඩංගුවට ගත් මියගිය පාසල් දැරියගේ 19 හැවිරිදි මිතුරිය, ඇගේ පෙම්වතා සහ ප්‍රධාන සැකකරුගේ රියදුරා ලබන 26 වැනිදා දක්වා යළි රක්ෂිත බන්ධනාගාර ගත කිරීමටයි.\nජාතික හැදුනුම්පත නිසි ලෙස පරීක්ෂා නොකර බාල වයස්කාර දැරියකට හෝටලයේ නවාතැන් දීමේ චෝදනාවට රක්ෂිත බන්ධාගාර ගතකර සිටි ගොඩනැගිල්ලේ හිමිකරුගේ බිරිඳ රුපියල් ලක්ෂ 02ක ශරීර ඇපයක් මත මුදාහැරීමට එහිදී නියෝග කෙරුණා.\nසිද්ධියේ ප්‍රධාන සැකකරු ලබන 26 වැනිදා දක්වා රක්ෂිත බන්ධනාගාර ගතකර ඇති අතර අපරාධ පරීක්ෂණ දෙපාර්තමේන්තුවට අධිකරණය අද (15) අවසර ලබාදුන්නේ රක්ෂිත බන්ධනාගාර ගතකර සිටින සියලු සැකකරුවන්ගෙන් ප්‍රකාශ සටහන් කර ගැනීමටයි.\nඑසේම සැකකරුවන්ගේ බැංකු ගිනුම් පිළිබඳ වාර්තාවක් ලබාගැනීමටද අධිකරණයෙන් අවසර හිමිවුණා.\nසැකකරුවන්ගේ නීතිඥයින් ඇප ලබාදෙන ලෙස ඉල්ලා සිටියද අපරාධ පරීක්ෂණ දෙපාර්තමේන්තුව ඊට විරෝධය පළකළා.\nදැඩි රැකවල් මධ්‍යයයේ සැකකරුවන් අධිකරණයට රැගෙන ආ අතර මියගිය සිසුවියගේ මව ඥාතීන් සහ ප්‍රදේශවාසින් සිසුවියට සාධාරණයක් ඉටුකරන ලෙස ඉල්ලා අධිකරණය ඉදිරිපිට නිහඩ විරෝධතාවයක ද නිරත වුණා.",
       "URL": "https://www.hirunews.lk/335294/කළුතර-සිසුවිය-මුදලට-විකුණා-ඇතැයි-අධිකරණයේ-දී-හෙළිවේ-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=341"
}