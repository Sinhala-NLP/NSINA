{
       "Source": "hirunews",
       "Timestamp": "Saturday, 30 January 2021 - 16:25",
       "Headline": "කොවිෂීල්ඩ් රට පුරා එන්නත් කිරීම ඇරඹේ - එන්නතේ සඵලත්වය ගැන ජ’පුර සරසවියෙන් පරීක්ෂණ (වීඩියෝ)",
       "News Content": "කොරෝනා මර්දන කොවිෂීල්ඩ් එන්නත්කරණ වැඩසටහන දිවයිනේ සියලු දිස්ත්‍රික්කවලදී මේ වනවිට ආරම්භ වී තිබෙනවා.\nවසංගත රෝග විද්‍යා අංශය පැවසුවේ ඒ අනුව, සියලු දිස්ත්‍රික්කවල පිහිටි රෝහල් වල මෙන්ම, සෞඛ්‍ය වෛද්‍ය නිලධාරි කාර්යාලවල එන්නත් කිරීමේ වැඩසටහන ක්‍රියාත්මක වන බවයි.\nබස්නාහිර පළාතේ ප්‍රධාන රෝහල් 10 කදී මෙම වැඩසටහන ඊයේ ආරම්භ වූ අතර, එහිදී 5,286 දෙනෙකුට එන්නත ලබා දී තිබුණා.\nප්‍රමුඛතා ලැයිස්තුවකට අනුව මෙම එන්නත් කිරීමේ කටයුතු සිදුකෙරෙනවා.\nකොරෝනා මර්දන කටයුතුවල නිරත ඉදිරිපෙල සෞඛ්‍ය කාර්ය මණ්ඩලයේ එක්ලක්ෂ 50,000 කට ආසන්න නිලධාරින්ට පළමු අදියරේදී එන්නත ලබාදෙනු ඇති.\nඑසේම, කොරෝනා මර්දන කටයුතුවල නිරතව සිටින එක්ලක්ෂ 20,000 කට ආසන්න වූ පොලිස් හා ත්‍රිවිධ හමුදා සාමාජිකයින්ට ද පළමු අදියරේදී කොවිෂීල්ඩ් එන්නත ලබාදෙනවා.\nමේ අතර, කොවිෂීල්ඩ් එන්නත මගින් ශරීරය තුල ඇති වන ප්‍රතිශක්තිය සම්බන්ධයෙන් සොයා බැලීමට ශ්‍රී ජයවර්ධනපුර විශ්වවිද්‍යාලයේ වෛද්‍ය පීඨය පර්යේෂණයක් ආරම්භ කර තිබෙනවා.\nඒ ප්‍රතිජීව විද්‍යා හා අනුක විද්‍යා අධ්‍යයනාංශයේ ප්‍රධානී මහාචාර්ය නිලීකා මලවිගේ සහ ආසාත්මක හා සෛල ජෛව විද්‍යා අධ්‍යයනාංශයේ අධ්‍යක්ෂ ආචාර්ය චන්දිම ජීවන්දරගේ ප්‍රධානත්වයෙන්. එම පර්යේෂණයේ ප්‍රතිඵල ඉදිරියේදී දැනුම්දීමට නියමිතයි.",
       "URL": "https://www.hirunews.lk/261157/කොවිෂීල්ඩ්-රට-පුරා-එන්නත්-කිරීම-ඇරඹේ-එන්නතේ-සඵලත්වය-ගැන-ජපුර-සරසවියෙන්-පරීක්ෂණ-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2180"
}