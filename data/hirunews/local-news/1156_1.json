{
       "Source": "hirunews",
       "Timestamp": "Friday, 20 May 2022 - 13:28",
       "Headline": "ස්ථාවර නියෝග සංශෝධනයේ දී සරසවි ඇඳුරන්ගේ ද සහාය ගන්න - බුද්ධිකගෙන් කථානායකට ඉල්ලීමක් (වීඩියෝ)",
       "News Content": "පාර්ලිමේන්තුවේ ස්ථාවර නියෝග සංශෝධනය කිරීමේ දී හෝ ඒවා සංශෝධනය කර ක්‍රියාත්මක කිරීමේ දී ප්‍රාමාණික වියතුන්ගේ මෙන්ම විශ්වවිද්‍යාල මහාචාර්ය, ආචාර්යවරුන්ගේ සහාය ද ලබා ගන්නා ලෙස පාර්ලිමේන්තු මන්ත්‍රී බුද්ධික පතිරණ ඉල්ලීමක් කරනවා.\nඅද (20) පෙරවරුවේ දී පාර්ලිමේන්තු විවාදයට එක්වෙමින්, මන්ත්‍රීවරයා මෙම ඉල්ලීම සිදු කළේ කථානායක මහින්ද යාපා අබේවර්ධනගෙනුයි.\nමහජන ස්ථාවර නියෝග සැකසීමේ දී සිදු වූ දුර්වලකම් හේතුවෙන් ඇතැම් මහජන නියෝජිතයින්ට සිය දේශපාලන ජීවිතයට ඇතැම් අවස්ථාවලදී අයහපත් බලපෑම් එල්ල කළ බවයි මන්ත්‍රීවරයා අවධාරණය කළේ.\nඑමෙන්ම සර්වපාක්ෂික අරගලකරුවන් විසින් ඉදිරිපත් කළ යෝජනාවලියක් ද අද දිනයේ දී බුද්ධික පතිරණ විසින් සභාගත කරනු ලැබුවා.\nමේ හේතුවෙන් 2010-2015 සිට ක්‍රියාත්මක වූ ස්ථාවර නියෝග මේ වනවිට සංශෝධනය කිරීමට ක්‍රියා කරමින් සිටින බැවින්, සර්වපාක්ෂික අරගලකරුවන් විසින් ඉදිරිපත් කළ යෝජනා මෙන්ම සෙසු වියතුන්ගේ ද සහාය හා දැනුම එක්කර ගනිමින් එය සිදු කරන්නේ නම් වඩාත් සුදුසු යැයි ද මන්ත්‍රීවරයා ප්‍රකාශ කළා.\nමේ අතර ඊයේ (19) දිනයේ පාර්ලිමේන්තු විවාදයේ දී මන්ත්‍රී බුද්ධික පතිරණ ප්‍රකාශ කළ නාරාහේන්පිට පොලිස් ඉන්ධන පිරවුම්හලෙන් රුපියල් 121කට තෙල් මන්ත්‍රීවරුන් සඳහා ලබාදීම සම්බන්ධයෙන් වන කතාබහ ද අදත් යළි විවේචනාත්මකව සංවාදයට ගැනුණා.\nඑහිදී මන්ත්‍රීවරයා කථානායකවරයාට මතක් කර සිටියේ, ඊයේ දින තමන් සිදු කළ කතාව යළි අසා ප්‍රකාශ සිදු කරන ලෙසයි.\nමෙවන් අර්බුදකාරී තත්ත්වයක් තුළ දී තමන් සිටිනා මතය වනුයේ කිසිදු අයුරකින් මන්ත්‍රීවරුන්ගේ ආරක්ෂාවට යැයි පවසා වෙනමම තෙල් ලබාදීමට කථානායකවරයාගේ මැදිහත් වීමේන් ලිපි යවා ගත් ක්‍රියාමාර්ගය උචිත නොවන බවයි.\nමේ නිසා වැරදි තීන්දුවක් ක්‍රියාත්මක කර, එය වැරදි වූ විට හත්පොලේ ගා තමන්ට චෝදනා කිරීමෙන් කිසිදු ඵලක් නොමැති බව ද හෙතෙම ප්‍රකාශ කළා.",
       "URL": "https://www.hirunews.lk/304823/ස්ථාවර-නියෝග-සංශෝධනයේ-දී-සරසවි-ඇඳුරන්ගේ-ද-සහාය-ගන්න-බුද්ධිකගෙන්-කථානායකට-ඉල්ලීමක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1156"
}