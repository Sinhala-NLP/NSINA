{
       "Source": "hirunews",
       "Timestamp": "Wednesday, 16 September 2020 - 13:19",
       "Headline": "කොළඹ කොටස් හුවමාරුවේ කැපී පෙනෙන වර්ධනයක් (වීඩියෝ)",
       "News Content": "පූර්ව කොවිඩ් 19 කාලයට සාපේක්ෂව කොළඹ කොටස් හුවමාරුවේ කැපී පෙනෙන වර්ධනයක් පෙන්නුම් කරන බව වෙළඳ පොල දත්ත පෙන්වා දෙනවා.\nඒ අනුව කොවිඩ් 19 වසංගතයට පෙර පෙන්වූ අගයන් වලට සාපේක්ෂව මේ වන විට සියලු කොටස් මිල දර්ශකය සහ S&P ශ්‍රී ලංකා මිල දර්ශකය  ඉහළ අගයන් වාර්තා කර තිබීම විශේෂත්වයක්.\nකොවිඩ් වසංගතය හේතුවෙන් වසා දැමුණු කොළඹ කොටස් හුවමාරුව යළි විවෘත කෙරුණේ පසුගිය මැයි 11 වනදායි.\nඉන් අනතුරුව ගත වූ කාලය සැලකීමේදී සියලු කොටස් මිල දර්ශකය 18.97% ක වර්ධනයක් ලබා ගෙන තිබෙනවා.\nඑමෙන්ම කොළඹ කොටස් හුවමාරුවේ විශාලතම සහ වඩාත්ම ද්‍රවශීලතාවයක් සහිත S&P SRILANKA 20 දර්ශකය වෙළඳපොල නැවත විවෘත කිරීමෙන් පසු ලබා ඇති ප්‍රගතිය 21.15% ක්.\nමැයි මස 11 වනදා සිට සැප්තැම්බර් 11 වනදා දක්වා වූ සිව් මසක කාලය තුල වෙළඳපොල ප්‍රාග්ධනීකරණයට රුපියල් බිලියන 235.5 ක වටිනාකමක් එකතුවීමද කැපී පෙනෙනවා.\nදෛනික ගනුදෙනු ප්‍රමාණයද 2018 වසරට සාපේක්ෂව 133% කින් ඉහළ ගොස් ඇතැයි කොළඹ කොටස් හුවමාරුව පවසනවා.\nකොවිඩ් 19 වසංගතයෙන් අනතුරුව ගනුදෙනු ආරම්භවීමෙන් පසු දේශිය ආයෝජකයන්ගේ දායකත්වය සමස්ත වෙළඳපොල පිරිවැටුමෙන් 75% ක් දක්වා ඉහළ ගොස් තිබෙනවා.\nඑය වෙළඳ පොල වසා දැමීමට පෙර තත්ත්වය සැලකීමෙදී 36% ක වර්ධනයක්.",
       "URL": "https://www.hirunews.lk/250357/කොළඹ-කොටස්-හුවමාරුවේ-කැපී-පෙනෙන-වර්ධනයක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2451"
}