{
       "Source": "hirunews",
       "Timestamp": "Tuesday, 11 October 2022 - 10:34",
       "Headline": "මිරිහාන ප්‍රදේශයේ වෙළෙඳසලක ගින්නකින් වයෝවෘද්ධ පුද්ගලයෙකු ජීවිතක්ෂයට",
       "News Content": "මිරිහාන ඇතුල්කෝට්ටේ හන්දියේ ගොඩනැගිලි ද්‍රව්‍ය වෙළෙඳසලක් තුළ අද (11) අලුයම ඇති වූ ගින්නකින් වයෝවෘද්ධ පුද්ගලයෙක් මිය ගොස් තිබෙනවා.\nගින්නෙන් මිය ගොස් ඇත්තේ, ලක්ෂ්මන් සරත් කුමාර නමැති 63 හැවිරිදි පුද්ගලයෙක්.\nගින්න ඇති වන අවස්ථාවේ දී එම පුද්ගලයා එම වෙළෙඳසැලේ සොල්දරය මත නින්දේ පසු වී ඇති අතර, ගින්නෙන් ඔහු එම ස්ථානයේ දී ම මිය ගොස් ඇතැ යි පොලිසිය පවසනවා.\nමිය ගිය පුද්ගලයා එම ප්‍රදේශයේ වෙළෙඳසල්වල කුලී වැඩ කරමින් ගත කළ අයෙක් බවත් අසනීප තත්ත්වයෙන් පසු වන ඔහුට වෙළෙඳසලේ හිමියා නවාතැන් පහසුකම් දී තිබූ බවත් පොලිසිය සඳහන් කර යි.\nගින්න ඇති වීමට හේතුව මෙතෙක් නිශ්චිත ලෙස අනාවරණය වී නැති බව යි පොලිසිය පවසන්නේ.\nගින්නෙන් වෙළෙඳසලට වූ අලාභය මෙතෙක් ගණන් බලා නොමැති අතර, වෙළෙඳසල සම්පූර්ණයෙන් ම ගිනිබත් වී ඇති බව සඳහන්.",
       "URL": "https://www.hirunews.lk/317564/මිරිහාන-ප්‍රදේශයේ-වෙළෙඳසලක-ගින්නකින්-වයෝවෘද්ධ-පුද්ගලයෙකු-ජීවිතක්ෂයට",
       "Category": "Local News",
       "Parent URL": "https://www.hirunews.lk/local-news.php?pageID=811"
}