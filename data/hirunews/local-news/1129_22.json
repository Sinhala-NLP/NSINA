{
       "Source": "hirunews",
       "Timestamp": "Tuesday, 31 May 2022 - 15:59",
       "Headline": "ඝාතනයට ලක් වූ පන්ජාබ් යොවුන් ගායකයාගේ අවසන් කටයුතු සිදු කෙරේ",
       "News Content": "වෙඩි පහරට ලක්ව ඝාතනය කෙරුණු පන්ජාබ් ගායක සිද්ධු මූස් වාලාගේ අවසන් කටයුතු පන්ජාබයේ ඔහු උපන් ගම්මානයේ අද පස්වරුවේ සිදු කෙරුණු අතර, ඊට දහස් සංඛ්‍යාත පිරිසක් එක්ව සිටියා.\nමේ වසරේ පැවති පන්ජාබ් ප්‍රාන්ත මැතිවරණයට කොංග්‍රස් පක්ෂයෙන් තරග කළ සිද්ධු මූස් වාලා, පසුගිය ඉරිදා සන්ධ්‍යාවේ වෙඩි පහරට ලක්ව ඝාතනය කෙරුණේ, ඔහුගේ ආරක්ෂාව ප්‍රාන්ත රජය මගින් ඉවත් කර පැය විසි හතරක් ගතවීමට පෙරයි.\nපන්ජාබයේ මෙවර බලය හිමිකරගත් ආම් ආද්මි පක්ෂය සුවිශේෂී පුද්ගලයන්ගේ අරක්ෂාව අඩු කිරීමට කටයුතු කළේ වී අයි පී සංස්කෘතිය පිටු දකින බව පවසමින්.\nකෙසේ නමුත් සිද්ධු මූස් වාලා ඇතුලු එලෙස ආරක්ෂාව ඉවත් කළ පුද්ගලයන්ගේ නම් ලැයිස්තුව සමාජ මාධ්‍ය ඔස්සේ ප්‍රචාරය වීම පිළිබඳව විමර්ශනයක් ආරම්භ වී තිබෙනවා.\n28 හැවිරිදි පන්ජාබ් ගායකයාගේ ඝාතකයා ලෙස සැළකෙන පාතාල සාමාජිකයෙකු උත්තරාඛාන්ද් ප්‍රාන්තයේ දෙහෙරාදුන් හිදී අත්අඩංගුවට ගනු ලැබූ අතර, කැනඩාවේ සිටින පන්ජාබ් පාතාල කල්ලි නායකයෙකු ඝාතනය පිළිබඳ වගකීම භාරගෙන තිබෙනවා.\nඑහෙත් පන්ජාබ් පොලිස් ප්‍රධානියා විමර්ශනයකින් තොරව මෙය පාතාල කල්ලි ඝාතනයක් ලෙස හැඳින්වීම සිද්ධු මූස් වාලා ගේ පවුලේ සාමාජිකයන්ගේ දැඩි දෝෂ දර්ශනයට ලක්වූ කරුණක්.\nජනප්‍රිය පන්ජාබ් යොවුන් ගායකයාගේ ඝාතනය පිළිබඳව පන්ජාබ් ප්‍රාන්තයේ ජනතාව අතර, දැඩි විරෝධයක් මතු වී ඇති බව ඉන්දීය මාධ්‍ය සඳහන් කළා.",
       "URL": "https://www.hirunews.lk/305809/ඝාතනයට-ලක්-වූ-පන්ජාබ්-යොවුන්-ගායකයාගේ-අවසන්-කටයුතු-සිදු-කෙරේ",
       "Category": "Local News",
       "Parent URL": "https://www.hirunews.lk/local-news.php?pageID=1129"
}