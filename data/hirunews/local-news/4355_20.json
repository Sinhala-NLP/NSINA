{
       "Source": "hirunews",
       "Timestamp": "Thursday, 24 August 2017 - 14:52",
       "Headline": "සිල් රෙදි නඩුවේ තීන්දුව ලබන 7 වනදා",
       "News Content": "හිටපු ජනාධිපති ලේකම් ලලිත් වීරතුංගට සහ විදුලි සංදේශ නියාමන කොමිසන් සභාවේ හිටපු අධ්‍යක්ෂ ජනරාල් අනූෂ පැල්පිටට එරෙහි සිල් රෙදි නඩුවේ තීන්දුව ලබන මස 07 වැනිදා ලබාදෙන බව කොළඹ මහාධිකරණය අද ප්‍රකාශ කළා.\nඒ මහාධිකරණ විනිසුරු ගිහාන් කුලතුංග හමුවේ මෙම නඩුව කැදවූ අවස්ථාවේදීයි.\nපසුගිය ජනාධිපතිවරණ සමයේදී ශ්‍රී ලංකා විදුලි සංදේශ නියාමන කොමිසම් සභාවට අයත් රුපියල් මිලියන 600ක් යොදා ගනිමින් සිල් රෙදි බෙදාදීමේ සිද්ධියක් සම්බන්ධයෙන් නීතිපතිවරයා මොවුන්ට විරුද්ධව මෙම නඩුව පවරා තිබෙනවා.\nඅද දිනයේ දෙපාර්ශවයේම ලිඛිත දේශණ ගොනු කළ අවසන් කළ බවයි අප අධිකරණ වාර්තාකරු කියා සිටියේ.\nමේ අතර මොරටුව හිටපු දිසා විනිසුරු රන්ජන් සෝමසිංහට කොළඹ මහාධිකරණය හමුවේ අධි චෝදනා භාර දී තිබෙනවා.\nඒ කොළඹ මහාධිකරණ විනිසුරු පියසේන රණසිංහ හමුවේ මොහුට විරුද්ධව අල්ලස් කොමිසම පවරා තිබූ නඩුවක් අද කැදවූ අවස්ථාවේදීයි.\nහිටපු දිසා විනිසුරුවරයා රුපියල් ලක්ෂ 10ක ශරීර ඇපයක් මත මුදා හැරීමට නියෝග කළ මහාධිකරණ විනිසුරුවරයා මෙම නඩුව නොවැම්බර් මස 29 වනදා විභාගයට ගැනීමට දින නියම කළා.\nමොරටුව දිසා විනිසුරුව කටයුතු කරමින් 2008 වසරේ ජනවාරි මස 01 වනදා සිට දෙසැම්බර් මස 31 වනදා දක්වා කාලය තුල වත්කම් සහ ආදායම් වලින් උපයාගත නොහැකි රුපියල් 24 ලක්ෂයකට අධික මුදලක හිමිකාරීත්වය දැරීම සම්බන්ධයෙන් අල්ලස් කොමිසම මොහුට විරුද්ධව නඩු පවරා තිබෙනවා.\nඅද පළමු වරට හිටපු දිසා විනිසුරුවරයා අධිකරණයේ පෙනී සිටි බවයි එහි සිටින හිරු වාර්තාකරු කියා සිටියේ.",
       "URL": "https://www.hirunews.lk/169257/සිල්-රෙදි-නඩුවේ-තීන්දුව-ලබන-7-වනදා",
       "Category": "Local News",
       "Parent URL": "https://www.hirunews.lk/local-news.php?pageID=4355"
}