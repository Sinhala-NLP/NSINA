{
       "Source": "hirunews",
       "Timestamp": "Wednesday, 21 February 2018 - 14:15",
       "Headline": "දියතලාවේ බස්  රථයක වූ පිපිරීම ගැන අගමැතිගෙන් සහ නීතිය හා සාමය පිළිබඳ ඇමතිගෙන් පාර්ලිමේන්තුවට ප්‍රකාශයක්",
       "News Content": "දියතලාව - කහගොල්ල ප්‍රදේශයේදී පෞද්ගලික බස් රථයක් තුළ පිපිරීමට හේතුව මගියෙකුගේ ගමන් මල්ලක තිබූ අත් බෝම්බයක් බව මූලික පරීක්ෂණවලදී අනාවරණ වී ඇතැයි අග්‍රාමාත්‍ය රනිල් වික්‍රමසිංහ පවසනවා.\nඔහු මේ බව කියා සිටියේ පාර්ලිමේන්තු මන්ත්‍රී දිනේෂ් ගුණවර්ධන ඒ සම්බන්ධයෙන් පාර්ලිමේන්තුවේදී සිදුකළ ප්‍රශ්න කිරීමට පිළිතුරු ලබාදෙමින්.\nමන්ත්‍රී දිනේෂ් ගුණවර්ධන කියාසිටියේ මෙම පිපිරීම සම්බන්ධයෙන් රජය නිවැරදි තොරතුරු ඉදිරිපත් කළ යුතු බවයි.\nඒ අනුව ඊට අග්‍රාමාත්‍ය රනිල් වික්‍රමසිංහ සහ නීතිය හා සාමය පිළිබඳ අමාත්‍ය සාගල රත්නායක පිළිතුරු ලබාදුන්නා.\nඅග්‍රාමාත්‍ය රනිල් වික්‍රමසිංහ මෙහිදී කියාසිටියේ මෙම සිද්ධිය පිළිබඳ යුද හමුදාව මුලික පරීක්ෂණ සිදු කර ඇති බවයි.\nඅත් බෝම්බයක් පුපුරාගොස් ඇතැයි එහිදී අනාවරණ වී ඇතැයි ද අග්‍රාමාත්‍යවරයා ප්‍රකාශ කළා.\nඑය යාපනයේ සිට පැමිණී මගියෙකුගේ ගමන් මල්ලක තිබු බෝම්බයක් බවට තොරතුරු ලැබී ඇති බවයි අගමැතිවරයා කියාසිටියේ.\nනීතිය හා සාමය පිළිබඳ අමාත්‍ය සාගල රත්නායක ද මෙහිදී සිද්ධිය පිළිබඳ කරුණු පැහැදිළි කලා.\nඅමාත්‍යවරයා එහිදී පෙන්වා දුන්නේ රජයේ රස පරීක්ෂකවරයා මේ පිළිබඳ පරීක්ෂණ සිදුකරන බවයි.\nමුලික විමර්ශණවලදී අනාවරණ වී ඇත්තේ අත් බෝම්බයක් පුපුරා යාමෙන් අනතුර සිදුව ඇති බව ද පරීක්ෂණවලින් පසු වැඩිදුර තොරතුරු ලබාදිය හැකිවනු ඇතැයි ද අමාත්‍ය සාගල රත්නායක කියාසිටියා.\nමගියෙකුගේ ගමන් මල්ලක තිබු බෝම්බයක් මෙලෙස පුපුරාගොස් ඇතැයි හෙළිවී ඇති බවයි අමාත්‍යවරයා ප්‍රකාශ කළේ.\nපිපිරීමත් සමඟ ඇති වූ ගින්නෙන් පුද්ගලයන් 19 දෙනෙකු තුවාල ලැබූ අතර යුද හමුදා සාමජිකයන් 7 දෙනෙකු, ගුවන් හමුදා සාමාජිකයන් 5 දෙනෙකු සහ සිවිල් වැසියන් 7 දෙනෙකු ඒ අතර වනවා.",
       "URL": "https://www.hirunews.lk/184169/දියතලාවේ-බස්-රථයක-වූ-පිපිරීම-ගැන-අගමැතිගෙන්-සහ-නීතිය-හා-සාමය-පිළිබඳ-ඇමතිගෙන්-පාර්ලිමේන්තුවට-ප්‍රකාශයක්",
       "Category": "Local News",
       "Parent URL": "https://www.hirunews.lk/local-news.php?pageID=4070"
}