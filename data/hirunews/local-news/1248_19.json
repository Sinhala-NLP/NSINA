{
       "Source": "hirunews",
       "Timestamp": "Tuesday, 05 April 2022 - 13:32",
       "Headline": "තවත් මැති ඇමතිවරුන් පිරිසකගේ නිවාසවලට ප්‍රහාර (වීඩියෝ)",
       "News Content": "රජයේ තවත් හිටපු ඇමතිවරුන් කිහිප දෙනෙකුගේ නිවාස සහ පක්ෂ කාර්යාල ඉදිරිපිට ඊයේ රාත්‍රියේත් ජනතාව විරෝධතාවල නිරත වූ අතර ඇතැමුන්ගේ නිවාසවලට එල්ල වූ ඔවුන් දේපලවලට ද හානි කර ඇති බවට වාර්තා වී තිබෙනවා.\nහිටපු අමාත්‍ය එස්.එම්. චන්ද්‍රසේන, රාජ්‍ය අමාත්‍යවරුන් වන මහාචාර්ය චන්න ජයසුමන, ෂෙහාන් සේමසිංහ, හිටපු රාජ්‍ය අමාත්‍ය දුමින්ද දිසානායකගේ අනුරාධපුරයේ පිහිටි නිවාස ඉදිරිපිට ඊයේ රාත්‍රියේ ජනතාව විරෝධතාවයේ නිරත වුණා.\nහිටපු අමාත්‍ය එස්. එම් චන්ද්‍රසේනගේ අනුරාධපුර - කුරුන්දන්කුලම පිහිටි ප්‍රදේශයේ පිහිටි නිවසකට විරෝධතාකරුවන් පහර දී තිබූ බවයි වාර්තා වුණේ.\nඑමෙන්ම, අනුරාධපුර නගරාධිපති එච්. පී. සෝමදාසගේ නිවසට ද ඊයේ රාත්‍රීයේ විරෝධතාකරුවන් පිරිසක් පහර දුන්නා.\nමීට අමතරව, බලංගොඩ පිහිටි විරෝධතාවක් අතරතුර පාර්ලිමේන්තු මන්ත්‍රී අකිල එල්ලාවලගේ නිවස වැටලීමට ගත් උත්සාහය පොලිසිය මැදිහත් වීමෙන් වලක්වා තිබෙනවා.\nඑමෙන්ම, ඊයේ දිනයේ දී ගාමිණී ලොකුගේ, කෙහෙලිය රඹුක්වැල්ල, චමල් රාජපක්ෂ, රෝහිත අබේගුණවර්ධන, ජනක බණ්ඩාර තෙන්නකෝන්, නිමල් ලන්සා, රමේෂ් පතිරණ, රොෂාන් රණසිංහ යන මැති ඇමතිවරුන්ගේ නිවාස ඉදිරිපිට විරෝධතා පැවැත් වුණා.\nමීට අමතරව වීරකැටිය - මැදමුලන මං සන්ධියේ ද අද පෙරවරුවේ විරෝධතාවක් පැවැත්වූයේ වත්මන් ආණ්ඩුවට විරෝධය පළ කරමින්.\nමේ අතර, පවතින අර්බුදකාරී තත්වය හේතුවෙන්, රට වෙනුවෙන් දෙවියන්ට කරන කන්නලව්වක් සහ සාමකාමී විරෝධතාවක් අද පෙරවරුවේ කොළඹ අගරදගුරු මැදුර ඉදිරිපිට පැවැත් වුණා.\nඒ, කොළඹ අගරදගුරු අතිඋතුම් මැල්කම් කාදිනල් රංජිත් හිමිපාණන්ගේ සහභාගීත්වයෙන්.\nකෙසේ වෙතත්, සාමකාමී උද්ඝෝෂණ පැවැත්වීම අනුමත කළ හැකි වුවද සාමකාමී මුවාවෙන් පටු දේශපාලන අරමුණු මුදුන් පමුණුවා ගැනීම සහ සාමය ආරක්ෂා කිරීමට කැපවී සිටින ආරක්ෂක අංශයන් ද අපහසුතාවට පත් කරමින් මෙම උද්ඝෝෂණ ප්‍රජාතන්ත්‍රවාදී රාමුවෙන් ඔබ්බට ගොස් ඇති ආකාරයක් දක්නට ලැබෙන බව ආරක්ෂක අමාත්‍යංශය නිවේදනයක් නිකුත් කරමින් ප්‍රකාශ කළා.\nමෙහිදී යම් ප්‍රදේශයන් හි උද්ඝෝෂකයන් යතුරුපැදි භාවිත කර තැනින් තැනට ගොස් නිවාස හා වෙළඳසැල්වලට පහරදීම් සිදු කර ඇති අතර තවත් කණ්ඩායම් කිහිපයක් සංවිධානාත්මකව නිවාස මංකොල්ලකෑම් සිදු කර ඇති බවයි එම අමාත්‍යංශය නිකුත් කළ නිවේදනයේ වැඩිදුරටත් සඳහන් කළේ.\nඑබැවින් මෙම සිදුවීමවලට සම්බන්ධ වන පුද්ගලයින්ට එරෙහිව නීතිය ක්‍රියාත්මක කිරීමට පසුබට නොවන බව අදාළ නිවේදනයේ වැඩිදුරටත් සදහන්.",
       "URL": "https://www.hirunews.lk/301251/තවත්-මැති-ඇමතිවරුන්-පිරිසකගේ-නිවාසවලට-ප්‍රහාර-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1248"
}