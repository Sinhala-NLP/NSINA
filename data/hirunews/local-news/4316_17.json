{
       "Source": "hirunews",
       "Timestamp": "Monday, 18 September 2017 - 13:56",
       "Headline": "ගම් කිහිපයකට වන අලි තර්ජන",
       "News Content": "වන අලි ගම්වැදීම හේතුවෙන් ගම්මාන කිහිපයක ජනතාව මේ වනවිට දැඩි අපහසුතාවයන්ට මුහුණ දී සිටිනවා.\nමහියංගනය අවට ගම්මාන රැසක ජනජීවිතය වනඅලි තර්ජන හේතුවෙන් අඩාල වී ඇති බවයි ප්‍රදේශයේ හිරු වාර්තාකරු කියා සිටියේ.\nඑක් රාත්‍රියකට පමණක් නිවාස 06කට පමණ අලි පහර දෙන බවට තොරතුරු වාර්තා වනවා.\nමෙම ගැටළුවට තදින්ම මුහුණ දෙන්නේ මහියංගන - සොරබොර වැව අවට ගම්මානවල සහ මාපාකඩවැව ප්‍රදේශවල ජීවත් වන ජනතාවයි.\nඑමෙන්ම අම්බලන්තොට හා ඒ අවට ගම්මාන රැසක ජනතාවද වන අලි රංචුවක් දින තුනක් තිස්සේ සැරිසැරීම හේතුවෙන් මේ දිනවල අපහසුතා රැසකට මුහුණ දී සිටිනවා.\nඅම්බලන්තොට - රිදියගම, ගොඩවාය සහ බෙලිගාල්ගොඩ ආදී ප්‍රදේශවල ජනතාව මෙම තත්ත්වයට මුහුණ දී තිබෙනවා.\nමෙම අලි රංචුව හම්බන්තොට කටුවැව ප්‍රදේශයට යලි පලවා හැරීමට කටයුතු කළද ඔවුන් යලිත් ගම් වැදීමේ හැකියාවක් පවතින බවයි හම්බන්තොට වනජීවි කාර්යාලයේ අඩවි ආරක්ෂ නිලධාරී ජේ. ඒ. පී. විජය කුමාර කියා සිටියේ.\nමේ අතර වැල්ලවාය ආනපල්ලම විද්‍යාලය අසලට අද පෙරවරුවේ වන අලියෙකු පැමිණීම හේතුවෙන් එම ස්ථානයේ නොසන්සුන්කාරී තත්ත්වයක් ඇති වුණා.\nපසුව එම වන අලියා පලවා හැරීමට වනජීවි නිලධාරීන් කටයුතු කළ බවයි ප්‍රාදේශීය හිරු වාර්තාකරු සඳහන් කළේ.",
       "URL": "https://www.hirunews.lk/171204/ගම්-කිහිපයකට-වන-අලි-තර්ජන",
       "Category": "Local News",
       "Parent URL": "https://www.hirunews.lk/local-news.php?pageID=4316"
}