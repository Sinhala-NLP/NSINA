{
       "Source": "hirunews",
       "Timestamp": "Friday, 06 November 2020 - 14:32",
       "Headline": "මොරහෙල මාර්ගය අබලන් (වීඩියෝ)",
       "News Content": "මාර්ග සංවර්ධනය යනු රටක් දියුණුව කරා ගෙන යාමට ඉවහල් වන ප්‍රධාන සාධකයක්.\nමෙරට මාර්ග පද්ධතියට නව අධිවේගී මාර්ග පවා එක්වෙමින් තිබෙන යුගයක බලධාරීන්ගේ ඇස නොගැටුණු අබලන් මාර්ගයක් පිළිබඳවයි අද රතු මිනිත්තුව.\nමේ වැල්ලවාය ප්‍රාදේශීය ලේකම් කොට්ඨාසයේ කුරුගම ග්‍රාම නිලධාරී වසමට අයත් මොරහෙල - වැල්ලවාය මාර්ගයයි.\nවසර 50කට ආසන්න කාලයක සිට  කිසිදු සංවර්ධන කටයුත්තක් සිදු නොවීමෙන් මෙම මාර්ගය භාවිත කරන ගම්වැසියන් පත්ව ඇත්තේ දැඩි අසීරුතාවකටයි.\nමොරහෙල, හතේ කණුව, මැදවෙල, කොස්ගහවෙල සහ වැලිආර යන ගම්මාන 5ක ජනතාවට වැල්ලවාය නගරයට පැමිණීමට ඇති එකම මාර්ගය ද මෙයයි.\nමෙම ගම්මානවල ජීවත් වන පවුල් 200කට අයත් පුද්ගලයින්ට නිසි මාර්ග පද්ධතියක් නොමැතිවීමෙන් අත්ව ඇති ඉරණමයි මේ.\nඅපහසුතා මධ්‍යයේ වුව ද  ජනතාවගේ ගමනාගමන අවශ්‍යතා සපුරාලීමට මෙම මාර්ගයේ බස් රථ ද ධාවන වනවා.\nදශක ගණනාවක් පුරා බලධාරීන් මේ සම්බන්ධයෙන් දැනුවත් කළ ද මෙතෙක් කිසිදු සාධාරණයක් තමන්ට සිදු නොවූ බව ගම්වැසියන් චෝදනා කරනවා.\nගම්වැසියන්ගේ එකම ඉල්ලීම වන්නේ සිය දෛනික ජීවිතයේ කටයුතු පහසු කර ගැනීම සඳහා මෙම මාර්ගය පිළිසකර කරන ලෙසයි.\nමේ පිළිබඳ අදාළ බලධාරීන්ගේ අවධානය යොමුවන තෙක් රතු මිනිත්තුව අවධානයෙන්.",
       "URL": "https://www.hirunews.lk/254145/මොරහෙල-මාර්ගය-අබලන්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2348"
}