{
       "Source": "hirunews",
       "Timestamp": "Friday, 04 February 2022 - 19:57",
       "Headline": "වෛද්‍ය පීඨ මැර ප්‍රහාරයට එරෙහිව කැලණිය පාරට බසියි (වීඩියෝ)",
       "News Content": "රාගම වෛද්‍ය පීඨ ශිෂ්‍ය නේවාසිකාගාරයේදී සිසුන්ට පහරදීමේ සිද්ධියට අදාළව සියලු සැකකරුවන් අත්අඩංගුවට ගතයුතු බව අන්තර් විශ්වවිද්‍යාලයීය ශිෂ්‍ය බලමණ්ඩලය පවසනවා.\nමේ අතර වෛද්‍ය පීඨ සිසුන්ට පහරදීමේ සිද්ධියට නිසි ලෙස නීතිය ක්‍රියාත්මක නොවීම සහ වෛද්‍ය පීඨ සිසුන් පිරිසක් අත්අඩංගුවට ගැනීමට විරෝධය පළ කරමින් කැලණිය විශ්වවිද්‍යාලයීය ශිෂ්‍ය බල මණ්ඩලය ඊයේ (03) රාත්‍රියේ පන්දම් දල්වා විරෝධතාවකද නිරත වුණා.\nරාගම වෛද්‍ය පීඨයේ ශිෂ්‍ය නේවාසිකාගාරයට ඇතුළු වූ පිරිසක් සිදුකළ පහරදීමේ සිද්ධිය සම්බන්ධයෙන් මේ වන විට සැකකරුවන් 7 දෙනෙකු අත්අඩංගුවට ගෙන ලබන 7 වැනිදා දක්වා රක්ෂිත බන්ධනාගාරගත කර තිබෙනවා.\nඒ අතර හිටපු රාජ්‍ය අමාත්‍ය අරුන්දික ප්‍රනාන්දු මහතාගේ පුත්‍රයා ද වන අතර තුවාල ලබා රෝහල්ගතව සිටින වෛද්‍ය ශිෂ්‍යයෙකුද වනවා.\nමේ අතර රෝහල්ගතව සිටින ශිෂ්‍යයා ලබා දුන් කටඋත්තරයක් මත තවත් විශ්වවිද්‍යාල සිසුන් තිදෙනෙක් අත්අඩංගුවට ගෙන ඇප මත මුදාහැරීමටයි අධිකරණය ඊයේ (03) නියෝග කළේ.\nරාජ්‍ය අමාත්‍ය අරුන්දික ප්‍රනාන්දු මහතා ද මෙම සිද්ධියට අදාළව ඊයේ සිය රාජ්‍ය අමාත්‍ය ධුරයෙන් ඉල්ලා අස්වුණේ, සිය පුත්‍රයා සිද්ධියට සම්බන්ධ බවට හෙළිවීමත් සමඟයි.\nකෙසේ වෙතත් රජයේ වෛද්‍ය පීඨ ශිෂ්‍ය දෙමාපිය සංගමය ප්‍රවෘත්ති සාකච්ඡාවක් පවත්වමින් සඳහන් කළේ, රාජ්‍ය අමාත්‍යවරයාගේ පුත්‍රයා ඇතුළු කණ්ඩායමක් විසින් වෛද්‍ය පීඨයේ සිසුන් පිරිසක් පැහැර ගැනීමට තැත්කළ අවස්ථාවේ මෙම ගැටුම්කාරී තත්ත්වය උද්ගතව ඇති බවයි.\nමේ අතර කැලණිය විශ්වවිද්‍යාලයීය මහා ශිෂ්‍ය සංගමය ඊයේ රාත්‍රියේ එම විශ්වවිද්‍යාලය ඉදිරිපිට විරෝධතාවක නිරත වුණේ, වෛද්‍ය සිසුන්ට පහරදීමේ සිද්ධියට නිසි විමර්ශන සිදු නොවන බවට චෝදනා කරමින්.",
       "URL": "https://www.hirunews.lk/296180/වෛද්‍ය-පීඨ-මැර-ප්‍රහාරයට-එරෙහිව-කැලණිය-පාරට-බසියි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1375"
}