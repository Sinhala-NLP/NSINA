{
       "Source": "hirunews",
       "Timestamp": "Sunday, 22 November 2020 - 19:39",
       "Headline": "කොළඹ සහ ගම්පහ ප්‍රදේශ කිහිපයකට හුදෙකලාව හෙටින් අවසන් - බ්ලූමැන්ඩල් සහ මෝදර ප්‍රදේශවාසීන් අදත් විරෝධතාවයේ (වීඩියෝ)",
       "News Content": "බොරැල්ල, වැල්ලම්පිටිය, කොටුව, කොම්පඤ්ඤවීථිය, ජාඇළ සහ කඩවත යන පොලිස් බල ප්‍රදේශවල හුදකලා කිරීම් හෙට (23) අලුයම පහට අවසන් කෙරෙනවා.\nකෙසේ වෙතත් කොළඹ දිස්ත්‍රික්කයේ මට්ටක්කුලිය, මෝදර, බ්ලූමැන්ඩල්, කොටහේන, ග්‍රෑනඩ්පාස්, වෙරළබඩ, ආදුරුප්පු වීථිය, වේල්ල වීථිය, පිටකොටුව, කෙසෙල්වත්ත, මාළිගාවත්ත, මෝදර සහ මට්ටක්කුලිය යන පොලිස් බල ප්‍රදේශ හුදකලාකිරීම් තවදුරටත් ක්‍රියාත්මකයි.\nඑමෙන්ම බොරැල්ල, පොලිස් බල ප්‍රදේශයේ වනාතමුල්ල ග්‍රාම නිලධාරී වසම සහ කොම්පඤ්ඤවීථිය පොලිස් බල ප්‍රදේශයේ වෑකන්ද ග්‍රාමනිලධාරී වසමද නැවත දැනුම්දෙන තුරු හුදකලා කර තිබෙනවා.\nඊට අමතරව ගම්පහ දිස්ත්‍රික්කයේ මීගමුව, වත්තල, පෑලියගොඩ, කැළණිය සහ රාගම යන පොලිස් බල ප්‍රදේශ ද නැවත දැනුම් දෙන තුරු හුදකලා තත්ත්වයේ පවතින බවයි පොලිස් මාධ්‍ය ප්‍රකාශක නියෝජ්‍ය පොලිස්පති අජිත් රෝහණ සඳහන් කළේ.\nඑමෙන්ම, කොරෝනා ආසාදිතයන් හමුවීමත් සමඟ බණ්ඩාරගම පොලිස් බල ප්‍රදේශයේ බෝගහවත්ත, බමුණුමුල්ල, කිරිමන්තුඩාව, කෝරාවල, අටළුගම බටහිර, බමුණුමුල්ල - මුස්ලිම් සහ ගලගහමණ්ඩිය යන ග්‍රාමනිලධාරී වසම් ද අද (22) උදෑසන සිට හුදෙකලා කිරීමට කටයුතු කෙරුණා.\nමේ අතර, සෞඛ්‍ය ආරක්ෂක ක්‍රමවේද යටතේ හෙට සිට උදෑසන සහ පස්වරුවේ විශේෂ කාර්යාල දුම්රිය ධාවනය කිරීමට කටයුතු කර ඇති බව දුම්රිය දෙපාර්තමේන්තුව ප්‍රකාශ කළා.\nකෙසේ වෙතත්, හුදෙකලා ප්‍රදේශ ලෙස නම් කර ඇති පොලිස් බල ප්‍රදේශයන්හි පිහිටි දුම්රිය ස්ථානවල දුම්රිය නොනවත්වා ධාවනය කෙරෙන බවයි එම දෙපාර්තමේන්තුව සඳහන් කළේ.\nමේ අතර සෞඛ්‍යාරක්ෂිතව සිය දෛනික කටයුතු ඉටු කර ගැනීමට ක්‍රමවේදයක් සකස් කර දෙන ලෙස ඉල්ලා හුදෙකලා කර ඇති මෝදර සහ බ්ලූමැන්ඩල් ප්‍රදේශවල ජනතාව අද (22) දිනයේදීත් විරෝධතාවල නිරත වුණා.\nඔවුන් එහිදී සඳහන් කළේ රජයෙන් ලබාදෙන රුපියල් 5000සේ දීමනාව හෝ වෙනත් සහන, දෛනික ජීවිතය ගෙන යාම සඳහා කිසිසේත් ප්‍රමාණවත් නොවන බවයි.\nහුදෙකලා කර ඇති කොළඹ - මෝදර ප්‍රදේශවාසීන් කිහිප දෙනෙකු ඊයේ (21) දිනයේදී ද මෝදර - අලුත්මාවත - ඉබ්බාවත්ත මංසන්ධියේ විරෝධතාවක නිරත වුණා.",
       "URL": "https://www.hirunews.lk/255346/කොළඹ-සහ-ගම්පහ-ප්‍රදේශ-කිහිපයකට-හුදෙකලාව-හෙටින්-අවසන්-බ්ලූමැන්ඩල්-සහ-මෝදර-ප්‍රදේශවාසීන්-අදත්-විරෝධතාවයේ-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2318"
}