{
       "Source": "hirunews",
       "Timestamp": "Thursday, 28 July 2022 - 19:06",
       "Headline": "ජනපති මන්දිරයට ගිය පිරිසගේ ඇඟිලි සලකුණු ගුවන්තොටුපලට (වීඩියෝ)",
       "News Content": "ජනපති මන්දිරය ඇතුළු පරිපාලන මධ්‍යස්ථානවල තිබී හඳුනා ගත් සියලුම ඇඟිලි සලකුණු සටහන් ගුවන්තොටුපල වෙත යොමු කිරීමට පියවර ගෙන තිබෙනවා.\nඒ අනුව එම ඇඟිලි සලකුණු හිමිකරුවන් කිසිවෙකුටත් රටින් පිටව යාමට හැකියාවක් නොලැබෙන බවටයි වාර්තා වන්නේ.\nමේ අතර, ජනපති මන්දිරයේ තිබී අරගලකරුවන් විසින් සොයා ගෙන පොලීසියට භාර දුන් මුදල් වහා අධිකරණයට ඉදිරිපත් කරන ලෙසට කොළඹ කොටුව මහේස්ත්‍රාත් තිලිණ ගමගේ කොටුව පොලීසියේ ස්ථානාධිපතිවරයාට නියෝග කර තිබෙනවා.\nපසුගිය 9 වනදා ජනපති මන්දිරයේ සිටි අරගලකරුවන් විසින් රුපියල් එක්කෝටි 78 ලක්ෂ පනස් දහසක මුදලක් කොටුව පොලීසිය වෙත භාරදීමට කටයුතු කර තිබුණා.\nඑසේ භාරදුන් මුදල් සම්බන්ධයෙන් සති 3 ක කාලයක් ගත වී තිබුණ ද කිසිදු වාර්තාවක් අධිකරණයට ඉදිරිපත් කර නොමැති බව පෙන්වා දුන් මහේස්ත්‍රාත්වරයා වහා ඒවා අධිකරණයට ඉදිරිපත් කරන ලෙසටයි නියෝග කළේ.\nමේ අතර, ජනාධිපති මන්දිරයට ඇතුළු වීම සම්බන්ධයෙන් සැකපිට අත්අඩංගුවට ගෙන අධිකරණයට ඉදිරිපත් කෙරුණු සැකකරුවන් 4 දෙනෙකු ද ඇප මත මුදා හැර තිබෙනවා.\nඑමෙන්ම, පසුගිය 9 වන දා අරලියගහ මන්දිරයට ඇතුළු වී එහි තිබූ රූපවාහිනී යන්ත්‍ර දෙකක් සොරා ගැනීමේ සිද්ධියකට අත්අඩංගුවට ගත් පුද්ගලයෙකු ලබන මස 10 වන දා දක්වා රක්ෂිත බන්ධනාගාර ගත කර තිබෙනවා.\nමේ අතර පසුගිය 13 වනදා බත්තරමුල්ල - පොල්දූව මංසන්ධියේ පැවති විරෝධතාවය මෙහෙයවූ බවට චෝදනා එල්ල වූ සමාජ ක්‍රියාකාරිකයෙකු වන පැතුම් කර්නර් නමැත්තා ද අද කොළඹ අපරාධ කොට්ඨාශයට භාරවීමෙන් අනතුරුව අත්අඩංගුවට ගනු ලැබුවා.\nඊට පෙර ඔහු සිය මුහුණුපොත ඔස්සේ සමාජ මාධ්‍ය වෙත ප්‍රකාශයක් නිකුත් කිරීමට කටයුතු කර තිබුණා.\nඑමෙන්ම, අන්තර් විශ්වවිද්‍යාලයීය ශිෂ්‍ය බල මණ්ඩලයේ හිටපු කැඳවුම්කරුවෙකු වන ලහිරු වීරසේකරට සහ පූජ්‍ය ටැම්පිටියේ සුගතානන්ද හිමියන්ට අධිකරණය විසින් වරෙන්තු නිකුත් කළේ අද නඩු විභාගයකට පෙනී නොසිටීම හේතුවෙන්.\nමේ අතර, අත්අඩංගුවට ගත් රුහුණු විශ්වවිද්‍යාලයේ මහා ශිෂ්‍ය සංගමයේ හිටපු සභාපති ඇන්තනී වේරංග පුෂ්පික ද සිල්වා, අද කඩුවෙල මහේස්ත්‍රාත් අධිකරණය වෙත ඉදිරිපත් කිරීමෙන් අනතුරුව ලබන මස 9 වනදා දක්වා රක්ෂිත බන්ධනාගාර ගත කෙරුණා.\nමේ අතර පසුගියදා විදෙස් ගත වීමට උත්සාහ කිරීමේදී අත්අඩංගුවට ගත් ධානිෂ් අලී ඇතුළු 21 දෙනෙකුට විදේශ ගමන් තහනම් කරමින් කොටුව මහේස්ත්‍රාත් තිලිණ ගමගේ විසින් අද නියෝගයක් නිකුත් කළ බව හිරු අධිකරණ වාර්තාකරු ප්‍රකාශ කළා.\nඑමෙන්ම, කොළඹ ප්‍රධාන මහේස්ත්‍රාත් අධිකරණයෙන් ද ධානිෂ් අලි, ඔහුගේ සොහොයුරෙකුට සහ තවත් පුද්ගලයෙකුට විදෙස් ගමන් තහනමක් පනවා තිබෙනවා. ඒ කුරුඳුවත්ත පොලීසිය විසින් අධිකරණයේ පවරා තිබූ නඩුවකට අදාළවයි.\nගාලුමුවදොර අරගලය අද දිනයේත් උද්ඝෝෂණ පැවත්වීමට වෙන් කර ඇති ප්‍රදේශයේ ක්‍රියාත්මක අතර, බණ්ඩාරනායක පිළිරුව අසල වස් වසන හිමි නමට එම ස්ථානයෙන් ඉවත්වන ලෙසට පොලිසිය කළ දැනුම් දීමට අනුව උන්වහන්සේ ඉන් ඉවත්ව මීටර් 50ක දුරින් කුටියක වැඩ සිටිමට තීරණය කර තිබෙනවා.",
       "URL": "https://www.hirunews.lk/311222/ජනපති-මන්දිරයට-ගිය-පිරිසගේ-ඇඟිලි-සලකුණු-ගුවන්තොටුපලට-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=984"
}