{
       "Source": "hirunews",
       "Timestamp": "Sunday, 16 July 2023 - 20:23",
       "Headline": "මාරාන්තික අන්තර්ජාල ක්‍රීඩාවක නිරත වූ විශ්වවිද්‍යාල සිසුවෙකු සියදිවි නසා ගනී",
       "News Content": "අන්තර්ජාල ක්‍රීඩාවල නිරත වීමේදී දැඩි අවබෝධයකින් හා සුපරික්ෂාකාරී වීම අත්‍යවශ්‍ය බව මනෝ වෛද්‍යවරුන් අවධාරණය කරනවා.\nඊට හේතුව ලෙස ඔවුන් පෙන්වා දෙන්නේ පුද්ගලයින් මරණය කරා ගෙන යන භයානක අන්තර්ජාල ක්‍රීඩා වෙත තරුණයින් ශීඝ්‍රයෙන් ඇබ්බැහිවීමේ ප්‍රවණතාවයක් පැවතීමයි.\nඅන්තර්ජාල ක්‍රීඩා හේතුවෙන් සිදුවු සිය දිවි නසාගැනීමේ සිදුවීම් කිහිපයක් පසුගිය සමයේ මෙරටින්ද වාර්තා වු අතර, එහි ආසන්නතම සිදුවීම යාපනයෙන් වාර්තා වී තිබෙනවා.\nලෝක ජනගහනයෙන් බිලියන පහකට අධික පිරිසක් අන්තර්ජාලය භාවිත කරන බව නවතම දත්ත අනාවරණ කරන අතර එය සමස්ත ලෝක ජනගහනයෙන්\nසියයට 64.6 ක් මෙරට පුද්ගලයින් මිලියන 14.58 ක් අන්තර්ජාලය භාවිත කරන අතර, එය සමස්ත ජනගහනයෙන් සියයට 66.7 ක්.\nරටක් ලෙස අන්තර්ජාල භාවිතයේදි එය සතුටුවිය හැකි කරුණක් වුවත්, තරුණ තරුණියන් බොහෝ පිරිසක් අන්තර්ජාලය ඔස්සෙු් කෙරෙන පරිගණක ක්‍රිඩා වෙත ඇබ්බැහිවීම භයානක ප්‍රවණතාවයක් බවයි මනෝ විශ්ලේෂකයින් පෙන්වා දෙන්නේ.\nඔවුන් පවසන්නේ ඇතැම් පරිගණක ක්‍රීඩා, ඒවායෙහි නිරතවන පුද්ගලයින්ව මරණය දක්වා පවා රැගෙන යන බවයි.\nඑවැනි අවාසනාවන්ත සිදුවීමක් යාපනයෙන් වාර්තා වුණා.\nයාපනය පන්නෙයි ප්‍රදේශයේ තරුණයෙක් ඊයේ සිය නිවස තුළ ගෙල වැලලාගෙන මියගොස් තිබුණා.\nයාපනය විශ්වවිද්‍යාලයේ කිලිනොච්චිය මණ්ඩපයේ සිසුවෙකු වූ 22 හැවිරිදි සුබරාජා එෂිල්නාත් නමැති එම තරුණයා පරිගණක ක්‍රීඩා සඳහා දැඩි ලෙස ඇබ්බැහි වී සිටි අයෙකු බව අනාවරණ වී තිබෙනවා.\nකරන ලද පරීක්ෂණවලින් අනුමාන කෙරෙන්නේ මාරාන්තික පරිගණක ක්‍රීඩාවකින් ලැබුණු නියෝගයකට අනුව ඔහු මෙලෙස සිය දිවි හානිකරගෙන ඇති බවටයි.\nතරුණ ජීවිත ඩැහැගන්නා එවැනි පරිගණක ක්‍රීඩා 11 ක් මේ වනවිට හඳුනාගෙන තිබෙනවා.\nඑම පරිගණක ක්‍රීඩාවල නිරතවන පුද්ගලයින් පියවරෙන් පියවර මරණය කරා රැගෙන යන අයුරින් එම ක්‍රීඩා නිර්මාණය වීම මෙහි භයානක පැතිකඩක්.\nඒවා මගින් එම ක්‍රීඩාවේ නිරතවන්නන් හට විවිධ අභියෝග ලබාදෙන අතර, එහි අවසාන අභියෝගය වන්නේ සියදිවි හානිකර ගැනීමයි.\nඑය මාසයක් දෙකක් වැනි කෙටි කාලයක් තුළදී සිදුකරගන්නා අයුරින් එම ක්‍රීඩා සැලසුම්කර තිබෙනවා.\nඑවැනි ක්‍රිඩාවල නිරත වු තරුණ තරුණයින් විශාල පිරිසක් මේ වන විට සියදිවි හානිකරගෙන ඇති අතර, 2015 නොවැම්බර් මාසයේ සිට 2016 අප්‍රේල් මාසය දක්වා වු මාස හය තුළ පමණක් ලොව පුරා තරුණ තරුණියන් 130 දෙනෙකු සියදිවි හානිකරගෙන තිබුණා.\nවැඩිම මරණ සංඛ්‍යාවක් ඉන්දියාවෙන් වාර්තා වු අතර, මෙරටින් ද අවස්ථා කිහිපයකදි එවැනි මරණ වාර්තා වුණා.\n2021 වසරේ ඔක්තෝම්බර් මාසයේදි මාතර ප්‍රෙද්ශයේ පාසලක 10 වසරේ ඉගෙනුම ලැබු සිසුවෙක් පරිගණක ක්‍රිඩා හේතුවෙන් සියදිවි හානිකරගත් අතර, 2022 වසරේ අගෝස්තු මාසයේදි ගම්පොල ප්‍රෙද්ශයේ 16 හැවිරිදි පාසල් සිසුවෙක්ද පරිගණක ක්‍රිඩා හේතුවෙන් සියදිවි හානිකරගත්තා.\nපසුගිය මාර්තු 13 වැනිදා යාපනය ප්‍රෙද්ශයේ පාසලක සිසුවෙක් එම පාසලේ තුන්වැනි මහලින් බිමට පැන සියදිවි හානිකර ගැනීමට තැත්කර තිබු අතර, පසුව කරන ලද පරීක්ෂණවලින් අනාවරණ වි තිබුණේ පරිගණක ක්‍රිඩාවක් හේතුවෙන් ඔහු ඊට පෙළඹී තිබූ බවයි.",
       "URL": "https://www.hirunews.lk/341435/මාරාන්තික-අන්තර්ජාල-ක්‍රීඩාවක-නිරත-වූ-විශ්වවිද්‍යාල-සිසුවෙකු-සියදිවි-නසා-ගනී",
       "Category": "Local News",
       "Parent URL": "https://www.hirunews.lk/local-news.php?pageID=178"
}