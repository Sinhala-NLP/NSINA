{
       "Source": "hirunews",
       "Timestamp": "Sunday, 12 September 2021 - 7:21",
       "Headline": "අලි නිදහස් කිරීමෙන් අලි රකින පිරිසක් ගැටලුවක",
       "News Content": "පසුගිය අගෝස්තු 19 වැනිදා නිකුත් කරන ලද වනජීවි විෂය භාර රාජ්‍ය අමාත්‍යවරයාගේ ගැසට් පත්‍රය සහ නීතිපතිවරයාගේ උපදෙස් මත අධිකරණ නියෝග ප්‍රකාරව නඩු භාණ්ඩ ලෙස අත්අඩංගුවේ සිටි වන අලින් 13 දෙනෙකු නැවතත් හිමිකරුවන්ට භාරදීමට කටයුතු කිරීම පිළිබඳව තමන් ඉතා සංවේගයටත්, මවිතයටත් පත්ව සිටින බව වනජීවි වෘත්තිකයින් පවසනවා.\nඒ සම්බන්ධයෙන් නිවේදනයක් නිකුත් කරන වනජීවි අඩවි සහකාර වෘත්තීය සංගමය පෙන්වා දෙන්නේ අධිරාජ්‍යවාදී සමයේ සිදුකළ අලි සංහාරය මගින් 1500 දක්වා පහත වැටී තිබූ මෙරට අලි ගහනය 6000 කට ආසන්න ප්‍රමාණයක් දක්වා ඉහළ නැංවීමට වනජීවි දෙපාර්තමේන්තුවට හැකි වූ බවයි.\nඑමෙන්ම, 1994 න් වසරෙන් පසු ශ්‍රී ලංකාවේ හීලෑ අලි ඇතුන් ඉපදීමක් සිදුව නොමැති බව පෙන්වා දෙන වනජීවි අඩවි සහකාරවරුන් තවදුරටත් සඳහන් කළේ අමාත්‍යවරයාගේ ගැසට් පත්‍රය මගින් වන අලි නිදහස් කිරීම සහ එහි නියෝග අනුව අලින්ට බලපත්‍ර ලබාදීමෙන් වනජීවි සංරක්ෂණයට බරපතල ගැටළුවක් එල්ල වන බවයි.\nමෙම වන අලින් අත්අඩංගුවට ගනු ලැබුවේ බලපත්‍රයක් නොමැතිව සන්තකයේ තබා ගැනීම නිසා වන අතර, එම වන අලින් නීත්‍යානුකූල බලයක් හෝ අනුමැතියක් නොමැතිව අල්වා ගත් අලි ඇතුන් බවද වනජීවි අඩවි සහකාරවරුන් පෙන්වා දෙනවා.\nහීලෑ අලියෙකුගේ දල කපාගත හැකිවූවද වන අලියෙකුගේ දලයක් කපා ගැනීම සිදුවන්නේ එම අලියා ඝාතනය කිරීමෙන් පසුවයි.\nඑවැනි ඝාතනයෙන් ලබාගන්නා දළවලටද රාජ්‍ය අමාත්‍යවරයා නිකුත් කරන ලද ගැසට් පත්‍රයේ වගන්තිවලින් පිටුවහලක් ලැබෙන බවද වනජීවි අඩවි සහකාරවරුන් සඳහන් කළා.\nඅලි හිමිකරුවෙකුට එරෙහිව සිදුකරන පැමිණිලි පරීක්ෂණ කමිටුවකට පවරා ඇති අතර, එමඟින් වනජීවි නිලධාරීන්ට පැවරී ඇති බලයද හීනවන බවයි වනජීවි අඩවි සහකාර වෘත්තීය සංගමය නිකුත් කළ නිවේදනයේ වැඩිදුරටත් දැක්වෙන්නේ.\nමේ අතර, අධිකරණ නියෝග මත රැඳවුම් භාරයේ සිටින අලි - ඇතුන් නිදහස් කිරීමත් සමග සිය රැකියා අහිමිවීමේ අවදානමක් හටගෙන ඇති බව වනජීවි දෙපාර්තමේන්තුවට අනියුක්තව සේවයේ නිරත අලි රැකබලා ගන්නන් පවසනවා.\nඔවුන් ඉල්ලා සිටින්නේ තමන්ව වනජීවි දෙපාර්තමේන්තුව යටතේ ඇති වෙනත් රැකියාවන් සඳහා අනියුක්ත කිරීමට අවධානය යොමු කරන ලෙසටයි.",
       "URL": "https://www.hirunews.lk/281984/අලි-නිදහස්-කිරීමෙන්-අලි-රකින-පිරිසක්-ගැටලුවක",
       "Category": "Local News",
       "Parent URL": "https://www.hirunews.lk/local-news.php?pageID=1698"
}