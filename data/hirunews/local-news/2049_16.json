{
       "Source": "hirunews",
       "Timestamp": "Wednesday, 31 March 2021 - 20:14",
       "Headline": "හිරු සත් පත්තිනි සෙත් ශාන්තියට පළමු දිනයේම දැවැන්ත ජනතා ආශිර්වාදයක් (වීඩියෝ)",
       "News Content": "සිංහල දෙමළ අලු‍ත් අවුරුද්ද වෙනුවෙන් රටටම සශ්‍රීකත්වය පතන හිරුත් එක්ක තුන්හෙළයේ අවුරුද්දේ සත් පත්තිනි සෙත් ශාන්තිය අද ඇරඹුණා.\nඒ වෙනුවෙන් කප් සිටුවීම අද පෙරවරු 10.36ට යෙදුණු සුබ මොහොතින් බොල්ගොඩ වයිට් ලෝටස් පරිශ්‍රයේදී සිදුකෙරුණේ හිරු මාධ්‍ය ජාලයේ සභාපති රේනෝ සිල්වා මහතාගේ ප්‍රධානත්වයෙන්.\nසත්පත්තිනි ශාන්තිකර්මය අවසානයේ දෙවි දේවතාවුන් උදෙසා පූජාකෙරෙන දේව දානය වෙනුවෙන් මුළු රටෙන්ම අලු‍ත් සහල් සම්මාදම් කරගැනීම අද ආරම්භ කෙරුණේ අනුරාධපුර රුවන්වැලි මහා සෑය, කතරගම කිරි වෙහෙර සහ මහියංගණය රජමහා විහාරස්ථාන කේන්ද්‍ර කරගනිමින්.\nගෝලීය වෛරස් වසංගතයක් මධ්‍යයේ මෙවර සිංහල දෙමළ අලු‍ත් අවුරුද්ද පිලිගැනීමට සූදානම්ව සිටින මෙරට ජනතාවට, දේව ආශිර්වාදය ලබා දීමටත්, සෙතක් ශාන්තියක් ප්‍රාර්ථනා කිරීමටත් හිරු ටී.වී. සහ හිරු එෆ්. එම්. එක්ව, සූර්ය සිංහලේ හිරුත් එක්ක තුන්හෙළයේ අවුරුද්දේ, සත් පත්තිනි සෙත් ශාන්තිකර්මය සංවිධානය කර තිබෙනවා.\nහිරු මාධ්‍ය ජාලයේ සභාපති රේනෝ සිල්වා මහතාගේ සංකල්පයක් මත, අප්‍රේල් 14 දා නව වසර උදාවීමට පෙර මධ්‍යම රාත්‍රීයේ සත් පත්තිනි සෙත් ශාන්තිය ආරම්භ කිරීමට නියමිතයි.\nඑහිදී පත්තිනි මෑණියන් ප්‍රමුඛ දෙවි දේවතාවුන් උදෙසා දේව දානය පූජා කිරීමද සිදු කෙරෙන අතර, එම වැඩකටයුතු අද පෙරවරුවේ සුභ මොහොතින් ආරම්භ කෙරුණා.\nදේව දානය සකස් කිරීමට අවැසි අලු‍ත් සහල්, මුළු රටෙන්ම සම්මාදම් කිරීම, දිවයින පුරා විහිදී යන මාර්ග 3ක් ඔස්සේ දින10කදී සිදු කෙරෙන අතර, ඉන් පළමු මාර්ගයේ සම්මාදම් කටයුතු අනුරාධපුර රුවන්වැලි මහා සෑය අසලින් ආරම්භ කෙරුණේ මහ සඟරුවනේ ආශිර්වාදය මධ්‍යයේයි.\nඑහිදී අනුරාධපුර මහ සෑ මහා විහාර පිරිවෙනේ නියෝජ්‍ය පරිවේණාධිපති පූජ්‍ය කුඩාගලවැවේ ඥානවිමල හිමියන් අනුශාසනාවක් සිදු කරමින් එම කටයුත්තට ආශිර්වාදය පල කළා.\nඑම මාර්ගයේ සම්මාදම් කටයුතු අප්‍රේල් 09 වැනිදා දක්වා කරුවලගස්වැව, ආනමඩුව, තලාව, දඹුල්ල, කුරුණෑගල, ගිරිඋල්ල, දිවුලපිටිය හරහා ගම්පහ තෙක් සිදුකෙරෙනු ඇති.\nදෙවැනි මාර්ගයේ අලු‍ත් සහල් සම්මාදම් කටයුතු ආරම්භ වුණේ මහියංගන රජමහා විහාරය අසලින්.\nපොළොන්නරුව, ගිරිතලේ, මාතලේ, ගම්පොළ, හංවැල්ල, යක්කල, හෝමාගම හරහා පැමිණ මහ ඉංගිරියෙන් මෙම මාර්ගයේ සම්මාදම් කටයුතු අවසන් කිරීමට නියමිතයි.\nතෙවැනි මාර්ගයේ අලු‍ත් සහල් සම්මාදම සුබ මොහොතින් ඇරඹුනේ කතරගම කිරි වෙහෙර අසළින්.\nඑම කටයුතු අප්‍රේල් 09 වෙනිදා දක්වා මොණරාගල, තිස්සමහාරාමය, හම්බන්තොට, වීරකැටිය, අකුරැස්ස, දෙණියාය, නෙළුව, මතුගම හරහා හොරණ දක්වා සිදුකිරීමට නියමිතයි.\nමේ අතර සූර්ය සිංහලේ හිරුත් එක්ක තුන් හෙළයේ අවුරුද්දට සමගාමීව පැවැත්වෙන සත් පත්තිනි සෙත් ශාන්තිය වෙනුවෙන් කප් සිටුවීම අද පෙරවරු 10.36ට යෙදුණු සුබ මොහොතින් බොල්ගොඩ වයිට් ලෝටස් පරිශ්‍රයේදී සිදුකෙරුණා.\nඒ, හිරු මාධ්‍ය ජාලයේ සභාපති රේනෝ සිල්වා මහතාගේ ප්‍රධානත්වයෙන්.\nඑහිදී සත් පත්තිනි සෙත් ශාන්තියේ වැදගත්කම සහ කප් සිටවීම පිළිබඳව ජේ්‍යෂ්ඨ මහාචාර්ය ආරියරත්න කළුආරච්චි පැහැදිලි කළා.\nරුවන්වැලි මහා සෑය, කතරගම කිරි වෙහෙර සහ මහියංගන රජමහා විහාරස්ථානයේදී සහල් සම්මාදම් කිරීම අවසන් වීමෙන් පසුව ශාන්තියේ යාත්‍රා ගමන් කළේ බුත්තල යුධගනාව රජමහා විහාරය, නොච්චියාගම බෞද්ධ මධ්‍යස්ථානය සහ ගිරාදුරුකෝට්ටේ ශ්‍රී ධර්මෝදය මහ පිරිවෙන වෙතයි.\nඅනතුරුව පස්වරු 3 සිට 5 දක්වා බඩල්කුඹුර ශ්‍රී පැරකුම්බාරාමය, රාජාංගනය යාය 9 ශ්‍රී බෝධිරාජාරාමය සහ දෙහිඅත්තකණ්ඩිය බෞද්ධ මධ්‍යස්ථානයේදී සහල් සම්මාදම් කිරීම සිදු කෙරුණා.\nඒ අනුව හෙට පෙරවරු 8 සිට 11 දක්වා මොණරාගල රන්ගිරි පව්ව සීවලී දහම් නිකේතනය, කලා ඔය විජය බෝධිරාජාරාමය සහ දිඹුලාගල සේනාසනයටත්, දහවල් 12 සිට පස්වරු 2 දක්වා වැල්ලවාය නාගරික බෞද්ධ මන්දිරය, කරුවලගස් වැව විජයරාජ විහාරය සහ ශ්‍රී සද්ධාතිස්ස සේනාසනයටත්, පස්වරු 3 සිට 5 දක්වා තණමල්විල මහා විහාරය, පොලොන්නරුව සිරි විජයබා මහ පිරිවෙන සහ ආනමඩුව ශ්‍රී  ආනන්දාරාමයටත් ශාන්තියේ යාත්‍රා පැමිණීමට නියමිතයි.\nඔබේ ගමට නගරයට පැමිණෙන ශාන්තියේ යාත්‍රාවට සුපිරිසිදුව සකස් කරගත් නොඉඳුල් සහල් මිටක් පූජා කර සත් පත්තිනි දේව මෑණියන්ගේ ආශිර්වාද ලබාගන්නා ලෙස හිරු ටි.වී. සහ හිරු එෆ්. එම්. බැතිබරව ඇරයුම් කරනවා.",
       "URL": "https://www.hirunews.lk/267145/හිරු-සත්-පත්තිනි-සෙත්-ශාන්තියට-පළමු-දිනයේම-දැවැන්ත-ජනතා-ආශිර්වාදයක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2049"
}