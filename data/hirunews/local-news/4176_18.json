{
       "Source": "hirunews",
       "Timestamp": "Tuesday, 12 December 2017 - 6:28",
       "Headline": "ජනපති දුම්රිය වර්ජකයන්ට කී දේ",
       "News Content": "අද ආරම්භ කෙරෙන සාමාන්‍ය පෙළ විභාග අපේක්ෂිත පාසල් සිසු දරුවන් මෙන්ම පොදු මගී ජනතාව පත්වන අපහසුතා සැලකිල්ලට ගනිමින් සේවයට වාර්තා කරන ලෙස ජනාධිපති මෛත්‍රීපාල සිරිසේන, වර්ජනයේ නිරත දුම්රිය සේවකයින්ගෙන් ඉල්ලීමක් කරනවා.\nඋසස් අධ්‍යාපනයේ කඩඉම් විභාගයේදී දරුවන් පත් වන මානසික තත්ත්වයන් පිළිබදව සැලකිලිමත් විය යුතු බැවින් ඒ වෙනුවෙන් සිය මානුෂීය අවධානය, වගකීමෙන් ඉටු කරන ලෙසයි ජනාධිපතිවරයා ඔවුන්ගෙන් ඉල්ලා සිටින්නේ.\nඑමෙන්ම වර්ජනයට එක්වූවන්ගේ ගැටළු ඇත්නම් ඒවා විසදා ගැනීමට සාකච්ඡා කිරීමට අවස්ථාවක් ලබාදිය හැකි බව ද ජනාධිපතිවරයා ප්‍රකාශ කළේ යැයි එම මාධ්‍ය ඒකකය සඳහන් කළා.\nමේ අතර, දුම්රිය වර්ජනය අද අඛණ්ඩ 06 වන දිනටත් ක්‍රියාත්මකයි.\nඊයේ දිනයේදී දුම්රිය වෘත්තීය සමිතිවල විශේෂ මහා සභා රැස්වීමක් පැවැත්වුණු අතර එහිදී ඔවුන් තීරණය කරනු ලැබුවේ රජය තම ඉල්ලීම්වලට නිසි ප්‍රතිචාරයක් නොදැක්වීම හේතුවෙන් අඛණ්ඩව වර්ජනය ක්‍රියාත්මක කරන බවයි.\nකෙසේ වෙතත්, දුම්රිය වැඩ වර්ජනයට එක්ව සිටි දුම්රිය අධීක්ෂණ කළමනාකරුවන් ඊයේ දිනයේදී සේවයට වාර්තා කළ බව අතිරේක දුම්රිය සාමාන්‍යාධිකාරී විජය සමරසිංහ ප්‍රකාශ කළා.\nඅද දිනයේදීත් කෙසේ හෝ දුම්රිය ගමන් වාර කිහිපයක් ධාවනය කිරීමට කටයුතු කරන බවයි දුම්රිය පාලක මැදිරිය සඳහන් කළේ.\nඊයේ දිනයේදී ගමන් වාර 30ක් පමණක් ධාවනය වී ඇති බව සඳහන්.\nකෙසේ වෙතත්, දුම්රිය වෘත්තීය සමිති සඳහන් කළේ වැටුප් වැඩි කිරීම ඇතුළු තම ඉල්ලීම්වලට රජය නිසි මැදිහත්වීමක් කරන තුරු වර්ජනය අඛණ්ඩව ක්‍රියාත්මක කරන බවයි.",
       "URL": "https://www.hirunews.lk/178157/ජනපති-දුම්රිය-වර්ජකයන්ට-කී-දේ",
       "Category": "Local News",
       "Parent URL": "https://www.hirunews.lk/local-news.php?pageID=4176"
}