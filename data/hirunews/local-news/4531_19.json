{
       "Source": "hirunews",
       "Timestamp": "Friday, 05 May 2017 - 19:02",
       "Headline": "වර්ජනයෙන් රෝහල් සහ දුම්රිය සේවා බිඳ වැටේ - පාසල්වලට බලපෑමක් නැහැ",
       "News Content": "මාලඹේ පෞද්ගලික වෛද්‍ය විද්‍යාලය ජනසතු කිරීම ඇතුළු ඉල්ලීම් 03 ක් මුල්කරගනිමින් රජයේ වෛද්‍ය නිලධාරීන්ගේ සංගමය ඇතුලු  වෘත්තීය සමිති රැසක් දියත් කර ඇති වැඩවර්ජනය තවදුරටත් ක්‍රියාත්මකයි.\nඅද උදෑසන 8ට ආරම්භ කෙරුණු වර්ජනය හේතුවෙන් රෝහල්වල බාහිර සහ සායනික කටයුතු වලට බාධා එල්ල වුණා.\nරජයේ වෛද්‍ය නිලධාරීන්ගේ සංගමය ප්‍රකාශ කළේ ලබන 9 වනදා රැස්වන තම සංගමයේ මධ්‍යම කාරක සභාව මේ සම්බන්ධයෙන් ගන්නා ඉදිරි වෘත්තීය ක්‍රියාමාර්ග තීරණය කරන බවයි.\nකොළඹ අද පැවැති මාධ්‍ය හමුවකදී රජයේ වෛද්‍ය නිලධාරීන්ගේ සංගමයේ ලේකම් වෛද්‍ය නවීන්ද සොයිසා කියා සිටියේ සිය වැඩ වර්ජනය සාර්ථක බවයි.\nකෙසේ වෙතත්, වර්ජනය හේතුවෙන් ප්‍රතිකාර ලබා ගැනීම සදහා රෝහල් වෙත පැමිණි ජනතාව පත්වුණේ දැඩි අපහසුතාවයකටයි.\nලංකා ගුරු සංගමය සහ ලංකා ගුරු සේවා සංගමය ද අද ආරම්භ කෙරුණු වැඩවර්ජනයට සහය පළ කළා.\nකෙසේ වෙතත් අධ්‍යාපන අමාත්‍ය අකිල විරාජ් කාරියවසම් කියා සිටියේ වර්ජනය අසාර්ථක බවයි.\nමෙම වර්ජනයෙන් දුම්රිය සේවාවන්වලට ද බාධා මතුවුණා.\nකොළඹ සිට රඹුක්කන බලා ධාවනය වූ දුම්රියක නියාමකවරයා දෙමටගොඩ දී දුම්රියෙන් බැස ගොස් තිබූ අතර, කොළඹ සිට මඩකලපුව බලා ධාවනය වූ දුම්රියක රියදුරු මහව දුම්රිය ස්ථානයේදී ඉන් බැස ගොස් තිබුණා.\nකෙසේ වෙතත්, කෙටි ප්‍රමාදයකින් පසු දුම්රිය ධාවනය කිරීමට පියවර ගත් බවයි පාලක මැදිරිය සදහන් කළේ.\nදුම්රිය ගමන් වාර රැසක් වර්ජනය හේතුවෙන් අවලංගු කර තිබුණා.\nමේ අතර, දුම්රිය ස්ථානාධිපතිවරුන්ගේ සංගමය අද පස්වරුවේ කියා සිටියේ දුම්රිය නියාමකවරුන්ගේ වගකීම් බලහත්කාරයෙන් තමන් මත පැටවීමට බලධාරීන් උත්සාහ කළ නිසා සේවා කටයුතුවලින් ඉවත් වී වර්ජනයට සහය දෙන බවයි.\nඑහෙත් පසුව එම බලපෑම් පහව ගිය බව පවසමින් ඔවුන් එම තීරණය අතහැර තිබුණා.\nඑමෙන්ම රජයේ වෛද්‍ය නිලධාරීන්ගේ සංගමය මූලිකත්වය ගෙන දියත් කර ඇති වැඩ වර්ජනයට සහය පළ කරමින් ඛනිජ තෙල්, විදුලි, තැපැල්, වරාය ඇතුළු වෘත්තීය සමිති රැසක් අද උද්ඝෝෂණ සංවිධානය කර තිබුණා.",
       "URL": "https://www.hirunews.lk/160690/වර්ජනයෙන්-රෝහල්-සහ-දුම්රිය-සේවා-බිඳ-වැටේ-පාසල්වලට-බලපෑමක්-නැහැ",
       "Category": "Local News",
       "Parent URL": "https://www.hirunews.lk/local-news.php?pageID=4531"
}