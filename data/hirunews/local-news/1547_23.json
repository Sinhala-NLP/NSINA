{
       "Source": "hirunews",
       "Timestamp": "Sunday, 21 November 2021 - 13:14",
       "Headline": "චීන සමාගමෙන් වෙනත් පොහොර තොගයක් ගෙන්වීමේ සූදානමක්?",
       "News Content": "මතභේදයට තුඩුදුන් හානිකර බැක්ටීරියා සහිත කාබනික පොහොර මෙරටට එවූ චීන සමාගමෙන් වෙනත් පොහොර තොගයක් මෙරටට ගෙන්වීමේ සූදානමක් පිළිබඳව සතිඅන්ත පුවත්පත් වාර්තාකර තිබුණා.\nකෘෂිකර්ම අමාත්‍ය මහින්දානන්ද අලුත්ගමගේ එහිදී ප්‍රකාශ කර තිබුණේ අදාළ සමාගමෙන් නව පොහොර තොගයක් මිලදී ගැනීමට අදහස් කරන බවයි.\nකෙසේ නමුත් මතභේදයට තුඩුදුන් හානිකර බැක්ටීරියා සහිත බවට අනාවරණ වූ පොහොර තොගය භාර ගැනීමට සූදානම් නොමැති බව ද අමාත්‍යවරයා සඳහන් කර තිබුණා.\nඔහු වැඩිදුරටත් පවසා ඇත්තේ මතභේදයට තුඩුදුන් පොහොර තොගය නැවත භාරගැනීමටත් සාම්පල පරීක්ෂාවකින් අනතුරුව නව පොහොර තොගයක් සැපයීමටත් චීන සමාගම එකඟ වූ බවයි.\nමෙවැනි අවස්ථාවකදී රට තුළට පොහොර තොග භාර ගන්නේදැයි අවසන් තීන්දුව ගනු ලබන්නේ කෘෂිකර්ම අධ්‍යක්ෂ ජනරාල්වරයා විසින්.\nඉහත මතභේදයට තුඩුදුන් පොහොර නැව ප්‍රතික්ෂේප කිරීමේදීද කෘෂි අධ්‍යක්ෂ ජනරාල්වරයා අනුමැතිය ලබා නොදීම තීරණාත්මක සාධකයක් බවට පත්වුණා.\n1999 අංක 35 දරණ ශාක ආරක්ෂණ ආඥා පනතට අනුව එහි සඳහන් ප්‍රමිතීන් ආරක්ෂා වන්නේ නම් පමණක් මෙවැනි පොහොර තොගයක් රට තුළට ඇතුළු කළ හැකියි.\nහිරු ප්‍රවෘත්ති අංශය මේ සම්බන්ධයෙන් කෘෂිකර්ම අධ්‍යක්ෂ ජනරාල් ආචාර්ය අජන්ත ද සිල්වාගෙන් විමසීමක් කළා.\nඔහු කියා සිටියේ යම් හෙයකින් අදාළ සමාගම අලුත් පොහොර තොගයක් එවනු ලැබුව ද, එය මෙරටට භාරගැනීම සිදු වන්නේ පෙර පරිදිම සිදු කරනු ලබන දේශීය තත්ත්ව පරීක්ෂාවකින් පසුව පමණක් බවයි.",
       "URL": "https://www.hirunews.lk/288711/චීන-සමාගමෙන්-වෙනත්-පොහොර-තොගයක්-ගෙන්වීමේ-සූදානමක්",
       "Category": "Local News",
       "Parent URL": "https://www.hirunews.lk/local-news.php?pageID=1547"
}