{
       "Source": "hirunews",
       "Timestamp": "Saturday, 09 April 2022 - 17:28",
       "Headline": "අලි සබ්රි වොෂින්ටනයට (වීඩියෝ)",
       "News Content": "ජාත්‍යන්තර මූල්‍ය අරමුදල සමග සාකච්ඡා පැවැත්වීමට තමා ඇතුලු නියෝජිත පිරිසක් ලබන 18 වනදා අමරිකාවේ වොෂින්ටන් නුවර බලා පිටත්ව යන බව මුදල් අමාත්‍ය අලි සබ්රි පවසනවා.\nජාත්‍යන්තර ණය ප්‍රතිව්‍යුහගත කිරීමේ රජයේ වැඩපිළිවෙල සඳහා මූල්‍ය සහ නීතිමය උපදේශකයන් තෝරා ගැනීම ඉදිරි දින 21 තුළදී අවසන් කිරීමට බලාපොරොත්තු වන බවයි අමාත්‍යවරයා කියාසිටියේ.\nඉදිරි මාස 06 තුළදි ඉන්ධන මිළ සහ බදු වැඩි කරන බවත් පාඩු ලබන රාජ්‍ය ව්‍යවසායන්ට අදාළ ප්‍රතිසංස්කරණයට බලාපොරොත්තු වන බවත් අලි සබ්රි සඳහන් කලා.\nමෙම තීරණ ජනප්‍රිය ඒවා නොවුනද වත්මන් ආර්ථික අර්බුදයෙන් ගොඩඒම සඳහා අකමැත්තෙන් වුවද සිදුකල යුතුව ඇතැයි මුදල් අමාත්‍යවරයා කියාසිටියා.\nඉන්ධන ලබාගැනීම සඳහා ඉන්දියාවෙන් තවත් ඩොලර් මිලියන 500 ක ණය පහසුකමක් අපේක්ෂා කරන බවයි අලි සබ්රි අනාවරණය කලේ.\nඊට අමතරව චීනයෙන් තවත් ඩොලර් බිලියන එකහමාරක ණය පහසුකමක් සහ ඩොලර් බිලියන 01 ක ණයක් ලබාගැනීම කෙරෙහිද අවධානය යොමුකර ඇති බව මුදල් අමාත්‍යවරයා ප්‍රකාශ කලා.\nඅත්‍යවශ්‍ය ආහාර,ඉන්ධන සහ ඖෂධ මිළදී ගැනීම වෙනුවෙන් තවත් ඩොලර් බිලියන 03 ක පමණ විදේශීය ආධාර අවශ්‍යව ඇති බවයි මෙහිදී අනාවරණය කෙරුණේ.\nඉන්ධන – ගෑස් සහ ඖෂධ සැපයුම යථා තත්වයට පත්කිරීම මූලික අපේක්ෂාව බවද මුදල් අමාත්‍ය අලි සබ්රි සඳහන් කර තිබෙනවා.",
       "URL": "https://www.hirunews.lk/301577/අලි-සබ්රි-වොෂින්ටනයට-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1240"
}