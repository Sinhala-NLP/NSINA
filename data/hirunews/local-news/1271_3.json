{
       "Source": "hirunews",
       "Timestamp": "Saturday, 26 March 2022 - 8:16",
       "Headline": "තවත් ගෑස් නැවක් අද දිවයිනට - ඉන්ධන නැවක් සඳුදා (වීඩියෝ)",
       "News Content": "ඉන්ධන මෙට්‍රික් ටොන් 37,500 ක් රැගත් නෞකාවක් අනිද්දා (28) දිවයිනට ළඟාවන අතර, එම ඉන්ධන ප්‍රමාණයම රැගත් තවත් නෞකාවක් අප්‍රේල් මුල් සතියේ දිවයිනට ළගා වීමට නියමිතයි.\nලංකා ඛනිජ තෙල් සංස්ථාව සඳහන් කළේ දිවයිනට පැමිණි තවත් නෞකාවක ඩීසල් සහ ගුවන් යානා ඉන්ධන මෙට්‍රික් ටොන් 40,000 ක් ගොඩබෑමේ කටයුතු ඊයේ (25) පස්වරුවේ ආරම්භ කිරීමට කටයුතු කළ බවයි.\nමෙවන් පසුබිමක අද (26) දිනයේදී ගෑස් මෙටි්‍රක් ටොන් 3,650ක් අඩංගු තවත් ගෑස් නෞකාවක් දිවයිනට පැමිණීමට නියමිත බවද වාර්තා වුණා.\nපසුගියදා දිවයිනට පැමිණි නෞකාවේ ගෑස් බෙදාහැරීමේ කටයුතු අද දිනයේදීත් සිදු කිරීමට නියමිත බව ලිට්‍රෝ සමාගමේ ප්‍රකාශකයෙකු පැවසුවා.\nඔහු වැඩිදුරටත් කියා සිටියේ අදත් ගෑස් සිලින්ඩර ලක්ෂයක් වෙළඳපොළට නිකුත් කිරීමට සැලසුම් කර ඇති බවයි.\nමේ අතර පසුගියදා අනුමැතිය හිමිවුූ ඒ. එස් ඇඹිලිපිටිය පෞද්ගලික බලාගාරයෙන් විදුලිය මිල දී ගැනීමට අදාළ ගිවිසුම සඳහා අනිද්දා අත්සන් තැබීමට නියමිත බව මහජන උපයෝගීතා කොමිෂන් සභාව ප්‍රකාශ කළා.\nඑසේම තවත් පෞද්ගලික බලාගාර කිහිපයකින් විදුලිය මිලදී ගැනීම සඳහා ලංකා විදුලි බල මණ්ඩලය අවසර ඉල්ලා ඇති බවයි එම කොමිෂන් සභාව පැවසුවේ.\nවිදුලිය කප්පාදු කිරීමේ කාල සීමාව, වර්ෂාව ලැබෙනතුරු දිනකට පැය 3කට හෝ 4කට සීමා කල හැකි බවද කොළඹ ඊයේ පැවති මාධ්‍ය හමුවකදී මහජන උපයෝගිතා කොමිෂන් සභාවේ සභාපති ජනක රත්නායක සඳහන් කළා.\nමේ අතර සති අන්තයේ දින වන අද සහ හෙට විදුලිය කප්පාදු කිරීම සඳහා අවසර ලබා දී ඇති ආකාරය මහජන උපයෝගීතා කොමිෂන් සභාව ඊයේ ප්‍රකාශයට පත් කළා.\nඒ අනුව අද දිනයේදී පී කිව් ආර් එස් ටී යූ වී හා ඩබ්ලිව් කලාප වලට උදෑසන 9 ත් පස්වරු 6 ත් අතර පැය 3ක් හා පස්වරු 6ත් රාත්‍රී 9ත් අතර පැයකුත් මිනිත්තු 40 ක් විදුලිය කප්පාදු කිරීමට නියමිතයි.\nඑසේම ඒ, බී, සී, ඩී, ඊ, එෆ්, ජී, එච්, අයි, ජේ, කේ, හා එල් කලාපවලට උදෑසන 8 ත් පස්වරු 6ත් අතර පැය 3 යි මිනිත්තු 20 ක් හා පස්වරු 6 ත් රාත්‍රී 11ත් අතර පැයකුත් මිනිත්තු 40ක විදුලි කප්පාදුවක් සිදු කෙරෙනු ඇති.",
       "URL": "https://www.hirunews.lk/300411/තවත්-ගෑස්-නැවක්-අද-දිවයිනට-ඉන්ධන-නැවක්-සඳුදා-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1271"
}