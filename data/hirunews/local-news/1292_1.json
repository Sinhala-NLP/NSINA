{
       "Source": "hirunews",
       "Timestamp": "Tuesday, 15 March 2022 - 16:05",
       "Headline": "IMF නියෝජිතයන් ජනපති හමුවෙයි",
       "News Content": "ජාත්‍යන්තර මූල්‍ය අරමුදලේ ආසියානු පැසිෆික් දෙපාර්තමේන්තුවේ අධ්‍යක්ෂ ආචාර්ය චන්ග්යොන්ග් රී ඇතුළු නියෝජිතයින් පිරිස, ජනාධිපති ගෝඨාභය රාජපක්ෂ හමුව තිබෙනවා. ඒ අද පෙරවරුවේ ජනාධිපති කාර්යාලයේදීයි.\nඊට එහි නියෝජ්‍ය අධ්‍යක්ෂ ආචාර්ය ඈන් මේරි ගල්ඩ් - වුල්ෆ් සහ ශ්‍රී ලංකාව සහ මාලදිවයිනෙහි ජාත්‍යන්තර මූල්‍ය අරමුදලේ නේවාසික නියෝජිත ආචාර්ය ටුබාගස් ෆෙරිඩානුසෙට්යාවන් ද එක්වූ බවයි ජනාධිපති මාධ්‍ය අංශය නිවේදනය කළේ.\nජාත්‍යන්තර මූල්‍ය අරමුදලේ නියෝජිත පිරිස ඊයේ මුදල් අමාත්‍ය බැසිල් රාජපක්ෂ සහ මුදල් අමාත්‍යාංශ ලේකම් එස්.ආර්.ආටිගල ද හමුවූ බවයි වාර්තා වන්නේ.\nශ්‍රී ලංකාව මෙතෙක් ජාත්‍යන්තර මූල්‍ය අරමුදලෙන් ණය සහනයක් සඳහා අයදුම්කර නැහැ.\nඑහෙත් ඉල්ලීමක් ඉදිරිපත් වුවහොත් ඒ පිළිබඳ සලකා බැලිය හැකි බවයි මූල්‍ය අරමුදල සඳහන් කර ඇත්තේ.\nකෙසේ නමුත්, ලබන මාසයේදී එම අරමුදල සමග ශ්‍රී ලංකාව නිල සාකච්ඡාවකට එළඹීමට නියමිත බවට රොයිටර් පුවත් සේවය මීට පෙර වාර්තා කර තිබුණා.",
       "URL": "https://www.hirunews.lk/299559/imf-නියෝජිතයන්-ජනපති-හමුවෙයි",
       "Category": "Local News",
       "Parent URL": "https://www.hirunews.lk/local-news.php?pageID=1292"
}