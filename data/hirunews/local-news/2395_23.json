{
       "Source": "hirunews",
       "Timestamp": "Monday, 12 October 2020 - 6:14",
       "Headline": "අධ්‍යයන පොදු සහතික පත්‍ර උසස් පෙළ විභාගය අද  (වීඩියෝ)",
       "News Content": "අධ්‍යයන පොදු සහතික පත්‍ර උසස් පෙළ විභාගය අද (12) ආරම්භ වනවා.\nනොවැම්බර් මස 06 වෙනිදා දක්වා පැවැත්විමට නියමිත මෙවර විභාගය සඳහා පැරණි සහ නව නිර්දේශ යටතේ සුදුසුකම් ලබා ඇති අපේක්ෂකයින් සංඛ්‍යාව තුන්ලක්ෂ හැට දෙදහස් අටසිය විසි හතරක්.\nවිභාග දෙපාර්තමේන්තුව පැවසුවේ විභාග මධ්‍යස්ථාන 2648 කදී මෙවර උසස් පෙළ විභාගය පැවැත්වෙන බවයි.\nපොලිස් ඇඳිරි නීතිය ක්‍රියාත්මක වන ප්‍රදේශවල විශේෂ විභාග මධ්‍යස්ථාන 12ක් පිහිටුවා ඇති අතර, වෙනත් දිස්ත්‍රික්ක වල ඉගෙනුම ලබන ගම්පහ දිස්ත්‍රික්කයේ පදිංචි සිසුන්ට එම මධ්‍යස්ථාන වලදී උසස්පෙළ විභාගයට පෙනී සිටිය හැකියි,\nඑමෙන්ම එම ප්‍රදේශ වලදී සිය විභාග ප්‍රවේශ පත්‍රය ඇඳිරි නීති බලපත්‍රයක් ලෙස භාවිතා කිරීමේ හැකියාවද සිසුන්ට පවතිනවා.\nකොවිඩ් 19 ආසාදිතව ප්‍රතිකාර ලබන උසස් පෙළ සිසුන්ට ද ශිෂ්‍යත්ව විභාගය පැවැත්වූණු ආකාරයටම විශේෂ ආරක්ෂාවක් යටතේ විභාගයට මුහුණ දීමට පහසුකම් සලසන බව විභාග දෙපාර්තමේන්තුව ප්‍රකාශ කළා.\nමේ අතර විභාග කොමසාරිස් ජනරාල් සනත් පූජිත් විභාග අපේක්ෂකයින්ට දැනුම් දුන්නේ විභාගය ආරම්භවීමට පැයකට පෙර විභාග ශාලා වෙත පැමිණ ලෙසයි.\nවිභාගය අද (12) පෙරවරු 8.30ට ආරම්භවීමට නියමිතයි.",
       "URL": "https://www.hirunews.lk/252320/අධ්‍යයන-පොදු-සහතික-පත්‍ර-උසස්-පෙළ-විභාගය-අද-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2395"
}