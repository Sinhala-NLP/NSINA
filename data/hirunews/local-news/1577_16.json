{
       "Source": "hirunews",
       "Timestamp": "Sunday, 07 November 2021 - 19:19",
       "Headline": "පොහොර ගැන තත්ත්ව පරීක්ෂාව කලින්, සිදුකළ හැකිව තිබූ බවට, චීන තානාපති කාර්යාලයෙන් ප්‍රකාශයක්",
       "News Content": "හිපෝ ස්පිරිට් නෞකාවෙන් රැගෙන ආ ශ්‍රී ලංකාව විසින් ප්‍රතික්ෂේප කළ කාබනික පොහොර තොගය  සම්බන්ධයෙන් කොළඹ චීන තානාපති කාර්යාලය නැවතත් පැහැදිලි කිරීමේ ට්විටර් පණිවුඩයක් නිකුත් කර තිබෙනවා.\nඑමගින් කරුණු දෙකක් අවධාරණය කර ඇති අතර, එහි සඳහන් කර ඇත්තේ එය ශ්‍රී ලංකාවෙන් පොහොර ඇණවුම හිමි කර ගත් චීන ක්වින්ඩාඕ සීවින් සමාගමේ පැහැදිලි කිරීමක් ලෙසයි.\nඑම ට්විටර් නිවේදනයේ දක්වා ඇති පරිදි ලංකා පොහොර සංස්ථාවට චීන සමාගමේ පොහොර සාම්පල ලබාදී ඇත්තේ පසුගිය ජුලි 28 වන දායි.\nඒ අනුව ඇණවුම ලබාදීමට, ගිවිසුම් අත්සන් කිරීමට සහ ආනයන බලපත්‍රය නිකුත් කිරීමට පෙර අදාළ තත්ත්ව පරීක්ෂාවන් සිදුකළ හැකිව තිබූ බවයි චීන තානාපති කාර්යාලය සඳහන් කළේ.\nහිපෝ ස්පිරිට් නෞකාවට සෙයියෝ එක්ස්ප්ලෝරර් ලෙස තවත් නාමයක් තිබීම සම්බන්ධයෙන් ද චීන තානාපති කාර්යාලයේ ට්විටර් පණිවුඩය මගින් පැහැදිලි කිරීමක් සිදුකර තිබෙනවා.\nනෞකාවේ නාමය හිපෝ ස්පිරිට් ලෙස අවසන් වරට වෙනස් කර ඇත්තේ පසුගිය වසරේ නොවැම්බර් මාසයේදී බවයි එහි දැක්වෙන්නේ.\nඊට පෙර නෞකාව සෙයියෝ එක්ස්ප්ලෝරර් ලෙසත් ග්ලෝබල් එක්ස්ප්ලෝරර් ලෙසත් හදුන්වා තිබෙනවා.\nවිදේශ මාධ්‍ය මගින් මෙම නම්  වෙනස පිළිබද වැරදි අර්ථ කථන සිදුකරන බවටයි චීන තානාපති කාර්යාලය සදහන් කළේ.\nකෙසේ නමුත් අධිකරණ නියෝග නොතකා චීන කාබනික පොහොර තොගය රැගත් නෞකාව බේරුවල සහ කළුතර අතර, මුහුදු ප්‍රදේශයේ තවදුරටත් ස්ථානගතව පවතින බව නෞකා ගමනාගමනය සම්බන්ධයෙන් තොරතුරු වාර්තා කරන මැරින් ට්‍රැෆික් වෙබ් අඩවියේ දක්වා තිබෙනවා.\nඒ අදාළ, පොහොර තොගය මෙරටට ගෙන ආ බව කියන චීන සමාගමට, හා එහි දේශීය නියෝජිතයාට මුදල් ගෙවීම වළක්වාලමින් මහජන බැංකුව වෙත පනවා ඇති වාරණ නියෝගය තවදුරටත් දිර්ඝ කර ඇති පසුබිමකයි.\nමේ අතර, ජාතික ශාක නිරෝධායන සේවයේ අතිරේක අධ්‍යක්ෂ ආචාර්ය තුෂාර වික්‍රමාරච්චි සදහන් කලේ සම්පලවල හානිකර බැක්ටීරියා අඩංගු බවට තහවුරු වීම නිසා අදාළ සමාගමට  කාබනික පොහොර තොග අනායනය සදහා බලපත්‍ර නිකුත් නොකල බවයි.\nඑම නෞකාවට සැපයුම් ලබාගැනිම සඳහා කොළඹ වරාය වෙත පැමිණිය හැකි වුවත් එහි අඩංගු නීති විරෝධි හා හානිකර පොහොර තොගය මෙරටට ගොඩබෑමට අවසර හිමි නොවන බවයි වරාය පාලකවරයා හෙවත් හාබර් මාස්ටර් කපිතාන් නිර්මාල් සිල්වා සදහන් කළේ.",
       "URL": "https://www.hirunews.lk/287300/පොහොර-ගැන-තත්ත්ව-පරීක්ෂාව-කලින්-සිදුකළ-හැකිව-තිබූ-බවට-චීන-තානාපති-කාර්යාලයෙන්-ප්‍රකාශයක්",
       "Category": "Local News",
       "Parent URL": "https://www.hirunews.lk/local-news.php?pageID=1577"
}