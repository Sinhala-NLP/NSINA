{
       "Source": "hirunews",
       "Timestamp": "Wednesday, 01 June 2016 - 7:55",
       "Headline": "ඇමති තලතාගේ කැබිනට් පත්‍රිකාව ඉවතට",
       "News Content": "ගෘහ සේවය සඳහා විදෙස්ගත වන කාන්තාවන්ගේ වයස් සීමාව සංශෝධනය කිරීමට විෂය භාර ඇමතිනී තලතා අතුකෝරාළ ඉදිරිපත් කළ කැබිනට් පත්‍රිකාවක් අමාත්‍ය මණ්ඩලය ඉවත දමා තිබෙනවා.\nගෘහ සේවිකාවන් ලෙස කාන්තාවන් විදෙස් ගත වන වයස් සීමාව අවුරුදු 25 සිට 22 දක්වා අඩු කිරීමටයි මෙම කැබිනට් පත්‍රිකාවෙන් යෝජනා කර තිබුණේ.\nජ්‍යෙෂ්ඨ අමාත්‍යවරයෙකුගෙන් හිරු ප්‍රවෘත්ති අංශය කළ විමසීමකදී ඔහු කියා සිටියේ මෙලෙස වයස්සීමාව සංශෝධනය තුළින් කාන්තාවන් විදෙස් ගත වීමට වැඩි වශයෙන් පෙළඹෙනු ඇති බැවින් එමගින් සමාජයට අහිතකර බලපෑම් සිදුවිය හැකි බවට ඊයේ අමාත්‍ය මණ්ඩලය තුළ අදහස් හුවමාරු වූ බවයි.\nමේ නිසා කාන්තාවන් විදෙස්ගතවීම සහ ඔවුන් මුහුණ දෙන ගැටළු පිළිබද අධ්‍යයන කර ජාතික ප්‍රතිපත්තියක් සකස් කිරීම සඳහා ඇමතිනී තලතා අතුකෝරළගේ ප්‍රධානත්වයෙන් කමිටුවක් ද පත් කර තිබෙනවා.\nඑම කමිටුවේ වාර්තාව ඉදිරියේදී අග්‍රාමාත්‍ය රනිල් වික්‍රමසිංහ වෙත ලබාදීමට නියමිත බව ද ජ්‍යෙෂ්ඨ අමාත්‍යවරයා තවදුරටත් සදහන් කළා.",
       "URL": "https://www.hirunews.lk/134485/ඇමති-තලතාගේ-කැබිනට්-පත්‍රිකාව-ඉවතට",
       "Category": "Local News",
       "Parent URL": "https://www.hirunews.lk/local-news.php?pageID=5024"
}