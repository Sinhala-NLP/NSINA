{
       "Source": "hirunews",
       "Timestamp": "Tuesday, 17 November 2020 - 19:07",
       "Headline": "2021 අපේක්ෂිත ආර්ථික වර්ධනය 5.5% ක්, අගමැති අයවැය ඉදිරිපත් කරමින් කියයි - ක්ෂේත්‍ර කිහිපයක් ආදායම් බද්දෙන් නිදහස් (වීඩියෝ)",
       "News Content": "2021 වසර සඳහා වන අයවැය වාර්තාව මුදල් අමාත්‍යවරයා ලෙස, අග්‍රාමාත්‍ය මහින්ද රාජපක්ෂ විසින් අද (17) පාර්ලිමේන්තුවට ඉදිරිපත් කළා.\nඑය මෙරට 75 වන අයවැය වාර්තාව වන අතර, අයවැය වාර්තාව ඉදිරිපත් කරමින් අග්‍රාමාත්‍යවරයා සඳහන් කළේ 2021 වසරේ අපේක්ෂිත ආර්ථික වර්ධනය සියයට 5.5 ක් වන බවයි.\nසමෘද්ධිලාභීන්ට නව ජීවිත ඉතිරි කිරීමේ ගිණුම් ක්‍රමයක් හඳුන්වා දෙන බවත්, එම තැන්පතු ආයෝජන මත ලබාදෙන පොලී බදුවලින් නිදහස් කිරීමට යෝජනා කරන බවත් අග්‍රාමාත්‍ය මහින්ද රාජපක්ෂ සිය අයවැය කතාවේදී සඳහන් කළා.\nඑමෙන්ම, වතු කම්කරුවන්ගේ දෛනික වැටුප ලබන වසරේ ජනවාරියේ සිට රුපියල් දහසක් දක්වා වැඩි කිරීමට ද යෝජනා කරන බව ද අග්‍රාමාත්‍යවරයා කියා සිටියා.\nවිශේෂ භාණ්ඩ හා සේවා බද්දක් හඳුන්වාදීමට යෝජනා කරන බවත්, මැණික් අපනයනයේදී වසර 3ක බදු විරාමයක් ලබාදෙන බවත්, අග්‍රාමාත්‍ය මහින්ද රාජපක්ෂ සිය අයවැය කතාවේදී පෙන්වා දුන්නා.\nඑසේම, මෙවර අයවැයෙන් කොරෝනා වැනි වසංගත තත්ත්වයන් වලදී එයට මුහුණ දෙන ජනතාව සඳහා විශේෂ රක්ෂණ ක්‍රමයක් හඳුන්වාදීමටත් යෝජනා කර තිබෙනවා.\nඑමෙන්ම, මහනුවර, කුරුණෑගල, අනුරාධපුරය, මඩකලපුව, ගාල්ල යන දිස්ත්‍රික්ක පහේ තාක්ෂණ උද්‍යාන ආරම්භ කිරීම ද මෙවර අයවැයේ යෝජනා අතර වනවා.\nඑක්වරක් පමණක් භාවිත කළ හැකි ප්ලාස්ටික් සහ පොලිතින් නිෂ්පාදන ලබන ජනවාරි පළමුවනදා සිට තහනම් කිරීම ද තවත් අයවැය යෝජනාවක්.\nඅයවැය ඉදිරිපත් කරමින් අග්‍රාමාත්‍යවරයා සඳහන් කළේ ඉදිරි වසර පහ තුළ කෘෂිකර්ම, සත්ව හා ධීවර කටයුතුවලින් සිදුකරන ඉපැයීම්, ආදායම් බදු වලින් නිදහස් කර ඇති බවයි.\nතොරතුරු තාක්ෂණ හා සියලු දේශීය සහ විදේශීය සැපයීම් මෙන්ම නේවාසිකව හා විදෙස්ගතව උපයනු ලබන විදේශ ආදායම් ද ආදායම්බදු වලින් නිදහස් කර ඇති බව ද අග්‍රාමාත්‍යවරයා කියා සිටියා.\nලබන වසරේ අප්‍රේල් පළවනදා සිට සියලු සමාගම්, ව්‍යාපාර බදු නීතිය සංශෝධනය කරන බව ද අග්‍රාමාත්‍යවරයා සඳහන් කළා.\nඑමෙන්ම, රාජ්‍ය සේවකයන් විශ්‍රාම යන වයස් සීමාව 60 දක්වා ගෙන ඒමට මෙවර අයවැයෙන් යෝජනා කර කර ඇති බවයි අග්‍රාමාත්‍යවරයා සිය අයවැය කතාවේදී සඳහන් කළේ.\nරාජ්‍ය සේවකයින්ට නිවාස හා දේපල මිලදී ගැනීමට ලබා දෙන ණය සදහා පොලිය අය කර ගැනීමේ සීමාව සියයට 7 දක්වා අඩු කිරීමට ද මෙහිදී යෝජනා කෙරුණා.\nමේ අතර, ගම සමඟ පිලිසදරක් වැඩසටහන යටතේ ඉදිරිපත් වූ ගැටලු සහ යෝජනාවලට අනුව, ග්‍රාමීය ප්‍රදේශවල මහාමාර්ග, විදුලිය, ජලය සහ අලි මිනිස් ගැටුම් සම්බන්ධයෙන් අවධානය යොමුකර ඒවා විසඳීම සදහා ගත හැකි ක්‍රියාමාර්ගවලට අවශ්‍ය මූල්‍ය ප්‍රතිපාදන ද මෙවර අයවැයෙන් වෙන් කර තිබෙනවා.\nඑසේම, ත්‍රිවිද හමුදා රණවිරුවන්ගේ වෘත්තීය කුසලතා දියුණු කිරීම සඳහා නවීන පහසුකම් ලබාදීමට වැඩපිළිවෙලක් මෙවර අයවැය තුළ පවතින බව ද අග්‍රාමාත්‍ය මහින්ද රාජපක්ෂ සඳහන් කළා.\nපසුගිය දිනවල ආන්දෝලනයට තුඩුදුන් ETI සහ ඊට අනුබද්ධ ආයතනවල අක්‍රමිකතා සම්බන්ධයෙන් ද අග්‍රාමාත්‍යවරයා මෙහිදී අදහස් පළ කළා.\nඒ සම්බන්ධයෙන්, විමර්ශනය කිරීම සඳහා පත් කළ ජනාධිපති කොමිසමේ වාර්තාව නීතිපතිවරයාට යොමුකර ඇති බවත්, ශ්‍රී ලංකා මහබැංකුවේ මූල්‍ය නොවන කටයුතු අධීක්ෂණය කිරීමේ දෙපාර්තමේන්තුව මුළුමනින්ම ප්‍රතිසංවිධාන කිරීම හා මූල්‍ය සමාගම් නියාමනය කිරීමට බලාපොරොත්තු වන බවත් අග්‍රාමාත්‍ය මහින්ද රාජපක්ෂ සිය අයවැය කතාවේදී සඳහන් කළා.\n2021 වසරේ දෙසැම්බර් 31 ට පෙර කොළඹ කොටස් වෙළඳපොලේ ලැයිස්තුගත වන දේශීය සමාගම් සඳහා සියයට 50 ක ආදායම් බදු සහනයක් ලබාදීම ද මෙවර අයවැයේ තවත් යෝජනාවක්.\nනිත්‍ය නිවාස වෙළඳපොල දිරිගැන්වීම සඳහා ප්‍රාග්ධන ලාභ ආදායම් බද්දෙන් නිදහස් කර මුද්දර බද්ද බින්දුවයි දශම 7 යි 5 දක්වා පහළ හෙළන බව ද අග්‍රාමාත්‍යවරයා කියා සිටියා.\nඑසේම පෞද්ගලික ඉතිරි කිරීම දිරිගැන්වීම සඳහා රුපියල් ලක්ෂය දක්වා ආයෝජන, අඩු කළ හැකි ගෙවීම් ලෙස සලකන බවත්, අග්‍රාමාත්‍යවරයා පැවසුවා.\nමෝටර් වාහන අමතර කොටස් ආනයන බද්ද අඩු කිරීමට ද අද ඉදිරිපත් වූ අයවැයෙන් යෝජනා කර තිබෙනවා.\nකොළඹ වරාය නගරයේ ප්‍රාථමික අදියරේ සංචාරක, විදේශ හා වානිජමය කටයුතු 2021 වසර තුළ ආරම්භ වීමට නියමිත වී තිබෙනවා.\nමෙම ආර්ථික කලාපය තුළ වානිජ සේවා ප්‍රවර්ධනයට සහ ආයෝජනයට හිතවාදී නව නීති රාමුවක් අයවැය විවාදයෙන් පසු ජනවාරි මාසය තුළ පාර්ලිමේන්තුවට ඉදිරිපත් කිරීමට තමා අපේක්ෂා කරන බවයි අග්‍රාමාත්‍යවරයා ප්‍රකාශ කළේ.\nහෙට (18) සිට ලබන 21 වනදා දක්වා අයවැය දෙවනවර කියවීමේ විවාදය පැවැත්වෙනවා.\nඊට අදාළ ඡන්ද විමසීම 21 වනදා පස්වරු 5 ට සිදුකිරීමට නියමිතයි.\nඑමෙන්ම, අයවැය කාරක සභා අවස්ථාව 23 වනදා සිට දෙසැම්බර් 10 වනදා දක්වා ක්‍රියාත්මක අතර, තුන්වන වර කියවීමේ ඡන්ද විමසීම දෙසැම්බර් 10 වනදා පැවැත්වෙන බවයි පාර්ලිමේන්තුවේ සන්නිවේදන දෙපාර්තමේන්තුව සඳහන් කළේ.",
       "URL": "https://www.hirunews.lk/254965/2021-අපේක්ෂිත-ආර්ථික-වර්ධනය-5-5-ක්-අගමැති-අයවැය-ඉදිරිපත්-කරමින්-කියයි-ක්ෂේත්‍ර-කිහිපයක්-ආදායම්-බද්දෙන්-නිදහස්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2326"
}