{
       "Source": "hirunews",
       "Timestamp": "Saturday, 12 November 2022 - 12:54",
       "Headline": "ආර්ථික අවුලෙන් බැටකන ගිනිකෙළි කර්මාන්තය (වීඩියෝ)",
       "News Content": "පවතින ආර්ථික අර්බුදයත් සමඟ මෙරට බොහෝ ක්ෂේත්‍රවලට එල්ල වී ඇත්තේ දැඩි බලපෑමක්.\nනව වසර, නත්තල ආදී උත්සව පිළිගැනීම සඳහා ජනතාව සුලබව භාවිත කරන ගිනි කෙළි කර්මාන්තයත් එලෙස බලපෑමට ලක්වූ ක්ෂේත්‍රයක් ලෙස දැක්විය හැකියි.\nගිනි කෙළි කර්මාන්තකරුවන් මේ වනවිට මුහුණ දෙන දුෂ්කරතා පිළිබඳව අප සොයා බැලීමක් සිදුකළා.\nමෙරට ගිනි කෙළි කර්මාන්තය කෙරෙහි අවධානය යොමු කිරීමේදී නිතැතින්ම මතකයට නැගෙන ප්‍රදේශයක් වන්නේ මීගමුව, කිඹුලාපිටිය.\nමෙම ප්‍රදේශයේ පමණක් ගිනි කෙළි කර්මාන්තයේ නිරත වන බලපත්‍ර ලාභී පිරිස 240කට අධිකයි.\nකටියල, කදිරාන, මිරිස්වත්ත, කඳවල, කටුවැල්ලේගම, දාගොන්න, වල්පොළ ඇතුළු ප්‍රදේශ රැසක ගිනි කෙළි නිෂ්පාදනය කෙරෙන අතර, 60,000කට ආසන්න පිරිසක් කර්මාන්තයෙන් ඍජුව හා වක්‍රව යැපෙනවා.\nකෙසේ වෙතත් ආර්ථික අර්බුදය හමුවේ අමුද්‍රව්‍ය සපයා ගැනීමට නොහැකි වීමෙන් සිය කර්මාන්තයට දැඩි බලපෑම් එල්ල වී ඇති බවයි ගිනිකෙළි කර්මාන්තකරුවන් පෙන්වා දෙන්නේ.\nමෙම පිරිසට අවශ්‍ය වෙඩි බෙහෙත් ඇතුළු අමුද්‍රව්‍ය රාජ්‍ය වාණිජ නීතිගත සංස්ථාව හරහා සැපයෙන අතර, මාස 2ක කාලයක සිට මොවුන්ට අවශ්‍ය අමුද්‍රව්‍ය ලැබී නැහැ.\nඅමුද්‍රව්‍ය හිඟයට අමතරව ලැබෙන අමුද්‍රව්‍යවල මිලත් ශීඝ්‍රයෙන් ඉහළ යාම හේතුවෙන් ගිනි කෙළි නිෂ්පාදනවල මිල ද බෙහෙවින් වැඩිවී තිබෙනවා.\nමේ වනවිට නත්තල සහ නව වසර වෙනුවෙන් අවශ්‍ය ගිනි කෙළි නිෂ්පාදනය කර අවසන් විය යුතු නමුත්, මෙවර එම ප්‍රමාණයෙන් නිෂ්පාදනය කිරීමට හැකිව ඇත්තේ 40%ක් පමණයි.\nමීට අමතරව වගාවන්ට හානි කරන සතුන් එළවා දැමීම සඳහා ගොවි ජනතාව වෙනුවෙන් ද මොවුන් ගිනි කෙළි නිෂ්පාදනය කරන අතර, පවතින තත්ත්වය හමුවේ එම ගිනි කෙළි නිෂ්පාදනයද ඇණහිට තිබෙනවා.\nතමන්ට කර්මාන්තය කර ගැනීමට අවශ්‍ය යටිතල පහසුකම් සැපයීමට වගකිව යුතු බලධාරීන් පියවර නොගන්නේ නම්, පාරම්පරිකව පැවත එන ගිනිකෙළි කර්මාන්තය අභාවයට යනු ඇති බවයි ගිනිකෙළි කර්මාන්තකරුවන් පෙන්වා දෙන්නේ.",
       "URL": "https://www.hirunews.lk/320221/ආර්ථික-අවුලෙන්-බැටකන-ගිනිකෙළි-කර්මාන්තය-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=739"
}