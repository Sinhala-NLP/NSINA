{
       "Source": "hirunews",
       "Timestamp": "Thursday, 09 February 2023 - 7:53",
       "Headline": "විදුලි ගාස්තු වැඩි නොකරන්නැයි පාර්ශව රැසකින් ඉල්ලීම් (වීඩියෝ)",
       "News Content": "විදුලි ගාස්තු ඉහළ නොදමන්නැයි පාර්ශව රැසක් මහජන උපයෝගිතා කොමිසමට කරුණු ඉදිරිපත් කර තිබෙනවා.\nඒ යෝජිත විදුලි ගාස්තු සංශෝධනය පිළිබඳ ඊයේ (08) බණ්ඩාරනායක අනුස්මරණ සම්මන්ත්‍රණශාලා පරිශ්‍රයේ පැවති මහජන උපදේශනයේ දී අදහස් දක්වමින්.\nඑහි දී වානිජ මණ්ඩල සාමාජිකයින්, කර්මාන්ත ආයතන නියෝජනය කරන සමාගම්, සමාජ ක්‍රියාකාරීන්, දේශපාලන නියෝජිතයින් ඇතුළු සියලු දෙනා විදුලි ගාස්තු නැවත ඉහල දැමීමට විරුද්ධව අදහස් පළ කර තිබෙනවා.\nමෙම අදහස් සමාලෝචනය කිරීමෙන් අනතුරුව කොමිසමේ තීරණය ප්‍රකාශයට පත් කරන බවයි මහජන උපයෝගිතා කොමිසමේ සභාපති ජනක රත්නායක කියා සිටියේ.\nමේ අතර උසස් පෙළ විභාග පැවැත්වෙන කාලසීමාවේ විදුලිය කප්පාදු කිරීම වැළැක්වීමේ නියෝගයක් නිකුත් කරන ලෙස ඉල්ලා මහජන උපයෝගීතා කොමිසම ගොනුකළ පෙත්සම අද (09) යළි සළකා බැලීමට නියමිතයි.\nපසුගියදා මෙම පෙත්සම අභියාචනාධිකරණය හමුවේ කැඳවනු ලැබූ අවස්ථාවේ විදුලිබල මණ්ඩලය ඉල්ලා සිටියේ මෙම පෙත්සම ගොනු කිරීමට සහ පවත්වාගෙන යාමට කොමිසමේ සාමාජිකයින් බලය පැවරූ ලේඛන අධිකරණය හමුවට කැඳවන ලෙසයි.\nඑම ලේඛන ඉදිරිපත් කිරීමට හැකියාව පවතින බව පෙත්සම්කාර පාර්ශවයෙන් පෙනී සිටි නීතිඥවරයා සඳහන් කළා.\nඑමෙන් ම උසස් පෙළ විභාගය පැවැත්වෙන කාලසීමාව තුළ විදුලිය කප්පාදු කිරීම වැළැක්වීමේ නියෝගයක් ලංකා විදුලිබල මණ්ඩලය ඇතුළු වගඋත්තරකරුවන් වෙත නිකුත් කරන ලෙස කෙරුණු ඉල්ලීමක් පසුගිය 03 වනදා ශ්‍රේෂ්ඨාධිකරණය ප්‍රතික්ෂේප කළා.\nඋසස් පෙළ විභාගය පවත්වන කාල සීමාව තුළ විදුලිය කප්පාදු කිරීම වැළැක්වීමේ අතුරු නියෝගයක් නිකුත් කරන ලෙසයි ශ්‍රී ලංකා මානව හිමිකම් කොමිසම ඉදිරිපත් කළ පෙත්සමෙන් ඉල්ලා තිබුණේ.",
       "URL": "https://www.hirunews.lk/327009/විදුලි-ගාස්තු-වැඩි-නොකරන්නැයි-පාර්ශව-රැසකින්-ඉල්ලීම්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=548"
}