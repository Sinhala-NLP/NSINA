{
       "Source": "hirunews",
       "Timestamp": "Thursday, 04 August 2022 - 18:50",
       "Headline": "සර්ව පාක්ෂික ආණ්ඩුවක් ගැන නිදහස් පක්ෂයෙන් ජනපතිට ලිපියක් (වීඩියෝ)",
       "News Content": "සර්ව පාක්ෂික රජයකට අදාළ එකගතාවන් ඇති කර ගැනීම සම්බන්ධයෙන් ශ්‍රී ලංකා නිදහස් පක්ෂය විසින් ජනාධිපති රනිල් වික්‍රමසිංහ වෙත ලිපියක් යොමුකර තිබෙනවා.\nපක්ෂ සභාපති හිටපු ජනාධිපති මෛත්‍රීපාල සිරිසේන විසින් මෙම ලිපිය යොමු කර ඇත්තේ විශේෂ කරුණු 9ක් සම්බන්ධයෙන් ජනාධිපතිවරයාගේ අවධානය යොමු කරමින්.\nතවමත් නොවිසඳී ඇති ශ්‍රී ලංකාවේ ආර්ථික දේශපාලනික සමාජ අර්බුදය නිවැරදිව කළමනාකරණය කිරීමට නම් ප්‍රතිඵලදායක නිශ්චිත වැඩපිළිවෙලක් සහිත අනර්තර්කාලීන සර්ව පාක්ෂික ආණ්ඩුවක් ස්ථාපනය සඳහා යම් මූලික එකඟතාවන් කිහිපයක් ඇති කරගත යුතු බවට අදහස් කරන බව එම ලිපිය මගින් සඳහන් කර තිබෙනවා.\nමෙම කරුණු 9 සම්බන්ධයෙන් ඇතිකර ගන්නා එකගතාව මත යෝජිත සර්ව පාක්ෂික ආණ්ඩුවේ එක් එක් ක්ෂේත්‍ර සම්බන්ධයෙන් පක්ෂයේ තාක්ෂණික යෝජනාවලීන් ඉදිරිපත් කරන බවයි පක්ෂ සභාපති හිටපු ජනාධිපති මෛත්‍රීපාල සිරිසේන මෙම ලිපිය මගින් ප්‍රකාශ කර ඇත්තේ.\nවත්මන් ජනාධිපතිවරයා ලෙසට වචනයේ පරිසමාප්තාර්ථයෙන්ම සර්ව පාක්ෂික ආණ්ඩුවක් සඳහා ජනාධිපතිවරයා කැපවී සිටින්නේ ද යන්න සියලු දේශපාලන පක්ෂ මහජනතාව සිවිල් ක්‍රියාකාරීන් හා සංවිධාන විද්වතුන් වෘත්තීයවේදීන් ඇතුලු සියලු පාර්ශව වෙත ඒත්තු ගැන්විය යුතු බව අවධාරණය කරන බව නිදහස් පක්ෂය දක්වා ඇති කරුණු අතර වනවා.\nඑමෙන්ම 19 වන ව්‍යවස්ථා සංශෝධනය යළි බලාත්මක කිරීම සඳහා විශ්වසනීය ලෙසින් සාධනීය පියවර ගනු ඇතැයි අපේක්ෂා කරන බව ද නිදහස් පක්ෂය සඳහන් කර තිබෙනවා.",
       "URL": "https://www.hirunews.lk/311903/සර්ව-පාක්ෂික-ආණ්ඩුවක්-ගැන-නිදහස්-පක්ෂයෙන්-ජනපතිට-ලිපියක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=965"
}