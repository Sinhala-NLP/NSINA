{
       "Source": "hirunews",
       "Timestamp": "Wednesday, 23 February 2022 - 9:45",
       "Headline": "මල් වගාකරුවන් දුෂ්කරතාවක (වීඩියෝ)",
       "News Content": "පොහොර හිඟය, ඉල්ලුම පහළ යාම ඇතුළු කරුණු හේතුවෙන් සිය කර්මාන්තය කරගෙන යාමට නොහැකි තත්ත්වයක් මතුව ඇති බවට, හිඟුරක්ගොඩ විසිතුරු මල් කර්මාන්තකරුවන් මැසිවිලි නගනවා.\nඔවුන් පෙන්වා දෙන්නේ, මේ හේතුවෙන් ප්‍රදේශයේ පවුල් 300කට අධික පිරිසක් දැඩි අපහසුතාවට පත්ව ඇති බවයි.\nමේ හිඟුරක්ගොඩ ප්‍රාදේශීය ලේකම් කොට්ඨාසයේ සිරිකෙත කුමාරගම ගම්මානයයි.\nමෙහි පවුල් 300කට අධික පිරිසක් දීර්ඝ කාලයක සිට බෝගන්විලා ඇතුළු මල් පැල නිෂ්පාදනයට යොමුව සිටිනවා.\n1950 දශකයේදී ගොවි ජනපද ආරම්භයත් සමග ස්ථාපිත කුමාරගම ගම්මානයේ ජනතාව ප්‍රධාන වශයෙන් වී වගාවට යොමු වුවද, 1998 වර්ෂයේදී පමණ ඔවුන් බෝගන්විලා ඇතුළු මල් වගාවට යොමු වී තිබෙනවා.\nඉතා සාර්ථක ලෙස එම කටයුතු කරගෙන මෙම කර්මාන්තකරුවන් කොවිඩ් වසංගතයට පෙර එම මල් අපනයනට ද පියවර ගෙන තිබුණේ මෙරටට විදේශ විනිමය ද සපයමින්.\nමල් කර්මාන්තයේ සාර්ථකත්වයත් සමඟ සිරිකෙත ගම්මානය අවට පිහිටි කවුඩුල්ල, සන්සුන්ගම, යටියල්පතාන ඇතුළු ගම්මානවල පිරිස් ද මේ සඳහා යොමු ව තිබෙනවා.\nකෙසේ වෙතත්, කොවිඩ් වසංගතයෙන් පසුව මල් සහ මල් පැළ සඳහා ඇති ඉල්ලුම පහළ යාමත් සමඟ මෙම කර්මාන්තකරුවන් පත්ව සිටින්නේ දැඩි අර්බුදයකටයි.\nමල් කර්මාන්තය සඳහා අවශ්‍ය රසායනික පොහොර හිඟය මෙන්ම අධික මිල ද කර්මාන්තය කඩා වැටීමට ප්‍රධාන හේතුවක් බවයි මොවුන් පෙන්වා දෙන්නේ.\nමෙම කර්මාන්තකරුවන් පෙන්වා දෙන්නේ, රාජ්‍ය අනුග්‍රහය ලැබ සිය කර්මාන්තය සාර්ථකව කර ගැනීමට හැකි වුවහොත් මෙරටට විදේශ විනිමය ගෙන ඒමට ද එය පිටිවහලක් වනු ඇති බවයි.\nඒ හේතුවෙන් තම කර්මාන්තයට බලපා ඇති ගැටලු කඩිනමින් නිරාකරණය කර දෙන මෙන් ඔවුන් බලධාරීන්ගෙන් ඉල්ලා සිටිනවා.",
       "URL": "https://www.hirunews.lk/297785/මල්-වගාකරුවන්-දුෂ්කරතාවක-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1339"
}