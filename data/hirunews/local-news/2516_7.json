{
       "Source": "hirunews",
       "Timestamp": "Monday, 17 August 2020 - 12:40",
       "Headline": "අයවැයට පෙර අතුරු සම්මත ගිණුමක් - යෝජනාව බදාදා කැබිනට්ටුවට (වීඩියෝ)",
       "News Content": "වසරේ ඉදිරි කාර්තුව සඳහා අතුරු සම්මත ගිණුමක් පාර්ලිමේන්තුවට ඉදිරිපත් කිරීමට රජය සූදානම් වනවා.\nඒ, ඉදිරි මාස කිහිපයේ රජයේ අත්‍යාවශ්‍ය වියදම් පියවා ගැනීම සඳහායි.\nඉන් අනතුරුව දෙසැම්බර් මාසයේදී 2021 වසර සඳහා වන නව අයවැය ලේඛනය ඉදිරිපත් කිරීමට සැළසුම් කර ඇති බවයි ජනමාධ්‍ය අමාත්‍ය කෙහෙළිය රඹුක්වැල්ල සඳහන් කළේ.\nමෙම අතුරු සම්මත ගිණුම පළමුව අනුමැතිය සඳහා අනිද්දා පැවැත්වෙන නව රජයේ මංගල අමාත්‍ය මණ්ඩල රැස්වීමට ඉදිරිපත් කිරීමට නියමිතයි.\nඉන් පසුවයි එය පාර්ලිමේන්තුවට යොමු කෙරෙන්නේ.\nමුදල් අමාත්‍යාංශ ආරංචි මාර්ග සඳහන් කළේ රුපියල් බිලියන දහසකට ආසන්න වටිනාකමකින් යුත් අතුරු සම්මත ගිණුමක් ඉදිරිපත් කරනු ඇති බවයි.\n2019 සහ 2020 වසරවල හිඟ බිල්පත් පියවීමද මෙම අතුරු සම්මත ගිණුමේ ප්‍රධාන අරමුණක්.\nකෙසේ වෙතත් ආණ්ඩුක්‍රම ව්‍යවස්ථාවෙන් නව පාර්ලිමේන්තුවක් පත්වී මාස තුනක කාලසීමාවක් ගතවනතුරු අවශ්‍ය නම් රජයේ අත්‍යාවශ්‍ය වියදම් පියවාගැනීම සඳහා මුදල් ප්‍රතිපාදන සළසා ගැනීමේ බලය ජනාධිපතිවරයා වෙත ලබාදී තිබෙනවා.\nමේ අතර අනිද්දා පැවැත්වෙන මංගල කැබිනට් මණ්ඩල හමුවේදී අතුරු සම්මත ගිණුම මෙන්ම විසිවන ආණ්ඩුක්‍රම ව්‍යවස්ථා සංශෝධන පනත් කෙටුම්පතද අනුමැතිය සඳහා ඉදිරිපත් කිරීමට නියමිතයි.",
       "URL": "https://www.hirunews.lk/248011/අයවැයට-පෙර-අතුරු-සම්මත-ගිණුමක්-යෝජනාව-බදාදා-කැබිනට්ටුවට-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2516"
}