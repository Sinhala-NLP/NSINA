{
       "Source": "hirunews",
       "Timestamp": "Friday, 12 June 2020 - 21:41",
       "Headline": "සහන කාලයේ වාහන අත්පත් කරගෙන ලීසිං සමාගම් කරන පැමිණිලි භාර නොගන්නැයි වැඩ බලන පොලිස්පතිගෙන් පොලිස් ස්ථානාධිපතිවරුන්ට උපදෙස්",
       "News Content": "වාරික ගෙවීම් පැහැර හැර ඇතැයි සඳහන් කරමින් වාහන අත්පත් කර ගැනීමට කටයුතු කරන බවට සඳහන් කර ලීසිං සමාගම් විසින් ඉදිරිපත් කරන පැමිණිලි සටහන් කිරීමට පෙර පරීක්ෂා කර බලා රජය විසින් ලබාදෙන ලද සහන කාලය තුල වාහන අත්පත් කරගෙන ඇත්නම් එවැනි පැමිණිලි භාර නොගන්නා ලෙසට පොලිස්පතිවරයා විසින් සියලුම පොලිස් ස්ථාන දැනුවත් කර තිබෙනවා.\nඑමෙන්ම සහන කාලය තුල වාරික ගෙවීම පැහැර හැරීම හේතුවෙන් අත්පත් කර ගන්නා වාහන වෙත සම්බන්ධයෙන් පොලිසියට පැමිණිලි ලැබුනහොත් එම පැමිණිලි සටහන් කර දණ්ඩ නීති සංග්‍රහය අනුව සොරකම හෝ කොල්ලකෑම යන වැරදි යටතේ විමර්ශනය කර අදාළ නීතිමය පියවර ගන්නා ලෙසටයි පොලිස්පතිවරයා උපදෙස් ලබාදී ඇත්තේ.\nවාහන අත්පත් කර ගැනීමෙන් පසුව ලීසිං සමාගම් හෝ වෙනත් මූල්‍ය සමාගම් විසින් පැමිණිලි ඉදිරිපත් කිරීමට පැමිණිය හොත් එම පැමිණිලිවලට අදාළ වාහන සම්බන්ධයෙන් ද නීතිය ක්‍රියාත්මක කිරීම සඳහා අපරාධ නීතිය යටතේ කටයුතු කරන ලෙස සියලු පොලිස් ස්ථානාධිපතිවරුන් වෙත උපදෙස් ලබාදී තිබෙනවා.\nඇතැම් ලීසිං සමාගම් විසින් ලීසිං වාරික ගෙවීම සඳහා රජය විසින් ලබාදී තිබු සහන කාලය පිළිබඳව නොසලකා හරිමින් ණය වාරික ගෙවීම පැහැර හැර ඇති බවට සඳහන් කරමින් වාහන අත්පත් කර ගන්නා බවට වාර්තාවී ඇති බවයි පොලිසිය කියාසිටියේ.\nඒ හේතුවෙන් පොලිසිය මෙම තීරණයට එළඹ තිබෙනවා.",
       "URL": "https://www.hirunews.lk/242914/සහන-කාලයේ-වාහන-අත්පත්-කරගෙන-ලීසිං-සමාගම්-කරන-පැමිණිලි-භාර-නොගන්නැයි-වැඩ-බලන-පොලිස්පතිගෙන්-පොලිස්-ස්ථානාධිපතිවරුන්ට-උපදෙස්",
       "Category": "Local News",
       "Parent URL": "https://www.hirunews.lk/local-news.php?pageID=2664"
}