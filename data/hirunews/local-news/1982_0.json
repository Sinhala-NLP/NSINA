{
       "Source": "hirunews",
       "Timestamp": "Sunday, 02 May 2021 - 8:12",
       "Headline": "තුන්වන දිනටත් මෙරට ආසාදිතයන් 1,500 ඉක්මවයි - ඊයේ වැඩිම ආසාදිතයන් කොළඹින්",
       "News Content": "මෙරටින් අඛන්ඩව දෛනික කොරෝනා ආසාදිතයන් දහස ඉක්මවා පස්වන දිනටත් ඊයේ (02) වාර්තාවුණා.\nආසාදිතයන් 1,716 දෙනෙකු ඊයේ හඳුනාගැණුනු අතර එය කොරෝනා ඉතිහාසයේ ශ්‍රී ලංකාවෙන් වාර්තා වූ වැඩිම දෛනික ආසාදිතයින් සංඛ්‍යාවයි.\nඊයේ හඳුනාගත් ආසාදිතයන් අතරින් වැඩිම පිරිසක් කොළඹ දිස්ත්‍රික්කයෙන් වාර්තාවන අතර එම සංඛ්‍යාව 375ක්.\nඊට අමතරව ගම්පහ දිස්ත්‍රික්කයෙන් ආසාදිතයන් 247ක් සහ කලුතර දිස්ත්‍රික්කයෙන් ආසාදිතයන් 158ක් වාර්තාවී තිබෙනවා.\nඅනෙක් ආසාදිතයන් 919 වාර්තාවන්නේ දිවයිනේ සෙසු දිස්ත්‍රික්වලින්.\nගාල්ලෙන් ආසාදිතයන් 138ක්, කුරුණෑගලින් 108ක්, මහනුවර සහ රත්නපුරයෙන් 84දෙනා බැගින් වාර්තාවනවා.\nත්‍රිකුණාමලයෙන් ආසාදිතයන් 82ක්, මාතරින් 70ක් සහ මොණරාගලින් මෙන්ම නුවරඑළිය දිස්ත්‍රික්කවලින් 56 දෙනා බැගින් වාර්තාවන බවයි කොවිඩ් පැතිරීම වැළැක්වීමේ ජාතික ක්‍රියාන්විත මධ්‍යස්ථානය සඳහන් කළේ.\nපළමුවරට මෙරටින් දෛනික ආසාදිතයන් දහස ඉක්මවා වාර්තාවූයේ පසුගිය අප්‍රේල් 27 වනදා වන අතර එදින රෝගීන් 1,111 දෙනෙකු වාර්තාවූණා.\nවිසි අටවනදා එම සංඛ්‍යාවද අභිබවා දෛනික ආසාදිතයන් දැක්වුණේ 1,466ක් ලෙසයි.\nඑම ආසාදිතයන්ද ඉක්මවා යමින් 29 වනදා ආසාදිතයන් 1,531 දෙනෙකු වාර්තාවූ අතර, අප්‍රේල් 30 වනදා ආසාදිතයන් 1,662ක් වාර්තාවුණේ ඒ දක්වා මෙරට වැඩිම දෛනික ආසාදිත සංඛ්‍යාව සටහන් කරමින්.\nකෙසේ වෙතත් ඊයේ දිනයේ එම වාර්තාව ද අලුත් කරනු ලැබුවා.\nඒ අනුව නව ආසාදිතයින් 1,716ක් සමඟ මෙරට සමස්ත ආසාදිතයින් සංඛ්‍යාව දැක්වුණේ 109862ක් ලෙසයි.\nනව රෝගීන්ගෙන් 1699 දෙනෙකු අලුත් අවුරුදු පොකුරේ ආසාදිතයින් වන අතර විදේශයන්හි සිට පැමිණි 17 දෙනෙකු ද ආසාදිතයින් ලෙස තහවුරු කෙරුණා.\nඒ අනුව අලුත් අවුරුදු සමයෙන් පසුව වාර්තාවූ ආසාදිතයන් සංඛ්‍යාව 13406ක් බවයි කොවිඩ් 19 පැතිරීම වැළැක්වීමේ ජාතික ක්‍රියාන්විත මධ්‍යස්ථානය සඳහන් කළේ.\nතවදුරටත් රෝගීන් 12,697ක් රෝහල් ගතව ප්‍රතිකාර ලබන අතර සුවය ලැබූ සංඛ්‍යාව 96,478ක්.\nදින හයක් තුළ මෙරටින් කොරෝනා මරණ 34 ක් වාර්තාවී ඇති අතර, ඊයේ දිනයේ ද කොරෝනා මරණ 09ක් වාර්තාවීමත් සමඟ මෙරට සමස්ත මරණ සංඛ්‍යාව 687ක් දක්වා ඉහළ ගියා.\nමෙම මරණවලින් හයදෙනෙකුම මියයෑමට කොවිඩ් නියුමෝනියා තත්වයද හේතුවී තිබෙනවා.\nමියගිය අය අතර, අවුරුදු 33 ක් වයසැති යක්විල ප්‍රදේශයේ පදිංචිකරුවෙකුද වන අතර, සෙසු පුද්ගලයින් අවුරුදු 57 ත් 79 ත් අතර වයස්වල පසුවන වලපනේ, කරඳන, දේවාලගම, රත්නපුර, කුලියාපිටිය, අවිස්සාවේල්ල, රුවන්වැල්ල සහ මාවනැල්ල ප්‍රදේශවල පදිංචිකරුවන්.\nමේ අතර කොරෝනා නීති උල්ලංඝනය කරමින් විශාල පිරිසක් රැස් කරගෙන දේව මෙහෙයන් පවත්වන ලද මන්නාරම ප්‍රදේශයේ දේවස්ථාන දෙකක් ඊයේ සිට සති දෙකකට වසා දැමීමට සෞඛ්‍ය බලධාරින් පියවර ගත්තා.\nඑමෙන්ම නිරෝධායන නීති උල්ලංඝනය කළ 187 දෙනෙකු ඊයේ අත්අඩංගුවට ගෙන ඇති බව පොලිස් මාධ්‍ය ප්‍රකාශක නියෝජ්‍ය පොලිස්පති අජිත් රෝහණ ප්‍රකාශ කළා.\nඔවුන්ගෙන් 45 දෙනෙකු ත්‍රිකුණාමලයෙන් අත්අඩංගුවට ගෙන ඇති අතර, ගල්කිස්ස ප්‍රදේශයෙන් අත්අඩංගුවට ගෙන ඇති සංඛ්‍යාව 21ක්.\nඉන් අටදෙනෙකු සම්භාහන මධ්‍යස්ථානයකදී අත්අඩංගුවට ගෙන තිබෙනවා.",
       "URL": "https://www.hirunews.lk/270158/තුන්වන-දිනටත්-මෙරට-ආසාදිතයන්-1500-ඉක්මවයි-ඊයේ-වැඩිම-ආසාදිතයන්-කොළඹින්",
       "Category": "Local News",
       "Parent URL": "https://www.hirunews.lk/local-news.php?pageID=1982"
}