{
       "Source": "hirunews",
       "Timestamp": "Tuesday, 21 September 2021 - 7:54",
       "Headline": "දෛනික කෙරෝනා ආසාදිතයින් යළි 1500 සීමාවට",
       "News Content": "නව කොරෝනා ආසාදිතයින් 1,518 දෙනෙකු ඊයේ හමුවීමත් සමඟ මෙරට මුළු ආසාදිතයින් සංඛ්‍යාව 506,009 දක්වා ඉහළ ගියා.\nපසුගිය 19 වැනි දා සිදු වූ තවත් කොරෝනා ආසාදිත මරණ 93ක් ද සෞඛ්‍ය සේවා අධ්‍යක්ෂ ජනරාල්වරයා විසින් ඊයේ තහවුරු කළා.\nඊට පිරිමි පුද්ගලයින් 45ක් සහ කාන්තාවන් 48ක් ඇතුළත්.\nමියගිය පිරිස අතර, 68 දෙනෙක් අවුරුදු 60ට වැඩි පුද්ගලයින් වන අතර, ඊට පිරිමි පුද්ගලයින් 32ක් ඇතුළත්.\nඅවුරුදු 30ත් 59ත් අතර පුද්ගලයන් 24 දෙනෙක් ජීවිතක්ෂයට පත් ව ඇති අතර, එහි කාන්තාවන් 12 දෙනෙක් සිටින බවයි රජයේ ප්‍රවෘත්ති දෙපාර්තමේන්තුව සඳහන් කළේ.\nඅවුරුදු 30ට අඩු එක් පුද්ගලයෙක් කොරෝනා ආසාදනය වීමෙන් මියගොස් තිබෙනවා.\nඒ අනුව මෙරට සමස්ත කොරෝනා ආසාදිත මරණ සංඛ්‍යාව දැක්වෙන්නේ 12,218ක් ලෙසින්.\nමේ අතර, කොරෝනා ආසාදිතයින්ට නිවසේ සිට ප්‍රතිකාර කිරීමේ ක්‍රමවේදය යටතේ රෝගීන් 80,116ක් ප්‍රතිකාර සඳහා භාරගෙන ඉන් 67,504ක් සුවය ලබා තිබෙනවා.\nඑසේම, පශ්චාත් කොරෝනා සමයේ දී මානසික පීඩා, හන්දි වේදනා සහ හෝමෝන ගැටලු ඇතුළු විවිධ සංකුලතා ඇතිවිය හැකි බවයි ස්වසන රෝග විශේෂඥ වෛද්‍ය ආශා සමරනායක ඊයේ කොළඹ පැවැති මාධ්‍ය හමුවක දී සඳහන් කළේ.\nහෙට දිනයේ දී රෝහල් ඉදිරිපිට විරෝධතා ව්‍යාපාරයක් දියත් කරන බව ඒකාබද්ධ සෞඛ්‍ය සේවක සංගමයේ ප්‍රධාන ලේකම් පූජ්‍ය ටැම්පිටියේ සුතගානන්ද හිමියන් පවසනවා.\nරුපියල් 7500ක කොවිඩ් විශේෂ දීමනාව යළි ලබාදීම ඇතුළු ඉල්ලීම් පහක් මුල්කරගනිමින් එය සිදු කරන බවයි උන්වහන්සේ කියා සිටියේ.\nමේ අතර, හෘදයාබාධයක් හේතුවෙන් පසුගිය 13 වැනි දා ශ්‍රී ජයවර්ධනපුර රෝහලට ඇතුලත් කළ පුද්ගලයකු ජීවිතක්ෂයට පත් වීමෙන් අනතුරු ව රෝහල් පරිශ්‍රය තුළ උණුසුම් තත්ත්වයක් ඇති වී තිබුණා.\nමියගිය පුද්ගලයාගේ ඥාතීන් චෝදනා කළේ, රෝහලේ වෛද්‍යවරයකු විසින් පිටතින් ගෙන එන ලෙසට ලබාදුන් රුපියල් 21,000ක වටිනාකමකින් යුත් එන්නතක් ලබාදීමෙන් පසු 55 හැවිරිදි අදාළ පුද්ගලයා ජීවිතක්ෂයට පත් වූ බවයි.\nඅදාළ මරණය සම්බන්ධයෙන් ඥාතින් මිරිහාන පොලිසියට පැමිණිල්ලක් ද සිදු කර තිබෙනවා.\nමේ අතර, කොරෝනා ආසාදිත ව නිවෙස් නිරෝධායනයට ලක්කර සිටි කෑගල්ල - කොටියාකුඹුර ප්‍රදේශයේ පුද්ගලයකුගේ නිවසෙන් ගංජා මිල දී ගැනීම සඳහා පැමිණ සිටි පුද්ගලයින් 06 දෙනෙකු පින්දෙණිය පොලිසියේ නිලධාරීන්ගේ මැදිහත් වීමෙන් අත්අඩංගුවට ගෙන කෑගල්ල මහේස්ත්‍රාත් අධිකරණයට ඉදිරිපත් කර තිබෙනවා.\nඑහි දී කෑගල්ල මහේස්ත්‍රාත්වරිය වන වාසනා නවරත්න නියෝග කළේ, අදාළ පුද්ගලයින් ද ගංජා අලෙවි කළ කොවිඩ් ආසාදිත පුද්ගලයාගේ නිවසේ ම නිරෝධායනයට ලක් කරන ලෙසයි.\nඒ අනුව මහජන සෞඛ්‍ය පරීක්ෂකවරුන්ගේ ද මැදිහත් වීමෙන් අදාළ පුද්ගලයින් 06 දෙනා එම නිවසේදී ම නිරෝධායනයට යොමු කෙරුණා.\nකොරෝනා ආසාදිත ව නිවෙස්ගත ප්‍රතිකාර සඳහා යොමු වී සිටි වැලිගම නගර සභාවේ මන්ත්‍රීවරයෙකු සිය මවට පහරදුන් බව කියන සිද්ධියක් සම්බන්ධයෙන් වැලිගම පොලිසියට පැමිණිල්ලක් ඉදිරිපත් ව තිබෙනවා.\nමන්ත්‍රීවරයාගේ මව විසින් මෙම පැමිණිල්ල ඉදිරිපත් කර ඇති බවයි වාර්තා වන්නේ.\nවැලිගම පොලිසියේ නිලධාරියෙකු සඳහන් කළේ, පවතින තත්ත්වය මත සැකකරු අත්අඩංගුවට ගැනීමට හැකියාවක් නො මැති වූවත්, අධිකරණයට 'බී' වාර්තාවක් ඉදිරිපත් කර නීතිමය ක්‍රියාමාර්ග ගැනීමට කටයුතු කරන බවයි.",
       "URL": "https://www.hirunews.lk/282789/දෛනික-කෙරෝනා-ආසාදිතයින්-යළි-1500-සීමාවට",
       "Category": "Local News",
       "Parent URL": "https://www.hirunews.lk/local-news.php?pageID=1678"
}