{
       "Source": "hirunews",
       "Timestamp": "Sunday, 21 March 2021 - 14:16",
       "Headline": "පාපන්දු ක්‍රීඩාංගණ ඉදිකිරීමේදී විදේශ ශ්‍රමිකයන් 6,000ක් මරුට - ශ්‍රී ලාංකිකයන් 557ක් ඒ අතර",
       "News Content": "ලබන වසරේ ලෝක කුසලාන පාපන්දු තරගාවලිය පැවැත්වෙන කටාරයේ එම ක්‍රීඩාංගන ඉදිකිරීමේදී විදේශ ශ්‍රමිකයන් විශාල පිරිසක් අනතුරට ලක්වී ඇති බව අනාවරණ වනවා.\nජාත්‍යන්තර මාධ්‍ය සඳහන් කළේ ගතවූ දස වසරක කාලය තුළ අදාළ ඉදිකිරීම්වලදී විදේශ ශ්‍රමිකයන් 6,000 ක් පමණ ජීවිතක්ෂයට පත්ව ඇති අතර, ශ්‍රී ලාංකිකයන් 557 දෙනෙකුද ඒ අතර වන බවයි.\nමෙම ශ්‍රමිකයන් අධික උෂ්ණත්වය සහිත පරිසරයක උස් ස්ථානවල කටයුතු කරද්දී ඇද වැටී මියයාමේ සිද්ධින්ද වාර්තාවී තිබෙනවා.\nතවත් ශ්‍රමිකයන් අනතුරට ලක්වී ඇත්තේ ඊට සම්බන්ධ සංකූලතා හේතුවෙන්.\nකෙසේ නමුත් මෙම මරණ පිළිබඳ පශ්චාත් මරණ පරීක්ෂණ බොහෝ අවස්ථාවලදී සිදුකර නොමැති බව සඳහන්.\nඑමෙන්ම ඒවා ස්වභාවික මරණ ලෙසයි නිශ්චය කර ඇත්තේ.\nමේ සම්බන්ධයෙන් අප කළ විමසීමකදි ශ්‍රී ලංකා විදේශ සේවා නියුක්ති කාර්යාංශයේ නියෝජ්‍ය සාමාන්‍යාධිකාරී මංගල රන්දෙණිය කියා සිටියේ අදාළ වාර්තා සම්බන්ධයෙන් කටාර් රාජ්‍යයේ බලධාරීන් සමඟ සාකච්ඡා කිරීමට බලාපොරොත්තු වන බවයි.\nඑමෙන්ම කඩිනමින් ඒ පිළිබඳ සොයා බලා වාර්තාවක් ලබාදෙන බවද ඔහු සඳහන් කළා.",
       "URL": "https://www.hirunews.lk/266055/පාපන්දු-ක්‍රීඩාංගණ-ඉදිකිරීමේදී-විදේශ-ශ්‍රමිකයන්-6000ක්-මරුට-ශ්‍රී-ලාංකිකයන්-557ක්-ඒ-අතර",
       "Category": "Local News",
       "Parent URL": "https://www.hirunews.lk/local-news.php?pageID=2073"
}