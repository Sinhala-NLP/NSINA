{
       "Source": "hirunews",
       "Timestamp": "Friday, 24 June 2022 - 7:40",
       "Headline": "අල්ලස් ගත් රේගු නිලධාරීන්ට එරෙහි නඩුව කොළඹ ප්‍රධාන මහාධිකරණයට මාරුවෙයි",
       "News Content": "ව්‍යාපාරිකයෙකුගෙන් රුපියල් ලක්ෂ 125ක අල්ලසක් ලබා ගැනීම ඇතුළු අධිචෝදනා යටතේ හිටපු රේගු නිලධාරීන් 04 දෙනෙකුට එරෙහි ව කොළඹ මහාධිකරණය හමුවේ විභාගයට ගැනුණු නඩුව කොළඹ ප්‍රධාන මහාධිකරණය වෙත යොමු කිරීමට මහාධිකරණ විනිසුරු අමල් රණරාජා නියෝග කළා.\nඒ, ඊයේ එම නඩුව අධිකරණය හමුවේ කැඳවූ අවස්ථාවේදීයි.\nනඩුවට අදාළ පැමිණිල්ලේ ප්‍රධාන සාක්ෂියක් වන වීඩියෝ පටයක් විවෘත අධිකරණය හමුවේ ප්‍රදර්ශනය කිරීමට නියමිත ව තිබිය දී විත්තියේ නීතිඥවරයෙකු කළ කරුණු දැක්වීමක් හේතුවෙනු යි මෙලෙස මහාධිකරණ විනිසුරුවරයා නඩුව වෙනත් අධිකරණයක් වෙත යොමු කිරීමට නියෝග කර ඇත්තේ.\nතම අධිකරණය සම්බන්ධයෙන් යමෙකු තුළ අංශු මාත්‍රයක හෝ සැකයක් පවතින්නේ නම් තමන් තවදුරටත් එම නඩුව විභාග කිරීමට සූදානම් නොමැති බව සඳහන් කළ විනිසුරුවරයා එය කොළඹ ප්‍රධාන මහාධිකරණය හමුවේ අද කැඳවීමට නියෝග කළා.\nනඩුව පෙර දිනයේ තම අධිකරණය හමුවේ කැඳවූ අවස්ථාවේ දී පැමිණිල්ලේ පළමු වන සාක්ෂිකරු වන විත්තිකරුවන් විසින් එකී අල්ලස ලබාගත් බව කියන ව්‍යාපාරිකයාගේ සාක්ෂිය නියෝජ්‍ය සොලිසිටර් ජනරාල්වරයා මෙහෙයවමින් සිටිය දී 04 වන විත්තිකරු වෙනුවෙන් පෙනී සිටි ජනාධිපති නීතිඥවරයාගේ කණිෂ්ඨ නීතිඥවරයෙකු අධික ලෙස ශබ්ද නගමින් කරුණු දක්වා තිබුණා.\nනීතිය හා සිද්ධිදාමය හරිහැටි වටහා නො ගෙන ශබ්ද නගමින් කටයුතු කිරීම නුසුදුසු බවට තමා එදින අවවාද කළ බවයි මහාධිකරණ විනිසුරු අමල් රණරාජා විවෘත අධිකරණයේ දී ඊයේ සඳහන් කළේ.\nඑම කරුණු මුල් කරගෙන තමන් හමුවේ නඩුවේ වැඩිදුර විභාගය පැවැත්වීමෙන් අගතියක් සිදු වන්නේ යැයි පෙන්වා දෙමින් 04 වන විත්තිකරු වන සුධීර පරාක්‍රම ජිනදාස නැමැති හිටපු රේගු නිලධාරීයා දිවුරුම් ප්‍රකාශයක් ඉදිරිපත් කර තිබෙනවා.\nඒ බව ඔහු වෙනුවෙන් පෙනී සිටි ජනාධිපති නීතිඥ මෛත්‍රී ගුණරත්න කරුණු දැක්වූ බැවින් එලෙස නඩු විභාගය වෙනත් මහාධිකරණයක් වෙත යොමු කිරීමට නියෝග කළ බවයි අප අධිකරණ වාර්තාකරු සඳහන් කළේ.",
       "URL": "https://www.hirunews.lk/308031/අල්ලස්-ගත්-රේගු-නිලධාරීන්ට-එරෙහි-නඩුව-කොළඹ-ප්‍රධාන-මහාධිකරණයට-මාරුවෙයි",
       "Category": "Local News",
       "Parent URL": "https://www.hirunews.lk/local-news.php?pageID=1072"
}