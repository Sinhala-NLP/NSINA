{
       "Source": "hirunews",
       "Timestamp": "Sunday, 08 May 2022 - 14:38",
       "Headline": "දේශපාලන මතභේද වහා විසඳා රට යථා තත්ත්වයට පත් කරන ලෙස ශ්‍රී ලංකා වෛද්‍ය සංගමය රජයෙන් ඉල්ලයි",
       "News Content": "දේශපාලන මතභේද වහාම විසඳා රට යථා තත්ත්වයට පත් කරන ලෙසට ශ්‍රී ලංකා වෛද්‍ය සංගමය රජයෙන් ඉල්ලීමක් කරනවා.\nමහජන විරෝධයට ඇහුම්කන් දී මාතෘභූමිය සුරැකීම සඳහා කඩිනම් ස්ථිරසාර විසඳුමක් සෙවීම සඳහා යොමුවන ලෙසටයි ඔවුන් රජයේ බලධාරීන්ගෙන් ඉල්ලා සිටින්නේ.\nශ්‍රී ලංකාවේ උද්ගත වී ඇති වත්මන් බරපතල තත්ත්වය පිළිබඳ වෛද්‍ය සංගමය (SLMC) දැඩි අවධානය යොමුකර ඇති අතර එවැනි සන්දර්භයක් තුල සෞඛ්‍ය සේවා වෘත්තිකයන්ගේ ඉහළම එකමතුවේ සාමාජිකයින් ලෙසට ඔවුන් මෙම යෝජනා සහ නිර්දේශ ඉදිරිපත් කර තිබෙනවා.\nනීතිය ක්‍රියාත්මක කරන බලධාරීන් විසින් සාමකාවමී විරෝධතාකරුවන්ට සහ සෙසු පුරවැසියන්ට එරෙහිව කඳුළු ගෑස් භාවිත කිරීම සහ ප්‍රචණ්ඩත්වය යොදා ගැනීම තරයේ හෙළා දකින බවයි ශ්‍රී ලංකා වෛද්‍ය සංගමය නිකුත් කළ නිවේදනයේ දැක්වෙන්නේ.\nකඳුළු ගෑස්වල අඩංගු රසායනික ද්‍රව්‍ය නිසා ශ්වසන අපහසුතා මෙන්ම ඇස් සහ සමේ සංකීර්ණතා ඇති කරන අතර සැලකිය යුතු සෞඛ්‍ය අවදානමක් ඇති කරන බව හොඳින් දන්නා කරුණක් බව ඔවුන් පෙන්වා දෙනවා.\nඑමෙන්ම රජය විසින් හදිසි අවස්ථාවක් ප්‍රකාශ කිරීම පිළිබඳ තම සංගමය අවධානය යොමුකර ඇති අතර එවැනි ක්‍රියාමාර්ගයකට යොමු වීමෙන් විවිධාකාර ප්‍රචණ්ඩත්වයන් ඇති කිරීමට හැකියාවක් පවතින බව වෛද්‍ය සංගමය ප්‍රකාශ කරනවා.\nඑවැනි ක්‍රියාමාර්ගයක් ගැනීම මඟින් දැනටමත් අස්ථාවර තත්වයකට පත් ව ඇති රට තවත් විනාශ කාරී තත්ත්වයකට යොමු විය හැකි වන අතර අහිංසක පුරවැසියන්ට, විරෝධතාකරුවන්ට මෙන්ම ආරක්ෂක නිලධාරීන්ටද තුවාල සිදු කරමින් ඔවුන්ගේ යහ පැවැත්මට අනිසි ලෙස බලපෑ හැකි බව ද එම ලිපියේ සඳහන්.\nඑවැනි සිදුවීමක් මඟින් ආපසු හැරවිය නොහැකි හානියක් සිදු කළ හැකි බැවින්, හදිසි නීතිය වහා ඉවත් කරන ලෙස රජයට බල කිරීමට සිදු වන බවයි ශ්‍රී ලංකා වෛද්‍ය සංගමය කියාසිටියේ.",
       "URL": "https://www.hirunews.lk/303839/දේශපාලන-මතභේද-වහා-විසඳා-රට-යථා-තත්ත්වයට-පත්-කරන-ලෙස-ශ්‍රී-ලංකා-වෛද්‍ය-සංගමය-රජයෙන්-ඉල්ලයි",
       "Category": "Local News",
       "Parent URL": "https://www.hirunews.lk/local-news.php?pageID=1183"
}