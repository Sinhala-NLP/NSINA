{
       "Source": "hirunews",
       "Timestamp": "Friday, 08 April 2022 - 18:36",
       "Headline": "ශ්‍රී ලංකා මහබැංකුව දේශපාලනය රහිත ස්වාධීන තැනක් - මහබැංකු අධිපති ආචාර්ය නන්දලාල් වීරසිංහ (වීඩියෝ)",
       "News Content": "මෙරට ආර්ථිකය නියත වශයෙන්ම යහපත් ගමන් මාර්ගයකට හැරවීමේ හැකියාව සහ ශක්තිය ශ්‍රී ලංකා මහ බැංකුව සතුව ඇති බව තමන් විශ්වාස කරන්නේ යැයි නව මහ බැංකු අධිපති ආචාර්ය නන්දලාල් වීරසිංහ පවසනවා.\nඔහු කියා සිටින්නේ එම හැරවුම් ලක්ෂය ඉදිරි මාස කිහිපය තුළ දී ඇති කරගත හැකි වනු ඇති බවයි.\nඒ සඳහා දේශපාලන ස්ථාවරභාවය සහ සමාජයීය ස්ථාවරභාවය අත්‍යවශ්‍ය සාධකයක් බවත් ඔහු අවධාරණය කළා.\nමහ බැංකු අධිපති ආචාර්ය නන්දලාල් වීරසිංහ අද (08) දින වැඩ භාර ගැනීමෙන් අනතුරුව පවත්වනු ලබන පළමු මාධ්‍ය හමුවේ දී යි මේ අදහස් ප්‍රකාශ කළේ.\nඑමෙන්ම රටේ අභිවෘද්ධිය සඳහා තමන් උපරිම කැපවීමෙන් කටයුතු කරන බවත් සිය කටයුතුවල දී දේශපාලන මැදිහත්වීම් ඇති කර ගැනීමට කිසිදු ඉඩක් නොතබා ස්වාධීනව කටයුතු කරන බවත් ඔහු කියා සිටියා.\nතමන් එම කටයුත්ත සිදු කිරීම සඳහා අවශ්‍ය පසුබිම සකසා ගැනීමෙන් පසුව මේ අවදානම භාර ගෙන මෙරටට පැමිණි බවයි ඔහු සඳහන් කර සිටියේ.\nමෙරට ණය ප්‍රතිව්‍යුහගත කර ගැනීම සඳහා හැකි උපරිම වේගයෙන් කටයුතු කරන බවත් ඒ සඳහා වහාම යෝජනා කැදවීම සඳහා මේ වන විටත් පියවර ගෙන ඇති බවත් ඔහු කියා සිටියා.\nඑම යෝජනා සලකා බැලීමෙන් අනතුරුව ඒවා ක්‍රියාත්මක කිරීම සඳහා වහාම කමිටුවක් පත් කිරීමට තමන් අදහස් කර සිටින බවත් මෙම මාධ්‍ය හමුවේ දී ආචාර්ය වීරසිංහ පවසා සිටියා.\nතමන් රට වෙනුවෙන් තීන්දු තීරණ ගැනීමේදී කිසිදු දේශපාලන අධිකාරියට හෝ දේශපාලන උවමනාවකට නතුව කටයුතු කිරීමේ කිසිදු බලාපොරොත්තුවක් නොමැති බවත් ශ්‍රී ලංකා මහ බැංකුව සෘජුව වගකියන්න මෙරට මහජනතාවට බවත් ඔහු මෙම මාධ්‍ය හමුවේ දී හමුවේ දී අවධාරණය කර සිටියා.",
       "URL": "https://www.hirunews.lk/301512/ශ්‍රී-ලංකා-මහබැංකුව-දේශපාලනය-රහිත-ස්වාධීන-තැනක්-මහබැංකු-අධිපති-ආචාර්ය-නන්දලාල්-වීරසිංහ-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1242"
}