{
       "Source": "hirunews",
       "Timestamp": "Sunday, 07 August 2016 - 15:03",
       "Headline": "Update: නැඳුන්ගමුවේ රාජා දළදා සමිඳුන් වැද පුදා ගනී",
       "News Content": "මෙවරත් මහනුවර ශ්‍රී දළදා මාළිගාවේ පෙරහර කරඬුව වැඩම කරවන්නට වාසනාව උදා කර ගත් නැඳුන්ගමුවේ රාජා හස්තියා දින 7ක ගමනකින් පසු අද සිය ගමනාන්තයට ළඟා වුණා.\nරාජා හස්තියා මහනුවර දළදා කරඬුව වැඩම කරවන්නේ 10 වන වතාවටයි.\nනැඳුන්ගමුවේ රාජා වැලිවේරිය - රතුපස්වල පිහිටි සිය හාම්පුතාගේ නිවසින් මහනුවර බලා ගමන් ආරම්භ කළේ පසුගිය 1 වැනිදායි.\nසුපුරුදු පරිදි දුරකතර ගෙවාගෙන පා ගමනින් මහනුවර බලා ගමන් කරන රාජා හස්තියාගේ ආරක්ෂාව සම්බන්ධයෙන් බලධාරීන්ගේ අවදානය යොමු විය යුතු බවට හිරු ප්‍රවෘත්ති කළ අනාවරණයත් සමඟ හස්තියාට පූර්ණ පොලිස් සහ හමුදා ආරක්ෂාව ලබාදීමට වනජීවි අමාත්‍යවරයා පියවර ගත්තා.\nඅද උදෑසන මාවනැල්ල - හිඟුල - මාවෙල - මල්වතු විහාරයෙන් අවසන් දිනට ගමන් ආරම්භ කළ හස්තියා වෙනුවෙන් එහිදී ආශිර්වාද පිරිත් සජ්ඣායනාවක් ද සිදුකෙරුණා.\nදින 7ක සිය ගමන අවසන් කළ රාජා හස්තියා මහනුවර ශ්‍රී දළදා මාළිගාව වෙත පැමිණියේ අද පස්වරු 6ට පමණයි.\nඑහිදී නැඳුන්ගමුවේ රාජා දළදා සමිදුන් වැද නමස්කාර කළ අතර, ඉන් අනතුරුව හස්තියා වෙනුවෙන් ශ්‍රී දළදා මාළිගාවේ පිරිත් සජ්ඣායනාවක් ද පැවැත්වුණා.\nUpdate : Sunday, August 7, 2016 : 07.02\n.....................................................................\nශ්‍රී දළදා මාළිගාවේ දළදා කරඬුව වැඩම කරවන නැදුම්ගමුවේ රාජා අද උදෑසන මහා සංඝ රත්නයේ පිරිත් සජ්ඣායනා මධ්‍යයේ මහනුවර බලා පිටත් වුණා.\nපෙරහරට යාමට පෙර නැදුම්ගමුව රාජාගේ අවසන් නවාතැන්පළ වූයේ මාවනැල්ල - මාවෙල - හිඟුල මල්වතුු මහා විහාරයයි.\nඅප වාර්තාකරු සදහන් කළේ නැදුම්ගමුවේ රාජා ආරක්ෂාව යටතේ අද උදෑසන මහනුවර බලා පිටත්ව ගිය අතර හස්තියා දැක ගැනීම සඳහා මඟ දෙපස විශාල පිරිසක් ද එක්ව සිටි බවයි.",
       "URL": "https://www.hirunews.lk/140027/update-නැඳුන්ගමුවේ-රාජා-දළදා-සමිඳුන්-වැද-පුදා-ගනී",
       "Category": "Local News",
       "Parent URL": "https://www.hirunews.lk/local-news.php?pageID=4932"
}