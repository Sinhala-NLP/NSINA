{
       "Source": "hirunews",
       "Timestamp": "Tuesday, 29 November 2022 - 20:17",
       "Headline": "මෛත්‍රීගෙ රැස්වීමට අමරවීරගෙන් තරවටුවක්",
       "News Content": "හෙට (30) පස්වරු පහට නිදහස් පක්ෂ මූලස්ථානයේ කැඳවා ඇති එක්සත් ජනතා නිදහස් සන්ධාන විධායක සභා රැස්වීම පැවැත්වුවහොත් නීතිමය පියවර ගන්නා බව පවසමින් එහි මහ ලේකම් අමාත්‍ය මහින්ද අමරවීර ලිපියක් යොමුකර තිබෙනවා.\nඒ, එක්සත් ජනතා නිදහස් සන්ධානයේ සභාපති හිටපු ජනාධිපති මෛත්‍රීපාල සිරිසේන වෙතයි.\nඅදාළ ලිපියේ දැක්වෙන්නේ සභාපතිවරයා විසින් හෙට පස්වරු පහට විධායක සභා රැස්වීමක් පැවැත්වෙන බවට විධායක සභිකයන්ට දන්වා ඇති බවයි.\nඑහෙත් එක්සත් ජනතා නිදහස් සන්ධාන ව්‍යවස්ථාවට අනුව එවැනි රැස්වීමක් කැඳවීමට බලය ඇත්තේ ලේකම්වරයාට බව අමාත්‍ය මහින්ද අමරවීර ලිපියේ සඳහන් කර තිබෙනවා.\nඒ අනුව හිටපු ජනාධිපති මෛත්‍රීපාල සිරිසේන කැඳවා ඇත්තේ නීතිවිරෝධී රැස්වීමක් බැවින් එය අවලංගු නොකළහොත් නීතිමය පියවර ගන්නා බවයි අදාළ ලිපියේ වැඩිදුරටත් දැක්වෙන්නේ.\nකෙසේ වෙතත් පසුගියදා ශ්‍රී ලංකා නිදහස් පක්ෂ මධ්‍යම කාරක සභාව රැස්වූ අවස්ථාවේදී ප්‍රකාශයට පත් කෙරුණේ එක්සත් ජනතා නිදහස් සන්ධානයේ මහ ලේකම් ධුරයට තිලංග සුමතිපාල පත් කිරීමට තීරණය කළ බවයි.\nපසුව එම පත් කිරීම පිළි නොගන්නා බව පවසමින් සන්ධානයේ සාමාජික පක්ෂ නිවේදනයක් නිකුත් කර තිබුණා.",
       "URL": "https://www.hirunews.lk/321593/මෛත්‍රීගෙ-රැස්වීමට-අමරවීරගෙන්-තරවටුවක්",
       "Category": "Local News",
       "Parent URL": "https://www.hirunews.lk/local-news.php?pageID=699"
}