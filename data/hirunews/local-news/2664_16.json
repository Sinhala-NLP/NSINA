{
       "Source": "hirunews",
       "Timestamp": "Friday, 12 June 2020 - 17:06",
       "Headline": "සමගි ජනබලවේගයේ පැමිණිල්ල ප්‍රතික්ෂේප කරන්නැයි එජාපය අධිකරණයෙන් ඉල්ලයි",
       "News Content": "පක්ෂ සාමාජිකත්වයෙන් ඉවත් කිරීමට එරෙහිව සමගි ජනබලවේගයේ මහ ලේකම් රංජිත් මද්දුමබණ්ඩාර එක්සත් ජාතික පක්ෂයට එරෙහිව  ගොනුකළ පැමිණිල්ල ප්‍රතික්ෂේප කරන ලෙස ඉල්ලා, එහි වගඋත්තරකරුවෙකු ලෙස නම් කර සිටින එක්සත් ජාතික පක්ෂ මහ ලේකම් අකිල විරාජ් කාරියවසම් අද කොළඹ දිසා අධිකරණය හමුවේ විරෝධතාවක් ගොනු කරනු ලැබුවා.\nඒ තුළින් ඔහු පෙන්වා දී ඇත්තේ පැමිණිලිකරු නිවැරදි තොරතුරු යටපත් කරමින් යහපත් චේතනාවකින් තොරව මෙම පැමිණිල්ල ඉදිරිපත් කර ඇති බවයි.\nතම පක්ෂයේ කෘත්‍යාධිකාරී මණ්ඩලය නව සන්ධානයක් යටතේ ඉදිරි මහ මැතිවරණයට තරග කිරීමටත්, අගමැති අපේක්ෂකයා ලෙස සජිත් ප්‍රේමදාස නම් කිරීමටත් තීරණයක් ගෙන තිබූ නමුත්, වෙන්ව පක්ෂයක් පිහිටුවාගැනීමට රංජිත් මද්දුමබණ්ඩාර ඇතුලූ කිසිවෙකුට අවසර ලබා නොදුන් බවද එක්සත් ජාතික පක්ෂ මහ ලේකම්වරයා ප්‍රකාශ කර තිබෙනවා.\nමේ අතර ඉදිරි මහ මැතිවරණයේදී ජනතාව තෝරා පත් කරගත යුත්තේ හදවතක් ඇති ආණ්ඩුවක් බව සමගි ජනබලවේගයේ නායක සජිත් ප්‍රේමදාස පවසනවා.\nඔහු මේ බව සඳහන් කළේ ඊයේ මොරටුව - එගොඩඋයන ප්‍රදේශයේ පැවති ජන හමුවකට එක්වෙමින්.\nමේ අතර සමගි ජනබලවේගයෙන් රත්නපුර දිස්ත්‍රික්කය සඳහා තරග කිරීමට නාමයෝජනා භාරදී සිටි හිටපු ආණ්ඩුකාරවරියක වන නිලූකා ඒකනායක, අපේක්ෂකත්වයෙන් ඉවත්වීමට තීරණය කර තිබෙනවා.\nඊට අදාළ ලිපිය මැතිවරණ කොමිසම වෙත යොමුකරමින් ඇය සඳහන් කර ඇත්තේ සෞභ්‍යමත් ශ්‍රී ලංකාවක් ඉදිරියේදී බිහිවනු ඇති බවට තමා තුළ ඇති විිශ්වාසය හේතුවෙන් ඊට සහයෝගය ලබාදීම සඳහා මෙම තීරණයට එළඹි බවයි.\nපසුගිය දින කිහිපයේද සමගි ජනබලවේගයෙන් නාමයෝජනා භාරදී තිබූ හිටපු පාර්ලිමේන්තු මන්ත්‍රී මංගල සමරවීර මන්ත්‍රී දේශපාලනයෙන් ඉවත්වන බව ප්‍රකාශ කළ අතර, එහි අම්බලන්ගොඩ බලමණ්ඩල සභාපති ලෙස කටයුතු කළ ඩෙනට් පනියන්දූව ආණ්ඩුවට සහයදීමට එක්වුණා.\nමේ අතර එක්සත් ජාතික පක්ෂය කොළඹ අද කැඳවා තිබූ මාධ්‍ය හමුවකදී හිටපු පාර්ලිමේන්තු මන්ත්‍රී වජිර අබේවර්ධන කරුණු කිහිපයක් සම්බන්ධයෙන් අදහස් පළ කළා.\nඔහු කියා සිටියේ සමගි ජනබලවේගයද වැඩි කල් නොපවතින බවයි.",
       "URL": "https://www.hirunews.lk/242897/සමගි-ජනබලවේගයේ-පැමිණිල්ල-ප්‍රතික්ෂේප-කරන්නැයි-එජාපය-අධිකරණයෙන්-ඉල්ලයි",
       "Category": "Local News",
       "Parent URL": "https://www.hirunews.lk/local-news.php?pageID=2664"
}