{
       "Source": "hirunews",
       "Timestamp": "Sunday, 06 August 2023 - 13:05",
       "Headline": "උඩවලව ජල ධාරිතාව දශම ගණනකට සීමා වෙයි (වීඩියෝ)",
       "News Content": "සමනල වැවෙන් උඩවලව ජලාශයට ජලය නිකුත්කරන ලෙස ඉල්ලමින් ගොවිජන එකමුතුව ආරම්භ කළ සත්‍යග්‍රහය 14වන දිනටත් අද ක්‍රියාත්මකයි.\nමෙලෙස සත්‍යග්‍රහයට එක්වූ ගොවීන් පිරිසක් ඊයේ (05) දිනයේදී බෙලිහුල්ඔය සමනලවැව පිවිසුම ආසන්නයේදී විරෝධතාවකද නිරතවූ අතර එහිදී පොලිසිය සමග උණුසුම් තත්ත්වයක්ද ඇති වුණා.\nඉන් අනතුරුව සමනල වැව භාර බලධාරීන් ගොවීන්ට දන්වා එවා තිබුණේ සඳුදා දිනයේදී මේ සම්බන්ධයෙන් සාකච්ඡා කිරිම සඳහා සාමාජිකයින් කිහිප දෙනෙකුට අවස්ථාව සලසා දෙන බවයි.\nමේ අතර උඩවලව ජලාශයේ සක්‍රිය ජල ධාරිතාව 0.96%ක් තරම් අවම මට්ටමකට පැමිණ ඇති බව ජලාශය භාර භූ සම්පත් ඉංජිනේරු විදුර කාරියවසම් මහතා හිරු ප්‍රවෘත්ති සමග පවසා සිටියා.\nමේ සම්බන්ධයෙන් සොයා බැලීම සඳහා හිරු ප්‍රවෘත්ති කණ්ඩායමක් උඩවලව ප්‍රදේශයේ සංචාරයකද නිරත වනවා.\nමේ අතර ජලය නොලැබීම හේතුවෙන් හුංගම මිනිඇතිලිය ප්‍රදේශයේ කුඹුරු රැසක් විනාශ වී ඇති අතර ඒ සම්බන්ධයෙන් සොයාබැලීම සඳහා සමස්ත ලංකා ගොවිජන සම්මේලනයේ ජාතික සංවිධායක නාමල් කරුණාරත්න එම ප්‍රදේශයට පැමිණි අතර ප්‍රදේශයේ ගොවීන් සමඟ එක්ව ඔහු විරෝධතාවයකද නිරත වුණා.",
       "URL": "https://www.hirunews.lk/343797/උඩවලව-ජල-ධාරිතාව-දශම-ගණනකට-සීමා-වෙයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=121"
}