{
       "Source": "hirunews",
       "Timestamp": "Saturday, 21 May 2022 - 10:43",
       "Headline": "නීතිවිරෝධී මත්ද්‍රව්‍ය සමග පුද්ගලයින් දෙදෙනකු අත්අඩංගුවට",
       "News Content": "කොළඹ අපරාධ කොට්ඨාසයේ නිලධාරින් විසින් ඊයේ (20) දහවල් කාලයේ දී සිදු කරන ලද වැටලීමකට අනුව වැල්ලම්පිටිය - මීතොටමුල්ල ප්‍රදේශයේ දී කාන්තාවක් අත් අඩංගුවට ගෙන තිබෙනවා.\nඒ නීතිවිරෝධී මත්ද්‍රව්‍ය ළඟ තබාගැනීමේ චෝදනාව මතයි.\nඑහිදී ඇය සතුව තිබී සොයාගත් අයිස් මත්ද්‍රව්‍ය ප්‍රමාණය ග්‍රෑම් 20යි මිලිග්‍රෑම් 605ක් බවයි පොලිස් මාධ්‍ය ප්‍රකාශක කාර්යාලය නිවේදනය කළේ.\nවැල්ලම්පිටිය ප්‍රදේශයේ පදිංචි මෙම සැකකාරිනිය 37 හැවිරිදි අයෙක් වන අතර, ඇය අද දිනයේ දී කොළඹ මහේස්ත්‍රාත් අධිකරණයට ඉදිරිපත් කිරීමට නියමිතයි.\nමේ අතර නීතිවිරෝධී මත්පැන් සහ ගෝඩා සමග 59 හැවිරිදි අයෙකු පූගොඩ පොලීසිය හා එක්ව දඹගල්ල විශේෂ කාර්ය බලකායේ නිලධාරින් විසින් අත් අඩංගුවට ගෙන තිබෙනවා.\nඒ ඊයේ රාත්‍රි කාලයේ දී පූගොඩ - උඩකනම්පැල්ල ප්‍රදේශයේදියි.\nඑහිදී මත්පැන් ලීටර් 67.5ක් සහ ගෝඩා ලීටර් 749ක් සොයා ගැනුණා.\n'වග' ප්‍රදේශයේ පදිංචිකරුවෙකු වන මොහු 25 වැනි දින පූගොඩ මහේස්ත්‍රාත් අධිකරණයට ඉදිරිපත් කිරීමට නියමිතයි.",
       "URL": "https://www.hirunews.lk/304896/නීතිවිරෝධී-මත්ද්‍රව්‍ය-සමග-පුද්ගලයින්-දෙදෙනකු-අත්අඩංගුවට",
       "Category": "Local News",
       "Parent URL": "https://www.hirunews.lk/local-news.php?pageID=1154"
}