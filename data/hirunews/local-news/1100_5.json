{
       "Source": "hirunews",
       "Timestamp": "Sunday, 12 June 2022 - 17:26",
       "Headline": "පුරන් කුඹුරු වසර කට රජයට පවරා ගැනීමේ වැඩපිළිවෙලක්",
       "News Content": "පුරන් කුඹුරු වසර 05කට පවරා ගැනේ\nදිවයින පුරා මෙතෙක් වගා නොකර අතහැර දමා ඇති සියලුම කුඹුරු ඉඩම් ආහාර බෝග වගා කිරීම සදහා වසර 5කට පවරා ගැනීමේ වැඩ පිළිවෙලක් අරඹන බව කෘෂිකර්ම ඇමති මහින්ද අමරවීර ප්‍රකාශ කළා.\nකෘෂිකර්ම අමාත්‍යාංශයේ පාර්ලිමේන්තු උපදේශක කාරක සභා රැස්වීමේදී මේ පිළිබදව සාකච්ජාවට ගත් බවයි එම අමාත්‍යාංශය සදහන් කළේ. ගොවිජන සේවා දෙපාර්තමේන්තුව මඟින් පුරන් කුඹුරු හදුනාගෙන එම ඉඩම් වගා කිරීමට කැමති පුද්ගලයන්ට ලබාදීමට පියවර ගන්නා බවයි කෘෂිකර්ම අමාත්‍යවරයා සදහන් කර ඇත්තේ.\nදිවයින පුරා පුරන් කුඹුර හෙක්ටයාර් ලක්ෂයකට වැඩි ප්‍රමාණයක් පවතින අතර ඉන් වගා කළ හැකි පුරන් කුඹුරු ප්‍රමාණය හෙක්ටයාර පනස් දහසකට ආසන්නයි.\nසුරියවැව ප්‍රාදේශීය ලේකම් කාර්යාලයේ අද පැවති වැඩසටහනකට එක්වීමෙන් අනතුරුව මාධ්‍ය වෙත අදහස් දක්වමින් කෘෂිකර්ම අමාත්‍ය මහින්ද අමරවීර ප්‍රකාශ කළේ ඉදිරියේදි සහල් හිගයක් මෙරට තුල ඇති නොවන බවයි.\nඑමෙන්ම, ලබන 15 වෙනිදාට පෙර පොහොර දිවයිනට ගෙන ඒමට නියමිත බවද ඔහු කියා සිටියා.\nගොවිජන සේවා දෙපාර්තමේන්තුවේ මැදිහත්වීමෙන් සූරියවැව නමඩගස්වැව ප්‍රදේශෙයේ ගොවීන්ට බෙදා දුන් කාබනික පොහොර තොගය ප්‍රමිතියෙන් තොර බවට ගොවීන් චෝදනා කරනවා.\nමේ අතර, වැඩිමිලට සහල් අලෙවි කිරීමට අදාලව වැටලීම් 70 ක් සහ සහල් මිල ප්‍රදර්ශණය නොකිරිම සම්බන්ධයෙන් වැටලීම් 150ක් අද වන විට සිදුකර ඇති බව පාරිභෝගික කටයුතු පිළිබද අධිකාරිය ප්‍රකාශ කළා.\nඑහි විමර්ශණ අධ්‍යක්ෂක අසේල බණ්ඩාර මේ බව කියා සිටියේ ඇඹිලිපිටිය ප්‍රදේශයේ අද පැවති මාධ්‍ය හමුවට එක්වෙමින්.\nකෙසේවෙතත් විකෘති වී ඇති සහල් මිල ප්‍රකෘති තත්වයට පත් කිරීමට ආණ්ඩුවට දින 10 ක් ලබාදෙන බව සහල් නිෂ්පාදකයින් සදහන් කළා.\nඑසේ නොමැති වුවහොත් විරෝධතා ක්‍රියාමාර්ගවලට එළඹෙන බවයි එක්සත් සහල් නිෂ්පාදකයින්ගේ සංගමයේ සභාපති මුදිත පෙරේරා කියා සිටියේ.\nඋඩරට එළවළු රට පුරා බෙදාහරින කැප්පෙටිපොල විශේෂිත ආර්ථික මධ්‍යස්ථානයෙන් එළවළු මිලදී ගැනීමට පිට පළාත්වල සිට පැමිණෙන ජනතාවගේ අඩුවක් දක්නට ලැබෙන බව වාර්තා වුණා.",
       "URL": "https://www.hirunews.lk/306947/පුරන්-කුඹුරු-වසර-කට-රජයට-පවරා-ගැනීමේ-වැඩපිළිවෙලක්",
       "Category": "Local News",
       "Parent URL": "https://www.hirunews.lk/local-news.php?pageID=1100"
}