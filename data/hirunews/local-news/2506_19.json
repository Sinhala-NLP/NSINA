{
       "Source": "hirunews",
       "Timestamp": "Friday, 21 August 2020 - 19:20",
       "Headline": "දින 5 කට පසු නොරොච්චෝලෙන් මෙගාවොට් 270ක් ජාතික විදුලි පද්ධතියට - අද රාත්‍රියේ සිට විදුලි කප්පාදුවක් නැහැ (වීඩියෝ)",
       "News Content": "අද රාත්‍රියේ සිට විදුලි කප්පාදුවක් සිදු නොකෙරෙන බව ලංකා විදුලිබල මණ්ඩලය පවසනවා.\nඒ නොරොච්චෝල බලාගාරයේ විදුලි ජනන කටයුතු යථා තත්වයට පත්කිරීම හේතුවෙන්.\nකෙරවලපිටිය ග්‍රිඩ් උපපොළේ ඇති වූ දෝෂය හේතුවෙන් අක්‍රිය වූ නොරෙච්චෝලේ ලක් විජය බලාගාරයේ දෙවන ජනන යන්ත්‍රය අද පස්වරුවේ ජාතික විදුලි පද්ධතියට සම්බන්ධ කෙරුණා.\nඑයින් මෙගාවොට් 270ක් මුදා හැරෙන අතර, සෙසු ජනන යන්ත්‍ර දෙක ඉදිරියේදි සක්‍රිය කිරීමට නියමිතයි.\nකෙරවලපිටිය විදුලි බලාගාරයේ නඩත්තු කටයුත්තකදි විදුලි අධිකාරිවරයෙකු අතින් සිදු වු අත්වැරදිමක් නිසා සමස්ත දිවයිනටම මෙලෙස විදුලිය විසන්ධි වූ බවයි ලංකා විදුලි බල මණ්ඩලයේ සභාපතිවරයා සඳහන් කළේ.\nමේ සම්බන්ධයෙන් කරුණු දැක්විම සඳහා ලංකා විදුලිබල මණ්ඩලයේ තාක්ෂණික ඉංජිනේරු සංගමය අද විදුලිබල අමාත්‍යංශයට පැමිණියා.\nපසුගිය දිනවල විදුලි සැපයුම සීමා කිරිමේ තත්ත්වය මේ වනවිට ඉවත් කිරිමට හැකියාව ලැබී ඇති බවයි විදුලි බල අමාත්‍යංශයේ මාධ්‍ය ප්‍රකාශක සුලක්ෂණ ජයවර්ධන හිරු ප්‍රවෘත්ති අංශයට සඳහන් කළේ.\nකෙසේ වෙතත්, මෙම සිදුවීම පිළිබඳ සොයා බැලීම සඳහා විෂය භාර අමාත්‍ය ඩලස් අලහප්පෙරුම විසින් පත්කළ කමිටුවේ වාර්තාව ලබන සඳුදා භාරදීමට නියමිතයි.\nඑසේම, මහජන උපයෝගිතා කොමිසමේ නිළධාරින් පිරිසක් ද අද කෙරවලපිටිය ග්‍රිඩ් උපපොලෙහි නිරික්ෂණ චාරිකාවක නිරත වු අතර, එම නිරික්ෂණ ඇතුළත් ස්වාධීන වාර්තාව ඉදිරියේදි නිකුත් කරන බව එම කොමිසම සඳහන් කළා.\nමේ අතර, ලංකා විදුලිබල මණ්ඩලයේ ඇතැම් නිළධාරින් හේතුවෙන් එය පාඩු ලබන ආයතනයක් බවට පත්ව ඇති බව මහජන අයිතින් සුරැකිමේ ජාතික ව්‍යාපාරය චෝදනා කළා.",
       "URL": "https://www.hirunews.lk/248336/දින-5-කට-පසු-නොරොච්චෝලෙන්-මෙගාවොට්-270ක්-ජාතික-විදුලි-පද්ධතියට-අද-රාත්‍රියේ-සිට-විදුලි-කප්පාදුවක්-නැහැ-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2506"
}