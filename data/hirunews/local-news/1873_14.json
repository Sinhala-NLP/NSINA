{
       "Source": "hirunews",
       "Timestamp": "Sunday, 20 June 2021 - 6:53",
       "Headline": "වැඩිහිටි නිවාසයක සිටි හිමිනමක් ඝාතනය කළ සැකකරුවෙකු අත්අඩංගුවට",
       "News Content": "පමුණුගම උස්වැටකෙයියාව ප්‍රදේශයේ වැඩිහිටි නිවාසයක වැඩසිටි ස්වාමීන් වහන්සේ නමක් පහරදීමකින් ඝාතනය කර තිබෙනවා.\nමෙම වැඩිහිටි නිවාසය මානසික ආබාධ සහිත පුද්ගලයන් සඳහා වෙන් කෙරුනු එකක් බවයි පොලිස් මාධ්‍ය ප්‍රකාශකවරයා සඳහන් කළේ.\nසැකකරු එම වැඩිහිටි නිවාසයේ නේවාසිකව සිටි ජාඇල ප්‍රදේශයේ පදිංචි 73 හැවිරිදි අයෙක් බව සඳහන්.\nඑම පුද්ගලයා ද මානසික ආබාධයක් හේතුවෙන් එහි නේවාසිකව සිට ඇති බවටයි අනාවරණ වී ඇත්තේ.\nඊයේ උදෑසන එම වැඩිහිටි නිවාසයේ ඇතිවූ සිද්ධියකදී සැකකරු මෙම හිමිනමට මුගුරකින් පහරදී ඇතැයි හෙළිවී තිබෙනවා.\nසිද්ධියට අදාළව වැලිසර මහේස්ත්‍රාත්වරයා විසින් මහේස්ත්‍රාත් පරීක්ෂණය පවත්වා ඇති අතර අපවත්වූ ස්වාමීන් වහන්සේගේ පශ්චාත් මරණ පරීක්ෂණය අද පැවැත්වීමට නියමිතයි.\nමෙම වැඩිහිටි නිවාසයේ මානසික ආබාධ සහිත තවත් මානසික ආබාධ සහිත පුද්ගලයන් 18 දෙනෙකු සිටින බව සඳහන්.\nඑවැනි වැඩිහිටි නිවාසයක් පවත්වාගෙන යාමේදී අදාළ නිර්ණායක අනුගමනය කර ඇත් ද යන්න සහ ඊට ලියාපදිංචිය ලබාගෙන ඇත් ද යන්න පිළිබඳව ද පරීක්ෂණ ක්‍රියාත්මකයි.\nඝාතනයට සම්බන්ධ සැකකරු අත්අඩංගුවට ගෙන ඇති අතර පමුණුගම පොලිසිය සිද්ධියට අදාළව තවදුරටත් පරීක්ෂණ සිදුකරනවා.",
       "URL": "https://www.hirunews.lk/274771/වැඩිහිටි-නිවාසයක-සිටි-හිමිනමක්-ඝාතනය-කළ-සැකකරුවෙකු-අත්අඩංගුවට",
       "Category": "Local News",
       "Parent URL": "https://www.hirunews.lk/local-news.php?pageID=1873"
}