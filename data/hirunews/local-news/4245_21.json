{
       "Source": "hirunews",
       "Timestamp": "Monday, 30 October 2017 - 11:00",
       "Headline": "ඩග්ලස් දේවානන්දාට පහරදීමේ සිද්ධියේ වරදකරුවන්වූ 6 දෙනෙකුට සිර දඩුවම්",
       "News Content": "ඊ.පී.ඩී.පී. සංවිධානයේ ප්‍රධාන ලේකම් හිටපු අමාත්‍ය ඩග්ලස් දේවානන්දාට කළුතර බන්ධනාගාරය තුළදී උල් ආයුධයකින් පහරදී බරපතල තුවාල සිදු කිරීමේ සිද්ධියට වරදකරුවන් වූ විත්තිකරුවන් 6 දෙනෙකුට බරපතල වැඩ සහිත වසර දහයහමාරක සිර දඩුවම් නියම කෙරුණා.\nඒ, මෙම නඩුවේ තීන්දුව කොළඹ මහාධිකරණ විනිසුරු පියසේන රණසිංහ විසින් අද ප්‍රකාශයට පත් කරමින්.\nමෙම සිද්ධියේ චෝදනා එල්ලවූ එල්.ටී.ටී.ඊ. සංවිධානයේ මුල් පෙළේ නායකයෙකු වූ එමිල් කාන්තන් ඇතුලු 9 දෙනෙකු නිදොස් කොට නිදහස් කිරීමටද මහාධිකරණ විනිසුරුවරයා නියෝග කළා.\nකළුතර බන්ධනාගාරය තුළදී හිටපු අමාත්‍ය ඩග්ලස් දේවානන්දාට මෙම ප්‍රහාරය එල්ලවුණේ 1998 වසරේ ජූනි මස 30 වනදායි.\nමෙම නඩුවේදී විත්තිකරුවන් 16 දෙනෙකුට චෝදනා එල්ල වූ අතර එක් විත්තිකරුවෙකු නඩුව ආරම්භයේදීම වරද පිලිගැනීම හේතුවෙන් දඩුවම් නියම කර තිබුණා.",
       "URL": "https://www.hirunews.lk/174778/ඩග්ලස්-දේවානන්දාට-පහරදීමේ-සිද්ධියේ-වරදකරුවන්වූ-6-දෙනෙකුට-සිර-දඩුවම්",
       "Category": "Local News",
       "Parent URL": "https://www.hirunews.lk/local-news.php?pageID=4245"
}