{
       "Source": "hirunews",
       "Timestamp": "Sunday, 08 August 2021 - 11:06",
       "Headline": "පෙම්වතිය සහ මාස 6ක බිළිඳා ඝාතනය කර පිළිස්සූ පෙම්වතා වසර 6කට පසු පාපොච්චාරණය කරයි (වීඩියෝ)",
       "News Content": "මාස හයක් වයසැති බිළිඳා සහ 20 හැවිරිදි පෙම්වතිය ඝාතනය කර පිළිස්සූ පෙම්වතා වසර හයකට පසු මෙම සිද්ධිය සම්බන්ධයෙන් පාපොච්චාරණය කර තිබෙනවා.\n2015 වසරේ අගෝස්තු මාසයේ සිට අතුරුදන් මෙම කාන්තාව සහ බිළිඳා සම්බන්ධයෙන් ඥාතීන් විසින් කිලිනොච්චියේ පිහිටි මානව හිමිකම් කාර්යාලයට පැමිණිලි කිරීමෙන් අනතුරුව වවුනියාව කොට්ඨාස අපරාධ විමර්ශන අංශය මගින් වසර තුනක පමණ කාලයක් පූර්ණ පරීක්ෂණයකින් අනතුරුවයි මොහු ඊයේ අත්අඩංගුවට ගෙන ඇත්තේ.\n28 හැවිරිදි සැකකරු ඝාතනයෙන් පසු අවස්ථා දෙකකදී විදෙස්ගතව සිට නැවත වව්නියාවට පැමිණ ඇති අතර පසුව පොලීසිය අතුරුදන් කාන්තාව සහ බිළිදා සම්බන්ධයෙන් සැකකරුගෙන් විමසූ අවස්ථාවේදී ඔහු පොලීසියට කිහිප විටක් ව්‍යාජ තොරතුරු ලබාදී තිබෙනවා.\nපසුව දුරකතන දත්ත පරීක්ෂා කල අවස්ථාවේදී හෙළි වූ කරුණු මත මෙම තරුණයා අත්අඩංගුවට ගෙන ඇති අතර ඉන් අනතුරුවයි මෙම පාපොච්චාරණය කර ඇත්තේ.\nසැකකරු යාපනය කොණ්ඩාවිල් ප්‍රදේශයේ කොන්ත්‍රාත් කටයුත්තක් සඳහා ගිය අවස්ථාවේදී අසල්වැසි තරුණියක් සමඟ ඇති වූ ප්‍රේම සම්බන්ධයක් දුරදිග යාමෙන් තරුණිය ගැබ්ගෙන ඇති බව විමර්ශණවලදී අනාවරණය වී තිබෙනවා.\nඑහිදී දෙදෙනා අතර අවස්ථා කිහිපයකදී ආරවුල් ද හටගෙන ඇති බවයි වාර්තා වන්නේ.\nඅනතුරුව තරුණියට බිළිඳා ලැබී මාස 6කට පසුව සැකකාර තරුණයා විසින් තරුණිය විවාහ කරගන්නා බවට ඇයගේ ඥාතීන්ට පවසා ඇයත් බිළිඳාත් රැගෙන වව්නියාවේ මුරුගන්ඌර්හි පිහිටි සිය නිවසට පැමිණ ඇත්තේ 2015 වසරේ අගෝස්තු මස 09 වනදායි.\nඑදින රාත්‍රියේ තරුණියත් සමඟ ඇති වු ආරවුලක් දුරදිග යාමෙන් දෙදෙනාගේම ගෙල සිර කොට ඝාතනය කර සිරුරු නිවස තුලදීම පොල්අතු සහ භූමිතෙල් යොදා පුලුස්සා අවශේෂ කොටස් ගෙවත්තේ වල දැමූ බවටයි සැකකරු පාපොච්චාරණය කර ඇත්තේ.\nමියගිය 20 හැවිරිදි තරුණිය යාපනය කෙණ්ඩාවිල්හි පදිංචිකාරිණියක්.",
       "URL": "https://www.hirunews.lk/279177/පෙම්වතිය-සහ-මාස-6ක-බිළිඳා-ඝාතනය-කර-පිළිස්සූ-පෙම්වතා-වසර-6කට-පසු-පාපොච්චාරණය-කරයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1768"
}