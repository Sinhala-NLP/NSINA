{
       "Source": "hirunews",
       "Timestamp": "Sunday, 13 August 2023 - 9:43",
       "Headline": "ශ්‍රවණාබාධිත පුද්ගලයින්ටත් රියදුරු බලපත්‍ර",
       "News Content": "ප්‍රවාහන අමාත්‍ය බන්දුල ගුණවර්ධනගේ ප්‍රධානත්වයෙන් ශ්‍රවණාබාධවලින් පෙළෙන පුද්ගලයින් සඳහා රියදුරු බලපත්‍ර ලබා දීමේ වැඩසටහනක් ආරම්භ කර තිබෙනවා.\nඊයේ (12) කුරුණෑගලදී මෙම වැඩසටහන ආරම්භ කර ඇති බවයි සඳහන් වෙන්නේ.\nවයඹ පළාතේ පමණක් ශ්‍රවණාබාධිත පුද්ගලයින් 77000ක් සිටින බව ප්‍රකාශ කළ අමාත්‍යවරයා වැඩිදුරටත් සඳහන් කර සිටියේ පසුගිය කාල පරාසය තුළ ඔවුන්ට නීත්‍යානුකූල රියැදුර බලපත්‍ර ලබා නොදුන් බවයි.\nනමුත් ලෝකයේ අනෙක් රටවල මෙවැනි විශේෂ අවශ්‍යතා ඇති පුද්ගලයින්ට සුවිශේෂී සැලකිල්ලක් ලැබෙන බවත් එවැනි වපසරියක් තුළදී ජාත්‍යන්තරව බලපැවැත්වෙන පරිදි මෙම බලපත්‍රය ලබා දෙන බවයි අමාත්‍යවරයා සඳහන් කර සිටියේ.\nඑවැනි පුද්ගලයින් සඳහා බලපත්‍රය ලබා දීමේ දී යතුරුපැදි කරුවෙක් නම් ආරක්ෂිත හිස්වැසුමේ සහ ජැකට් එක පිටුපස සුවිශේෂී ස්ටීකර් එකක් අලවා ගත යුතු බවත් මෝටර් රථවල නම් එය බාහිරට පෙනෙන ආකාරයට ඉදිරියට සහ පිටුපසට අලවා තැබිය යුතු බවයි අමාත්‍යවරයා වැඩිදුරටත් සඳහන් කර සිටියේ.",
       "URL": "https://www.hirunews.lk/344638/ශ්‍රවණාබාධිත-පුද්ගලයින්ටත්-රියදුරු-බලපත්‍ර",
       "Category": "Local News",
       "Parent URL": "https://www.hirunews.lk/local-news.php?pageID=102"
}