{
       "Source": "hirunews",
       "Timestamp": "Tuesday, 14 March 2023 - 21:38",
       "Headline": "වර්ජනයෙන් ප්‍රවාහනයට බාධාවක් නැහැ - පෞද්ගලික බස්, ලංගම සහ දුම්රියේ අංශ රැසක් වැඩ",
       "News Content": "රජයේ බදු ප්‍රතිපත්තියට එරෙහිව හෙට ක්‍රියාත්මක වර්ජනයට පෞද්ගලික බස් රථ මෙන් ම දුම්රිය සහ ශ්‍රී ලංගම වෘත්තිය සමිති රැසක් සහය පළ නොකරන බව අද (14) ප්‍රකාශ වුණා.\nකෙසේ වෙතත් අද මධ්‍යම රාත්‍රියේ සිට පැය 24ක කාලයක් වර්ජනයේ නිරත වන අතර හෙට දිනයේදී ධාවන කටයුතුවලට එක් නොවන බවයි ලොකොමෝටිව් දුම්රිය රියදුරු සංගමයේ සභාපති කේ. ඒ. යූ. කොන්තසිංහ කොළඹ අද කැඳවා තිබූ මාධ්‍ය හමුවකට එක්වෙමින් කියා සිටියේ.\nකෙසේ වෙතත්, අත්‍යවශ්‍ය මහජන සේවාවක් ලෙස ප්‍රකාශයට පත්කර ඇති දුම්රිය දෙපාර්තමේන්තුවේ සියලුම කාර්ය මණ්ඩලවල නිවාඩු අද සිට අවලංගු කර තිබෙනවා.\nඒ අනුව හෙට සේවයට වාර්තා නොකරන සියලු නිලධාරින්ගෙන් නිදහසට කරුණු විමසා තමන් වෙත වාර්තාවක් ඉදිරිපත් කරන ලෙසට දුම්රිය සාමාන්‍යාධිකාරිවරයා එම දෙපාර්තමේන්තුවේ සියලු ප්‍රධානීන් වෙත දැනුම් දුන්නා.\nමේ අතර ප්‍රවාහන අමාත්‍ය ආචාර්ය බන්දුල ගුණවර්ධන සමඟ අද පැවති සාකච්ඡාවකින් අනතුරුව මාධ්‍ය වෙත අදහස් දක්වමින් දුම්රිය ස්ථානාධිපති සංගමයේ සභාපති සුමේධ සෝමරත්න කියා සිටියේ මෙම වර්ජනයට දුම්රිය ස්ථානාධිපති සංගමය, දුම්රිය පාලක සංගමය සහ දුම්රිය නියාමක සංගමය එක්නොවන බවයි.\nමේ අතර, ශ්‍රී ලංකා ගමනාගමන මණ්ඩලයේ පොදුජන ප්‍රවාහන සේවක සංගමයේ සභාපති නුරාර්ජිත් සිං ප්‍රකාශ කළේ සංගම් 5 ක් මෙම වර්ජනයට සහය නොදක්වන අතර ඔවුන් හෙට දිනයේ සියලුම ශ්‍රී ලංගම ඩිපෝවල බස් ගමනාගමන කටයුතුවල නිරත වන බවයි.\nඑමෙන් ම, ලංකා පෞද්ගලික බස් හිමියන්ගේ සංගමයේ සභාපති ගැමුණු විජේරත්න කොළඹ අද පැවති මාධ්‍ය හමුවකදී සඳහන් කළේ දීප ව්‍යාප්තව හෙට දිනයේ දී පෞද්ගලික බස් රථ 13,000කට ආසන්න සංඛ්‍යාවක් ධාවනයේ යෙදෙන බවයි.",
       "URL": "https://www.hirunews.lk/329958/වර්ජනයෙන්-ප්‍රවාහනයට-බාධාවක්-නැහැ-පෞද්ගලික-බස්-ලංගම-සහ-දුම්රියේ-අංශ-රැසක්-වැඩ",
       "Category": "Local News",
       "Parent URL": "https://www.hirunews.lk/local-news.php?pageID=476"
}