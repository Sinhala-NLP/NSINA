{
       "Source": "hirunews",
       "Timestamp": "Tuesday, 01 August 2017 - 16:31",
       "Headline": "ෆේස්බුක් පෙම මන්නා පහරකින් කෙළවර වෙයි (ඡායාරූප)",
       "News Content": "පිළියන්දල, මිරිස්වත්ත  ප්‍රදේශයේදී වයස අවුරුදු 22 ක තරුණියකගේ හිසට මන්නයකින් කිහිප වතාවක් පහරදී වස පානය කළ අයෙකු පොලිස් අත්අඩංගුව යටතේ කළුබෝවිල රෝහලේ ප්‍රතිකාර ලබන බව පොලිසිය පවසනවා.\nමන්නා පහරින් තුවාල ලැබූ තරුණිය මේවනවිට කොළඹ ජාතික රෝහලේ ප්‍රතිකාර ලබන බවයි අප වාර්තාකරු සඳහන් කළේ.\nවස පානය කළ 34 හැවිරිදි පුද්ගලයා මීට වසරකට පෙර ෆේස්බුක් හරහා අදාළ තරුණිය දැන හදුනගෙන තිබෙනවා.\n34 හැවිරිදි පුද්ගලයා විවාහක දෙදරු පියෙක්.නමුත් ඔහු ඒ පිලිබඳ තරුණියට ප්‍රකාශ කර නෑ.\nකාලයත් සමග අදාළ පුද්ගලයා තරුණියගේ නිවසට පැමිණ තිබෙනවා.\nනිවසට පැමිණි පසු ඔහු තරුණියගේ දෙමාපියන්ට ප්‍රකාශ කර තිබෙන්නේ විවාහයෙන් පසු තමා සෞදියේ රැකියාවකට යන බවයි.\nමේ නිසා තරුණියගේ දෙමාපියන් දෙදෙනාගේ විවාහය සිදුකර දී තිබෙනවා.\nපසුව විදෙස් ගතවන පුද්ගලයාගේ පළමු බිරිඳ සිද්ධිය සැලවීමත් සමග දෙහිවල ප්‍රදේශයේ සිට පිළියන්දල තරුණියගේ නිවසට පැමිණ සියලු කරුණු තරුණියගේ දෙමාපියන්ට ප්‍රකාශ කර තිබෙනවා.\nමෙම සිද්ධියෙන් උරණවූ තරුණියගේ සහෝදරයා විදේශ ගතව සිටින පුද්ගලයාට දුරකථන ඇමතුමක් දී දික්කසාද වන ලෙස තර්ජනය කර තිබෙනවා.\nපසුව අද (01) විදේශ ගතව සිටි පුද්ගලයා ලංකාවට පැමිණ පිළියන්දල, මිරිස්වත්ත  ප්‍රදේශයේදී තරුණියගේ හිසට මාන්නයෙන් කොටා ඔහු වස පානය කර තිබෙනවා.\nතුවාල ලැබූ තරුණිය මේවනවිට කොළඹ ජාතික රෝහලේ ප්‍රතිකාර ලබන බවත් සිද්ධිය සම්බන්ධයෙන් පිළියන්දල පොලිසිය පරීක්ෂණ පවත්වන බවත් වාර්තාවනවා.",
       "URL": "https://www.hirunews.lk/167347/ෆේස්බුක්-පෙම-මන්නා-පහරකින්-කෙළවර-වෙයි-ඡායාරූප",
       "Category": "Local News",
       "Parent URL": "https://www.hirunews.lk/local-news.php?pageID=4391"
}