{
       "Source": "hirunews",
       "Timestamp": "Monday, 24 July 2023 - 15:04",
       "Headline": "වැඩවර්ජනය අත්හිටුවීමට දුම්රිය වෘත්තීය සමිති තීරණය කරයි (වීඩියෝ)",
       "News Content": "කිසිදු පූර්ව දැනුම් දීමකින් තොරව, මගී ජනතාවද අපහසුතාවයට පත් කරමින් දුම්රිය රියැදුරන් ආරම්භ කළ වැඩවර්ජනය අද පස්වරුවේ අවසන් කෙරුණා. ඒ, දුම්රිය සාමාන්‍යාධිකාරිවරයා සමග පැවැත්වූ සාකච්ඡාවකින් අනතුරුවයි.\nකෙසේවෙතත් ඊයේ රාත්‍රියේ සිට අද උදෑසන දක්වා කාර්යාලයීය දුම්රිය ද ඇතුළුව දුම්රිය ගමන්වාර 65ක් අවලංගු කිරීමට සිදු වීමෙන් මගී ජනතාව පත්වුණේ දැඩි අසීරුතාවයකටයි.\nවැටුප් විෂමතාව, අතිකාල දීමනා කප්පාදුව, සේවක හිඟය ඇතුළු ගැටලු කිහිපයකට විසඳුම් ලබාදෙන ලෙස ඉල්ලමින් දුම්රිය රියැදුරන් ඊයේ සිට වර්ජනයක් ආරම්භ කළ අතර මේ හේතුවෙන් ඊයේ රාත්‍රියේ සිට අද උදෑසන දක්වා දුම්රිය ගමන්වාර 26ක් අවලංගු කිරීමට සිදුවුණා.\nප්‍රධාන මාර්ගයේ දුම්රිය 5ක්, කැලණිවැලි දුම්රිය මාර්ගයේ දුම්රිය 2ක්, මුහුදුබඩ මාර්ගයේ දුම්රිය 2ක්, උතුරු මාර්ගයේ සහ හලාවත මාර්ගයේ දුම්රිය දෙකක් වශයෙන් අද උදෑසන කාර්යාලයීය දුම්රිය 11ක්ද මේ අතරට අයත්.\nවර්ජනය හේතුවෙන් අද උදෑසන කාර්යාල වෙත පැමිණීමට සිටි මගීන් පත් වුණේ දැඩි අපහසුතාවකටයි.\nමේ අතර ප්‍රධාන දුම්රිය මාර්ගයේ ධාවනයට එක් කර තිබූ දුම්රියක් අද උදෑසන කාර්මික දෝෂයකටද ලක්වීම හේතුවෙන් ගමනාගමනයට බාධා එල්ල වුණා.\nඅද පස්වරුවේ දුම්රිය සාමාන්‍යාධිකාරීවරයා සමඟ පැවැත්වූ සාකච්ඡාවෙන් අනතුරුව දුම්රිය රියැදුරන් මෙම වෘත්තිය ක්‍රියාමාර්ග අවසන් කිරීමට තීරණය කළා.\nකෙසේවෙතත් පූර්ව දැනුම්දීමකින් තොරව ආරම්භ කළ වෘත්තිය ක්‍රියාමාර්ගය සම්බන්ධයෙන් විෂයභාර අමාත්‍යවරයා පළ කළේ මෙවන් අදහසක්.",
       "URL": "https://www.hirunews.lk/342357/වැඩවර්ජනය-අත්හිටුවීමට-දුම්රිය-වෘත්තීය-සමිති-තීරණය-කරයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=155"
}