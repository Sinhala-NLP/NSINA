{
       "Source": "hirunews",
       "Timestamp": "Thursday, 18 May 2017 - 19:31",
       "Headline": "හිටපු කොටි සාමාජිකයන්ගේ නම් සහිත ස්මාරකයට තහනම් නියෝගයක්",
       "News Content": "මුලතිව් වෙල්ලමුල්ලිවයික්කාල්හි කොටි සාමාජිකයන්ගේ නම් සහිත ස්මාරකයක් ඉදිකිරීම අධිකරණ නියෝගයෙන් නවතා තිබෙනවා.\nඅවසන් යුද සමයේදී මියගිය වැසියන් හා හිටපු කොටි සාමාජිකයින් 500කගේ නම් ඇතුළත් පුවරුවක් හා ඔවුන්ගේ වීරත්වය පිළිබිඹු වන අයුරින් මුලතිව් මුල්ලිවයික්කාල්හී ප්‍රතිමාවක් සාදා ස්ථාපිත කිරීමට ගත් උත්සහයක් දින 14ක කාලයක් යනතුරු විවෘත නොකරන ලෙසට මුලතිව් මහෙස්ත්‍රාත් එම්.අයි.එම්.සම්සුඩීන් අද(18) තහනම් නියෝගයක් පැනවූ බව අප වාර්තාකරු කියා සිටියා.\nමුල්ලිවයික්කාල්හි මිය ගිය වැසියන්ගේ සැමරුම අද පැවති අතර මීට සමගාමීව මෙම ප්‍රතිමාවද එම ස්ථානයේදීම විවෘත කිරීමට සැලසුම් කර තිබුණා.\nමෙම ප්‍රතිමාවේ සහ නාම පුවරුවේ මියගිය කොටි සාමාජිකයින් නිරූපනය වන බවටත් හිටපු කොටි සාමාජිකයින්ගේ නම් ඇතුලත් වීම නිසා ජාතික ආරක්ෂාවට මෙන්ම හංහිදියාවට සහජීවනයට බාධාවක් බවට අදාල පුවරුව සම්බන්ධයෙන් මුලතිව් පොලිසිය අධිකරණය හමුවේ කරුණු දැක්වීමෙන් පසුව මෙම තහනම් නියෝගය පනවනු ලැබුවා.\nඋතුරු පලාත් ස්වේච්ඡා කතොලික පියතුමන්ගේ සංසදය විසින් මෙම ස්මාරකය සාදා ස්ථාපිත කිරීමට පියවර ගෙන තිබුනු අතර එහි පිරිමියකු විසින් තුවාල ලබා සිටින කාන්තාවක දෑතින් ඔසවාගනු ලැබ සිටින ආකාරය දකින කුඩා දරුවා හඬා වැළපෙන අයුරුත් නිරූපනය කරමින් මෙම පිළිරුව නිර්මාණය කර ඇති අතර අදාල අධිකරණ නියෝගය නිසාවෙන් අද(18) දිනයේදී මෙම සමරකය ස්ථාපිත කිරීමෙන් වැලකී ගියා.\nමේ අතර උතුරේ රැඳී සිටින ආරක්ෂක හමුදාවන්ට ඉවත් වන ලෙස බල කරමින් ජනතාව වීථි බසින දවසක් නුදුරේදීම උදාවනු ඇතැයි උතුරු පළාත් ප්‍රධාන අමාත්‍ය සී.වී විග්නේෂ්වරන් මහතා පවසනවා.\nඔහු මේ බව සඳහන් කළේ යුද්ධයෙන් මියගිය පුද්ගලයින් සැමරීම වෙනුවෙන් මුලතිව් හී පැවති උත්සවයට එක්වෙමින්.\nයුද්ධයෙන් මියගිය සිවිල් වැසියන් සැමරීමේ උත්සවයක් අද පෙරවරුවේ මුල්ලිවයික්කාල් නැගෙනහිර ප්‍රදේශයේදී පැවැත්වුණා.\nඒ, විපක්ෂ නායක ආර්ග සම්බන්දන් සහ උතුරු පළාත් ප්‍රධාන අමාත්‍ය සී.වී විග්නේෂ්වරන් යන මහත්වරුන්ගේ ප්‍රධානත්වයෙන්.\nඔහු උත්සවය අමතන අතරතුර එම ස්ථානයේ සිටි පුද්ගලයෙක් විපක්ෂ නායකවරයාගෙන් ප්‍රශ්නයක් විමසීමත් සමග සභාවේ උණුසුම් තත්ත්වයක් ඇතිවුණා.\nමේ අතර, උතුරු පළාත් සභා මන්ත්‍රී එම්.කේ සිවාජිලිංගම් මහතා මෙම සැමරුම් උළෙලට එක්ව සිටියේ නැහැ.\nඔහු ඊට නුදුරින් පිහිටි වෙනත් ස්ථානයකදී තම ආධාරකරුවන් පිරිසක් සමග එක්ව යුද්ධයෙන් මියගිය පවුල්වල සාමාජිකයින් සිහිපත් කළා.\nපුනුරුත්ථාපනය වූ LTTE සාමාජිකයින් පිරිසක්ද යුද්ධයෙන් මියගිය ඥාතීන් සිහි කිරීමේ උත්සවයක් අද මුලතිව් හිදී සංවිධාන කර තිබුණා.\nයුද්ධයෙන් මියගිය සිවිල් ජනතාව සිහිපත් කරමින් මුලතිව් නගරයේ සියලු වෙළෙඳසැල් වසා අද දිනය පුරා හර්තාලයක් ක්‍රියාත්මක කළා.\nඅප වාර්තාකරුවන් සඳහන් කළේ මුලතිව් හා පුදුකුඩිඉරිප්පු වෙළෙඳ සංගමය කැඳවා තිබූ මේ හර්තාලය හේතුවෙන් ප්‍රදේශයේ දෛනික කටයුතු අඩාල වූ බවයි.",
       "URL": "https://www.hirunews.lk/161627/හිටපු-කොටි-සාමාජිකයන්ගේ-නම්-සහිත-ස්මාරකයට-තහනම්-නියෝගයක්",
       "Category": "Local News",
       "Parent URL": "https://www.hirunews.lk/local-news.php?pageID=4511"
}