{
       "Source": "hirunews",
       "Timestamp": "Tuesday, 31 May 2022 - 8:11",
       "Headline": "ඇමරිකාවෙන් ආ ඖෂධ තොගය වහා මුදා හරින්නැයි සෞඛ්‍ය ඇමතිගෙන් නියෝග",
       "News Content": "ඇමරිකා එක්සත් ජනපදයේ සිට ශ්‍රී ලංකාවට එවා තිබූ ඖෂධ තොගය වහා මුදා හැරීමට කටයුතු කරන්නැයි සෞඛ්‍ය අමාත්‍ය කෙහෙලිය රඹුක්වැල්ල අදාළ බලධාරීන්ට උපදෙස් ලබාදී තිබෙනවා.\nඇමරිකාවේ ශ්‍රී ලාංකිකයන් විසින් එවා තිබූ එම ඖෂධ හා වෛද්‍ය උපකරණ දිවයිනට ළඟා වීමට ගත වී ඇත්තේ දින 3ක් පමණයි.\nඑහෙත් දින 12ක් යන තුරුම එම ඖෂධ තොගය කටුනායක සිට කොළඹට රැගෙන ඒමට කටයුතු කර තිබුණේ නැහැ.\nඑය තවදුරටත් කටුනායක රදවා ඇති බවට ඖෂධ තොගය ශ්‍රී ලංකාවට එවූ ඇමරිකාවේ සිටින ශ්‍රී ලාංකික වෛද්‍යවරයෙකු ට්විටර් සටහනක් තබා තිබුණා.\nඑම ඖෂධ තොගය වහා මුදා හැරීමට කටයුතු කරන ලෙසටයි සෞඛ්‍ය අමාත්‍යවරයා දැන් උපදෙස් ලබාදී ඇත්තේ.\nමේ අතර, සෞඛ්‍ය අමාත්‍ය කෙහෙලිය රඹුක්වැල්ල ශ්‍රී ලංකා වෛද්‍ය සම්මේලනයේ සාමාජිකයන් සමග ද ඊයේ සාකච්ඡාවක නිරත වී තිබෙනවා.\nඊට දිවයිනේ සියළුම වෛද්‍ය පීඨවල නියෝජිතයන් ද පැමිණ සිටි බව සදහන්.\nඑහිදී ශ්‍රී ලංකාව දැන් මුහුණ දෙන ඖෂධ හිගය සහ අනෙකුත් දුෂ්කරතාවයන් පිළිබදව අවධානය යොමු වූ බව සෞඛ්‍ය අමාත්‍යවරයා ට්විටර් පණිවුඩයක් නිකුත් කරමින් ප්‍රකාශ කළා.\nඑමෙන්ම අර්බුදය විසදීමට යෝජිත ක්‍රියාමාර්ග සම්බන්ධයෙන් ද එහිදී සාකච්ඡා වී තිබෙනවා.",
       "URL": "https://www.hirunews.lk/305760/ඇමරිකාවෙන්-ආ-ඖෂධ-තොගය-වහා-මුදා-හරින්නැයි-සෞඛ්‍ය-ඇමතිගෙන්-නියෝග",
       "Category": "Local News",
       "Parent URL": "https://www.hirunews.lk/local-news.php?pageID=1131"
}