{
       "Source": "hirunews",
       "Timestamp": "Friday, 15 December 2017 - 19:30",
       "Headline": "අටුව කඩා හැදූ පුටුව",
       "News Content": "දඹුල්ල, හබරණ ප්‍රධාන මාර්ගයේ දිගම්පතහ රක්ෂිත ප්‍රදේශයට ගෙනැවිත් දමන කැළිකසළ අනුභවයට විජයබා නම් හස්තියෙකු පැමිණෙන බව හිරු ප්‍රවෘත්ති හරහා අප පසුගිය දෙවැනිදා අනාවරණය කළා.\nදළ ඇතුන් වෙඩි තබා ඝාතනය කිරීමේ අවස්ථා ඉහළ යාමත් සමඟ මෙම හස්තියාගේ ආරක්ෂාවත් අනතුරේ ඇති බවයි අප එම ප්‍රවෘත්තිය හරහා පෙන්වා දුන්නේ.\nඊට ක්ෂණික ප්‍රතිචාර දැක්වූ වනජීවි සංරක්ෂණ දෙපාර්තමේන්තුවේ ඉහළ නිලධාරීන් ඇතාගේ ආරක්ෂාවට කටයුතු යොදා තිබුණා.\nමෙම ක්ෂණික ප්‍රතිචාර දැක්වීම හරහා වන ජීවි දෙපාර්තමේන්තුව සිදුකර ඇත්තේ අටුව කඩා පුටුව සෑදීමකි.\nඒ, විජයබා හස්තියා ආරක්ෂා කිරීම සඳහා නිලධාරීන් යෙදවීමත් සමඟ සීගිරිය, පේක්කුව බීට්ටු කාර්යාලය වසා දැමීමට සිදුවීමයි.\nඒ හේතුවෙන් එම කාර්යාලය හරහා සිදු වූ නිරීක්ෂණ කටයුතු පහළ යෑමත් සමඟ ප්‍රදේශයේ වන විරෝධී ක්‍රියාවන් ඉහළ යමින් පවතිනවා.\nඑමෙන්ම මෙම ප්‍රදේශයේ වන ජීවි දෙපාර්තමේන්තුව සතු ඉඩම් බලහත්කාරයෙන් අත්පත් කරගැනීම්ද ඉහළ ගොස් ඇති අතර දුම්කොළ වැවීම සඳහා අනවසරයෙන් ඉඩම් හෙළි පෙහෙළි කර තිබෙනවා.\nකරුණු මෙසේ නම් වන ජීවි දෙපාර්තමේන්තුව සිදුකළ යුත්තේ මෙරට වන ගහනය තුළ සරණා අලි ඇතුන් ආරක්ෂා කර ගැනීම සඳහා වඩාත් දියුණු ක්‍රමවේද භාවිත කිරීම නොවේද?\nඒ වෙනුවට දළ ඇතුන් ආරක්ෂා කිරීම සඳහා නිලධාරීන් යෙදවීම කොතෙක් දුරට ප්‍රායෝගිකද?\nවන ජීවි සංරක්ෂණ දෙපාර්තමේන්තුව අකාර්යක්ෂම ආයතනයක් බව මෙරට පරිසරවේදීන් මෙන්ම සිවිල් සංවිධානද බොහෝ කලක පටන් සිදුකරන චෝදනාවක්.\nමෙවැනි ක්‍රියා හමුවේ තහවුරුවන්නේ එම චෝදනා හුදෙක් චෝදනාම නොවන බවයි.\nවන ජීවි සංරක්ෂණ දෙපාර්තමේන්තු බලධාරීන් මෙම සරල සත්‍යය වටහා ගන්නේ කවදාද ?\nහිරු සී.අයි.ඒ අවධිනෙත ඉදිරියේදීත් මේ පිළිබඳව අවධානයෙන්.",
       "URL": "https://www.hirunews.lk/178498/අටුව-කඩා-හැදූ-පුටුව",
       "Category": "Local News",
       "Parent URL": "https://www.hirunews.lk/local-news.php?pageID=4170"
}