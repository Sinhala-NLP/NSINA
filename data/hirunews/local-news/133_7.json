{
       "Source": "hirunews",
       "Timestamp": "Tuesday, 01 August 2023 - 14:19",
       "Headline": "විදුලිය විසන්ධි කිරීමට ආ සේවකයින්ට නිවැසියන් පහර දීලා",
       "News Content": "විදුලි බිල නොගෙවීම නිසා විදුලිය විසන්ධි කිරීමට ඊයේ (31) වාද්දුව, හබරගස්ලන්ද ප්‍රදේශයේ නිවසකට පැමිණි ලංකා විදුලි පෞද්ගලික සමාගමේ සේවකයින් පිරිසකට නිවෙස්හිමියා සිදු කළ පහර දීමකින් තුන්දෙනෙකු තුවාල ලබා රෝහල්ගත කර තිබෙනවා.\nපහර දීම සිදු කළ සැකකරු මේ වන විට ප්‍රදේශයෙන් පළා ගොස් සිටින බවයි වාර්තා වන්නේ.\nඅදාළ නිවසේ මාස කිහිපයක විදුලි බිල නොගෙවීම නිසා රතු නිවේදනයක් ද නිකුත් කර ඇති අතර එය ද නොසළකා හැරීම හේතුවෙනුයි ඊයේ පස්වරුවේ ලංකා විදුලි පෞද්ගලික සමාගමේ සේවකයින් තුන්දෙනෙකු අදාළ නිවසට ගොස් ඇත්තේ.\nසැකකරු එම අවස්ථාවේ නිවසේ නොසිට ඇති අතර විදුලි සැපයුම විසන්ධි කරන අතරතුර ඔහු පැමිණ තිබෙනවා.\nඑහිදී උරණ වූ සැකකරු සේවකයින් තුන්දෙනාට පහර දී විදුලි සැපයුම බලහත්කාරයෙන් ලබා ගෙන ඇති බවයි වාර්තා වන්නේ.\nපහර කෑ විදුලි සේවකයින් පසුව පොලිසියට පැමිණිලි කර ඇති අතර අනතුරුව පොලිසිය සමඟ ගොස් ලංකා විදුලි පෞද්ගලික සමාගමේ සේවකයින් යළි අදාළ නිවසේ විදුලිය විසන්ධි කර ඇති බව සඳහන්.",
       "URL": "https://www.hirunews.lk/343284/විදුලිය-විසන්ධි-කිරීමට-ආ-සේවකයින්ට-නිවැසියන්-පහර-දීලා",
       "Category": "Local News",
       "Parent URL": "https://www.hirunews.lk/local-news.php?pageID=133"
}