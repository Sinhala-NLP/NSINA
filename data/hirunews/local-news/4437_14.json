{
       "Source": "hirunews",
       "Timestamp": "Wednesday, 05 July 2017 - 13:13",
       "Headline": "ඩෙංගු වලට මුහුණ දෙන්න පාසල් නිල ඇඳුම වෙනස් කරයි",
       "News Content": "පාසල් ළමයින් අතර ඩෙංගු රෝගය සීඝ්‍රයෙන් පැතිර යාම නිසා පාසල් නිල ඇඳුමේ තාවකාලික වෙනසක් සිදු කිරීමට අධ්‍යාපන අමාත්‍යාංශය තීරණය කර තිබෙනවා.\nඊට අදාළ චක්‍රලේඛය ඉදිරි දින දෙක ඇතුළත නිකුත් කරන බවයි කොළඹ ඊයේ (04) පැවති උත්සවයකට එක්වෙමින් විෂය භාර අමාත්‍ය අකිල විරාජ් කාරියවසම් කියා සිටියේ.\nමේ අනුව, කොට කලිසමෙන් සැරසී පාසලට පැමිණෙන සිසුන්ට දිග කලිසමකින් සහ ශිෂ්‍යාවන්ට සම්පූර්ණයෙන් ශරීරය වැසෙන ඇඳුමකින් සැරසී පාසලට පැමිණිය හැකි බවයි අමාත්‍යවරයා කියා සිටියේ.\nසෞඛ්‍ය අමාත්‍යාංශයේ දත්තවලට අනුව වසරේ ගත වූ මාස 7 ඇතුළත ඩෙංගු රෝගීන් 77,222 ක් වාර්තා වී තිබෙනවා.\nඉන් වැඩිම සංඛ්‍යාවක් බස්නාහිර පළාතෙන් වාර්තා වී ඇති අතර එය ප්‍රතිශතයක් ලෙස සියයට 43 යි දශම 4 ක්.\nරෝගය වැළදීමෙන් පුද්ගලයින් 220 කට ආසන්න සංඛ්‍යාවක් මේ වනවිට ජීවිතක්ෂයට පත්ව ඇති බව සෞඛ්‍ය අමාත්‍යාංශය ප්‍රකාශ කළා.",
       "URL": "https://www.hirunews.lk/165135/ඩෙංගු-වලට-මුහුණ-දෙන්න-පාසල්-නිල-ඇඳුම-වෙනස්-කරයි",
       "Category": "Local News",
       "Parent URL": "https://www.hirunews.lk/local-news.php?pageID=4437"
}