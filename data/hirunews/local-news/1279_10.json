{
       "Source": "hirunews",
       "Timestamp": "Tuesday, 22 March 2022 - 8:34",
       "Headline": "පාර්ලිමේන්තුව අද රැස්වෙයි",
       "News Content": "ත්‍රස්තවාදය වැළැක්වීමේ තාවකාලික විධි විධාන සංශෝධන පනත් කෙටුම්පත දෙවන වර කියවීමේ විවාදය අද (22) පාර්ලිමේන්තුවේදී පැවැත්වීමට නියමිතයි.\nපාර්ලිමේන්තුව අද පෙරවරු 10ට රැස් වන අතර පෙරවරු 11 සිට පස්වරු 4.30 දක්වා එම පනත් කෙටුම්පත දෙවන වර කියවීමේ විවාදය පැවැත්වීමටයි නියමිතව ඇත්තේ.\nමේ අතර, ඉඩම් සංවර්ධන ආඥා පනත යටතේ පළ කළ රෙගුලාසි විවාදයට ගැනීම හෙට පාර්ලිමේන්තුවේ දී සිදු කිරීමට සැලසුම් කර තිබෙනවා.\nඑකතු කළ අගය මත බදු සංශෝධන පනත් කෙටුම්පත අනිද්දා (24) දිනයේ පාර්ලිමේන්තුවේදී විවාදයට ගැනීමට නියමිත බවයි පාර්ලිමේන්තුවේ සන්නිවේදන දෙපාර්තමේන්තුව සඳහන් කළේ.\nමේ අතර, ඉන්දුනීසියාවේ බාලි හි පැවැත්වෙන 144 වන අන්තර් පාර්ලිමේන්තු සංගම් සැසි වාරය සඳහා ශ්‍රී ලංකාව නියෝජනය කරමින් කථානායක මහින්ද යාපා අබේවර්ධන ඇතුළු 4 දෙනෙකු සහභාගි වී සිටිනවා.\nපසුගිය 20 වන දා ආරම්භ වූ එම සැසි වාරය ලබන 25 වන දා දක්වා පැවැත්වීමට නියමිතයි.\nකථානායකවරයාට අමතරව එම සැසි වාරය සඳහා සහභාගි වී සිටින සෙසු නියෝජිතයින් වන්නේ ජනමාධ්‍ය අමාත්‍ය ඩලස් අලහප්පෙරුම, පාර්ලිමේන්තු මන්ත්‍රීවරුන් වන කාවින්ද ජයවර්ධන, ශානක්‍යයන් රාසමාණික්කම්, රනිල් වික්‍රමසිංහ හා පාර්ලිමේන්තු මහලේකම් ධම්මික දසනායකයි.\nමෙම සැසි වාරයේදී ශ්‍රී ලංකාව නියෝජනය කරමින් මහ සමුළු දේශනය කථානායකවරයා විසින් පවත්වනවා.\nමෙවර අන්තර් පාර්ලිමේන්තු සංගම් සැසි වාරයේදී ප්‍රධාන වශයෙන් සාකච්ඡාවට ගනු ලබන ප්‍රජාතන්ත්‍රවාදය සහ මානව අයිතිවාසිකම්, ගෝලීය සාමය හා ආරක්ෂාව පිළිබද ස්ථාවර කමිටු සාකච්ඡා සදහා අමාත්‍ය ඩලස් අලහප්පෙරුම සහභාගි වීමට නියමිතයි.",
       "URL": "https://www.hirunews.lk/300064/පාර්ලිමේන්තුව-අද-රැස්වෙයි",
       "Category": "Local News",
       "Parent URL": "https://www.hirunews.lk/local-news.php?pageID=1279"
}