{
       "Source": "hirunews",
       "Timestamp": "Wednesday, 20 December 2017 - 13:30",
       "Headline": "තහනමේ අවදානම",
       "News Content": "රුසියාව විසින් මෙරට තේ සඳහා පනවා ඇති තාවකාලික තහනම මාස 06ක පමණ කාලසීමාවක් පැවතියහොත් එම වෙළඳපොල අහිමි වීමේ අවධානමක් පවතින බව ආර්ථික පර්යේෂකයන් පෙන්වා දෙනවා.\nඑසේ වුවහොත් ජාත්‍යන්තරයේ ශ්‍රී ලංකාවට හිමි බ්ලැක් ටී වෙළඳපොල ඉන්දියාවට හෝ කෙන්යාවට හිමිවිය හැකි බවයි කොළඹ විශ්වවිද්‍යාලයේ ආර්ථික විද්‍යා අංශයේ ජේ්‍යෂ්ඨ කතිකාචාර්ය ආචාර්ය ප්‍රියංග දුනුසිංහ සඳහන් කළේ.\nමෙරටින් යැවූ තේ අඩංගු බහාලුමකින් කප්රා නමැති කෘමියෙකු හමුවීමත් සමඟ තේ ආනයනය කිරීම තාවකාලික නතර කිරීමට රුසියාව තීරණය කරනු ලැබුවා.\nඑය පසුගිය සදුදා සිට ක්‍රියාත්මක වන බවයි ඔවුන් නිවේදනය කළේ.\nඑම තහනමත් සමඟ මෙලෙස ශ්‍රී ලංකාවේ තේ අපනයනයෙන් සියයට 25ක පමණ ප්‍රතිශතයක් අලෙවි කිරීම පිළිබඳව ගැටළුකාරී තත්ත්වයක් උද්ගතව තිබෙනවා.\nකෙසේ වෙතත් තේ පර්යේෂණ ආයතනය පවසන්නේ මෙරටින් යැවූ තේ බහාලුමක කප්රා නමැති කෘමි විශේෂය ශ්‍රී ලංකාවෙන් හමුවී නොමැති බවයි.\nඒ පිළිබඳව ගැටළුවක් පවතින අතර රුසියානු බලධාරීන්ගෙන් නිල වාර්තාවක් අපේක්ෂාවෙන් සිටින බවයි එම ආයතනයේ සභාපති ආචාර්ය ජයන්ත ගවරම්මන කියා සිටියේ.\nකෙසේ වෙතත්, රුසියාව විසින් දිනයක් ලබාදුන් වහාම තේ තහනම පිළිබඳ සාකච්ඡා කිරීමට ශ්‍රී ලංකා රජයේ නියෝජිතයන් පිරිසක් එහි පිටත්ව යාමට නියමිත බව රජයේ ප්‍රවෘත්ති දෙපාර්තමේන්තුවේ දැන් පැවැත්වෙන අමාත්‍ය මණ්ඩල තීරණ දැනුම්දීමේ මාධ්‍ය හමුවට එක්වෙමින් සම කැබිනට් ප්‍රකාශක අමාත්‍ය රාජිත සේනාරත්න කියා සිටියා.\nමේ අතර, රාජ්‍ය ආයතන සඳහා 2018 වසරේ සිට ක්‍රියාත්මක කිරීමට නියමිතව තිබූ සුදු ඇස්බැස්ටස් තහනම තාවකාලිකව අවලංගු කිරීමට කැබිනට් මණ්ඩලය ඊයේ තීරණය කරනු ලැබුවා.\nමෙරටට සුදු ඇස්බැස්ටස් නිෂ්පාදනය සඳහා ප්‍රධාන වශයෙන් අමුද්‍රව්‍ය ආනයනය කරනු ලබන්නේ රුසියාවෙන්.\nශ්‍රී ලංකාවේ තේ සඳහා රුසියාව විසින් තහනමක් පනවා දින කිහිපයක් ගතවන විට ඇස්බැස්ටස් සඳහා පනවා තිබූ තහනම මෙලෙස ඉවත් කිරීම විශේෂත්වයක්.",
       "URL": "https://www.hirunews.lk/178869/තහනමේ-අවදානම",
       "Category": "Local News",
       "Parent URL": "https://www.hirunews.lk/local-news.php?pageID=4164"
}