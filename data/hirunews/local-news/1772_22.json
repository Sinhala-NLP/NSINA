{
       "Source": "hirunews",
       "Timestamp": "Thursday, 05 August 2021 - 19:47",
       "Headline": "ඉෂාලිනී ගැන රිෂාඩ් කතා කරයි (වීඩියෝ)",
       "News Content": "හිටපු අමාත්‍ය, පාර්ලිමේන්තු මන්ත්‍රි රිෂාඩ් බදියුදීන්ගේ නිවසේ සවි කර තිබූ සී.සී.ටී.වී කැමරා 16 ක් පරීක්ෂා කළ ද ඉෂාලිනි ජූඩ් දැරිය ගිනි තබාගත් බව කියන දර්ශන හා ගින්න නිවූ බව කියන දර්ශන ඒවායේ සටහන් වී නොමැති බව පොලිසිය ප්‍රකාශ කළා.\nපොලිස් සමීප රූප ආවේක්ෂණ කැමරා කොට්ඨාශ නිලධාරීන් පිරිසක් ඊයේ මෙම කැමරා පරීක්ෂා කළ අතර,  ඉන් දෙකක් අක්‍රියව තිබූ බවයි එහිදී හෙළි වී ඇත්තේ.\nනිවස අභ්‍යන්තරයේ පිහිටි එම කැමරා අක්‍රිය වීමට හේතුව සොයා පොලීසිය මේ වන විට විමර්ශනයක් ආරම්භ කර තිබෙනවා.\nමේ අතර, තම නිවසේ ඇති වූ සිද්ධිය සම්බන්ධයෙන් හිටපු අමාත්‍ය රිෂාඩ් බදියුදීන් පළමු වරට අද පාර්ලිමේන්තුවේදී අදහස් පළ කළා.\nඑහිදී ඔහු  සඳහන් කළේ ඉෂාලිනි දැරිය සිය නිවසට පැමිණෙන විට ඇගේ වයස අවුරුදු 16 ඉක්මවා තිබූ බවයි.\nඑමෙන්ම, දෙමව්පියන් කිසිවෙකු ඇය සමග නොපැමිණි බවත් දැරියට සිය නිවසේ වෙනම කාමරයක් ලබාදීමට පියවර ගෙන තිබූ බව ද  මන්ත්‍රීවරයා සඳහන් කළා.\nසිද්ධිය වූ දින උදෑසන 06.45ට දැරිය කෑගසන ශබ්දය ඇසී නිවසේ සිටි බිරිදගේ පියා සහ මව විසින් ඇයව බේරාගැනීමට උත්සාහ කර ඇති බවත් අනතුරුව 7.33ට දැරිය රෝහල්ගත කල බවයි මන්ත්‍රීවරයා කියා සිටියේ.\nගින්න නිවීම සදහා සිදුකළ උත්සාහයට අදාලව සහ ඒ අවස්ථාවේ ලබා ගත් දුරකථන ඇමතුම් පටිගත වී ඇති බව ද මන්ත්‍රීවරයා එහිදි සදහන් කළා.\nකෙසේ වෙතත්, ඉෂාලිනි දැරිය පෙරවරු 08.45ට රෝහල්ගත කල බවට පොලිස් වාර්තාවල දැක්වෙන බවයි ඔහු කියා සිටියේ.\nදැරියට ප්ලාස්ටික් සැත්කමක් සිදුකිරීම සදහා ලක්ෂ 7ත් 10ත් අතර මුදලක් වැය වන බවට රෝහල කළ දැනුම් දීමට අනුව ඊට තම නිවැසියන් කැමැත්ත පළකර ඇති බවයි ඔහු කියා සිටියේ.\nඑහෙත් ඇතැමුන් දැරියගේ මරණය සම්බන්ධයෙන් වෙනස් මත ඉදිරිපත් කරන බව ප්‍රකාශ කළ මන්ත්‍රීවරයා ඇයට මෙහෙකාරියකට සේ නොසැලකු බව සඳහන් කළා.\nරිෂාඩ් බදියුදීන් මන්ත්‍රීවරයා අදහස් දැක්වීමෙන් අනතුරුව ආණ්ඩු පක්ෂයේ ප්‍රධාන සංවිධායක අමාත්‍ය ජොන්ස්ටන් ප්‍රනාන්දු, පාර්ලිමේන්තු මන්ත්‍රී ඉමිතියාස් බාකීර් මාකර්, සහ රාජ්‍ය අමාත්‍ය කංචන විජේසේකර අදහස් දැක්වු අතර ඊට පාර්ලිමේන්තු මන්ත්‍රී රිෂාඩ් බදියුදීන් ද මැදිහත් වුණා.",
       "URL": "https://www.hirunews.lk/278962/ඉෂාලිනී-ගැන-රිෂාඩ්-කතා-කරයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1772"
}