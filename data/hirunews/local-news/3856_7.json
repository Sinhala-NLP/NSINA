{
       "Source": "hirunews",
       "Timestamp": "Tuesday, 10 July 2018 - 13:42",
       "Headline": "බස් වලින් කප්පම් ගත් ප්‍රධාන සැකකරු හෙළිවේ",
       "News Content": "කෙසෙල්වත්තේ දිනුකගේ ප්‍රධාන ගෝලයෙකු ලෙස සැලකෙන මත්ද්‍රව්‍ය සමඟ ඊයේ (09) රාත්‍රියේ අත්අඩංගුවට ගත් අජිත් නැමැත්තා කොළඹ ප්‍රධාන බස් නැවතුම්පොළවල කප්පම් ගැනීමේ කටයුතුවල නිරත වී ඇති බවට විමර්ශනවලදී අනාවරණ වී තිබෙනවා.\nකෙසෙල්වත්තේ දිනුක මේ වන විට ඩුබායි රාජ්‍යයේ සැඟව සිටින බවටයි සැක කෙරෙන්නේ.\nඔහුගේ ප්‍රධාන ගෝලයා ලෙස සැලකෙන අජිත් නැමැත්තා ගුණසිංහපුර පිහිටි ඔහුගේ නිවසේ දී අත්අඩංගුවට ගනු ලැබුවේ පොලිස් විශේෂ කාර්ය බලකාය විසින්.\nවැඩිදුර විමර්ශනවලදී අනාවරණ වී ඇත්තේ සැකකරු ගුණසිංහපුර, බැස්ටියන් මාවත සහ මධ්‍යම බස් නැවතුම්පොළෙහි මෙලෙස කප්පම් මුදල් එකතු කර ඇති බවයි.\nමීට අමතරව ඔහුට පුද්ගල ඝාතනය සම්බන්ධයෙන් ද චෝදනා එල්ල වී ඇති බව පොලීසිය සඳහන් කළා.\nඩුබායි හි සිටින කෙසෙල්වත්තේ දිනුක මත්ද්‍රව්‍ය ජාවාරම් සහ මෙරට සිදුවූ ඝාතන සම්බන්ධයෙන් චෝදනා ලැබූ අයෙක්.",
       "URL": "https://www.hirunews.lk/194896/බස්-වලින්-කප්පම්-ගත්-ප්‍රධාන-සැකකරු-හෙළිවේ",
       "Category": "Local News",
       "Parent URL": "https://www.hirunews.lk/local-news.php?pageID=3856"
}