{
       "Source": "hirunews",
       "Timestamp": "Monday, 06 May 2019 - 13:10",
       "Headline": "පාසල් ආරම්භ වුවද සිසුන්ගේ පැමිණීම අඩු වෙයි",
       "News Content": "ආරක්ෂාව මධ්‍යයේ 6 ශ්‍රේණියේ සිට 13 වන ශ්‍රේණිය දක්වා පන්තිවල දෙවන පාසල් වාරය  අද ආරම්භවුවද ළමයින්ගේ පැමිණීමේ විශාල අඩුවක් දක්නට ලැබුණු බව වාර්තා වුණා.\nපරීක්ෂා කිරීම් අනතුරුව සිසුන් පාසැල් තුලට ඇතුලත් කරගත් අතර පාසැල් අවට පොලිසිය සහ යුද හමුදා නිලධාරීන් මෙන්ම ඇතැම් ස්ථානවල පොලිස් නිල සුනඛයන් ද දක්නට ලැබුණු  බවයි අප වාර්තාකරුවන් සඳහන් කළේ.\nමේ අතර පළමුවන ශ්‍රේණියේ සිට පස්වන ශ්‍රේණිය දක්වා පන්ති ආරම්භ කෙරෙනුයේ ලබන සඳුදායි.\nඑමෙන්ම අද සිට පාසල් ළමයින් ප්‍රවාහනය කරන වාහන ගාල් කිරීම සඳහා වෙන් වූ විශේෂ ස්ථානද හඳුන්වා දීමට පොලීසිය පියවර ගත්තා.\nකෙසේ වෙතත් අධ්‍යාපන අමාත්‍ය අකිල විරාජ් කාරියවසම් හිරු ප්‍රවෘත්ති අංශයට අදහස් දක්වමින් කියා සිටියේ පාසල් වෙත සිසුන් පැමිණීම වෙනදාට වඩා අද දිනයේ පහළ මට්ටමක පැවතියද එය ඉදිරි දින කිහිපයේදී සාමාන්‍ය අතට පත්වේයැයි විශ්වාස කරන බවයි.\nමේ අතර පවතින තත්ත්වය හමුවේ පාසල්වලට දරුවන් එවීම සඳහා දෙමව්පියන්ගේ මානසිකත්වය මෙතෙක් සකස් වී නොමැති බව ලංකා විදුහල්පති සංගමය ප්‍රකාශ කළා.\nරට තුළ පවතින තත්ත්වය හමුවේ විශ්වවිද්‍යාල ද මේ වනවිට තාවකාලිකව වසා දමා ඇත්තේ දින නියමයක් නොමැතිවයි.\nමේ සම්බන්ධයෙන් සිදුකළ විමසීමකදී විශ්වවිද්‍යාල ප්‍රතිපාදන කොමිෂන් සභාවේ උසස් නිලධාරියෙකු කියා සිටියේ සරසවි යළි ආරම්භ කරන දිනය පිළිබඳව මෙතෙක් තීරණය කර නොමැති බවයි.\nඊට අදාළව ඉදිරියේදී සාකච්ඡා කිහිපයක් පැවැත්වීමට නියමිත බවද ඔහු කියා සිටියා.",
       "URL": "https://www.hirunews.lk/215849/පාසල්-ආරම්භ-වුවද-සිසුන්ගේ-පැමිණීම-අඩු-වෙයි",
       "Category": "Local News",
       "Parent URL": "https://www.hirunews.lk/local-news.php?pageID=3366"
}