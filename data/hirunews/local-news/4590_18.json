{
       "Source": "hirunews",
       "Timestamp": "Wednesday, 29 March 2017 - 10:26",
       "Headline": "කවුරුත් නොදන්නා දුටුගැමුණු රජුගේ නැඟණියගේ අම්මා විහාර මහා දේවිය නොවේ ! (ඡායාරූප)",
       "News Content": "දුටුගැමුණු රජුගේ සහෝදරියගේ මව විහාර මහා දේවිය නොව කාවන්තිස්ස රජුගේ අන්‍ය බිසවකගේ විය හැකි බව පුරා විද්‍යා පර්යේෂක බුද්ධි නාගොඩවිතාන පවසනවා.\nපුරාවිද්‍යා දෙපාර්තමේන්තුව විසින් තිස්සමහාරාමයේ, සර්වෝදයවත්ත ප්‍රදේශයේ කළ කැණීම් වලින් හමු වී තිබෙන මැටි පාත්‍ර කැබැල්ලක මතුපිට ලියූ අභිලේඛණයකින් දුටුගැමුණු මහ රජුට සහෝදරියක් සිටි බවට ප්‍රථම වතාවට හෙළිදරව් වුනා.\nමාතර තාරකා කොටුවේ ප්‍රදර්ශනයට තබා ඇති වසර 2000 ක් පමණ පැරණි මැටි පාත්‍රයක තිබූ මෙම අභිලේඛණය පිළිබඳව පර්යේෂණය කර පුරාවිද්‍යා දෙපාර්තමේන්තුවේ, ගාල්ල ප්‍රාදේශීය කාර්යාලයේ, පුරාවිද්‍යා පර්යේෂණ සහකාර බුද්ධි නාගොඩ විසින් මෙම තොරතුරු හෙළිකර ගැනීමට සමත් වුනා.\nමෙම අභිලේඛණ කොටසේ කාවන්තිස්ස මහරජුගේ දියණියගේ නම සඳහන් කොටස කැඞී ගොස් ඇති නිසා ඇයගේ නම හෙලි කර ගැනීමට නොහැකි වී තිබෙනවා.\nවිහාරමහා දේවියට දියණියන් සිටියේ නම් මහාවංශකරු එය මහත් අභිරුචියෙන් වර්ණනා කරනු නිසැක බව පවසන බුද්ධි නාගොඩවිතාන කාවන්තිස්ස මහ රජුට විහාරමහා දේවිය නම් වූ අග බිසවට අමතරව තවත් බිසෝවරුන් සිටි බව වංශ කතාවෙන් තහවුරු වන නිසා මෙහි සඳහන් දියණිය කාවන්තිස්ස රජු අන්‍ය බිසවකගෙන් ලත් දියණියක් ලෙස පිළිගත හැකි බව සඳහන් කරනවා.\nවිහාරමහා දේවියට සහ කාවන්තිස්ස මහ රජුට ගැමුණු හා තිස්ස නමින් පුතුන් දෙදෙනෙක් සිටි බව මහාවංශයේ කියවෙන අතර කාවන්තිස්ස රජුගේ අන්‍ය බිසවකගේ පුතෙක් ලෙස දීඝාභය නම් කුමරෙක් ගැනද මහාවංශයේ සඳහන් වනවා.\nකාවන්තිස්ස රජුට දියණියන් සිටි බවක් මහා වංශයේ සඳහන් නොවුනත්, ඒ පිළිබඳ සාක්‍ෂියක් දීප වංශයේ සඳහන් වන බවද පුරා විද්‍යා පර්යේෂකවරයා පවසනවා.\n\"මේ  වන විට කාවන්තිස්ස මහ රජුගේ දියණිවරුන් සියළු දෙනාම භික්‍ෂුණියන් වී සිටියහ” යනුවෙන් දීපවංශයේ සඳහන් තොරතුරුවලට අනුව කාවන්තිස්ස රජුට දියණිවරුන් කිහිප දෙනෙකු සිටි බව තහවුරු වී තිබුනත්  දීපවංශයෙන් පමණක් අනාවරණය වූ මෙම සාක්‍ෂිය මෙතෙක් කිසිදු සෙල් ලිපියකින් තහවුරු වී තිබුනේ නැහැ.\nඡායාරූප - අම්පාර වසන්ත චන්ද්‍රපාල",
       "URL": "https://www.hirunews.lk/158003/කවුරුත්-නොදන්නා-දුටුගැමුණු-රජුගේ-නැඟණියගේ-අම්මා-විහාර-මහා-දේවිය-නොවේ-ඡායාරූප",
       "Category": "Local News",
       "Parent URL": "https://www.hirunews.lk/local-news.php?pageID=4590"
}