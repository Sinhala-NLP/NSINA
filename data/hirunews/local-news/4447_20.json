{
       "Source": "hirunews",
       "Timestamp": "Wednesday, 28 June 2017 - 19:38",
       "Headline": "විදුලි වර්ජනය ගැන සංගම් දෙගිඩියාවක",
       "News Content": "ලංකා විදුලි බල මණ්ඩලය ඉදිරිපිට පැවති උද්ඝෝෂණයකින් පසු ලංකා විදුලිබල මණ්ඩල ඒකාබද්ධ වෘත්තීය සමිති සන්ධානය අද විහාරමහා දේවී එළිමහන් රංග පීඨයේ පැවැත් වූ ජාතික මහා සමුළුව අතරතුර එහි පැමිණි සාමාජිකයන් පිරිසක් වෘත්තිය සමිති නායකයින්ට විරෝධය පළ කළා.\nඒ, වෘත්තීය ක්‍රියාමාර්ග ගැනීම කල් දමන බවට චෝදනා කරමින්.\nමෙහිදී යෝජනා වුණේ විදුලි සේවකයන්ගේ ගැටලූ සම්බන්ධයෙන් විසඳුම් ලබාදීම සඳහා රජයට ලබන අගෝස්තු මස 04 වනදා දක්වා කාලය ලබාදීමටයි.\nඑහෙත් ඊට විරෝධය පළ කරමින් රැස්ව සිටි සාමාජිකයන් පිරිසක් අදහස් දැක්වීමත් සමඟයි උණුසුම් තත්ත්වයක් ඇතිවුණේ.\nලංකා විදුලිබල මණ්ඩලයේ ඒකාබද්ධ වෘත්තීය සමිති සන්ධානයේ කැඳවුම්කරු රංජන් ජයලාල් රැස්වීම අමතමින් කියා සිටියේ සිය විසඳුම්වලට අවශ්‍ය කටයුතු සිදුකිරීමට බලධාරීන්ගේ අවධානය යොමුවී ඇති බවයි.\nඑසේ නොවුණහොත් ඒ සම්බන්ධයෙන් ක්‍රියාමාර්ග ගන්නා බවද ඔහු කියා සිටියා.",
       "URL": "https://www.hirunews.lk/164623/විදුලි-වර්ජනය-ගැන-සංගම්-දෙගිඩියාවක",
       "Category": "Local News",
       "Parent URL": "https://www.hirunews.lk/local-news.php?pageID=4447"
}