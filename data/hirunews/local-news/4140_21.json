{
       "Source": "hirunews",
       "Timestamp": "Friday, 05 January 2018 - 12:59",
       "Headline": "කොමදෝරු දසනායකගේ දියණිය පොලිස් කොමිසමට",
       "News Content": "අපරාධ පරීක්ෂණ දෙපාර්තමේන්තුව පක්ෂග්‍රාහී සහ සාවද්‍ය කරුණු ඉදිරිපත් කර රණවිරුවන් දින නියමයක් නොමැතිව රඳවාගෙන සිටින බවට චෝදනා කරමින් හිටපු නාවික හමුදා ප්‍රකාශක කොමදෝරු ඩී .කේ.පී දසනායකගේ දියණිය ඇතුළු පිරිසක් අද (05) පොලිස් කොමිසමට පැමිණිල්ලක් ඉදිරිපත් කර තිබෙනවා.\nමේ අතර, පසුගියදා රක්ෂිත බන්ධනාගාරගත කර සිටින හිටපු නාවික හමුදා මාධ්‍ය ප්‍රකාශක කොමදෝරු ඩී.කේ.පී.දසනායකගේ බිරිඳ, දියණිය ඇතුළු පිරිසක් මෙරට සංචාරය කළ එක්සත් ජාතීන්ගේ ක්‍රියාකාරී කණ්ඩායම හමුවීමට ගත් උත්සාහය ව්‍යර්ථ වුණා.\nරණවිරුවන්ගේද මානව අයිතිවාසිකම් කඩ වී ඇති බවට කරුණු දැක්වූ ලිපියක් එම ක්‍රියාකාරී කණ්ඩායමේ සාමාජිකයන්ට භාරදීම සඳහායි ඔවුන් මෙම උත්සාහය දැරුවේ.\nඑහෙත් එම විශේෂඥයන් කණ්ඩායම හමුවීමට අවස්ථාවක් නොලැබීම හේතුවෙන් එම උත්සාහය ව්‍යර්ථ වුණා.\n2008 - 2009 කාල වකවානුවේදී තරුණයින් 11 දෙනෙකු බලහත්කාරයෙන් පැහැරගෙන ගොස් අතුරුදන් කිරීමේ සිද්ධීන්ට අදාළව නාවික හමුදා හිටපු මාධ්‍ය ප්‍රකාශකවරයා අත්අඩංගුවට ගැණුනේ පසුගිය වසරේ ජූලි 12 වනදායි.\nඉන් පසු අඛන්ඩව රක්ෂිත බන්ධනාගාර ගත කෙරුණු ඔහු අවසන් වරට පසුගිය ජනවාරි 02 වනදා කොළඹ කොටුව මහේස්ත්‍රාත් අධිකරණය වෙත ඉදිරිපත් කිරීමෙන් පසු ජනවාරි 16 වනදා දක්වා රක්ෂිත බන්ධනාගාර ගත කෙරුණා.",
       "URL": "https://www.hirunews.lk/180240/කොමදෝරු-දසනායකගේ-දියණිය-පොලිස්-කොමිසමට",
       "Category": "Local News",
       "Parent URL": "https://www.hirunews.lk/local-news.php?pageID=4140"
}