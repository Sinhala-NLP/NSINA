{
       "Source": "hirunews",
       "Timestamp": "Monday, 23 May 2016 - 13:20",
       "Headline": "ගං වතුරෙන් යටවූ ප්‍රදේශවල පිරිසිදුකිරීමේ මෙහෙයුම් ඇරඹේ",
       "News Content": "කැළණි ගඟ පිටාර ගැලීම නිසා ප්‍රදේශ ගණනාවක් යට කරමින් සතියකට අධික කාලයක් පැවති ගං වතුර බැස යාමට පටන් ගැනීමත් සමඟ  එම ප්‍රදේශවල පිරිසිදු කිරීමේ මෙහෙයුම් මේ වනවිට ආරම්භ කර තිබෙනවා.\nඅද උදෑසන ගං වතුර බැසායමත් සමඟ ඉතිරිවූ රොන් මඩ ඉවත් කිරීම ඇතුලූ පිරිසිදු කිරීමේ මෙහෙයුම් ත්‍රිවිධ හමුදාවේ මැදිහත්වීමෙන්  ආරම්භ කෙරුණේ කඩුවෙල ප්‍රදේශයෙන්.\nඅද පස්වරුවේ කොළොන්නාව ප්‍රදේශයේ පිරිසිදු කිරීමේ මෙහෙයුම් සිදු කෙරෙන අතර ඊට සිවිල් ආරක්ෂක බලකායේ 600කට අධික භට පිරිසක් එක්වන බවයි කොළඹ ප්‍රදේශයේ ආපදා පිළිබඳ කටයුතු භාරව ක්‍රියා කරන අමාත්‍ය සුසිල් ප්‍රේමජයන්ත කියා සිටියේ.\nගං වතුරෙන් පීඩාවට පත්වූ පාසල් ළමයින්ට නිල ඇඳුම් සහ පෙළ පොත් බෙදාහැරීම සඳහා කොළඹ දිස්ත්‍රික්කයේ ස්ථාන 5ක් ස්ථාපිත කර තිබෙනවා.\nකැළණි ගෙඟ් ජල මට්ටම අද දහවල් වනවිට තවදුරටත් පහළ බසිමින් පවතින බව වාරිමාර්ග දෙපාර්තමේන්තුව සඳහන් කළා.\nඒ අනුව නාගලගම් වීදිය ජල මාපකයේ ජල මට්ටම අද උදෑසන දැක්වුණේ අඩි 3.6 ක් ලෙසින්.\nකෙසේ වුවත් පහත්බිම්වල ජලය තවමත් රැඳී පවතින අතර සම්පූර්ණයෙන් ජලය බැස යාමට තවත් දින කිහිපයක් ගතවනු ඇති බව වාරිමාර්ග දෙපාර්තමේන්තුව ප්‍රකාශ කළා.\nමේ අතර, අරණායක - සාමසරකන්ද නාය යාමෙන් අතුරුදන් වූවන් සොයා අද 7 වන දිනටත් මෙහෙයුම් දියත් කර තිබෙනවා.\nකෑගල්ල දිස්ත්‍රික් ආපදා කළමනාකරන මධ්‍යස්ථානයේ සම්බන්ධීකාරක ජගත් මහීන්ද්‍ර සඳහන් කළේ පසුගිය අඟහරුවාදා සිට මේ දක්වා කාලය තුළ මළ සිරුරු 57 ක් මෙම ස්ථානයෙන් සොයාගෙන ඇති බවයි.\nනායයාමත් සමඟ තවත් 109 දෙනෙකු අතුරුදන් බවද ඔහු සඳහන් කළා.",
       "URL": "https://www.hirunews.lk/133821/ගං-වතුරෙන්-යටවූ-ප්‍රදේශවල-පිරිසිදුකිරීමේ-මෙහෙයුම්-ඇරඹේ",
       "Category": "Local News",
       "Parent URL": "https://www.hirunews.lk/local-news.php?pageID=5035"
}