{
       "Source": "hirunews",
       "Timestamp": "Tuesday, 18 February 2020 - 13:20",
       "Headline": "වසරකට දින පනහක් පාසල් යන ශ්‍රී ලංකාවේ දරුවෝ",
       "News Content": "ලෝකයේ වෙනත් රටවලට සාපේක්ෂව මෙරට පාසල් පැවැත්වෙන දින ගණන ඉතා අඩු බව අධ්‍යාපන, ක්‍රීඩා හා තරුණ කටයුතු අමාත්‍ය ඩලස් අලහප්පෙරුම පවසනවා.\nවසරේ දින 365 ඇතුළත සති අන්තයන් හැරුණු විට පාසල් පැවැත්වෙන දින ගණන 200ක් බවත්, එම දිනයන්හි ද පාසල් පැවැත්වෙන්නේ දිනකට පැය 06 බැගින් නිසා සම්පූර්ණ වසර පුරා දරුවන් පාසල තුළ ගතකරන නිල කාලය පැය 1200ක් බවයි අමාත්‍යවරයා පෙන්වා දෙන්නේ.\nඒ අනුව සලකා බලනවිට එය දින 50ක් පමණක් බවයි අමාත්‍යවරයා සඳහන් කළේ.\nපසු ගියදා මාතර ප්‍රදේශයේ පැවති උත්සව අවස්ථාවකට එක්වෙමින් අමාත්‍යවරයා මෙම අදහස් පළ කළා.\nලෝකයේ වෙනත් රටවලට සාපේක්ෂව ශ්‍රී ලංකාව තුල එම කාලය ඉතා අඩු කාලයක් බව පෙන්වා දුන් අමාත්‍යවරයා පවසා සිටියේ එසේ තිබිය දීත් විභාග මතින් දැනුම පරික්ෂා කිරීමේ ක්‍රමය වෙනස් කළ යුතු බවයි.\nපින්ලතය වැනි ලොව අධ්‍යාපනය අතින් දියුණු රටවල් ප්‍රාථමික පන්තිවලදී දරුවන්ගේ දැනුම මැන බලන්නේ ක්‍රියාකාරකම් හරහා බවයි ඔහු වැඩිදුරටත් කියා සිටියේ.",
       "URL": "https://www.hirunews.lk/234698/වසරකට-දින-පනහක්-පාසල්-යන-ශ්‍රී-ලංකාවේ-දරුවෝ",
       "Category": "Local News",
       "Parent URL": "https://www.hirunews.lk/local-news.php?pageID=2895"
}