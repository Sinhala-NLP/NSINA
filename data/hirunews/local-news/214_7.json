{
       "Source": "hirunews",
       "Timestamp": "Tuesday, 04 July 2023 - 13:51",
       "Headline": "මුතු රාජාට ප්‍රතිකාර අවැසි යැයි බලධාරීන් දැනුම් නොදුන් බව මහාචාර්ය අශෝක දංගොල්ල පවසයි",
       "News Content": "මුතු රාජා හස්තියාට මෙරටදී ප්‍රතිකාර අවශ්‍ය බවට බලධාරීන් විසින් දැනුම්දීමක් හෝ ඒ සම්බන්ධයෙන් සහාය ඉල්ලීමක් නොකළ බව පේරාදෙණිය විශ්වවිද්‍යාලයේ පශු සායනික දෙපාර්තමේන්තුවේ අංශ ප්‍රධානී මහාචාර්ය අශෝක දංගොල්ල පවසනවා.\nමුතු රාජා හස්තියාගේ රෝගී තත්ත්වය හමුවේ එම හස්තියා පෙරහර කටයුතුවල සම්බන්ධ කර නොගන්නැයි තමන් කල්තියාම දැනුම් දී තිබූ බව ද දංගොල්ල අනාවරණය කරනවා.\nවසර 22ක කාලයක් ශ්‍රී ලංකාවේ සිටි මුතු රාජා හස්තියා පැය 5ක ගුවන් ගමනකින් පසු පසුගිය ඉරිදා සිය මව්රට වූ තායිලන්තයට පා තැබුවේ පසුගිය ඉරිදායි.\nඅනතුරුව විශේෂ රථයකින් මුතු රාජා හස්තියා එරට ලැම්පැන්ග් අලි සංරක්ෂණ මධ්‍යස්ථානය වෙත රැගෙන ආවේ ගුවන් තොටුපළේ සිට කිලෝමීටර 70ක පමණ දුරක් ගෙවා දමමින්.\nඑහිදී මුතු රාජා දින 30ක කාලයක් සත්ව නිරෝධායන වැඩසටහනකට ද යොමුකෙරුණා.\nමුතු රාජා පිළිබඳව තායිලන්තයේ මෙන්ම ජාත්‍යන්තර ප්‍රජාව තුළ පවතින උනන්දුව හේතුවෙන් දිනකට දෙවරක් හස්තියාගේ තත්ත්වය ලැම්පැන්ග් වන අලි සංරක්ෂණ මධ්‍යස්ථානයේ නිල ෆේස්බුක් පිටුව හරහා සජීවීව තොරතුරු ගෙන ඒමට ද තායිලන්ත රජය කටයුතු කර තිබෙනවා.\nමෙහිදී මුතුරාජා සම්බන්ධයෙන් පවතින ගැටලු පිළිබඳව සෘජුව ප්‍රශ්න කිරීමටත් අවස්ථාව ලබාදී තිබීම විශේෂත්වයක්.\nමේ අතර, මුතුරාජා හස්තියාට මෙරටදී ප්‍රතිකාර අවශ්‍ය බවට බලධාරීන් විසින් දැනුම්දීමක් හෝ ඒ සම්බන්ධයෙන් සහාය ඉල්ලීමක් නොකළ බව පේරාදෙණිය විශ්වවිද්‍යාලයේ පශු සායනික දෙපාර්තමේන්තුවේ අංශ ප්‍රධානී මහාචාර්ය අශෝක දංගොල්ල  පවසනවා.\nතායිලන්තයේ මුතුරාජා හස්තියා පිළිබඳව ලෝකයේම අවධානය යොමුව ඇති මොහොතක තායින්ලතයේ සිට නව කුරුලු විශේෂයක් මෙරටට ගෙන ඒමට නියමිත බව ද වාර්තා වනවා\nඑම පක්ෂීන් දෙහිවල සත්වෝද්‍යානයට ලබා දීමට නියමිත බව ද සඳහන්.",
       "URL": "https://www.hirunews.lk/339982/මුතු-රාජාට-ප්‍රතිකාර-අවැසි-යැයි-බලධාරීන්-දැනුම්-නොදුන්-බව-මහාචාර්ය-අශෝක-දංගොල්ල-පවසයි",
       "Category": "Local News",
       "Parent URL": "https://www.hirunews.lk/local-news.php?pageID=214"
}