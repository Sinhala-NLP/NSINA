{
       "Source": "hirunews",
       "Timestamp": "Friday, 27 May 2022 - 13:33",
       "Headline": "ක්‍රිකට් වාර්තා පොත අලුත් කරමින් ශ්‍රී ලංකාව තරගාවලිය ජය ගනී",
       "News Content": "සංචාරක ශ්‍රී ලංකා කණ්ඩායම සහ බංග්ලාදේශ කණ්ඩායම අතර බංග්ලාදේශයේ මිපූර්හි දී පැවති දෙවන ටෙස්ට් තරගයෙන් ශ්‍රී ලංකාවට කඩුළු 10ක ජයග්‍රහණයක් අත් වුණා.\nඑම ජයග්‍රහණය ක්‍රිකට් වාර්තා පොත් අතරට එකතු වන්නේ ඕනෑ ම කණ්ඩායමක් සිය ජයග්‍රහණය සඳහා සිව්වැනි ඉනිමේ දී ලබා ගැනීමට තිබූ දෙවන අඩු ම ලකුණු සංඛ්‍යාව වශයෙන්.\nමෙම අඩුම සිව් වැනි ඉනිමේ ජයග්‍රහණ ලැයිස්තුවේ පෙරමුණේ සිටින්නේ නවසීලන්තයයි.\nඔවුන් 1954 වර්ෂයේ දී එංගලන්තයට එරෙහිව තරගයක් ජය ගැනීම සඳහා සිව් වැනි ඉනිමේ ලකුණු 26ක් රැස් කරගෙන තිබුණා.\nවිශේෂත්වය වන්නේ එම ලකුණු 26 ලබා ගැනීම සඳහා නවසීලන්ත කණ්ඩායමට පන්දු ඕවර 27කට මුහුණ දීමට සිදු වීමයි.\nඉන් අනතුරුව ශ්‍රී ලංකා කණ්ඩායම අද (27) ජයග්‍රහණය සඳහා හඹා ගිය ලකුණු 28 සටහන් වන අතර එම ඉලක්කය පන්දු ඕවර 3ක දී සපුරා ගැනීමට හැකි වීමත් නව ටෙස්ට් ක්‍රිකට් වාර්තාවක් වනවා.\nඒ සිව් වැනි ඉනිමේ ජයග්‍රහණය සඳහා වන ඉලක්කය අඩුම ඕවර සංඛ්‍යාවකින් සපුරා ගැනීමේ නව වාර්තාවයි.\nමෙම අඩු ම ලකුණු ලැයිස්තුවේ 3,4,5,6 වැනි ස්ථාන පිළිවෙලින් දකුණු අප්‍රිකාව සතුව තිබීමත් විශේෂත්වයක්.\n1896 දී එංගලන්තයට එරෙහි තරගයක් ජයග්‍රහණය කිරීම සඳහා ඔවුන් ලකුණු 30ක ඉලක්කයක් හඹා ගිය අතර ඉන් පසු අවස්ථා තුනක දී ඔවුන් සිව් වැනි ඉනිමේ ලකුණු 30,35,36 ඉලක්ක සපුරාගෙන තිබෙනවා.\nශ්‍රී ලංකා කණ්ඩායමක් මීට පෙර ජයග්‍රහණය සඳහා සිව් වැනි ඉනිමක දී රැස් කළ වැඩිම ලකුණු සංඛ්‍යාව වාර්තා වන්නේ 1994 වර්ෂයේ දී යි.\nමහනුවර අස්ගිරිය ක්‍රීඩාංගණයේ දී පාකිස්ථානයට එරෙහිව පැවති ටෙස්ට් තරගයක් ජයග්‍රහණය කිරීම සඳහා ඔවුන් ලකුණු 71ක් රැස් කර තිබුණා.\nමෙම තරගයේ ජයග්‍රහණයත් සමග ශ්‍රී ලංකා කණ්ඩායම දෙරට අතර පැවති ටෙස්ට් තරග දෙකකින් සමන්විත තරගාවලියේ ජයග්‍රහණයත් තරග 1ට 0ක් ලෙස ජයග්‍රහණය කළා.\nමේ ජයග්‍රහණයත් සමග ටෙස්ට් තරග ලෝක ශූරතාවයේ වර්ගීකරණ ලැයිස්තුවේ තුන්වන ස්ථානය දක්වා ඉහළට එන්නට සමත් වුණා.\nඒ තරග 6කට සහභාගි වී තරග 3ක් ජය ගෙන තරග 2ක් පරාජය වී එක් තරගයක් ජය පරාජයකින් තොරව නිමා කර ගැනීමට හැකි වී තිබෙනවා.\nතරගාවලියේ වටිනා ම ක්‍රීඩකයා ලෙස බංග්ලාදේශ කණ්ඩායමේ කඩුළු රකින ක්‍රීඩක ලිටන් දාස් තෝරා ගත් අතර දෙවැනි තරගයේ වීරයා ලෙස තෝරා ගැනුණේ අසිත ප්‍රනාන්දු යි.\nතරගාවලියේ වීරයා සම්මානය, තරග දෙකේ දී ම ශතක වාර්තා කර ගත් ඇන්ජලෝ මැතිව්ස් සතු වුණා.",
       "URL": "https://www.hirunews.lk/305434/ක්‍රිකට්-වාර්තා-පොත-අලුත්-කරමින්-ශ්‍රී-ලංකාව-තරගාවලිය-ජය-ගනී",
       "Category": "Local News",
       "Parent URL": "https://www.hirunews.lk/local-news.php?pageID=1139"
}