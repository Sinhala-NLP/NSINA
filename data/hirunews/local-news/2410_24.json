{
       "Source": "hirunews",
       "Timestamp": "Monday, 05 October 2020 - 6:41",
       "Headline": "දිවුලපිටිය, මිනුවන්ගොඩ සහ වේයන්ගොඩට ඇඳිරි නීතිය තවදුරටත් - ඇඳිරි නීතිය උල්ලංඝනය කරන්නන්ට දැඩි දඬුවම්",
       "News Content": "මිනුවන්ගොඩ සහ දිවුලපිටිය යන පොලිස් බල ප්‍රදේශවලට අමතරව වේයන්ගොඩ පොලිස් බල ප්‍රදේශයට ද යළි දැනුම් දෙන තුරු පොලිස් ඇඳිරි නීතිය පනවා තිබෙනවා.\nදිවුලපිටිය ප්‍රදේශයෙන් කොරෝනා අසාදිත කාන්තාවක් සොයා ගැනිීමත් සමඟයි මෙලෙස පොලිස් බල ප්‍රදේශ 3කට ඊයේ (04) සිට පොලිස් ඇඳිරි නීතිය පනවනු ලැබුවේ.\nඒ අනුව ඇඳිරි නීතිය නොතකමින් කටයුතු කරන පුද්ගලයින්ට එරෙහිව නීතිය දැඩිව ක්‍රියාත්මක කරන බවයි නියෝජ්‍ය පොලිස්පති අජිත් රෝහණ සඳහන් කළේ.\nමේ අතර, පවතින තත්ත්වය යටතේ ලබන 09 වනදා ආරම්භ වීමට නියමිත ව තිබූ දෙවන පාසල් වාර නිවාඩුව අද (05) සිට ක්‍රියාත්මක කිරීමට අධ්‍යාපන අමත්‍යාංශය පියවර ගනු ලැබුවා.\nඑසේම, මෙම තීරණය සියලුම කතෝලික පාසල්, පෞද්ගලික පාසල් සහ ජාත්‍යන්තර පාසල්වලටද වලංගු වනවා.\nඑමෙන්ම පෙර පාසල්ද අද සිට නැවත දැනුම්දෙනතුරු වසා දමන ලෙස අධ්‍යාපන අමාත්‍යාංශය නිවේදනය කළා.\nමීට අමතරව ගම්පහ සහ කොළඹ දිස්ත්‍රික්කවල සියළුම උපකාරක පන්ති පැවැත්වීම ද යළි දැනුම් දෙන තුරු අත්හිටුවා තිබෙනවා.\nඑසේම, අද (05) දිනයේ රජයේ කාර්යාලයන්හි පැවැත්වෙන මහජන දිනය මේ සතිය තුළ නොපැවත්වෙන බවයි රජයේ ප්‍රවෘත්ති දෙපාර්තමේන්තුව නිවේදනය කලේ.\nපවතින තත්ත්වයත් සමඟ නැවත දැනුම් දෙන තුරු සියලුම මගී ප්‍රවාහන බස්රථ වල ගමන් කිරීමේදි නියමිත ආසන ගණනට අනුව මගීන් රැගෙන යාම සිදුකල යුතු බවයි බස් රථ ප්‍රවාහන සේවා රාජ්‍ය අමාත්‍ය දිලුම් අමුණුගම ප්‍රකාශ කළේ.\nඑසේම, දුම්රිය දෙපාර්තමේන්තුව සඳහන් කළේ ප්‍රවාහන පහසුකම් සලසා ගැනීමට පැමිණෙන මගීන් දැඩි සෞඛ්‍ය මාර්ගොපදේශයන්ට යටත්ව දුම්රිය ස්ථානයට ඇතුළුවීය යුතු බවයි.\nඅද (05) සිට දුම්රියෙන් ගමන් කිරීමේදි මුඛ ආවරණ පැළදීම අනිවාර්ය බවද එම දෙපාර්තමේන්තුව කියා සිටියා.\nසෞඛ්‍ය අමාත්‍ය පවිත්‍රා වන්නිආරච්චි කොළඹ ඊයේ (04) පැවති මාධ්‍ය හමුවකට එක්වෙමින් කියා සිටියේ ජනතාව දැඩි සෞඛ්‍ය මාර්ගෝපදේශ අනුගමනය කරමින් සිය දෛනික කටයුතු සිදුකළ යුතු බවයි.",
       "URL": "https://www.hirunews.lk/251814/දිවුලපිටිය-මිනුවන්ගොඩ-සහ-වේයන්ගොඩට-ඇඳිරි-නීතිය-තවදුරටත්-ඇඳිරි-නීතිය-උල්ලංඝනය-කරන්නන්ට-දැඩි-දඬුවම්",
       "Category": "Local News",
       "Parent URL": "https://www.hirunews.lk/local-news.php?pageID=2410"
}