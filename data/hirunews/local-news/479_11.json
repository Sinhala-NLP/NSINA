{
       "Source": "hirunews",
       "Timestamp": "Monday, 13 March 2023 - 10:50",
       "Headline": "නාවික හමුදාව භාරයට ගත් ඉන්දීය ධීවරයින් නැවත ගෙන්වා ගැනීමට භාරතීය ජනතා පක්ෂයෙන් ලිපියක්",
       "News Content": "තමිල්නාඩුවේ භාරතීය ජනතා පක්ෂයේ සභාපති කේ. අන්නාමලෙයි, ශ්‍රී ලංකා නාවික හමුදාව විසින් සිය භාරයට ගත් ධීවරයින් 16 දෙනා ආපසු ගෙන්වා ගැනීමට උපකාර කරන ලෙස ඉල්ලා එරට විදේශ කටයුතු අමාත්‍ය එස්. ජයශංකර් වෙත ලිපියක් යොමු කර තිබෙනවා.\nඑම රැඳවියන් කඩිනමින් මෙරටට ගෙන්වා ගැනීම සඳහා විදේශ කටයුතු අමාත්‍යාංශයේ මැදිහත්වීම සිදුකරන ලෙසයි කේ අන්නාමලෙයි ඉල්ලා සිටින්නේ.\nශ්‍රී ලංකා නාවික හමුදාව විසින් සෙනසුරාදා අනලයිතිව් ආසන්නයේ දී කෝට්ටයිපට්ටිනම් සහ නාගපට්ටිනම් ප්‍රදේශවලින් ඉන්දීය ධීවර බෝට්ටු දෙකක් සහ ධීවරයින් 16 දෙනෙකු සිය භාරයට ගෙන තිබෙනවා.\nආරෝක්‍යරාජ්, අශෝක් සහ තවත් දෙදෙනකු ලෙස හඳුනාගෙන ඇති මෙම ධීවරයෝ නාවික හමුදාව භාරයට ගන්නා අවස්ථාවේ දී අනලයිතිව් සිට නාවික සැතපුම් 30ක් එපිටින් මසුන් අල්ලමින් සිටි බවයි වාර්තා වෙන්නේ.",
       "URL": "https://www.hirunews.lk/329799/නාවික-හමුදාව-භාරයට-ගත්-ඉන්දීය-ධීවරයින්-නැවත-ගෙන්වා-ගැනීමට-භාරතීය-ජනතා-පක්ෂයෙන්-ලිපියක්",
       "Category": "Local News",
       "Parent URL": "https://www.hirunews.lk/local-news.php?pageID=479"
}