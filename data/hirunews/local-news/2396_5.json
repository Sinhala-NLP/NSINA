{
       "Source": "hirunews",
       "Timestamp": "Sunday, 11 October 2020 - 20:01",
       "Headline": "මිනුවන්ගොඩ 3 ශ්‍රේණියේ සිසුවියකට සහ ගම්පහ ජනප්‍රිය පාසලක උසස් පෙළ සිසුවියකට ද කොරෝනා (වීඩියෝ)",
       "News Content": "කැළණිය විශ්වවිද්‍යාලයේ සිසුවියකට මෙන්ම, මිනුවන්ගොඩ ප්‍රදේශයේ බාලිකා පාසලක 3 වන ශ්‍රේණියේ ඉගෙනුම ලබන සිසුවියක් සහ ගම්පහ ජනප්‍රිය පාසලක උසස් පෙළ විභාගය සඳහා පෙනී සිටින සිසුවියකට ද කොරෝනා ආසාදනය වී ඇති බව අද(11) තහවුරු වුණා.\nකැළණිය විශ්වවිද්‍යාලයේ සමාජීය විද්‍යා පීඨයේ ශිෂ්‍යාවකට කොරෝනා ආසාදනය වී තිබුණේ ඇයගේ පියා ද ආසාදිතයෙකු ලෙස හඳුනා ගැනීමෙන් පසුවයි.\nඔහු මිනුවන්ගොඩ බ්‍රැන්ඩික්ස් කර්මාන්තශාලාවේ සේවය කළ අයෙක් වනවා.\nආසාදිත ශිෂ්‍යාව අවසන් වරට විශ්වවිද්‍යාලයට පැමිණ ඇත්තේ පසුගිය 30 වන දායි.\nඒ අනුව ඇය ළඟින් ඇසුරු කළ ශිෂ්‍යාවන් දෙදෙනෙකු පී.සී.ආර්. පරීක්ෂණ සඳහා යොමු කළ බවයි කැළණිය විශ්වවිද්‍යාලයේ මාධ්‍ය අධ්‍යක්ෂ ජ්‍යෙෂ්ඨ කථිකාචාර්ය විජයානන්ද රූපසිංහ කියා සිටියේ.\nඑමෙන්ම, මිනුවන්ගොඩ ප්‍රදේශයේ බාලිකා පාසලක 3 වන ශ්‍රේණියේ ඉගෙනුම ලබන සිසුවියකට ද කොරෝනා ආසාදිත බව අද තහවුරු වුණා.\nඑම සිසුවියගේ මවට කොරෝනා වෛරසය ආසාදනය වී ඇති බවට පසුගිය දා හඳුනා ගැනීමෙන් අනතුරුව ඇය ද පී.සී.ආර්. පරීක්ෂණයකට ලක් කර ඇති අතර එහිදීයි එම සිසුවියට කොරෝනා ආසාදනය වී ඇති බවට හඳුනාගෙන ඇත්තේ.\nමිනුවන්ගොඩ බ්‍රැන්ඩික්ස් කර්මාන්තශාලාවේ සේවය කර වරකාපොළ ප්‍රදේශයේ පිහිටි තම නිවසේ ස්වයං නිරෝධායනයට ලක්වෙමින් සිටියදී ගාල්ල ප්‍රදේශයේ නිරෝධායන මධ්‍යස්ථානයක් වෙත යොමු කළ 23 හැවිරිදි තරුණියකට ද කොරෝනා ආසාදනය වී ඇති බව අද තහවුරු වුණා.\nඇය ගාල්ල නිරෝධායන මධ්‍යස්ථානය වෙත රැගෙන ගිය වරකාපොළ පොලීසියේ නිලධාරිනියන් දෙදෙනෙකු, පොලිස් නිලධාරියෙකු සහ පොලිස් රියදුරු ස්වයං නිරෝධායනය සඳහා යොමු කළ බවයි වරකාපොළ පරිපාලන මහජන සෞඛ්‍ය පරීක්ෂක ජයන්ත කුමාර සඳහන් කළේ.\nඅදාළ තරුණිය පසුගිය දිනෙක වෙනත් රෝගී තත්ත්වයකට වරකාපොළ ප්‍රදේශයේ පෞද්ගලික රෝහලකින් ප්‍රතිකාර ලබාගෙන ඇති අතර එම වෛද්‍යවරයා ද මේ වන විට නිරෝධායනය සඳහා යොමු කර තිබෙනවා.\nමේ අතර, මිනුවන්ගොඩ බ්‍රැන්ඩික්ස් ඇඟලුම් කර්මාන්තශාලාවෙන් වාර්තා වූ කොරෝනා පොකුරේ ව්‍යාප්තියත් සමඟ අත්තනගල්ල සහ මීරිගම ප්‍රාදේශීය ලේකම් කොට්ඨාශවලට අයත් මාළිගාතැන්න, කුරිකොටුව සහ එළුවාපිටිය යන ප්‍රදේශවලින් කොරෝනා ආසාදිතයින් 30කට වැඩි සංඛ්‍යාවක් අලුතින් වාර්තා වී ඇති බව සෞඛ්‍ය අංශ පවසනවා.\nඑළුවාපිටිය ප්‍රදේශයෙන් පමණක් කොරෝනා ආසාදිතයින් 20කට වැඩි සංඛ්‍යාවක් හඳුනාගෙන ඇති බවයි ප්‍රදේශයේ සෞඛ්‍ය වෛද්‍ය නිලධාරී කාර්යාලය සඳහන් කළේ.\nඑළුවාපිටිය ප්‍රදේශයෙන් වාර්තා වන එම කොරෝනා ආසාදිතයන් අතර විහාරස්ථානයක භික්ෂූන් වහන්සේ සිව් නමක් ඇතුළු 5 දෙනෙකු ද වනවා.\nඒ අනුව අදාළ ප්‍රදේශවල සංචරණ සීමා දැඩි කර ඇති බවයි වාර්තා වන්නේ.\nමේ වන විට මිනුවන්ගොඩ සෞඛ්‍ය වෛද්‍ය අධිකාරී කාර්යාල බල ප්‍රදේශය තුළ පමණක් කොරෝනා ආසාදිතයින් 600කට ආසන්න සංඛ්‍යාවක් වාර්තා වී ඇති බව එම සෞඛ්‍ය වෛද්‍ය කාර්යාලය ප්‍රකාශ කළා.\nඑමෙන්ම, කටුනායක ආයෝජන කලාපයෙන් තවත් කොරෝනා ආසාදිතයන් 4 දෙනෙකු වාර්තා වී තිබෙනවා.\nශ්‍රී ලංකා ආයෝජන මණ්ඩලය සඳහන් කළේ ඒ අනුව කටුනායක ආයෝජන කලාපයෙන් වාර්තා වන කොරෝනා ආසාදිත සංඛ්‍යාව 18 දක්වා ඉහළ ගොස් ඇති බවයි.\nඉන් වැඩිම ආසාදිතයින් සංඛ්‍යාවක් එක් ඇඟලුම් කර්මාන්තශාලාවකින් වාර්තා වන අතර, මිනුවන්ගොඩ බ්‍රැන්ඩික්ස් ආයතනයෙන් වාර්තා වන කොරෝනා පොකුරේ ආශ්‍රිතයන්ගෙන් මෙම ආසාදිතයන් වාර්තා වන බවයි ශ්‍රී ලංකා ආයෝජන මණ්ඩලය සඳහන් කළේ.\nමේ අතර, කොරෝනා රෝගීන් 119 දෙනෙකු අතුරුදන් බවට පළ වන වාර්තාවල කිසිදු සත්‍යතාවක් නොමැති බව පොලිස් මාධ්‍ය ප්‍රකාශක නියෝජ්‍ය පොලිස්පති අජිත් රෝහණ ප්‍රකාශ කළා.",
       "URL": "https://www.hirunews.lk/252309/මිනුවන්ගොඩ-3-ශ්‍රේණියේ-සිසුවියකට-සහ-ගම්පහ-ජනප්‍රිය-පාසලක-උසස්-පෙළ-සිසුවියකට-ද-කොරෝනා-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2396"
}