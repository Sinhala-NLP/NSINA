{
       "Source": "hirunews",
       "Timestamp": "Tuesday, 30 August 2016 - 18:06",
       "Headline": "අයි. ඕ.සී. තෙල් මිල වැඩි කරන්න අවසර ඉල්ලයි",
       "News Content": "ප්‍රෙටල් සහ ඩීසල් මිල ඉහළ දැමීමට ලංකා අයි. ඕ.සී. සමාගම රජයෙන් ඉල්ලීමක් කර තිබෙනවා.\nඑම සමාගම හිරු ප්‍රවෘත්ති අංශයට සඳහන් කළේ ඩීසල් ලීටරයක් සඳහා වූ නිෂ්පාදන බද්ද රජය රුපියල් 10 කින් පසුගියදා ඉහළ දැමීම හේතුවෙන් මෙම ඉල්ලීම සිදුකළ බවයි.\nමීට පෙර ඩීසල් ලීටරයක් සඳහා නිෂ්පාදන බද්ද පැවතුණේ රුපියල් 3ක් ලෙසයි.\nඑය ඉහළ  දැමීම නිසා තම නිෂ්පාදන පිරිවැය සියයට 56 කින් වැඩිවී ඇති බවයි ලංකා අයි. ඕ.සී.  සමාගමේ කළමනාකාර අධ්‍යක්‍ෂ ශ්‍යාම් බෝරා හිරු ප්‍රවෘත්ති අංශයට සඳහන් කළේ.\nපෙට්‍රල් සඳහා වන නිෂ්පාදන බදු වැඩි නොකළත්  ඩීසල් සඳහා කළ බදු වැඩි කිරීම නිසා එම නිෂ්පාදන කටයුතු සඳහාද යම් බලපෑම් එල්ලවන බව ඔහු කියා සිටියා.\nමේ සම්බන්ධයෙන්  හිරු ප්‍රවෘත්ති අංශය ඛනිජ තෙල් සහ පෙට්‍රෝලියම් වායු පිළිබඳ අමාත්‍ය චන්දිම වීරක්කොඩිගෙන් විමසීමක් කළා.\nඔහු කියා සිටියේ ගැටළු කිහිපයක් සම්බන්ධයෙන් සාකච්ඡා කිරීමට බව පවසමින් ලංකා අයි. ඕ.සී. සමාගම තමන්ගෙන් සාකච්ඡාවක් සඳහා දිනයක් ඉල්ලා ඇති බවයි.",
       "URL": "https://www.hirunews.lk/141843/අයි-ඕ-සී-තෙල්-මිල-වැඩි-කරන්න-අවසර-ඉල්ලයි",
       "Category": "Local News",
       "Parent URL": "https://www.hirunews.lk/local-news.php?pageID=4900"
}