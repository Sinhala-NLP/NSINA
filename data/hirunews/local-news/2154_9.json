{
       "Source": "hirunews",
       "Timestamp": "Thursday, 11 February 2021 - 12:59",
       "Headline": "එන්නත ලබාදුන් පමණින් වෛරසය පාලනය කළ නොහැකි බවට වෛද්‍යවරුන් අනතුරු අඟවයි (වීඩියෝ)",
       "News Content": "මෙරටින් ඊයේ හඳුනාගත් කොරෝනා ආසාදිතයින් 963 දෙනා අතරින් 634 දෙනෙකුම බස්නාහිර පළාතෙන් වාර්තා වී තිබෙනවා.\nඑසේම, කොරෝනා ආසාදිතයින් 900 සීමාව ඉක්මවූ අඛණ්ඩ දෙවැනි දිනය ඊයේ සටහන් වුණා.\nමෙරටින් වාර්තා වන සමස්ත කොරෝනා ආසාදිතයින්ගේ සංඛ්‍යාව 72,174 ක් වන අතර, සුවය ලැබූ සමස්ත ආසාදිතයින්ගේ සංඛ්‍යාව මේ වනවිට සටහන් වන්නේ 65,644 ක් ලෙසයි.\nකොළඹ දිස්ත්‍රික්කයෙන් ඊයේ ආසාදිතයින් 298 දෙනෙකු හඳුනාගෙන තිබූ අතර ඉන් 158 දෙනෙක් වාර්තා වූයේ කොළඹ මහ නගරසභා සීමාවෙන්. ගම්පහ දිස්ත්‍රික්කයෙන් හඳුනාගැණුනු ආසාදිතයින් සංඛ්‍යාව 255 ක්.\nඉන් 76 දෙනෙකුම වාර්තා වූයේ ජා-ඇල ප්‍රදේශයෙන්. මේ අතර ජා - ඇල ප්‍රාදේශීය සභාවේ සභාපතිවරයාටද කොවිඩ් ආසාදනය වී තිබෙනවා. පසුගිය 08 වැනිදා ඔහුගේ රියදුරු ඇතුළු ආසාදිතයින් 09 දෙනෙකු ජා -ඇල ප්‍රාදේශීය සභාවෙන් කොරෝනා ආසාදිතයන් ලෙස හඳුනාගෙන තිබුණා.\nකඳාන පොලිසියේ - ස්ථානාධිපතිවරයා ඇතුළු 09 දෙනෙකුටද කොවිඩ් ආසාදනය වී ඇති අතර ඔවුන් හබරාදූව නිරෝධායන මධ්‍යස්ථානය වෙත රැගෙන ගියා. වෙනත් පොලිස් ස්ථානවල නිලධාරීන් අනුයුක්ත කර කඳාන පොලිසියේ කටයුතු සාමාන්‍ය පරිදි සිදු වනවා.\nමේ අතර, කතරගම පොලිස් ස්ථානයේ ස්ථානාධිපතිවරයාටද කොවිඩ් ආසාදනය වී ඇති බව වාර්තා වනවා. එම නිලධාරියා නිදහස් උත්සවයට සහභාගී වීමට පෙර සිදු කළ කොවිඩ් පරීක්ෂාවකදී ආසාදිතයකු නොවන බවට තහවුරු වී තිබූ අතර නැවත කතරගම පැමිණීමෙන් පසු සිදුකළ පී.සී.ආර්. පරීක්ෂණයේදී ආසාදිතයකු බව හඳුනාගෙන තිබෙනවා.\nගතවූ දිනයේදී දිස්ත්‍රික්ක 21 කින් ආසාදිතයින් හඳුනා ගැණුනු අතර කුරුණෑගල දිස්ත්‍රික්කයෙන් 72 ක්, මහනුවර දිස්ත්‍රික්කයෙන් 71 ක්, රත්නපුර දිස්ත්‍රික්කයෙන් 32ක් හා මාතර දිස්ත්‍රික්කයෙන් 31 ක් ලෙසද ආසාදිතයින් වාර්තා වුණා.\nමෙරටින් වාර්තා වන කොරෝනා ආසාදිතයින් සම්බන්ධයෙන් අදහස් දක්වමින් රජයේ වෛද්‍ය නිලධාරීන්ගේ සංගමයේ සංස්කාරක වෛද්‍ය හරිත අලුත්ගේ කියා සිටියේ තවදුරටත් බස්නාහිර පළාත කොරෝනා ආසාදිතයින් වාර්තා වීමේ කේන්ද්‍රය ලෙස පවතින බවයි.",
       "URL": "https://www.hirunews.lk/262303/එන්නත-ලබාදුන්-පමණින්-වෛරසය-පාලනය-කළ-නොහැකි-බවට-වෛද්‍යවරුන්-අනතුරු-අඟවයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2154"
}