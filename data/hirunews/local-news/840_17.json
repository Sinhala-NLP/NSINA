{
       "Source": "hirunews",
       "Timestamp": "Tuesday, 27 September 2022 - 19:33",
       "Headline": "නව සම්බන්ධීකරණ කමිටු සභාපතිවරුන්ට නිල වාහනයක් එක්ක ඉන්ධන ලීටර් 300ක්",
       "News Content": "මෑතකදී පත් කෙරුණු දිස්ත්‍රික් සම්බන්ධීකරණ කමිටු සභාපතිවරුන් සඳහා නිල වාහනයක් සහ ඊට අවශ්‍ය ලීටර 300 ක උපරිමයකට යටත්ව ඉන්ධන සපයන ලෙස දැනුම්දී තිබෙනවා.\nඒ, ජනාධිපති ලේකම්වරයා විසින් රාජ්‍ය පරිපාලන ලේකම්වරයා හරහා දිස්ත්‍රික් ලේකම්වරුන් වෙත නිකුත් කළ චක්‍රලේඛයක් මගින්.\nමීට අවශ්‍ය ප්‍රතිපාදන දිස්ත්‍රික් ලේකම් කාර්යාල වැයශීර්ෂය යටතේ වෙන් කරගන්නා ලෙසයි එමඟින් දැනුම්දී ඇත්තේ.\nශ්‍රී ලංකා පොදුජන පෙරමුණේ මන්ත්‍රීවරුන් 25 දෙනෙකු පසුගියදා දිස්ත්‍රික් සම්බන්ධීකරණ කමිටු සභාපති ධුර සඳහා පත් කෙරුණු අතර, ඔවුන්ට දිස්ත්‍රික් ලේකම් කාර්යාල තුළ කාර්යාලයක් ද ලබාදෙන ලෙසයි අදාළ චක්‍රලේඛයෙන් දැනුම්දී ඇත්තේ.\nඑසේම දිස්ත්‍රික් ලේකම් කාර්යාලයට අනුයුක්ත සංවර්ධන හෝ කළමනාකරණ සේවා නිලධාරීන් අතුරින් හතරදෙනෙකු, පෞද්ගලික සහකාරවරයෙකු, කාර්යාල සේවක සේවයේ නිලධාරියෙකු හා රියදුරන්ගෙන් සමන්විත කාර්ය මණ්ඩලයක් දිස්ත්‍රික් සම්බන්ධීකරණ කමිටු රාජකාරි සඳහා අනුයුක්ත කරන ලෙස ද දිස්ත්‍රික් ලේකම්වරුන් වෙත යවන ලද චක්‍රලේඛයෙන් දැනුම්දී තිබෙනවා.\nකෙසේ වෙතත් පෞද්ගලික සහකාර හා රියදුරු තනතුරු සඳහා පමණක් සේවා අවශ්‍යතා පදනම් කරගනිමින් දිස්ත්‍රික් සම්බන්ධීකරණ කමිටු සභාපතිවරයාගේ නිර්දේශ මත අනියම් හෝ කොන්ත්‍රාත් පදනම මත සුදුසු පුද්ගලයින් පත් කරගත හැකි බවයි එහි වැඩිදුරටත් දැක්වෙන්නේ.",
       "URL": "https://www.hirunews.lk/316460/නව-සම්බන්ධීකරණ-කමිටු-සභාපතිවරුන්ට-නිල-වාහනයක්-එක්ක-ඉන්ධන-ලීටර්-300ක්",
       "Category": "Local News",
       "Parent URL": "https://www.hirunews.lk/local-news.php?pageID=840"
}