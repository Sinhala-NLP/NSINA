{
       "Source": "hirunews",
       "Timestamp": "Thursday, 21 October 2021 - 8:27",
       "Headline": "නයිට්‍රජන් දියර පොහොරවල ප්‍රමිතිය සහතිකයි",
       "News Content": "ඉන්දියාවේ සිට මෙරටට ගෙන් වූ නැනෝ නයිට්‍රජන් දියර පොහොර, නිසි ලෙස ප්‍රමිතිය සහතික කළ පොහොර විශේෂයක් නොවන බවට පළ වන වාර්තා ප්‍රතික්ෂේප කරන බව කෘෂිකර්ම අමාත්‍යංශය පවසනවා.\nඑහි ලේකම් මහාචාර්ය උදිත් ජයසිංහ සඳහන් කළේ, ඉන්දියාවේ පර්යේෂණ 11,000ක් පමණ සිදු කර මෙම නැනෝ නයිට්‍රජන් දියර පොහොරවල ප්‍රමිතිය සහ ගුණාත්මක භාවය තහවුරු කර ඇති බවයි.\nමේ අතර, එම නැනෝ නයිට්‍රජන් දියර පොහොර ගොවීන් වෙත බෙදා හැරීමේ කටයුතු අද සිට සිදු කිරීමටයි නියමිතයි.\nසාම්පල පරීක්ෂණ වාර්තා මඟින් එම දියර පොහොරවල ප්‍රමිතිය තහවුරු වීමෙන් පසු ගොවිජන සේවා මධ්‍යස්ථාන හරහා එම බෙදාහැරීමේ කටයුතු සිදු කරන බව පොහොර ලේකම් කාර්යාලය සඳහන් කළා.\nඒ අනුව වත්තල - හුණුපිටියේ පිහිටි කොළඹ කොමර්ෂල් පොහොර සමාගමේ මධ්‍යම ගබඩා සංකීර්ණයේ සිට අදාළ දියර පොහොර තොග එහි ප්‍රාදේශීය ගබඩාවන් වෙත පිටත් කර හැරීමේ කටයුතු ඊයේ පස්වරුවේ සිටම සිදු කිරීමටයි පියවර ගෙන තිබුණේ.",
       "URL": "https://www.hirunews.lk/285588/නයිට්‍රජන්-දියර-පොහොරවල-ප්‍රමිතිය-සහතිකයි",
       "Category": "Local News",
       "Parent URL": "https://www.hirunews.lk/local-news.php?pageID=1615"
}