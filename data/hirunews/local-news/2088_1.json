{
       "Source": "hirunews",
       "Timestamp": "Monday, 15 March 2021 - 8:34",
       "Headline": "ලුසී ඉල්ලා පා ගමනක්",
       "News Content": "වසර 44ක් තිස්සේ කැනඩාවේ එඩ්මන්ටන් හි සත්ත්ව උද්‍යානයක ජීවත් වන ශ්‍රී ලංකාවේ උපන් ලුසී නැමති ඇතින්න ස්වභාවික නිදහස් පරිසරයකට මුදා හරින ලෙස ඉල්ලා හෙට දැවැන්ත පා ගමනක් සංවිධාන කර ඇති බව පූජ්‍ය ඕමල්පේ සෝභිත හිමියන් ප්‍රකාශ කළා.\nඋන්වහන්සේ කියා සිටියේ සත්ත්ව හිතවාදී සංවිධාන සමග එක්ව පස්වරු 3.15ට කොල්ලුපිටිය - වාලුකාරාමයෙන් ආරම්භ කරන මෙම පා ගමන කැනේඩියානු මහකොමසාරිස් කාර්යාලය දක්වා ගොස් ඉන් අනතුරුව සංදේශයක්ද භාරදීමට කටයුතු කරන බවයි.\nසෝභිත හිමියන් පෙන්වා දෙන්නේ මෙම ඇතින්න සත්වෝද්‍යානයට අති විශාල මුදලක් උපයා දී ඇති බවයි.\nකෙසේවෙතත් මෙම සත්වයා ජීවත්වන්නේ අතිශය දුක් වේදනා සහිතව බව උන්වහන්සේ සඳහන් කළා.\nසත්වෝද්‍යානයේ ඉතා කුඩා කාමරයකට සීමා වී ඇති සත්වයා හිම සහිත පරිසරයක ඉතා සීතලේ ජීවත්වන බව ද සඳහන්.\nමෙවැනි තත්වයන් යටතේ අලි දුක් විඳිනු දුටු කැනඩාවේ ජනතාව හඩ නැගීම හේතුවෙන් එහි ප්‍රතිඵලයක් ලෙසට අප්‍රිකානු සහ ආසියානු අලින් 6 දෙනෙකු ස්වාභාවික පරිසරවලට යොමුකර තිබෙනවා.\nකෙසේවෙතත් ලුසී නම් මෙම ඇතින්න තවදුරටත් සත්වෝද්‍යානයේ දුක් විඳින බවයි ඕමල්පේ සෝභිත හිමියන් කියාසිටියේ.",
       "URL": "https://www.hirunews.lk/265364/ලුසී-ඉල්ලා-පා-ගමනක්",
       "Category": "Local News",
       "Parent URL": "https://www.hirunews.lk/local-news.php?pageID=2088"
}