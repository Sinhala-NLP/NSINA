{
       "Source": "hirunews",
       "Timestamp": "Friday, 23 September 2022 - 13:22",
       "Headline": "මොණරාගල දිස්ත්‍රික් සම්බන්ධීකරණ කමිටු රැස්වීම ප්‍රාදේශීය ලේකම්වරුන් වර්ජනය කරයි",
       "News Content": "අද (23) පැවති මොණරාගල දිස්ත්‍රික් සම්බන්ධීකරණ කමිටු රැස්වීමට කිසිදු ප්‍රාදේශීය ලේකම්වරයෙකු සහභාගි නො වූ බව එම දිස්ත්‍රික්කයේ ප්‍රාදේශීය ලේකම්වරුන්ගේ සංගමයේ සභාපති සහ වැල්ලවාය ප්‍රාදේශීය ලේකම් චන්දන රත්නායක පවසනවා.\nඒ, දේශපාලන මැදිහත්වීමක් මත විනය පරීක්ෂණයක් සිදු නො කර බඩල්කුඹුර ප්‍රාදේශීය ලේකම්වරයාට දිස්ත්‍රික් ලේකම් කාර්යාලයට ස්ථාන මාරුවක් ලබා දී ඇති බව පවසමින්.\nපසුගිය දා බඩල්කුඹුර ප්‍රාදේශීය ලේකම්වරයා ඉවත් කරන්නැ යි ඉල්ලා ප්‍රාදේශීය සභා මන්ත්‍රීවරයෙකු මොණරාගල නගරයේ පොදු බස් නැවතුම්පලේ වහළයක් මත නැගී උපවාසයක නිරත වීමෙන් අනතුරුව යි රාජ්‍ය පරිපාලන අමාත්‍යාංශ ලේකම්වරයා බඩල්කුඹුර ප්‍රාදේශීය ලේකම්වරයාට ස්ථාන මාරුවක් ලබා දී ඇත්තේ.\nඊට විරෝධය පළ කරමින් අද පැවති මොණරාගල දිස්ත්‍රික් සම්බන්ධීකරණ කමිටු රැස්වීම සඳහා දිස්ත්‍රික්කයේ ප්‍රාදේශීය ලේකම් කොට්ඨාස 11ක ප්‍රාදේශීය ලේකම්වරුන් එක් නො වීමට තීරණය කර තිබුණා.",
       "URL": "https://www.hirunews.lk/316106/මොණරාගල-දිස්ත්‍රික්-සම්බන්ධීකරණ-කමිටු-රැස්වීම-ප්‍රාදේශීය-ලේකම්වරුන්-වර්ජනය-කරයි",
       "Category": "Local News",
       "Parent URL": "https://www.hirunews.lk/local-news.php?pageID=849"
}