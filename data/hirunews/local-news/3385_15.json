{
       "Source": "hirunews",
       "Timestamp": "Thursday, 25 April 2019 - 10:59",
       "Headline": "update :- කටුනායක ගුවන් තොටුපල පිවිසුම් මාර්ගය යළි විවෘත වෙයි",
       "News Content": "අද දිනයේත් සැකකටයුතු පාර්සල් සහ වාහන ආරක්ෂක අංශ විසින් පරීක්ෂා කිරීමේ කටයුතු ප්‍රදේශ රැසකින් වාර්තාවුණා.\nකටුනායක ගුවන් තොටුපලේ දුරස්ථ රථගාලේ නවතා ඇති සැකකටයුතු මෝටර් රථයක් ද ආරක්ෂක අංශ අද පෙරවරුවේ පරීක්ෂාවට ලක් කළා.\nඒ හේතුවෙන්  කටුනායක ගුවන් තොටුපලේ ප්‍රවේශ මාර්ගයද තාවකාලිකව වසා දැමූණු අතර පරීක්ෂා කිරීම්වලින් අනතුරුව මාර්ගය යලි විවෘත කරනු ලැබුවා.\nඑමෙන්ම පූගොඩ මහේස්ත්‍රාත් අධිකරණය පිටුපස හිස් ඉඩමක සුළු පිපිරීමක් ද අද වාර්තාවූ අතර, ඒ සම්බන්ධයෙන්  ගම්පහ ජ්‍යෙෂ්ඨ පොලිස් අධිකාරීවරයාගේ ප්‍රධානත්වයෙන් විමර්ශනයක් ආරම්භ කර තිබෙනවා.\nඋදෑසන 9 ට පමණ මෙම පිපිරීම සිදුව ඇති අතර එය යම් කිසි කඩාකප්පල්කාරී ක්‍රියාවක් බවටයි පොලීසිය සැක පළ කරන්නේ.\nපිපිරීමෙන් කිසිවෙකුටත් හානියක් සිදුව නැහැ.\nමාවනැල්ල නගරයේ පිහිටි සැකකටයුතු යතුරුපැදියක්ද අද උදෑසන පොලීසිය පරීක්ෂාවට ලක් කළා.\nමීට අමතරව නිවිතිගල, කටුගස්තොට - රණවක ප්‍රදේශවලින් සැකකටයුතු පාර්සල් හමුවී ඇති අතර පසුව සිදුකළ පරීක්ෂා කිරීම්වලදී එහි කිසිවක් තිබී නැහැ. කුරණෑගල බස් නැවතුම්පලේ සැකකටයුතු පාර්සලයක් ඇති බවට ලද තොරතුරක් මත අද එහි විශේෂ පරීක්ෂාවක්ද සිදු කළා.\nමීට අමතරව අම්බලන්තොට - කොග්ගල හන්දිය අසළින් අම්බලන්තොට නගරය දක්වා ධාවනය කිරීමට නියමිතව තිබූ බස් රථයක් තුළ තිබූ හිමිකරුවෙකු නොමැති පාර්සලයක් හේතුවෙන් අද උදෑසන එම බස් රථය විශේෂ පරීක්ෂාවකට ලක් කෙරුණා.\nපොලිස් විශේෂ කාර්ය බලකාය සහ අම්බලන්තොට පොලීසිය මෙන්ම බෝම්බ නිශ්ක්‍රීය අංශයේ නිලධාරීන් පැමිණ මගීන් ඉවත් කර බස් රථය පරීක්ෂාවට ලක් කළා.\nපසුව එහි තිබී පරිගණක කොටස් කිහිපයක් සොයා ගැනුණු අතර මෙය කිසියම් පුද්ගලයෙකු හෝ කණ්ඩායම් කිහිපයක් විසින් සිදුකළ කඩාකප්පල්කාරී ක්‍රියාවක් බවට සැකකෙරෙන අම්බලන්තොට පොලිසිය ඒ සම්බන්ධයෙන් විමර්ශනයක් ආරම්භ කර තිබෙනවා.\nඑමෙන්ම ලබන 29 වනදාට පෙර පාසල් භූමිය සහ ඒ අවට පරීක්ෂාවට ලක් කරන ලෙසත් ත්‍රිවිධ හමුදාව යොදවා ආරක්ෂාව තහවුරු කිරීමට ක්‍රියාමාර්ග ගන්නා ලෙසත් අධ්‍යාපන අමාත්‍යවරයා විසින් බලධාරීන්ට උපදෙස් ලබාදී තිබෙනවා.\nඒ සම්බන්ධයෙන් අධ්‍යාපන අමාත්‍යවරයා විසින් ආරක්ෂක අංශ ප්‍රධානීන්ද මේ වනවිට දැනුම්වත් කර ඇති බවයි අධ්‍යාපන අමාත්‍යාංශය සඳහන් කළේ.\nඑමෙන්ම පාසල් භූමි සහ ඒ අවට ආරක්ෂාව තහවුරු කිරීමට අමතරව පාසල් බස් රථ, වෑන් රථ සහ පොදු ප්‍රවාහන සේවා භාවිතය ද සැළකිල්ලට ගෙන සිසුන්ගේ ආරක්ෂාව තහවුරු කිරිමට කඩිනම් පියවර ගැනීමටයි අධ්‍යාපන අමාත්‍යාංශ්‍ය අපේක්ෂා කරන්නේ.\nබදුල්ල රෝහලේ සැකකටයුතු කිසිවක් ඇති බවට ලැබුණු තොරතුරකට අනුව ජනතාව ඉවත් කර රෝහල් පරිශ්‍රය පූර්ණ පරික්ෂාවකට ලක් කිරීමට ආරක්ෂක අංශ පියවර ගත්තා.\nමේ අතර පොලිස් මාධ්‍ය ප්‍රකාශක පොලිස් අධිකාරි රුවන් ගුණසේකර ප්‍රකාශ කළේ ලැබෙන තොරතුරුවලට අනුව පරීක්ෂා කිරීම් සිදු කිරීම සඳහා මාර්ග වසා තැබීමට පොලිසිය පියවර ගන්නා බවයි.\nකොළඹ නගරයේ මෙන්ම ඉන් පිටත ද මෙවැනි පරීක්ෂා කිරීම් සිදු කිරීමට මාර්ග වසා තැබෙනු ඇති බවයි ඔහු කියා සිටියේ.\nමේ නිසා අනවශ්‍ය බියක් ඇති කර නොගන්නා ලෙසයි පොලිස් මාධ්‍ය ප්‍රකාශකවරයා ජනතාවගෙන් ඉල්ලා සිටියේ.\n11:35.Thursday, 25 April 2019\n.........................\nකටුනායක ගුවන් තොටුපලේ රථගාලක සැකකටයුතු මෝටර් රථයක් පරීක්ෂා කෙරේ\nකටුනායක ගුවන් තොටුපලේ දුරස්ථ රථගාලේ නවතා ඇති සැකකටයුතු මෝටර් රථයක් මේ වනවිට ආරක්ෂක අංශ විසින් පරීක්ෂා කරමින් පවතිනවා.\nපොලිසිය සඳහන් කළේ මෙම මෝටර් රථයේ හිමිකරු මේ වනතුරුත් ඉදිරිපත්වී නොමැති අතර, පරීක්ෂා කිරීම් අඛණ්ඩව සිදුකරන බවයි.\nමෙම පරීක්ෂා කිරීම් හේතුවෙන් කටුනායක ගුවන් තොටුපලට පිවිසෙන මාර්ගය වසා දමා තිබෙනවා.",
       "URL": "https://www.hirunews.lk/215141/update-කටුනායක-ගුවන්-තොටුපල-පිවිසුම්-මාර්ගය-යළි-විවෘත-වෙයි",
       "Category": "Local News",
       "Parent URL": "https://www.hirunews.lk/local-news.php?pageID=3385"
}