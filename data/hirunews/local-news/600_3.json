{
       "Source": "hirunews",
       "Timestamp": "Sunday, 15 January 2023 - 20:14",
       "Headline": "දිස්ත්‍රික්ක 18 කට හෙලිකොප්ටරයෙන් තරඟ කිරීම ගැන තීරණය හෙට (වීඩියෝ)",
       "News Content": "ඉදිරි පළාත් පාලන ඡන්ද විමසීමේදී උතුරු, නැගෙනහිර ඇතුළු දිස්ත්‍රික්ක 18 ක් සඳහා ශ්‍රී ලංකා නිදහස් පක්ෂය හෙලිකොප්ටරය ලකුණෙන් තරඟ කිරීම සම්බන්ධයෙන් වන තීරණය හෙට ගැනීමට නියමිත බව එක්සත් නිදහස් ජනතා සන්ධානයේ මහලේකම් හිටපු පාර්ලිමේන්තු මන්ත්‍රී තිලංග සුමතිපාල ප්‍රකාශ කළා.\nමේ අතර, පළාත් පාලන ජන්ද විමසීමේදී නිදහස් ජනතා සන්ධානයේ නාම යෝජනා සදහා අත්සන් කිරීමේ බලය පවතින්නේ පාර්ලිමේන්තු මන්ත්‍රී ආචාර්ය නාලක ගොඩහේවාගේ නායකත්වයෙන් යුත් නිදහස් ජනතා පෙරමුණේ ලේකම්වරයාට බව මැතිවරණ කොමිසමට පවසනවා.\nනිදහස් ජනතා සන්ධානය, ප්‍රධාන කොටස් තුනකින් සමන්විතයි. පාර්ලිමේන්තු මන්ති්‍රීවරුන් වන මහාචාර්ය ජි.එල්.පිරීස් සහ ඩලස් අලහප්පෙරුම නියෝජනය කරන නිදහස ජනතා සභාව, හිටපු ජනාධිපති මෛත්‍රීපාල සිරිසේනගේ සභාපතිත්වයෙන් යුත් ශ්‍රී ලංකා නිදහස් පක්ෂය සහ පාර්ලිමේන්තු මන්ත්‍රිවරුන් වන විමල් විරවංශ, උදය ගම්මන්පිල ඇතුළු පිරිසගෙන් සමන්විත උත්තර ලංකා සභාගය එම ප්‍රධාන කොටස් තුනයි.\nඑමෙන්ම, පාර්ලිමේන්තු මන්ත්‍රී නාලක ගොඩහේවාගේ නායකත්වයෙන් යුත් නිදහස් ජනතා පෙරමුණ, පාර්ලිමේන්තු මන්ත්‍රී අනුර ප්‍රියදර්ශන යාපාගේ නායකත්වයෙන් යුත් ජනජය පෙරමුණ, පාර්ලිමේන්තු මන්ත්‍රි අසංග නවරත්න ලේකම්ධුරය දරන ශ්‍රී ලංකා මහජන පක්ෂය ඇතුළු පක්ෂ 12කින් නිදහස් ජනතා සන්ධානය සමන්විතයි.\nමෙම සන්ධානයේ සියලු පක්ෂ ඒකමතිකව එහි ලේකම්වරයා ලෙස එක්සත් ජනතා නිදහස් සන්ධානයේ ලේකම් හිටපු පාර්ලිමේන්තු මන්ති්‍රී තිලංග සුමතිපාලට බලය පවරා තිබෙනවා.\nඒ අනුව නිදහස් ජනතා පෙරමුණේ නායක පාර්ලිමේන්තු මන්ති්‍රී ආචාර්ය නාලක ගොඩහේවා කියා සිටියේ සිය පක්ෂයේ ලේකම්වරයාට නාමයෝජනා සදහා අත්සන් කිරිමේ බලය තිබුණද ඔහු කටයුතු කළ යුත්තේ ජනතා නිදහස් සන්ධාන ලේකම් හිටපු පාර්ලිමේන්තු මන්ත්‍රි තිලංග සුමතිපාලගේ උපදෙස් මත බවයි.\nකෙසේ වෙතත්, හෙලිකොප්ටරය ලාංජනයෙන් යුත් නිදහස් ජනතා සන්ධානය ජන්ද පත්‍රිකාවේ දැක්වෙන්නේ නිදහස් ජනතා පෙරමුණ නමින් බවද පාර්ලිමේන්තු මන්ත්‍රි ආචාර්ය නාලක ගොඩහේවා වැඩිදුරටත් සදහන් කළා.\nනිදහස් ජනතා සන්ධානයේ පළාත් පාලන ජන්ද විමසිම සදහා කොළඹ දිස්ත්‍රික්කයට නාම යෝජනා සකස් කිරීම සම්බන්ධයෙන් සාකච්ජාවක් අද පැවත්වුණේ ශ්‍රී ලංකා නිදහස් පක්ෂ මුලස්ථානයේදීයි.",
       "URL": "https://www.hirunews.lk/325124/දිස්ත්‍රික්ක-18-කට-හෙලිකොප්ටරයෙන්-තරඟ-කිරීම-ගැන-තීරණය-හෙට-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=600"
}