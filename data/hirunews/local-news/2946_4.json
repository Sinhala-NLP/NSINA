{
       "Source": "hirunews",
       "Timestamp": "Sunday, 19 January 2020 - 12:47",
       "Headline": "ජලවිදුලි උත්පාදනය අර්බුදයක - විදුලිබල මණ්ඩලයෙන් තෙල් සංස්ථාවට බිලියන 10 ක්",
       "News Content": "පවතින වියලි කාලගුණ තත්ත්වය හේතුවෙන් ජල විදුලි උත්පාදනය ඉදිරි මාස කිහිපය තුළ අර්බුදකාරී තත්ත්වයකට පත්විය හැකි බව විදුලිබල මණ්ඩලය පවසනවා.\nමේ වසරේ ආරම්භය වනවිට ජල විදුලි බලාගාරවල සියයට 90 ක ජල ධාරිතාවක් තිබුණද, මේ වනවිට පහත බසිමින් පවතිනවා.\nඊට හේතුවී ඇත්තේ පවතින දැඩි වියලි කාලගුණ තත්ත්වයයි. මේ වනවිට පුරෝකථනය කර ඇති පරිදි ඉදිරි මාස දෙක තුළ අඛණ්ඩව වියලි කාලගුණය පැවතියහොත් ජාතික විදුලි නිෂ්පාදන පද්ධතියේ මෙගාවොට් 300 ක පමණ හිඟයක් ඇතිවීමේ අවදානමක් පවතිනවා.\nකාලගුණ විද්‍යා දෙපාර්තමේන්තුවේ දත්තවලට අනුවද මැයි මාසය පමණ වනතුරු ප්‍රශස්ත වර්ෂාපතනයක් බලාපොරොත්තු වීමේ හැකියාවක් විය නොහැකියි.\nමෙම තත්ත්වය මත විදුලි අර්බුදයට මුහුණදීම සඳහා අනුගමනය කළ යුතු සැළැස්ම පිළිබඳ සාකච්ඡා කරමින් පවතින බවයි විදුලිබල අමාත්‍යාංශයේ මාධ්‍ය ප්‍රකාශක සුලක්ෂණ ජයවර්ධන හිරු ප්‍රවෘත්ති අංශයට කියා සිටියේ.\nඑමෙන්ම විදුලිබල මණ්ඩලය, තෙල් සංස්ථාවට ගෙවීමට ඇති රුපියල් බිලියන 84 ක ණය මුදලෙන් බිලියන 10 ක් ගෙවා දැමීමට සැළසුම් කර තිබෙනවා.\nරාජ්‍ය බැංකුවක් මගින් ලබාගන්නා මූල්‍ය ප්‍රතිපාදන යටතේ එම මුදල තෙල් සංස්ථාව වෙත පියවීමට කටයුතු කරනු ඇති.\nමේ අතර පවතින වියලි කාලගුණය හේතුවෙන් ලබන සතියේ සිට ගාල්ල නගරයට දෛනිකව රාත්‍රී 11 සිට අලුයම 4 දක්වා ජල සැපයුම අත්හිටුවන බව ජාතික ජලසම්පාදන හා ජලාපවහන මණ්ඩලය සඳහන් කළා.",
       "URL": "https://www.hirunews.lk/232571/ජලවිදුලි-උත්පාදනය-අර්බුදයක-විදුලිබල-මණ්ඩලයෙන්-තෙල්-සංස්ථාවට-බිලියන-10-ක්",
       "Category": "Local News",
       "Parent URL": "https://www.hirunews.lk/local-news.php?pageID=2946"
}