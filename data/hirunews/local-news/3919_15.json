{
       "Source": "hirunews",
       "Timestamp": "Wednesday, 30 May 2018 - 14:02",
       "Headline": "දකුණේ උණ රෝගය පාලනයට අවශ්‍ය ඖෂධ, ටෙන්ඩර්වලින් තොරව මිලදී ගැනීමට අනුමැතිය",
       "News Content": "දකුණු පළාතේ පැතිර යන උණ රෝගය පාලනය කිරීමට අවශ්‍ය ඖෂධ වර්ග ඇතුළු අනෙකුත් ද්‍රව්‍ය ටෙන්ඩර් පටිපාටියකින් තොරව මිලදී ගැනීමට අමාත්‍ය මණ්ඩලයේ අනුමැතිය හිමිව තිබෙනවා.\nජනාධිපති ලේකම්  කාර්යාලයේදී අමාත්‍ය මණ්ඩල රැස්වීම අද පෙරවරුවේ පැවති අතර එහිදී ජනාධිපති මෛත්‍රීපාල සිරිසේන විසිනුයි අදාළ කැබිනට් පත්‍රිකාව, ඉදිරිපත් කර ඇත්තේ.\nමේ අතර මෙම උණ රෝගය හේතුවෙන් වසා දැමුණු දකුණු පළාතේ උඩුගම, මොරවක, ගාල්ල, මාතර, මුලටියන, අකුරැස්ස, තංගල්ල, වලස්මුල්ල යන අධ්‍යාපන කලාප 08ට අයත් පාසල්වල ප්‍රාථමික අංශ අධ්‍යයන කටයුතු සඳහා අද යළි විවෘත කෙරුණා.\nකෙසේ වෙතත් සිසුන්ගේ පැමිණීමේ අඩුවක් දක්නට ලැබුණු බවයි ප්‍රදේශයේ හිරු වාර්තාකරුවන් කියා සිටියේ.\nමේ අතර දකුණු පළාතේ ව්‍යාප්තව පවතින වෛරස් උණ රෝගය ආසාදනය වීමෙන් තවත් කුඩා දරුවෙකු ඊයේ ජීවිතක්ෂයට පත්ව තිබෙනවා.\nඒ අනුව වෛරස් උණ රෝගයෙන් මිය ගිය දරුවන්ගේ සංඛ්‍යාව 13 ක් දක්වා ඉහළ ගියා.\nදකුණු පළාතේ ව්‍යාපත්ව පවතින වෛරස් උණ රෝගය හේතුවෙන් මේ වන විට වයස අවුරුදු 12 ට අඩු දරුවන් 13 දෙනෙකු ජීවිතක්ෂයට පත්ව තිබෙනවා.\nඊට අසන්තම සිද්ධිය වාර්තා වුණේ මාස 6 ක දරුවෙකු ඊයේ මිය යාමත් සමඟයි.\nවෛරස ආසාදනය වූ රෝගින් 300 ක් පමණ දකුණු පළාතේ රෝහල්වලින් මේ වනවිටත් නේවාසික ප්‍රතිකාර ලබන අතර ඒ අතරින් සියයට 85 ක්ම කුඩා ළමුන්.\nවෛරස් තුනක සම්මිශ්‍රණයක් මෙම උණ රෝගයට හේතුවී ඇති බව සිදුකළ මූලික පර්යේෂණවලදී අනාවරණ වී ඇතැයි සෞඛ්‍ය අංශ පෙන්වා දුන්නා.",
       "URL": "https://www.hirunews.lk/191919/දකුණේ-උණ-රෝගය-පාලනයට-අවශ්‍ය-ඖෂධ-ටෙන්ඩර්වලින්-තොරව-මිලදී-ගැනීමට-අනුමැතිය",
       "Category": "Local News",
       "Parent URL": "https://www.hirunews.lk/local-news.php?pageID=3919"
}