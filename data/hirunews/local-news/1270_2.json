{
       "Source": "hirunews",
       "Timestamp": "Saturday, 26 March 2022 - 14:19",
       "Headline": "අදානිට මෙරටින් තවත් කොටසක් ? - කෝප් කමිටුවේ දී හෙළිදරව්වක් (වීඩියෝ)",
       "News Content": "මෙරට මන්නාරම ප්‍රදේශයේ මෙගාවොට් 500ක පුනර්ජනනීය සුළං විදුලි බලාගාර ව්‍යාපෘතියක් සඳහා ඉන්දියාවේ අදානි සමාගමට අවස්ථාව ලබාදීම\nසම්බන්ධයෙන් කෝප් කමිටුවේ දී ප්‍රශ්න කෙරුණා.\nඑහිදී විදුලිබල අමාත්‍යාංශ ලේකම්වරිය සදහන් කළේ ඇතැම් පුනර්ජනනීය ව්‍යාපෘති කඩිනමින් ආරම්භ කිරීමේ සහ ක්‍රියාත්මක කිරීමේ අවශ්‍යතාවක්\nමතුව ඇති බවයි.\nමේ අතර,රජයේ මුදල් පිළිබඳ කාරක සභාව ඊයේ පාර්ලිමේන්තු සංකීර්ණයේදී රැස්වුණා.\nඒ, රටේ පවතින වත්මන් ආර්ථික තත්ත්වයට අදාළව කරුණු විමසීම සඳහායි.\nකාරක සභාව හමුවට මහ බැංකු අධිපති අජිත් නිවාඩ් කබ්රාල්, මුදල් අමාත්‍යාංශ ලේකම් එස්.ආර්. ආටිගල ඇතුළු නිලධාරීන් කැඳවා තිබුණත් ඔවුන් ඊට සහභාගී වූයේ නැහැ.\nඒ පිළිබඳව සිය කනගාටුව පළකරන බවයි රජයේ මුදල් පිළිබඳ කාරක සභාවේ සභාපති පාර්ලිමේන්තු මන්ත්‍රී අනුර ප්‍රියදර්ශන යාපා ප්‍රකාශ කළේ.\nරජයේ මුදල් පිළිබඳ කාරක සභාව කැඳවීමට නියමිතව තිබුණේ පසුගිය 21 වැනිදා වන අතර, එය ඊයේ දිනය දක්වා කල් දමා තිබුණේ මහ බැංකු නිලධාරීන්ගේ ඉල්ලීම මතයි.\nමේ අතර, මහ බැංකු අධිපති අජිත් නිවාඩ් කබ්රාල් මහතා ට්විටර් පණිවුඩයක් නිකුත් කරමින් සඳහන් කළේ කාරක සභාවට නොපැමිණීම පාර්ලිමේන්තුවට හෝ එම සභාවට අගෞරව කිරීමක් නොවන බවයි.\nමුදල් අමාත්‍යාංශ ලේකම් එස්.ආර්. ආටිගල මහතා ලෝක බැංකුව සමග සාකච්ඡාවක් යෙදී ඇති බැවින් සෙසු සාමාජිකයින්ට ද කාරක සභාවට සහභාගී වීමට නොහැකි බව දන්වා මහ බැංකුව කාරක සභාවට ලිපියක් ද යොමුකර තිබුණා.",
       "URL": "https://www.hirunews.lk/300445/අදානිට-මෙරටින්-තවත්-කොටසක්-කෝප්-කමිටුවේ-දී-හෙළිදරව්වක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1270"
}