{
       "Source": "hirunews",
       "Timestamp": "Wednesday, 26 January 2022 - 17:00",
       "Headline": "හෙරොයින් ඔත්තුවකට දෙන තෑගි මුදල් ඉහළ නැංවීමට යෝජනා - දකුණු මුහුදේදී ඇල්ලූ 17 දෙනා රඳවාගෙන ප්‍රශ්න කෙරේ",
       "News Content": "දකුණු මුහුදු තීරයේදී රුපියල් මිලියන 3300 කට අධික හෙරොයින් තොගය සමග අත්අඩංගුවට ගත් සැකකරුවන් 17 දෙනා රඳවාගෙන ප්‍රශ්න කිරීමට කොළඹ මහේස්ත්‍රාත් අධිකරණය අද පොලිස් මත්ද්‍රව්‍ය නාශක කාර්යාංශයට අවසර දුන්නා.\nඒ එම සැකකරුවන් අතිරේක මහේස්ත්‍රාත් චන්දිම ලියනගේ හමුවට ඉදිරිපත් කළ අවස්ථාවේදීයි.\nමෙම මත්කුඩු තොගය දැනට ඩුබායි රාජ්‍යයට පලාගොස් සිටින මත්ද්‍රව්‍ය ජාවාරම්කරුවෙකු වන නදුන් චින්තක හෙවත් හරක් කටාගේ ගෝලයෙකු වන රන් මල්ලී නමැත්තාගේ බවට අනාවරණ වී තිබෙනවා.\nමේ අතර, පොලිස් විශේෂ කාර්ය බලකාය ඊයේ දික්වැල්ල ප්‍රදේශයේදී ඩුබායි රාජ්‍ය වෙත පළා ගොස් සිටින මත්ද්‍රව්‍ය ජාවාරම්කරුවන් සමග සබදතා පැවැත්වූ 25 හැවිරිදි තරුණයෙකු හෙරොයින් ග්‍රෑම් 122ක් සමඟ අත්අඩංගුවට ගෙන තිබෙනවා.\nමොහු එම ප්‍රදේශයේම භාවිතයට නොගන්නා හෝටලයක ආරක්ෂාවට සිටි පුද්ගලයෙකු බවයි පොලීසිය කියා සිටියේ.\nඑමෙන්ම, අවුරුදු එකහමාරක් සහ දෙකක් වයසැති තම දරුවන් සමග ත්‍රිරෝද රථයකින් හෙරොයින් බෙදා හැරීමේ ජාවාරමක නිරතව සිටි කාන්තාවන් දෙදෙනෙකු ඇතුළු 4 දෙනෙකු කුරණ 20 කණුව අසලදී මීගමුව කොට්ඨාශ අපරාධ විමර්ශන අංශය මගින් අත්අඩංගුවට ගෙන තිබෙනවා.\nකාන්තාවන් දෙදෙනා කිසිවෙකුට සැක නොසිතන පරිදි ගමන් කිරීම සඳහා කුඩා දරුවන් දෙදෙනා රැගෙන ගොස් තිබූ බවයි විමර්ශනවලදී අනාවරණ වී ඇත්තේ.\nමේ අතර, හෙරොයින් ජාවාරම්කරුවන් සම්බන්ධයෙන් නිවැරදි තොරතුරු ලබාදෙන පුද්ගලයින්ට පිරිනමන ත්‍යාග මුදල් වල වටිනාකම ඉහළ නැංවිය යුතු බවට පොලිස් මත්ද්‍රව්‍ය නාශක කාර්යාංශය පොලිස්පතිවරයාට යෝජනා කර තිබෙනවා. ඒ හෙරොයින් ජාවාරම්කරුවන් සම්බන්ධ වැටලීම් තවදුරටත් පුළුල් කිරීමේ අරමුණින්.\nඒ අනුව, මේ වනවිට ග්‍රෑම් 10ත් 25ත් අතර හෙරොයින් වැටලීම් සඳහා ලබා දුන් රුපියල් 5000 ක මුදල් ත්‍යාගය රුපියල් 10,000 දක්වාත්, ග්‍රෑම් 25 ත් 50 ත් අතර හෙරොයින් වැටලීම් සඳහා ලබාදුන් මුදල රුපියල් 10,000 සිට රුපියල් 20,000 දක්වාත් ඉහළ නැංවීමට යෝජනා කර තිබෙනවා.\nග්‍රෑම් 50 සිට 100 දක්වා වන හෙරොයින් වැටලීම් සඳහා ලබාදුන් මුදල ඉහළ නංවා ඇත්තේ රුපියල් 20,000 සිට 30,000 දක්වායි.\nඑසේම, හෙරොයින් කිලෝග්‍රෑම් 1ක වැටලීමක් සඳහා තොරතුරක් ලබාදුනහොත් මෙතෙක් ලබාදුන් රුපියල් 75,000 මුදල් ත්‍යාගය දෙගුණ කිරීමට යෝජනා කර තිබෙනවා.",
       "URL": "https://www.hirunews.lk/295263/හෙරොයින්-ඔත්තුවකට-දෙන-තෑගි-මුදල්-ඉහළ-නැංවීමට-යෝජනා-දකුණු-මුහුදේදී-ඇල්ලූ-17-දෙනා-රඳවාගෙන-ප්‍රශ්න-කෙරේ",
       "Category": "Local News",
       "Parent URL": "https://www.hirunews.lk/local-news.php?pageID=1396"
}