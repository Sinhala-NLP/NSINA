{
       "Source": "hirunews",
       "Timestamp": "Friday, 11 September 2020 - 12:39",
       "Headline": "වසා දැමුණු රජරට විශ්වවිද්‍යාලයේ පීඨ කිහිපයක් විවෘත කෙරේ",
       "News Content": "කොරෝනා වෛරසයේ බලපෑම හේතුවෙන් වසා දැමුණු රජරට විශ්වවිද්‍යාලයේ පීඨ කිහිපයක අධ්‍යයන හා විභාග කටයුතු ආරම්භ කර තිබෙනවා.\nඒ අනුව සමාජයීය විද්‍යා හා මානව ශාස්ත්‍ර පීඨයේ දේශන සමාලෝචන සහ විභාග කටයුතු ලබන 16 වනදා ආරම්භ කරන බවයි එම විශ්වවිද්‍යාලය නිකුත් කළ නිවේදනයක දැක්වෙන්නේ.\nඑමෙන්ම කළමනාකරණ අධ්‍යයන පීඨයේ කටයුතු මේ මස 28 වනදා ආරම්භ වන අතර, 2016, 2017 සහ 2018 අධ්‍යයන වර්ෂවල ශිෂ්‍ය ශිෂ්‍යාවන්ට පමණක් මේ මස 16 වන දින සිට අධ්‍යයන කටයුතු ආරම්භවීමට නියමිතයි.\nඑම පීඨවල නේවාසිකාගාර පහසුකම් ලබන සිසුන් 15 වනදා පස්වරු හතරට පෙර නේවාසිකාගාරවලට පැමිණිය යුතු බවයි එම විශ්වවිද්‍යාලය නිවේදනය කළේ.\nඊයේ දිනයේදී ආසාදිතයින් 08 දෙනෙකු වාර්තාවූ අතර, ඒ අනුව මෙරටින් වාර්තා වන සමස්ත කොරෝනා ආසාදිතයින්ගේ සංඛ්‍යාව 3,155ක්.\nඑම ආසාදිතයන් මාලදිවයිනේ සිට පැමිණි පස්දෙනෙකු සහ කුවේට්, සිංගප්පූරු සහ එක්සත් අරාබි එමීර් රාජ්‍යයෙන් සිට පැමිණි අය වන බවයි වසංගත රෝග විද්‍යා ඒකකය සඳහන් කළේ.\nමේ අතර අද උදෑසනින් අවසන් වූ පැය 24 තුළ තවත් නව ආසාදිතයන් 96,551ක් වීමත් සමඟ ඉන්දියාවේ සමස්ත කොරෝනා වෛරස් ආසාදිතයන් සංඛ්‍යාව 45 ලක්ෂය ඉක්මවා තිබෙනවා.\nඑමෙන්ම ගතවූ පැය 24 තුළ තවත් කොරෝනා මරණ 1,209ක් ඉන්දියාවෙන් වාර්තාවී ඇති අතර, ඒ අනුව එරට කොරෝනා මරණ සංඛ්‍යාව 76,304 දක්වා ඉහළ යනවා.\nමේ අතර ලෝක සෞඛ්‍ය සංවිධානය ප්‍රකාශ කළේ ඇස්ට්‍රා - සෙනෙකා කොරෝනා එන්නතේ අත්හදාබැලීම් තාවකාලිකව අත්හිටවුවද වෛරසයට එරෙහි එන්නතක් සංවර්ධනය කිරීමේ ප්‍රයත්නය අධෛර්යමත් නොවිය යුතු බවයි.\nබ්‍රිතාන්‍යයේ ඔක්ස්ෆර්ඞ් විශ්වවිද්‍යාලය ප්‍රමුඛව සංවර්ධනය කෙරුණු එම එන්නත කොරෝනා වෛරසයට එරෙහිව මෙතෙක් නිපදවූ සාර්ථකම එන්නත ලෙස සැළකුණද එමඟින් ස්නායු පද්ධතියේ රෝගී තත්ත්වයන් වර්ධනය වීමත් සමඟ එහි අත්හදාබැලීම් නතර කෙරුණා.\nඑමෙන්ම චීනය කොරෝනා වෛරසයට එරෙහිව සංවර්ධනය කර ඇති නාස් කුහරයට ලබාදෙන දියර ඉසිරුම් එන්නතෙහි අත්හදාබැලීම් සඳහා එරට නියාමනයේ අනුමැතිය හිමිව ඇති බව සඳහන්.",
       "URL": "https://www.hirunews.lk/249949/වසා-දැමුණු-රජරට-විශ්වවිද්‍යාලයේ-පීඨ-කිහිපයක්-විවෘත-කෙරේ",
       "Category": "Local News",
       "Parent URL": "https://www.hirunews.lk/local-news.php?pageID=2462"
}