{
       "Source": "hirunews",
       "Timestamp": "Sunday, 30 January 2022 - 10:38",
       "Headline": "මන්ත්‍රී නිවසේ මියගිය ඉෂාලිනීගේ සිද්ධිය ගැන සැකකරුවන්ට එළැඹෙන සතියේ අධිචෝදනා",
       "News Content": "ඉෂාලිනී ජූඩ් දැරියගේ මරණය සම්බන්ධයෙන් චෝදනා ලැබූ රිෂාඩ් බදියුදීන් පාර්ලිමේන්තු මන්ත්‍රීවරයා, ඔහුගේ බිරිඳ ඇතුළු පස් දෙනාට ලබන මාසයේදී අධිචෝදනා ගොනු කිරීමට නියමිතව ඇති බව වාර්තා වනවා.\nකොළඹ දකුණ කොට්ඨාශ ළමා හා කාන්තා කාර්යාංශ ආරංචි මාර්ග සඳහන් කළේ එළැඹෙන සතියේදී අදාළ සිද්ධියට සම්බන්ධ නඩුව විභාගයට ගැනෙන බවයි.\nපාර්ලිමේන්තු මන්ත්‍රී රිෂාඩ් බදියුදීන්ගේ නිවසේ මෙහෙකාර සේවයේ සිටියදී ඉෂාලිනී ජූඩ් දැරිය පසුගිය වසරේ ජූලි මස 03 වැනිදා පිළිස්සුම් තුවාල සහිතව රෝහල් ගත කෙරුණු අතර, ඇය එම මාසයේම 15 වැනිදා ජීවිතක්ෂයට පත්වුණා.\nසිද්ධිය සම්බන්ධයෙන් පාර්ලිමේන්තු මන්ත්‍රී රිෂාඩ් බදියුදීන්ගේ බිරිඳ, ඇයගේ පියා සහ ඇයගේ සහෝදරයා මෙන්ම දැරිය මන්ත්‍රීවරයාගේ නිවසට රැගෙන පැමිණි තැරැව්කරුවාද පසුව අත්අඩංගුවට ගනු ලැබුවා. ඒ වනවිටත් වෙනත් හේතුවක් මත රක්ෂිත බන්ධනාගාරගතව සිටි පාර්ලිමේන්තු මන්ත්‍රී රිෂාඩ් බදියුදීන්ටද අදාළ දැරියගේ මරණය සම්බන්ධයෙන් පසුව චෝදනා එල්ල වුණා.\nඅනතුරුව සිද්ධිය සම්බන්ධයෙන් පුළුල් විමර්ශනයක් සිදු කෙරුණු අතර, මන්ත්‍රීවරයාගේ නිවසේ ඇය සිටි කාමරයේ බිත්තිවල තිබී අත්අකුරු කිහිපයක්ද පොලිසිය විසින් සොයා ගත්තා.\nසිද්ධිය සම්බන්ධයෙන් තවදුරටත් විමර්ශන සිදුකෙරුණු අතර, ඒ අනුව ඇයගේ සිරුර මීට මාස 06 කට පෙර එනම් පසුගිය වසරේ ජූලි මස 30 වැනිදා යළි ගොඩගෙන දෙවන පශ්චාත් මරණ පරීක්ෂණය ද පවත්වනු ලැබුවා.\nඒ අනුව අදාළ මරණ පරීක්ෂණ වාර්තාව සහ අනෙකුත් සියලු පරීක්ෂණ වාර්තා නීතිපතිවරයා වෙත යොමු කෙරුණු අතර, ඒ අනුවයි එළැඹෙන සතියේ කැඳවනු ලබන නඩු දිනයේදී චෝදනා ලැබූවන්ට අධිචෝදනා ගොනු කෙරෙන්නේ.",
       "URL": "https://www.hirunews.lk/295631/මන්ත්‍රී-නිවසේ-මියගිය-ඉෂාලිනීගේ-සිද්ධිය-ගැන-සැකකරුවන්ට-එළැඹෙන-සතියේ-අධිචෝදනා",
       "Category": "Local News",
       "Parent URL": "https://www.hirunews.lk/local-news.php?pageID=1388"
}