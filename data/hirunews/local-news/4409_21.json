{
       "Source": "hirunews",
       "Timestamp": "Saturday, 22 July 2017 - 9:22",
       "Headline": "උමා ඔය සම්බන්ධ පරිසර වාර්තාව සකස් කළ පුද්ගලයන්ට එරෙහිව නීතිය ක්‍රියාත්මක කරන්න  - සමන්ත විද්‍යාරත්න",
       "News Content": "ශ්‍රී ජයවර්ධනපුර විශ්ව විද්‍යාලය මගින් සකස් කළ උමා ඔය සම්බන්ධ පරිසර වාර්තාව මධ්‍යම පරිසර අධිකාරිය විසින් ප්‍රතික්ෂේප කිරීම හේතුවෙන් එම වාර්තාව සකස් කළ පුද්ගලයන්ට එරෙහිව නීතිය ක්‍රියාත්මක කරන ලෙස ජනනතා විමුක්ති පෙරමුණේ ඌව පළාත් සභා මන්ත්‍රී සමන්ත විද්‍යාරත්න පවසනවා.\nජයවර්ධනපුර විශ්ව විද්‍යාලයේ විද්වත් කමිටුව විසින් උමා ඔය සම්බන්ධයෙන් සකසන ලද අගැයීම් වාර්තාව සහ ඒ පිළිබඳව එහි විද්වත් කමිටුව පළ කළ අදහස්වල පවතින පරස්පරතාව හේතුවෙන් එම වාර්තාව ප්‍රතික්ෂේප කිරීමට මධ්‍යම පරිසර අධිකාරිය තීරණය කළා.\nමේ සම්බන්ධයෙන් පරීක්ෂණයක් පවත්වන බව සඳහන් කරමින් ශ්‍රී ජයවර්ධනපුර විශ්ව විද්‍යාලයේ උප කුලපතිවරයා වෙත ලිපියකින් දැනුම් දුන් බව ද මධ්‍යම පරිසර අධිකාරියේ සභාපතිවරයා අප වෙත කියා සිටියා.\nඒ මහතා සදහන් කළේ පරීක්ෂණය කර අවසන් වන තුරු ජයවර්ධනපුර  විශ්වවිද්‍යාලයේ විද්වතුන් විසින් සකස් කරන ලද පාරිසරික අගැයිම් වාර්තා සලකා නොබලන බවයි.\nපසුගියදා (20) එම විශ්වවිද්‍යාලයේ පැවති මාධ්‍ය හමුවකදී උමා ඔය බහු කාර්ය ව්‍යාපෘතිය සඳහා පරිසර ඇගයීම් වාර්තාව සැකසූ විද්වත් කමිටුව අදහස් පළ කළා.\nමහාචාර්ය ස්වර්ණ පියසිරි, මහාචාර්ය එම එම පද්මලාල්, කේ ඒ ඩබ් කොඩිතුවක්කු, ආචාර්ය කමල් රණතුංග, ඩී.ඒ.ජේ රන්වල, මහාචාර්ය බි.එම.පි සිංහකුමාර, මහාචාර්ය කේ.ඒ.ඩබ්ලිව් නන්දලාල්, මහාචර්ය පි.බි මණ්ඩාවල, ආචාර්ය ප්‍රසන්ති ගුණවර්ධන යන විද්වත් කමිටු සාමාජිකයන් එම මාධ්‍ය හමුවට එක් වුණා.",
       "URL": "https://www.hirunews.lk/166486/උමා-ඔය-සම්බන්ධ-පරිසර-වාර්තාව-සකස්-කළ-පුද්ගලයන්ට-එරෙහිව-නීතිය-ක්‍රියාත්මක-කරන්න-සමන්ත-විද්‍යාරත්න",
       "Category": "Local News",
       "Parent URL": "https://www.hirunews.lk/local-news.php?pageID=4409"
}