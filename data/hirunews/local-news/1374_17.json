{
       "Source": "hirunews",
       "Timestamp": "Saturday, 05 February 2022 - 13:24",
       "Headline": "ශ්‍රී ලංකා ක්‍රිකට් හිටපු සභාපතිවරයෙකු අභාවප්‍රාප්ත වෙයි",
       "News Content": "ශ්‍රී ලංකා ක්‍රිකට් ආයතනයේ හිටපු සභාපතිවරයෙකු වූ විජය මළලසේකර අභාවප්‍රාප්ත වී තිබෙනවා.\nඅද (05) පෙරවරුවේ මියයනවිට ඔහු 77 වන වියේ පසුවුණා.\nසුප්‍රකට සිංහල විද්වතෙකු වූ මහාචාර්ය ගුණපාල මළලසේකරගේ කනිටු පුත් විජය ප්‍රසන්න මළලසේකර කොළඹ රාජකීය විද්‍යාලයේ ආදි ශිෂ්‍යයෙකු වන අතර, එංගලන්තයේ කේම්බ්‍රිජ් විශ්වවිද්‍යාලයේ උපාධිධාරියෙක්.\nඔහු කේම්බ්‍රිජ් විශ්වවිද්‍යාලයීය ක්‍රිකට් කණ්ඩායම නියෝජනය කරමින් තවත් ශ්‍රී ලාංකිකයෙකු වූ මනෝ පොන්නයියා සමඟ එහි ආරම්භක පිතිකරුවන් ලෙස කටයුතු කළේ එම කීර්තිය ලැබූ ප්‍රථම ආසියාතිකයන් බවට පත්වෙමින්.\nඑංගලන්ත ප්‍රාන්ත ක්‍රිකට් තරගාවලියට ද එක්වූ ඔහු ශ්‍රී ලංකාවට පැමිණීමෙන් පසු නීතීඥ වෘත්තියේ නිරතවුණා.\nශ්‍රී ලංකා ක්‍රිකට් අතුරු පාලක මණ්ඩලයේ සභාපතිවරයා ලෙස ඔහු පත්කරනු ලැබුවේ 2001 වසරේදියි.",
       "URL": "https://www.hirunews.lk/296229/ශ්‍රී-ලංකා-ක්‍රිකට්-හිටපු-සභාපතිවරයෙකු-අභාවප්‍රාප්ත-වෙයි",
       "Category": "Local News",
       "Parent URL": "https://www.hirunews.lk/local-news.php?pageID=1374"
}