{
       "Source": "hirunews",
       "Timestamp": "Thursday, 28 April 2022 - 18:47",
       "Headline": "සෞඛ්‍ය ඇමති චන්නගේ අයැදීමක් අධිකරණය ඉවතලයි",
       "News Content": "පාරිභෝගික අයිතිවාසිකම් ක්‍රියාකාරී අසේල සම්පත් යන අය විසින් සිය ෆේස් බුක් ගිණුමෙහි සටහන් කරන ලද සෞඛ්‍ය අමාත්‍ය මහාචාර්ය චන්න ජයසුමනට අයත් යැ යි අසේල සම්පත් පවසන, පිටකෝට්ටේ ඉදි කර ඇති රුපියල් මිලියන 200ක නිවස ගැන සඳහන් ලිපිය සම්බන්ධයෙන් අධිකරණය විසින් අද (28) නියෝගයක් නිකුත් කර තිබෙනවා.\nඒ අදාළ ලිපිය හේතුවෙන් සෞඛ්‍ය අමාත්‍යවරයාට අපහාස සිදු වන බව පෙන්වා දී ඇති අතර, එම පාර්ශ්වය විසින් අධිකරණයෙන් ඉල්ලා ඇත්තේ, වහාම එවන් අපහාස සිදුවීම වළක්වාලමින් අතුරු තහනම් නියෝගයක් නිකුත් කිරීමට කටයුතු කරන ලෙසයි.\nනමුත් භාෂණයේ නිදහස සුරක්ෂිත කරමින් කොළඹ දිසා අධිකරණයේ දී සලකා බැලුණු මෙම ඉල්ලීම ප්‍රතික්ෂේප කිරීමට දිසා විනිසුරු පූර්ණිමා පරණගම නියෝග කළා.\nමෙම නඩුව ගොනු වන්නේ අසේල සම්පත් නමැත්තා විසින් සිය ෆේස්බුක් ගිණුමෙහි අමාත්‍ය චන්න ජයසුමනගේ යැ යි චෝදනා එල්ල වී ඇති මිලියන 200ක නිවසක් ගැන සටහන් කර තිබෙන, \"පිටකෝට්ටේ මිලියන 200 ගේ ? චන්න කන්ථක අසු නොමැතිව විල මැද්දේ අමුඩය සමඟින්\" යන ශීර්ෂ පාඨය සහිත ලිපියට එරෙහිවයි.\nඑම විමසීම සම්බන්ධයෙන් වන ගාස්තු මුදල සෞඛ්‍ය අමාත්‍ය මහාචාර්ය චන්න ජයසුමන හෙවත් පැමිණිලිකාර පාර්ශ්වය විසින් විත්තිකාර පාර්ශ්වය වන අසේල සම්පත් වෙත නඩු ගාස්තු ගෙවීමට ද අධිකරණය නියෝග කර තිබෙනවා.\nපැමිණිලිකාර පාර්ශ්වය අධිකරණය වෙත දන්වා ඇත්තේ, අමාත්‍ය මහාචාර්ය චන්න ජයසුමන ඉතාමත් ප්‍රවීණ සහ කීර්තිමත් පුද්ගලයෙකු බවත්, ඉහත කී ෆේස්බුක් ප්‍රකාශය හේතුවෙන් ඔහු මහජනතාව ඉදිරියේ අවඥාවකට පත් වී ඇති බවත් ඔහුගේ කීර්තිනාමයට හානි සිදු වී ඇති බවයි.\nවිත්තිකරු විසින් තම විරෝධතාවයන්ගේ දක්වා ඇත්තේ පැමිණිලේ දක්වා ඇති පරිදි පැමිණිලිකරු කීර්තිමත් පුද්ගලයෙකු නොවන බවත් නිරන්තරයෙන් මහජනතාවගේ අවඥාවට සහ හාස්‍යයට ලක්වන පුද්ගලයෙකු බවත් පාර්ලිමෙන්තුව තුළ දී පවා පැමිණිලිකරුගේ කුප්‍රකට ක්‍රියාකාරකම් සාකච්ඡවට භාජනය වී ඇති බවයි.\nපැමිණිලිකාර මහාචාර්ය චන්න ජයසුමන වෙනුවෙන් නීතිඥ අතුල ද සිල්වාගේ උපදෙස් මත නීතිඥ මිනෝලි ඇලෙක්සැන්ඩර් සහ නීතිඥ ඩී.එස්. රත්නායක සමඟ ජනාධිපති නීතිඥ වී. කේ චොක්සි පෙනී සිටි අතර, විත්තිකාර පාර්ශ්වය වෙනුවෙන් නීතිඥ තමිලා පෙරේරාගේ උපදෙස් මත නීතිඥ ප්‍රතාප් වැලිකුඹුර සමඟ නීතිඥ තිෂ්‍ය වේරගොඩ පෙනී සිටියා.\nකෙසේවෙතත් අමාත්‍ය චන්න ජයසුමනගේ පෞද්ගලික ලේකම් ඒ.එම්.පී මහමිතව නිවේදනයක් නිකුත් කරමින් ප්‍රකාශ කර ඇත්තේ, මේ ආකාරයේ නිවසක් පිටකෝට්ටේ හෝ ශ්‍රී ලංකාවේ හෝ ලෝකයේ හෝ කවර හෝ තැනක චන්න ජයසුමන මහතාට නො මැති බවයි.",
       "URL": "https://www.hirunews.lk/303033/සෞඛ්‍ය-ඇමති-චන්නගේ-අයැදීමක්-අධිකරණය-ඉවතලයි",
       "Category": "Local News",
       "Parent URL": "https://www.hirunews.lk/local-news.php?pageID=1204"
}