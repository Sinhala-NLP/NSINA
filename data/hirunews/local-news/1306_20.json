{
       "Source": "hirunews",
       "Timestamp": "Tuesday, 08 March 2022 - 13:22",
       "Headline": "ත්‍රස්තවාදය වැළැක්වීමේ පනත් කෙටුම්පතේ ඇතැම් වගන්ති පිළිබඳ ශ්‍රේෂ්ඨාධිකරණයෙන් නියෝගයක්",
       "News Content": "ත්‍රස්තවාදය වැළැක්වීමේ සංශෝධිත පනත් කෙටුම්පතේ ඇතැම් වගන්ති ආණ්ඩුක්‍රම ව්‍යවස්ථාවට පටහැනි බවට ශ්‍රේෂ්ඨාධිකරණය තීරණය කර ඇති බව කථානායක මහින්ද යාපා අබේවර්ධන අද පාර්ලිමේන්තුවේදී ප්‍රකාශ කළා.\nසිය නිවේදන යටතේ කථානායකවරයා දැනුම් දුන්නේ ව්‍යවස්ථාවට පටහැනි වගන්ති සඳහා තුනෙන් දෙකක බහුතරයක් සහ ජනමත විචාරණයක් අවශ්‍ය බවට ශ්‍රේෂ්ඨාධිකරණ තීරණයේ දැක්වෙන බවයි.\nමේ අතර, පසුගිය දා කැබිනට් අමාත්‍ය ධුරවලින් ඉවත් කෙරුණු පාර්ලිමේන්තු මන්ත්‍රීවරුන් වන උදය ගම්මන්පිළ සහ විමල් වීරවංශ මේ දක්වා පාර්ලිමේන්තු සභා වාරය සදහා පැමිණ නොමැති බව අප වාර්තාකරු සදහන් කළා.\nඑමෙන්ම, 9 වන පාර්ලිමේන්තුවේ දෙවන සභා වාරයේ පළමු පොදු ව්‍යාපාර කාරක සභාව හෙවත් කෝප් කමිටු වාර්තාව එහි සභාපති පාර්ලිමේන්තු මන්ත්‍රී මහාචාර්ය චරිත හේරත් අද සභාගත කළා.\nමේ අතර, පොහොර අර්බුදය හේතුවෙන් සිදුවූ අස්වනු හානිය සඳහා වන්දි ලබාදීමේ වැඩපිළිවෙල සම්බන්ධයෙන් පාර්ලිමේන්තු මන්ත්‍රී ගයන්ත කරුණාතිලක සිදුකළ ප්‍රශ්න කිරීමට අමාත්‍ය මහින්දානන්ද අලුත්ගමගේ පිළිතුරු ලබාදුන් අතර, ඊට පාර්ලිමේන්තු මන්ත්‍රී කබීර් හෂීම් මැදිහත්වීමත් සමග සභාවේ ඇති වූයේ සංවාදාත්මක තත්ත්වයක්.",
       "URL": "https://www.hirunews.lk/298958/ත්‍රස්තවාදය-වැළැක්වීමේ-පනත්-කෙටුම්පතේ-ඇතැම්-වගන්ති-පිළිබඳ-ශ්‍රේෂ්ඨාධිකරණයෙන්-නියෝගයක්",
       "Category": "Local News",
       "Parent URL": "https://www.hirunews.lk/local-news.php?pageID=1306"
}