{
       "Source": "hirunews",
       "Timestamp": "Thursday, 20 October 2022 - 13:30",
       "Headline": "ජන ජීවිතයට තර්ජනයක් වුණු වනඅලි ගම්වැදීම (වීඩියෝ)",
       "News Content": "නිරන්තරයෙන් සිදුවන වන අලීන් ගම්වැදීම හේතුවෙන් අහිමි වන මිනිස් ජීවිත ගණන දිනෙන් දින ඉහළ යමින් පවතිනවා.\nඑමෙන්ම වනඅලීන්ගේ ජීවිතවලටද එල්ල වී ඇත්තේ සුළුපටු බලපෑමක් නොවේ.\nඑවන් පසුබිමක තවමත් මෙම සදාතනික ගැටළුවට කිසිදු විසඳුමක් ලබා දීමට කිසිවෙකු පියවර නොගැනීම කණගාටුවට කරුණක්.\n1983 වර්ෂයේ කඩිනම් මහවැලි ව්‍යාපාරය යටතේ ස්ථාපිත මැද ඇල්ලේවැව හා ඉහල ඇල්ලේවැව ගම්මානවල මේවනවිට පවුල් දහසකට වැඩි ප්‍රමාණයක් ජීවත්වනවා.\nඔවුන්ගේ ප්‍රධාන ජීවනෝපාය මාර්ගය වන්නේ කෘෂිකර්මාන්තයයි.\nඑම ගම්මානවල ජනතාව මේ වනවිට දැඩි භීතියකට පත්ව ඇත්තේ වන අලින්ගෙන් එල්ලවන තර්ජන හේතුවෙන්.\nපසුගිය දිනවල ඇල්ලේවැව රක්ෂිතයේ සිට කඩා වැදුනු වනඅලි රංචුවක් නිවාස 06ක් හා බෝග වගාවන් රැසක් විනාශ කර තිබුණේ මෙලෙසින්.\nපොහොර හා කෘෂි රසායනික ද්‍රව්‍ය නොමැතිව අස්වනු පවා විශාල වශයෙන් අඩු වී ඇති මොහොතක නිවෙස්වල ගබඩා කර ඇති වී අස්වනු ,වන අලින් විසින් ආහාරයට ගැනීම සඳහා විනාශ කිරීම හේතුවෙන් ජනතාවට සිදුව ඇත්තේ කබලෙන් ළිපට වැටීමටයි.\nමේ අතර නොවිසදෙන අලි මිනිස් ගැටුමේ තවත් එක් ප්‍රතිඵලයක් ලෙස තවත් වනඅලි ජීවිතයකට අත්ව ඇති ඉරණම ඛේදනීයයි.\nඅනුරාධපුර දිස්ත්‍රික්කයේ ගලෙන්බිඳුණුවැව ප්‍රා දේශීය ලේකම් කොට්ඨාසයේ රිටිගල වනජීව කලාපයට අයත් අංක 600 මෛත්‍රීගම ගම්මානයේ නයි මිරිස් වගා කළ භූමියක ආරක්ෂාවට යොදා තිබූ විදුලි රැහැනක වැදී වන අලියෙකු ජීවිතක්ෂයට පත්ව තිබෙනවා.\nකෙසේ වුවත් විදුලි සැර වද්දවා වන අලියෙකු ඝාතනය චෝදනා මත වනජීවි නිලධාරින් විසින් එම වගා භූමියේ හිමිකරු අත්අඩංගුවට ගෙන අධිකරණයට ඉදිරිපත් කිරීමට නියමිතයි.",
       "URL": "https://www.hirunews.lk/318375/ජන-ජීවිතයට-තර්ජනයක්-වුණු-වනඅලි-ගම්වැදීම-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=790"
}