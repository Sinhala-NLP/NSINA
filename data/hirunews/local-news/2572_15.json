{
       "Source": "hirunews",
       "Timestamp": "Monday, 20 July 2020 - 11:44",
       "Headline": "උසස් පෙළ සහ ශිෂ්‍යත්වයට දින නියම වෙයි (වීඩියෝ)",
       "News Content": "අධ්‍යයන පොදු සහතික පත්‍ර උසස් පෙළ විභාගය ඔක්තොම්බර් මස 12 වනදා ආරම්භ වී නොවැම්බර් 06 වනදා අවසන් වන බව අධ්‍යාපන අමාත්‍යාංශයේ ලේකම් එන්.එච්.එම්. චිත්‍රානන්ද ප්‍රකාශ කළා.\nඔහු කියා සිටියේ පහ ශ්‍රේණිය ශිෂ්‍යත්ව විභාගය ඔක්තොම්බර් මස 11 වනදා පැවැත්වෙන බවයි.\nඋසස් පෙළ සහ ශිෂ්‍යත්ව විභාග පවත්වන දින සම්බන්ධයෙන් අධ්‍යාපන අමාත්‍යාංශයේ අද පෙරවරුවේ පැවති සාකච්ජාවකින් අනතුරුව පැවති මාධ්‍ය හමුවේදීයි අමාත්‍යාංශය ලේකම්වරයා මේ බව කියා සිටියේ.\nපසුගිය අගෝස්තු මාසයේ පැවැත්වීමට නියමිතව තිබූ උසස් පෙළ සහ ශිෂ්‍යත්ව විභාගය කොරෝනා වෛරසය පැතිර යාම හමුවේ සැප්තැම්බර් මාසය දක්වා කල් දමන බව අධ්‍යාපන අමාත්‍ය ඩලස් අලහප්පෙරුම පසුගියදා ප්‍රකාශ කළා.\nඒ අනුව උසස් පෙළ විභාගය සැප්තැම්බර් මස 7 වනදා ආරම්භ කිරීමටත් පහ ශ්‍රේණිය ශිෂ්‍යත්ව විභාගය සැප්තැම්බර් 13 වනදා පැවැත්වීමට කටයුතු යොදා තිබුණා.\nඑහෙත් කොරෝනා වසංගතය හමුවේ පාසල් වසා දැමීම සහ උපකාරක පන්ති පැවැත්වීම නතර කිරීම හේතුවෙන් උසස් පෙළ සිසුන්ට විෂය නිර්දේශ ආවරණය සම්බන්ඛයෙන් ගැටළු පවතින බව දෙමාපියන් මෙන්ම උපකාරක පන්ති ආචාර්යවරුන්ගේ සංගමයද අධ්‍යාපන අමාත්‍යාංශයට පැමිණිලි කර තිබුණා.\nඒ අනුව මේ සම්බන්ධයෙන් යළිත් සළකා බැලීමට අධ්‍යාපන අමාත්‍යාංශය තීරණය කළ අතර, පවත්වන ලද දීර්ඝ සාකච්ඡා වට කිහිපයකින් අනතුරුවයි මෙම විභාග පවත්වන දිනය සම්බන්ධයෙන් අවසන් තීරණය අද ප්‍රකාශයට පත් කරනු ලැබුවේ.\nමේ අතර අගෝස්තු මාසයට නියමිතව තිබූ පාසල් වල දෙවන පාසල් වාර නිවාඩුව ඔක්තෝම්බර් මස 09 වනදා ආරම්භ වීමට නියමිත අතර එය අවසන් වන්නේ නොවැම්බර් මස 16 වනදායි.",
       "URL": "https://www.hirunews.lk/245956/උසස්-පෙළ-සහ-ශිෂ්‍යත්වයට-දින-නියම-වෙයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2572"
}