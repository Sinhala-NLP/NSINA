{
       "Source": "hirunews",
       "Timestamp": "Monday, 29 November 2021 - 9:07",
       "Headline": "ප්‍රභාකරන්ගේ උපන්දිනය ජයටම සැමරෙයි - තැන් කිහිපයක උණුසුම් තත්ත්වයක්",
       "News Content": "නොවැම්බර් මස 26 සහ 27 දිනයන්ට යෙදී ඇති මහවිරු දිනය සහ එල්.ටී.ටී.ඊ නායකයාගේ උපන්දිනය උතුරු පළාතේ ස්ථාන කිහිපයක රහසිගතව සහ විවිධාකාරයෙන් සැමරුම් සිදුකර ඇති අයුරු වාර්තා වනවා.\nමේ අතර පසුගිය වසරවලට වෙනස්ව උතුරේ ස්ථාන කිහිපයක මහවිරු සැමරුම් සිදු කිරීමට පියවර ගෙන තිබූ අතර, එම සැමුරුම් වෙනුවෙන් ද ආරක්ෂක අංශ සීරුවෙන් සිටීම හේතුවෙන් සැමරුම් සිදු කරන ලද පුද්ගලයින් සහ ආරක්ෂක අංශ අතර ඇතම් ස්ථානවලදී උණුසුම් තත්ත්වයන් ඇති වුණා.\nමුලතිව් වෙරළ ආසන්නයේ මහවිරු සැමරුමක් සිදු කිරීමට ගිය පිරිසක් අතර සිටි පුද්ගලයෙකු පොලිස් භාරයට ගැනීමට යාමේදී එහි සිටි පිරිස් සමග උණුසුම් තත්ත්වයක් ඇති වූ අතර, එහිදී පොලීසියට රැස්ව සිටි පිරිස්වලින් දැඩි විරෝධයක එල්ල වූ බවයි වාර්තා වන්නේ.\nනමුත් පොලීසිය සඳහන් කොට සිටියේ අදාළ පුද්ගලයා පොලිස් භාරයට ගැනුණේ, පහරදීමක් සම්බන්ධයෙන් බවටත් අනතුරුව ඔහු පොලිස් ඇප ලබා මුදා හැර ඇති බවටත් ය.\nඑමෙන්ම යාපනය වේලනෙයි ප්‍රදේශයේ ද මහවිරු සුසාන භූමියක මහවිරු සැමරුමක් සිදු කිරීමට ගිය පිරිසකට ආරක්ෂක අංශ විසින් එය නැවත්වීමට පියවර ගැනීමත් සමග අදාළ පිරිස්වල දැඩි විරොධයක් එල්ල වුණා.\nඋතුරු පලාතේ අධිකරණ කිහිපයකින් මහවිරු සැමරුම් සඳහා අධිකරණ තහනම් නියෝග පොලීසිය විසින් ලබා දී තිබූ අතර, තහනම් නියෝග ලබා නොදුන් අධිකරණ මගින් යම් මහවිරු සැමරුමක් සිදුකොට මහජන සාමය කඩකෙරෙන ආකාරයේ ක්‍රියාවක් සිදු කෙරෙන්නේ නම්, නීත්‍යානුකූලව කටයුතු කොට අදාළ පුද්ගලයින් අධිකරණයට ඉදිරිපත් කරන ලෙසට ද පොලීසියට නියෝග කළා.\nඑවැනි වාතාවරණයක් අතර යාපනය ,මුලතිව්, මන්නාරම කිලිනොච්චිය යන දිස්ත්‍රීක්කයන්හි දේශපාලන නියෝජිතයින්, සිවිල් සංවිධාන නියෝජිතයින් සහ මහවිරු පවුල් සාමාජිකයින් විසින් මහවිරු සැමරුම් ලෙසින් ප්‍රසිද්ධියට පත් නොකොට විවිධාකාරයෙන් සැමරුම් සිදු කර තිබෙනවා.\nප්‍රභාකරන් මියගිය මුලතිව් නන්දිකඩාල් කලපුවේ, මුලතිව්හි හින්දු කෝවිල් කිහිපයක සහ මුහුදු වෙරළ ආසන්නයේ ද යාපනය දිස්ත්‍රික්කයේ ද ස්ථාන 20කට ආසන්න ප්‍රදේශයන්හි මහවිරු සැමරුම් සිදුකළ අතරම යාපනය සරසවියේ ද සිසුන් පිරිසක් රහසිගතව සරසවිය තුළ ගොඩනැගිල්ලක ත්‍රස්තවාදී නායක ප්‍රභාකරන්ගේ 67 වන උපන්දිනය වෙනුවෙන් කේක් ගොඩියක් ද කපා තිබූ බව ද වාර්තා වනවා.\nඑල්.ටී.ටී.ඊ. සංවිධානයේ නායක වේලුපිල්ලේ ප්‍රභාකරන්ගේ උපන්දිනය නොවැම්බර් 26 වනදාට යෙදීම සහ එම සංවිධානයේ කර්නල්වරයෙකු වූ ශංකර් නමැත්තා ආරක්ෂක අංශ ප්‍රහාරයකින් 1982 වසරේ නොවැම්බර් 27 වනදා මිය යාමත් හේතුවෙන් මෙලෙස මහවිරු සැමරුම් සිදු කෙරෙනු ඇති.\nකෙසේ වෙතත් වෙනත් වසරවලදී මෙන් මෙවර මහවිරු සැමරුම් ප්‍රසිද්ධියේ සිදු නොවීම ද විශේෂත්වයක් වන අතර, මහවිරු සැමරුම් සිදුවන ස්ථානවල ආරක්ෂක අංශ විසින් ද අධික්ෂණය කරනු ලැබුවා.",
       "URL": "https://www.hirunews.lk/289499/ප්‍රභාකරන්ගේ-උපන්දිනය-ජයටම-සැමරෙයි-තැන්-කිහිපයක-උණුසුම්-තත්ත්වයක්",
       "Category": "Local News",
       "Parent URL": "https://www.hirunews.lk/local-news.php?pageID=1530"
}