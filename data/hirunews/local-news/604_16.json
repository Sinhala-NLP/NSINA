{
       "Source": "hirunews",
       "Timestamp": "Friday, 13 January 2023 - 19:44",
       "Headline": "රෂීඩ් ඛාන් ඔස්ට්‍රෙලියානු බිග් බෑෂ් ලීගයෙන් ඉවත් වීමට සැරසෙයි",
       "News Content": "මාර්තු මාසයේදී පවැත්වීමට සැලසුම් කර තිබූ ඇෆ්ගනිස්තානයට එරෙහි එක්දින තරගාවලියෙන් ඉවත් වීමට ඔස්ට්‍රෙලියානු ක්‍රිකට් පාලක මණ්ඩලය විසින් ගත් තීරණය \"ඛේදනීය\" සහ \"අසාධාරණ\" එකක් බව ඇෆ්ගනිස්තාන ක්‍රිකට් බලධාරීන් පවසනවා.\nතලේබාන් පාලනය යටතේ පවතින ඇෆ්ගනිස්ථානයේ කාන්තාවන්ට විශ්වවිද්‍යාල ප්‍රවේශය ඇතුළු උසස් අධ්‍යාපනය තහනම් කිරීමත් සමඟ ඔස්ට්‍රෙලියාව මෙම තරගාවලිය අවලංගු කළා.\nමේ අතර මානව හිමිකම් යනු දේශපාලනය නොවන බව ක්‍රිකට් ඔස්ට්‍රෙලියා ප්‍රධාන විධායක නික් හොක්ලි ප්‍රකාශ කළේ ඇෆ්ගනිස්තාන ක්‍රිකට් පාලක මණ්ඩලයේ සහ ඔවුන්ගේ ක්‍රීඩකයන්ගේ විවේචනවලින් පසුව ඇෆ්ගනිස්තානයට එරෙහි එක්දින තරගාවලියෙන් ඉවත් වීමට ගත් තීරණය ආරක්ෂා කරමින්.\nබ්‍රහස්පතින්දා, ඔස්ට්‍රෙලියාව ඇෆ්ගනිස්ථානයට එරෙහි තරග තුනකින් යුත් තරගාවලියෙන් ඉවත් වූ අතර මෙම තීරණය විවේචනය කරමින් ඇෆ්ගනිස්තාන සුපිරි දඟ පන්දු යවන ක්‍රීඩක රෂීඩ් ඛාන්, කියා සිටියේ මෙම තීරණය නැවත සලකා බැලීමට ඔස්ට්‍රෙලියානු ක්‍රිකට් බලධාරීන් පියවර නොගන්නේ නම් බිග් බෑෂ් ලීගයේ ඔහුගේ අනාගතය ගැන සලකා බලන බව ට්විටර් ගිණුමේ සටහන් කර තිබුණා.\nරෂීඩ් ඛාන්, එම සටහනේ මෙසේ ද ලියා තිබුණා. \"ක්‍රිකට්! රටේ එකම බලාපොරොත්තුව. කරුණාකර එය දේශපාලනයෙන් ඈත් කරන්න.\"\n\"මූලික මානව හිමිකම් යනු දේශපාලනය නොවේ. එය පැහැදිලිවම ඉතා අභියෝගාත්මක සහ කණගාටුදායක තත්ත්වයක්. අපි මෙම තීරණය සැහැල්ලුවට නොගත් අතර අපගේ රජය සමග ද පුළුල් ලෙස සාකච්ඡා කළා. අපි තරඟාවලිය ක්‍රීඩා කිරීමට බලාපොරොත්තුවෙන් සිටි අතර ඇෆ්ගනිස්ථාන ක්‍රිකට් මණ්ඩලය සමඟ ඒ සම්බන්ධයෙන් නිරන්තර සංවාදයක යෙදී සිටියෙමු, කෙසේ වෙතත් නොවැම්බර් අග සහ දෙසැම්බර් අග දී තලේබාන් සංවිධානය විසින් කරන ලද නිවේදන මෙම තරගාවලියෙන් ඉවත් වීමට ගත් අපගේ තීරණයට ප්‍රධාන වශයෙන් හේතු වුණා.\"\nමෙම තීරණයට ඔස්ට්‍රෙලියානු රජය ද සහාය ලබා දී ඇති අතර, ක්‍රීඩා අමාත්‍ය අනිකා වෙල්ස් ට්විටර් සටහනක් තබමින් “තලෙයිබාන් සංවිධානය වැඩි වැඩියෙන් කාන්තාවන් සහ ගැහැණු ළමයින්ගේ අයිතිවාසිකම් මර්දනය කිරීමෙන් පසුව, ඇෆ්ගනිස්ථානයට එරෙහිව එළඹෙන පිරිමි එක්දින තරගාවලියෙන් ඉවත් වීමට ක්‍රිකට් ඔස්ට්‍රෙලියා ගත් තීරණය ඔස්ට්‍රෙලියානු රජය සාදරයෙන් පිළිගනී. \"රෂීඩ්\" BBL වෙත සැමවිටම සාදරයෙන් පිළිගනී\" යනුවෙන් කියා තිබුණා.\n2021 අගෝස්තු මාසයේ සිට ඇෆ්ගනිස්තානය තලේබාන් පාලනය යටතේ පවතින අතර පසුගිය දෙසැම්බර් මාසයේදී එරට කාන්තාවන්ට විශ්ව විද්‍යාල ප්‍රවේශය තහනම් කිරීම ප්‍රකාශයට පත් කිරීම ඇතුළුව කාන්තා අයිතිවාසිකම් සඳහා සීමාවන් පනවා තිබෙනවා.\nඑරට ගැහැණු ළමයින් මීට පෙර උසස් පාසල් අධ්‍යාපනය තහනම් කර ඇති අතර ඔවුන් උද්‍යාන සහ ව්‍යායාම් මධ්‍යස්ථානවලින් ද බැහැර කර තිබෙනවා.\nරෂීඩ් ඛාන් \"ඇඩිලේඩ් ස්ට්‍රයිකර්ස්\" සමඟ ඔස්ට්‍රෙලියානු බිග් බෑෂ් තරගාවලිය ක්‍රීඩා කරන අතර ඇෆ්ගනිස්ථානයේ කාන්තාවන්ට ඔහුගේ සහයෝගය ප්‍රකාශ කර ඇති නමුත්, තරගාවලියෙන් ඉවත් වීමට ඔස්ට්‍රෙලියාව ගත් තීරණය විවේචනය කළා.\nඔහුගේ ජාත්‍යන්තර කණ්ඩායමේ සගයා වන නවීන්-උල්-හක් පැවසුවේ “ඔවුන්ගේ මෙම බොළඳ තීරණ නතර වන තුරු\" ඔහු බී.බී.එල් ක්‍රීඩා නොකරන බවයි.\nමේ අතර \"කාන්තාවන්ට විශ්ව විද්‍යාල තහනම් කිරීමට තලේබාන් සංවිධානය ගත් තීරණය හෙළා දකිමින් රෂීඩ් ඛාන් සහ අනෙකුත් ඇෆ්ගනිස්තාන ක්‍රිකට් ක්‍රීඩකයින් දැක්වූ අදහස් අපි පිළිගන්නා අතරම, ඒ වෙනුවෙන් අපගේ ප්‍රශංසාව ද පුද කරනවා\" ක්‍රිකට් ඔස්ට්‍රෙලියා ප්‍රධානී හොක්ලි පැවසුවා.\n\"BBL සඳහා රෂීඩ් සැමවිටම සාදරයෙන් පිළිගන්නා අතරම, ලොව පුරා සිටින කාන්තාවන් සහ පිරිමින් සඳහා ක්‍රීඩාව වර්ධනය කිරීමට අපි කැප වී සිටින අතර ඇෆ්ගනිස්ථානයේ කාන්තාවන් සහ ගැහැණු ළමයින් සඳහා වැඩිදියුණු කළ තත්ත්වයන් යටතේ අපට නුදුරු අනාගතයේ දී ද්විපාර්ශ්වික ක්‍රිකට් නැවත ආරම්භ කළ හැකි වනු ඇතැයි බලාපොරොත්තු වෙමු.\"ඔස්ට්‍රෙලියා ක්‍රිකට් ප්‍රධානියා වැඩිදුරටත් කියා සිටියා.\nකාන්තා ක්‍රිකට් කණ්ඩායමක් නොමැති එකම ICC සාමාජිකයා වන්නේ ද ඇෆ්ගනිස්ථානයයි.",
       "URL": "https://www.hirunews.lk/324964/රෂීඩ්-ඛාන්-ඔස්ට්‍රෙලියානු-බිග්-බෑෂ්-ලීගයෙන්-ඉවත්-වීමට-සැරසෙයි",
       "Category": "Local News",
       "Parent URL": "https://www.hirunews.lk/local-news.php?pageID=604"
}