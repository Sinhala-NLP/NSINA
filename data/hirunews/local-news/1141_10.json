{
       "Source": "hirunews",
       "Timestamp": "Thursday, 26 May 2022 - 20:04",
       "Headline": "ඉදිරි දින 6 තුල ලාෆ් ගෑස් වෙළඳපොලට (වීඩියෝ)",
       "News Content": "මාස කිහිපයක සිට බෙදා හැරීම් කටයුතු නතර කර තිබූ ලාෆ් ගෑස් සමාගම ඉදිරි දින 6 ඇතුළත සිය නිෂ්පාදන වෙළදපොළට නිකුත් කරන බව අද ප්‍රකාශ කරනු ලැබුවා.\nණයවර ලිපි විවෘත කිරීමට හැකි වීම මත ගෑස් වෙළදපොලට නිකුත් කිරීමට හැකිවන බවයි එම සමාගමේ සභාපති ඩබ්ලිව්.කේ.එච්. වෑගපිටිය ප්‍රකාශ කළේ.\nමහව - දළඳාගම පිහිටි සමූපකාර ඉන්ධන පිරවුම්හලේදී පොලීසියේ රාජකාරිවලට බාධා කරමින් කලහකාරි ලෙස හැසිරීමේ සිද්ධියකට අත්අඩංගුවට ගත් පුද්ගලයින් 5 දෙනෙකු රක්ෂිත බන්ධනාගාර ගත කර තිබෙනවා.\nඒ ඔවුන් අද මහව ප්‍රධාන මහේස්ත්‍රාත් අතිරේක දිසා විනිසුරු රවීන්ද්‍ර බණ්ඩාර හමුවට ඉදිරිපත් කිරීමෙන් අනතුරුවයි.\nඅත්අඩංගුවට ගත් පිරිස පසුගියදා මහව දළදාගම පිහිටි සමූපකාර ඉන්ධන පිරවුම්හල අසලට පැමිණ කලහකාරි ලෙස හැසිරී ඇති අතර එහිදී සාමාන්‍ය පෙළ විභාගයට පෙනී සිටින සිසුන්ට මෙන්ම ඔවුන්ගේ දෙමව්පියන්ට බාධා එල්ල වී තිබෙනවා.\nඑම අවස්ථාවේදී පොලීසිය එම පිරිස ඉවත් කිරීමට කටයුතු කළ අවස්ථාවේදී ඊට ද බාධා එල්ල කිරීම හේතුවෙනුයි ඔවුන් අත්අඩංගුවට ගෙන ඇත්තේ.\nඅත්අඩංගුවට ගත් පිරිස අතර යුද හමුදා සෙබලෙකු ද සිටින බවයි හිරු වාර්තාකරු සඳහන් කළේ.\nමේ අතර, අද මෙරටට ළඟාවීමට නියමිතව තිබූ ගෑස් මෙට්‍රික් ටොන් 3,500ක් රැගත් නෞකාවේ පැමිණීම ප්‍රමාද වන බව ලිට්රෝ සමාගම ප්‍රකාශ කළා.\nඑම සමාගම සදහන් කළේ මාලදිවයිනේ සිට අදාළ නෞකාව මෙරටට පැමිණිමට නියමිත අතර, නෞකාවේ ප්‍රමාණවත් ඉන්ධන නොමැති නිසා එය ලබා ගැනීමට ඉන්දියාවට ගොස් ඇති බවයි.\nඑබැවින් අදාළ නෞකාව ලබන ඉරිදා මෙරටට පැමිණෙන බව දන්වා ඇති බවයි ලිට්රෝ සමාගමේ සභාපති විජිත හේරත් කියා සිටියේ. ඒ අනුව යළි ගැස් බෙදා හැරිම ලබන සදුදා සිට සිදු කිරිමට හැකි වන බවයි ඔහු වැඩිදුරටත් සඳහන් කළේ.\nඑම නිසා ඉදිරි දින 03 තුළ ගැස් පෝලිම්වල රැඳී නොසිටින ලෙස ලිට්රෝ සමාගම ජනතාවගෙන් ඉල්ලා සිටියා.\nකෙසේ වෙතත්, ප්‍රදේශ රැසක ගෑස් අලෙවි මධ්‍යස්ථාන ඉදිරිපිට අද දිනයේත් පාරිභෝගිකයින් පෝලිම්වල සිටිනු දක්නට ලැබුණා.\nමේ අතර, ඉන්ධන ලබා ගැනීම සඳහා අද දිනයේදීත් පිරවුම්හල් ඉදිරිපිට පෝලිම් පවතිනවා.\nඑසේම, ඊයේ දිනයේ සිට සෑම ඉන්ධන පිරවුම්හලකටම යුද හමුදා ආරක්ෂාව ලබාදී ඇති අතර හමුදා නිලධාරින් පාරිභෝගිකයන්ට පහසුවෙන් ඉන්ධන ලබා ගත හැකි පරිදි එම පෝලිම්වල කටයුතු මෙහෙයවමින් සිටින ආකාරය ද දක්නට ලැබෙනවා.\nමේ අතර, ඉන්ධන ලබා ගන්නා රථ වාහන සම්බන්ධයෙන් තොරතුරු ලබා ගැනීම සඳහා හඳුන්වා දෙන නව යෙදවුම පිළිබඳ අධ්‍යයනයන් මේ වනවිට ක්‍රියාත්මකයි. එමගින් පිරවුම්හල්වල තොරතුරු මෙන්ම රථ වාහන අංකය මත ඉන්ධන ලබා ගත් ස්ථාන සහ වාර ගණන පිලිබඳව ද තොරතුරු ලබා ගත හැකියි.",
       "URL": "https://www.hirunews.lk/305377/ඉදිරි-දින-6-තුල-ලාෆ්-ගෑස්-වෙළඳපොලට-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1141"
}