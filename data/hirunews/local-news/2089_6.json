{
       "Source": "hirunews",
       "Timestamp": "Sunday, 14 March 2021 - 14:48",
       "Headline": "\"කෙසෙල්වත්තේ දිනුක\" ඩුබායි රාජ්‍යයේදී මරුට (වීඩියෝ)",
       "News Content": "පාතාල කල්ලි නායකයෙකු සහ ප්‍රධාන පෙළේ මත්ද්‍රව්‍ය ජාවාරම්කරුවෙකු ලෙස සැලකෙන දිනුක මධුශාන් හෙවත් කෙසෙල්වත්තේ දිනුක නැමැත්තා ඩුබායි හිදී මිය ගොස් ඇති බවට තහවුරු වී තිබෙනවා.\nපොලීසිය සඳහන් කළේ හෘදයාබාධයක් හේතුවෙන් රෝහලට ඇතුළත් කිරීමෙන් පසු මොහු ජීවිතක්ෂයට පත්වී ඇති බවට තොරතුරු වාර්තා වන බවයි.\nකොළඹ - කෙසෙල්වත්ත ප්‍රදේශයේ මත්ද්‍රව්‍ය ජාවාරමේ නිරතව සිටි ඔහු පසුකාලීනව ඩුබායි රාජ්‍යය වෙත පළා ගොස් තිබුණා.\nඑහි සිට ද මෙරට මත්ද්‍රව්‍ය ජවාරමේ නිරත වූ අතර ඔහුගේ සහයකයින් කිහිප දෙනෙකු ද පසුගිය කාලසීමාවේදී අත්අඩංගුවට ගත් බවයි පොලීසිය සඳහන් කළේ.\nමත්ද්‍රව්‍ය ජාවාරමට අමතරව ඔහුට පුද්ගල ඝාතන මෙන්ම කප්පම් ගැනීමේ සිද්ධි සම්බන්ධයෙන් ද චෝදනා එල්ල වනවා.\n2010 වසරේ මැයි මස 4 වන දා කෙසෙල්වත්ත - මුහන්දිරන් පටුමඟේදී පුද්ගලයෙකු වෙඩි තබා ඝාතනය කිරීම, එම වසරේදීම අප්‍රේල් මස 2 වන දා පුද්ගලයෙකුට වෙඩි තබා ඝාතනය කිරීමට උත්සාහ කිරීම මොහුට එල්ල වන චෝදනාවලට ඇතුළත්.\nකෙසෙල්වත්තේ දිනුක, මිය ගිය පාතාල කල්ලි නායක මාකඳුරේ මධුෂ්ගේ සමීපතම ගෝලයෙකු ද වනවා.\n34 හැවිරිදි වියේ පසුවූ කෙසෙල්වත්තේ දිනුක අත්අඩංගුවට ගැනීම සඳහා රතු නිවේදන පවා නිකුත් කර තිබුණා.\nමේ  වන විට ඔහුගේ දේහය මෙරටට ගෙන්වා ගැනීම සඳහා අවශ්‍ය කටයුතු සිදුකරන බවයි පවුලේ ඥාතීන් පොලීසියට ප්‍රකාශ කර ඇත්තේ.",
       "URL": "https://www.hirunews.lk/265304/කෙසෙල්වත්තේ-දිනුක-ඩුබායි-රාජ්‍යයේදී-මරුට-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2089"
}