{
       "Source": "hirunews",
       "Timestamp": "Thursday, 10 February 2022 - 7:53",
       "Headline": "බෝට්ටු වෙන්දේසි ගැන ඉන්දියාව සාකච්ඡාවක් ඉල්ලයි",
       "News Content": "මෙරට භාරයේ පවතින ධීවර බෝට්ටු වෙන්දේසි කිරීම සම්බන්ධයෙන් ලක් රජය සහ ඉන්දීය රජය අතර ද්විපාර්ශවික අවබෝධයක් පවතින බව ශ්‍රී ලංකාවේ ඉන්දීය මහ කොමසාරිස් කාර්යාලය නිවේදනය කළා.\nඒ අනුව මෙරට භාරයේ පවතින පිළිසකර කළ නො හැකි තත්ත්වයේ ධීවර බෝට්ටු බැහැර කිරීම සම්බන්ධයෙන් අවසන් තීරණයක් ගැනීම සඳහා තමිල්නාඩුවේ කණ්ඩායමක් දිවයිනට පැමිණීමට නියමිත ව තිබූ බවයි ඔවුන් ප්‍රකාශ කළේ.\nඒ සඳහා ඉන්දීය මහ කොමසාරිස් කාර්යාලය නැවතත් ශ්‍රී ලංකා රජයෙන් අවස්ථාව ඉල්ලා ඇති බව ද අදාළ නිවේදනයේ සඳහන්.\nරාජසන්තක වූ ඉන්දීය ධීවර යාත්‍රා මෙරට දී වෙන්දේසි කිරීමට එරෙහි ව තමිල්නාඩුවේ රාමේෂ්වරන් ධීවරයින් ඊයේ මුහුදු යාමෙන් වැළකී වර්ජනයක් ආරම්භ කළා.\nරාමේෂ්වරන් ධීවර කාර්යාලය ඉදිරිපිට ඔවුන් විරෝධතාවක් ද පැවැත් වූ අතර, ඊට එක්වෙමින් ධීවර නියෝජිතයින් සදහන් කළේ ඉන්දීය ධීවරයින්ට අයත් යාත්‍රා වෙන්දේසි කිරීමෙන් ලක් රජය ලබන ආදායමෙන් අවම වශයෙන් 25%ක මුදලක් හෝ ඉන්දියාවට ලබා දිය යුතු බවට යි.\nමේ අතර, ධීවර අමාත්‍ය ඩග්ලස් දේවානන්දා ඉන්දීය ධීවර නියෝජිතයින් පිරිසක් සමඟ මාර්ගගත ක්‍රමය ඔස්සේ සාකච්ඡාවක් පවත්වා තිබෙනවා.\nඑහි දී මෙරට භාරයේ පැවති ඉන්දීය ධීවර යාත්‍රා වෙන්දේසි කිරීම පිළිබඳ ද සාකච්ඡා වී ඇති අතර, පැරණි බෝට්ටු පමණක් වෙන්දේසි කළ බවයි අමාත්‍යවරයා එහි දී ප්‍රකාශ කර ඇත්තේ.\nමෙරට මුහුදු සීමාව උල්ලංඝනය කළ ඉන්දීය ධීවර යාත්‍රා 140ක් කරෙයිනගර් සහ කන්කසන්තුරේ ධීවර වරායවල දී වෙන්දේසි කෙරුණු අතර ඉන් රුපියල් පනස් හත් ලක්ෂයකට ආසන්න මුදලක් ආණ්ඩුව උපයාගෙන තිබුණා.",
       "URL": "https://www.hirunews.lk/296624/බෝට්ටු-වෙන්දේසි-ගැන-ඉන්දියාව-සාකච්ඡාවක්-ඉල්ලයි",
       "Category": "Local News",
       "Parent URL": "https://www.hirunews.lk/local-news.php?pageID=1365"
}