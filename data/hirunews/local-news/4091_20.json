{
       "Source": "hirunews",
       "Timestamp": "Tuesday, 06 February 2018 - 7:30",
       "Headline": "උදයංග වීරතුංග ගේන්න, විශේෂ කණ්ඩායමක් ඩුබායි වෙත",
       "News Content": "ඩුබායි ගුවන්තොටුපලේදී අත්අඩංගුවට ගත් රුසියාවේ හිටපු හිටපු තානාපති උදයංග වීරතුංග පිළිබඳව ඉදිරි ක්‍රියාමාර්ග ගැනීම සඳහා විශේෂ කණ්ඩායමක් ඩුබායි රාජ්‍යය වෙත පිටත් කර යැවීමට කටයුතු කරන බව පොලිස් මාධ්‍ය ප්‍රකාශක පොලිස් අධිකාරී රුවන් ගුණසේකර පවසනවා.\nආයතන කිහිපයකින් සමන්විත නිලධාරීන් කිහිප දෙනෙකු ඒ සඳහා එක්වනු ඇති අතර, මේ වන විටත් ඊට අදාළ රාජ්‍ය තාන්ත්‍රික මට්ටමින් අවශ්‍ය කටයුතු සිදුකරමින් සිටින බවයි පොලිස් මාධ්‍ය ප්‍රකාශකවරයා සඳහන් කළේ.\nඇමරිකා එක්සත් ජනපදය බලා ගමන් කරමින් සිටියදී උදයංග වීරතුංග පෙරේදා ඩුබායි ගුවන් තොටුපලේදී අත්අඩංගුවට ගනු ලැබුවේ ජාත්‍යන්තර පොලීසිය මගින්.\nමිග් යානා ගණුදෙනුවට අදාළව අක්‍රමිකතාවක් සිදුකිරීම සම්බන්ධව මුදල් විශුද්ධිකරණ පනත යටතේ ඔහුට එරෙහිව පොලිස් මූල්‍ය අපරාධ විමර්ශන කොට්ඨාශය විමර්ශනයක් සිදුකරනවා.",
       "URL": "https://www.hirunews.lk/182990/උදයංග-වීරතුංග-ගේන්න-විශේෂ-කණ්ඩායමක්-ඩුබායි-වෙත",
       "Category": "Local News",
       "Parent URL": "https://www.hirunews.lk/local-news.php?pageID=4091"
}