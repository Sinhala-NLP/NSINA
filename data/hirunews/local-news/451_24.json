{
       "Source": "hirunews",
       "Timestamp": "Monday, 27 March 2023 - 8:37",
       "Headline": "ආනයනික කිරිපිටි මිල අඩු කළ ද දේශීය කිරිපිටි මිලේ වෙනසක් නැහැ",
       "News Content": "ආනයනික කිරිපිටි මිල අද සිට පහත දැමුවද දේශීය කිරිපිටි මිලේ වෙනසක් සිදු කළ නොහැකි බව සමාගම් ප්‍රකාශ කළා.\nඅද (27) සිට ක්‍රිියාත්මක වන පරිදි ආනයනික කිරිපිටි කිලෝවක් රුපියල් 200 කින් සහ ග්‍රෑම් 400යේ කිරිපිටි පැකට්ටුවක මිල රුපියල් 80 කින් අඩු කිරීමටයි කිරිපිටි ආනයනකරුවන්ගේ සංගමය තීරණය කළේ.\nඒ අනුව රුපියල් 1,240 කට අලෙවි වූ ග්‍රෑම් 400 යේ කිරිපිටි පැකට්ටුවක මිල 1,160 ක් දක්වා අඩුවන අතර, කිලෝග්‍රෑම් එකේ පැකට්ටුවක් රුපියල් 3,100 සිට රුපියල් 2,900 දක්වා අඩුවනු ඇති.\nමෙම තත්ත්වය හමුවේ දේශීයව කිරිපිටි නිෂ්පාදනය කරන මිල්කෝ සමාගම සහ පැල්වත්ත කිරි සමාගමෙන් හිරු ප්‍රවෘත්ති අංශය විමසීමක් කළා.\nමිල්කෝ සමාගමේ සභාපති රේණුක පෙරේරා කියා සිටියේ මේ වනවිට ගොවීන්ගෙන් ලැබෙන කිරි ප්‍රමාණයේ අඩුවක් දක්නට ලැබෙන බවයි.\nසාමාන්‍යයෙන් දෛනිකව කිරි ලීටර ලක්ෂ 12 ක් නිෂ්පාදනය කරන නමුත් එය මේ වනවිට ලීටර ලක්ෂ පහ දක්වා අඩුවී ඇති බව ද ඔහු කියා සිටියා.\nමේ හේතුවෙන් දේශීය කිරිපිටි මිල අඩු කළ නොහැකි බවයි මිල්කෝ සමාගමේ සභාපතිවරයා තවදුරටත් සඳහන් කළේ.\nඑමෙන්ම පැල්වත්ත කිරි සමාගමේ සභාපති ආරියශීල වික්‍රමනායකගෙන් ද අප මේ සම්බන්ධයෙන් විමසීමක් කළ අතර ඔහු කියා සිටියේ ආනයනික කිරිපිටි මිල අඩුකළ ද දේශීය මිල අඩු කිරීමේ අවශ්‍යතාවක් නොමැති බවයි.",
       "URL": "https://www.hirunews.lk/331027/ආනයනික-කිරිපිටි-මිල-අඩු-කළ-ද-දේශීය-කිරිපිටි-මිලේ-වෙනසක්-නැහැ",
       "Category": "Local News",
       "Parent URL": "https://www.hirunews.lk/local-news.php?pageID=451"
}