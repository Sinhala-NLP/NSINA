{
       "Source": "hirunews",
       "Timestamp": "Wednesday, 18 July 2018 - 18:34",
       "Headline": "මුලින්ම වෙඩි තැබූවේ භාරතගේ ආරක්ෂක ගාමිණී - මුලින්ම වෙඩි වැදුනේ දුමින්දට - රජයේ නීතීඥවරයා අධිකරණයට කරුණු කියයි",
       "News Content": "හිටපු පාර්ලිමේන්තු මන්ත්‍රී දුමින්ද සිල්වා මහතාගේ හිසට පළමුව වෙඩි වැදුණු බවත්, භාරත ලක්ෂ්මන්ගේ ආරක්ෂක ගාමීණී නමැත්තා පළමුව වෙඩි තැබීම ආරම්භ කළ බවත් නියෝජ්‍ය සොලිසිටර් ජනරාල් නීතිඥ තුසිත් මුදලිගේ මහතා ශ්‍රේෂ්ඨාධිකරණය හමුවේ ප්‍රකාශ කළා.\nඒ, හිටපු පාර්ලිමේන්තු මන්ත්‍රී දුමින්ද සිල්වා මහතා ගොණුකළ අභියාචනය විභාගයට ගත් අවස්ථාවේදී.\nහිටපු පාර්ලිමේන්තු මන්ත්‍රී දුමින්ද සිල්වා මහතා නිදොස් කොට නිදහස් කරන ලෙස ඉල්ලා ගොනු කර ඇති අභියාචනය අද යළිත් විභාගයට ගැනුණා.\nඒ අගවිනිසුරු ප්‍රියසාත් ඩෙප් මහතා ප්‍රමුඛ පංච පුද්ගල ශ්‍රේෂ්ඨාධිකරණ විනිසුරු මඩුල්ලක් හමුවේ යි.\nඑහිදී නඩු තීන්දුව දීර්ඝ ලෙස විශ්ලේෂණය කරමින් නීතිපති දෙපාර්තමේන්තුව වෙනුවෙන් කරුණු දක්වා සිටියේ නියෝජ්‍ය සොලිසිටර් ජනරාල්වරයෙක්.\nඔහු පැවසුවේ වෙඩි තැබීමේ සිද්ධිය භාරත ලක්ෂ්මන්ගේ ආරක්ෂක නිලධාරි ගාමිණී නමැත්තා පළමුව ආරම්භ කර ඇති බවයි.\nභාරත ලක්ෂ්මන්ගේ ආරක්ෂක නිලධාරියාගේ එම පළමු වෙඩි තැබීම නිසා හිටපු පාර්ලිමේන්තු මන්ත්‍රී දුමින්ද සිල්වා මහතාගේ හිසට වෙඩි වැදී ඔහු බිම ඇදවැටුණු බව නීතිපති දෙපාර්තමේන්තුව නියෝජනය කරන නීතිඥවරයා ද ශ්‍රේෂ්ඨාධිකරණයට පෙන්වා දුන්නා.\nමීට ඉහත අභියාචනා විභාගවලදී ජනාධිපති නීතිඥවරුන් ද සඳහන් කළේ මහාධිකරණ නඩු විභාගයේදී සාක්ෂි ගණනාවකින් දුමින්ද සිල්වා මහතාට පළමුව වෙඩි වැදුණු බව තහවුරු කළ බවත්, දුමින්ද සිල්වා මහතාගේ හිස ඉදිරිපසට වෙඩි වැදුණු බවට අධිකරණ වෛද්‍ය වාර්තා මගින්ද සනාථ කර ඇති බවත්ය.\nජනාධිපති නීතිඥවරුන් වැඩිදුරටත් සඳහන් කළේ සාක්ෂි හෝ කරුණු මත නොව, දුමින්ද සිල්වා මහතා ජනප්‍රිය දේශපාලන චරිතයක්වීම මත පදනම් වෙමින් නඩු තීන්දුව ලබා දී ඇති බව හා නඩු තීන්දුව ලක්ෂ වාරයක් කියවූවද දුමින්ද සිල්වා මහතා වරදකරුවෙකු කළේ මන්දැයි සොයාගත නොහැකි බවයි.\nඑමනිසා හිටපු පාර්ලිමේන්තු මන්ත්‍රී දුමින්ද සිල්වා මහතා වරදකරු කළ තීන්දුව සැබවින්ම නියම නඩු තීන්දුවක් නොවන බව ජනාධිපති නීතීඥවරුන් ශ්‍රේෂ්ඨාධිකරණ පංච පුද්ගල විනිසුරු මඩුල්ල හමුවේ පෙන්වා දුන්නා.\nඔවුන් පැවසුවේ නඩු විභාගයේදී ඉදිරිපත් වූ සාක්ෂි සාධාරණ සැකයකින් තොරව තහවුරු වන්නේදැයි සොයා බැලීමකින් තොරව රජයේ නීතීඥවරුන්ගේ ප්‍රකාශ මත පමණක් පදනම් වෙමින් විනිසුරුවරිය සිය තීන්දුව ලබාදී ඇති බවයි.\nජනාධිපති නීතීඥවරුන් තවදුරටත් ශ්‍රේෂ්ඨාධිකරණය හමුවේ පෙන්වා දුන්නේ  සාවද්‍යව නිර්මාණය කරන ලද සිද්ධි හා සාක්ෂි මත පදනම් වෙමින් දුමින්ද සිල්වා මහතාගේ පාර්ශ්වය වෙනුවෙන් ඉදිරිපත් වූ කරුණු හෙවත් විත්ති වාචික නොසලකා හරිමින් මහාධිකරණයේ නඩු විභාගය සිදුවී ඇති බවයි.\nඔවුන් පැවසුවේ හිටපු පාර්ලිමේන්තු මන්ත්‍රී දුමින්ද සිල්වා මහතාගේ ප්‍රතිරූපය විනාශ කිරීම සඳහා ගොනු කළ මෙම නඩුවේදී දුමින්ද සිල්වා මහතාට සෑම පුරවැසියෙකුටම හිමිවිය යුතු සාධාරණ නඩු විභාගයක් නොලැබුනු බවයි.\nඊට අමතරව ජනාධිපති නීතිඥවරුන් ශ්‍රේෂ්ඨාධිකරණය හමුවේ පෙන්වා දුන්නේ දුමින්ද සිල්වා මහතා වරදට පත්කිරීම සඳහා ඉදිරිපත් කළ සෑම සිද්ධියකම සාක්ෂි පරස්පර බවත් කිසිදු සාක්ෂිකරුවෙකුගේ සාක්ෂි සියයට සීයක් පිළිගත නොහැකි බව නඩු තීන්දුවේම සඳහන් බවයි.\nචෝදනා පත්‍රයේ නොමැති කරුණු සඳහා දුමින්ද සිල්වා මහතා වරදකරුවෙකු කර ඇති බවත්, එය කිසිසේත්ම නීත්‍යනුකූල නොවන බව ජනාධිපති නීතිඥවරුන් ප්‍රකාශ කළා.\nඔවුන් සඳහන් කළේ දුමින්ද සිල්වා මහතා වරදට පත්කිරීම සඳහා ගෙතූ බොරු සාක්ෂිවල ලුහුඬුතා හා පරස්පරතා මහාධිකරණයේදී පෙන්වා දුන්නත් ඒවා නඩු තීන්දුවේදී නිසි සැළකිල්ලට ගෙන නොමැති බවයි.\nඔවුන් වැඩිදුරටත් පෙන්වා දුන්නේ එලෙස ව්‍යාජ සිද්ධීන් නිර්මාණය කිරීම තුළින් අපරාධ පරීක්ෂණ දෙපර්තමේන්තුව දුමින්ද සිල්වා මහතාට අසත්‍ය චෝදනා එල්ල කර ඇති බවයි.\nගිනි අවි භාවිත කළ බවට දුමින්ද සිල්වා මහතාට චෝදනා ගොනු කර තිබූ අතර ඒ සඳහා කිසිදු සාක්ෂියක් නඩු විභාගයේදී ඉදිරිපත් නොවූ බව ජනාධිපති නීතීඥවරුන් මෙහිදී ශ්‍රේෂ්ඨාධිකරණයට පෙන්වා දුන්නා.\nඊට අමතරව, ඡන්දදායකයින්ට ගිනිඅවි පෙන්වා බියගැන්වූ බවට චෝදනා කර තිබුණත්, දුමින්ද සිල්වා මහතා එවැන්නක් සිදුකර නොමැති බව අධිකරණයේද මතය වූ බව ජනාධිපති නීතිඥවරුන් තවදුරටත් පෙන්වා දුන්නේ නඩු තීන්දුව උපුටා දක්වමින්.\nඔවුන් පැවසුවේ එම නිසා පොදු අරමුණකින් කටයුතු කළ බවට කර තිබූ චෝදනාවෙන් ද දුමින්ද සිල්වා මහතා නිදහස් කළ යුතු බවයි.\nභාරත ලක්ෂ්මන් පාර්ශ්වය විසින් පළමුව වෙඩි තැබීමෙන් පසු දුමින්ද සිල්වා මහතාගේ ආරක්ෂකයින් ඔවුන්ගේ රාජකාරිය ඉටු කිරීම සඳහා දෙවනුව වෙඩි තබා ඇති බව ජනාධිපති නීතීඥවරුන් පෙන්වා දුන්නා.\nඔවුන් සඳහන් කළේ එම සිද්ධියේදී දුමින්ද සිල්වා මහතා නිවැරදිකරු නිසා දුමින්ද සිල්වා මහතා කෙසේ හෝ වරදට පත් කිරීමේ චේතනාවෙන් ඉතා සාවද්‍ය සිද්ධීන් විමර්ශකයින් නිර්මාණය කළ බවයි.\nඒ බව නඩු විභාගයේදී පෙන්වා දුන්නද එම කරුණු මෙන්ම රස පරික්ෂක වාර්තාව ඇතුළු සාක්ෂිද නිසි විශ්ලේෂනයට ලක් නොකර දුමින්ද සිල්වා මහතාට දඩුවම් ලබාදී ඇති බව ජනාධිපති නීතිඥවරයා පෙන්වා දුන්නේ නඩු තීන්දුව උපුටා දක්වමින්.\nඅභියාචනයේ වැඩිදුර විභාගය අනිද්දා යළි සිදුකිරීමට නියමිතයි.",
       "URL": "https://www.hirunews.lk/195504/මුලින්ම-වෙඩි-තැබූවේ-භාරතගේ-ආරක්ෂක-ගාමිණී-මුලින්ම-වෙඩි-වැදුනේ-දුමින්දට-රජයේ-නීතීඥවරයා-අධිකරණයට-කරුණු-කියයි",
       "Category": "Local News",
       "Parent URL": "https://www.hirunews.lk/local-news.php?pageID=3842"
}