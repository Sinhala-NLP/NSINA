{
       "Source": "hirunews",
       "Timestamp": "Thursday, 17 September 2020 - 17:31",
       "Headline": "වතු කම්කරු කාන්තාවන් අටදෙනෙකු බඹර ප්‍රහාරයකට ලක්ව රෝහල් ගත කෙරේ (වීඩියෝ)",
       "News Content": "තේ දළු නෙලමින් සිටි වතු කම්කරුවන් පිරිසකට එල්ල වු බඹර ප්‍රහාරයකින් වතු කම්කරු කාන්තාවන් අටදෙනෙකු තුවාල ලබා තිබෙනවා.\nඅද (17) පස්වරු 2.30ට පමණ මෙලෙස බඹර ප්‍රහාරයකට ලක්ව තුවාල ලැබූ බවයි වතු කම්කරුවන් කියා සිටියේ.\nබගවන්තලාව පොලිස් වසමට අයත් ටින්සින් වතු යායේ ගසක් මත බැඳ තිබු බඹර වදයකට උකුස්සෙකු පහර දීම හේතුවෙන් ඇවිස්සුණු බඹරුන් තමන්ට පහර දුන් බවයි බඹර ප්‍රහාරයෙන් තුවාල ලැබූ වතු කම්කරුවන් වැඩිදුරටත් ප්‍රකාශ කළේ.\nමේ වන විට තුවාල ලැබූ වතුකම්කරුවන් පිරිස බගවන්තලාව ප්‍රාදේශිය රෝහලේ නේවාසිකව ප්‍රතිකාර ලබන බවත් බඹර ප්‍රහාරයට ලක් වූ වතු කම්කරු කාන්තාවන්ට බඹරුන් විශාල වශයෙන් පහර දි ඇති බවත් එම රෝහලේ දිස්ත්‍රික් වෛද්‍යය නිලධාරි ඒ.එස්.කේ.ජයසුරිය වැඩි දුරටත් සඳහන් කළා.\nතේ වතු ආශ්‍රිතව තේ පඳුරු සහ ගස් මත මේ දිනවල විශාල වශයෙන් බඹර කූඩු බැඳ තිබීම හේතුවෙන් උකුස්සන් එම කුඩු වලට පහර දිම සිදුවන බැවින්  දැඩි අවධානම් තත්වයක් යටතේ තේ දළු නෙලිමේ කටයුතු සිදු කරන බවයි තුවාල ලැබූ වතු කම්කරුවන් පවසන්නේ.",
       "URL": "https://www.hirunews.lk/250453/වතු-කම්කරු-කාන්තාවන්-අටදෙනෙකු-බඹර-ප්‍රහාරයකට-ලක්ව-රෝහල්-ගත-කෙරේ-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2448"
}