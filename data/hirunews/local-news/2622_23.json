{
       "Source": "hirunews",
       "Timestamp": "Tuesday, 30 June 2020 - 7:40",
       "Headline": "හෝමාගම - පිටිපනින් ඇල්ලූ පාතාල අවි ගබඩාවේ තිබූ තවත් ගිනි අවි 7ක් අතුරුදන් (වීඩියෝ)",
       "News Content": "මෙරට පාතාල කල්ලියක් සතුව තිබියදී සොයා ගත් වැඩිම ගිනි අවි තොගයෙන් තවත් ගිනි අවි 7ක් අතුරුදන් වී ඇති බවට පොලිස් පරීක්ෂණවලින් අනාවරණ වී තිබෙනවා.\nඑම ගිනි අවි කිසියම් අපරාධයක් සඳහා යොදාගෙන ඇත්ද යන්න පිළිබදව විමර්ශන ආරම්භ කර ඇති බවයි පොලීසිය සඳහන් කළේ.\nහෝමාගම - පිටිපන ප්‍රදේශයේ පිහිටි සිව්මහල් වෙළඳසැලක සඟවා තිබියදී ටී - 56 වර්ගයේ ගිනි අවි 11ක් සහ ටී - 81 වර්ගයේ ගිනි අවියක් ඊයේ සොයා ගත්තා.\nඑම ගිනි අවි දැනට බූස්ස බන්ධනාගාරයේ රඳවා සිටින ප්‍රධාන පෙලේ පාතාල නායකයෙකු වන තාරක පෙරේරා විජේසේකර හෙවත් කොස්ගොඩ තාරකගේ බවට විශ්වාස කෙරෙනවා.\nගිනි අවි පිළිබඳව තොරතුරු ලබාදී තිබුණේ පසුගියදා මීගොඩ - ඉන්ගම්මාරුව ප්‍රදේශයේදී පොලිස් විශේෂ කාර්ය බලකාය අත්අඩංගුවට ගත් පොට්ට කපිල හෙවත් මඩපාතගේ කපිල කුමාර නමැත්තා විසින්.\nමෙම ගිනි අවි අදාළ ස්ථානයේ සඟවා තිබුණේ කුමන හේතුවකට ද යන්න සහ මේවා රැගෙන ආවේ කුමන ප්‍රදේශයක සිට ද යන්න සෙවීම සඳහා පොලිස් විශේෂ කාර්ය බලකාය වැඩිදුර විමර්ශන සිදුකරනවා.\nසිද්ධිය සම්බන්ධයෙන් ගිනි අවි සඟවා තැබූ ව්‍යාපාරික ස්ථානයේ හිමිකරු අත්අඩංගුවට ගත් අතර, වැඩිදුර ප්‍රශ්න කිරීම සඳහා ඔහු අපරාධ පරීක්ෂණ දෙපාර්තමේන්තුව වෙත භාර දී තිබෙනවා.",
       "URL": "https://www.hirunews.lk/244270/හෝමාගම-පිටිපනින්-ඇල්ලූ-පාතාල-අවි-ගබඩාවේ-තිබූ-තවත්-ගිනි-අවි-7ක්-අතුරුදන්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2622"
}