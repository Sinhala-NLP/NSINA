{
       "Source": "hirunews",
       "Timestamp": "Friday, 06 May 2022 - 8:17",
       "Headline": "කටුනායක ආයෝජන කලාපයට පිවිසෙන මග අවහිර වෙයි - ප්‍රභූ පර්යන්තයත් වැසෙයි (වීඩියෝ)",
       "News Content": "විරෝධතාවක් නිසා කටුනායක ආයෝජන ප්‍රවර්ධන කලාපයට පිවිසෙන මාර්ගය අවහිර වී තිබෙනවා.\nඒ අනුව ඇවරිවත්ත මංසන්ධියෙන් අවහිර වී ඇති බවයි අප වාර්තාකරු පැවසුවේ.\nමේ අතර, අද (06) සිට කටුනායක ගුවන්තොටුපල ඇතුළු සියලු ගුවන්තොටුපලවල ප්‍රභූ පර්යන්තයන්හි සහ විශේෂ සත්කාර මගීන් සඳහා වන රාජකාරි කටයුතුවලින් ඉවත්වීමට ආගමන හා විගමන නිලධාරින් තීරණය කර තිබෙනවා.\nපවතින අර්බුදය විසඳීම සඳහා පාලකයින් ජාතික වැඩපිළිවෙලක් සකස් කර නිශ්චිත විසඳුම් ලබාදෙන තෙක් මෙම තීරණය ගත් බවයි ආගමන හා විගමන නිලධාරින්ගේ සංගමයේ සභාපති අනුර කණුගල කියා සිටියේ.\nමේ අතර අද සංවිධාන කර ඇති හර්තාල් ව්‍යාපාරය සම්බන්ධයෙන් පොලිස් මාධ්‍ය ප්‍රකාශක කාර්යාලය විශේෂ නිවේදනයක් නිකුත් කර තිබෙනවා.\nඑහි දැක්වෙන්නේ විරෝධතා දැක්වීමේ අයිතිය භුක්ති විඳීමේදී අන් අයගේ අයිතිවාසිකම්වලට බාධා නොවන ලෙස කටයුතු කළ යුතු බවයි.\nඑලෙස හර්තාලය නිසා කිසිවෙකුගේ රැකියාවල නිරතවීමට හෝ වෙළඳ ව්‍යාපාර කටයුතු නොකළ යුතු බවට තර්ජනය කරන පුද්ගලයන්ට එරෙහිව අපරාධ නීතිය යටතේ කටයුතු කරන බව ජ්‍යෙෂ්ඨ පොලිස් මාධ්‍ය ප්‍රකාශක ජ්‍යෙෂ්ඨ නියෝජ්‍ය පොලිස්පති අජිත් රෝහණ කියා සිටියා.",
       "URL": "https://www.hirunews.lk/303612/කටුනායක-ආයෝජන-කලාපයට-පිවිසෙන-මග-අවහිර-වෙයි-ප්‍රභූ-පර්යන්තයත්-වැසෙයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1189"
}