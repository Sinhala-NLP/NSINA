{
       "Source": "hirunews",
       "Timestamp": "Wednesday, 08 February 2023 - 8:25",
       "Headline": "මැතිවරණ කොමිසමෙන් ශ්‍රේෂ්ඨාධිකරණයට දිවුරුම් ප්‍රකාශයක්",
       "News Content": "පළාත් පාලන ඡන්ද විමසීම පැවැත්වීමට අවශ්‍ය පහසුකම් සලසන ලෙස මුදල් අමාත්‍යංශයේ ලේකම් ඇතුළු රාජ්‍ය ආයතන වෙත සුදුසු නියෝග නිකුත් කරන ලෙස ඉල්ලා මැතිවරණ කොමිසම විසින් ශ්‍රේෂ්ඨාධිකරණයට දිවුරුම් ප්‍රකාශයක් ඉදිරිපත් කර තිබෙනවා.\nපළාත් පාලන ඡන්දය පවත්වන ලෙස මැතිවරණ කොමිසම වෙත නියෝගයක් නිකුත් කරන්නැයි ඉල්ලා දයාසිරි ජයසේකර, ලක්ෂ්මන් කිරිඇල්ල, අනුර ප්‍රියදර්ශන යාපා සහ එම්.ඒ.සුමන්දිරන් යන පාර්ලිමේන්තු මන්ත්‍රීවරුන් විසින් ගොනු කළ රිට් පෙත්සමට අදාළව මැතිවරණ කොමිසම වෙනුවෙන් මැතිවරණ කොමසාරිස් ජනරාල් සමන් ශ්‍රී රත්නායක විසින් මෙම දිවුරුම් ප්‍රකාශය ඉදිරිපත් කර තිබෙනවා.\nමැතිවරණ කොමසාරිස් ජනරාල්වරයා එම දිවුරුම් ප්‍රකාශය තුළින් සඳහන් කර ඇත්තේ ඉකුත් ජනවාරි මස 09 වනදා බලශක්ති අමාත්‍යංශයේ ලේකම්වරයා වෙත ලිපියක් යොමු කරමින් මැතිවරණ කටයුතු සඳහා යොදා ගන්නා රථවාහන වලට සහ විදුලි ජනක යන්ත්‍ර වලට වෙන් කරනු ලබන ඉන්ධන පංගුව වැඩි කරන ලෙස ඉල්ලීමක් කළ බවයි.\nඊට යහපත් ප්‍රතිචාරයක් නොලැබුණු බව දිවුරුම් ප්‍රකාශයේ දැක්වෙනවා.\nඉන් අනතුරුව ඉකුත් ජනවාරි මස 18 වනදා මැතිවරණ කටයුතුවලට අවශ්‍ය ඉන්ධන, විදුලිය ඇතුළු පහසුකම් සම්පාදනය කර ගැනීම පිළිබඳව සාකච්ඡා කිරීම සඳහා බලශක්ති අමාත්‍යාංශයේ ලේකම්, ලංකා විදුලිබල මණ්ඩලය, ලංකා ඛනිජ තෙල් නීතිගත සංස්ථාව, ජාතික ජලසම්පාදන හා ජලාපවාහන මණ්ඩලය යන ආයතන වල ප්‍රධානීන් සමග සාකච්ඡා පැවැත්වුණු අතර එහිදී විදුලිය හා ඉන්ධන සැපයීම අතිශය දුෂ්කර බව එම බලධාරීන් වෙතින් ප්‍රකාශ වූ බවයි එහි දිවුරුම් ප්‍රකාශයේ තවදුරටත් සඳහන් වන්නේ.\nඉන් අනතුරුව මැතිවරණ කටයුතුවලට අවශ්‍ය ඉන්ධන හා විදුලිය සම්පාදනය කිරීම සඳහා ලංකා විදුලිබල මණ්ඩලය සහ ඛනිජ තෙල් නීතිගත සංස්ථාව වෙත ප්‍රමාණවත් මුදල් වෙන් කරන ලෙස මැතිවරණ කොමිසමේ සභාපතිවරයා විසින් මහ බැංකු අධිපතිවරයා වෙත ලිඛිතව ඉල්ලීමක් කළා.\nඑහිදී මැතිවරණ කටයුතුවලට අදාල ඉන්ධන හා විදුලිය සම්පාදනය කරගැනීම වෙනුවෙන් අදාළ ආයතන වෙත විදේශ විනිමය සපයා ගැනීම අති දුෂ්කර වී ඇති බව මහ බැංකු අධිපතිවරයා විසින් දැනුම් දුන් බවත් එම දිවුරුම් ප්‍රකාශයේ සඳහන්.\nමැතිවරණ කොමසාරිස් ජනරාල්වරයා විසින් ඉදිරිපත් කළ එම දිවුරුම් ප්‍රකාශය මගින් 2023 වසරේ පළාත් පාලන ඡන්ද විමසීම සඳහා රුපියල් මිලියන 10,000 ක මුදලක් ඇස්තමේන්තු ගත කොට වෙන් කර ඇති බවත් එය පාර්ලිමේන්තුව විසින් අනුමත කර ඇති බවත් ප්‍රකාශ කර තිබෙනවා.\nඉකුත් ජනවාරි මස 24 වනදා මැතිවරණ කොමිසමේ සභාපතිවරයා විසින් මුදල් අමාත්‍යංශයේ ලේකම්වරයා වෙත ඉල්ලීමක් යොමු කරමින් මැතිවරණ කටයුතු සඳහා රුපියල් මිලියන 100ක මුදලක් මුදාහරිණ ලෙස ඉල්ලා සිටියද ඉන් රුපියල් මිලියන 30 ක පමණ මුදලක් ජනවාරි මස අවසන් දින ලැබුණු බවත් එම දිවුරුම් ප්‍රකාශයේ දැක්වෙනවා.\nමෙම තත්ත්වය හමුවේ පළාත් පාලන ඡන්ද විමසීමට අදාල කටයුතු ඉදිරියට පවත්වාගෙන යාම ඉතා දුෂ්කර වී ඇති බවයි මැතිවරණ කොමිසම ශ්‍රේෂ්ඨාධිකරණයට ඉදිරිපත් කළ දිවුරුම් ප්‍රකාශයේ තවදුරටත් දැක්වෙන්නේ.",
       "URL": "https://www.hirunews.lk/326942/මැතිවරණ-කොමිසමෙන්-ශ්‍රේෂ්ඨාධිකරණයට-දිවුරුම්-ප්‍රකාශයක්",
       "Category": "Local News",
       "Parent URL": "https://www.hirunews.lk/local-news.php?pageID=550"
}