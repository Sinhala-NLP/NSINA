{
       "Source": "hirunews",
       "Timestamp": "Wednesday, 29 September 2021 - 17:25",
       "Headline": "සහරාන් හෂීම්ගේ ජංගම දුරකතනයේ මදර්බෝර්ඩ් (motherboard) එකට සිදුවූයේ කුමක්ද? ඇමති දයාසිරි ජයසේකරගෙන් ආන්දෝලනාත්මක ප්‍රකාශයක්",
       "News Content": "2019 පාස්කු ඉරිදා මෙරට කතෝලික පල්ලි කිහිපයක් සහ තරු පන්තියේ සංචාරක හෝටල් ගණනාවක් ඉලක්ක කර ගනිමින් සිදු වූ පාස්කු බෝම්බ ප්‍රහාරයේ මහ මොළකරු ලෙස සැලකෙන සහරාන් හෂීම් භාවිත කළ ජංගම දුරකථනයේ මදර් බෝර්ඩ් එක ඇතුලු කොටස් විදෙස් ඔත්තු සේවාවක් විසින් රැගෙන යාම පිලිබඳව රජය විසින් වහාම පරීක්ෂණයක් සිදුකළ යුතු බව බතික් කර්මාන්ත රාජ්‍ය අමාත්‍ය දයාසිරි ජයසේකර පවසනවා.\nමෙම සිදුවීමට අදාළ අල ගිය මුල ගිය තැන් සහ මහා මොළකරුවන් එවැනි පරීක්ෂණයක් හරහා පමණක් සොයා ගත හැකි බවටයි රාජ්‍ය අමාත්‍යවරයා අවධාරණය කරන්නේ.\nඊයේ කුරුණෑගලදී පවතී වැඩසටහනකින් අනතුරුව මාධ්‍යවේදීන් මතුකළ ප්‍රශ්න වලට පිළිතුරු දෙමින් රාජ්‍ය අමාත්‍ය දයාසිරි ජයසේකර මෙම අදහස් පළ කළා.\nඑහිදී වැඩිදුරටත් අදහස් දැක් වූ රාජ්‍ය අමාත්‍යවරයා මෙසේ ද කියා සිටියා.\nදැන් වෙලා තියෙන්නෙ පාස්කු ප්‍රහාරය ගැන, දැන් කතා කරන්නේ දේශපාලන වශයෙන් පහර දෙන්න පුළුවන් කට්ටිය ගැන.මෛත්‍රී ජනාධිපතිතුමාව අල්ලගන්න බලනවා. බුද්ධි අංශේ නිලධාරින් අල්ලගන්න බලනවා. විශේෂයෙන් බුද්ධි අංශ නිලධාරින්ට ගිහිල්ලා වෙපන් එකක් අරන් කාටවත් වෙඩි තියන්න බෑ. ඔවුන් කරන්නෙ තොරතුරු සපයන එක පමණයි.\nදැන් කවුරුත් කතා කරලා තියෙනවාද සහරාන්ගේ ෆෝන් එකේ තිබිච්ච මදර් බෝඩ් එක කවුද ගත්තේ..?\nඋසාවිය නියෝගයක් දුන්නා, ඒක අරගෙන යන්න වෙනත් රටකට බෝම්බේ ගහපු මිනිහගේ ෆෝන් එකෙනේ තියෙන්නෙ සියලු දේවල් ටික.\nඒ ෆෝන් එකේ මදර් බෝඩ් එක අරන් යනවා කියන්නේ කවුරු හරි කෙනෙක් ඔත්තු සේවාවක් විසින්. ලංකාවේ පොලිසියයි, අධිකරණයයි ඒකට ඉඩ දෙනවා කියන්නේ, එහෙමනම් ඉස්සල්ලා මහමොළකරු හොයන්න වෙන්නේ ඒ බෝඩ් එක අරන් ගිය කෙනත් එක්ක කතා කරලා.\nඒ විතරක් නෙවෙයි, ඒකට අවසර දුන්න උසාවිය මොකද්ද, පොලිසිය කවුද, අණ දුන්න දේශපාලඥයෝ කවුද කියලත් හොයලා බලන්න. එතකොට පුළුවන් ඔක්කොම හොයාගන්න.\nඒ නිසා නිකන් හිටපු ජනාධිපතිතුමාටත්, මන්ත්‍රීවරුන්ටත්, ඇමතිවරුන්ටත් බැනලා තේරුමක් නෑ. එහෙමනම් පටන් ගන්න ඕනි ශ්‍රී මහා බෝධියට ගහපු තැන ඉඳලා.\nඒ ගහපු කාලේ හිටපු ජනාධිපතිවරු, මහ බැංකුවට ගහපු වෙලාවේ හිටපු ජනාධිපතිවරු.මේ සියලු දෙනාට විරුද්ධව අපි ක්‍රියාමාර්ග ගන්නවා. මොකද හේතුව ඒකත් නොසැලකිල්ලක් කියලයි අපිට කියන්න පුළුවන්.\nජනාධිපතිතුමාව බලෙන් පහ කිරීමත් දේශපාලන කුමන්ත්‍රණයක්. ඒක කළේ මෛත්‍රී ජනාධිපතිතුමා අපේ මහින්ද මැතිතුමාව ගෙනල්ලා අගමැතිවරයා විදියට පත් කළාට පස්සෙ. ඒ හින්දම තමයි රනිල් වික්‍රමසිංහ මහත්තයා උසාවි තීන්දුවක් එනකන්, අගමැතිකමින් ඉවත් වෙලත් යන් නැතුව හිටියේ. ඒ තරම් විශ්වාසයක් තිබුණා. ඒ නිසා මේක මේ පුද්ගලික ප්‍රශ්නයක් නෙවෙයි. ජාත්‍යන්තර කුමන්ත්‍රණයක් මේක.\nපාස්කු ප්‍රහාරය එල්ල කළ වුන්ට හැකි උපරිම දඬුවම් දෙන බව පවසමින් ඒ හරහා බලයට පැමිණි මෙම රජය මේ දක්වාත් එම කර්තව්‍යය ඉටු කිරීමට සමත් වී නැති බවට මැල්කම් රංජිත් කාදිනල් හිමිපාණන් ප්‍රමුඛ කතෝලික ප්‍රජාව දැඩි චෝදනාවක් නගනවා.\nරාජ්‍ය අමාත්‍ය දයාසිරි ජයසේකර මේ ආකාරයේ නවතම චෝදනාවක් ඔහු තනතුරු දරන රජයටම එල්ල කරන්නේ මෙවන් පසු පසුබිමක් යටතේයි.\nරාජ්‍ය අමාත්‍යවරයා නගන මෙම චෝදනාවේ ඇත්ත නැත්ත සොයා බැලීම හරහා පාස්කු ප්‍රහාරයට සම්බන්ධ අතිශය වැදගත් කරුණු රැසක් හෙළිකර ගැනීමට අවස්ථාව සැලසෙන බවටයි ආරක්ෂක විශේෂඥයින් සඳහන් කරන්නේ.",
       "URL": "https://www.hirunews.lk/283580/සහරාන්-හෂීම්ගේ-ජංගම-දුරකතනයේ-මදර්බෝර්ඩ්-motherboard-එකට-සිදුවූයේ-කුමක්ද-ඇමති-දයාසිරි-ජයසේකරගෙන්-ආන්දෝලනාත්මක-ප්‍රකාශයක්",
       "Category": "Local News",
       "Parent URL": "https://www.hirunews.lk/local-news.php?pageID=1661"
}