{
       "Source": "hirunews",
       "Timestamp": "Saturday, 31 December 2016 - 12:48",
       "Headline": "හිරු මාධ්‍යවේදීන්, විල්පත්තුවට",
       "News Content": "විල්පත්තුව අභයභූමියට අයත් ප්‍රදේශ තවදුරටත් පුළුල් කර වනජීවි කලාපයක් ප්‍රකාශයට පත් කර ගැසට් කරන ලෙසට ජනාධිපතිවරයා අදාළ බලධාරීන්ට නියෝග කළා.\nවිල්පත්තුව වනෝද්‍යානය අවට සහ මන්නාරම දිස්ත්‍රික්කය තුළ සිදුවන වන විනාශය පිළිබඳව හිරු සී.අයි.ඒ. කළ හෙළිදරව්වකට අනුව ජනාධිපතිවරයා ඊයේ පෙරවරුවේ පරිසර අමාත්‍යාංශයට අයත් ආයතන ප්‍රධානීන් සමඟ විශේෂ සාකච්ඡාවක් පැවැත්වුවා.\nඑහිදීයි මෙම උපදෙස් ලබාදී ඇත්තේ. එමෙන්ම ප්‍රදේශයේ සිදුවන වන විනාශයන් සොයා බැලීමට විශේෂඥයින් කණ්ඩායමක් මන්නාරම දිස්ත්‍රික්කයට පිටත් කර යැවීමට ද ජනාධිපතිවරයා පියවර ගෙන තිබෙනවා.\nකෙසේ වෙතත් වත්මන් තත්ත්වය සොයා බැලීම සඳහා හිරු විශේෂ කණ්ඩායමක් මේ වන විටත් විල්පත්තුව අභයභූමිය වෙත ගොස් සිටිනවා.",
       "URL": "https://www.hirunews.lk/150972/හිරු-මාධ්‍යවේදීන්-විල්පත්තුවට",
       "Category": "Local News",
       "Parent URL": "https://www.hirunews.lk/local-news.php?pageID=4730"
}