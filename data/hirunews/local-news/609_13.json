{
       "Source": "hirunews",
       "Timestamp": "Wednesday, 11 January 2023 - 12:53",
       "Headline": "පළාත් පාලන ඡන්ද විමසීමට බාධාවක් නැහැ - මැතිවරණ කොමිසම",
       "News Content": "පළාත් පාලන ඡන්දය පැවැත්වීමට නීතිමය බාධාවක් නොමැති බව මැතිවරණ කොමිසම අද දේශපාලන පක්ෂ නියෝජිතයන්ට දැනුම්දී තිබෙනවා. ඒ මැතිවරණ කොමිසමේ දැන් පැවැත්වෙන සාකච්ඡාවට එක්වෙමින්.\nදේශපාලන පක්ෂවල මහලේකම්වරුන් සමග පැවැත්වෙන මෙම සාකච්ඡාවේදී පළාත් පාලන ඡන්ද විමසීම පැවැත්වීමට අදාළ සියලු කටයුතු අඛන්ඩව සිදුවන බව මැතිවරණ කොමිසමේ අධ්‍යක්ෂ ජනරාල් සමන් ශ්‍රී රත්නායක මෙහිදී ප්‍රකාශ කර තිබෙනවා.\nඑමෙන්ම, පළාත් පාලන ඡන්ද විමසීම සාර්ථක කර ගැනීම සඳහා පනතින් පනවා ඇති නීතිරෙගුලාසි පිළිබඳව ද මෙහිදී දීර්ඝ ලෙස සාකච්ඡා කර තිබෙනවා.\nමැතිවරණ කොමිසමේ සභාපති නිමල් පුංචිහේවා මෙහිදී සඳහන් කර ඇත්තේ ඡන්දය පැවැත්වෙන කාලසීමාව තුල ප්‍රචන්ඩකාරි ලෙස හැසිරීමෙන් වළකින ලෙසයි.\nමේ අතර, ජනතා විමුක්ති පෙරමුණ අද පෙරවරුවේ කළුතර දිස්ත්‍රික්කය සඳහා ඇප මුදල් භාර දුන්නා.\nතවත් දේශපාලන පක්ෂ කිහිපයක් අද දිනය තුල නාම යෝජනා භාරදීමට නියමිත බවයි එම පක්ෂවල ආරංචි මාර්ග හිරු ප්‍රවෘත්ති වෙත සඳහන් කළේ.\nමේ අතර හිටපු අමාත්‍ය එම්.ඒ.එල් හිස්බුල්ලා යළි මුස්ලිම් කොංග්‍රසය සමග එක්වීමට කැමැත්ත පළ කර තිබෙනවා.\nමඩකලපුවේදී ඔහු ඊයේ මුස්ලිම් කොංග්‍රස් නායක රවුෆ් හකීම් මුණ ගැසී මේ සම්බන්ධයෙන් එකඟතාවයට පැමිණ ඇති බවයි එම පක්ෂ අභ්‍යන්තර ආරංචි මාර්ග සදහන් කළේ.",
       "URL": "https://www.hirunews.lk/324783/පළාත්-පාලන-ඡන්ද-විමසීමට-බාධාවක්-නැහැ-මැතිවරණ-කොමිසම",
       "Category": "Local News",
       "Parent URL": "https://www.hirunews.lk/local-news.php?pageID=609"
}