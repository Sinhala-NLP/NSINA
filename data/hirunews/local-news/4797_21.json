{
       "Source": "hirunews",
       "Timestamp": "Sunday, 13 November 2016 - 13:45",
       "Headline": "ත්‍රිකුණාමලයේදී මවක් සහ දියණියන් දෙදෙනෙකු ඝාතනය කෙරේ",
       "News Content": "ත්‍රිකුණාමලය - උප්පුවේලි - කන්නියා ප්‍රදේශයේදී තියුණු ආයුධවලින් පහරදී සැමියා විසින් සිය බිරිඳ සහ දියණියන් දෙදෙනා ඝාතනය කර තිබෙනවා.\nඅද දහවල් සිය නිවස තුලදී මෙම ඝාතනය සිදුව ඇති බවයි පොලිසිය සඳහන් කළේ.\nසිද්ධියෙන් මිය ගොස් ඇත්තේ 32 හැවිරිදි බිරිඳ, වයස අවුරුදු 8ක් සහ 10ක් වන දියණියන් දෙදෙනායි.\nසැකකරු සිය නිවසෙහි දොරගුළු දමා වසා මෙම ඝාතනය සිදුකර ඇති බවටයි හෙළිව ඇත්තේ.\nඑම අවස්ථාවේදී දරුවන් සහ බිරිඳ කෑ ගසා ඇති බවයි ප්‍රදේශවාසීන් සදහන් කළේ. පසුව ප්‍රදේශවාසීන් විසින් මේ පිළිබඳව පොලිසිය දැනුවත් කර තිබෙනවා.\nපොලිසිය පැමිණ නිවසෙහි දොරගුළු කඩා දමා සැකකරු අත්අඩංගුවට ගෙන ඇත්තේ ඉන් අනතුරුවයි.\nමෙම ඝාතනය සිදුකළ සැකකරු ත්‍රිකුණාමලය නගර සභාවේ කම්කරුවෙකු ලෙස සේවය කරන අතර ඇතැම් අවස්ථාවලදී ඔහු නිවස අසල පිහිටි කෝවිලක සහායක පූජකවරයෙකු ලෙස ද කටයුතු කර ඇති බව පොලිස් පරීක්ෂණවලදී අනාවරණ වී තිබෙනවා.\nමෙම ඝාතනයට මෙතෙක් හේතුව අනාවරණ වී නැහැ.",
       "URL": "https://www.hirunews.lk/147460/ත්‍රිකුණාමලයේදී-මවක්-සහ-දියණියන්-දෙදෙනෙකු-ඝාතනය-කෙරේ",
       "Category": "Local News",
       "Parent URL": "https://www.hirunews.lk/local-news.php?pageID=4797"
}