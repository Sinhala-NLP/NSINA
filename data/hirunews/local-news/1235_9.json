{
       "Source": "hirunews",
       "Timestamp": "Tuesday, 12 April 2022 - 12:46",
       "Headline": "විදෙස් ණය ගෙවීම් තාවකාලිකව අත්හිටවෙයි (වීඩියෝ)",
       "News Content": "ශ්‍රී ලංකාව විසින් ගෙවීමට නියමිත සියළුම විදේශීය ණය පියවීම් තාවකාලිකව අත්හිටුවීමට ගෙන ඇති තීරණය සම්බන්ධයෙන් ජාත්‍යන්තර මාධ්‍ය ක්ෂණිකව විශාල ප්‍රසිද්ධියක් ලබාදී තිබෙනවා.\nමහබැංකු අධිපති ආචාර්ය නන්දලාල් වීරසිංහ අද උදෑසන පැවති මාධ්‍ය හමුවේදී නිවේදනය කළේ විදේශ ණය පියවීම් අභියෝගකාරී මෙන්ම යථාර්ථයක් නොවන තත්ත්වයක් මතු වී ඇති බවයි.\nමේ නිසා විශාල ණය පැහැර හැරීමක් වළක්වාලීම සඳහා එම පියවීම් යළි සැකසීමට මෙම පියවරට එළඹුණු බව ඔවුන් සදහන් කළා.\nකෙසේ නමුත් එය තාවකාලික පියවරක් වන අතර ජාත්‍යන්තර මූල්‍ය අරමුදලේ සහයෙන් ණය දායකයන් සමග එකඟත්වයකට පැමිණෙන තුරු එය ක්‍රියාත්මක වන බව මහබැංකු අධිපතිවරයා අවධාරණය කළා.\nරොයිටර් පුවත් සේවය සහ ප්‍රංශ පුවත් සේවය මගින් පළ කළ මේ පිළිබද වාර්තා එන්.ඩී.ටී.වී, හින්දුස්ථාන් ටයිම්ස්, ටයිම්ස් ඔෆ් ඉන්දියා ඇතුළු සියළුම ඉන්දීය පුවත්පත්වල විශාල ප්‍රසිද්ධියක් ලබාදී පළ කර තිබුණා.\nරොයිටර් පුවත් සේවය සදහන් කරන පරිදි මේ වසරේ මෙරට සමස්ත ණය සේවාකරණය ඩොලර් බිලියන 7ක් පමණ වන අතර දැනට පවතින හිඟය ඩොලර් බිලියන 3ක් පමණ වනවා.",
       "URL": "https://www.hirunews.lk/301795/විදෙස්-ණය-ගෙවීම්-තාවකාලිකව-අත්හිටවෙයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1235"
}