{
       "Source": "hirunews",
       "Timestamp": "Monday, 12 June 2023 - 13:28",
       "Headline": "වෙළදපොළේ එලවළු, පලතුරු සහ මාළු මිල ගණන් තවදුරටත් ඉහළ මට්ටමක",
       "News Content": "වෙළදපොළේ එලවළු, පලතුරු සහ මාළු මිල ගණන් තවදුරටත් ඉහළ මට්ටමක පවතිනවා.\nඒ හේතුවෙන් පාරිභෝගිකයින් මෙන්ම වෙළඳුන්ද පත්ව ඇත්තේ දැඩි දුෂ්කරතාවකටයි.\nඇතැම් ආර්ථික මධ්‍යස්ථානවලට එළවළු තොග ලැබීමද අඩුවී ඇති අතර මත්ස්‍ය අස්වැන්නද අඩුවී ඇති බවයි වාර්තාවන්නේ.\nකෙසේ වෙතත් ඉදිරි දින කිහිපය තුළ මත්ස්‍ය මිල ගණන් අඩු කිරීමට බලාපොරොත්තු වන බවයි පෑලියගොඩ මධ්‍ය මත්ස්‍ය ව්‍යාපාරිකයින්ගේ සංගමයේ ලේකම් ජයන්ත කුරේ අප කළ විමසීමකදී කියා සිටියේ.\nමේ අතර දිවයිනේ ප්‍රධාන ආර්ථික මධ්‍යස්ථාවලට අද දිනයේදී එළවළු තොග පැමිණීමේ අඩුවක් පෙන්නුම් කරන බව වාර්තාවනවා.\nඅද දිනයේදී තඹුත්තේගම ආර්ථික මධ්‍යස්ථානයේ වෙළදුන්ගේ පැමිණීම ඉතා අඩුවක් පෙන්නුම් කළ බවයි එම මධ්‍යස්ථානයේ වෙළදුන් ප්‍රකාශ කළේ.\nඑමෙන්ම වෙළඳපොලේ පළතුරු මිල ගණන්ද ඉහළ ගොස් තිබෙනවා.\nමේ අතර වැලිසර ආර්ථික මධ්‍යස්ථානයේ ඉදි කිරීම සඳහා ප්‍රාග්ධනය ලෙස ව්‍යාපාරිකයින්ගෙන් ලබා ගත් රුපියල් ලක්ෂ 450 ක මුදලක් අමාත්‍යංශයේ තිබී අතුරුදන්ව ඇති බව මාධ්‍ය හමුවක් කැඳවමින් ඒකාබද්ධ වෙළද සංගමයේ ලේකම් රොෂාන් කුරේ සඳහන් කළා.\nමේ අතර ඕමානයේ සිට මෙරටට ආනයනය කරන ලද යූරියා පොහොර බෙදාහැරීමේ කටයුතු අද දිනයේදී සිදුකරන බව කෘෂිකර්ම අමාත්‍යංශය නිවේදනය කළා.\nයූරියා පොහොර මෙටි්‍රක් ටොන් 22,500 ක් රැගත් නෞකාවක් පසුගිය සෙනසුරාදා දිවයිනට පැමිණි අතර ඒවා අද දිනයේ සිට ගොවිජන මධ්‍යස්ථාන හරහා ලබා දෙන බව එම අමාත්‍යංශය වැඩිදුරටත් සඳහන් කළා.\nකෙසේ වෙතත් රජය මගින් ටෝකන් පත් මගින් පොහොර ලබාදීමේ වැඩපිළිවෙල යටතේ ලබාදෙන පොහොර මෙතෙක් තමන් වෙත ලැබී නොමැති බව දිඹුලාගල ගොවි ජනතාව චෝදනා කරනවා.\nමේ අතර මේ වසරේ අවසන් කාර්තුවේදී මෙරට ආර්ථිකය වර්ධනයක් ධන අගයක් ගනු ඇති බව දෙහිඕවිට ප්‍රදේශයේදී මාධ්‍යයට අදහස් දක්වමින් මුදල් රාජ්‍ය අමාත්‍ය රංජිත් සියඹලාපිටිය ප්‍රකාශ කළා.",
       "URL": "https://www.hirunews.lk/337714/වෙළදපොළේ-එලවළු-පලතුරු-සහ-මාළු-මිල-ගණන්-තවදුරටත්-ඉහළ-මට්ටමක",
       "Category": "Local News",
       "Parent URL": "https://www.hirunews.lk/local-news.php?pageID=275"
}