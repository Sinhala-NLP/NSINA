{
       "Source": "hirunews",
       "Timestamp": "Saturday, 25 September 2021 - 19:38",
       "Headline": "හෝටල් නිරෝධායන ජාවාරම අදින් අවසන් - හිරු හෙලිදරව්වෙන් පසු ගුවන්තොටුපලේ කොරෝනා පරීක්ෂණ අද පස්වරුවේ සිට ඇරඹේ (වීඩියෝ)",
       "News Content": "හිරු ප්‍රවෘත්ති දින ගණනාවක් තිස්සේ අනාවරණය කළ, ගුවන් මගීන් හෝටල් නිරෝධායනයට යොමු කරමින් සිදු කළ මුදල් ගසාකෑමේ මහා ජාවාරමට අද පස්වරුවේ තිත තැබෙනවා.\nකටුනායක ගුවන් තොටුපොළින් මෙරටට පැමිණෙන ගුවන් මගීන් හෝටල් නිරෝධායනයට යොමුකරමින් සිදුකළ මහා පරිමාණ මුදල් ජාවාරම පිළිබඳ මුල් වරට අප රටට හෙළි කළේ මේ මස 12 වනදායි.\nහිරු අනාවරණයේ ප්‍රතිඵලයක් ලෙස මෙම මහා පරිමාණ ජාවාරම සම්බන්ධයෙන් ජනාධිපතිවරයාගේද අවධානය යොමුවුණා. ඒ අනුව, හෝටල් නිරෝධායනයෙන් මුදල් ගසා කෑමට තිත තැබීමට කටුනායක ගුවන් තොටුපලේ නව පී.සී.ආර් පරීක්ෂණාගාරයක් විවෘත කළා.\nඒ අනුව, විදෙස්ගතව සිට පැමිණෙන ලක්ෂ සංඛ්‍යාත පිරිසට හෝටල් නිරෝධායනයෙන් මුදල් ගසා කෑමට ලක් නොවී පී.සී.ආර්. පරීක්ෂණයෙන් පසු ගුවන් තොටුපොළින් බැහැර වීමේ අවස්ථාව හිමිවන බව සංචාරක අමාත්‍යවරයා ඊයේ පැවැත්වූ කොවිඩ් මර්දන විශේෂ කමිටුවටද දැනුම් දුන්නා.\nකෙසේ වෙතත්, එහි වැඩ කටයුතු සොයාබැලීමට අද පෙරවරුවේ හිරු ප්‍රවෘත්ති කණ්ඩායම  කටුනායක ප්‍රදේශයට ළඟා වුණත් එහි දැකගත හැකි වුණේ පාලු‍ ස්වභාවයක්.\nඒ බලධාරීන් පොරොන්දු වූ පරිදි නව පී.සී.ආර් පරීක්ෂණාගාරයේ කටයුතු සිදු නොකිරීම නිසාවෙන්.\nඅද දිනයේ මෙම මධ්‍යස්ථානයෙන් ගුවන් මගීන්ට පී.සී.ආර්. පරීක්ෂණ සිදු කර ගැනීමෙන් පසු පිටව යා හැකි බවට බලධාරීන් දැනුම්දුන් නිසා කුලී රථ රියදුරන්ද ඒ අසළ රැඳී සිටින ආකාරය දැකගත හැකි වුණා.\nඅද පෙරවරුවේ සිට දිවයිනට ළඟා වූ ගුවන් යානා 6කින් පැමිණි මගීන් 123 දෙනෙකුට පමණ සිදුවුණේ පොරොන්දු ඉටු නොවීම හේතුවෙන් කඩවුණු බලාපොරොත්තු සහිතව හෝටල් නිරෝධායනයට යොමු වීමටයි.\nඅප මේ සම්බන්ධයෙන් අද දිනයේදි යළි යළිත් සොයා බැලිමත් සමඟ නව පී.සී.ආර් පරීක්ෂණාගාරයේ කටයුතු අද සවස සිට ආරම්භ කිරීමට කටයුතු සූදානම් කෙරුණා.\nඒ අනුව අද පස්වරු  6.30 ට පමණ චීනයේ ෂැංහයි සිට පැමිණෙන එමිරේට්ස් ගුවන් සේවයට අයත් ඊ.කේ. 652 දරණ යානයෙන් එන මගීන් සඳහා පී.සී. ආර් පරික්ෂණ පහසුකම් සිදු කිරිමට නියමිත බවයි වාර්තා වුණේ.\nලක්ෂ සංඛ්‍යාත ශ්‍රී ලාංකික විදෙස් ශ්‍රමිකයන් ඇතුළු මෙරටට පැමිණෙන ගුවන් මගීන් හෝටල් නිරෝධායනයට යොමුකර මුදල් ගසා කෑමෙන් මුදා ගැනීමට හිරු ප්‍රවෘත්ති හරහා හැකි වීම පිළිබඳව අපට ඇත්තේ නිහතමානී සතුටක්.\nමීට ඉහත ද මෙරට වසා ගෙන සිටි මහා පරිමාණ දැවැන්ත ජාවාරම් නොබියව හෙළි කරමින් ඒවාට තිත තැබීමට හිරු ආනාවරණයන්ට හැකිවුයේ ඒවා ජයග්‍රහණයන් මගින් පමණක්ම කෙළවර කරමින්.",
       "URL": "https://www.hirunews.lk/283229/හෝටල්-නිරෝධායන-ජාවාරම-අදින්-අවසන්-හිරු-හෙලිදරව්වෙන්-පසු-ගුවන්තොටුපලේ-කොරෝනා-පරීක්ෂණ-අද-පස්වරුවේ-සිට-ඇරඹේ-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1668"
}