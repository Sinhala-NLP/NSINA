{
       "Source": "hirunews",
       "Timestamp": "Thursday, 25 May 2023 - 19:58",
       "Headline": "දියවඩන නිළමේවරයාට එරෙහිව නඩු දැමූ හිටපු බස්නායක නිළමේවරයාට දඩයක්",
       "News Content": "මහනුවර ඓතිහාසික ශ්‍රී දළදා මාලිගාවේ කාර්තු අයවැය ගිණුම් නිසි ලෙස ඉදිරිපත් නොකිරීම සම්බන්ධයෙන් දියවඩන නිළමේ ප්‍රදීප් නිලංග දෑලට එරෙහිව හිටපු බස්නායක නිළමේවරයෙකු වන සුදන්ත සේනානායක විසින් පවරා තිබූ නඩුවක් නිශ්ප්‍රභා කරමින් නඩු ගාස්තු වශයෙන් රුපියල් ලක්ෂයක මුදලක් ප්‍රදීප් නිලංග දෑල වෙත ගෙවන ලෙස ශ්‍රේෂ්ඨාධිකරණය මගින් අද (25) ලබාදුන් නඩු තීන්දුව මහනුවර මහාධිකරණ අංක 01 දී මහාධිකරණ විනිසුරු ආර්.එස්.එස් සපුවිද මහතා විසින් ප්‍රකාශයට පත් කරනු ලැබුවා.\nඒ අනුව හිටපු බස්නායක නිළමේ සුදන්ත සේනානායක විසින් අදාළ මුදල අධිකරණයේ දී දියවඩන නිළමේවරයා වෙත ලබා දීමට පියවර ගන්නා ලදි.\nවර්ෂ 2012 දී සුදන්ත සේනානයක මහතා විසින් ශ්‍රී දළදා මාලිගාවේ කාර්තු අයවැය ගිණුම් වාර්තා නිසි ලෙස ඉදිරිපත් කර නොමැති බවට චෝදනා කරමින් මහනුවර මහේස්ත්‍රාත් අධිකරණයේ නඩුවක් පවරනු ලැබුවා.\nඑම නඩුව විභාගයට ගැනීමට තිබිය දී දියවඩන නිළමේවරයා විසින් ඊට එරෙහිව ප්‍රතිශෝධන අයදුම්පතක් ඉදිරිපත් කරමින් සිදුකළ කරුණු දැක්වීමකට අනුව මහාධිකරණ විනිසුවරුවරයා විසින් එම නඩුව නිශ්ප්‍රභා කිරීමට තීරණය කරනු ලැබුවා.\nසුදන්ත සේනානායක කාර්තු හතකරට අදාළව ගිණුම් වාර්තා නිසි ලෙස ඉදිරිපත් නොකළ බව කියමින් අදාළ නඩුකර ගොනුකර තිබූ බැවින් එක් නඩුවකට රුපියල් 1,25,000 බැගින් රුපියල් ලක්ෂ පහක මුදලක් නඩු ගාස්තු වශයෙන් දියවඩන නිලමේවරයාට ගෙවන ලෙස මහාධිකරණ විනිසුරුවරයා පෙත්සම්කරුට එහිදී නියෝග කළා.\nඑම නියෝගය එරෙහිව අභියාචනා අධිකරණයට ඇපෑලක් ඉදිරිපත් කිරීමට සුදන්ත සේනානායක මහතා කටයුතු කර තිබූ අතර මහාධිකරණය මගින් ලබාදී තිබූ තීන්දුව ඒ ආකාරයෙන්ම එහිදී ද තහවුරු කර තිබෙනවා.\nඊට එරෙහිව සුදන්ත සේනානායක ශ්‍රේෂ්ඨාධිකරණයට ගිය අතර එහි දී අභියාචනාධිකරණයේ තීන්දුව වෙනස් කරමින් එක් නඩුකරයක් සඳහා රුපියල් 25,000 බැගින් රුපියල් ලක්ෂයක් මුදලක් දෑල බණ්ඩාර මහතාට ගෙවන ලෙස ශ්‍රේෂ්ඨාධිකරණය තීන්දුවක් ලබා දෙනු ලැබුවා.\nඅදාළ තීන්දුව ප්‍රකාශයට පත් කිරීම ඊයේ(25) මහනුවර මහාධිකරණ විනිසුරු ආර්.එස්.එස් සපුවිද මහතා විසින් සිදු කරනු ලැනූ අතර ශ්‍රී දළදා මාලිගාවේ දියඩවන නිළමේ ප්‍රදීප් නිලංග දෑල වෙනුවෙන් නීතීඥ සමන් තන්තිරිගේ ද, සුදන්ත සේනානායක වෙනුවෙන් මතීෂ සෙනෙවිරත්න ද පෙනී සිටිනු ලැබුවා.\nඉන් පසුව මාධ්‍ය හමුවේ අදහස් පළ කළ දියවඩන නිලමේවරයා කියා සිටියේ එකම සුළු පිරිසක් විසින් එකම චෝදනා විවිධාකාරයෙන් නගමින් තමා අපහසුතාවයට පත් කිරීමට උත්සාහ කළද එම උත්සාහය සාර්ථක නොවූ බවයි.\nඑමෙන්ම මාධ්‍ය හමුවක් කැඳවා තිබූ සුදන්ත සේනානායක කියා සිටියේ සමස්ත බෞද්ධ ජනතාව වෙනුවෙන් තමා මෙම නඩුව ගොනු කළ බවයි.",
       "URL": "https://www.hirunews.lk/336217/දියවඩන-නිළමේවරයාට-එරෙහිව-නඩු-දැමූ-හිටපු-බස්නායක-නිළමේවරයාට-දඩයක්",
       "Category": "Local News",
       "Parent URL": "https://www.hirunews.lk/local-news.php?pageID=317"
}