{
       "Source": "hirunews",
       "Timestamp": "Tuesday, 01 January 2019 - 17:47",
       "Headline": "නව වසරේ සංවර්ධන සැලසුම් පිළිබඳ ජනපතිගෙන් නිලධාරින්ට උපදෙසක්",
       "News Content": "ජනතාවගේ දුගී බව තුරන් කිරීම ප්‍රමුඛ අරමුණ කර ගනිමින් නව වසරේ සංවර්ධන සැලසුම් සකස් කරන්නැයි ජනාධිපති මෛත්‍රීපාල සිරිසේන නිලධාරින්ට උපදෙස් ලබාදී තිබෙනවා.\nමත්ද්‍රව්‍ය වැනි සමාජයට අහිතකර සියලූ බලවේග මර්ධනය පිළිබදව ද විශේෂ අවධානයකින් කටයුතු කළ යුතු අතර, ඒ වෙනුවන් ක්‍රියාත්මක විශේෂ වැඩසටහන් තවදුරටත් ශක්තිමත් කිරීමේ අවශ්‍යතාවය ද ජනාධිපතිවරයා මෙහිදී අවධාරණය කළා.\nජනාධිපති මෛත්‍රීපාල සිරිසේන මේ බව සදහන් කළේ අද (01) පෙරවරුවේ පොළොන්නරුව දිස්ත්‍රික් ලේකම් කාර්යාලයේ පැවති ,පිබිදෙමු පොළොන්නරුව, දිස්ත්‍රික් සංවර්ධන වැඩසටහනේ ප්‍රගති සමාලෝචන රැස්වීමට එක් වෙමින්.\nදිළිදුකම තුරන් කිරීම සහ මත්ද්‍රව්‍ය නිවාරණය වෙනුවෙන් දිස්ත්‍රික්කය තුළ ක්‍රියාත්මක වැඩසටහන්වල ප්‍රගතිය මෙහිදී විමසා බැලූණු බවයි ජනාධිපති මාධ්‍ය අංශය කියාසිටියේ.\nරාජ්‍ය ආයතනවල පවතින මානව සම්පත් හිඟයට විසදුම් ලබාදීම පිළිබදව ද අවධානය යොමු වී තිබෙනවා.\nවසර ගණනාවක් පුරා අතපසු වූ පොළොන්නරුව දිස්ත්‍රික්කයේ සංවර්ධනය වෙනුවෙන් පසුගිය වසරේ රුපියල් මිලියන 9615 ක මුදලක් වැය කර ඇති බවත්, එහි මූල්‍ය ප්‍රගතිය සියයට සියයක් බවත් මෙහිදී පොළොන්නරුව දිස්ත්‍රික් ලේකම්වරයා පෙන්වා දී තිබෙනවා.\nපොළොන්නරුව - පොත්ගුල් වෙහෙර අභියස වෙළදාමේ නියුතු වෙළදුන් 8 දෙනෙකු වෙනුවෙන් වෙළදකුටි ලබාදීම ද මෙහිදී ජනාධිපතිවරයා අතින් සිදුකෙරුණු බවයි ජනාධිපති මාධ්‍ය අංශය නිවේදනය කළේ.\nමේ අතර, පොළොන්නරුව දිස්ත්‍රික්කයේ මේ වසරට අදාළ නව සංවර්ධන යෝජනා පිළිබද සාකච්ඡාවක් ද ජනාධිපතිවරයාගේ ප්‍රධානත්වයෙන් පොළොන්නරුව, චන්ද්‍ර මණ්ඩපයේදී අද පැවැත්වුණා.\nඊට එක්ව සිටි පක්ෂ විපක්ෂ මන්ත්‍රීවරුන්ට ජනවාරි 10 වනදාට පෙර දිස්ත්‍රික්කයේ නව සංවර්ධන යෝජනා තම කාර්යාලයට භාර දෙන ලෙස ජනාධිපතිවරයා උපදෙස් ලබාදී තිබෙනවා.\nඑමෙන්ම, බලයට පත් වූ නව රජය යටතේ ව්‍යවස්ථාපිත ආයතන සදහා සභාපතිවරුන් සහ අධ්‍යක්ෂවරුන් ඇතුළු ඉහළ නිලධාරින් පත් කිරීම සම්බන්ධයෙන් ජනාධිපති ලේකම්වරයාගෙන් සමන්විත අමාත්‍ය මණ්ඩල කමිටුවට දැනුම් දෙන ලෙස අදාළ පාර්ශවයන් වෙත ලිපි යොමුකර තිබෙනවා.\nනව රජයක් බලයට පත්වූ පසු, ව්‍යවස්ථාපිත ආයතන සදහා සභාපතිවරුන්, අධ්‍යක්ෂවරුන් පත් කිරීමේදී එම අමාත්‍ය මණ්ඩල කමිටුවට දැනුම් දිය යුතුයි.\nකැබිනට් මණ්ඩලය තුළ පත්‍රිකාවක් සම්මත කිරීම මගින් එම කමිටුවට අදාළ බලය ලබා දී ඇති බවයි වාර්තා වන්නේ. අනතුරුව, අදාළ කමිටුව මගින් නම් කර එවන සභාපතිවරුන්, අධ්‍යක්ෂවරුන් සම්බන්ධයෙන් වූ නිර්දේශ ජනාධිපතිවරයාට ඉදිරිපත් කළ යුතු වනවා.",
       "URL": "https://www.hirunews.lk/207265/නව-වසරේ-සංවර්ධන-සැලසුම්-පිළිබඳ-ජනපතිගෙන්-නිලධාරින්ට-උපදෙසක්",
       "Category": "Local News",
       "Parent URL": "https://www.hirunews.lk/local-news.php?pageID=3577"
}