{
       "Source": "hirunews",
       "Timestamp": "Friday, 12 October 2018 - 14:55",
       "Headline": "නාමල් කුමාර ගැන, ජනාධිපති කාර්යාලයෙන් CIDයට පැමිණිල්ලක්",
       "News Content": "දූෂණ විරෝධී බලකායේ මෙහෙයුම් අධ්‍යක්ෂ නාමල් කුමාර ජනාධිපති කාර්යාලයේ සේවකයෙකු ලෙසට පෙනී සිටිමින් වංචනික කටයුතුවල නිරතවී ඇත්දැයි යන්න පරීක්ෂණ සිදු කිරීමට අපරාධ පරීක්ෂණ දෙපාර්තමේන්තුවට පැමිණිලි කර ඇතැයි ජනාධිපති කාර්යාලය පවසනවා.\nනිවේදනයක් නිකුත් කරමින් ජනාධිපති කාර්යාලය පෙන්වා දෙන්නේ නාමල් කුමාර මත්ද්‍රව්‍ය නිවාරණ ජනාධිපති කාර්ය සාධන බලකායේ ස්වේච්ඡා සාමාජිකයෙකු ලෙසට පසුගිය වසරවලදී ස්ව කැමැත්තෙන් සහභාගී වී තිබු බවයි.\nමත්ද්‍රව්‍ය නිවාරණ ජනාධිපති කාර්ය සාධක බලකායේ අධ්‍යක්ෂ වෛද්‍ය සමන්ත කුමාර කිතලවආරච්චිගේ අත්සනින් යුතුව එම කාර්යාලය නිකුත් කළ නිවේදනයක දැක්වුණේ නාමල් කුමාර, ජනාධිපති කාර්යාලයෙන් වැටුප් ලබන අයෙකු ද නොවන බව හා මත්ද්‍රව්‍ය නිවාරණ ජනාධිපති කාර්ය සාධන බලකායේ සේවය නොකරන බවයි.\nඑම නිවේදනය මගින් පෙන්වා දෙන්නේ මත්ද්‍රව්‍ය නිවාරණ ජාතික වැඩසටහන සඳහා දිවයින පුරා ක්‍රියාත්මක වැඩසටහන් ව්‍යාප්ත කිරීම සහ තොරතුරු ලබාගැනීමේ අරමුණින් ස්වේච්ඡා අයදුම්පත් මාර්ගයෙන් සාමාජිකයන් සම්බන්ධ කර ගනිමින් පවතින අතර ඒ සඳහා අවශ්‍යතාව ඇති පුද්ගලයන් 20000 කට අධික ප්‍රමාණයක් එම වැඩපිළිවෙලට සම්බන්ධ වී ඇති බවයි.\nවරකාපොළ ප්‍රදේශයේ පදිංචි නාමල් කුමාර ද ස්ව කැමැත්තෙන් මත්ද්‍රව්‍ය නිවාරණය කාර්යයන් සඳහා උපකාර කිරීමට එකගතාව පළ කරමින් කෑගල්ල ප්‍රදේශයේ ස්වේච්ඡාවෙන් සේවය කර ඇති පුද්ගලයෙක් පමණක් බවයි මත්ද්‍රව්‍ය නිවාරණ ජනාධිපති කාර්ය සාධන බලකායේ අධ්‍යක්ෂ වෛද්‍ය සමන්ත කුමාර කිතලවආරච්චි සඳහන් කර ඇත්තේ.\nත්‍රස්ත විමර්ශන කොට්ඨාශයේ හිටපු නියෝජ්‍ය පොලිස්පති නාලක සිල්වා සහ තවත් කරුණු කිහිපයක් සම්බන්ධයෙන් නාමල් කුමාර හෙළි කළ කරුණු ගැන සමාජය තුළ ඇති වුණේ පුළුල් සංවාදයක්.",
       "URL": "https://www.hirunews.lk/201971/නාමල්-කුමාර-ගැන-ජනාධිපති-කාර්යාලයෙන්-cidයට-පැමිණිල්ලක්",
       "Category": "Local News",
       "Parent URL": "https://www.hirunews.lk/local-news.php?pageID=3702"
}