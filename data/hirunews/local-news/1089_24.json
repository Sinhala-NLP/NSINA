{
       "Source": "hirunews",
       "Timestamp": "Thursday, 16 June 2022 - 22:00",
       "Headline": "වරායෙන් පැන්නූ කුණු මාළු (වීඩියෝ)",
       "News Content": "කොළඹ වරායේ ගබඩා කර තිබු මනුෂ්‍ය පරිභෝජනයට නුසුදුසු මත්ස්‍ය බහලුම් තොගයක් ටින්මාලු ව්‍යාපාරයට සම්බන්ධ ව්‍යාපාරිකයෙකු විසින් රැගෙන ගොස් ඇති බවට තොරතුරු වාර්තා වනවා.\nදියර පොහොර සෑදීම සඳහා යැයි පවසමින් එම මහා පරිමාණ ටින්මාලු ව්‍යාපාරිකයා අදාළ මත්ස්‍ය තොග මිලදී ගෙන ඇතත් ඒ සම්බන්ධයෙන් මේ වනවිට සැක මතුව තිබෙනවා.\nමීට මාස 05 කට පමණ පෙර මසුන් අඩංගු බහලුම් 98 කට අධික ප්‍රමාණයක් රැගත් විදෙස් රටකට අයත් නෞකාවක් කොළඹ වරායට රැගෙනවිත් තිබුනේ කාර්මික දෝෂයකට ලක්වීම හේතුවෙන්.\nඑහිදී අදාල බහලුම්වල තිබු මසුන් මිනිස් පරිභෝජනයට නුසුදුසු බැවින් අදාළ බහාලුම් වරායේ ගබඩා කිරීමටයි කටයුතු කර තිබුනේ.\nකෙසේ වෙතත්, සැමන් ව්‍යාපාරයට සම්බන්ධ පුද්ගලයෙකු අදාල නැව් සමාගමෙන් මෙම බහලුම්වල අඩංගු මසුන් මිලන් ගැනීමටයි කටයුතු කර ඇත්තේ.\nඉන් බහලුම් 25 ක් කොළඹ වරායෙන් පිටතට රැගෙන ගොස් ඇති බව ද වාර්තා වනවා.\nපෑලියගොඩ මධ්‍යම මත්ස්‍ය වෙළඳ සංකීර්ණයේ වෙළෙද සංගමයේ ලේකම් ජයන්ත කුරේ මහතා ප්‍රකාශ කළේ අදාළ බහලුම් වැලිසර ප්‍රදේශයේ බහලුම් අංගනයකට රැගෙන ගොස් ඇති බවයි.\nබහාලුම්වල අඩංගුව තිබු මනුෂ්‍ය පාරිභෝජනයට නුසුදුසු බලයා සහ කෙළවල්ලා මසුන් කරවල වේලීමට හෝ සැමන් ටින් කිරීම සඳහා යොදාගෙන ඇති බවටයි මේ වනවිට සැක මතුව ඇත්තේ.\nමේ පිළිබඳව අවස්ථා කිහිපයකදී බලධාරීන්ට දැනුම් දුන්න ද ඊට නිසි ප්‍රතිචාරයක් නොමැති බැවින් හෙට මේ පිළිබඳ අපරාධ පරීක්ෂණ දෙපාර්තමේන්තුවට පැමිණිලි කිරීමට කටයුතු කරන බවයි පෑලියගොඩ මධ්‍යම මත්ස්‍ය වෙළඳ සංකීර්ණයේ පිරිස් වැඩිදුරටත් පැවසුවේ.",
       "URL": "https://www.hirunews.lk/307338/වරායෙන්-පැන්නූ-කුණු-මාළු-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1089"
}