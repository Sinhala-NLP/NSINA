{
       "Source": "hirunews",
       "Timestamp": "Friday, 10 August 2018 - 16:16",
       "Headline": "දැඩි වර්ෂාවත් සමග ජලාශ රැසක් පිටාර මට්ටමට (ඡායාරූප)",
       "News Content": "මධ්‍යම කඳුකරයේ බටහිර බෑවුම් ප්‍රදේශවලට තවදුරටත් පවතින දැඩි වර්ෂාපතනය සමග ජලාශ රැසක් පිටාර මට්ටමට ආසන්න වී තිබෙනවා.\nවිදුලිබල මණ්ඩලය සඳහන් කර ඇත්තේ කාසල්රී, මාවුස්සාකැලේ සහ ඉහළ කොත්මලේ යන ජලාශ මෙලෙස පිටාර මට්ටමට ආසන්න වී ඇති බවයි.\nපවතින අධික වර්ෂාවත් සමග හැටන් නුවරඑළිය සහ හැටන් කොළඹ ප්‍රධාන මාර්ගයට පස් කඳු කඩා වැටීමේ අවධානමක් ද පවතිනවා.\nමේ හේතුවෙන් එම මාර්ගවල රථ වාහන ධාවනය කිරීමේ දී සැලකිලිමත් වන ලෙසටයි පොලිසිය රියදුරන්ගෙන් ඉල්ලා සිටින්නේ.\nපවතින අධික වර්ෂාවත් සමග ඩෙවොන් දිය ඇල්ලේ ගලා බසින ජල ධාරිතාව මෙන්ම සැඩ පහර ඉහළගොස් ඇතැයි අප වාර්තාකරු සඳහන් කළා.\nමේ අතර පවතින දැඩි වර්ෂාවත් සමග හැටන් කොළඹ ප්‍රධාන මාර්ගයේ ස්ටැඩන් වත්ත ප්‍රදේශයේ මාර්ගයට පස් කන්දක් කඩා වැටී තිබෙනවා.\nමේ හේතුවෙන් එම මාර්ගයේ ගමනාගමනය එක් මංතීරුවකට සීමාකර ඇතැයි සඳහන්.\nඡායාරූප - හැටන් රංජිත් රාජපක්ෂ",
       "URL": "https://www.hirunews.lk/197230/දැඩි-වර්ෂාවත්-සමග-ජලාශ-රැසක්-පිටාර-මට්ටමට-ඡායාරූප",
       "Category": "Local News",
       "Parent URL": "https://www.hirunews.lk/local-news.php?pageID=3805"
}