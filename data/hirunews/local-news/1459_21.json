{
       "Source": "hirunews",
       "Timestamp": "Thursday, 30 December 2021 - 16:33",
       "Headline": "සැහැල්ලු ගුවන් යානාවකින් ලොව වටා සැරිසරන බ්‍රිතාන්‍ය සුරූපිනිය දිවයිනෙන් බැහැර යයි",
       "News Content": "ෂාර්ක් යූ එල් වර්ගයේ තනි එන්ජින් ගුවන් යානයකින් ලොව වටා සංචාරය කරමින් ගිනස් ලෝක වාර්තාවක් තැබීමට සැරෙසන බ්‍රිතාන්‍ය ජාතික ගුවන් නියමුවරිය සාරා රදෆර්ඩ් අද (30) උදෑසන නවයට පමන රත්මලාන ගුවන්තොටින් ඉන්දියාවේ කොයිම්බතූර් බලා ගමන් ආරම්භ කළා.\n19 හැවිරිදි සාරා රදර්ෆර්ඩ් උත්සාහ කරන්නේ සැහැල්ලු ගුවන් යානයක නැඟී ලොව වටා සංචාරය කළ ලාබාලම ගුවන් නියමුවරිය වීමේ ගෞරවය හිමි කර ගන්නටයි.\nඇය ශ්‍රී ලංකාවට පැමිණීමෙන් අනතුරුව දින දෙකක කාලයක් මෙහි ගත කළ අතර එම කාල සීමාව අතිශයින් ස්මරණීය බවත් මෙරට ලොව ප්‍රකට සිලෝන් ටී නමැති ශ්‍රී ලංකාවේ නිෂ්පාදනය කෙරෙන තේ රස බැලීමට ඇයට අවස්ථාව ලැබුණු බවත් ඇය කියා සිටියා.\nමෙහිදී වැඩිදුරටත් අදහස් දැක්වූ සාරා කියා සිටියේ ඇය මෙරට තේ රසයට අතිශයින් කැමති බවයි.\nසිය සමස්ත චාරිකාව තුලදී ඇය රටවල් 52ට යාමට නියමිත අතර සාරා ශ්‍රී ලංකාවට ගොඩ බැස්සේ එම ලැයිස්තුවේ 40 වැනි රට ශ්‍රී ලංකාව බවට පත්කර ගනිමින්.\nඇයගේ මෙම වීර චාරිකාවේ තවත් රටවල් 12 කට ගොඩබැසීමට නියමිත අතර එම රටවල් අතුරින් බොහොමයක් යුරෝපාකරයේ පිහිටා ඇති රටවල්.\nගුවන් නියමු පවුලකින් පැවත එන සාරා රදර්ෆඩ් ගුවන් යානා පැදවීමට අත්පොත් තබන්නේ යාන්තම් ඇයගේ වයස අවුරුදු 14 සම්පූර්ණ වෙද්දීයි.\nවයස අවුරුදු 17ක් වෙද්දි වාණිජ ගුවන් නියමුවන් සඳහා වන ගුවන් යානා පැදවීමේ බල පත්‍රය ලබා ගන්නා සාරා මෙම ලෝක චාරිකාවට එළඹෙන්නේ මීට මාස දෙකකට පෙරයි.",
       "URL": "https://www.hirunews.lk/292577/සැහැල්ලු-ගුවන්-යානාවකින්-ලොව-වටා-සැරිසරන-බ්‍රිතාන්‍ය-සුරූපිනිය-දිවයිනෙන්-බැහැර-යයි",
       "Category": "Local News",
       "Parent URL": "https://www.hirunews.lk/local-news.php?pageID=1459"
}