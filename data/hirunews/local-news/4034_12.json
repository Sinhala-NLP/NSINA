{
       "Source": "hirunews",
       "Timestamp": "Friday, 16 March 2018 - 19:21",
       "Headline": "එක්සත් ජාතීන්ගේ සාමාජිකයින් වර්ජනයක",
       "News Content": "ශ්‍රී ලංකාව පිළිබඳ එක්සත් ජාතීන්ගේ මානව හිමිකම් මණ්ඩලයේ විශ්ව කාලාවර්තක ඇගයීම් වාර්තාව ජීනිවා නුවර මානව හිමිකම් මණ්ඩලය වෙත අද ඉදිරිපත් කිරීමට නියමිතව තිබුණා.\nකෙසේ වෙතත්, එක්සත් ජාතීන්ගේ සංවිධානයේ සාමාජිකයින් වැඩ වර්ජනයක නිරතවීම හේතුවෙන් එය කල් දමා තිබෙනවා.\nසේවා පහසුකම් කප්පාදු කිරීම සහ වැටුප් අඩු කිරීමට එරෙහිවයි ඔවුන් මෙලෙස වර්ජනයේ නිරත වන්නේ.\nමානව හිමිකම් මණ්ඩලයේ ක්‍රියාකාරී කණ්ඩායම විසින් ශ්‍රී ලංකාව පිළිබඳ එක්සත් ජාතීන්ගේ මානව හිමිකම් මණ්ඩලයේ විශ්ව කාලාවර්තක ඇගයීම් වාර්තාව සකසා ඇත්තේ මානව හිමිකම් මණ්ඩලය සම්මත කරගත් ශ්‍රී ලංකාව පිළිබඳ පහ - එක යෝජනාව යටතේයී.\nඑහි අවසන් වාර්තාවයි අද එක්සත් ජාතීන්ගේ මානව හිමිකම් මණ්ඩල 37 වන සැසිවාරය වෙත ඉදිරිපත් කිරීමට නියමිතව තිබුණේ.\nඑහිදී එම වාර්තාව සම්මත කර ගැනීමටද නියමිත තිබුණා.\nමේ අතර එක්සත් ජාතීන්ගේ මානව හිමිකම් කොමසාරිස්වරයාට විරුද්ධව ඉදිරියේදී නඩු පවරන බව ගෝලීය ශ්‍රී ලාංකික සංසදය පවසනවා.\nදේශහිතෛෂී භික්ෂු පෙරමුණේ නායක පූජ්‍ය බෙංගමුවේ නාලක හිමියන් මේ බව සඳහන් කළේ අද පෙරවරුවේ කොළඹ පැවති ප්‍රවෘත්ති සාකච්ඡාවකදීයි.\nමේ අතර ස්විට්සර්ලන්තයේ ජිනීවා නුවරදී පැවැත්වෙන එක්සත් ජාතීන්ගේ මානව හිමිකම් සමුළුවේදී රාජ්‍ය නොවන සංවිධාන වෙනුවෙන් ගෝලීය ශ්‍රී ලාංකික සංසදයේ සභාපති වසන්ත තීර්තිරත්න මහතා ඊයේ සැසිය ඇමතුවා.",
       "URL": "https://www.hirunews.lk/186102/එක්සත්-ජාතීන්ගේ-සාමාජිකයින්-වර්ජනයක",
       "Category": "Local News",
       "Parent URL": "https://www.hirunews.lk/local-news.php?pageID=4034"
}