{
       "Source": "hirunews",
       "Timestamp": "Wednesday, 18 May 2022 - 8:04",
       "Headline": "පෙට්රල් පෝලිම්වල අද රැඳෙන්න එපා - සංස්ථාව ජනතාවගෙන් ඉල්ලයි",
       "News Content": "පෙට්‍රල් රැගත් නෞකාවක් අද මෙරටට ළඟා වීමට නියමිත බව ලංකා ඛණිජ තෙල් සංස්ථාව පවසනවා.\nඑම සංස්ථාව සඳහන් කළේ ඩීසල් අඩංගු තවත් නෞකා 2ක් ඉදිරි සති 2 තුල මෙරටට ළඟා වීමට නියමිත බවයි.\nකෙසේ වෙතත් අද දිනයේ පෙට්‍රල් සැපයීම සීමා කෙරෙන බැවින් පෙට්රල් ලබා ගැනීම සඳහා පෝලිම්වල නොසිටින ලෙස ලංකා ඛනිජ තෙල් නීතිගත සංස්ථාවේ සභාපති සුමිත් විජේසිංහ ජනතාවගෙන් ඉල්ලීමක් කරනවා.\nපෙට්‍රල් බෙදාහැරීම යළි හෙට සිට සාමාන්‍ය පරිදි ආරම්භ කිරීමට නියමිත බවද ඔහු කියා සිටියා.\nපසුගිය දිනවල නෞකා මගින් ඩීසල් ලැබීමත් සමග මේ වනවිට දිවයින පුරා ඩීසල් බෙදාහැරීමේ කටයුතු අඛණ්ඩව සිදු වන බව ලංකා ඛණිජ තෙල් පෞද්ගලික ටැංකි රථ හිමියන්ගේ සංගමය ප්‍රකාශ කළා.\nඑහි සභාපති ශාන්ත සිල්වා කියා සිටියේ පෙට්‍රල් නොමැති වීම හේතුවෙන් මේ දිනවල පෙට්‍රල් බෙදා හැරීමේ කටයුතු සිදු නොවන බවයි\nඒ අනුව ඊයේ රාත්‍රිය දක්වාම ජනතාව පිරවුම්හල් අසල දිගු පෝලිම්වල රැඳී සිටියා.\nඑමෙන්ම ඩීසල් නොමැති වීම හේතුවෙන් අපනයනය සඳහා භාණ්ඩ ප්‍රවාහනයට දැඩි බාධා එල්ල වී ඇති බව සමස්ත ලංකා බහාලුම් ප්‍රවාහන රථ හිමියන්ගේ ඒකාබද්ධ සංසදය පවසනවා.\nඑහි සභාපති සනත් මංජුල කියා සිටියේ ඩීසල් හිඟය හේතුවෙන් මේ වනවිට අපනයන බහාලුම් ප්‍රවාහනය සියයට 90 කින් පමණ අඩු වී ඇති බවයි.\nදිවයින පුරා බෙදාහරින ඇතැම් ඉන්ධන ප්‍රමිතියෙන් තොර බවට පළ වන වාර්තා ප්‍රතික්ෂේප කරන බව ලංකා ඛණිජ තෙල් තොග ගබඩා පර්යන්තය පවසනවා.\nඑහි රසායනාගාර කළමනාකරු නලින් චන්ද්‍රසිරි කොළඹ ඊයේ පැවති මාධ්‍ය හමුවකට එක්වෙමින් කියා සිටියේ බෙදාහැරීම් සිදු කරන්නේ විධිමත් ක්‍රමවේදයක් යටතේ අදියර 04 කින් ප්‍රමිතිය තහවුරු කළ ඉන්ධන පමණක් බවයි.\nමේ අතර, අද දිනයේත් පැය 03 යි විනාඩි 40 ක කාලයක් විදුලිබලය අත්හිටුවනු ඇති.",
       "URL": "https://www.hirunews.lk/304622/පෙට්රල්-පෝලිම්වල-අද-රැඳෙන්න-එපා-සංස්ථාව-ජනතාවගෙන්-ඉල්ලයි",
       "Category": "Local News",
       "Parent URL": "https://www.hirunews.lk/local-news.php?pageID=1162"
}