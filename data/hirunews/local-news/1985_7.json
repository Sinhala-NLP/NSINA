{
       "Source": "hirunews",
       "Timestamp": "Friday, 30 April 2021 - 18:09",
       "Headline": "තවත් ග්‍රාම නිලධාරී වසම් දෙකක් හුදෙකලා කෙරේ",
       "News Content": "පොළොන්නරුව දිස්ත්‍රික්කයේ ඇලහැර සහ සරුබිම ග්‍රාම නිලධාරී කොට්ඨාශ දෙක වහාම ක්‍රියාත්මක වන පරිදි හුදෙකලා කර තිබෙනවා.\nමේ අතර රටපුරා දැඩිව පැතිර යන කොවිඩ් 19 වසංගත තත්ත්වයත් සමඟ ලබන සඳුදායින් පසුව මංගල උත්සව ඇතුළු සියලුම මහජන එක්රැස්වීම් සඳහා අවසර ලබා නොදෙන බව යුද හමුදාපති ජෙනරාල් ශවේන්ද්‍ර සිල්වා ප්‍රකාශ කළා.\nමෙම තීරණය ලබන සඳුදායින් පසුව සති දෙකක කාලයක් බලපැවැත්වෙනු ඇති.\nමේ වන විට මාතලේ දිස්ත්‍රික්කයේ දඹුල්ල, ගලේවෙල, මාතලේ සහ නාවුල යන පොලිස් බල ප්‍රදේශ ද හුදෙකලා කර තිබෙනවා.\nමීට අමතරව කුරුණෑගල දිස්ත්‍රික්කයේ පන්නල පොලිස් බල ප්‍රදේශය සහ කුරුණෑගල පොලිස් බල ප්‍රදේශයේ උඩබදලව ග්‍රාම නිලධාරී වසම හුදෙකලා කළ බවයි යුධ හමුදාපති ජෙනරාල් ශවේන්ද්‍ර සිල්වා කියා සිටියේ.\nඑමෙන්ම මොණරාගල දිස්ත්‍රික්කයේ සියඹලාණ්ඩුව පොලිස් බල ප්‍රදේශයට  අයත් ගල්අමුණ සහ හෙළමුල්ල යන ග්‍රාම නිලධාරී වසම් ද මෙලෙස හුදෙකලා කෙරුණා.\nඒ අනුව පසුගිය 20 වන දා සිට දින 10ක කාලයක් තුළ දිවයිනේ දිස්ත්‍රික්ක 9කට අයත් පොලිස් බල ප්‍රදේශ 23ක ග්‍රාම නිලධාරී වසම් 100කට වැඩි ප්‍රමාණයක්  හුදෙකලා කර තිබෙනවා.",
       "URL": "https://www.hirunews.lk/270016/තවත්-ග්‍රාම-නිලධාරී-වසම්-දෙකක්-හුදෙකලා-කෙරේ",
       "Category": "Local News",
       "Parent URL": "https://www.hirunews.lk/local-news.php?pageID=1985"
}