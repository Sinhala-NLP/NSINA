{
       "Source": "hirunews",
       "Timestamp": "Wednesday, 08 September 2021 - 20:13",
       "Headline": "රජය වතිකානයට යාම ගැන කාදිනල් හිමිගේ අප්‍රසාදය (වීඩියෝ)",
       "News Content": "අතිඋතුම් මැල්කම් කාදිනල් රංජිත් හිමිපාණන් අද කොළඹ දී මාධ්‍ය හමුවක් කැඳවමින් පාස්කු ප්‍රහාරයේ විමර්ශන සම්බන්ධයෙන් අදහස් පළ කළා.\nඋන්වහන්සේ එහි දී වැඩිදුරටත් කියා සිටියේ, ඊට සම්බන්ධ පුද්ගලයින්ට නීතිය ක්‍රියාත්මක නො වන තත්ත්වයක් පවතින බවයි.\nමේ අතර, අග්‍රාමාත්‍ය මහින්ද රාජපක්ෂ සහ විදේශ කටයුතු අමාත්‍ය ජී.එල්. පීරිස් ඉතාලියේ බොලොඤ්ඤා නුවර සංචාරයක නිරත වන බව විදේශ කටයුතු අමාත්‍යාංශය ප්‍රකාශ කළා.\nඒ, සුප්‍රකට බොලොඤ්ඤා විශ්වවිද්‍යාලයේ පැවැත්වෙන ජාත්‍යන්තර සමුළුවකට එක්වීම සඳහායි.\nවිදේශ කටයුතු අමාත්‍යාංශය නිවේදනයක් නිකුත් කරමින් සඳහන් කළේ, මෙම සංචාරයේ අරමුණ විදේශ අමාත්‍යවරයා විසින් පසුගිය සඳුඳා පැවති මාධ්‍ය හමුවකදී ද පැහැදිලි කළ බවයි.\nඒ අනුව, අග්‍රාමාත්‍යවරයා ජාත්‍යන්තර සමුළුව ඇමතීමෙන් පසු දිවයිනට පැමිණෙන අතර, වෙනත් කිසිදු හමුවක් සිදු නො වන බවයි විදේශ කටයුතු අමාත්‍යාංශය වැඩිදුරටත් ප්‍රකාශ කළේ.\nඑමෙන්ම, ශුද්ධෝත්තම පාප් වහන්සේ වතිකානුවේ දී බැහැ දැකීම සඳහා අග්‍රාමාත්‍යවරයා විසින් කිසිදු අවස්ථාවක ඉල්ලීමක් සිදු නො කළ අතර, ඒ සඳහා වතිකානුවෙන් ද ආරාධනයක් ලැබී නොමැති බව විදේශ අමාත්‍යාංශය සිය නිවේදනය මඟින් අවධාරණය කළා.",
       "URL": "https://www.hirunews.lk/281713/රජය-වතිකානයට-යාම-ගැන-කාදිනල්-හිමිගේ-අප්‍රසාදය-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1703"
}