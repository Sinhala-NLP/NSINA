{
       "Source": "hirunews",
       "Timestamp": "Tuesday, 01 August 2017 - 9:28",
       "Headline": "ගම්පොළට කඳුළු ගෙනා මව හා පුතා එකට මියගිය ඛේදවාචකය",
       "News Content": "ගම්පොළ - මහනුවර මාර්ගයේ වැලිගල්ල ප්‍රදේශයේ සිදුවූ අනතුරකින් මව හා පුතෙකු මියගොස්‌ ඇති අතර තවත් පුතෙකු බරපතල තුවාල තිබෙනවා.\n11 හැවිරිදි එම පුතා පළමුව ගම්පොළ රෝහලටද පසුව මහනුවර මහ රෝහලට මාරු කෙරුනා.\nඅනතුරින් මියගොස් ඇති මව ගම්පොළ තුන්දෙණිය ප්‍රදේශයේ පදිංචිව සිටි නිරෝෂා රත්නායක නමැති අවුරුදු  42ක් වයසැති සිව් දරු කාන්තාවක්.\nමිය ගිය සමීර සම්පත් බණ්‌ඩාර නමැති 26 හැවිරිදි තරුණයා ඇගේ වැඩිමහල් පුත්‍රයායි.\nසිද්ධියෙන් බරපතළ තුවාල ලබා ඇත්තේ ඉෂාර මධුෂංක බණ්‌ඩාර නැමති 11 හැවිරිදි පාසල් ශිෂ්‍යයෙක්.\nඅදාල මව සහ පුතුන් දෙදෙනා ත්‍රිරෝද රථයකින් මහනුවර ප්‍රදේශයට යමින් සිටියදී කුරුණෑගල සිට නුවරඑළිය දක්‌වා ධාවනය වූ ශ්‍රී ලංගම බස්‌ රථයක ත්‍රිරෝද රථය ගැටී මෙම අනතුර සිදුවුණා.\nයුද හමුදාවේ සේවය කරන මියගිය සමීර සම්පත් නිවාඩු ලබා නිවසට පැමිණ හිතවතකු බැලීම සඳහා මව හා සහෝදරයා සමඟ යමින් සිටියදී මෙම අනතුරට ලක්‌ව ඇති බවයි වාර්තා වන්නේ.\nසිද්ධිය වූ ස්‌ථානයේම මව මියගොස්‌ ඇති අතර සමීර සම්පත් රෝහල්ගත කිරීමෙන් පසු මිය ගියා.\nමියගිය යුද හමුදා සෙබළ පුතා විසින් ත්‍රිරෝද රථය පදවා ඇති අතර වැලිගල්ල ප්‍රදේශයේදී ඉදිරියෙන් ගිය වාහනයක්‌ පසුකර යැමට උත්සාහ දැරීමේදී අනතුර සිදුව ඇති බව පොලිසිය පවසනවා.\nබස්‌ රථයේ රියදුරු අත්අඩංගුවට ගෙන ඇති අතර පශ්චාත් මරණ පරීක්‍ෂණ කටයුතු ඊයේ (31) සිදුකිරීමට නියමිතව තිබුණා.",
       "URL": "https://www.hirunews.lk/167287/ගම්පොළට-කඳුළු-ගෙනා-මව-හා-පුතා-එකට-මියගිය-ඛේදවාචකය",
       "Category": "Local News",
       "Parent URL": "https://www.hirunews.lk/local-news.php?pageID=4392"
}