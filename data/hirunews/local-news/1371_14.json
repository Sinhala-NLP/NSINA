{
       "Source": "hirunews",
       "Timestamp": "Monday, 07 February 2022 - 8:09",
       "Headline": "බලාගාරවලට ඉන්ධන සැපයුම ගැන විශේෂ සාකච්ඡාවක්",
       "News Content": "විදුලි උත්පාදනය සඳහා ඉන්ධන ලබාදීම සම්බන්ධයෙන් තෙල් සංස්ථාවේ විශේෂ සාකච්ඡාවක් අද පෙරවරුවේ පැවැත්වෙනවා.\nඒ අනුව ඉදිරි සතිය සඳහා බලාගාර වෙත ඉන්ධන නිකුත් කිරීම තීරණය කරන බවයි වාර්තාවන්නේ.\nමීට සතියකට පෙර බලාගාර සඳහා අවශ්‍ය ඩීසල් සහ දැවි තෙල් තෙල් සංස්ථාව විසින් විදුලිබල මණ්ඩලය වෙත සපයනු ලැබුවා.\nකෙසේ වෙතත් එම ඉන්ධන තොග අද දිනය වනවිට අවසන් වීමට නියමිතව ඇති බවයි වාර්තාවන්නේ.\nපසුගිය සති අන්තය වනවිට දෛනික විදුලි ඉල්ලුම මෙගවොට් 2,000 ක් දක්වා පහළ ගියද අද සිට ඉදිරි වැඩකරන දින කිහිපය තුළ දෛනික විදුලි ඉල්ලුම මෙගාවොට් 2,750 ක් ඉක්මවීමේ තත්වයක් ඇතිවිය හැකියි.\nඑසේ වුවහොත් නොරොච්චෝලේ බලාගාරය ද ඇතුලුව සියලු ඩීසල් සහ දැවිතෙල් මගින් ක්‍රියාත්මක කෙරෙන බලාගාර විදුලි ජනනය සඳහා යොදාගැනීම අත්‍යවශ්‍ය වනවා.\nඛනිජ තෙල් වෘත්තිය සමිති පවසන්නේ මීට පෙර තෙල් සංස්ථාව මගින් විදුලි උත්පාදනය සඳහා ලබාදුන් ඉන්ධන අදින් අවසන් වන බවයි.\nමේ අතර ඊයේ මධ්‍යම රාත්‍රියේ සිට වහාම ක්‍රියාත්මක වන පරිදි ලංකා අයි.ඕ.සී සමාගම ඉන්ධන මිළ ඉහළ දමනු ලැබුවා.\nඒ අනුව ඩීසල් ලීටරයක් රුපියල් තුනකිනුත් , ඔක්ටේන් අනූ දෙක වර්ගයේ පෙට්රල් ලීටරයක් රුපියල් හතකිනුත් ලෙසයි.\nඑමෙන්ම එක්ස්ට්‍රා ප්‍රිමියම් 95 හෙවත් ඔක්ටේන් 95 පෙට්රල් ලීටරයක් රුපියල් තුනකින් ද ඉහළ දමනු ලැබුවා.\nමේ අතර මහනුවරදී මාධ්‍ය වෙත අදහස් දක්වමින් ප්‍රවාහන රාජ්‍ය අමාත්‍ය දිලුම් අමුණුගම සඳහන් කළේ ඉන්ධන මිල වැඩිවුණද බස් ගාස්තුවල වැඩිවීමක් සිදු නොවන බවයි.",
       "URL": "https://www.hirunews.lk/296355/බලාගාරවලට-ඉන්ධන-සැපයුම-ගැන-විශේෂ-සාකච්ඡාවක්",
       "Category": "Local News",
       "Parent URL": "https://www.hirunews.lk/local-news.php?pageID=1371"
}