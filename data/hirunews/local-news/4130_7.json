{
       "Source": "hirunews",
       "Timestamp": "Friday, 12 January 2018 - 7:44",
       "Headline": "යතුරුපැදිකරුවෙකුට රුපියල් 68,000 ක දඩයක්",
       "News Content": "චෝදනා රැසක් සම්බන්ධයෙන් යතුරුපැදිකරුවෙකුට ගම්පහ අධිකරණය විසින් රුපියල් 68,000 ක දඩ මුදලක් නියම කර තිබෙනවා.\nගම්පහ අතිරේක මහේස්ත්‍රාත් ලලිත් කන්නන්ගර විසින් ඊයේ (11) මෙම දඩ මුදල නියම කරේ ගම්පහ ප්‍රදේශයේම පදිංචි 22 හැවිරිදි තරුණයෙකුටයි.\nඅධික ශබ්දයක් පිටවන සයිලන්සරයක් සවි කිරීම, සංගීත නාද පිටවන ලෙසට නලාවක් සවිකර තිබීම, ආදායම් බලපත්‍රය, රක්ෂණ සහතිකය නොමැතිවීම ආදී චෝදනා ඔහුට එරෙහිව එල්ල වී තිබෙනවා.\nඑමෙන්ම, අපරීක්ෂාකාරී ලෙස පොලිස් අණ නොතකා යතුරුපැදි ධාවනය කිරීම ආදී චෝදනාවත් ඔහුට එරෙහිව එල්ල වී ඇති බැවිනුයි රුපියල් 68,000 ක දඩ මුදලක් අධිකරණය විසින් නියම කර ඇත්තේ.\nමේ අතර, රථ වාහන වැරදි සම්බන්ධයෙන් නිකුත් කරන දඩ කොල අදාළ පුද්ගලයාගේ නිවසටම ලබාදීමේ අත්හදා බැලීමේ ක්‍රමවේදයක් එළැඹෙන පෙබරවාරි මාසයේ සිට ආරම්භ කරන බව නීතිය හා සාමය සහ දක්ෂිණ සංවර්ධන අමාත්‍ය සාගල රත්නායක පවසනවා.\nරාජකාරී කරන ස්ථානයේ පවතින දුෂ්කරතා සලකා බලා රථවාහන රාජකාරියේ නිරත නිලධාරීන්ට අමතර දීමනාවක්ද ලබාදීමට කටයුතු කරන බව නිවේදනයක් නිකුත් කරමින් අමාත්‍යවරයා සඳහන් කළා.",
       "URL": "https://www.hirunews.lk/180831/යතුරුපැදිකරුවෙකුට-රුපියල්-68000-ක-දඩයක්",
       "Category": "Local News",
       "Parent URL": "https://www.hirunews.lk/local-news.php?pageID=4130"
}