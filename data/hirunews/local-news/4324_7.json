{
       "Source": "hirunews",
       "Timestamp": "Wednesday, 13 September 2017 - 14:58",
       "Headline": "පාසල් යමින් සිටි සිසු සිසුවියන් බිය ගැන්වු පිරිසක් සොයා විමර්ශණ (ඡායාරූප)",
       "News Content": "පාසල් යමින් සිටි සිසු සිසුවියන් පිරිසක් බිය ගැන්වු පිරිසක් සොයා පොලිසිය පරීක්ෂණ ආරම්භ කර තිබෙනවා.\nඅද පෙරවරුවේ මුහුණු ආවරණය කරගත් පුද්ගලයන් තුන් දෙනෙකු තියුණු ආයුධ රැගෙන පැමිණ මස්කෙළිය ප්‍රදේශයේ පාසලකට යමින් සිටි ළමුන් පිරිසක් බිය ගැන්වු බවටයි පොලිසියට පැමිණිලි ලැබී ඇත්තේ.\nමෙම සිද්ධියෙන් බියට පත්වු සිසුවියන් 8 දෙනෙකු සහ සිසුන් තුන්දෙනෙකු මස්කෙළිය රෝහලට ඇතුලත්වී නේවාසිකව ප්‍රතිකාර ලබනවා.\nඔවුන් බියට පත්වී ඇති අතර කිසිදු ශාරීරික පීඩාවක් සිදුව නොමැති බවයි වෛද්‍යවරුන් සඳහන් කර ඇත්තේ.\nසිසු සිසුවියන් බිය ගැන්වු පුද්ගලයන් සොයා මස්කෙළිය පොලිසිය පුලුල් විමර්ශණයක් ආරම්භ කර තිබෙනවා.\nඅප වාර්තාකරු සඳහන් කළේ මෙම සිද්ධියත් සමග මස්කෙළිය මොන්ටිෆෙයාර් වතු යාය පුරා ග්‍රීස් යකෙකු සම්බන්ධයෙන් බියක් ද මතුවී ඇති බවයි.\nඡායාරූප - හැටන් රංජිත් රාජපක්ෂ",
       "URL": "https://www.hirunews.lk/170819/පාසල්-යමින්-සිටි-සිසු-සිසුවියන්-බිය-ගැන්වු-පිරිසක්-සොයා-විමර්ශණ-ඡායාරූප",
       "Category": "Local News",
       "Parent URL": "https://www.hirunews.lk/local-news.php?pageID=4324"
}