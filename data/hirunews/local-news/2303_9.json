{
       "Source": "hirunews",
       "Timestamp": "Monday, 30 November 2020 - 12:40",
       "Headline": "ශ්‍රී ලංකාවේ කාවන් හස්තියා,පාකිස්තානයේ සිට කාම්බෝජයට ගුවනින්",
       "News Content": "ලොව හුදෙකලාම හස්තියා යන අන්වර්ථ නාමයෙන් හඳුන්වන පාකිස්තානයේ ඉස්ලාමාබාද් නුවර සත්වෝද්‍යානයක රඳවා සිටි ශ්‍රී ලංකාවේ කාවන් හස්තියා කාම්බෝජයේ වනාන්තර අභය භූමියක් වෙත ඊයේ නික්මුණා.\nරුසියානු ජම්බෝ ජෙට් යානයක රැඳවූ විශේෂිත කුටියකට ඇතුළු කළ කාවන් උතුරුදිග කාම්බෝජයේ - සියම් රීප් හි අක්කර 25,000 ක අභය භූමියකට රැගෙන යන්නේ සුප්‍රකට පොප් ගායිකා සහ හොලිවුඞ් සිනමා නිළි ෂර් ගේ අනුග්‍රහයෙන්.\nකිලෝග්‍රෑම් 2000 ක් පමණ බරැති 36 හැවිරිදි කාවන්ගේ දිගු ගුවන් ගමනට අවශ්‍ය කෙසෙල් කොමඩු වැනි ආහාර ද්‍රව්‍ය එහි ඇතුළත් කර තිබුණා.\n1985 වසරේදී ලක් රජය විසින් මෙම හස්තියා එවකට පාකිස්ථානයේ හමුදා පාලකයාව සිටි ජෙනරාල් සියාවුල් හක් වෙත පිරිනමා තිබෙනවා.\nඒ හස්තීන් ගැන කියැවෙන හාති මෙරේ සාතී නමැති හින්දි චිත්‍රපටය නැරඹූ ජෙනරාල් සියාවුල් හක්ගේ දියණිය සිය පියාගෙන් කළ ඉල්ලීමක් සපුරාලීමටයි.\nකෙසේ නමුත්, කාවන් හස්තියාට ඉස්ලාමාබාද් සත්වෝද්‍යානයේ වසර 35 ක් පමණ දෙපාවලට දම්වැල් යොදවා රඳවා සිටි බව සඳහන්. කාවන් එහිදී විවිධ කායික පීඩාවන්ට මෙන්ම, මානසික ආතතියට ගොදුරු වී ඇති බවයි විශ්වාස කෙරෙන්නේ.\nකාවන්ගේ තනියට රැගෙන ආ සහකාරිය සහේලි 2012 වසරේදී මියගියේ අධික උණුසුම නිසා ඇති වූ හෘදයාබාධයකින්. කෙසේ නමුත්, සහේලිට ඇති වූ සුළු තුවාලයක් නොසලකා හැරීම නිසා එය උත්සන්න වී ඇය මියගිය බව සත්ත්ව අවිහිංසා සංවිධානවල අදහසයි.",
       "URL": "https://www.hirunews.lk/255952/ශ්‍රී-ලංකාවේ-කාවන්-හස්තියාපාකිස්තානයේ-සිට-කාම්බෝජයට-ගුවනින්",
       "Category": "Local News",
       "Parent URL": "https://www.hirunews.lk/local-news.php?pageID=2303"
}