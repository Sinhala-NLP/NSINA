{
       "Source": "hirunews",
       "Timestamp": "Saturday, 07 August 2021 - 12:01",
       "Headline": "නුවර පා ගමන පස්යාලෙන් නවතී (වීඩියෝ)",
       "News Content": "ගුරු වැටුප් ගැටලුවට විසඳුම් ඉල්ලමින් ගුරු - විදුහල්පතිවරුන් මහනුවරින් ආරම්භ කළ විරෝධතා පාගමන තාවකාලිකව නතර කිරීමට වෘත්තීය සමිති නියෝජිතයින් අද පෙරවරුවේ තීරණය කළා.\nපවතින කොවිඩ් අවදානම සැළකිල්ලට ගනිමින් මෙම තීරණයට එළැඹි නමුත් දැනට ක්‍රියාත්මක ඔන්ලයින් ඉගැන්වීම්වලින් ඉවත්වීමේ ක්‍රියාමාර්ගය තවදුරටත් ක්‍රියාත්මක බවයි වෘත්තීය සමිති පැවසුවේ.\nගුරු විදුහල්පති වෘත්තීය සමති කිහිපයක් එක්ව සිය වැටුප් විශමතාවට විසඳුම් ඉල්ලා මහනුවර සිට කොළඹ දක්වා පැමණීමේ අරමුණින් විරෝධතා පාගමනක් ආරම්භ කළේ, පසුගිය 4 වැනිදායි.\nනුවර පාර ඔස්සේ පැමිණි පාගමන තෙවන දිනය සඳහා ඊයේ අවසන් කෙරුණේ, වරකාපොළ ප්‍රදේශයෙන්.\nපාගමන සිව්වැනි දිනට අද පස්යාල ප්‍රදේශයෙන් ආරම්භ කිරීමට නියමිතව තිබුණත් එය තාවකාලිකව නතර කිරීමට වෘත්තීය සමිති නියෝජිතයින් තීරණය කළා.\nඒ පවතින කොවිඩ් අවදානම සැළකිල්ලට ගනිමින්.\nමේ අතර ගුරු - විදුහල්පති වැටුප් සටනට සහය ලබාගැනීම සම්බන්ධයෙන් ගුරු වෘත්තිය සමිති තවත් වෘත්තීය සමිති කිහිපයක් අතර ඊයේ සාකච්ඡාවක් පැවැත්වුණා.\nමේ අතර ගුරු - විදුහල්පති වැටුප් සටන සම්බන්ධයෙන් තවත් පාර්ශ්ව අදහස් පලකළා.",
       "URL": "https://www.hirunews.lk/279096/නුවර-පා-ගමන-පස්යාලෙන්-නවතී-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1770"
}