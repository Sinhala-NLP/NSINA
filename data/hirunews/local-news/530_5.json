{
       "Source": "hirunews",
       "Timestamp": "Friday, 17 February 2023 - 13:35",
       "Headline": "විදුලි ගාස්තුව ගැන පෙස්සම අභියාචනාධිකරණය ඉවත දමයි (වීඩියෝ)",
       "News Content": "විදුලි ගාස්තු වැඩිකිරීමට අමාත්‍ය මණ්ඩලය ගෙන තිබූ තීරණය බලරහිත කරන ලෙස ඉල්ලා ගොනුකළ පෙත්සම විභාගයට නොගෙන ප්‍රතික්ෂේප කිරීමට අභියාචනාධිකරණය අද නියෝග කළා.\nසෝභිත රාජකරුණා සහ ධම්මික ගනේපොල යන අභියාචනාධිකරණ විනිසුරු මඩුල්ල විසිනුයි මෙම තීන්දුව ප්‍රකාශයට පත් කරනු ලැබුවේ.\nවිදුලි ගාස්තු වැඩිකිරීමේ තීරණය අභියෝගයට ලක්කරමින් විදුලි පාරිභෝගික සංගමය සහ පරිසර යුක්ති කේන්ද්‍රය මෙම පෙත්සම ගොනු කර තිබුණා.\nවිදුලි ගාස්තු ඉහළ දැමීම නිසා ධීවර ක්ෂේත්‍රයට දැඩි බලපෑමක් සිදුවන බවයි සමස්ත ලංකා ධීවර සම්මේලනයේ සභාපති රත්න ගමගේ කියා සිටියේ.\nසංචාරක ක්ෂේත්‍රයටද මේ හරහා විශාල බලපෑමක් එල්ලවන බව අද පැවති මාධ්‍ය හමුවකදී පොළොන්නරුව සංචාරක සේවා සපයන්නගේ සංගමයේ ලේකම් කේ.පී ආරියදාස කියා සිටියා.\nමේ අතර, විදුලි ගාස්තු ඉහළ දැමීමත් සමඟ ලී බඩු කර්මාන්තයටද බලපෑම් එල්ල වී ඇති බවයි මොරටුවේ වඩු කර්මාන්තකරුවන් කියා සිටියේ.\nමෙවැනි පසුබිමක ලක්ෂපාන විදුලි බලාගාරයට ජලය රැගෙන යන නලයක විශාල ජල කාන්දුවක් සිදුව තිබෙනවා.\nවිදුලි බලාගාරයට මීටර් 300 ක පමණ ඉහළින් පිහිටි ලක්ෂපාන 06 කණුව ප්‍රදේශයෙන් මෙම ජල කාන්දුව සිදුව ඇති බවයි ප්‍රදේශවාසීන් ප්‍රකාශ කළේ.\nඅප මේ සම්බන්ධයෙන් ලක්ෂපාන විදුලි බලාගාරයේ උසස් නිලධාරියෙකුගෙන් විමසීමක් කළ අතර ඔහු කියා සිටියේ අලුත්වැඩියාවක් අතරතුර අදාළ නලය බිඳවැටීමකට ලක්වී ඇති බවයි.\nඑය අලුත්වැඩියා කිරීමට හෙට දිනයේදී කණ්ඩායමක් යැවීමට කටයුතු කරන බව ඔහු සඳහන් කළා.",
       "URL": "https://www.hirunews.lk/327626/විදුලි-ගාස්තුව-ගැන-පෙස්සම-අභියාචනාධිකරණය-ඉවත-දමයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=530"
}