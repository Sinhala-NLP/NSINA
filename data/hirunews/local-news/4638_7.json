{
       "Source": "hirunews",
       "Timestamp": "Tuesday, 28 February 2017 - 18:40",
       "Headline": "බැදුම්කර ජනපති කොමිසම හෙට මහ බැංකුවට",
       "News Content": "හෙට සිදුවන මහබැංකු බැඳුම්කර නිකුතුව නිරීක්ෂණය කිරීම සඳහා ප්‍රශ්නගත බැඳුම්කර සිද්ධිය පිළිබඳ කරුණු සොයා බැලීමට පත් කල ජනාධිපති කොමිසන් සභාව තීරණය කර තිබෙනවා.\nඒ අනුව ඔවුන් හෙට මහබැංකුව වෙත පැමිණීමට නියමිතයි.\nකොමිසමේ සාමාජිකයන් තුන්දෙනාට අමතරව නීතිපති දෙපාර්තමේන්තුවේ නීතිඥයින් පිරිසක්ද ඊට එක්වනු ඇති.\nමේ අතර අද පෙරවරුවේ රැස් වූ කොමිසන් සභාව ඉදිරියේ සාක්ෂි ලබාදුන්නේ මුදල් අමාත්‍යාංශයේ ලේකම් ආචාර්ය ආර්.එස්.එච්.සමරතුංගයි.\nකෙසේ වෙතත්, සාක්ෂි විමසීමට අදාළ ලියකියවිලි අද පෙරවරුවේ ලැබුණු බැවින් ඒවා අධ්‍යයනයට තවත් කාලය අවශ්‍ය බව රජයේ නීතිඥයින් එහිදී සඳහන් කළා.\nඒ හේතුවෙන් මුදල් අමාත්‍යාංශ ලේකම්වරයාගේ සාක්ෂි විමසීම පසුවට කැඳවීමට කොමිසම තීරණය කළ අතර, අනතුරුව මහ බැංකුවේ සංඛ්‍යාන දෙපාර්තමේන්ුවේ අතිරේක අධ්‍යක්ෂ ආචාර්ය මොහොමඩ් සෙයිඩ්ගෙන් කොමිසම ප්‍රශ්න කළා.\nරාජකාරී කටයුතු සඳහා නිරන්තරයෙන් තමන් සිංගප්පූරුවේ සංචාරය කළ බව ප්‍රකාශ කළ අතිරේක අධ්‍යක්ෂවරයා කියා සිටියේ ප්‍රශ්නගත බැඳුම්කර නිකුතුවට පෙර රාජ්‍ය ණය දෙපාර්තමේන්තුවට නව අධිකාරීවරයෙක් පත් වූ බවයි.\nබැඳුම්කර නිකුතුවක් සිදුවීමට දින 10 කට පෙර ඊට අදාළ තොරතුරු සාමාන්‍යයෙන් දැනුම් දුන්නද ප්‍රශ්නගත බැඳුම්කර නිකුත් වන අවස්ථාවේදී එලෙස සිදු නොවූ බව අතිරේක අධ්‍යක්ෂවරයා සඳහන් කළා.\nඅතිරේක අධ්‍යක්ෂවරයාගේ සාක්ෂි විමසීමද අතරමග නවතා දැමීමට සිදුවූයේ ලියකියවිලි අධ්‍යයනයට තවත් කාලය අවශ්‍ය බවට රජයේ නීතිඥයින් සඳහන් කිරීම හේතුවෙන්.",
       "URL": "https://www.hirunews.lk/155711/බැදුම්කර-ජනපති-කොමිසම-හෙට-මහ-බැංකුවට",
       "Category": "Local News",
       "Parent URL": "https://www.hirunews.lk/local-news.php?pageID=4638"
}