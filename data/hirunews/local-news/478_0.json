{
       "Source": "hirunews",
       "Timestamp": "Tuesday, 14 March 2023 - 7:45",
       "Headline": "අතිපූජ්‍ය කටුගස්තොට උපරතන නායක හිමිපාණන්ට ඇමරිකානු ජනාධිපතිවරයා ගෙන් ගෞරව සම්මානයක්",
       "News Content": "අතිපූජ්‍ය කටුගස්තොට උපරතන නායක හිමිපාණන් වෙත, ඇමරිකානු ජනාධිපතිවරයා ගෙන් (\nLIFETIME ACHIEVEMENT AWARD\n) ගෞරව සම්මානය හිමි වී තිබෙනවා.\nඇමරිකා එක්සත් ජනපදය සහ එහි වැසියන් වෙනුවෙන් සිදු කරන ලද ආගමික හා සමාජීය සේවාව ඇගයීමට යි උතුරු ඇමරිකාවේ ප්‍රධාන අධිකරණ සංඝනායක, මේරිලන්ඩ් ජාත්‍යන්තර බෞද්ධ විහාරස්ථානයේ, විහාරාධිපති අතිපූජ්‍ය කටුගස්තොට උපරතන නායක හිමිපාණන් වහන්සේට ඇමරිකානු ජනාධිපති ජෝ බයින්ඩ් විසින් මෙම ගෞරව සම්මානය ලබා දී ඇත්තේ.\nමීට අදාළ සම්මාන ප්‍රදානය පසුගිය දා මේරිලන්ඩ් ජාත්‍යන්තර බෞද්ධ විහාරස්ථානයේ දී සිදු කෙරුණු බව සඳහන්.\nඇමරිකානු ජනාධිපති වරයා විසින්  ජීවිතේ එක් වතාවක් පමණක් ප්‍රදානය කරන මෙම සම්මානය ලබා ගත් පළමු  ශ්‍රී ලාකික බෞද්ධ හිමි නම වන්නේ ද  පූජ්‍ය කටුගස්තොට උපරතන හිමිපාණන් ය.\nඑම  සම්මානය  ඉංදු - ඇමරිකානු ව්‍යවසාක කවුන්සිලයේ ප්‍රධාන විධායක නිලධාරි එලීශා පුලිවර්ට්\n(ELISHA PULIVART\n) විසිනු යි උපරතන හිමිපාණන් වෙත  පිළිගන්වනු ලැබ ඇත්තේ.\nවොෂින්ටන් සරසවියේ බෞද්ධ දර්ශනය සහ භාවනාව පිළිබඳ උපදේශක මෙන්ම, ඇමරිකානු රාජ්‍ය දෙපාර්තමේන්තුවේ හිටපු  සිංහල භාෂාව හා සංස්කෘතිය පිළිබඳ උපදේශක වරයෙකද වන පූජ්‍ය කටුගස්තොට උපරතන නායක හිමිපාණන් වහන්සේ තේරවදී බුදු දහම ලෝකය පුරා  ප්‍රචලිත කිරීම වෙනුවෙන් කටයුතු කරමින් සිටින අතර ඉන් ඔබ්බට ගොස් සියලු ආගමික  ඇදහිලි වලට ගරු කරමින්, වත්මන්  භික්ෂූ පරපුරට ද පරමාදර්ශී චරිතයක් ලෙස කටයුතු කරන තෙරනමක්.\n2021 වසරේ ජාත්‍යන්තර වෙසක් දිනය ධවල මන්දිරයේ පැවැත්වීම සඳහා ආරාධනා හිමි වූයේ ද  උපරතන හිමිපාණන් වහන්සේ වෙත යි.\nජෝ බයින්ඩ් ලබා දුන් ( LIFETIME ACHIEVEMENT AWARD ) ගෞරව සම්මානයේ මෙසේ ද සනිටුහන් කර තිබෙනවා.\n\"ඇමරිකානු  කතාව රඳා පවතින්නේ අපෙන් කිසිවෙකු මත හෝ, අපගෙන් සමහරෙකු මත හෝ  නො වේ. මහජන යහපතට දායක වීම ගැන මම ඔබට සුබ පතන අතර, ඔබ මේ ශ්‍රේෂ්ඨ ජාතියට කළ සේවය අගයමින් ඇමරිකානු ජනාධිපතිවරයකුගේ, ජීවිත කාලය පුරාවටම ප්‍රදානය කෙරෙන මෙම  සම්මානය ඔබට පිරිනැමීමට ලැබීම ගැන මම ආඩම්බර වෙමි.\nප්‍රජාවට සහ රටට සේවය කිරීමට සහ ස්වේච්ඡාවෙන් ඉදිරිපත් වීම වෙනුවෙන් අඛණ්ඩ කැප කිරීමක් අත්‍යවශ්‍ය ය. ඔබේ කාලය සහ අදහස්  බෙදා ගැනීමෙන්, ඔබ අප මුහුණ දෙන අභියෝගවලට විසඳුම් සොයා ගැනීමට උපකාරී වෙයි. අන් කවර දාටත් වඩා දැන් අපට අවශ්‍ය වී ඇත්තේ විසඳුම්ය.  ඇමරිකානු  ජනතාවගේ යහපැවැත්ම වෙනුවෙන්, ඔබගේ නායකත්වය හා කැප කිරීම වෙනුවෙන් මගේ හෘදයාංගම කෘතඥතාව පුද කරන අතර, ඔබගේ සේවය තුළ ඕනෑ ම අවස්ථාවක දී ඔබ වෙනුවෙන්  පිළිතුරු දීමට කැප  වී සිටිමි, ඒ  සඳහා ඔබ ව දිරිමත් කරමි. ඇමරිකාව සහ එහි වසන ජනතාව ඔබ ඉමහත් ආඩම්බරයෙන්අගය කරාවි, පිළිගනීවි''",
       "URL": "https://www.hirunews.lk/329885/අතිපූජ්‍ය-කටුගස්තොට-උපරතන-නායක-හිමිපාණන්ට-ඇමරිකානු-ජනාධිපතිවරයා-ගෙන්-ගෞරව-සම්මානයක්",
       "Category": "Local News",
       "Parent URL": "https://www.hirunews.lk/local-news.php?pageID=478"
}