{
       "Source": "hirunews",
       "Timestamp": "Monday, 13 April 2020 - 13:10",
       "Headline": "මලයාසියාවේ ආසාදිතයන් සංඛ්‍යාව ඉහළට",
       "News Content": "මලයාසියාවෙන් මේ වනවිට කොරෝනා ආසාදිතයන් 4,683 දෙනෙකු වාර්තාවී ඇති අතර, මරණ වාර්තාවන්නේ 76ක් ලෙසයි.\nඑමෙන්ම සිංගප්පූරුවේ නව ආසාදිතයන් 233 දෙනෙකු හඳුනාගැනීමත් සමඟ එරට මුළු ආසාදිතයන් සංඛ්‍යාව 2,532 දක්වා ඉහළ ගොස් තිබෙනවා.\nනව ආසාදිතයන් අතරින් 51 දෙනෙකුම මීට පෙර වාර්තාවූ කොරෝනා රෝගීන් සමඟ සම්බන්ධ වූ අය බවයි එරට සෞඛ්‍ය අමාත්‍යාංශය ප්‍රකාශ කර ඇත්තේ.\nතවත් ආසාදිතයන් 167 දෙනෙකුගේ සම්බන්ධතා පිළිබඳ තවදුරටත් සොයා බලමින් සිටින අතර, ඉන් 141 දෙනෙකුම වැඩ බලපත්‍ර හිමි අය වන අතර, ඔවුන් වැඩබිම්වල සහ නේවාසිකාගාරවල සමූහ වශයෙන් ජීවත් වන්නන් බව සඳහන්.\nඅසල්වැසි ඉන්දියාවේ නව ආසාදිතයන් 35 දෙනෙකු හඳුනාගැනීමත් සමඟ එරට කොරෝනා රෝගීන්ගේ සංඛ්‍යාව 9,240 දක්වා ඉහළ ගොස් ඇති අතර, මරණ සංඛ්‍යාවද 331ක් ලෙසයි දැක්වෙන්නේ.\nමෙම තත්ත්වය හමුවේ කොරෝනා වෛරසයට එරෙහිව සටන් වදින වෛද්‍ය කණ්ඩායම්වල ආරක්ෂාව සඳහා පෞද්ගලික ආරක්ෂණ උපකරණ සපයා ගැනීමේ අර්බුදයකට මුහුණදීමට ඉන්දියාවට ද සිදුව තිබෙනවා.\nරට පුරා පෞද්ගලික ආරක්ෂණ උපකරණවල අවශ්‍යතාව පිළිබඳ ඉල්ලුම වැඩිවී ඇති අතර, ඇතැම් අවස්ථාවල වෛද්‍යවරු වැහි කබා සහ යතුරුපැදි හිස් ආවරණ පළඳින අවස්ථාද වාර්තාවන බවයි ඉන්දීය මාධ්‍ය වාර්තා කර ඇත්තේ.\nලොව පුරා ව්‍යාප්ත වී ඇති කොරෝනා වසංගතය හේතුවෙන් මියගිය ගණන එක්ලක්ෂ 14,257 දක්වා ඉහල ගොස් ඇති අතර ආසාදිතයන් 18 ලක්ෂ 53,505 දෙනෙකු වාර්තා වනවා.",
       "URL": "https://www.hirunews.lk/238540/මලයාසියාවේ-ආසාදිතයන්-සංඛ්‍යාව-ඉහළට",
       "Category": "Local News",
       "Parent URL": "https://www.hirunews.lk/local-news.php?pageID=2799"
}