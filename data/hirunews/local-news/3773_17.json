{
       "Source": "hirunews",
       "Timestamp": "Thursday, 30 August 2018 - 8:06",
       "Headline": "අතුරුදන්වූවන් පිළිබඳ ජාත්‍යන්තර දිනය අදයි",
       "News Content": "අතුරුදන්වීම් සහ අතුරුදන් කරවීම්වලින් වින්දිත තැනැත්තන් ආරක්ෂා කිරීම සම්බන්ධයෙන් නිර්දේශ ඇතුළත් කරමින් සකස් කළ අතුරු වාර්තාව ලබන මස 05 වන දා ජනාධිපති මෛත්‍රීපාල සිරිසේන වෙත භාරදෙන බව අතුරුදන්වුවන්  පිළිබද කාර්යාලයේ සභාපති ජනාධිපති නීතිඥ සාලිය පිිරිස් ප්‍රකාශ කළා.\nඅදට යෙදී ඇති අතුරුදන් වු තැනැත්තන් පිළිබද ජාත්‍යන්තර දිනයේදි අදාල වාර්තාවට අත්සන් තබන බවයි ඔහු කියා සිටියේ.\nඅතුරුදන් කිරිම්වලට ඉඩ නොතබනු යන්න තේමා කරගනිමින් අදට යෙදී ඇති අතුරුදන් වු තැනැත්තන් පිළිබද ජාත්‍යන්තර දින සැමරුම් උත්සවය කොළඹ ජේ.ආර්.ජයවර්ධන කේ්න්ද්‍රයේදි පැවැත්වෙනවා.\nඊට පෙර අතුරුදන්වූවන් පිළිබඳ කාර්යාලය, විශේෂ පාගමනක්ද සංවිධානය කර ඇති අතර එය නෙළුම් පොකුණ වටරවුමෙන් ආරම්භ වී ජේ.ආර්.ජයවර්ධන කේන්ද්‍රය දක්වා පැමිණීමට නියමිතයි.\nඅතුරුදන් වූවන් පිළිබඳ කාර්යාලයක් පිහිටුවීම සඳහා වූ කෙටුම්පත පසුගිය වසරේදී පාර්ලිමේන්තුවේදී සම්මත වූ අතර, මේ වසරේ පෙබරවාරි මස 18 වනදා එම කාර්යාලය ස්ථාපිත කෙරුණා.\nමේ අතර ‘‘යුක්තිය ඉටු කරනු - සියලූ අතුරුදන්කිරීම් වහා හෙළි කරනු’’ යන්න තේමා කරගනිමින් අතුරුදන් වූවන්ගේ ජාත්‍යන්තර දිනයට සමඅයිතිය ව්‍යාපාරය කොළඹ - කොටුව   දුම්රියපල ඉදිරිපිටදි අද විරෝධතාවක නිරතවුණා. ඉන් අනතුරුව ඔවුන් පා ගමනින් ජනාධිපති ලේකම් කාර්යාලයට පැමිණි අතර, ඒ හේතුවෙන් ගාලූ මුවදොරට පිවිසෙන මාර්ගය ලෝටස් වටරවුමෙන් වසා දැමීමටයි පොලීසිය පියවර ගත්තේ.",
       "URL": "https://www.hirunews.lk/198758/අතුරුදන්වූවන්-පිළිබඳ-ජාත්‍යන්තර-දිනය-අදයි",
       "Category": "Local News",
       "Parent URL": "https://www.hirunews.lk/local-news.php?pageID=3773"
}