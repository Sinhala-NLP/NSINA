{
       "Source": "hirunews",
       "Timestamp": "Friday, 18 September 2020 - 15:09",
       "Headline": "විනිසුරු තිලිණ ගමගේගේ පෞද්ගලික ආරක්ෂක නිලධාරියා වහාම අත්අඩංගුවට ගන්නැයි නියෝග",
       "News Content": "අධිකරණ සේවා කොමිෂන් සභාව විසින් අනිවාර්ය නිවාඩු යවා සිටින මහේස්ත්‍රාත් තිළිණ ගමගේ  ගේ පෞද්ගලික ආරක්ෂක නිලධාරියා ලෙස කටයුතු කළ පොලිස් කොස්තාපල් දිසානායක නැමැත්තා වහාම අත්අඩංගුවට ගෙන අධිකරණයට ඉදිරිපත් කරන ලෙසට කොළඹ මහාධිකරණ විනිසුරු ගිහාන් කුලතුංග අද වරෙන්තු නිකුත් කළා.\nඒ, නීතිවිරෝධී අන්දමින් සකුරා නමැති අලි පැටවෙකු ළඟ තබා ගැනීම ඇතුළු අධි චෝදනා යටතේ තිලිණ ගමගේ ඇතුළු විත්තිකරුවන් 5 කට එරෙහිව පවරා තිබූ නඩුවක් අද විභාගයට ගත් අවස්ථාවේදීයි.\nනඩුවේ පැමිණිල්ලේ සාක්ෂිකරුවෙකු ලෙස නම් කර සිටින දිසානායක නමැති, පොලිස් කොස්තාපල්වරයාට අද සාක්ෂි ලබාදීම සඳහා අධිකරණය හමුවේ පෙනී සිටින ලෙසට සිතාසි නිකුත් කර තිබුණා.\nඑහෙත් ඔහු හදිසියේ රෝගාතුරවූ බව පවසමින් ඊයේ පුත්තලම රෝහලට ඇතුළත් වී ඇති බවයි වාර්තා වන්නේ.\nතීරණාත්මක සාක්ෂිකරුවන් නඩු කටයුතුවලදී හදිසියේ රෝගාතුර වීමේ ප්‍රවණතාවයක් ඇති බව නීතිපති දෙපාර්තමේන්තුව වෙනුවෙන් පෙනී සිටි නියෝජ්‍ය සොලිසිටර් ජනරාල් දිලීප පීරිස් අද අධිකරණයට පෙන්වා දුන්නා.\nඑම කරුණු සලකා බැලූ මහාධිකරණ විනිසුරු ගිහාන් කුලතුංග නියෝග කර සිටියේ අදාළ සාක්ෂිකරු රෝහලෙන් නික්මවූ පසු අත්අඩංගුවට ගෙන අධිකරණයට ඉදිරිපත් කරන ලෙසටයි.\nඔහු පුත්තලම කොට්ඨාශ ආරක්ෂක ඒකකයේ සේවය කරන්නෙකු වන අතර, නඩුව ඔක්තෝම්බර් 12 වනදා යළි කැඳවීමට නියමිතයි.",
       "URL": "https://www.hirunews.lk/250526/විනිසුරු-තිලිණ-ගමගේගේ-පෞද්ගලික-ආරක්ෂක-නිලධාරියා-වහාම-අත්අඩංගුවට-ගන්නැයි-නියෝග",
       "Category": "Local News",
       "Parent URL": "https://www.hirunews.lk/local-news.php?pageID=2446"
}