{
       "Source": "hirunews",
       "Timestamp": "Friday, 31 May 2019 - 17:42",
       "Headline": "ශ්‍රී ලංකාවට අවශ්‍ය ඕනෑම  සහයක් ඉදිරියේදීත් ලබාදීමට සූදානම් බව ඉන්දීය අගමැති කියයි",
       "News Content": "ශ්‍රී ලංකාවට අවශ්‍ය  ඕනෑම සහායක් ලබාදීමට ඉදිරියේ දී ද සූදානම් බව ඉන්දීය අග්‍රාමාත්‍ය නරේන්ද්‍ර මෝදි පවසනවා.\nදෙවන වරටත් අග්‍රාමාත්‍ය ධුරයට පත්වු ඔහු මෙම අදහස් පළ කර ඇත්තේ අද පෙරවරුවේ ජනාධිපති මෛත්‍රීපාල සිරිසේන හමුවු අවස්ථාවේදීයි.\nඉන්දීය මහ මැතිවරණයෙන් විශිෂ්ට ජයග්‍රහණයක් ලබාගත්  නරේන්ද්‍ර මෝදි දෙවන වරටත් ඉන්දීය අග්‍රාමාත්‍යවරයා ලෙස ඊයේ පස්වරුවේ දිවුරුම් දුන් අතර ඔහුගේ ආරාධනයට අනුව ජනාධිපති මෛත්‍රීපාල සිරිසේන ද එම උලෙළට එක් වුනා.\nඅනතුරුව ශ්‍රී ලංකා ජනාධිපතිවරයා සහ ඉන්දීය අග්‍රාමාත්‍යවරයා අතර හමුවක් අද (31) පෙරවරුවේ හයිද්‍රාබාද්හි දී සිදු වුනා.\nහයිද්‍රාබාද්හි පිහිටි ඉන්දීය අග්‍රාමාත්‍ය නිල නිවස වෙත ගිය මෛත්‍රීපාල සිරිසේන නරේන්ද්‍ර මෝදි විසින් ඉතා මිත්‍රශීලිව සහ උණුසුම් අන්දමින් පිළිගත් බවයි ජනාධිපති මාධ්‍ය අංශය සඳහන් කළේ.\nපසුව නායකයන් දෙපළ ද්විපාර්ශ්වික සාකච්ඡාවලට එක් වූ අතර තම ආරාධනය පරිදි දිවුරුම් දීමේ උලෙළට එක්වීම පිළිබඳව නරේන්ද්‍ර මෝදි මෙහි දී ජනාධිපතිවරයා වෙත සිය සතුට පළ කර තිබෙනවා.\nඑමෙන්ම පසුගියදා ශ්‍රී ලංකාවට මුහුණදීමට සිදුවූ ඛේදජනක සිදුවීම කනගාටුවෙන් සිහිපත් කළ ඉන්දීය අග්‍රාමාත්‍යවරයා සාමය සහ සංවර්ධනයට අදාළව දෙරට අතර පවතින ද්විපාර්ශ්වික සබඳතා තවදුරටත් ශක්තිමත් කර ගැනීම පිළිබඳව ද සාකච්ඡා කර තිබෙනවා.\nත්‍රස්තවාදය පිටුදැකීම සහ කලාපයේ සාමය වෙනුවෙන් එක්ව කටයතු කිරීමට ද මෙහි දී නායකයන් දෙපළ ප්‍රතිඥා දුන් බව ජනාධිපති මාධ්‍ය අංශය ප්‍රකාශ කළා.\nනරේන්ද්‍ර මෝදි මෙවර මැතිවරණයෙන් ද විශිෂ්ට ජයග්‍රහණයක් ලබාගනිමන් දෙවන වරටත් ඉන්දීය අග්‍රාමාත්‍ය ධුරයට පත්වීම පිළිබද ජනාධිපති මෛත්‍රීපාල සිරිසේන මෙහි දී සිය සතුට පළ කළ අතර ඔහුගේ ඉදිරි පාලන කාලය තුළ ශ්‍රී ලංකාව සහ ඉන්දියාව අතර සබඳතා වඩාත් ශක්තිමත් වනු ඇති බවටයි විශ්වාසය පළ කළේ.\nඑමෙන්ම සමීපව කටයුතු කරන නායකයන් ලෙස එහිදී එක් ව කැපවීමට ද නායකයන් එකඟ වූ බව ජනාධිපති මාධ්‍ය අංශය නිවේදනය කළා.",
       "URL": "https://www.hirunews.lk/217470/ශ්‍රී-ලංකාවට-අවශ්‍ය-ඕනෑම-සහයක්-ඉදිරියේදීත්-ලබාදීමට-සූදානම්-බව-ඉන්දීය-අගමැති-කියයි",
       "Category": "Local News",
       "Parent URL": "https://www.hirunews.lk/local-news.php?pageID=3324"
}