{
       "Source": "hirunews",
       "Timestamp": "Wednesday, 08 February 2023 - 7:45",
       "Headline": "පාර්ලිමේන්තුවේ නව සැසිවාරය අද",
       "News Content": "9 වන පාර්ලිමේන්තුවේ සිව්වන සභාවාරය ජනාධිපති රනිල් වික්‍රමසිංහගේ ප්‍රධානත්වයෙන් අද (08) උත්සවාකාරයෙන් විවෘත කිරීමට මේ වන විට සියලු කටයුතු සූදානම්.\nඑහෙත් නව සභා වාරය විවෘත කිරීමේ අවස්ථාව චාම් උත්සවයක් ලෙස පැවැත්වීමට ජනාධිපතිවරයාගේ උපදෙස් මත කටයුතු යොදා ඇති බවයි පාර්ලිමේන්තුවේ සන්නිවේදනය දෙපාර්තමේන්තුව කියා සිටියේ.\nඒ අනුව ත්‍රිවිධ හමුදා උත්තමාචාර, ආචාර වෙඩිමුර සහ රථ පෙළපාලි නොපැවැත්වීමට තීරණය කර තිබෙනවා.\nආණ්ඩුක්‍රම ව්‍යවස්ථාවේ 33 වන ව්‍යවස්ථා ප්‍රකාරව ලැබී ඇති බලතල අනුව ජනාධිපතිවරයා විසින් අද පාර්ලිමේන්තුවේදී ආණ්ඩුවේ ප්‍රතිපත්ති ප්‍රකාශයද ඉදිරිපත් කිරීමට නියමිතයි.\nමෙම අවස්ථාවට විදේශ රාජ්‍ය තාන්ත්‍රිකයින්, හිටපු ජනාධිපතිවරුන් , අගවිනිසුරුවරයා, නීතිපතිවරයා, ආරක්ෂක ලේකම් මෙන්ම ත්‍රිවිධ හමුදාපතිවරුන් සහ පොලිස්පතිවරයා ඇතුළු ආරාධිත අමුත්තන්ද එක්වනු ඇති.\nජනාධිපතිවරයා විසින් පාර්ලිමේන්තුව වාරඅවසාන කරනු ලැබුවේ පසුගිය ජනවාරි මස 27 වනදායි.\nකෙසේ වෙතත් අද පැවැත්වෙන නව වැනි පාර්ලිමේන්තුවේ සිව්වන සභාවාරය සඳහා සහභාගි නොවන බව සමගි ජන බලවේගයේ ජාතික සංවිධායක පාර්ලිමේන්තු මන්ත්‍රී තිස්ස අත්තනායක ප්‍රකාශ කළා.\nඩලස් පිලේ මන්ත්‍රීවරුන් ද සැසිවාරය වර්ජනය කිරීමට තීරණය කර ඇති බවයි පාර්ලිමේන්තු මන්ත්‍රී මහාචාර්ය ජී.එල්. පීරිස් කියා සිටියේ.\nමේ අතර නිදහස් ජනතා සන්ධානයේ මන්ත්‍රීවරුන් අද දිනයේ පාර්ලිමේන්තුවට පැමිණ පසුව ජනාධිපතිවරයා රාජසන කථාව සිදු කරන අවස්ථාවේ එය වර්ජනය කිරීමටයි තීරණය කර ඇත්තේ.\nකෙසේ වෙතත් දෙමළ ජාතික සන්ධානය අද පාර්ලිමේන්තු සැසිවාරයට සහභාගි වීමට තීරණය කර තිබෙනවා.",
       "URL": "https://www.hirunews.lk/326936/පාර්ලිමේන්තුවේ-නව-සැසිවාරය-අද",
       "Category": "Local News",
       "Parent URL": "https://www.hirunews.lk/local-news.php?pageID=550"
}