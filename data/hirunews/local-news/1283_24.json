{
       "Source": "hirunews",
       "Timestamp": "Saturday, 19 March 2022 - 18:05",
       "Headline": "රුසියාව, යුක්රේන යුද්ධයට හයිපර්සොනික් මිසයිල යොදා ගනී",
       "News Content": "රුසියාව විසින් යුක්රේන යුද්ධයේදී සිය නවතම හයිපර්සොනික් මිසයිල ප්‍රථම වරට යොදා ගෙන ඇති බව එරට ආරක්ෂක අමාත්‍යාංශය ප්‍රකාශ කළා.\nශබ්දයේ වේගය මෙන්ම පස් ගුණය ඉක්මවූ වේගයක් සහිත මිසයිල හයිපර්සොනික් ලෙස හැඳින්වෙන අතර රුසියාව, බටහිර යුක්රේනයේ අවි ගබඩාවක් විනාශ කිරීම සඳහා යොදා ගෙන ඇත්තේ කින්ශාල් වර්ගයේ හයිපර්සොනික් මිසයිලයක්.\nඑමගින් බටහිර යුක්රේනයේ ඉවානෝ ෆ්‍රැන්කිව්ස්ක් ප්‍රදේශයේ පිහිටි භූ ගත අවි ගබඩාවක් මෙලෙස විනාශ කළ බවයි එරට ආරක්ෂක අමාත්‍යාංශය උපුටා දක්වමින් රුසියානු නොවස්ති රාජ්‍ය ප්‍රවෘත්ති සේවාව සඳහන් කළේ.\nශබ්දයේ වේගය මෙන්ම දස ගුණයක වේගයක් සහිත කින්ශාල් හයිපර්සොනික් මිසයිලය මිසයිල ආරක්ෂණ පද්ධති මඟ හරිමින් ඉලක්කය කරා ගමන් කිරීමට සමත් බව රුසියානු ජනාධිපති ව්ලැදිමීර් පුටින් මීට පෙර ප්‍රකාශ කළා.\nකින්සාල් මිසයිලය ව්ලැඩ්මීර් පුටින් විසින් 2018 දී එළිදක්වන ලද නව මිසයිලයක් වනවා.\nබැලස්ටික් මිසයිල ඉහල අභ්‍යවකාශය ඔස්සේ පියාසර කරමින් තම ඉලක්කය කරා ළඟා වන අතර, හයිපර්සොනික් වායුගෝලයේ පහල ගමන් පථයක් මත පියාසර කරමින්, ඉක්මනින් ඉලක්කයකට ලඟා වීමේ හැකියාව පවතිනවා.\nඑක්සත් ජනපදය වැනි රටවල් කෲස් සහ බැලස්ටික් මිසයිලවලින් ආරක්ෂා වීමට සැලසුම් කර ඇති පද්ධති සංවර්ධනය කර ඇතත්, හයිපර්සොනික් මිසයිලයක් හඹා යාමේ හැකියාව ගැටලුවක්ව පවතිනවා.\nඑක්සත් ජනපදය, චීනය, රුසියාව සහ අවම වශයෙන් තවත් රටවල් පහක් හයිපර්සොනික් තාක්ෂණය මත කටයුතු කරනවා.\nවිදෙස් මාධ්‍ය වාර්තාවලට අනුව, චීනය සහ රුසියාව, එක්සත් ජනපදය, න්‍යෂ්ටික අවිවලට අනුකූල හයිපර්සොනික් මිසයිල සංවර්ධනය කිරීම කෙරෙහි අවධානය යොමු කර තිබෙනවා.\nමේ අතර, අන්තර්ජාතික ගගන මධ්‍යස්ථානය වෙත අද ලගා වූ රුසියානු ගගනගාමීන් තුන්දෙනා යුක්රේන ආක්‍රමණයට විරෝධය දක්වමින්, රුසියානු ගගනගාමීන්ගේ නිල ඇඳුම නොව යුක්රේන ධජ වර්ණයෙන් සැරසී සිටින අයුරු දක්නට ලැබුණා.\nගගන මධ්‍යස්ථානය වෙත ගිය ඔවුන් පිළිගනු ලැබූයේ එහි සිටි ඇමෙරිකානු, රුසියානු සහ ජර්මානු ගගනගාමීන් කණ්ඩායම විසින්.",
       "URL": "https://www.hirunews.lk/299861/රුසියාව-යුක්රේන-යුද්ධයට-හයිපර්සොනික්-මිසයිල-යොදා-ගනී",
       "Category": "Local News",
       "Parent URL": "https://www.hirunews.lk/local-news.php?pageID=1283"
}