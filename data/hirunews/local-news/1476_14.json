{
       "Source": "hirunews",
       "Timestamp": "Wednesday, 22 December 2021 - 17:54",
       "Headline": "ප්‍රමිති ආයතනයේ නිර්දේශයන්ට අනුකූලව ලාෆ් ගෑස් බෙදාහැරීම අද මධ්‍යම රාත්‍රී සිට (වීඩියෝ)",
       "News Content": "පාරිභෝගික සේවා අධිකාරිය සහ ශ්‍රී ලංකා ප්‍රමිති ආයතනය ලබාදුන් නිර්දේශයන්ට සහ ප්‍රමිතීන්ට අනුකූලව අද මධ්‍යම රාත්‍රියේ සිට ගෑස් බෙදාහැරීමට කටයුතු කරන බව ලාෆ්ස් ගෑස් සමාගම පවසනවා.\nඑහි සභාපති ඩබ්ලිව්. කේ. එච්. වෑගපිටිය මේබව සඳහන් කළා.\nලාෆ් ගෑස් සමාගම ප්‍රකාශ කළේ අද මධ්‍යම රාත්‍රියේ සිට ගෑස් බෙදාහාරීමේ කටයුතු ආරම්භ කිරීමට සූදානම් බවයි.\nඒ සඳහා තාක්ෂණ අමාත්‍යංශ ලේකම්වරයාගේ අවසරය අපේක්ෂාවෙන් සිටින බව ලාෆ් සමාගම ප්‍රකාශ කළා.\nඑමෙන්ම තවමත් දිවයිනේ විවිධ ස්ථානවලින් ගෑස් ආශ්‍රිත පිපිරීම් වාර්තාවනවා.\nබණ්ඩාරවෙල, හැටන්, මාතලේ, කන්දකැටිය, වාද්දුව ආදී ප්‍රදේශ කිහිපයකින් අදත් ගෑස් ආශ්‍රිත පිපිරීම් වාර්තා වුණා.\nමේ අතර, ගෑස් වල අඩංගු ප්‍රොපේන් සංයුතිය සඳහන් කළ ගෑස් සිලින්ඩර් මේ වනවිට සීමිත වශයෙන් වෙළඳපොල තුල දක්නට ලැබෙනවා.\nමේ අතර ගෑස් නෞකා දෙකක් සඳහා පාරිභෝගික කටයුතු අධිකාරියේ අවසරය හිමිවී මේ වනවිට සැලකිය යුතු කාලයක් ගතව ඇතත්, මෙරට ගෑස් ඉල්ලුම සපුරාලීමට ගෑස් සමාගම් තවමත් සමත් වී නැහැ.\nකණගාටුදායක කරුණ වන්නේ ජනතාව දැඩි පීඩාවට පත් කළ මෙම ගෑස් අර්බුදයේ වගකීම කිසිවෙකු භාර ගැනීමට මෙතෙක් සූදානම් නොවීමයි.\nදිවයිනේ ස්ථාන කිහිපයකදී ගෘහස්ථ ගෑස් ආශ්‍රිත පිපිරීම් වාර්තා වීමත් සමඟ අප සිදුකළ සොයාබැලීමේදී හෙළි වුණේ ගෘහස්ථ ගෑස් සිලින්ඩරයේ අඩංගු ගෑස් වල සංයුතියේ වෙනසක් ලිට්‍රෝ සමාගම විසින් සිදු කර ඇති බවයි.\nතමන් ගෑස් සංයුතියේ වෙනසක් සිදු කළ බව ලිට්‍රෝ ගෑස් සමාගමද පසුව පිලිගත්තත්, ගෑස් ආශ්‍රිත පිපිරීම් වලට හේතුව එම සංයුතිය වෙනස් කිරිම බව ඔවුන් පිළිගත්තේ නැහැ.\nඔවුන් ප්‍රකාශ කළේ ප්‍රමිතියෙන් තොර ගෑස් උදුන්ල බට සහ රෙගියුලේටර් හේතුවෙන් අදාල පිපිරීම් සිදුවන්නට ඇති බවයි.\nකෙසේවෙතත්, ඒ වනවිටත් ගෑස් ආශ්‍රිත පිපිරීම් වලින් කිහිපදෙනෙකු තුවාල ලබා තිබූ අතර කාන්තාවක් මරණයටද පත්ව තිබුණා.\nමේ අතර, මෙම ගැටලුව සම්බන්ධයෙන් ජනාධිපතිවරයා පත් කළ විශේෂඥ කමිටුව ගෑස් ආශ්‍රිත පිපිරීම් වලට සැබෑ හේතුව කුමක්ද යන්න හෙළිකළා.\nනමුත් හාස්‍යජනක කරුණ වන්නේ මෙම සංයුතිය වෙනස් කිරිම කිසිවෙකු විසින් සිතාමතා කළ දෙයක් නොවන බව පොලිසිය ප්‍රකාශ කිරීමයි.\nඑසේ නම් ගෑස් සිලින්ඩර් වල සංයුතිය වෙනස් කර ඇත්තේ කිසියම් අද්භූත බලවේගයක් විසින්ද ?\nගෑස් සමාගම් මේ සම්බන්ධ වගකීම භාර නොගත් නමුත් අවම වශයෙන් මේ වනවිට මෙරට ගෑස් සැපයුම යථාවත් කිරීමටවත් එම සමාගම්වලට හැකි වී නැහැ.",
       "URL": "https://www.hirunews.lk/291843/ප්‍රමිති-ආයතනයේ-නිර්දේශයන්ට-අනුකූලව-ලාෆ්-ගෑස්-බෙදාහැරීම-අද-මධ්‍යම-රාත්‍රී-සිට-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1476"
}