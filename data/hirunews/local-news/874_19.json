{
       "Source": "hirunews",
       "Timestamp": "Monday, 12 September 2022 - 7:30",
       "Headline": "යළිත් බිත්තර මිල කරලියට - ස්ථාවර මිලක් පනවන්න",
       "News Content": "ඉන්දියාව සිය සහල් අපනයනය සීමා කිරීම හේතුවෙන් ශ්‍රී ලංකාවට සහල් ආනයනය කිරීම සම්බන්ධයෙන් ගැටලු මතුවිය හැකි බව සහල් ආනයනකරුවන් පවසනවා.\nවිදෙස් මාධ්‍ය වාර්තාකර තිබුණේ ඉන්දියාව කැඩුණු සහල් අපනයනය තහනම් කිරීමට පියවර ගෙන ඇති බවයි.\nඑමෙන්ම අනෙකුත් සහල් වර්ග ගණනාවකට අපනයනයේ දී සියයට 20 ක තීරු බද්දක් පනවා තිබෙනවා.\nමේ හේතුවෙන් කැඩුණු සහල් ආනයනය කරන චීනය, ශ්‍රී ලංකාව මෙන්ම අප්‍රිකානු රටවල් රැසකට අහිතකර බලපෑම් ඇතිවනු ඇති බවටයි වාර්තාවන්නේ.\nකැඩුණු සහල් ප්‍රධාන වශයෙන් භාවිත කරනු ලබන්නේ නූඩ්ලස් වැනි ආහාරපාන මෙන්ම සත්ව ආහාර නිෂ්පාදනයටයි.\nලොව විශාලතම සහල් අපනයනකරු වන ඉන්දියාව 2021 වසරේදී අපනයනය කර ඇති සහල් ප්‍රමාණය මෙට්‍රික් ටොන් මිලියන 21 දශම 5 ක්.\nශ්‍රී ලංකාවට ප්‍රධාන වශයෙන් කැඩුණු සහල් ආනයනය කරනු ලබන්නේ ඉන්දියාවෙන් වන අතර ගැණුම්කරුවන් 78 දෙනෙකු විසින් කැඩුණු සහල් නෞකා 384 ක් පමණ පසුගිය පෙබරවාරි 23 වනදා වනවිට මෙරටට ගෙන්වා ඇති බවයි ආනයනික දත්ත පෙන්වා දෙන්නේ.\nමේ අතර බිත්තර සදහා ස්ථාවර මිලක් නොමැති වීම හේතුවෙන් තමන් දැඩි අපහසුතාවට පත්ව ඇති බව සමස්ථ ලංකා බිත්තර වෙළද සංගමය පවසනවා.\nඑහි ලේකම් අනුරසිරි කුමාරසිංහ කියා සිටියේ විවිධ මිල ගණන් යටතේ බිත්තර අලෙවි වන බවයි.",
       "URL": "https://www.hirunews.lk/315196/යළිත්-බිත්තර-මිල-කරලියට-ස්ථාවර-මිලක්-පනවන්න",
       "Category": "Local News",
       "Parent URL": "https://www.hirunews.lk/local-news.php?pageID=874"
}