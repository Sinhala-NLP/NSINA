{
       "Source": "hirunews",
       "Timestamp": "Tuesday, 27 October 2020 - 13:08",
       "Headline": "කොළඹ වරායේ නැගෙනහිර පර්යන්තයට බහාලුම් රැගත් පළමු නෞකාව සේන්දු වේ",
       "News Content": "කොළඹ වරායේ නැගෙනහිර පර්යන්තයට බහාලුම් රැගත් පළමු නෞකාව අද(27) සේන්දු වුණා.\nසිංගප්පුරුවේ සිට බහාලුම් 800 කින් සමන්විත එම නෞකාව නැගෙනහිර පර්යන්තයට පැමිණියේ පෙරවරු 10 ට පමණයි.\nවරාය හා නාවික අමාත්‍ය රෝහිත අබේගුණවර්ධන සහ වරාය අධිකාරියේ සභාපති, ජෙනරාල් දයා රත්නායකගේ ප්‍රධානත්වයෙන් එහි පළමු බහාළුම ගොඩබෑමේ කටයුතු සිදුකෙරුණා.\n2015 වසරේ ඉදිකිරීම් කටයුතු අවසන් කළ කොළඹ වරායේ නැගෙනහිර පර්යන්තය පසුගිය රජය මගින් ඉන්දියාවට ලබාදීමට මූලික කටයුතු සැලසුම් කරනු ලැබුවා.\nපසුව ශ්‍රී ලංකා වරාය අධිකාරියේ වාණිජ කර්මාන්ත හා සේවා ප්‍රගතිශීලි සේවක සංගමය ඇතුළු වරාය අධිකාරියේ වෘත්තීය සමිති 23 ක් පසුගිය අගෝස්තු මාසයේදී වෘත්තීය ක්‍රියාමාර්ගයකට අවතීර්ණ වුණේ නැගෙනහිර පර්යන්තය ඉන්දියාවට ලබානොදී එහි මෙහෙයුම් කටයුතු ශ්‍රී ලංකා වරාය අධිකාරිය මගින් සිදුකරන ලෙස ඉල්ලමින්.\nපසුව අග්‍රාමාත්‍ය මහින්ද රාජපක්ෂ සමඟ පැවති සාකච්ඡාවල ප්‍රතිඵලයක් ලෙස එහි ග්‍රැන්ටි දොඹකර සවි කිරීම සිදුකෙරුණා.\nඒ අනුවයි අද බහාළුම් ගොඩබෑමේ කටයුතු ආරම්භ කෙරුණේ.\nමේ, ඒ සම්බන්ධයෙන් හිරු ප්‍රවෘත්ති අංශයට පැහැදිලි කළ කොළඹ වරායේ වාණිජ කර්මාන්ත සහ සේවා ප්‍රගතිශීලී සේවක සංගමයේ ලේකම් ශ්‍යාමල් සුමනරත්න කියා සිටියේ වෘත්තීය සමිති සිදුකළ වෘත්තීය ක්‍රියාමාර්ග අද ජයග්‍රහණය කළ බවයි.\nනැගෙනහිර පර්යන්තයේ බහාළුම් ගොඩබෑමේ කටයුතු අද සිදුකිරීම සම්බන්ධයෙන් ශ්‍රී ලංකා වරාය අධිකාරියේ සභාපති, ජෙනරාල් දයා රත්නායක හිරු ප්‍රවෘත්ති අංශයට අදහස් දක්වමින් කියා සිටියේ අද දිනය ශ්‍රී ලංකා වරාය අධිකාරියට සුවිශේෂී දවසක් වන අතර, නැගෙනහිර පර්යන්තය ශ්‍රී ලංකා වරාය අධිකාරියට පවරා ගැනීමට සඳහා තිබුණු බාධා සියල්ල ඉවත් කරමින් අද දිනයේ එහි බහාලුම් ගොඩබෑමේ කටයුතු අද සිදුවූ බවයි.",
       "URL": "https://www.hirunews.lk/253412/කොළඹ-වරායේ-නැගෙනහිර-පර්යන්තයට-බහාලුම්-රැගත්-පළමු-නෞකාව-සේන්දු-වේ",
       "Category": "Local News",
       "Parent URL": "https://www.hirunews.lk/local-news.php?pageID=2367"
}