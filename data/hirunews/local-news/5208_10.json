{
       "Source": "hirunews",
       "Timestamp": "Friday, 15 January 2016 - 18:40",
       "Headline": "තෙල් මිල ගැන ලබන සතියේ තීන්දුවක්",
       "News Content": "මීළඟ කැබිනට් මණ්ඩල රැස්වීමේදී මෙරට ඛනිජ තෙල් මිල තීරණය කිරීම සඳහා වූ ප්‍රතිපත්තිය තීරණය කරන බව ඛනිජ තෙල් හා පෙට්රෝලියම් වායු පිළිබඳ අමාත්‍ය චන්දිම වීරක්කොඩි පවසනවා.\nවසර 11 කට පසු ලෝක වෙළඳපොලේ බොරතෙල් මිල ඊයේ අවම අගයකට පැමිණීමත් සමඟ ශ්‍රී ලාංකික පාරිභෝගිකයන්ට එහි ප්‍රතිලාභ ලැබෙන්නේ කවදාද යන්න සම්බන්ධයෙන් අප කළ විමසීමකදීයි අමාත්‍යවරයා මේ බව කියා සිටියේ.\n2004 වසරේ අප්‍රේල් මාසයට පසුව ලෝක වෙළඳපොලේ අවම මිල සටහන් කරමින් ඊයේ බොරතෙල් බැරලයක මිල දැක්වුණේ ඇමරිකානු ඩොලර් 30 ක් ලෙසයි.\nඅද දිනයේ ලෝක වෙළඳපොලේ බොරතෙල් බැරලයක මිල ඇමරිකානු ඩොලර් 31 ක් ලෙස දැක්වුණා.\nකෙසේ වෙතත් මෙම කාලසීමාව ඇතුළත 2008 වසරේදී ලෝක වෙළඳපොලේ බොරතෙල් බැරලයක මිල ඇමරිකානු ඩොලර් 147 දක්වා ද ඉහළ ගියා.\nඒ අනුව 2008 වසරේ සිට මේ දක්වා කාලය ඇතුළත බොරතෙල්  බැරලයක මිල ඇමරිකානු ඩොලර් 117 කින් අඩු වී තිබෙනවා.",
       "URL": "https://www.hirunews.lk/124097/තෙල්-මිල-ගැන-ලබන-සතියේ-තීන්දුවක්",
       "Category": "Local News",
       "Parent URL": "https://www.hirunews.lk/local-news.php?pageID=5208"
}