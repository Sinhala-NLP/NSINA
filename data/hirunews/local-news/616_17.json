{
       "Source": "hirunews",
       "Timestamp": "Sunday, 08 January 2023 - 7:11",
       "Headline": "නොරොච්චෝලේ දෙවන යන්ත්‍රය අද යළි ජාතික පද්ධතියට",
       "News Content": "නඩත්තුවක් සඳහා අක්‍රීය කෙරුණු නොරොච්චෝලේ ගල් අඟුරු බලාගාරයේ දෙවන ජනන යන්ත්‍රය අද (08) හෝ හෙට (09) දිනයේදී යළිත් ජාතික පද්ධතියට එක් කිරීමට බලාපොරොත්තු වන බව විදුලිබල මණ්ඩලය පවසනවා.\nඑම ජනන යන්ත්‍රය අක්‍රීය කිරීමෙන් ජාතික පද්ධතියට අහිමි වූ ධාරිතාව මෙගාවොට් 270 ක්.\nඊයේ දිනයේදී ගල් අඟුරු රැගත් තවත් නෞකාවක් පුත්තලමට ළඟා වූ අතර, එය, මේ වසරේදී දිවයිනට පැමිණි දෙවන ගල් අඟුරු නෞකාවයි.\nමේ අතර, යළිත් වරක් විදුලිබිල ඉහළ දැමීම සම්බන්ධයෙන් වන අවසන් තීරණය හෙට රැස්වන අමාත්‍ය මණ්ඩල හමුවේදී ගැනීමට නියමිතව ඇති බවයි වාර්තා වන්නේ.\nජනාධිපති රනිල් වික්‍රමසිංහගේ ප්‍රධානත්වයෙන් පසුගිය සතියේ රැස්වූ මෙම වසරේ පළමු අමාත්‍ය මණ්ඩලය රැස්වීමේදී විදුලිබල අමාත්‍ය කංචන විජේසේකර විසින් විදුලි ගාස්තු ඉහළ දැමීමේ යෝජනාව ඉදිරිපත් කර තිබුණා.\nඒ අදාළ යෝජනාවට එරෙහිව මහජන උපයෝගීතා කොමිසම ඇතුළු පාර්ශව රැසකින් විරෝධය එල්ල වී තිබූ පසුබිමකයි.\nකෙසේ වෙතත් විදුලිබිල ඉහළ දැමීමේ යෝජනාව සම්බන්ධයෙන් අවසන් තීන්දුවක් ගැනීම හෙට පැවැත්වෙන කැබිනට් මණ්ඩල රැස්වීම දක්වා කල් දැමීමටයි එහිදී තීරණය කෙරුණේ.",
       "URL": "https://www.hirunews.lk/324518/නොරොච්චෝලේ-දෙවන-යන්ත්‍රය-අද-යළි-ජාතික-පද්ධතියට",
       "Category": "Local News",
       "Parent URL": "https://www.hirunews.lk/local-news.php?pageID=616"
}