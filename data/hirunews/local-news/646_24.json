{
       "Source": "hirunews",
       "Timestamp": "Saturday, 24 December 2022 - 7:15",
       "Headline": "එප්පාවලින් අතුරුදන් වූ දරුවා සොයාගැනේ- සැකකරුවන් ජනවාරි 04 තෙක් රිමාන්ඩ් (වීඩියෝ)",
       "News Content": "එප්පාවල -කිරලෝගම, ගැටදිවුල ප්‍රදේශයේදී අතුරුදන් වූ, නව හැවිරිදි පිරිමි දරුවා රිකිල්ලගස්කඩ - ජෝන්ස්ලන් වතුයායේ නිවසක සිටියදී එප්පාවල පොලිසියේ විශේෂ කණ්ඩායමක් විසින් සොයාගෙන තිබෙනවා.\nපොලිස් මාධ්‍ය ප්‍රකාශක ජ්‍යෙෂ්ඨ පොලිස් අධිකාරී නිහාල් තල්දූව කියා සිටියේ මෙම දරුවා ළගින් ඇසුරුකළ විදුලි කාර්මික ශිල්පියාගේ මිතුරෙකුගේ නිවසක සිටියදී මෙලෙස සොයාගත් බවයි.\nපසුව අදාළ විදුලි කාර්මිකයාද එහි සිටියදී පොලිසිය අත්අඩංගුවට ගෙන ඇති අතර, දරුවාද පොලිස් භාරයට ගෙන තිබෙනවා.\nඅදාළ සිසුවා පසුගිය 19 වනදා රාත්‍රියේ සිට අතුරුදන්වූ බවට මව විසින් පොලිසියට සිදුකළ පැමිණිල්ලකට අනුවයි විමර්ශන කටයුතු සිදු කෙරුණේ.\nමේ වනවිට සිදුකළ විමර්ශනවලදී අනාවරණ වී ඇත්තේ මෙම දරුවා පැවිදි කිරීම සඳහා මව සූදානම් වීම හේතුවෙන් ඔහු නිවසින් පිටව ගොස් ඇති බවටයි.\nඅදාළ විදුලි කාර්මිකයා මෙම දරුවාට මහත්සේ ආදරය කර ඇති බවත්, ඔහු නිවස බලා ත්‍රිරෝද රථයකින් යමින් සිටියදී මෙම දරුවාද බලෙන්ම අදාළ ත්‍රිරෝද රථයට ගොඩවී තිබෙනවා.\nපසුව මෙම විදුලි කාර්මිකයා දරුවා ඔහුගේ මිතුරෙකුගේ නිවසකට රැගෙන විත් ඇත්තේ දරුවාගේ කැමැත්ත අනුවයි.\nකෙසේ වෙතත් දරුවාගෙන් සිදුකළ ප්‍රශ්න කිරීම්වලදී ඔහු සඳහන් කර ඇත්තේ සිය පියා යුද හමුදාවේ සේවය කරන බවත්, පියා නිවාඩු ලබා නිවසට පැමිණීමෙන් පසු තමන් මහණ කරන බවට මව ප්‍රකාශ කළ බවයි.\nඒ නිසා ඇතිවූ බියෙන් තමන් මෙම පුද්ගලයා සමඟ ගිය බවද එම දරුවා පොලිසියට ප්‍රකාශ කර තිබෙනවා.\nකෙසේ වෙතත් ඔහු යළි නිවසට පැමිණීමටද අකමැති බව සඳහන් කර ඇති අතර, සිද්ධිය සම්බන්ධයෙන් තවදුරටත් විමර්ශන සිදුකරන බවයි උසස් පොලිස් නිලධාරියෙකු සඳහන් කළේ.\nමෙම දරුවා අද අනුරාධපුර අධිකරණ වෛද්‍යවරයා හමුවට ඉදිරිපත් කිරීමට නියමිත අතර, පසුව ඔහු සහ අත්අඩංගුවට ගත් විදුලි කාර්මිකයා තඹුත්තේගම මහේස්ත්‍රාත් අධිකරණයටද ඉදිරිපත් කිරීමට නියමිතයි.\nවැඩිදුර:-\nඑප්පාවල දරුවා පැහැරගත් සැකකරුවන් දෙදෙනා එළඹෙන ජනවාරි මස 04 වැනි දින දක්වා රක්ෂිත බන්ධනාගාරගත කිරීමට අධිකරණය නියෝග කර තිබෙනවා.\nඒ අද පස්වරුවේ එම සැකකරුවන් අධිකරණයට ඉදිරිපත් කළ අවස්ථාවේදියි.",
       "URL": "https://www.hirunews.lk/323424/එප්පාවලින්-අතුරුදන්-වූ-දරුවා-සොයාගැනේ-සැකකරුවන්-ජනවාරි-04-තෙක්-රිමාන්ඩ්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=646"
}