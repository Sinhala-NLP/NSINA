{
       "Source": "hirunews",
       "Timestamp": "Monday, 25 July 2016 - 14:13",
       "Headline": "නීතිපතිවරයා ඇතුළු තුන්දෙනෙකුට කොළඹ මහාධිකරණයෙන් නොතීසි",
       "News Content": "නීතිපතිවරයා, අපරාධ පරීක්ෂණ දෙපාර්තමේන්තුවේ අධ්‍යක්ෂවරයා ඇතුළු තිදෙනෙකුට කොළඹ මහාධිකරණය අද නොතීසි නිකුත් කළා.\nඒ දැනට රක්ෂිත බන්ධනාගාර ගත කර සිටින හිටපු ජ්‍යෙෂ්ඨ නියෝජ්‍ය පොලිස්පති අනුර සේනානායක මහාධිකරණය හමුවේ ගොනු කර ඇති ප්‍රතිශෝධිත ඇප අයදුම්පත සලකා බැලීමෙන් අනතුරුවයි.\nඑහිදී මහාධිකරණ විනිසුරු මනිලාල් වෛද්‍යතිලක නියෝග කළේ ලබන සැප්තැම්බර් 8 වනදා මෙම ඇප අයදුම්පත නැවත සලකා බලන බවයි.\nරගර් ක්‍රීඩක වසීම් තාජුඞීන්ගේ ඝාතනය සම්බන්ධයෙන් තොරතුරු වසන් කිරීමේ චෝදනාව මත අත්අඩංගුවට ගැණුනු හිටපු ජ්‍යෙෂ්ඨ නියෝජ්‍ය පොලිස්පති අනුර සේනානායක ලබන මස 3 වනදා දක්වා රක්ෂිත බන්ධනාගාර ගත කර සිටිනවා.",
       "URL": "https://www.hirunews.lk/138945/නීතිපතිවරයා-ඇතුළු-තුන්දෙනෙකුට-කොළඹ-මහාධිකරණයෙන්-නොතීසි",
       "Category": "Local News",
       "Parent URL": "https://www.hirunews.lk/local-news.php?pageID=4950"
}