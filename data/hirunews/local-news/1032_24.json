{
       "Source": "hirunews",
       "Timestamp": "Sunday, 10 July 2022 - 7:41",
       "Headline": "ජනපති මැදුරෙන් මතු වූ කෝටි ගණනක නෝට්ටු (වීඩියෝ)",
       "News Content": "පවතින රජයට වහාම ඉවත්වන ලෙසට බල කරමින් ඊයේ (09) දිවයින පුරා ම ජනතාව වීදි බැස අරගල සිදු කරමින්, කොළඹ ගාලුමුවදොර දක්වා පැමිණීමට කටයුතු කළා.\nපසුව ඔවුන් විසින් පොලිස් මාර්ග බාධක බිඳ දමමින්, කොටුව ජනාධිපති මන්දිරයට ඇතුල්වූයේ එක් නිමේෂයකින්.\nඑයට ඇතුල් වූ මහජනයා මන්දිරයේ ඔබ මොබ සැරිසරමින්, සතුටු සාමිච්චියේ යෙදෙන අයුරු ද දැක්වෙන වීඩියෝ පට සමාජ මාධ්‍ය ජාලාවල සංසරණය වුණා.\nජනපති මැදුරේ පිහිනුම් තටාකයට බැස ඇතැමුන් ජල ස්නානය කළ අතර, තවත් පිරිසක් ජනපති මැදුරේ මුළුතැන්ගෙට ඇතුල් වී ආහාරපාන පිසින ආකාරය ද වාර්තා වුණා.\nමේ අතර, ජනපති මන්දිරයේ තිබී රුපියල් කෝටි එකහමාරකට ආසන්න මුදලක් සොයාගැනීමට ජන අරගලකරුවන්ට හැකිවී තිබෙනවා.\nඔවුන් මිටි මෙන් බැඳ තිබූ රුපියල් 5000 නෝට්ටු එකිනෙක ගණනය කිරීමේ කටයුතුවල යෙදුණු ආකාරය ද දක්නට ලැබුණා.",
       "URL": "https://www.hirunews.lk/309571/ජනපති-මැදුරෙන්-මතු-වූ-කෝටි-ගණනක-නෝට්ටු-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1032"
}