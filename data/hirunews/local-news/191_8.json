{
       "Source": "hirunews",
       "Timestamp": "Wednesday, 12 July 2023 - 12:57",
       "Headline": "අභිරහස් ලෙස මියගිය ටැම්පිට විහාරාධිපති හිමියන්ගේ සිරුර විහාරස්ථානය අසල මාර්ගයක තිබී හමුවේ",
       "News Content": "හතරලියැද්ද - ටැම්පිට විහාරස්ථානයේ විහාරාධිපති පූජ්‍ය මුරුන්දෙනියේ සීලරතන හිමියන්ගේ මළ සිරුර විහාරස්ථානයට පැමිණෙන මාර්ගයක තිබී අද (12) උදෑසන සොයා ගෙන තිබෙනවා.\nපොලීසිය සඳහන් කළේ හතරලියැද්ද - මුරුද්දෙණිය ප්‍රදේශයේ ග්‍රාම නිලධාරිනිය විසින් කළ දැනුම්දීමකට අනුව මළ සිරුර සොයා ගත් බවයි.\nපොලීසිය එම ස්ථානයට පැමිණ එම මළ සිරුර ටැම්පිට විහාරස්ථානයේ විහාරාධිපති හිමියන්ගේ බවට හදුනාගෙන තිබෙනවා.\n67 හැවිරිදි වියේ පසුවන උන්වහන්සේගේ මරණය ඝාතනයක් ද නැද්ද යන්න සම්බන්ධයෙන් තවදුරටත් විමර්ශ සිදුකරන බවයි පොලීසිය සඳහන් කළේ.\nමේ අතර, හම්බන්තොට බදගිරිය ප්‍රදේශයේ දි මෝටර් රථයකින් පැමිණි පුද්ගලයන් දෙදෙනෙකු තවත් අයෙකු ඉලක්ක කර සිදුකල වෙඩිතැබිමේ උත්සාහයක් ව්‍යර්ථ වී තිබෙනවා.\nසැකකරුවන් විසින් මෙලෙස වෙඩි තබා ඝාතනය කිරීමට උත්සහ කර ඇත්තේ හම්බන්තොට පදිංචි 44 හැවිරිදි පුද්ගලයෙක්.\nවෙඩිතැබීමට උත්සාහ කිරිමේදි ගිනි අවිය ක්‍රියාත්මක නොවීම හේතුවෙන් මෝටර් රථයේ හප්පා තියුණු ආයුධයකින් පහරදි සැකකරුවන් පලා ගොස් තිබෙනවා.\nසැකකරුවන්ගේ පහර දීමෙන් තුවාල ලැබු පුද්ගලයා හම්බන්තොට රෝහලට ඇතුලත් කර ඇති බවයි පොලිසිය ප්‍රකාශ කළේ.",
       "URL": "https://www.hirunews.lk/340942/අභිරහස්-ලෙස-මියගිය-ටැම්පිට-විහාරාධිපති-හිමියන්ගේ-සිරුර-විහාරස්ථානය-අසල-මාර්ගයක-තිබී-හමුවේ",
       "Category": "Local News",
       "Parent URL": "https://www.hirunews.lk/local-news.php?pageID=191"
}