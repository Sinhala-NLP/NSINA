{
       "Source": "hirunews",
       "Timestamp": "Saturday, 26 December 2020 - 20:42",
       "Headline": "මව්වරුන් 9ක් අයිතිවාසිකම් කියූ බේබි 81සුනාමිය සිහිපත් කරයි (වීඩියෝ)",
       "News Content": "සුනාමිය බොහෝ දේ උදුරා ගත්තත් මිනිසුන්ගේ ආත්ම විශ්වාසය උදුරා ගැනීමට හැකි වූයේ නැහැ.\nශ්‍රී ජයවර්ධනපුර විශ්වවිද්‍යාලයේ අධ්‍යාපනය ලබන තිනෙත් ජයසූරිය ඊට කඳිම උදාහරණයක්.\nඅවුරුදු 6ක දරුවෙකුව සිටියදී සුනාමියෙන් අසීරුවෙන් දිවි බේරාගත් තිනෙත් පිළිබඳව බී.බී.සී. ලෝක සේවයේද අවධානය යොමු වී තිබුණා.\nඔහු නමින් තිනෙත් ජයසූරිය.\nමීට වසර 16කටපෙර ඇති වූ සුනාමි ඛේදවාචකයට මුහුණ දෙන විට තිනෙත්ගේ වයස අවුරුදු 6ක්.\n2004 දෙසැම්බර් 26 වැනිදා සුනාමියට හසු වූ තිනෙත් හම්බන්තොට ලුණු ලේවාය ආසන්නයේ කොටයක් මත දින එක හමාරක් පාවෙමින් සිටියදී සොයා ගනු ලැබුවේ මළසිරුරු සෙවීමට පැමිණි පිරිසක් විසින්.\nමෙම ඛේදවාචකයේ තිනෙත්ගේ එකම සොහොයුරිය සමඟ ඥාතීන් 5 දෙනෙකුටම දිවි අහිමි වුණා.\nසුනාමි රළපහරට මිනිස් ජීවිත, භෞතික සම්පත් ඕනෑතරම් උදුරාගත හැකි වුවද දිරිය මිනිසුන්ගේ ආත්ම විශ්වාසය විනාශ කළ නොහැකි බවට තිනෙත් කදිම\nනිදසුනක්.\nඔහු කොළඹ ආනන්ද විද්‍යාලයේ ප්‍රධාන ශිෂ්‍ය නායකයා බවට පත්වූවා මෙන්ම විද්‍යාලයේ විශිෂ්ටතම සිසුවාට හිමි සම්මානයද හිමි කරගනු ලැබුවා.\nඔරු පැදීමේ ක්‍රීඩාවට සමත්කම් දක්වන තිනෙත් ජාතික මට්ටමේ රන් පදක්කම් 7ක් සහ රිදී පදක්කම් 4ක් තමන් සතු කරගෙන තිබෙනවා.\nතිනෙත් මේ වන විට ශ්‍රී ජයවර්ධනපුර විශ්වවිද්‍යාලයේ විද්‍යාර්ථියෙක්.\nකුඩාම අවදියේදී ජීවිතය අසීරුවෙන් දිනාගත් තිනෙත්ට ජීවිතයේ වෙනත් අභියෝගයක් නොමැති තරම්.",
       "URL": "https://www.hirunews.lk/258030/මව්වරුන්-9ක්-අයිතිවාසිකම්-කියූ-බේබි-81සුනාමිය-සිහිපත්-කරයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2251"
}