{
       "Source": "hirunews",
       "Timestamp": "Saturday, 04 June 2022 - 16:12",
       "Headline": "ශ්‍රී ලංකා - ඔස්ට්‍රේලියා ක්‍රිකට් තරගාවලියේ ප්‍රවේශපත්‍ර අලෙවිය ඇරඹෙයි (වීඩියෝ)",
       "News Content": "ලබන 07 වැනිදා සිට ආරම්භ වන ඔස්ට්‍රේලියානු ක්‍රිකට් කණ්ඩායමේ ශ්‍රී ලංකා තරග සංචාරයට අදාළ ප්‍රවේශ පත්‍ර අලෙවිය ආරම්භ වී තිබෙනවා.\nජුනි මස 07 වැනිදා ආරම්භ වන දෙරට අතර පන්දුවාර විස්සයි-20 තරගාවලියෙන් අනතුරුව තරග 5 කින් සමන්විත එක්දින තරගාවලියත් අනතුරුව තරග 2 කින් සමන්විත ටෙස්ට් තරගාවලියත් පැවැත්වීමටයි නියමිතව ඇත්තේ.\nතරගාවලිය නැරඹීමට බලාපොරොත්තු වන ක්‍රීඩා ලෝලීන්ට www.srilankacricket.lk නිල වෙබ් අඩෙවයෙන් ද ප්‍රවේශ පත්‍ර වෙන්කරවා ගත හැකි වන අතරම ශ්‍රී ලංකා ක්‍රිකට් ආයතනයේ පිහිටුවා තිබෙන ප්‍රවේශපත්‍ර කවුලුවෙන් මිලදී ගැනීමේ අවස්ථාව පවතිනවා.\nමේ අතර පල්ලකැලේ සහ ගාල්ල අන්තර්ජාතික ක්‍රීඩාංගණවලදී පැවැත්වෙන තරග සඳහා වන ප්‍රවේශ පත්‍ර ජුනි 08 වැනිදා සහ ජුනි 26 වැනිදා සිට මිලදී ගැනීමට ක්‍රිකට් ලෝලීන්ට අවස්ථාව උදාවෙනු ඇති.\nඅන්තර්ජාල ඔස්සේ වෙන්කර ගනු ලබන ප්‍රවේශ පත්‍ර ඉහත සඳහන් ස්ථානවලින් මෙන්ම තරග පැවැත්වෙන දිනයන්හි එදින දොරටුවෙන්ද ලබාගත හැකි වන ආකාරයටයි ශ්‍රී ලංකා ක්‍රිකට් ආයතනය කටයුතු සැලසුම් කර ඇත්තේ.\nකොළඹ ආර්. ප්‍රේමදාස ක්‍රීඩාංගණයේ පැවැත්වෙන තරග සඳහා රුපියල් 300, 1500, 2500, 4000 සහ 5000 යන මිල ගණන්වලටද පල්ලකැලේ ජාත්‍යන්තර ක්‍රීඩාංගණයේ පැවැත්වෙන තරගවල ප්‍රවේශ පත්‍ර රුපියල් 300, 2000, 4000, 5000 සහ 6000 යන මිල ගණන් වලටද අලෙවි වනවා.\nගාල්ලේ පැවැත්වෙන ටෙස්ට් තරග සඳහා රුපියල් 300, 500, 1000, 5000 සහ 7500 යන මිල ගණන්වලට ප්‍රවේශ පත්‍ර අලෙවි වනු ඇති.\nගතවූ වසර 2කට අධික කලයේදී රට තුළ පැවැති කොරෝනා වසංගත තත්ත්වය හේතුවෙන් තරග නැරඹීමේ අවස්ථාව සීමිත පිරිසකට උදාවුවත් මෙම තරගාවලියේදී මුලු ක්‍රීඩාංගණයම ප්‍රේක්ෂකයින් වෙනුවෙන් විවෘත කිරීමට සෞඛ්‍ය අංශ අවසර දී තිබීම ද විශේෂත්වයක්.",
       "URL": "https://www.hirunews.lk/306210/ශ්‍රී-ලංකා-ඔස්ට්‍රේලියා-ක්‍රිකට්-තරගාවලියේ-ප්‍රවේශපත්‍ර-අලෙවිය-ඇරඹෙයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1119"
}