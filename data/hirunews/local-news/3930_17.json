{
       "Source": "hirunews",
       "Timestamp": "Wednesday, 23 May 2018 - 18:45",
       "Headline": "ආපදා තත්ත්වයෙන් දිස්ත්‍රික්ක 18 කට බලපෑම් - මරණ 11 ක් - 105,352 කට පීඩා",
       "News Content": "බෙංගාල බොක්කේ පවතින කැළඹිලි සහගත තත්ත්වය අඩු පීඩන තත්ත්වයක් දක්වා වර්ධනය වුවහොත් ඉදිරි දින කිහිපයේදීත් ගිගුරුම් සහිත වැසි අපේක්ෂා කළ හැකි බව කාලගුණ විද්‍යා දෙපාර්තමේන්තුව ප්‍රකාශ කළා.\nඅද රාත්‍රියේත් බොහෝ ප්‍රදේශවලට තද වැසි ඇතිවිය හැකි බවයි එම දෙපාර්තමේන්තුව කියා සිටියේ.\nදිස්ත්‍රික්ක 18 කට බලපා  ඇති අයහපත් කාලගුණ තත්ත්වය හේතුවෙන් මේ වනවිට පුද්ගලයින් 105,352 දෙනෙකු පීඩාවට පත්ව ඇති අතර, සිදුවූ පුද්ගල මරණ 11 ක් දක්වා ඉහළ ගොස් තිබෙනවා.\nකල්පිටිය කලපුවේ මසුන් මරමින් සිටි ධීවරයෙකු ද අද උදෑසන අකුණුසැර වැදීමකින් ජීවිතක්ෂයට පත්වූ අතර, ඔහු 63 හැවිරිදි සිව්දරු පියෙක්.\nවර්ෂාවත් සමඟ  ඇතිවන අකුණු අනතුරු හේතුවෙන් පසුගිය දින කිහිපය තුළ පමණක් පුද්ගලයින් පස්දෙනෙකු ජීවිතක්ෂයට පත්ව තිබෙනවා.\nමීට අමතරව වසරේ මේ දක්වා කාලය තුළ අකුණු අනතුරුවලින් පුද්ගලයින් 9 දෙනෙකු ජීවිතක්ෂයට පත්ව ඇති බවයි ආපදා කළමනාකරණ මධ්‍යස්ථානය සඳහන් කළේ.\nමේ අතර වර්ෂාවත් සමඟ කළු ගඟේ ජල මට්ටම අද රාත්‍රිය වනවිට ඉහළ යා හැකි බැවින් ඒ පිළිබඳව අවධානයෙන් සිටින ලෙස වාරිමාර්ග දෙපාර්තමේන්තුව ජනතාවගෙන් ඉල්ලා සිටියා.\nපසුගිය දින කිහිපය තුළ ඉහළ ගොස් තිබූ කැළණි ගෙඟ් ජල මට්ටම මේ වනවිට පහළ බසිමින් පවතින අතර, එය නාගලගම් වීථිය ජල මාපකයේ ඉහළ අගයක පවතිනවා.\nඑමෙන්ම මහවැලි, නිල්වලා යන ගංඟාවල මෙන්ම මා ඔය සහ අත්තනගලූ ඔයේ ජල මට්ටම පහළ බසිමින් පවතින බවයි වාරිමාර්ග දෙපාර්තමේන්තුව සඳහන් කළේ.\nපවතින ආපදා තත්ත්වය සම්බන්ධයෙන් දැනුම්වත්කිරීම සඳහා අදත් ආපදා කළමනාකරණ මධ්‍යස්ථානය විශේෂ මාධ්‍ය හමුවක් කැඳවා තිබුණා.\nමේ අතර රාජාංගණය, දැදුරුඔය, පොල්ගොල්ල සහ උඩවලව යන ජලාශවල වාන් දොරටු තවමත් විවෘතව පවතින බව වාරිමාර්ග අධ්‍යක්ෂ මාලා අලවතුගොඩ එහිදී කියා සිටියා.\nවැසි තත්ත්වයේ වැඩිවීමත් සමග තවත් දිස්ත්‍රික්ක 6 ක් සඳහා තවදුරටත් නායයෑම් අනතුරු ඇඟවීමක් ජාතික ගොඩනැගිලි පර්යේෂණ සංවිධානය නිකුත් කර තිබෙනවා.\nමහනුවර, මාතලේ, බදුල්ල, කුරුණෑගල, ගම්පහ සහ කොළඹ එම දිස්ත්‍රික්ක වන අතර, මීට පෙර රත්නපුර, කෑගල්ල, නුවරඑළිය, කළුතර සහ ගාල්ල දිස්ත්‍රික්ක සදහා පැනවූ නායායෑම් අවදානමද එලෙසින්ම ක්‍රියාත්මකයි.\nවර්ෂාවත් සමඟ තවමත් දැඩි බලපෑම් එල්ලවී  ඇත්තේ පුත්තලම සහ රත්නපුර දිස්ත්‍රික්කවලටයි.\nපුත්තලම දිස්ත්‍රික්කයේ කුඩා වැව් සියල්ලම මේ වනවිට වාන් දමමින් පවතින නිසා මහවැව, මාදම්පේ, නාත්තණ්ඩිය සහ ආරච්චිකට්ටුව යන ප්‍රදේශවල පහත්බිම් ජලයෙන් යටවී ඇති බවයි අප වාර්තාකරුවන් සඳහන් කළේ.\nමේ අතර රත්නපුර දිස්තික්කයේ ගංවතුර තත්ත්වය අඩුවෙමින් පවතින බවයි එහි සිටින හිරු වාර්තාකරු ධනේෂ් පෙරේරා සඳහන් කළේ.\nමේ වනවිටත් ගම්පහ සහ කොළඹ යන දිස්ත්‍රික්කවලද ඇතැම් පහත් බිම් ජලයෙන් යටවී තිබෙනවා.\nකැළණි ගඟ පිටාර ගැලීමත් සමඟ බියගම මල්වාන ප්‍රදේශයේ මාර්ග මෙන්ම පහත් බිම් රැසක් තවමත් ජලයෙන් යටවී පවතින බවටයි වාර්තාවන්නේ.\nගිලා බැසීමේ අවදානමක් හේතුවෙන් බියගම - කඩුවෙල නගර යා කෙරෙන ප්‍රධාන පාලමේ වාහන ධාවනය එක් මංතීරුවකට අද සීමා කෙරුණා.\nවර්ෂාවත් සමඟ හානිවූ මාර්ග සම්බන්ධයෙන් තොරතුරු ලබාදීමට මාර්ග සංවර්ධන අධිකාරිය විශේෂ දුරකථන අංක කිහිපයක්ද මේ වනවිට හඳුන්වාදී තිබෙනවා.\nඅධිවේගී නොවන අනෙකුත් මාර්ග සම්බන්ධයෙන් 1968 යන දුරකථන අංකයටත්, අධිවේගී මාර්ගය සම්බන්ධයෙන් 1969 යන දුරකථන අංකවලට දැනුම්දීමේ හැකියාව පවතින බවයි මාර්ග සංවර්ධන අධිකාරිය සඳහන් කළේ.\nමේ අතර ආපදාවන්ට මුහුණදීමට ත්‍රිවිධ හමුදාවේ 5204 දෙනෙකුගෙන් සමන්විත කණ්ඩායමක් සූදානම් කර ඇති බවයි යුද හමුදා මාධ්‍ය ප්‍රකාශක බ්‍රිගේඩියර් සුමිත් අතපත්තු හිරු ප්‍රවෘත්ති අංශයට සඳහන් කළේ.\nමියගිය අයෙකු වෙනුවෙන් රුපියල් ලක්ෂ 10 ක උපරිමයක් දක්වා වන්දි ලබාදීමට සහ නිවාස පිරිසිඳු කරගැනීම සඳහා එක් ඒකකයකට රුපියල් දස දහසක් ලබාදීමට සූදානම් බවද රජය ප්‍රකාශ කළා.\nසහන කටයුතු වෙනුවෙන් වෙන් කර ඇති මුදල රුපියල් මිලියන 49 ක්.",
       "URL": "https://www.hirunews.lk/191407/ආපදා-තත්ත්වයෙන්-දිස්ත්‍රික්ක-18-කට-බලපෑම්-මරණ-11-ක්-105352-පීඩා",
       "Category": "Local News",
       "Parent URL": "https://www.hirunews.lk/local-news.php?pageID=3930"
}