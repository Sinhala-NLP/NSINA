{
       "Source": "hirunews",
       "Timestamp": "Wednesday, 14 June 2023 - 15:17",
       "Headline": "සූපවේදී පබිලිස් සිල්වාගේ කෘතියට ශ්‍රේෂ්ඨාධිකරණයෙන් තීන්දුවක්",
       "News Content": "ප්‍රවීණ සූපවේදී පබිලිස් සිල්වාගේ 2005 වසරේදී ප්‍රකාශයට පත් කෙරුණු ‘ගල්කිස්ස හෝටලයේ පබ්ලිස් සිල්වාගේ හෙළ රටාවට ඉවුම් පිහුම්’ නමැති සිංහල පොතේ ප්‍රකාශන හිමිකම සම්බන්ධයෙන් ගැටලුකාරි තත්ත්වයක් උද්ගතව තිබුණා.\nමෙම ගැටලුකාරී තත්ත්වය සමථයකට පත් කරමින් ශ්‍රේෂ්ඨාධිකරණය විසින් තීන්දුවක් ලබා දී තිබෙනවා.\nමෙම තීන්දුව පබිලිස් සිල්වාට සහ මෙම කෘතියෙහි ප්‍රකාශකයන් වන සරසවි ප්‍රකාශකයන්ට පක්ෂව ලබා දී ඇති බවයි වාර්තා වන්නේ.\nමෙම සිද්ධිය වාර්තා වන අන්දමට, \"ගල්කිස්ස හෝටලයේ පබ්ලිස් සිල්වාගේ හෙළ රට වට ඉවුම් පිහුම්\" නමැති කෘතියෙහි ප්‍රකාශන හිමිකම සම්බන්ධයෙන් 2013 වසරේ වාණිජ මහාධිකරණය විසින් දුන් තීන්දුවට එරෙහිව නඩුවේ විත්තිකාර අභියාචනාකරු වන සරසවි ප්‍රකාශකයෝ (පෞද්ගලික) සමාගම ශ්‍රේෂ්ඨාධිකරණයට අභියාචනයක් ඉදිරිපත් කර තිබෙනවා.\nමෙහිදී මෙම කෘතියෙහි කතුවරයා වන සූපවේදී පබිලිස් සිල්වාට සහ සරසවි ප්‍රකාශකයන්ට පක්ෂව එම තීන්දුව ප්‍රකාශ කොට ඇත්තේ මුර්දු ප්‍රනාන්දු, ප්‍රීති පද්මන් සූරසේන සහ ඒ.එච්.එම්.ඩී. නවාස් යන ත්‍රිපුද්ගල ශ්‍රේෂ්ඨාධිකරණ විනිසුරු මඩුල්ලක විසින්.\nඑහෙත් මෙම කෘතිය සම්පාදනය කර ඇත්තේ ධර්මා එස්. සමරනායක නමැත්තියක් විසින් බවයි වාර්තා වන්නේ. ඇය සිංහල කාන්තා පුවත්පතක හිටපු කර්තෘවරියක්.\nකෘතිය සම්පාදනය කිරීම වෙනුවෙන් ඇයට සරසවි ප්‍රකාශකයන් විසින් ගෙවීමක් කර තිබුණේ පබිලිස් සිල්වාගේ ඉල්ලීමකට අනුව බවයි වාර්තා වන්නේ..\nපොතේ ප්‍රකාශන අයිතිය සම්පූර්ණයෙන්ම හිමිව තිබුණේ සූපවේදී පබිලිස් සිල්වාටයි.\nපොතේ හිමිකරු ලෙස ඔහු සරසවි ප්‍රකාශකයන් සමඟ ගිවිසුමකට එළැඹ තිබුණ අතර එහි කොන්දේසි මත සරසවි ප්‍රකාශකයෝ සූපවේදී පබිලිස් සිල්වාට කර්තෘභාග ගෙවා තිබෙනවා.\nඑහෙත් එහි හයවන සංස්කරණය සිදු වුණ 2008 වසරේදී මෙම කෘතිය සම්පාදනය කරන ලද ධර්මා එස්. සමරනායක විසින් පොතේ කතුවරිය තමන් බැවින් ඇයට කර්තෘභාග හිමි විය යුතු යැයි සරසවි ප්‍රකාශකයන්ට එරෙහිව මහාධිකරණයේ නඩුවක් ගොනු කර තිබෙනවා.\nඑහිදී මහාධිකරණය විසින් ඇයට පක්ෂව තීන්දුවක් ලබා දෙමින් ප්‍රකාශන අයිතිය ධර්මා එස්. සමරනායක සතු වන බව ප්‍රකාශ කර තිබෙන බවයි වාර්තා වන්නේ. එමෙන්ම සරසවි ප්‍රකාශකයන්ට පොත ප්‍රකාශනය කිරීම, බෙදාහැරීම, සන්තකයේ තබාගැනීම සහ විකිණීම වළක්වමින් ස්ථිර වාරණ නියෝගයක් නිකුත් කර තිබෙනවා.\nබුද්ධිමය දේපළ පනතේ විධිවිධාන යටතේ සම්පාදකයාට ගෙවීමක් කරන ලෙස ද ප්‍රකාශකයාට නියෝග කර තිබෙනවා\nපසුව සරසවි ප්‍රකාශකයන් විසින් ඉදිරිපත් කරන ලද අභියාචනය විභාග කිරීමෙන් ද, සියලු පාර්ශ්වයන් විසින් ඉදිරිපත් කරන ලද සාක්ෂි සහ ඉදිරිපත් කිරීම් සලකා බැලීමෙන් සහ මහාධිකරණය විසින් ලබාදුන් පූර්ව තීන්දුව ද පරීක්ෂා කිරීමෙන් අනතුරුව ශ්‍රේෂ්ඨාධිකරණයේ ත්‍රිපුද්ගල විනිසුරු මඩුල්ල ඒකමතිකව ප්‍රකාශ කර ඇත්තේ කෘතියේ කතෘ, හිමිකරු සහ ප්‍රකාශන හිමිකරු වන්නේ ධර්මා එස්. සමරනායක නොවන බවයි.\nඑමෙන්ම මහාධිකරණ තීන්දුව ප්‍රතික්ෂේප කරන ලෙසත්, ධර්මා එස්. සමරනායක විසින් කරන ලද පැමිණිල්ල නිෂ්ප්‍රභ කිරීමටත් ත්‍රිපුද්ගල විනිසුරු මඩුල්ල ඒකමතිකව තීන්දුවක් ලබා දී තිබෙනවා.",
       "URL": "https://www.hirunews.lk/337926/සූපවේදී-පබිලිස්-සිල්වාගේ-කෘතියට-ශ්‍රේෂ්ඨාධිකරණයෙන්-තීන්දුවක්",
       "Category": "Local News",
       "Parent URL": "https://www.hirunews.lk/local-news.php?pageID=269"
}