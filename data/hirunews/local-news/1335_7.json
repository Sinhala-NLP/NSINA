{
       "Source": "hirunews",
       "Timestamp": "Friday, 25 February 2022 - 7:45",
       "Headline": "යුද ගිනි දැල් මැද ලක්ෂයක් අගනුවර හැර යයි - චර්නෝබිල් න්‍යෂ්ටික සංකීර්ණ බිමත් රුසියාවට",
       "News Content": "දෙවන ලෝක යුද්ධයෙන් පසු යුරෝපීය රාජ්‍යයකට එල්ල වූ දැවැන්තම හමුදා ප්‍රහාරය ලෙසින් රුසියාව ඊයේ (24) ආරම්භ කළ යුක්රේන ආක්‍රමණයේ දී පැය විසි හතරක් ඇතුළත ජීවිත හානි 137 ක් වාර්තා වී තිබෙනවා.\nයුක්රේන ජනාධිපති සෙලෙන්ස්කි ප්‍රකාශ කළේ හමුදා සෙබළුන් මෙන්ම සාමාන්‍ය වැසියන් ද එලෙස මියගිය පිරිස අතර වන බවයි.\nගුවනින්, ගොඩබිමින් සහ මුහුදින් රුසියානු හමුදා යුක්රේනයේ උතුරු, නැගෙනහිර සහ දකුණු දේශසීමාවලින් ඊයේ කඩාවැදුණා.\nඑහිදී ක්‍රියෆ් අගනුවරින් නික්මීමට ජනතාව පෙළ ගැසී සිටි අයුරු විදෙස් මාධ්‍ය වාර්තා කළා. ජගත් සංවිධානය ප්‍රකාශ කළේ ලක්ෂයකට අධික පිරිසක් මේ වනවිට යුක්රේන අගනුවර හැරගොස් ඇති බවයි.\nමේ අතර පන් ලක්ෂයකට අධික ජනගහණයක් වෙසෙන මරියුපොල් වරාය නගරයෙන් පිපිරීම් රැසක් වාර්තාවී තිබෙනවා.\nඑමෙන්ම ලොව දරුණුතම න්‍යෂ්ටික ආපදාව සිදු වූ චර්නෝබිල් බලාගාර සංකීර්ණය ද මේ වනවිට රුසියානු හමුදාව විසින් අත්පත් කරගෙන තිබෙනවා.\nපැරණි සෝවියට් සමූහාණ්ඩුවට අයත්ව තිබූ යුක්රේනයේ චර්නෝබිල් න්‍යෂ්ටික බලාගාරය පිපිරීමට ලක්වූයේ 1986 වසරේදියි.\nමේ අතර යුක්රේන ආක්‍රමණයට ප්‍රතිචාර දක්වමින් බ්‍රිතාන්‍යය සහ ඇමරිකා එක්සත් ජනපදය රුසියාවට එරෙහිව නව සම්බාධක පනවා ඇති අතර, බැංකු වත්කම් අත්හිටුවීමද ඊට ඇතුළත්.\nකෙසේ නමුත් බැංකු අතර ගණුදෙනු තොරතුරු හුවමාරු වන ස්විෆ්ට් පද්ධතියෙන් රුසියාව ඉවත් කරලීම මෙතෙක් සිදුකර නොමැත්තේ එමඟින් අනෙකුත් රටවලට ද බලපෑම් එල්ලවීම හේතුවෙන්.\nකෙසේ නමුත් ආක්‍රමණය සාධාරණීකරණය කරමින් රුසියානු ජනාධිපති ව්ලැදිමීර් පුටින් කියා සිටියේ රුසියාවේ ආරක්ෂාව තහවුරු කිරීමට වෙනත් මාර්ගයක් නොමැති බවයි.\nඑහෙත් යුක්රේන ආක්‍රමණය රුසියාවට දරුණු ප්‍රතිවිපාක අත්කරදෙනු ඇතැයි ඇමරිකානු ජනපති ජෝ බයිඩ්න් යළි අනතුරු ඇඟවීමක් කළා.\nයුක්රේන ජනාධිපති වොලඩමයර් සෙලෙන්ස්කි සඳහන් කළේ සටන් කිරීමට සූදානම් ඕනෑම පුරවැසියෙකුට ආයුධ ලබාදෙන බවයි.\nඑමෙන්ම තමා සහ පවුලේ සාමාජිකයන් රුසියානු හමුදාවල අංක එකේ ඉලක්කය වුවත් යුක්රේන අගනුවර තවදුරටත් රැඳී සිටින බව ඔහු සඳහන් කළා.\nරුසියානු ආක්‍රමණය හමුවේ අවසන් සෙබළා දක්වා සටන් කරන බවට යුක්රේන ජනාධිපති සෙලෙන්ස්කි ප්‍රතිඥා ලබාදුන් අතර, මේ වනවිට අගනුවර ආසන්නයේ ගැටුම් උත්සන්න වී ඇති බව වාර්තාවනවා.\nනගරයෙන් පිටත පිහිටි ගුවන් තොටුපල කේන්ද්‍ර කොටගෙන මේ වනවිට ගැටුම් ඇවිලී ඇති අතර, නගරයට ඇතුලුවීම සඳහා එය වැදගත් කේන්ද්‍රස්ථානයක් ලෙසයි සැළකෙන්නේ.\nයුක්රේනයේ ප්‍රධාන නගර සහ හමුදා කඳවුරු වෙත ගුවන් සහ මිසයිල ප්‍රහාර අඛන්ඩව එල්ලවන අතර, රුසියානු යුද ටැංකි නගර, ගම් දනව් සිසාරා ඉදිරියට ඇදී එන බව සඳහන්.\nමේ අතර න්‍යෂ්ටික අවි තර්ජනයක් පිළිබඳව ජනපති පුටින් සිදුකළ ප්‍රකාශයට ප්‍රතිචාර දක්වමින් ප්‍රංශ විදේශ අමාත්‍යවරයා සඳහන් කළේ නේටෝ සංවිධානය සතුවද න්‍යෂ්ටික අවි පවතින බව ඔහු වටහා ගත යුතු බවයි.\nකිසියම් තුන්වන පාර්ශ්වයක් ගැටුම්වලට මැදිහත් වුවහොත් ක්‍ෂණිකව ප්‍රතිචාර දක්වන බවයි ජනපති පුටින් ප්‍රකාශ කළේ.\nමේ අතර යුරෝපයේ සිය හමුදා බලඇණි ශක්තිමත් කරලීම සඳහා 7,000 කට අධික නව හමුදා කණ්ඩයක් එහි යැවීමට ඇමරිකානු ජනාධිපති ජෝ බයිඩ්න් තීරණය කර තිබෙනවා.\nමේ අතර යුක්රේනයේ පවතින තත්ත්වය උත්සන්න වීම හේතුවෙන්, එහි රැඳී සිටින අනෙකුත් ශ්‍රී ලාංකිකයන් ආරක්ෂිතව මෙරටට එවීමේ කටයුතු සම්බන්ධීකරණය කිරීම සඳහා සුදුසු පියවර ගන්නා ලෙස, අන්කාරා හි පිහිටි ශ්‍රී ලංකා තානාපති කාර්යාලයට විදේශ අමාත්‍යංශය උපදෙස් ලබා දී තිබෙනවා.\nමේ පිළිබඳව තොරතුරු දැනගැනීම සඳහා යුක්රේනයේ සිටින ශ්‍රී ලාංකිකයන්ට අන්කාරා හි පිහිටි ශ්‍රී ලංකා තානාපති කාර්යාලයේ ස්ථාපිත පැය විසිහතර මුළුල්ලේ ක්‍රියාත්මක වන ක්ෂණික දුරකතන ඇමතුම් මාර්ග ඔස්සේ සම්බන්ධ වීමේ හැකියාව පවතිනවා.\nඒ අනුව 90 534 456 94 98 හෝ 90 312 427 10 32 යන දුරකතන අංකවලට ඇමතිය හැකියි.",
       "URL": "https://www.hirunews.lk/297971/යුද-ගිනි-දැල්-මැද-ලක්ෂයක්-අගනුවර-හැර-යයි-චර්නෝබිල්-න්‍යෂ්ටික-සංකීර්ණ-බිමත්-රුසියාවට",
       "Category": "Local News",
       "Parent URL": "https://www.hirunews.lk/local-news.php?pageID=1335"
}