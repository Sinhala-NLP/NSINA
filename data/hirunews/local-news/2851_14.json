{
       "Source": "hirunews",
       "Timestamp": "Sunday, 15 March 2020 - 17:59",
       "Headline": "මැතිවරණය නියමිත පරිදි පවත්වන බව, ජනපති සාක් රාජ්‍ය නායකයින්ගේ වීඩියෝ සංවාදයේදී කියයි",
       "News Content": "කොරෝනා වෛරසය ව්‍යාප්ත වීමේ අවදානමක් පැවතියත් මහමැතිවරණය නියමිත පරිදි පවත්වන බව ජනාධිපති ගෝඨාභය රාජපක්ෂ ප්‍රකාශ කළා.\nජනාධිපතිවරයා මේ බව කියා සිටියේ නව කොරෝනා වෛරසයට එරෙහිව සටන් වැදීමේ මාර්ග සිතියමක් සැකසීම සම්බන්ධයෙන් සාක් රාජ්‍ය නායකයන් සමඟ වීඩියෝ සංවාදයකට අද එක්වෙමින්.\nනව කොරෝනා වෛරසය රටවල් 155ක පුද්ගලයන් එක්ලක්ෂ 57,844 දෙනෙකුට ආසාදනය වී ඇති බව තහවුරු වී තිබෙනවා.\nඑමෙන්ම මරණ සංඛ්‍යාව ද 5846 දක්වා ඉහළ ගොස් ඇති බවයි විදෙස් වාර්තා සඳහන් කළේ.\nවෛරසය ව්‍යාප්තිය ආරම්භ වූ චීනයේ මේ වන විට ආසාදිතයන් 80,849 දෙනෙකු වාර්තා වන අතර, සටහන් වන මරණ සංඛ්‍යාව 3199ක්.\nචීනයෙන් පසුව වැඩිම මරණ සංඛ්‍යාවක් ඉතාලියෙන් වාර්තා වන අතර එම සංඛ්‍යාව 1441ක්. ඉතාලියට පසු යුරෝපයෙන් වැඩිම බලපෑමක් එල්ල වී ඇත්තේ ස්පාඤ්ඤයට වන අතර ගත වූ පැය 24 තුළ එරටින් නව ආසාදිතයන් 191ක් වාර්තා වීමත් සමඟ ආසාදිතයන් සංඛ්‍යාව 6394 දක්වා ඉහළ ගොස් තිබෙනවා.\nඑමෙන්ම, එරටින් වාර්තා වන මරණ සංඛ්‍යාව 198ක්.\nප්‍රංශයේ රාජ්‍ය ලේකම් බෲන් පෝර්සන්ට ද නව කොරෝනා වෛරසය ආසාදනය වී ඇති බව එරට මාධ්‍ය වාර්තා කර තිබෙනවා. ප්‍රංශයෙන් මේ වන විට කොරෝනා මරණ 91ක් වාර්තා වී ඇති අතර ආසාදිතයන් 4499ක් ලෙසයි සටහන් වන්නේ.\nඉන්දියාවේ නව කොරෝනා වෛරසය ආසාදනය වී ඇති බවට තහවුරු වූ රෝගීන්ගේ සංඛ්‍යාව 107 දක්වා ඉහළ ගොස් තිබෙනවා.\nකේරළ ප්‍රාන්තයෙන් 22ක්, උත්තර් ප්‍රාන්තයෙන් 11ක්, හර්යානා ප්‍රාන්තයෙන් විදේශිකයන් 14ක් වාර්තා වී ඇති අතර, නවදිල්ලියෙන් කොරෝනා ආසාදිතයන් 7 දෙනෙකු හඳුනාගෙන තිබෙනවා.\nඉන්දියාවේ කොරෝනා මරණ දෙකක් මේ දක්වා වාර්තා වී ඇති අතර එම මරණ දෙකම වාර්තා වී ඇත්තේ නවදිල්ලියෙන්.\nමේ අතර, ඉන්දියාවේ කොචි ගුවන් තොටුපළේ සිට ඩුබායි බලා පිටත්ව යාමට නියමිතව තිබූ ගුවන් යානයක සිටි බ්‍රිතාන්‍ය ජාතිකයෙකුයෙකුට කොරෝනා ආසාදනය වී ඇති බවට තහවුරු වීම නිසා එම යානයෙහි සිටි මගීන් 289ක් ගුවන් ගමන් ආරම්භයට පෙර ඉන් ඉවත් කර ගැනීමට ගුවන් තොටුපළ බලධාරීන් කටයුතු කර තිබෙනවා.\nඅදාළ බ්‍රිතාන්‍ය ජාතිකයා තවත් 19 දෙනෙකු සමඟ කේරළයේ සංචාරයක නිරතව ඇති අතර, කොරෝනා ආසාදනය වී ඇති බවට සැකපිට නිරෝධායනයට ලක් කර සිටි ඔහු බලධාරීන්ට නොදන්වා ගුවන් තොටුපල වෙත ගොස් සිය කණ්ඩායම සමඟ එක්වී ඇති බව සඳහන්.\nකෙසේ නමුත් පසුව ඔහු ඇතුලූ සංචාරක කණ්ඩායම ගුවන් යානයෙන් බස්සවා ඇති අතර, පසුව තීරණය කර ඇත්තේ සියලූම මගීන් වෛද්‍ය පරීක්ෂණයකට ලක් කළ යුතු බවටයි.\nඉතාලියේ මිලාන් සිට නවදිල්ලියට පැමිණි ඉන්දීය ජාතිකයන් 218 දෙනෙකු ද ඉන්දු - ටිබෙට් දේශසීමාවේ පිහිටි පොලිස් කදවුරකට නිරෝධායනය සඳහා අද යොමු කළා.\nමේ අතර, අද මධ්‍යම රාත්‍රියෙන් පසු  ඕස්ට්‍රේලියාවට පැමිණෙන සියලූදෙනා දින 14 ක ස්වයං නිරෝධායනයට ලක්විය යුතු බව එරට අග්‍රාමාත්‍ය ස්කොට් මොරිසන් ප්‍රකාශ කළා. එමෙන්ම විදේශීය මගී නෞකාවලටද ඉදිරි දින 30 තුළ  ඕස්ට්‍රේලියානු වරායවල නැංගුරම්ලෑම තහනම් වනවා.\nතහවුරු කළ කොරෝනා වෛරස් ආසාදිත සංඛ්‍යාව 250 ක් වන අතර, එරටින් මරණ 3 ක්ද වාර්තාවුණා.",
       "URL": "https://www.hirunews.lk/236559/මැතිවරණය-නියමිත-පරිදි-පවත්වන-බව-ජනපති-සාක්-රාජ්‍ය-නායකයින්ගේ-වීඩියෝ-සංවාදයේදී-කියයි",
       "Category": "Local News",
       "Parent URL": "https://www.hirunews.lk/local-news.php?pageID=2851"
}