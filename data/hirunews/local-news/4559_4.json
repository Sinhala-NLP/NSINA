{
       "Source": "hirunews",
       "Timestamp": "Tuesday, 18 April 2017 - 11:06",
       "Headline": "තාජුඩීන් ඝාතන පරීක්ෂණයේදී පෞද්ගලික ඔත්තුකරුවන් පිළිබද වැඩි අවධානය",
       "News Content": "රගර් ක්‍රිඩක වසීම් තාජුඩීන් ඝාතනය සම්බන්ධයෙන් පෞද්ගලික ඔත්තුකරුවන් ලබා දුන් රහසිගත තොරතුරු පිළිබදව දැඩි අවධානය යොමු වී ඇති බව නීතිපතිවරයා අද අධිකරණයට දැනුම් දුන්නා.\nමීට අදාළ නඩුව කොළඹ අතිරේක මහේස්ත්‍රාත් ජයරාම් ට්‍රොක්සි හමුවේ අද කැදවූ අවස්ථාවේදී අතිරේක සොලිසිටර් ජනරාල් ඩිලාන් රත්නායක අධිකරණයට දැනුම් දුන්නේ පෞද්ගලික ඔත්තුකරුවන්ගේ තොරතුරු පිළිබදව විශේෂ පරික්ෂණයක් සිදුකරන බවයි.\nඑමෙන්ම ඝාතනයට ලක්වූ තාජුඩීන්ගේ ක්‍රෙඩිට්කාඩ්පතින් කිසිවෙකු විසින් මුදල් ලබාගෙන තිබේද යන්න පිළිබදවද පරික්ෂණ ක්‍රියාත්මක බවයි ඔහු අධිකරණය හමුවේ ප්‍රකාශ කළේ.\nමේ අතර, තාජුඩීන් ඝාතනය සිදු වූ දින කොටුව ජනාධිපති මන්දිරයෙන් පිටත් වූ රථවාහන පිළිබද සටහන් තබා තිබූ ලේඛනයේ කොළ ඉවත් කර ඇති බවට සිද්ධිය සම්බන්ධයෙන් විමර්ශන සිදුකරන අපරාධ පරික්ෂණ දෙපාර්තමේන්තුව අද අධිකරණය වෙත කරුණු වාර්තා කර තිබෙනවා.\nරගර් ක්‍රීඩක වසීම් තාජුඩීන් නාරාහේන්පිට ශාලිකා ක්‍රීඩාංගණය අසළ මාර්ගයක මෝටර් රථයක් තුළ මියගොස් සිටියදී සොයාගනු ලැබුවේ 2012 වසරේ මැයි මස 17 වනදායි.\nරිය අනතුරකින් ඔහු මියගිය බවට පළමුව වාර්තාවූවත් පසුව කරන ලද පරීක්ෂනවලදී තාජුඩීන් ඝාතනය කර ඇති බවට හෙළිවුණා.\nමේ අතර, සිද්ධිය සම්බන්ධයෙන් සාක්ෂි වසන් කිරීමේ චෝදනා මත අත්අඩංගුවට ගෙන සිටින හිටපු ජ්‍යෙෂ්ඨ නියෝජ්‍ය පොලිස්පති අනුර සේනානායක ද අද යළි අධිකරණය වෙත ඉදිරිපත් කෙරුණා.\nඑහිදී කොළඹ අතිරේක මහේස්ත්‍රාත් ජයරාම් ට්‍රොක්සි නියෝග කළේ සැකකරු මේ මස 27වනදා දක්වා යලි රක්ෂිත බන්ධනාගාරගත කරන ලෙසටයි.",
       "URL": "https://www.hirunews.lk/159403/තාජුඩීන්-ඝාතන-පරීක්ෂණයේදී-පෞද්ගලික-ඔත්තුකරුවන්-පිළිබද-වැඩි-අවධානය",
       "Category": "Local News",
       "Parent URL": "https://www.hirunews.lk/local-news.php?pageID=4559"
}