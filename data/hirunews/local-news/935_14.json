{
       "Source": "hirunews",
       "Timestamp": "Tuesday, 16 August 2022 - 21:25",
       "Headline": "අසර්බයිජානය හරහා යුරෝපයට පනින්න හැදූ ශ්‍රී ලාංකිකයන් දස දෙනෙකු කොටුවෙයි",
       "News Content": "අසර්බයිජානයේ ෆුසුලි Fuzuli හි බොයුක් බෙමෙන්ලි Boyuk Behmenli ගම්මානය අසල දේශ සීමා මායිමේ දී අගෝස්තු 12 වන දින රාත්‍රී 10:00 ට පමන සිදු කරන ලද සෝදිසි මෙහෙයුමක දී නීති විරෝධී ලෙස ඉරාන දේශ සීමාවට ඇතුළු වීමට උත්සාහ කළ ශ්‍රී ලාංකිකයන් දස දෙනෙකු එරට දේශ සීමා ආරක්ෂක හමුදා විසින් අත්අඩංගුවට ගෙන තිබෙනවා.\nමොවුන් මෙලෙස අත්අඩංගුවට ගෙන ඇත්තේ ගොරාඩිස් දේශසීමා කඳවුරට අනියුක්ත අසර්බයිජාන් දේශ සීමා ආරක්ෂක නිලධාරීන් විසින්.\nමෙම පි‍රිස සම්බන්ධයෙන් සිදුකළ මූලික විමර්ශනයේදී, හෙලි වී ඇත්තේ මෙම පිරිස සංචාරකයින් ලෙස නීත්‍යානුකූලව අසර්බයිජානය ට පැමිණි ඇති බවයි.\nපසුව, ඔවුන් අලී සාර් නැමති ඉරාන පුරවැසියෙකු සමඟ, දේශ සීමාව උල්ලංඝනය කරමින් ඉරානයට ඇතුළු වීමට සලසුම් කර තිබෙනවා.\nඑතනින් පසු ඉරානය හරහා ගොස් තුර්කියට ඇතුළු වී ඒ හරහා යුරෝපීය රටකට හොර රහසේ ඇතුළු වීම මෙම පිරිසේ ඉලක්කය වී ඇති බවයි මෙතෙක් සිදුකරන ලද ප්‍රශ්න කිරීම්වලදී හෙළි වී ඇත්තේ.\nකෙසේ වෙතත් මේ වන විට අසර්බයිජානය හරහා මෙම භූමි මාර්ග ඔස්සේ යුරෝපාකරය ට පලායාම ප්‍රචලිත වීමත් සමග අසර්බයිජාන් දේශ සීමා ආරක්ෂක හමුදාවන් විසින් නීති විරෝධීව ඔවුන්ගේ දේශසීමාවන් තරණය කරනු ලබන සංක්‍රමණිකයන් හඳුනා ගැනීම සහ ඔවුන් අත්අඩංගුවට ගැනීම සඳහා විශේෂ මෙහෙයුම් සහ විමර්ශන ක්‍රියාමාර්ග වැඩිකර තිබෙනවා.",
       "URL": "https://www.hirunews.lk/312951/අසර්බයිජානය-හරහා-යුරෝපයට-පනින්න-හැදූ-ශ්‍රී-ලාංකිකයන්-දස-දෙනෙකු-කොටුවෙයි",
       "Category": "Local News",
       "Parent URL": "https://www.hirunews.lk/local-news.php?pageID=935"
}