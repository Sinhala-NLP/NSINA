{
       "Source": "hirunews",
       "Timestamp": "Tuesday, 17 August 2021 - 14:26",
       "Headline": "අපි බල්ලො මැරුවෙ නෑ - BMICH කළමනාකාරීත්වය චෝදනා ප්‍රතික්ෂේප කරයි",
       "News Content": "බණ්ඩාරනායක සම්මන්ත්‍රණ ශාලා පරිශ්‍රයේ සැරිසරන අයාලේ යන සුනඛයින්ට වස දී මරා දැමීමට එම පරිශ්‍ර පරිපාලනය කටයුතු කර ඇති බවට සමාජ මාධ්‍ය ඔස්සේ පැතිර යන අසත්‍ය ප්‍රකාශ බණ්ඩාරනායක සම්මන්ත්‍රණ ශාලා පරිශ්‍ර කළමනාකාරිත්වය ප්‍රතික්ෂේප කරනවා.\nමාධ්‍ය වෙත නිවේදනයක් නිකුත් කරමින් ඔවුන් පවසන්නේ මෙම ප්‍රකාශයන් සම්පූර්ණයෙන්ම ‍සත්‍යයෙන් තොර බවයි.\nබණ්ඩාරනායක සම්මන්ත්‍රණ ශාලා පරිශ්‍රය තුල විශාල වශයෙන් ගැවසෙන අයාලේ යන සුනඛයින් එහි ගනුදෙනුකරුවන්ට, අමුත්තන්ට සහ කාර්ය මණ්ඩලයට ගැටළු රාශියක් ඇති කරන බව එම නිවේදනයේ සඳහන්.\nඑම නිවේදනයේ දැක්වෙන්නේ බණ්ඩාරනායක පරිශ්‍රය තුල අවස්ථා 4 ක් හෝ 5 කදී මෙම සුනඛයින් විසින් ප්‍රහාර එල්ල කර ඇති බවයි.\nඑක් අවස්ථාවක මෙම සුනඛයින් ජලභීතිකා එන්නත් ලබා දීමට පැමිණි කාර්ය මණ්ඩල සාමාජිකයෙකුට ද පහර දුන් බව එම නිවේදනයේ සඳහන්.\nඑමෙන්ම පරිශ්‍රයේ පැවැත්වෙන විවිධ පන්තිවලට සහභාගී වන සිසුන්ගේ දෙමාපියන්ගෙන් ද මේ සම්බන්ධයෙන් පැමිණිලි රාශියක් ලැබී ඇති බවයි මෙම නිවේදනයේ දැක්වෙන්නේ.\nඑහි වැඩිදුරටත් දැක්වෙන්නේ සිය සංකීර්ණයෙන් හමු වූ සුනඛයින් එන්නත් හා වන්ධ්‍යාකරණය කිරීම මෙන්ම බලු පැටවුන් රැගෙන යාම සඳහා එම්බාර්ක් ස්වේච්ඡා සංවිධානය සමඟ වැඩසටහනක් ද ආරම්භ කළ බවයි.\nපරිශ්‍රයේ පාලනාධිකාරිය අයාලේ යන සුනඛයන් පලවා හැරීමට අකමැති වූවද දිනෙන් දින සුනඛයින්ගේ සංඛ්‍යාව වැඩි වීම හේතුවෙන් මෙම සතුන් වෙනත් ස්ථානයකට ගෙන යාම හැර විකල්පයක් නොතිබු බව ද එම නිවේදනයේ තවදුරටත් දැක්වෙනවා.\nඑමෙන්ම අයාලේ යන සුනඛයින් පෝෂණය කිරීම සඳහා වෙහෙසෙන කන්ඩායමක් යැයි කියා ගන්නා කිහිප දෙනෙක් ඔවුන්ගේ බොරු සහ වගකීම් විරහිත මඩ ප්‍රචාරය සඳහා වෙනත් තැනක ගත් ඡායාරූප භාවිතා කරමින් මෙම චෝදනාව නගන බවයි බණ්ඩාරනායක සම්මන්ත්‍රණ ශාලා පරිශ්‍රයේ ප්‍රධාන විධායක නිලධාරි සුනිල් දිසානායක පවසන්නේ.\nකෙසේ වෙතත්, බලහත්කාරයෙන් පරිශ්‍රයට ඇතුළු ව එහි සිටින අයාලේ යන සුනඛයින් පෝෂණය කිරීමට තරම් ඔවුන් සැබෑ සුනඛ ප්‍රේමවන්තයින් නම් කල යුතුව ඇත්තේ EMBARK ව්‍යාපාරය සිදු කළ ආකාරය මෙම සුනඛයින් රැගෙන ගොස් හදා වඩා ගැනීම බව ඔහු නිකුත් කල නිවේදනයේ සදහන්.",
       "URL": "https://www.hirunews.lk/279931/අපි-බල්ලො-මැරුවෙ-නෑ-bmich-කළමනාකාරීත්වය-චෝදනා-ප්‍රතික්ෂේප-කරයි",
       "Category": "Local News",
       "Parent URL": "https://www.hirunews.lk/local-news.php?pageID=1748"
}