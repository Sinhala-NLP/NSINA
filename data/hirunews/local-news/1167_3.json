{
       "Source": "hirunews",
       "Timestamp": "Sunday, 15 May 2022 - 14:55",
       "Headline": "විදෙස් ඖෂධ සමාගම් විසින් රාජ්‍ය ඖෂධ සංස්ථාව අසාදු ලේඛනගත කරයි ? (වීඩියෝ)",
       "News Content": "හෘද රෝගීන්ට අවශ්‍ය ඖෂධ, සැත්කම් සඳහා අවශ්‍ය ශල්‍ය උපකරණ ඇතුළු ඖෂධ වර්ග රාශීයක දැඩි හිඟයක් පවතින බව සෞඛ්‍ය අමාත්‍යාංශයේ ලේකම් මේජර් ජනරාල් සංජිව මුණසිංහ මහතා අග්‍රාමාත්‍ය කාර්යාලයේ ඊයේ (14) පැවැති රැස්වීමකදී අනාවරණය කළා.\nඅග්‍රාමාත්‍ය රනිල් වික්‍රමසිංහ මහතා විසින් සෞඛ්‍ය ක්ෂේත්‍රයේ පවතින ගැටළු සම්බන්ධයෙන් සොයා බලා වාර්තා කිරීමට එක්සත් ජාතික පක්ෂ නියෝජ්‍ය නායක රුවන් විජයවර්ධනගේ ප්‍රධානත්වයෙන් පත් කළ කමිටුව ඊයේ (14) අග්‍රාමාත්‍ය කාර්යාලයේ දී රැස් වු අවස්ථාවේ දී ඔහු මේ බව අනාවරණය කළා.\nඖෂධ, ශල්‍ය උපකරණ හා රෝගීන්ට අවශ්‍ය ආහාර සපයන සැපයුම්කරුවන්ට මාස 4කින් ගෙවීම් සිදුකර නොමැති බවත් ඒ අනුව මේ වන විට ඔවුනට ගෙවීමට රුපියල් බිලියන 34 ක හිඟ මුදලක් පවතින බව ද හෙළිදරව් වුණා.\nරාජ්‍ය ඖෂධ සංස්ථාව මෙරටට ආනයනය කළ ඖෂධවලට මාස 4 කින් ගෙවීම් කර නොමැති වීම හේතුවෙන් ඔවුන් අසාදු ලේඛනගත කිරීමට විදෙස් ඖෂධ සමාගම් කටයුතු කරමින් සිටින බව ද මෙහිදී හෙළිදරව් වී තිබෙනවා.\nඉකුත් අප්‍රේල් මාසයෙන් පසු මෙරටට කිසිදු ඖෂධයක හෝ උපකරණයක ඇණවුමක් ලැබී නොමැති අතර, පවතින ඖෂධ හා උපකරණ හිඟය සපුරා ගන්නේ විදේශ රටවල සිටින මිතුරන්ට පෞද්ගලිකව කතා කිරීමෙන් බවයි ලේකම්වරයා මෙහිදී සඳහන් කළේ.\nඖෂධ ආනයනය කිරීම සඳහා ණයවර ලිපි සෞඛ්‍ය අමාත්‍යංශය විවෘත කර ඇතත් ඩොලර් හිඟය හේතුවෙන් හා ඩොලරයේ අගය ඉහළයාම හේතුවෙන් කිසිවක් ආනයනය කිරීමට නොහැකි වී තිබෙනවා.\nමේ නිසා ඖෂධ හිඟයක් ආරම්භ වෙද්දී හදිසි අවශ්‍යතා ලෙස අප්‍රේල් මාසයේ සිට යම් කිසි ප්‍රමාණයක් ආනයනය කිරීමට අවස්ථාව හිමිව තිබෙනවා.\nඅත්‍යවශ්‍ය ඖෂධ 14 ක් තිබෙන අතර ඉන් ඖෂධ දෙකක් වෛද්‍ය සැපයුම් අංශය තුළ මේ වන විට නොමැති තත්ත්වයක් උද්ගත වී තිබෙනවා.\nඉන් එකක් හෘද රෝගවලට භාවිතා කරන ඖෂධයක්.\nඑහෙත් ඊට විකල්ප බෙහෙත් තිබෙන බවයි සෞඛ්‍ය අමාත්‍යාංශ ලේකම්වරයා පවසන්නේ.\nප්‍රතිජලභීතිකා ඖෂධය මේ වන විට අවසන්ව ඇති අතර එයට ආදේශක ඖෂධ කිසිවක් රට තුළ නොමැති වුව ද පෞද්ගලික අංශයේ තිබෙන බව ද ලේකම්වරයා සඳහන් කළා.\nමේ අතර විදුලිය කප්පාදුවත්, විදුලි ජනන යන්ත්‍ර සඳහා අවශ්‍ය ඩීසල් නොමැතිවීමත් හේතුවෙන් පෞද්ගලික අංශයේ ඖෂධ ගබඩාවල තිබෙන ඖෂධවල ගුණාත්මකභාවය පිළිබඳ ගැටලුවක් පවතින බව ද මෙහිදී හෙළි වුණා.\nචීනයෙන් ඩොලර් මිලියන 28.36 ප්‍රදානයක් මේ වන විට ලැබී ඇති බැවින් අවශ්‍ය ඖෂධ හා ශල්‍ය උපකරණ ලැයිස්තුවක් ඔවුන් වෙත යොමු කර තිබෙනවා.\nසෞඛ්‍ය අමාත්‍යාංශයට ඖෂධ, ශල්‍ය උපකරණ මිලදී ගැනීමට අවශ්‍ය ඩොලර් ප්‍රමාණය සොයා ගැනීම වෙනුවෙන් අගමැති රනිල් වික්‍රමසිංහ මහතා සමඟ සාකච්ඡා කරන බවත් සෞඛ්‍ය අංශයේ මේ වන විට පවතින ගැටලු සම්බන්ධයෙන් සම්පූර්ණ වාර්තාවක් අගමැතිවරයා වෙත යොමු කරන බවත් ඖෂධ ගැටලු සොයා බැලීමේ කමිටුවේ ප්‍රධානී රුවන් විජයවර්ධන මහතා සෞඛ්‍ය ක්ෂේත්‍රයේ ප්‍රධානීන්ට මෙහිදී පොරොන්දු වී තිබෙනවා.\nඖෂධ ආනයනකරුවන් පැවසුවේ නව අගමැතිවරයෙකු පත්ව ඇති නිසා පවතින ණය ගෙවීමටත් තවත් මාස 4 ක පමණ කාලයකට ණය පදනම යටතේ ඖෂධ ගෙන්වා ගැනීම සම්බන්ධයෙන් විදෙස් සමාගම් සමඟ සාකච්ඡා කරන බවයි.\nඔවුන්ගෙන් ධනාත්මක පිළිතුරු ඊට ලැබෙමින් තිබෙන බව ද ඔවුන් කියා සිටියා.\nපෞද්ගලික අංශයේ ඖෂධ ආනයනකරුවන්ගේ ගබඩාවලට මෙන්ම දේශීය ඖෂධ නිෂ්පාදකයන්ගේ නිෂ්පාදනාගාරවල විදුලි ජනන යන්ත්‍රවලට අවශ්‍ය ඩීසල් ද ලබාදීම සම්බන්ධයෙන් ද මෙහිදී අවධානය යොමු වුණා.\nමෙම අවස්ථාවට සෞඛ්‍ය අමාත්‍යාංශ ලේකම් ඇතුළු අමාත්‍යාංශ නිලධාරීන් ද, රාජ්‍ය ඖෂධ සංස්ථාව, රාජ්‍ය ඖෂධ නිෂ්පාදන සමාගම, දේශීය ඖෂධ හා උපකරණ නිෂ්පාදක සංගම්, පෞද්ගලික රෝහල් සංගම්, ඖෂධ ආනයනකරුවන්ගේ සංගම් යනාදී ආයතන නියෝජනය කරමින් නිලධාරින් හා සාමාජිකයන් රැසක් සහභාගී වුණා.",
       "URL": "https://www.hirunews.lk/304419/විදෙස්-ඖෂධ-සමාගම්-විසින්-රාජ්‍ය-ඖෂධ-සංස්ථාව-අසාදු-ලේඛනගත-කරයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1167"
}