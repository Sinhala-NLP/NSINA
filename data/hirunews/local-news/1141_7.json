{
       "Source": "hirunews",
       "Timestamp": "Thursday, 26 May 2022 - 20:43",
       "Headline": "ජනමත විචාරණයක් ගැන නීතිපති අධිකරණයට කරුණු කියයි (වීඩියෝ)",
       "News Content": "සමගි ජනබලවේගය විසින් පසුගියදා පාර්ලිමේන්තුවට ඉදිරිපත් කළ ආණ්ඩුක්‍රම ව්‍යවස්ථාවේ 21 වැනි සංශෝධන කෙටුම්පත සම්මත කර ගන්නේ නම් එය ජනමත විචාරණයකදි ජනතාවගේ අනුමැතිය ලබාගත යුතු බව නීතිපතිවරයා අද ශ්‍රේෂ්ඨාධිකරණයට දැනුම් දුන්නා.\nඒ සමගි ජන බලවේගයේ මහලේකම් රංජිත් මද්දුම බණ්ඩාර සහ අමාත්‍ය විජයදාස රාජපක්ෂ යන මහත්වරු විසින් පසුගියදා පාර්ලිමේන්තුවට ඉදිරිපත් කර තිබූ ආණ්ඩුක්‍රම ව්‍යවස්ථා සංශෝධනවලට එරෙහිව ගොනු කළ පෙත්සම් විභාගයට ගත් අවස්ථාවේදී.\nනීතිපතිවරයා විසින් ඒ සම්බන්ධයෙන් කතානායකවරයාට ද දැනුම් දී ඇති බව නීතිපතිවරයා වෙනුවෙන් පෙනී සිටි සොලිසිටර් ජෙනරාල් ඉන්දිකා දේමුනි ද සිල්වා මහත්මිය දැනුම් දුන්නා.\nඑහිදී පෙත්සම්කාර පාර්ශ්වයක් වෙනුවෙන් පෙනී සිටි ජනාධිපති නීතිඥ මනෝහර ද සිල්වා මහතා අධිකරණය හමුවේ කරුණු දක්වමින් පැවසුවේ වත්මන් ආණ්ඩුක්‍රම ව්‍යවස්ථාව යටතේ විධායක බලය මහජනතාව විසින් තෝරා පත්කර ගනු ලබන ජනාධිපතිවරයා වෙත පැවරෙන බවයි.\nඑහෙත් යෝජිත සංශෝධන කෙටුම්පත තුළින් ජනාධිපතිවරයා සතු විධායක බලය අග්‍රාමාත්‍ය වරයා වෙත පැවරීම අනතුරුදායක තත්වයක් බව ජනාධිපති නීතිඥවරයා පෙන්වා දුන්නා.\nයම් හෙයකින් ජනතාව විසින් තෝරා පත්කර නොගත් ජාතික ලැයිස්තුවෙන් පාර්ලිමේන්තුවට තේරී පත්වූ මන්ත්‍රීවරයෙකු අග්‍රාමාත්‍ය ධූරය සදහා පත්කරනු ලැබූවොත් ඔහු හරහා ජනතා පරමාධිපත්‍යය නියෝජනය කිරීමක් සිදු නොවන බව පෙන්වා දුන් ජනාධිපති නීතිඥවරයා එවැනි පුද්ගලයෙකු වෙත ජනාධිපතිවරයා සතු විධායක බලතල පවරා දීම ආණ්ඩුක්‍රම ව්‍යවස්ථාවේ 03 සහ 04 යන වගන්තිවලට පටහැනි යැයි තර්ක කළා.\nවැඩිදුරටත් කරුණු දැක්වූ ජනාධිපති නීතිඥ මනෝහර ද සිල්වා මහතා ආණ්ඩුක්‍රම ව්‍යවස්ථාවේ 19 සංශෝධනය තුළින් ස්ථාපිත කෙරුණු ආණ්ඩුක්‍රම ව්‍යවස්ථා සභාව සහ කොමිෂන් සභා තුළින් ද ජනාධිපතිවරයා සතු විධායක බලය පැහැර ගැනීමක් සිදු වී ඇතැයි පෙන්වා දුන්නා.\nපෞද්ගලික මන්ත්‍රී යෝජනාවක් ලෙස පාර්ලිමේන්තු න්‍යාය පත්‍රයට ඇතුළත් කර තිබූ 22 වැනි සංශෝධනය ඉල්ලා අස් කර ගන්නා බව ඇමැති විජේදාස රාජපක්ෂ මහතා විසින් කතානායකවරයාට දන්වා ඇති බවද නඩු විභාගය අතරවාරයේ දී අතිරේක සොලිසිටර් ජෙනරාල්වරිය අධිකරණයට දැනුම් දුන්නා.\nපෙත්සම් වැඩිදුර විමසීම හෙට දින තෙක් කල් තැබුවා.",
       "URL": "https://www.hirunews.lk/305382/ජනමත-විචාරණයක්-ගැන-නීතිපති-අධිකරණයට-කරුණු-කියයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1141"
}