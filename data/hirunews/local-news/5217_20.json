{
       "Source": "hirunews",
       "Timestamp": "Friday, 08 January 2016 - 13:42",
       "Headline": "කථානායක සහ ඒකාබද්ධ විපක්ෂය අතර සාකච්ඡා අසාර්ථකයි",
       "News Content": "නව ව්‍යවස්ථා සංශෝධනය සම්බන්ධයෙන් කථානායකවරයා සමග පැවති අවසන් සාකච්ඡාව එකගතාවයකින් තොරව අවසන් වූ බව ඒකාබද්ධ විපක්ෂය පවසනවා.\nඒකාබද්ධ විපක්ෂය නියෝජනය කරන මහජන එක්සත් පෙරමුණේ නායක දිනේෂ් ගුණවර්ධන කියා සිටියේ නව ව්‍යවස්ථා සංශෝධන ඇති කිරීම පූර්ණ පාර්ලිමේන්තු කාරක සභාවක් මගින් සිදුකළ යුතු බවට ඉදිරිපත් කළ යෝජනාවට එකගතාවයක් නොලැබුණු බවයි.\nඊයේ (07) රාත්‍රියේ කථානායක නිල නිවසේ පැවති මෙම සාකච්ඡාවට පාර්ලිමේන්තුව නියෝජනය කරන සියලූ පක්ෂවල නියෝජිතයන් එක්ව තිබෙනවා.\nඊයේ පෙරවරුවේ මුලින්ම ඒකාබද්ධ විපක්ෂය කථානායකවරයා මුණ ගැසී පාර්ලිමේන්තු කාරක සභාවක් මගින් ව්‍යවස්ථා සංශෝධනය කළ යුතු බවට වූ යෝජනාව ඉදිරිපත් කරනු ලැබුවා.\nඉන් අනතුරුව ඊයේ පස්වරුවේ ජනාධිපතිවරයා සහ අග්‍රාමාත්‍යවරයා සමග මේ පිළිබදව සාකච්ඡා කර තිබෙනවා.\nපසුව ඊයේ රාත්‍රී 10 ට පමණ කථානායක නිල නිවසේ පැවති පක්ෂ නායක රැස්වීමේදී එක්සත් ජාතික පක්ෂය සහ දෙමළ ජාතික සන්ධානය තේරීම්කාරක සභාවේ යෝජනාවට එකගතාවය පළ කර නැහැ.\nපාර්ලිමේන්තුවෙන් බාහිර මණ්ඩලයක් මගින් ව්‍යවස්ථා සංශෝධන සාකච්ඡා කළ යුතු බවට එම දේශපාලන පක්ෂ දෙක අදහස් ඉදිරිපත් කළ බව පාර්ලිමේන්තු මන්ත්‍රී දිනේෂ් ගුණවර්ධන හිරු ප්‍රවෘත්ති අංශයට කියා සිටියා.",
       "URL": "https://www.hirunews.lk/123610/කථානායක-සහ-ඒකාබද්ධ-විපක්ෂය-අතර-සාකච්ඡා-අසාර්ථකයි",
       "Category": "Local News",
       "Parent URL": "https://www.hirunews.lk/local-news.php?pageID=5217"
}