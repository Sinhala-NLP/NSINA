{
       "Source": "hirunews",
       "Timestamp": "Saturday, 09 December 2017 - 13:04",
       "Headline": "දැක්මට වැඩ නැති රාජ්‍ය ආයතන",
       "News Content": "බොහෝ රාජ්‍ය ආයතනවල ඉදිරි දැක්ම එහි ප්‍රායෝගික ක්‍රියාකාරීත්වය සමඟ නොගැලපෙන බව රාජ්‍ය ගිණුම් කාරක සභාව පවසනවා.\nමෙම කරුණු හෙළිකර ඇත්තේ එම කාරක සභාවේ සිව් වන වාර්තාව මගින්.\nරාජ්‍ය ගිණුම් කාරක සභාවේ සභාපති නියෝජ්‍ය අමාත්‍ය ලසන්ත අලගියවන්න විසින් මෙම වාර්තාව ඊයේ පාර්ලිමේන්තුවට ඉදිරිපත් කරනු ලැබුවා.\nප්‍රාදේශීය ලේකම් කාර්යාල, දිස්ත්‍රික් ලේකම් කාර්යාල, පළාත් සභා මෙන්ම විදේශ කටයුතු අමාත්‍යාංශය, රාජ්‍ය පරිපාලන අමාත්‍යාංශය, සේවක අර්ථසාධක අරමුදල, විශ්‍රාම වැටුප් දෙපාර්තමේන්තුව, මෝටර් රථ ප්‍රවාහන කොමසාරිස් දෙපාර්තමේන්තුව ඇතුළු ආයතන 16ක් පිළිබදව මෙවර ගිණුම් කාරක සභාව මගින් කරුණු විමර්ශනය කර තිබෙනවා.\nමෙම වාර්තාව මගින් වැඩිදුරටත් පෙන්වා දී ඇත්තේ රාජ්‍ය ආයතනවල ක්‍රියාකාරීත්වය එහි ඉදිරි දැක්ම සමඟ නොගැලපීම හේතුවෙන් මහජනතාවට උපරිම සේවයක් සැලසිය නොහැකි තත්ත්වයක් පවතින බවයි.\nඒ අනුව කාලීනව ඒවායේ වෙනස්කම් සිදුකළ යුතු බව කාරක සභාව විසින් නිර්දේශ කර තිබෙනවා.\nමේ අතර, ප්‍රාදේශීය ලේකම් කාර්යාල මට්ටමින් අභ්‍යන්තර විගණනය ශක්තිමත් කිරීම සඳහා වඩාත් ඵලදායී වැඩපිළිවෙලක් ක්‍රියාත්මක කිරීම සඳහා පියවර ගත යුතු බව ද සඳහන්.\nමීට අමතරව පළාත් සභාවල සේවයේ නියුතු නිලධාරීන්ගේ විදෙස් සංචාර හා ඒ හා සම්බන්ධ අනෙකුත් කටයුතු පිළිබද නිශ්චිත ක්‍රමවේදයක් නොමැති බව රාජ්‍ය ගිණුම් කාරක සභාව පෙන්වා දෙනවා.\nඒ සඳහා පොදු වැඩපිළිවෙලක් කඩිනමින් සකස් කළ යුතු බවයි කාරක සභාවේ නිර්දේශය වී ඇත්තේ.",
       "URL": "https://www.hirunews.lk/177980/දැක්මට-වැඩ-නැති-රාජ්‍ය-ආයතන",
       "Category": "Local News",
       "Parent URL": "https://www.hirunews.lk/local-news.php?pageID=4180"
}