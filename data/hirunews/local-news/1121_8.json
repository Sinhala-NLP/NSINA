{
       "Source": "hirunews",
       "Timestamp": "Friday, 03 June 2022 - 16:36",
       "Headline": "හෙට ගෑස් පෝලිම්වලට නොයන්නැයි ඉල්ලීමක්",
       "News Content": "වෙළඳපොලට නිකුත් කිරීමට පැවති ගෑස් තොග අද දිනයේ අලෙවි මධ්‍යස්ථාන වෙත බෙදා අවසන් කල බව ලිට්‍රෝ සමාගම පවසනවා.\nඑම සමාගම සඳහන් කළේ ඒ අනුව බෙදාහැරීම සඳහා තවදුරටත් ගෑස් නොමැති බැවින් අලෙවි මධ්‍යස්ථාන වල ගෑස් නොමැති නම් ලබන අඟහරුවාදා තෙක් පෝලිම් වල රැඳී නොසිටින ලෙසයි.\nගෑස් මෙට්‍රික් ටොන් 2,500ක් රැගත් නෞකාවක් යළි මෙරටට ළඟා වීමට නියමිතව ඇත්තේ අනිද්දා දිනයේදීයි.\nඑමෙන්ම ජනතාව පෝලිම් වල රැඳී සිටියත් අදත් ඇතැම් අලෙවි මධ්‍යස්ථාන වෙත ගෑස් තොග ලැබී තිබුණේ නැහැ.\nඇතැම් ස්ථානවල උණුසුම් තත්ත්වයන් ද ඇති වූ බවයි අප වාර්තාකරුවන් සඳහන් කළේ. මේ අතර දිවයින පුරා ඉන්ධන හල් රැසක අදත් ඩීසල් නිකුත් කෙරුණේ නැහැ.\nමේ අතර, ඛණිජ තෙල් පෞද්ගලික ටැංකි රථ හිමියන්ගේ සංගමය සඳහන් කළේ මේ වන විට තොග ගබඩා පර්යන්තයේ ඩීසල් තොග අතිශය සීමිත වීම හේතුවෙන් බෙදාහැරීම් ද සීමා සහිත වී ඇති බවයි.\nඛණිජ තෙල් සංස්ථාව දැනුම් දී ඇති පරිදි ඩීසල් සහ පෙට්‍රල් රැගත් නෞකා යළි මෙරටට ළඟා වීමට නියමිතව ඇත්තේ ලබන 15 වනදායින් පසුව බවයි ඛණිජ තෙල් පෞද්ගලික ටැංකි රථ හිමියන්ගේ සංගමය වැඩිදුරටත් සඳහන් කළේ.",
       "URL": "https://www.hirunews.lk/306135/හෙට-ගෑස්-පෝලිම්වලට-නොයන්නැයි-ඉල්ලීමක්",
       "Category": "Local News",
       "Parent URL": "https://www.hirunews.lk/local-news.php?pageID=1121"
}