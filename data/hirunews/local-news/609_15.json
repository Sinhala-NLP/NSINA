{
       "Source": "hirunews",
       "Timestamp": "Wednesday, 11 January 2023 - 12:35",
       "Headline": "පසුගිය වසරේ මෙරට නිෂ්පාදනය සියයට 9.2 කින් පහළට",
       "News Content": "පසුගිය වසරේ මෙරට නිෂ්පාදනය සියයට 9 යි දශම 2 කින් පහළ ගොස් ඇති බව ලෝක බැංකුව සඳහන් කර තිබෙනවා.\nඔවුන් මේ වසරේ නිකුත් කරන ලද ගෝලීය ආර්ථික සෞභාග්‍යතා වාර්තාවේ දැක්වෙන්නේ ශ්‍රී ලංකාවට විදේශ විනිමය ගලාඒම දුර්වල වීම හේතුවෙන් ඉන්ධන හා ආහාර ද්‍රව්‍ය ආනයනයට බාධා පැමිණි බව සහ බාහිර ණය ගෙවීම් අත්හිටුවූ බවයි.\nකෙසේ වෙතත් ඉන්දියාව සහ මාලදිවයින යම්තාක් වර්ධනයක් පෙන්නුම් කරන බව එහි සඳහන්. සංචාරක කර්මාන්තය හේතුවෙන් මාලදිවයිනේ ආර්ථික වර්ධනය ශ්‍රී ලංකාවට සාපේක්ෂව ඉහළ ගොස් තිබෙනවා.\nඒ අනුව, ශ්‍රී ලංකාව ඇතුළු අනෙක් ආසියානු රටවල් කිහිපයක ඇතිවී තිබෙන ආර්ථික අර්බුදය හේතුවෙන් එම රටවල්වල දරිද්‍රතාවය ඉහළ ගොස් ඇති බව ලෝක බැංකුවේ සභාපති ඩේවිඩ් මල්පාස් ප්‍රකාශ කළා.\nලෝක ආර්ථිකය මේ වනවිට අවපාතයක් කරා ගමන් කරමින් සිටින අතර, මේ වසරේ ලෝක ආර්ථික වර්ධනය සියයට 1යි දශම 7ක් පමණ වනු ඇති බවට අපේක්ෂා කරන බවයි ලෝක බැංකු සභාපතිවරයා සඳහන් කර ඇත්තේ.\nමෙම තත්ත්වය හමුවේ පසුගිය වසරේ සියයට 6යි දශම 1ක් වූ දකුණු ආසියානු ආර්ථිකය මේ වසරේදී සියයට 5යි දශම 5ක් දක්වා පහල යනු ඇති බවද ඔහු ප්‍රකාශ කළා.\nඒ අනුව, ආහාර සහ බලශක්ති අර්බුදයෙන් මෙන්ම ණය බරින් පෙළෙන රටවලට ජාත්‍යන්තර ප්‍රජාව ආධාර කළ යුතු බවට ලෝක බැංකු සභාපති ඩේවිඩ් මල්පාස් ලෝක ප්‍රජාවගෙන් ඉල්ලීමක් කරනවා.",
       "URL": "https://www.hirunews.lk/324781/පසුගිය-වසරේ-මෙරට-නිෂ්පාදනය-සියයට-9-2-කින්-පහළට",
       "Category": "Local News",
       "Parent URL": "https://www.hirunews.lk/local-news.php?pageID=609"
}