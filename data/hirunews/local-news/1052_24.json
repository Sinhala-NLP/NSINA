{
       "Source": "hirunews",
       "Timestamp": "Friday, 01 July 2022 - 22:47",
       "Headline": "කොළඹ රත් කළ - කළු කබා කරුවන්ගේ විරෝධය (වීඩියෝ)",
       "News Content": "අළුත්කඩේ ප්‍රධාන මහේස්ත්‍රාත් අධිකරණය ඉදිරිපිට දී සත්‍යග්‍රහයක නිරත වූ නීතිඥයින් පිරිසක් ජනාධිපති මන්දිරය වෙත පැමිණීමට ගත් උත්සහයක් පොලීසිය මාර්ග බාධක යොදා ව්‍යාර්ථ කළා.\nමේ අතර විරෝධතාවලදී කලහාකාරී ලෙස හැසිරීමේ චෝදනාවට රක්ෂිත බන්ධනාගාර ගත කර සිටි අරගලකරුවන් තිදෙනා අද ඇප මත නිදහස් කෙරුණා.\nපසුගිය 09 වැනිදා පොලිස් මූලස්ථානය ඉදිරිපිට සහ බත්තරමුල්ල ඉසුරුපායේ අධ්‍යාපන අමාත්‍යාංශය ඉදිරිපිට පැවති විරෝධතා අතරතුර කලහාකාරීව හැසිරීමේ චෝදනාව මත රක්ෂිත බන්ධනාගාර ගත කර සිටි රතිඳු සේනාරත්න හෙවත් රැට්ටා, පූජ්‍ය රත්කරව්වේ ජිනරතන හිමියන් සහ ළහිරු වීරසේකර ඇප මත මුදා හැරියේ කොළඹ කොටුව මහේස්ත්‍රාත් අධිකරණයට ඉදිරිපත් කිරීමෙන් අනතුරුවයි.\nමේ අතර තිඥවරුන් පිරිසක් කොළඹ අලුත්කඩේ උසාවි සංකීර්ණය ඉදිරිපිටදී සංකේතාත්මක සත්‍යග්‍රහයක නිරත වුණා.\nඅනතුරුව ඔවුන් ජනාධිපති මන්දිරය දෙසට පා ගමනින් පැමිණියා. කෙසේවෙතත් නීතිඥවරුන් බැංකු මාවතට පිවිසීමට උත්සහ කළ අවස්ථාවේදී පොලීසිය මාර්ග බාධක යොදා ඔවුන්ගේ පැමිණීම අවහිර කිරීමත් සමග හටගත්තේ උණුසුම් තත්ත්වයක්.\nමේ අතර ඊයේ ගාල්ල ජාත්‍යන්තර ක්‍රිකට් ක්‍රීඩාංගණයේ පැවති ශ්‍රී ලංකා - ඔස්ට්‍රේලියා තරගය අතරතුර ගාලු කොටු පවුර මතදී පිරිසක් විරෝධතාවක නිරත වුණා.\nඑහිදි පොලිසිය සහ යුද හමුදාවේ නිලධාරීන් ඔවුන් විසුරුවා හැරීමට උත්සහ කිරීමත් සමග උණුසුම් තත්ත්වයක් හට ගත්තා.\nඅද දිනයේ ගාලු කොටු පවුරට පිවිසෙන ස්ථානය මාර්ග බාධක යොදා අවහිර කර තිබු අතර ගාල්ල නීතිඥ සංගමයේ පිරිසක් එම ස්ථානයට යාමට උත්සහ කිරීමත් සමග උණුසුම් තත්ත්වයක් ඇතිවුණා.\nඅනතුරුව එම පිරිස විරෝධතාවක ද නිරත වුණා. ඊයේ සිද්ධිය සම්බන්ධයෙන් නීතිඥවරුන් පිරිසක් හමුදා නිලධාරීන්ට විරුද්ධව පොලිසියට පැමිණිල්ලක් ද ඉදිරිපත් කර තිබෙනවා.\nඑමෙන්ම මෙම සිද්ධියෙන් මූලික මිනිස් අයිතිවාසිකම් උල්ලංඝනය වී ඇති බවට තීන්දුවක් ලබා දෙන ලෙස ඉල්ලා ශ්‍රේෂ්ඨාධිකරණයට මූලික අයිතිවාසිකම් පෙත්සමක් ද ඉදිරිපත් කර තිබෙනවා.\nමේ අතර ගාලු කොටු පවුරේ විරෝධතාකරුවන් ඉවත් කිරීම සම්බන්ධයෙන් ශ්‍රී ලංකා නීතිඥ සංගමය ද යුද හමුදාපතිවරයාට ලිපියක් යොමු කර තිබෙනවා.\nඑම ලිපියෙන් ඔවුන් පෙන්වා දෙන්නේ ගාලු කොටු පවුර පොදු අවකාශයක් වීම සහ එම ස්ථානයෙන් විරෝධතාකරුවන් ඉවත් කිරීම සඳහා නීත්‍යානුකූල හේතුවෙන් නොතිබීම කෙරෙහි තම අවධානය යොමු වී ඇති බවයි.\nසාමකාමී විරෝධය පළ කිරීම්වලට බාධා කිරීම් සඳහා පොලිසිය සහ සන්නද්ධ හමුදා යෙදවීම නොකළ යුතු බවද ඔවුන් මෙම ලිපියෙන් අවධාරණය කර තිබෙනවා.",
       "URL": "https://www.hirunews.lk/308766/කොළඹ-රත්-කළ-කළු-කබා-කරුවන්ගේ-විරෝධය-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1052"
}