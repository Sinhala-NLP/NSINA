{
       "Source": "hirunews",
       "Timestamp": "Tuesday, 01 February 2022 - 20:50",
       "Headline": "වඩිවේල් සුරේෂ්ගෙන් වැලිකඩ පොලිසියට පැමිණිල්ලක්  (වීඩියෝ)",
       "News Content": "රාජගිරියේ පිහිටි ලංකා ජාතික වතු කම්කරු සංගමයේ ප්‍රධාන කාර්යාලයට පොලිසියෙන් බව පවසමින් පැමිණි කිහිපදෙනෙකු එහි වැඩකටයුතුවලට බාධා කළ බවට එම සංගමයේ මහ ලේකම්, සමගි ජනබලවේගයේ පාර්ලිමේන්තු මන්ත්‍රී වඩිවේල් සුරේෂ් චෝදනා කරනවා.\nහිරු ප්‍රවෘත්ති අංශය කළ විමසීමකදී ඔහු කියා සිටියේ පසුව එම පිරිස සම්බන්ධයෙන් වැලිකඩ පොලිසියට පැමිණිලි කළ බවයි.\nමේ සම්බන්ධයෙන් හිරු ප්‍රවෘත්ති අංශය පොලිස් මාධ්‍ය ප්‍රකාශක කාර්යාලයෙන් විමසීමක් කළ අතර, ඔවුන් කියා සිටියේ එලෙස පැමිණි පුද්ගලයින් දෙදෙනෙකුගෙන් වැලිකඩ පොලිසිය ප්‍රකාශ සටහන් කරගෙන ඇති බවයි.\nකාර්යාලයේ සිටින සිය මිතුරෙකු හමුවීමට පැමිණි බව ඔවුන් එහිදී සඳහන් කර තිබෙනවා.\nලංකා ජාතික වතු කම්කරු සංගමයේ බලය වෙනුවෙන් සමගි ජනබලවේගය සහ එක්සත් ජාතික පක්ෂය අතර පසුගියදා අර්බුදකාරී තත්වයක් හටගත්තා.\nඑහි මහලේකම්වරයා ලෙස පාර්ලිමේන්තු මන්ත්‍රී වඩිවේල් සුරේෂ් කටයුතු කළ අතර, සමගි ජනබලවේගය පිහිටුවා ගැනීමත් සමඟ එම වෘත්තිය සමිතියේ තනතුරුවලට නවීන් දිසානායක සහ රාමයියා යෝගරාජන් නම් කිරීමට එක්සත් ජාතික පක්ෂය කටයුතු කළා.\nපසුව වෘත්තිය සමිතියේ අයිතිය පිළිබඳව එක්සත් ජාතික පක්ෂයේ පාර්ශවය විසින් අධිකරණය හමුවටද ගොස් තිබුණා.",
       "URL": "https://www.hirunews.lk/295905/වඩිවේල්-සුරේෂ්ගෙන්-වැලිකඩ-පොලිසියට-පැමිණිල්ලක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1382"
}