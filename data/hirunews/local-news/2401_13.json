{
       "Source": "hirunews",
       "Timestamp": "Friday, 09 October 2020 - 7:52",
       "Headline": "මර්වින් ජානාගේ ගෝලයෙකු ගල්කිස්සේදී අත්අඩංගුවට - මිලියන 43 ක් බැංකු ගිණුම්වල සංසරණය වී ඇති බවට තොරතුරු",
       "News Content": "සිරගතව සිටින මත්ද්‍රව්‍ය ජාවාරම්කරුවෙකු වන මර්වින් ජානා නැමැත්තාගේ ගෝලයෙකු වන නුවන් ලක්ෂිත නැමැත්තෙකු ගල්කිස්සේදී අත්අඩංගුවට ගෙන තිබෙනවා.\nඔහුගේ බැංකු ගිණුමෙහි රුපියල් මිලියන 43 ක මුදලක් සංසරණය වී ඇති බවටයි සිදුකරන ලද පරීක්ෂණවලින් අනාවරණ වී ඇත්තේ. ඒ අනුව ඔහුට එම මුදල් ලැබී ඇත්තේ කාගෙන්ද යන්න පිළිබඳව විමර්ශන ආරම්භ කර තිබෙනවා.\nමේ අතර, පාතාල කල්ලි නායකයෙකු වන ගවරා නැමැත්තාගේ 41 හැවිරිදි පුත්‍රයෙකු හොරණ - ඉංගිරිය ප්‍රදේශයේදී පොලිස් විශේෂ කාර්ය බලකාය අත්අඩංගුවට ගෙන තිබෙනවා. ලද තොරතුරකට අනුව එම ප්‍රදේශයේ ඊයේ සිදුකළ වැටලීමකදී මෙම සැකකරු අත්අඩංගුවට ගෙන ඇති අතර, එහිදී ඔහු සතුව තිබූ ගිනි අවියක් සහ තියුණු ආයුධ කිහිපයක් පොලිස් භාරයට ගනු ලැබුවා.\nඑමෙන්ම, කොළඹ අපරාධ පරීක්ෂණ දෙපාර්තමේන්තුවේ උප පොලිස් පරීක්ෂකවරයෙකු හෙරොයින් මිලිග්‍රෑම් 1360 ක් සමඟ මාතලේ - හුලංගමුව ප්‍රදේශයේදී අත්අඩංගුවට ගෙන තිබෙනවා. මොහු තවත් පුද්ගලයින් දෙදෙනෙකු සමඟ හෙරොයින් ජාවාරමේ නිරතව සිටියදීයි මෙලෙස අත්අඩංගුවට පත්ව ඇත්තේ.\nමේ අතර, ගල්කිරියාගම - දානියාගම ප්‍රදේශයේ තිබී හිස් පතොරම් තොගයක් සොයාගෙන තිබෙනවා. බෝර 12 වර්ගයේ ගිනි අවි සඳහා යොදන හිස් පතොරම් කොපු 65 ක් ඒ අනුව සොයාගෙන ඇති බවයි පොලිසිය සඳහන් කළේ. පොලිසියට ලද තොරතුරකට අනුව ප්‍රදේශයේ ඇලක සඟවා තිබියදී මෙම පතොරම් තොගය ඊයේ සොයාගනු ලැබුවා.",
       "URL": "https://www.hirunews.lk/252127/මර්වින්-ජානාගේ-ගෝලයෙකු-ගල්කිස්සේදී-අත්අඩංගුවට-මිලියන-43-ක්-බැංකු-ගිණුම්වල-සංසරණය-වී-ඇති-බවට-තොරතුරු",
       "Category": "Local News",
       "Parent URL": "https://www.hirunews.lk/local-news.php?pageID=2401"
}