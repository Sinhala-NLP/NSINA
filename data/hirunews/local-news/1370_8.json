{
       "Source": "hirunews",
       "Timestamp": "Monday, 07 February 2022 - 16:59",
       "Headline": "රයන් ඉපදෙයි ?",
       "News Content": "මොරොක්කෝවේ Rayan දරුවාගේ මරණය ප්‍රකාශ කිරීමෙන් මිනිත්තු කිහිපයකට පසු, පලස්තීනයේ උපත ලැබූ කුඩා බිළිඳෙකුට රයන් යනුවෙන් නම් තැබීමට එම තරුණ දෙමාපිය යුවළ පියවර ගෙන තිබෙනවා.\nපලස්තීන තරුණයෙකු වන හම්සා මන්සූර් සහ ඔහුගේ බිරිඳ විසිනුයි මෙම නම් තැබීම සිදුකර ඇත්තේ.\nමොරොක්කෝවේ දරුවාගේ අභාවය ලොවක් කම්පා කිරීම හමුවේ පලස්තීන තරුණ යුවළට ද එම කම්පනය දැනී තිබෙනවා.\nමේ හේතුව මතයි අදාළ දරුවා සිහි වීම වෙනුවෙන් ඔවුන් තම බිළිඳා රයන් ලෙසට නම් තබා ඇත්තේ.\nමේ අතර මියගිය කුඩා දරුවාගේ අවසන් කටයුතු අද පැවැත්වෙනවා.\nවිදෙස් මාධ්‍ය වාර්තා කළේ දරුවාගේ උපන් ගම් ප්‍රදේශයේ පිහිටි නිවසේදී එම කටයුතු සිදුවන බවයි.\nපස්දිනක් පුරා පස් යට සිරවී සිටි පස් හැවිරිදි මොරොක්කෝ ජාතික දරුවා දුෂ්කර හා වෙහෙසකාරී මෙහෙයුම ඛේදාන්තයක් කරමින් ඊයේ ජීවිතක්ෂයට පත් වුණා.\nදරුවා පොළෝ කුහරයෙන් ගොඩගෙන සුළු වේලාවකට පසු මොරොක්කෝ රජු මේ ඛේදජනක ප්‍රවෘත්තිය ලොවට සැල කළා.\nඋතුරු අප්‍රිකානු රාජ්‍යයක් වන මොරොක්කෝ හි කඳුකර පෙදෙසෙක පිහිටි විෂ්කම්භය අඟල් 18ක් තරම් කුඩා එහෙත් අඩි 104ක් ගැඹුරු නල ළිං කුහරයකට රයන් ඕරම් ඇද වැටී තිබුණේ පසුගිය අඟහරුවාදායි.\nඒ අනුව නළලිං කුහරයට සමාන්තරව පොළොව අභ්‍යන්තරයට උමගක් කණිමින් රයන් මුදා ගැනීමේ මෙහෙයුම් ආරම්භ කෙරුණා.\nවැලි සහ ගල් සහිත පස් ස්ථරය හේතුවෙන් මෙහෙයුම සිතූ තරම් පහසු වූයේ නැහැ.\nබ්‍රහස්පතින්දා පොළෝ කුහරට තුළ යැවූ කැමරාවකින් ලැබුණු දර්ශන රයන් නිරුපද්‍රිතව සිටින බව තහවුරු වුණා.\nඒ අනුව ඔක්සිජන්ල ආහාර සහ ජලය කුහරය තුළට යවනු ලැබූවද ඒවා භාවිත කළද යන්න නිශ්චිත නැහැ.\nරැයක් දවාලක් නොමැතිව සිදු කෙරුණු මුදා ගැනීමේ මෙහෙයුම් ඊයේ අවසන් අදියරට පැමිණියත් අවසානය වඩාත් අභියෝගාත්මක වූයේ සුළු අත්වැරද්දකින් විශාල කළු ගලක් දරුවා මතට ඇද වැටීමේ අවදානම නිසායි.\nඒ සියලු අභියෝග මැඩ ගනිමින් අද අලුයම වනවිට රයන් පිටතට රැගෙන ඒමට මුදා ගැනීමේ කණ්ඩායම්වලට හැකි වුණා.\nඑහිදී දරුවාගේ තත්ත්වය පිළිබඳ කිසිවක් ප්‍රකාශ නොවුණද රැස්ව සිටි පිරිස දරුවා රැගෙන එන දුටු සැණින් ප්‍රිතිඝෝෂා නඟන්නට වුණා.\nනමුත් මිනිත්තු කිහිපයකින් සියලු හදවත් කම්පා වූයේ පස් දිනක් පොළෝ ගැබක නිමක් නැති අන්ධකාරයක හා හුදෙකලාවක සිරව සිටි රයන් නම් කුඩා  මනුෂ්‍ය ප්‍රාණියා දෙව්මව් තුරුළට ගිය බව නිවේදනය කිරීමත් සමඟයි.",
       "URL": "https://www.hirunews.lk/296409/රයන්-ඉපදෙයි",
       "Category": "Local News",
       "Parent URL": "https://www.hirunews.lk/local-news.php?pageID=1370"
}