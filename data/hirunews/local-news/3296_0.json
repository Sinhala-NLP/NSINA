{
       "Source": "hirunews",
       "Timestamp": "Monday, 17 June 2019 - 14:03",
       "Headline": "ජාතික වෘක්කවේද රෝහල ජනාධිපතිගේ නිරීක්ෂණයට",
       "News Content": "පොළොන්නරුවේ ඉදිකරමින් පවතින චීන - ශ්‍රී ලංකා මිත්‍රත්ව ජාතික වෘක්කවේද විශේෂිත රෝහල ජනාධිපති මෛත්‍රීපාල සිරිසේන අද නිරීක්ෂණය කර තිබෙනවා.\nජනාධිපතිවරයා 2015 මාර්තු මාසයේ චීනයේ සිදුකළ නිල සංචාරයේදී එරට ජනාධීපති ෂී ජිං පින් සමඟ සිදුකළ සාකච්ඡාවල ප්‍රතිඵලයක් ලෙසයි චීනයේ පරිත්‍යාගයක් ලෙස මෙම වකුගඩු රෝහල මෙරට ඉදිකරනු ලබන්නේ.\nපොළොන්නරුව මහ රෝහලට නුදුරුව ඉදි කෙරෙන මෙම රෝහලට මුල්ගල් තැබීම ජනාධිපතිවරයා සිදු කරනු ලැබුවේ පසුගිය වසරේ ජූලි 21 වනදායි.\nඇඳන් 204 කින්, රුධිර කාන්දුපෙරණ යන්ත්‍ර 100 ක්, වකුගඩු බද්ධ කිරීමේ ශල්‍යාගාර ඇතුලු ලොව නවීනතම පරීක්ෂණාගාර සහ අධිතාක්ෂණික පහසුකම්වලින් සමන්විත මෙම රෝහල ඉදිකිරීම සඳහා වැයවන මුදල රුපියල් බිලියන 12 ක්.\nමේ වනවිට එහි ඉදිකිරිම් සම්පූර්ණයෙන්ම අවසන් වී ඇති අතර, එය 2020 ජූලි 30 වනදා අවසන් කර ජනතා අයිතියට පැවරීමට නියමිතයි.",
       "URL": "https://www.hirunews.lk/218577/ජාතික-වෘක්කවේද-රෝහල-ජනාධිපතිගේ-නිරීක්ෂණයට",
       "Category": "Local News",
       "Parent URL": "https://www.hirunews.lk/local-news.php?pageID=3296"
}