{
       "Source": "hirunews",
       "Timestamp": "Saturday, 01 January 2022 - 19:22",
       "Headline": "නව වසරට ආශිර්වාද ලබා ගැනීමට දිවයින පුරා ජනතාව ආගමික සිද්ධස්ථාන වෙත (වීඩියෝ)",
       "News Content": "2022 නව වසරට ආශිර්වාද ලබා ගැනීම සඳහා දිවයින පුරා ජනතාව අද දිනය පුරා ආගමික සිද්ධස්ථාන වෙත පැමිණි අතර, අප වාර්තාකරුවන් පැවසුවේ මේ වනවිටත් ඔවුන් එලෙස පැමිණෙමින් සිටින බවයි.\nකොරෝනා වසංගතය හමුවේ පසුගිය වසර දෙකේදීම සාමාන්‍ය පරිදි නව වසර සැමරීමට හැකියාව නොලැබුණු පසුබිමක ඊයේ රාත්‍රියේ 2022 නව වසර උදාවීම විශේෂත්වයක්.\nඒ අනුව, මෙවර නව වසර සති අන්තයේ නිවාඩු දිනක යෙදී තිබීමත් හේතුවෙන් ජනතාවට ආගමික වතාවත්වල යෙදෙමින් නව වසර සැමරීමට හැකිව තිබුණා.\nආගමික ආශිර්වාදය ලබා ගැනීම සඳහා බෞද්ධ විහාරස්ථාන, කතෝලික දේවස්ථාන, ඉස්ලාම් පල්ලි සහ හින්දු කෝවිල් වෙත ජනතාව පැමිණෙමින් සිටින බවයි දිවයින පුරා සිටින හිරු වාර්තාකරුවන් සඳහන් කළේ.\nමේ අතර, රුහුණු මහා කතරගම දේවාලයේ මැණික් ගඟේ නව පිවිසුම් ප්‍රකාරයේ ඉදිකිරීම් අද පෙරවරුවේ ජනාධිපති ගෝඨාභය රාජපක්ෂගේ ප්‍රධානත්වයෙන් ආරම්භ කෙරුණා.\nඉදිකිරීම් වෙනුවෙන් මුල්ගල තැබීම ජනාධිපතිවරයා මෙන්ම තවත් අමාත්‍යවරුන් කිහිප දෙනෙකු හා රුහුණු මහා කතරගම දේවාලයේ බස්නායක නිලමේ ඩිෂාන් ගුණසේකරගේ ප්‍රධානත්වයෙන් සිදුකෙරුණු බවයි ජනාධිපති මාධ්‍ය අංශය නිවේදනය කළේ.\nමේ අතර, නව වසරේ ආරම්භය සනිටුහන් වූ ඊයේ රාත්‍රීයේ සිදුවූ ගිණිකෙලි අනතුරුවලින් තුවාල ලැබූ පුද්ගලයින් 4 දෙනෙකු කොළඹ ජාතික රෝහල වෙත ඇතුළත් කළා.\nඊයේ රාත්‍රියේ පමණක් පුද්ගලයින් 188 දෙනෙකු හදිසි අනතුරු හේතුවෙන් කොළඹ ජාතික රෝහලට ප්‍රතිකාර ලබා ගැනීමට පැමිණ ඇති අතර, ඉන් 82 දෙනෙකු ඇතුළත් කර ගැනීමටයි රෝහල් බලධාරින් පියවර ගෙන ඇත්තේ.\nඑලෙස ඇතුළත් වූ පුද්ගලයින්ගෙන් 47 දෙනෙකුම මහාමාර්ග අනතුරු වලින් තුවාල ලැබූ පුද්ගලයින් බව රෝහල් ආරංචි මාර්ග සඳහන් කළා.",
       "URL": "https://www.hirunews.lk/292761/නව-වසරට-ආශිර්වාද-ලබා-ගැනීමට-දිවයින-පුරා-ජනතාව-ආගමික-සිද්ධස්ථාන-වෙත-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1455"
}