{
       "Source": "hirunews",
       "Timestamp": "Monday, 30 May 2016 - 18:50",
       "Headline": "පන්නල ද්විත්ව ඝාතනයට දෙදෙනෙකු අත්අඩංගුවට",
       "News Content": "පුද්ගලයන් දෙදෙනෙකු මරුමුවට පත් කරමින් කුරුණෑගල - පන්නල - වැටකෙයාව ප්‍රදේශයේදී ඊයේ සිදුකළ වෙඩි තැබීම  සම්බන්ධයෙන් පුද්ගලයින් දෙදෙනෙකු අත්අඩංගුවට ගෙන තිබෙනවා.\nඑසේම, ඔවුන් පැමිණි යතුරුපැදිය සහ වෙඩි තැබීම සදහා භාවිත කළ ගිනි අවිය ද පොලිස් භාරයට ගැනුණා.\nපොලීසිය ප්‍රකාශ කළේ අත්අඩංගුවට ගත් පුද්ගලයන් දෙදෙනා දංකොටුව - සිංගක්කුලිය සහ යෝගියාන ප්‍රදේශවල පදිංචිකරුවන් බවයි.\nයතුරුපැදියකින් පැමිණි නාදුනන පුද්ගලයින් දෙදෙනෙකු ඊයේ රාත්‍රියේ වැටකෙයාව බස්නැවතුම්පොළක සිටි දෙදෙනකුට මෙලෙස වෙඩි තබා තිබුණා.\nඑහිදී මිය ගිය දෙදෙනා අතරට බස්නැවතුම්පොළේ සිටි කාන්තාවක් ද අයත්.\nමිය ගිය අනෙක් පුද්ගලයා පන්නල ප්‍රදේශයේ පදිංචි 30 හැවිරිදි අරුණ කුමාර නොහොත් ලොකූ නැමැති අයෙකු බව පොලීසිය සදහන් කළා.\nසිද්ධිය සම්බන්ධයෙන් අත්අඩංගුවට ගත් සැකකරුවන්, පොලිසිය වෙත පාපොච්චාරණයක් ද සිදුකර තිබෙනවා.\nඒ අතර සිටින සිංගක්කුලිය ප්‍රදේශයේ පදිංචි සැකකරුට මිය ගිය පුද්ගලයා විසින් මීට පෙර පහරදීමක් සිදුකර ඇති අතර ඒ හේතුවෙන් ඔහුව වෙඩිතබා ඝාතනය කළ බව සැකකරු පාපොච්චාරණය කර ඇති බව සදහන්.\nඑසේම මිය ගිය කාන්තාව තමන් නොදන්නා අතර, ඉලක්කය වැරදීමෙන් ඇයට ද වෙඩි ප්‍රහාරය එල්ල වූ බව ඔහු පොලීසියට ප්‍රකාශ කර තිබෙනවා.",
       "URL": "https://www.hirunews.lk/134373/පන්නල-ද්විත්ව-ඝාතනයට-දෙදෙනෙකු-අත්අඩංගුවට",
       "Category": "Local News",
       "Parent URL": "https://www.hirunews.lk/local-news.php?pageID=5026"
}