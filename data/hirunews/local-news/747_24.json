{
       "Source": "hirunews",
       "Timestamp": "Wednesday, 09 November 2022 - 10:20",
       "Headline": "මිල්ලනිය - ගුංගමුව විදුහල්පතිනියගේ වැඩ තහනම් (වීඩියෝ)",
       "News Content": "ගුරුවරියකගේ මුදල් පසුම්බියක් සොරකම් කළේ යැයි චෝදනා කරමින් සිසුන් කිහිපදෙනෙකුට පහර දී කෲරත්වයට පත් කිරීමේ සිද්ධිය සම්බන්ධයෙන් රක්ෂිත බන්ධනාගාර ගත කර සිටින මිල්ලනිය ගුංගමුව කනිෂ්ඨ විද්‍යාලයේ විදුහල්පතිනියගේ වැඩ තහනම් කර තිබෙනවා.\nබස්නාහිර පළාත් අධ්‍යාපන දෙපාර්තමේන්තුවේ අධ්‍යක්ෂ ශ්‍රීලාල් නෝනිස් සඳහන් කළේ මෙම සිද්ධිය සම්බන්ධයෙන් දෙපාර්තමේන්තු පරීක්ෂණයක් ද සිදුකරන බවයි.\nඊයේ අදාළ විදුහල්පතිනිය සහ මිල්ලනිය පොලීසියේ නිලධාරින් දෙදෙනෙකු ලබන 16 වනදා දක්වා රක්ෂිත බන්ධනාගාර ගත කිරීමටයි කොළඹ අතිරේක මහේස්ත්‍රාත් කේමින්ද පෙරේරා නියෝග කළේ.\nසැකකාර විදුහල්පතිවරිය සහ නියෝජ්‍ය විදුහල්පතිවරිය දරුවන් කිහිපදෙනෙකු පුස්තකාල ශාලාවට ගෙන ගොස් දණ ගස්වා ඔවුන්ගේ පාදවලට හා විලු‍ඹට වේවැල්වලින් සහ ලී පතුරුවලින් පහර දී ඇති බවට විමර්ශනවල දී හෙළි වී තිබෙනවා.\nපසුව පොලීස් ජීප් රථයක් පාසැල තුළට ගෙන්වා ගෙන අදාළ සිසුන් පොලීසියට භාර දී ඇති අතර, එහි දී සැකකාර පොලිස් නිලධාරීන් ජීප් රථයේ තිබෙන ”‍වෝකිටෝකි‘ ගමන් කථන යන්ත්‍රවලට විදුලිය සපයන විදුලි රැහැන්වලින් අදාළ දරුවන්ගේ දණිස් පුළු‍ස්සා ඇති බව යි අනාවරණ වුණේ.\nපසුව මුදල් පසුම්බිය පෙන්වීමට යැයි පවසමින් අදාළ දරුවන් පාසල අසල තිබෙන කැලෑ ප්‍රදේශයට ගෙන ගොස් සැකකාර පොලිස් නිලධාරීන් විසින් පුවක් මල්වලින් දරුවන්ට පහර දී ඇති බවට ද ළමා රක්ෂක අධිකාරිය සඳහන් කළා.\nපහරකෑම නිසා අසාධ්‍ය වූ දරුවකු හොරණ මූලික රෝහලට ද පසු ව ඇතුළත් කෙරුණා.",
       "URL": "https://www.hirunews.lk/319954/මිල්ලනිය-ගුංගමුව-විදුහල්පතිනියගේ-වැඩ-තහනම්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=747"
}