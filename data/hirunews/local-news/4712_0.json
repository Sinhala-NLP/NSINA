{
       "Source": "hirunews",
       "Timestamp": "Friday, 13 January 2017 - 7:16",
       "Headline": "මාස 3 කින් පසු පානීය ජල අර්බුදයක් - අරපිරිමැස්මෙන් භාවිතා කරන්නැයි උපදෙස්",
       "News Content": "පවතින වියළි කාලගුණ තත්ත්වය නිසා නල ජලය අරපිරිමැස්මෙන් භාවිතා කරන ලෙස ජාතික ජල සම්පාදන හා ජලාපවාහන මණ්ඩලය ජනතාවගෙන් ඉල්ලීමක් කරනවා.\nඅත්‍යාවශ්‍ය කටයුතු සදහා පමණක් නල ජලය භාවිතා කරන ලෙසයි ජනතාවගෙන් ඉල්ලා සිටින්නේ.\nඑහි සභාපති කේ.ඒ.අන්සාර් හිරු ප්‍රවෘත්ති අංශයට සදහන් කළේ වියළි කාලගුණය අඛන්ඩව පැවතුණහොත් මාස 3 කින් පසු පානීය ජල අර්බුදයක් ඇතිවිය හැකි බවයි.\nමේ අතර, වියළි කාලගුණයක් පැවතිය ද කප්පාදුවකින් තොරව විදුලිය ලබාදීමට පියවර ගන්නා බව විදුලිබල හා පුනර්ජනනීය බලශක්ති අමාත්‍ය රංජිත් සියඹලාපිටිය පවසනවා.\nඅනුරාධපුර - ජය ශ්‍රී මහා බෝධි විහාර පුදබිම ඇතුළු අටමස්ථානයට අයත් වෙහෙර විහාරයන් සූර්ය බලශක්තියෙන් ඒකාලෝක කිරීමේ අවස්ථාවට ඊයේ එක්වෙමින් අමාත්‍යවරයා මේ බව සඳහන් කළා.\nඑමෙන්ම, වියළි කාලගුණයත් සමග දිවයිනේ ප්‍රදේශ කිහිපයක රක්ෂිත ගිනිගැනීම් සම්බන්ධයෙන් ද පසුගිය දිනවල තොරතුරු වාර්තා වුණා.\nහැටන් - සිංගමලේ රක්ෂිතයේ ඊයේ හට ගත් ගින්න මේ වනවිට නිවා දමා තිබෙනවා.\nපොලිසිය සදහන් කළේ ගින්නෙන් අක්කර 10 කට වැඩි භූමි ප්‍රමාණයක් විනාශ වී ඇති බවයි.\nප්‍රදේශයට පවතින වියළි කාලගුණයත් සමග ගින්න පැතිර යාම වැඩිවූ බවයි අප වාර්තාකරු සදහන් කළේ.\nආපදා කළමනාකරණ මධ්‍යස්ථානය කියා සිටියේ සතුන් දඩයම් කිරීමේ අරමුණින් ඇතැම් පිරිස් රක්ෂිතවලට ගිනි තැබීම සිදුකරන බවයි.\nකෙසේ වෙතත්, එළඹෙන 21 වනදායින් පසු දිවයිනට වැසි අපේක්ෂා කරන බවයි කාලගුණ විද්‍යා දෙපාර්තමේන්තුව සදහන් කළේ.",
       "URL": "https://www.hirunews.lk/151927/මාස-3-කින්-පසු-පානීය-ජල-අර්බුදයක්-අරපිරිමැස්මෙන්-භාවිතා-කරන්නැයි-උපදෙස්",
       "Category": "Local News",
       "Parent URL": "https://www.hirunews.lk/local-news.php?pageID=4712"
}