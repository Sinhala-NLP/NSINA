{
       "Source": "hirunews",
       "Timestamp": "Saturday, 05 September 2020 - 20:15",
       "Headline": "19 ආරක්ෂා කරන්න ඕනෑම කණ්ඩායමක් සමග කොන්දේසි විරහිතව එක්වන්න සමගි ජන බලවේගය සූදානමින් (වීඩියෝ)",
       "News Content": "19 වන ව්‍යවස්ථා සංශෝධනය ආරක්ෂා කරගැනීම සඳහා සහය වන ඕනෑම කණ්ඩායමක් සමඟ දේශපාලන මතවාද පසෙකලා කොන්දේසි විරහිතව කටයුතු කරන බව සමගි ජන බලවේගය අවධාරණය කරනවා.\nඑම පක්ෂයේ මහලේකම් පාර්ලිමේන්තු මන්ත්‍රී රංජිත් මද්දුමබණ්ඩාර මහතාගේ අත්සනින් යුතුව නිකුත් කළ නිවේදනයක මේ බව සඳහන්.\nඑම නිවේදනයේ දැක්වෙන්නේ 19 වන ව්‍යවස්ථා සංශෝධනය තුළින් පුරවැසි අයිතිවාසිකම් ශක්තිමත් කිරීමට සහ රාජ්‍ය පාලනය විධිමත් කිරීම සඳහා පසුගිය රජය පියවර රැසක් ගත් බවයි.\n19 වැනි ව්‍යවස්ථා සංශෝධනය මඟින් ඇතිකළ කොමිෂන් සභා සහ තොරතුරු දැනගැනීමේ පනත තුළින් රටේ ජනතාවට පාලක පක්ෂය ප්‍රශ්න කිරීමට අවශ්‍ය නීතිමය වටපිටාව සැකසුනු බවද එහි සඳහන්.\nදේශපාලනඥයින්ට තම අභිමතය පරිදි කටයුතු කිරීමේ හැකියාව 19 වැනි සංශෝධනය මඟින් අහිමි වූ බවත් රාජ්‍ය නිලධාරීන්ට අපක්ෂපාතීව අභිමානවත් සේවයක් සිදුකිරීමට අවකාශය හිමි වූ බවත් අදාළ නිවේදනයේ දැක්වෙනවා.\nසමගි ජනබලවේගය නිකුත් කළ නිවේදනයේ වැඩිදුරටත් සඳහන් කර ඇත්තේ, 20 වන සංශෝධනය තුළින් නැවත වතාවක් ජනාධිපතිවරයාට අසීමිත බලතල ලබාදෙමින් ව්‍යවස්ථාදායකයද දුර්වල කිරීමට කටයුතු කර ඇති බවයි.\nආණ්ඩුව පාස්කු ප්‍රහාරය දඩ මීමා කරගනිමින් මෙම සංශෝධනය ඉදිරිපත් කිරීමට සැරසෙන බවත් පාස්කු ප්‍රහාරය වළක්වා ගැනීමට නොහැකි වූයේ 19 වැනි සංශෝධනය නිසා නොව ඒ සඳහා වගකිවයුතු පුද්ගලයින්ගේ නොසැලකිලිමත්භාවය නිසා බවත් මෙම නිවේදනයේ සඳහන්.\nසියලු දේශපාලන මතවාද පසෙකලා 19 වන ව්‍යවස්ථා සංශෝධනය සුරක්ෂිත කිරීමටත් එය ශක්තිමත් කිරීමේ ක්‍රියාදාමයට සහය වන ඕනෑම කණ්ඩායමක් සමඟ කොන්දේසි විරහිතව කටයුතු කරන බවත් සමගි ජන බලවේගය අදාළ නිවේදනයෙන් අවධාරණය කරනවා.\nමේ අතර 20 වන ව්‍යවස්ථා සංශෝධනය සම්බන්ධයෙන් පක්ෂ විපක්ෂ දේශපාලනඥයින් මෙලෙස අදහස් පළකළා.",
       "URL": "https://www.hirunews.lk/249505/19-ආරක්ෂා-කරන්න-ඕනෑම-කණ්ඩායමක්-සමග-කොන්දේසි-විරහිතව-එක්වන්න-සමගි-ජන-බලවේගය-සූදානමින්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2474"
}