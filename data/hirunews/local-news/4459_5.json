{
       "Source": "hirunews",
       "Timestamp": "Wednesday, 21 June 2017 - 12:54",
       "Headline": "update - සරසවි සිසුන් සෞඛ්‍ය අමාත්‍යංශ පරිශ්‍රයෙන් ඉවත් කිරීමට ජල ප්‍රහාරයක් - සිසුන් 10 ක් ජාතික රෝහලට(ඡායාරූප)",
       "News Content": "සෞඛ්‍ය අමාත්‍යංශය තුලට ඇතුලුවී විරෝධතාවයේ නිරතවන සරසවි සිසුන්ට පොලිසිය ජල ප්‍රහාරයක් එල්ලකර තිබෙනවා.\nඅද දහවල් විරෝධතාව ආරම්භ කළ ඔවුන් සෞඛ්‍ය අමාත්‍යංශය තුලට ඇතුලුවී එහි විරෝධතාවක නිරතවුනා.\nඔවුන් අමාත්‍යංශ පරිශ්‍රයෙන් ඉවත් කිරීම සඳහායි පොලිසිය ජල ප්‍රහාරයක් එල්ල කළේ.\nමෙහිදී තුවාල ලැබු සරසවි සිසුන් 10 දෙනෙකු ද කොළඹ ජාතික රෝහලට ඇතුලත් කර තිබෙනවා.\nWednesday, 21 June 2017 - 16.46\n-------------------------------------------------------\nවිරෝධතාවක නිරත වෙමින් සිටි සරසවි සිසුන් පිරිසක් සෞඛ්‍ය අමාත්‍යංශයට ඇතුල්වී තිබෙනවා.\nඅන්තර් විශ්වවිද්‍යාලයීය භික්ෂු බල මණ්ඩලයේ කැදවුම්කරු තැන්පිටියේ සුගතානන්ද හිමියන් කියා සිටියේ කොළඹ පුරහල සිට විරෝධතාවයේ නිරතවීමෙන් පසු  සිසුන් පිරිස සෞඛ්‍ය අමාත්‍යාංශයට ඇතුළුවු බවයි.\nමාලඹේ පෞද්ගලික වෛද්‍ය විද්‍යාලයට එරෙහිව දියත් කර ඇති විරෝධතා පා ගමන හේතුවෙන් කොළඹ පුරහල අවට රථවාහන තදබදයක් ද හටගෙන තිබෙනවා.\nමේ නිසා විකල්ප මාර්ග භාවිතා කරන ලෙසයි පොලීසිය රියදුරන්ගෙන් ඉල්ලා සිටින්නේ.\nWednesday, 21 June 2017 - 15.32\n---------------------------------------------------------------------------\nඅන්තර් විශ්වවිද්‍යාලයීය ශිෂ්‍ය බල මණ්ඩලය ඇතුලු ශිෂ්‍ය සංගම් කිහිපයක් එක්ව මාලඹේ පෞද්ගලික වෛද්‍ය විද්‍යාලයට එරෙහිව දියත් කර ඇති විරෝධතා පා ගමන හේතුවෙන් කොළඹ පුරහල අවට රථවාහන තදබදයක් හටගෙන තිබෙනවා.\nමේ නිසා විකල්ප මාර්ග භාවිතා කරන ලෙසයි පොලීසිය රියදුරන්ගෙන් ඉල්ලා සිටින්නේ.\nupdate :- 2017-06-21  02.16pm\n-----------------------------------------------------\nඅන්තරේ පාගමනට අධිකරණ නියෝගයක්\nඅන්තර් විශ්වවිද්‍යාලයීය ශිෂ්‍ය බල මණ්ඩලය ඇතුලු ශිෂ්‍ය සංගම් කිහිපයක් අද පස්වරුවේ කොළඹ දියත් කිරීමට සැලසුම් කර ඇති සයිටම් විරෝධී පෙළපාලිය මහජනතාවට සහ වාහන ගමනාගමනයට බාධාවක් සිදුනොවන ලෙස සිදුකළ යුතු බවට කොළඹ කොටුව මහේස්ත්‍රාත් අධිකරණය නියෝගයක් නිකුත් කර තිබෙනවා.\nඒ කොටුව පොලිසිය අධිකරණයෙන් කළ ඉල්ලීමක් සැලකිල්ලට ගැනීමෙන් අනතුරුවයි.\nඑමෙන්ම, ජනාධිපති ලේකම් කාර්යාලයට බලහත්කාරයෙන් සහ සාමය කඩ වන අයුරින් ඇතුළු වීමෙන් වැළකිය යුතු බවට ද කොටුව මහේස්ත්‍රාත් අධිකරණය නියෝග කර ඇති බවයි පොලිස් මූලස්ථානය නිවේදනය කළේ.",
       "URL": "https://www.hirunews.lk/164073/update-සරසවි-සිසුන්-සෞඛ්‍ය-අමාත්‍යංශ-පරිශ්‍රයෙන්-ඉවත්-කිරීමට-ජල-ප්‍රහාරයක්-10-ක්-ජාතික-රෝහලට-ඡායාරූප",
       "Category": "Local News",
       "Parent URL": "https://www.hirunews.lk/local-news.php?pageID=4459"
}