{
       "Source": "hirunews",
       "Timestamp": "Thursday, 18 March 2021 - 8:38",
       "Headline": "රිමාන්ඩ් කෙරුණු රවී, ඇලෝසියස් ඇතුළු පිරිස, වැලිකඩ නිරෝධායන මධ්‍යස්ථානයට (වීඩියෝ)",
       "News Content": "රක්ෂිත බන්ධනාගාර ගත කිරීම සදහා නියෝග කෙරුණු හිටපු මුදල් අමාත්‍ය රවී කරුණානායක ඇතුළු 08 දෙනා වැලිකඩ බන්ධනාගාරයේ නිරෝධායන මධ්‍යස්ථානය වෙත යොමු කර තිබෙනවා.\nමොවුන් මේ මස 23 වැනිදා දක්වා රක්ෂිත බන්ධනාගාරගත කිරීමට කොළඹ ත්‍රිපුද්ගල විශේෂ මහාධිකරණය ඊයේ නියෝග කළා.\nඒ, 2016 වසරේ මාර්තු මස 29 සහ 31 යන දිනවල සිදුවූ බැඳුම්කර වෙන්දේසියකදී රුපියල් බිලියන 36.98ක බැඳුම්කර සාවද්‍ය පරිහරණය කිරීමේ චෝදනාව යටතේයී.\nදමිත් තොටවත්ත, මංජුල තිලකරත්න, මොහොමඩ් ඉර්ෂඩීන් යන ත්‍රිපුද්ගල මහාධිකරණ විනිසුරු මඩුල්ල හමුවේ ඊයේ මෙම නඩුව කැඳවනු ලැබුවා.\nමෙහිදී විත්තිකරුවන් වෙත අධිචෝදනා පත්‍ර භාරදීම සිදුවූ අතර, රවී කරුණානායක හිටපු අමාත්‍යවරයාට අමතරව මෙලෙස රක්ෂිත බන්ධනාගාරගත කිරීමට නියෝග කෙරුණු පිරිස අතර පර්පචුවල් ටේ‍රෂරීස් සමාගමේ හිමිකරු අර්ජුන් ඇලෝසියස්, එහි ප්‍රධාන විධායක නිලධාරී කසුන් පලිසේනද වනවා.\nඊට අමතරව එම සමාගමේ අධ්‍යක්ෂවරුන් වන ජෙෆ්රි ඇලෝසියස්, තිස්ස රන්ජන් හුළුගල්ලේ සහ මුතුරාජා සුරේන්ද්‍රන් මෙන්ම ශ්‍රී ලංකා මහ බැංකුවේ රාජ්‍ය ණය දෙපාර්තමේන්තුවේ විධායක නිලධාරියෙකු ලෙස කටයුතු කළ සංගරපිල්ලේ පදුමනාදන්, සේවක අර්ථ සාධක අරමුදලේ විධායක නිලධාරියෙකු වූ ඉන්දික සමන් කුමාරද රක්ෂිත බන්ධනාගාරගත කිරීමට නියෝග කෙරුණා.\nමහ බැංකු බැඳුම්කර නඩුවේ ප්‍රධාන විත්තිකරු වන හිටපු මහ බැංකු අධිපති අර්ජුන මහේන්ද්‍රන් සහ පර්පෙචුවෙල් ටේ‍රෂරීස් සමාගමේ සමූහ අධ්‍යක්ෂවරයෙකු වන අජාන් ගාර්දිය පුංචිහේවා අධිකරණ නියෝගයට අනුව මෙරටට ගෙන්වා ගැනීමට කටයුතු කරමින් සිටින බවයි නීතිපති දෙපාර්තමේන්තුව පසුගිය මස 21 වනදා අධිකරණයට දැනුම් දෙනු ලැබුවේ.",
       "URL": "https://www.hirunews.lk/265707/රිමාන්ඩ්-කෙරුණු-රවී-ඇලෝසියස්-ඇතුළු-පිරිස-වැලිකඩ-නිරෝධායන-මධ්‍යස්ථානයට-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2081"
}