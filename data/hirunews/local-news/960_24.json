{
       "Source": "hirunews",
       "Timestamp": "Saturday, 06 August 2022 - 13:16",
       "Headline": "නොරොච්චෝලේ දෙවන ජනන යන්ත්‍රයේ අලුත්වැඩියාව ලබන වසර දක්වා කල් යන ලකුණු (වීඩියෝ)",
       "News Content": "නොරොච්චෝලේ ගල් අඟුරු බලාගාරයේ දෙවන ජනන යන්ත්‍රය අලුත්වැඩියා කටයුතු ලබන වසරේ මැයි මාසය දක්වා කල් දැමීමට පාලනාධිකාරිය තීරණය කර තිබෙනවා.\nපසුගිය ජූනි 17 වනදා මෙම යන්ත්‍රය දින 75 ක කාලයකට ක්‍රියා විරහිත කරනු ලැබුවේ අලුත්වැඩියා කිරීම සඳහායි.\nකෙසේ වෙතත් පවතින තත්වය මත එහි අලුත්වැඩියා කටයුතු ලබන වසරේ මැයි මාසය දක්වා කල් දැමීමට සිදුව තිබෙනවා.\nයන්ත්‍ර 3 කින් සමන්විත මෙම නොරොච්චෝලේ බලාගාරයේ උත්පාදනය කරන විදුලි ධාරිතාව මෙගාවොට් 900 ක්. ඉන් මෙගාවොට් 810 ක් ජාතික පද්ධතියට එක් කරන අතර, අනෙක් මෙගාවොට් 90 බලාගාරයේ අවශ්‍යතාව සඳහා රඳවා ගනු ලබනවා.\nමේ වනවිට බලාගාරයේ ගල් අඟුරු දින 85 කට සරිලන ආකාරයට පවතින බැවින් අලුත්වැඩියා කිරීමට නියමිත දෙවන යන්ත්‍රය ක්‍රියාත්මක කළහොත් එම ගල් අඟුරු ප්‍රමාණය දින 85 කට පෙර අවසන් විය හැකි බවයි එහි ප්‍රකාශකයෙකු සඳහන් කළේ.\nමේ අතර පවතින අධික වර්ෂාව හේතුවෙන් ජල විදුලි බලාගාර ආශ්‍රිත ජලාශවලට සීමාව ඉක්මවා ජලය ලැබීම හේතුවෙන් විදුලි උත්පාදනයෙන් සියයට 58 ක් ජල විදුලියෙන් නිෂ්පාදනය කරන බවයි මහජන උපයෝගීතා කොමිසම සඳහන් කළේ.\nහිරු ප්‍රවෘත්ති අංශය කළ විමසීමකදී එහි සභාපති ජනක රත්නායක කියා සිටියේ ඉන්ධන භාවිතයෙන් විදුලිය නිෂ්පාදනය කිරීම අවම වී ඇති බවයි.\nඑම නිසා ඉදිරියේදී විදුලිය කප්පාදු කරන කාලය තවදුරටත් අඩුවනු ඇති බවයි මහජන උපයෝගීතා කොමිසමේ සභාපති ජනක රත්නායක වැඩිදුරටත් සඳහන් කළේ.",
       "URL": "https://www.hirunews.lk/312056/නොරොච්චෝලේ-දෙවන-ජනන-යන්ත්‍රයේ-අලුත්වැඩියාව-ලබන-වසර-දක්වා-කල්-යන-ලකුණු-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=960"
}