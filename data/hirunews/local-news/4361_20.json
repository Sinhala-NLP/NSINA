{
       "Source": "hirunews",
       "Timestamp": "Sunday, 20 August 2017 - 19:23",
       "Headline": "වත්තේගමින් ශිෂ්‍යත්ව විභාගයටත් චෝදනා",
       "News Content": "අද පැවැති 5 ශ්‍රේණිය ශිෂ්‍යත්ව විභාගයට අදාළව මහනුවර - වත්තේගම - පරණගම මධ්‍ය මහා විද්‍යාල මධ්‍යස්ථානයේ විභාගයට පෙනී සිටි සිසුන්ට කාලය පිළිබඳව ගැටළුවක් මතු වී ඇති බව වාර්තා වනවා.\nමේ හේතුවෙන් එම පාසලෙහි විභාගයට පෙනී සිටි තම දරුවන්ට දැඩි අපහසුතාවයන්ට මුහුණදීමට සිදුවූ බවයි දෙමව්පියන් හිරු ප්‍රවෘත්ති අංශයට කියා සිටියේ.\nශිෂ්‍යත්ව විභාගයේ පළමු කොටස උදෑසන 9.30ට ආරම්භවීමට නියමිතව තිබුණ ද එය ආරම්භ වී ඇත්තේ උදෑසන 9.35ට පමණයි.\nකෙසේ වෙතත්, උදෑසන 10.15ට නියමිත පරිදි සිසුන්ගෙන් උත්තර පත්‍රය ලබාගෙන තිබෙනවා.\nදිවයින පුරා මධ්‍යස්ථාන 3014 කදී 5 ශ්‍රේණිය ශිෂ්‍යත්ව විභාගය අද පැවැත්වුණා.\nඊට පෙනී සිටි අයඳුම්කරුවන් සංඛ්‍යාව තුන්ලක්ෂ 56,728 ක්.\nකෙසේ වෙතත්, වත්තේගම - පරණගම මධ්‍යම මහා විද්‍යාල විභාග මධ්‍යස්ථානයේ දී 5 ශ්‍රේණිය ශිෂ්‍යත්ව විභාගයට පෙනී සිටි සිසුන්ට සිදුවී ඇති බව කියන අපහසුතාවයන් සම්බන්ධයෙන් හිරු ප්‍රවෘත්ති අංශය විභාග කොමසාරිස් ජනරාල් ඩබ්ලිව්.එම්.එන්.ජේ. පුෂ්පකුමාරගෙන් විමසීමක් කළා.\nඔහු කියා සිටියේ එම විභාග මධ්‍යස්ථානයේ පෙනී සිටි සිසුන්ට කිසිදු අසාධාරණයක් සිදුවී නොමැති බවයි.\nඑමෙන්ම හැටන් ප්‍රදේශයේ ආගමික මධ්‍යස්ථානයක දේව මෙහෙය සඳහා ශබ්ද විකාශන යන්ත්‍ර භාවිතා කිරීම හේතුවෙන් ශිෂ්‍යත්ව විභාගයට පෙනී සිටි සිසුන්ට බාධාකාරී තත්වයක් මතු වී තිබෙනවා.\nහැටන් අධ්‍යාපන කලාපයට අයත් නගරයේ පවතින ප්‍රධාන පාසලකට යාබදව පිහිටි දේව මධ්‍යස්ථානයකයි මෙම ශබ්ද විකාශන යන්ත්‍ර භාවිතා කර ඇත්තේ.\nකෙසේ වෙතත්, විභාග බලධාරීන් පොලීසිය දැනුවත් කිරීමෙන් පසු එය සමථයකට පත් කර ඇති බව ද වාර්තා වනවා.\nමේ අතර, සිය පියාගේ දේහය නිවස තුළ තිබියදී, හැඩූ කඳුළින් යුතුව දේහයට වැද ශිෂ්‍යත්ව විභාගයට පෙනී සිටීම සඳහා නිවසින් පිටත් වූ දියණියක් පිළිබඳව සූරියවැව - සමගිපුර ප්‍රදේශයෙන් හිරු ප්‍රවෘත්ති අංශයට වාර්තා වුණා.\nඅවුරුදු 52ක් වයසැති ඇගේ පියා අකල් මරණයකට ගොදුරු වූයේ මොළයේ පිළිකාවක් වැලදීම හේතුවෙන්.\nඑමෙන්ම මෙම දියණියගේ වැඩිමහල් සොහොයුරියක් ද මෙවර පැවැත්වෙන උසස් පෙළ විභාගයට පෙනී සිටිනවා.\nපියාගේ හදිසි වියෝවෙන් දියණියන් දෙදෙනාම දැඩි සංවේගයට පත්ව ඇති බවයි මව කියා සිටියේ.\nඑමෙන්ම වන අලි එලවා දැමීම සඳහා භාවිතා කරන අලි වෙඩිල්ලක් පත්තු වීමෙන් වැල්ලවාය - කුඩාඔය - යෞවනකුමාරපුර ප්‍රදේශයේ සිසුවෙකුට ශිෂ්‍යත්ව විභාගය අහිමි වීමේ පුවතක් ද අද වාර්තා වුණා.\nදකුණු අතට තුවාල සිදුවූ මෙම සිසුවා මේ වන විට හම්බන්තොට රෝහලේ ප්‍රතිකාර ලබනවා.\nසිය පියා පත්තු කර දැමූ අලි වෙඩිල්ලක් පත්තු නොවී තිබීම නිසා මෙම සිසුවා එය ඇහිදාගෙන ගොස් ගිනිමැලයකට දමා ඇත්තේ ඊයේ දිනයේදියි.\nපසුව එය පත්තු වී ඔහුගේ දකුණු අතට තුවාල සිදුවුණා.\nමියගිය පියාගේ දේහයට වැද ශිෂ්‍යත්වය ලියන්න ගිය සූරියවැව දැරිය\nඡායාරූප - සුරියවැව, නුවන් ජයසේකර",
       "URL": "https://www.hirunews.lk/168929/වත්තේගමින්-ශිෂ්‍යත්ව-විභාගයටත්-චෝදනා",
       "Category": "Local News",
       "Parent URL": "https://www.hirunews.lk/local-news.php?pageID=4361"
}