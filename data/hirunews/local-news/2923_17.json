{
       "Source": "hirunews",
       "Timestamp": "Saturday, 01 February 2020 - 13:44",
       "Headline": "කෝටි 192ක හෙරොයින් අත්අඩංගුවට ගැනීමේ සිද්ධියේ පරීක්ෂණ අඛණ්ඩව",
       "News Content": "බණ්ඩාරගමදී අත්අඩංගුවට ගත් රුපියල් කෝටි 192කට වැඩි වටිනාකමකින් යුත් හෙරොයින් තොගය  සහ අවි ආයුධ සමඟ පුද්ගලයින් තුන්දෙනෙකු අත්අඩංගුවට ගැනීමේ සිද්ධිය පිටුපස පාතාල නායක මාකඳුරේ මධුෂ්ගේ ප්‍රධාන ගෝලයෙකු සහ ඔහුගේ ප්‍රධානතම සඟයා වන කැළුම් ඉන්දික හෙවත් කැවුමා සම්බන්ධ බවට තොරතුරු අනාවරණ වී තිබෙනවා.\nපොලීසිය සඳහන් කළේ එම හෙරොයින් තොගය සහ අවිආයුධ ඇෆ්ගනිස්ථානයේ සිට මෙරටට ගෙන්වීමේ ක්‍රියාදාමය පිටුපස මොවුන්ට අමතරව තවත් පාතාල සාමාජිකයින් සිටීද යන්න සම්බන්ධයෙන් සොයාබැලීම සඳහා පරීක්ෂණ සිදුකරන බවයි.\nපාතාල නායක මාකඳුරේ මධුෂ් මෙම සිද්ධියට ඍජුවම සම්බන්ධද නැද්ද යන්න සම්බන්ධයෙන් තවමත් නිසි තොරතුරු ලැබී නැතත්, ඔහුගේ ප්‍රධාන ගෝලයා සම්බන්ධයෙන් සියලූ තොරතුරු මේ වනවිට අනාවරණ වී තිබෙනවා.\nපසුගිය 30 වනදා රුපියල් කෝටි 192කට වැඩි වටිනාකමකින් යුත් හෙරොයින් මත්කුඩු තොගය සහ නවීන පන්නයේ පිස්තෝල අත්අඩංගුවට ගනු ලැබුවේ බණ්ඩාරගම - ගැලනිගම - නිව්සිටි වත්ත ප්‍රදේශයේ නිවසක තිබියදියි.",
       "URL": "https://www.hirunews.lk/233496/කෝටි-192ක-හෙරොයින්-අත්අඩංගුවට-ගැනීමේ-සිද්ධියේ-පරීක්ෂණ-අඛණ්ඩව",
       "Category": "Local News",
       "Parent URL": "https://www.hirunews.lk/local-news.php?pageID=2923"
}