{
       "Source": "hirunews",
       "Timestamp": "Wednesday, 04 January 2023 - 16:24",
       "Headline": "විදුලිබල ඇමැතිගේ ප්‍රකාශය සාවද්‍යයි, හරියට ගණං හදලා බලන්න - පාඨලී චම්පික රණවක",
       "News Content": "ලංකා විදුලිබල මණ්ඩලයේ ලාභයන් සම්බන්ධයෙන් විදුලිබල හා බලශක්ති අමාත්‍ය කංචන විජේසේකර සිදු කළ ප්‍රකාශය ප්‍රතික්ෂේප කරන බව හිටපු විදුලිබල හා බලශක්ති අමාත්‍යවරයෙකු වන පාඨලී චම්පික රණවක පවසනවා.\nඊයේ (3) ට්විටර් පණිවුඩයක් යොමු කරමින් අමාත්‍ය විජේසේකර සඳහන් කළේ, ජල විදුලි පරිභෝජනය ඉහළ යාම හේතුවෙන් ඔක්තෝබර් සහ නොවැම්බර් මාස දෙක තුළ ලංකා විදුලි බල මණ්ඩලය මෙහෙයුම් ලාභයක් ලැබූ බව යි.\nවිජේසේකර අමාත්‍යවරයා අවධාරණය කළේ, මෙහෙයුම් ලාභයට හේතුව 2022 අගෝස්තු මාසයේ සිදු කරන ලද ගාස්තු ඉහළ නැංවීම නො වන බව යි.\nඒ අනුව 2017 සිට 2022 දක්වා ලංකා විදුලි බල මණ්ඩලයේ මූල්‍ය වාර්තා සම්බන්ධයෙන් මහජන උපයෝගීතා කොමිසම සහ පාඨලී චම්පික රණවක හිටපු අමාත්‍යවරයා සිදු කරන ලද ප්‍රකාශ සාවද්‍ය සහ නො මඟ යවන සුලු ඒවා බව යි අමාත්‍යවරයාගේ අදහස.\nකෙසේ වෙතත්, අමාත්‍යවරයාට පිළිතුරු දෙන හිටපු අමාත්‍ය පාඨලී චම්පික රණවක පෙන්වා දී ඇත්තේ, 2022 ඔක්තෝබර් මාසයේ ගාස්තු ඉහළ නැංවීමක් සිදු නො කළේ නම්, ලංකා විදුලිබල මණ්ඩලය මසකට රුපියල් බිලියන 11ක අලාභයක් ලබනු ඇති බව යි.\nවිදුලි උත්පාදනය සඳහා 2022 ඔක්තෝබර් සහ නොවැම්බර් යන මාස දෙක තුළ ජල විදුලි භාවිතය පිළිවෙළින් ගිගාවොට් පැය 635.5ක් සහ 655ක් වූ බව පෙන්වා දෙන හිටපු අමාත්‍යවරයා ලංකා විදුලි බල මණ්ඩලයේ වියදම අඩු ව ඇති බව ද පෙන්වා දෙනවා.\nපාඨලී චම්පික රණවක විදුලිබල ඇමැතිවරයා වෙත කියා සිටින්නේ, අසත්‍ය සහ නොමඟ යවන සුලු ප්‍රකාශයන් සිදු නො කොට ඊට පෙර තමන්ගේ ගණනය කිරීම් නිසි ආකාරයෙන් සිදු කරන ලෙස යි.",
       "URL": "https://www.hirunews.lk/324268/විදුලිබල-ඇමැතිගේ-ප්‍රකාශය-සාවද්‍යයි-හරියට-ගණං-හදලා-බලන්න-පාඨලී-චම්පික-රණවක",
       "Category": "Local News",
       "Parent URL": "https://www.hirunews.lk/local-news.php?pageID=623"
}