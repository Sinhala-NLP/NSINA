{
       "Source": "hirunews",
       "Timestamp": "Wednesday, 27 October 2021 - 13:09",
       "Headline": "මහ කන්නයේ කුඹුරු වගා කිරීමේ අඩුවක් (වීඩියෝ)",
       "News Content": "මහ කන්නයේ හෙක්ටයාර් 832,000ක් පමණ වී වගා කිරීමට සැලසුම් කර තිබුණ ද මෙතෙක් වගා කර ඇත්තේ හෙක්ටයාර් 270,000ක පමණක් බව ගොවිජන සංවර්ධන දෙපාර්තමේන්තුව ප්‍රකාශ කළා.\nපෙර වසරවලට සාපේක්ෂව මෙය යම් ප්‍රමාණයක් අඩුවක් බවයි එම දෙපාර්තමේන්තුව සදහන් කළේ.\nමහා වාරිමාර්ග සහ මහවැලි කලාපයන්ට අයත් කුඹුරු මේ වන තෙක් මහ කන්නය සඳහා වගා කටයුතු ආරම්භ කර නොමැති බව ගොවිජන සංවර්ධන දෙපාර්තමේන්තුව කියා සිටියා.\nපොහොර ගැටලුව සහ ජලය නිකුත් නොකිරීම හේතුවෙන් එම කලාපවල වගා කරයුතු ආරම්භ කිරීම මෙලෙස පමා වී තිබෙනවා.\nකෙසේ වෙතත්, ලබන පළමු වැනි දා වනවිට මහවැලි සහ මහ වාරිමාර්ගවලට ජලය නිකුත් කිරීමට පියවර ගන්නා හෙයින් නොවැම්බර් මස 15 වැනි දා වනවිට කුඹුරු වගා කිරීම් සිදු කළ හැකි බව ද ගොවිජන සංවර්ධන දෙපාර්තමේන්තුව ප්‍රකාශ කළා.\nමේ අතර, පොහොර ඉල්ලා අදත් ප්‍රදේශ කිහිපයක විරෝධතා පැවැත්වුණා.\nඇලහැර ගොවිජන සංවිධාන 41ක නියෝජිතයින් මේ වනවිට බකමූණ නගරයේ මාරාන්තික උපවාසයක නිරත වන්නේ ද පොහොර ගැටලුව මුල් කර ගනිමින්.\nඅනුරාධපුර - රාජංගනයේ ගොවීන් අද පුත්තලම මං සන්ධියේ විරෝධතාවක නිරත වූයේ රසායනික පොහොර ලබාදෙන ලෙස ඉල්ලමින්.\nකෙසේ වෙතත් යුද හමුදාවේ නැගෙනහිර ආරක්ෂක සේනා මූලස්ථානයේ මෙහෙයවීමෙන් නිෂ්පාදනය කළ මෙටි්‍රක් ටොන් 86.9ක ප්‍රථම පොහොර තොගය ලක් පොහොර සමාගම වෙත භාර දෙනු ලැබුවා.\nඑමෙන්ම, දඹුල්ල නගරයේ ඔරලෝසු කණුව වටා කාබනික පොහොර යොදා එළවළු වගාවන් සිදු කර ඇති අතර, නගරාධිපති ජාලිය ඕපාත සඳහන් කළේ පොහොර ගැටලුව සම්බන්ධයෙන් කරන චෝදනාවලට මෙය ආදර්ශවත් වගාවක් බවයි.",
       "URL": "https://www.hirunews.lk/286183/මහ-කන්නයේ-කුඹුරු-වගා-කිරීමේ-අඩුවක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1602"
}