{
       "Source": "hirunews",
       "Timestamp": "Friday, 11 February 2022 - 13:46",
       "Headline": "ශ්‍රී ලංකාව මූල්‍ය සහාය ඉල්ලා නෑ අයි.එම්.එෆ්. තහවුරු කරයි",
       "News Content": "මූල්‍ය සහය ලබාගැනීම සඳහා ලක් රජය විසින් ඉල්ලීමක් සිදුකර නොමැති බව ජාත්‍යන්තර මූල්‍ය අරමුදල තහවුරු කළා.\nවොෂින්ටනයේ අයි.එම්.එෆ්. මූලස්ථානයේ ඊයේ පැවති දෛනික මාධ්‍ය හමුවේදී එහි සන්නිවේදන අධ්‍යක්ෂ ගැරී රයිස් කියා සිටියේ එවැනි ඉල්ලීමක් ඉදිරිපත් වුවහොත් විකල්ප පිළිබඳව සාකච්ඡා කිරීමට මූල්‍ය අරමුදල සූදානම් බවයි.\nඑමෙන්ම ශ්‍රී ලංකාවේ ආර්ථික සහ ප්‍රතිපත්තිමය වර්ධනයන් පිළිබඳව සමීප අවධානයකින් පසුවන බවයි ඔහු කියා සිටියේ.\nඅයි.එම්.එෆ්. මාධ්‍ය හමුවේදී එහි සන්නිවේදන අධ්‍යක්ෂ ගැරී රයිස් වෙත යොමුවූ පැනය වූයේ මේ මොහොතේ මූල්‍ය අරමුදලේ සහය ලබාගැනීම අපේක්ෂා නොකරන ශ්‍රී ලංකාවට සහය වීම සඳහා එමඟින් ගෙන ඇති පියවර මොනවාද යන්නයි.\nමේ අවස්ථාවේ කිව හැක්කේ කොළඹ සිටින මූල්‍ය අරමුදලේ නියෝජිත කණ්ඩායම ලක් රජය සමඟ උපදේශාත්මක සංවාදයක නිරත වන බවයි.\nඇත්ත වශයෙන්ම පසුගිය වසර අවසානයේ නිමාවට පත්වූ එම සංවාදයේ ප්‍රතිඵල පිළිබඳව අයි.එම්.එෆ්. විධායක කමිටුව සාකච්ඡා කිරීමට අපේක්ෂා කරනවා. එමෙන්ම සාමාන්‍ය ක්‍රමවේදයක් ලෙස මේ මස අවසානයේදී පමණ එය සිදුවේවි.\nමුදල් අමාත්‍යාංශයේ සාර්ව මූල්‍ය ඒකකය ශක්තිමත් කරලීම සඳහා තාක්ෂණික සහය ලබාදීම ජාත්‍යන්තර මූල්‍ය අරමුදල එහිදී අපේක්ෂා කළ කරුණක්.\nඑමෙන්ම සංවර්ධන ක්‍රියාකාරකම් සඳහා හැකියාව ගොඩනැංවීම අයි.එම්.එෆ්. අරමුණක්. අපගේ අවසන් සංවාදය අතත්‍ය අන්දමින් පවත්වා සමාප්ත කෙරුණා.\nශ්‍රී ලංකාව, මූල්‍ය අරමුදල වෙතින් මූල්‍ය සහයක් ඉල්ලා නොමැති අතර, එවැනි ඉල්ලීමක් ඉදිරිපත් වුවහොත් සාකච්ඡා කළ හැකියි.\nඑමෙන්ම ශ්‍රී ලංකාවේ ආර්ථික හා ප්‍රතිපත්තිමය වර්ධනයන් පිළිබඳව අප සමීප අවධානයෙන් පසුවනවා.\nණය සම්බන්ධයෙන් කිව හැක්කේ එය, ගැටළුවක් වුවත් ඒ සම්බන්ධයෙන් වැඩිදුර තොරතුරු මූල්‍ය අරමුදල සතු නොවන බවයි.\nමෙහිදී සියලුම පාර්ශවයන් උචිත ආකාරයෙන් කටයුතු කරනු ඇතැයි යන්න අයි.එම්.එෆ්. අපේක්ෂාවයි.",
       "URL": "https://www.hirunews.lk/296742/ශ්‍රී-ලංකාව-මූල්‍ය-සහාය-ඉල්ලා-නෑ-අයි-එම්-එෆ්-තහවුරු-කරයි",
       "Category": "Local News",
       "Parent URL": "https://www.hirunews.lk/local-news.php?pageID=1362"
}