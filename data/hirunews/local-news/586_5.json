{
       "Source": "hirunews",
       "Timestamp": "Sunday, 22 January 2023 - 10:14",
       "Headline": "නානුඔය අනතුරින් ජීවිතයට සමුදුන් දිනේෂ්ගේ නිසල සිරුර ඥාතීන් වෙත",
       "News Content": "හැටන් - නුවරඑළිය ප්‍රධාන මාර්ගයේ නානුඔය - රදැල්ල දුර්ග ප්‍රදේශයේ දී පෙරේදා (20) සිදු වූ මාරක රිය අනතුරෙන් ජීවිතක්ෂයට පත් වූ වෑන් රථ රියදුරාගේ දේහය ඥාතීන්ට භාර දී තිබෙනවා.\nමෙම දේහය නුවරඑළිය රෝහලේ සිට ඊයේ රාත්‍රියේ දී එම පුද්ගලයා පදිංචිව සිටි කුඩාගම ප්‍රදේශයේ නිවස වෙත ගෙනැවිත් තිබෙන බවයි අප ප්‍රාදේශීය වාර්තාකරු පැවසුවේ.\nමෙලෙස මියගොස් ඇත්තේ දිනේෂ් කුමාර නමැති අයෙක්.\nඔහුගේ දේහය සම්බන්ධ අවසන් කටයුතු හෙට දිනයේ දී (23) කුඩාඔය පොදු සුසානභූමියේ දී සිදු කිරීමට නියමිතයි.\nකොළඹ තර්ස්ටන් විද්‍යාලයේ සිසුන් පිරිසක් රැගත් බස් රථයක් පෙරේදා දිනයේ දී ගමන් කිරීමට අපහසු මෙම දුර්ග මාර්ගයේ අධික වේගයෙන් පැමිණීමත් සමග එය තිරිංග ක්‍රියාත්මක නොවීම මත, ඉදිරියෙන් පැමිණි වෑන් රියක සහ ත්‍රීරෝද රථයක ගැටී අනතුරක් සිදුවුණා.\nමෙම අනතුරින් පුද්ගලයින් 07 දෙනෙකුට ජීවිතයෙන් වන්දි ගෙවන්නට සිදු වූ අතර, මියගිය පිරිස අතර එකම පවුලේ සාමාජිකයින් 05 දෙනෙකු ඊට ඇතුළත් වූයේ රටම කම්පා කරවමින්.\nඅනතුරින් බරපතළ තුවාල ලැබූ පිරිස කඩිනමින් රෝහල්ගත කෙරුණා.",
       "URL": "https://www.hirunews.lk/325623/නානුඔය-අනතුරින්-ජීවිතයට-සමුදුන්-දිනේෂ්ගේ-නිසල-සිරුර-ඥාතීන්-වෙත",
       "Category": "Local News",
       "Parent URL": "https://www.hirunews.lk/local-news.php?pageID=586"
}