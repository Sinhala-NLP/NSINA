{
       "Source": "hirunews",
       "Timestamp": "Saturday, 29 April 2023 - 18:50",
       "Headline": "ලංකාවේ බඩු ගණන් නිසා ඉන්දියාවට ගිය ද්‍රවිඩ පවුල් දෙක",
       "News Content": "පවතින දැඩි ආර්ථික අර්බුදයට විසඳුම් සොයා ද්‍රවිඩ ජාතිකයින් සත් දෙනෙකු ඉන්දියාව වෙත ගොස් තිබෙනවා.\nමෙම ද්‍රවිඩ ජාතිකයින් ඊයේ (28) අලුයම ධනුෂ්කොඩි වෙත පැමිණ ඇති බවයි ඉන්දීය පුවත් සේවය වාර්තා කළේ.\nමෙලෙස පැමිණ පිරිස පවුල් දෙකකින් යුත් පිරිසක් බවටත් හෙළිව තිබෙනවා.\nකිරි, සහල් ඇතුළු අත්‍යවශ්‍ය භාණ්ඩ ඉහළ මිල ගණන් යටතේ ශ්‍රී ලංකාව තුළ අලෙවි වීම හේතුවෙනුයි ඔවුන් මෙලෙස ඉන්දියාවට ගොස් ඇත්තේ.\nමොවුන්ගේ කණ්ඩායමේ බිළිඳෙකු ද සිටින බවයි ඉන්දීය මාධ්‍ය වාර්තා පෙන්වාදෙන්නේ.\nකිරි ලීටරයක් ශ්‍රී ලංකා රුපියල් 350කටත්, සහල් කිලෝවක් ශ්‍රී ලංකා රුපියල් 250කටත් අලෙවි වීම හේතුවෙන් දිනකට පවුලේ පස්දෙනාට ජීවත්වීමට රුපියල් 3000ක මුදලක් අවශ්‍ය වීම හේතුවෙන් නිවස විකුණා ඉන්දියාවට පැමිණීමට තීරණය කළ බව ඔවුන් ඉන්දීය වෙරළාරක්ෂක පොලිසිය වෙත සඳහන් කර තිබෙනවා.\nරට යැවීම් සිදු කරන නියෝජිතයෙකුට රුපියල් 400,000ක් ගෙවීමෙන් පසු, තමන් ඇතුළු පවුලේ උදවිය ධනුෂ්කොඩි වෙත බෝට්ටුවකින් පැමිණි බවයි එහි සිටි කාන්තාවක් සඳහන් කර ඇත්තේ.\nමෙම සරණගාත පිරිස මණ්ඩපම් පුනරුත්ථාපන මධ්‍යස්ථානයට යොමු කර තිබෙනවා.",
       "URL": "https://www.hirunews.lk/333787/ලංකාවේ-බඩු-ගණන්-නිසා-ඉන්දියාවට-ගිය-ද්‍රවිඩ-පවුල්-දෙක",
       "Category": "Local News",
       "Parent URL": "https://www.hirunews.lk/local-news.php?pageID=381"
}