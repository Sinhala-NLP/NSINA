{
       "Source": "hirunews",
       "Timestamp": "Sunday, 09 October 2022 - 13:08",
       "Headline": "කිරි ගොවීන් ලීටරයට 200 ක මිලක් ඉල්ලයි",
       "News Content": "කිරි ලීටරයක් සඳහා ගෙවනු ලබන මුදල රුපියල් 200 ක් දක්වා ඉහළ නංවන ලෙස සුළු කිරි ගොවීන් ඉල්ලා සිටිනවා.\nඔවුන් පවසන්නේ බදු සංශෝධන හේතුවෙන් පුන්නක්කු සහ ඛනිජ මිල ගණන් ඉහළ යාම, තෘණ වර්ග කපන යන්ත්‍රවල වියදම ඉහළයාම, විදුලිබිල වැඩිවීම මෙන්ම සත්ව ආහාර ඉහළ යාම හේතුවෙන් කිරි ලීටරයක් සඳහා ගෙවන රුපියල් 110 ක මුදල ප්‍රමාණවත් නොවන බවයි.\nමේ හේතුවෙන් කිරි නිෂ්පාදනය, සැළකිය යුතු මට්ටමින් පහළ ගොස් ඇති බවද ගොවීන් පවසනවා.\nකිරි නිෂ්පාදකයින්ට අවශ්‍ය තාක්ෂනික දැනුම ලබා නොදීම, මෙන්ම රජය මගින් ලබාදෙන සහනාධාරයන් විධිමත් ලෙස ලබා නොදීම ද කිරි නිෂ්පාදන කර්මාන්තය කඩාවැටීමට හේතුවී ඇති බවයි සුළු පරිමාණ කිරි ගොවීන් පවසන්නේ.\nමේ අතර රජය මගින් වී අලෙවි මණ්ඩලය හරහා වී මිලදී ගැනීම සිදු නොකරන්නේ නම් මේ වනවිට යොදා ඇති පාලන මිල ඉවත් කරන ලෙස ගොවීන් ඉල්ලා සිටිනවා.\nඔවුන් පෙන්වා දෙන්නේ රජය වී සඳහා පනවා ඇති පාලන මිල ඉවත් කළහොත් තමන්ට වී කිලෝවක් සඳහා සිය නිෂ්පාදන වියදම පියවා ගත හැකි මිලක් ලබාගත හැකි බවයි.\nයල කන්නය සඳහා නිසි වේලාවට පොහොර ලබා නොදීම හේතුවෙන් වී අස්වැන්න පහත බැස ඇති බව ද ගොවීන් ප්‍රකාශ කළා.",
       "URL": "https://www.hirunews.lk/317415/කිරි-ගොවීන්-ලීටරයට-200-ක-මිලක්-ඉල්ලයි",
       "Category": "Local News",
       "Parent URL": "https://www.hirunews.lk/local-news.php?pageID=815"
}