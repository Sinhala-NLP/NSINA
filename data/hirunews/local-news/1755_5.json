{
       "Source": "hirunews",
       "Timestamp": "Saturday, 14 August 2021 - 12:46",
       "Headline": "නගරවලට ජනතාව පැමිණීමේ අඩුවක්",
       "News Content": "ඊයේ දිනයට සාපේක්ෂව බොහෝ නගර වලට ජනතාව පැමිණීමේ අඩුවක් අද දක්නට ලැබෙන බව අප වාර්තාකරුවන් සඳහන් කළා.\nකොළඹ නගරයේ ද වෙනදා සති අන්තයේ දක්නට ලැබෙන ජනතාව පොදු ස්ථානවල නිරීක්ෂණයක වූයේ නැහැ.\nගාල්ල නගරයට ජනතාව පැමිණීමේ අඩුවක් දක්නට ලැබෙන අතර, පින්නදූව හුවමාරුවෙන් පිටවන සහ ඇතුළු වන පොදු ප්‍රවාහනය මුළුමනින්ම ඇණ හිට තිබෙනවා. එමෙන්ම, පෞද්ගලික වාහනවල ද සැලකිය යුතු අඩුවක් දක්නට ලැබෙන බවයි හිරු ප්‍රාදේශීය වාර්තාකරු රවීන්ද්‍ර චන්ද්‍රලාල් සඳහන් කළේ.\nඋතුරුමැද පළාතෙන් ජනතාව පිටවීම සහ පළාතට ඇතුලු වීම ඉතා අවම මට්ටමක පවතින අතර ප්‍රධාන නගරවලට ජනතාව පැමිණීමේ ද අඩුවක් නිරීක්ෂණය වූ බවයි හිරු පොළොන්නරුව වාර්තාකරු රසාංග නිරෝෂන් කියා සිටියේ.\nකෙසේ වෙතත්, දඹුල්ල ආර්ථික මධ්‍යස්ථානය පිහිටා තිබීම නිසා දඹුල්ල නගරයට පැමිණෙන ජනතාවගේ විශාල අඩුවක් දක්නට නොලැබුණු බවයි හිරු වාර්තාකරු කාංචන කුමාර ආරියදාස සඳහන් කළේ.\nඊයේ දිනය තුල පළාත් සංචරණ සීමා උල්ලංඝණය කරමින් බස්නාහිර පළාතට ඇතුලු වීමට උත්සාහ කල පුද්ගලයන් 234 දෙනෙකු, වාහන 165 ක් සමග යළි හරවා යවා තිබෙනවා.\nපොලීසිය සඳහන් කළේ අතුරු මාර්ග වලින් බස්නාහිර පළාතට ඇතුලු වීමට හා පිටවීමට උත්සහ කල පුද්ගලයන් තුන්දෙනෙකු වාහනද සමග අත්අඩංගුවට ගත් බවයි.\nබස්නාහිර පළාතට ඇතුලු වන ස්ථාන තුනකදී ඊයේ වාහන 1,670ක් සහ පුද්ගලයන් 2,493 දෙනෙකු පරික්ෂාවට ලක් කර තිබෙනවා.\nඑමෙන්ම, නිරෝධායන නීති උල්ලංඝණය කිරීම සම්බන්ධයෙන් තවත් පුද්ගලයන් 151 දෙනෙකු ඊයේ අත්අඩංගුවට ගැණුනා.",
       "URL": "https://www.hirunews.lk/279677/නගරවලට-ජනතාව-පැමිණීමේ-අඩුවක්",
       "Category": "Local News",
       "Parent URL": "https://www.hirunews.lk/local-news.php?pageID=1755"
}