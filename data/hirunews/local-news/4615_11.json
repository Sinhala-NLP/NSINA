{
       "Source": "hirunews",
       "Timestamp": "Tuesday, 14 March 2017 - 13:14",
       "Headline": "ඉන්දීය ධීවර විරෝධතාව නවතී - නාවික හමුදාව නිර්දෝෂී බවට ධීවර ඇමතිගෙන් ප්‍රකාශයක්",
       "News Content": "තමිල්නාඩු ධීවරයෙකු ශ්‍රී ලංකා නාවික හමුදාව සිදුකළ වෙඩි තැබීමකින් මිය ගිය බවට චෝදනා කරමින් දකුණු ඉන්දීය ධීවරයන් පසුගිය දින 6 තුළ සිදුකළ විරෝධතා ඊයේ අවසන් කර තිබෙනවා.\nඒ, ඉන්දීය මධ්‍යම රජයේ අමාත්‍යවරුන් වන නිර්මලා සීතාරාමන් සහ පොන් රාජධක්‍රිෂ්ණන් සමඟ පැවැති සාකච්ඡාවකින් අනතුරුවයි.\nමෙම ධීවර විරෝධතාව හේතුවෙන් තමිල්නාඩුවේ කතෝලික ධීවර ප්‍රජාවට කච්චතිව් දූපතේ ශාන්ත අන්තෝනි මංගල්‍යයට සහභාගිවීමට ද නොහැකි වුණා.\nමේ අතර, එම ඉන්දීය ධීවරයා මිය ගොස් ඇත්තේ ශ්‍රී ලංකා නාවික හමුදාවේ වෙඩි පහරකින් නොවන බව පරීක්ෂණවලින් අනාවරණ වී ඇතැයි ධීවර අමාත්‍ය මහින්ද අමරවීර ප්‍රකාශ කළා.\nසූරියවැව ප්‍රදේශයේ ඊයේ පැවැති උත්සවයකට එක්වෙමින් අමාත්‍යවරයා කියා සිටියේ තමන් සෑම විටම ලාංකික ධීවරයන් වෙනුවෙන් පෙනී සිටින බවයි.\nමේ අතර, මෙරට මුහුදු සීමාවේ දී අත්අඩංගුවට ගනු ලැබූ ඉන්දීය ධීවරයින් 77 දෙනෙකු එරට නාවික හමුදාව වෙත අද භාර දෙන බව ශ්‍රී ලංකා නාවික හමුදාව ප්‍රකාශ කළා.",
       "URL": "https://www.hirunews.lk/156827/ඉන්දීය-ධීවර-විරෝධතාව-නවතී-නාවික-හමුදාව-නිර්දෝෂී-බවට-ඇමතිගෙන්-ප්‍රකාශයක්",
       "Category": "Local News",
       "Parent URL": "https://www.hirunews.lk/local-news.php?pageID=4615"
}