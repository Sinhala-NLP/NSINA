{
       "Source": "hirunews",
       "Timestamp": "Thursday, 23 September 2021 - 19:03",
       "Headline": "“මැණිකේ මගේ හිතේ” ඉන්දීය දේශපාලනයට",
       "News Content": "ශ්‍රී ලාංකික යොවුන් ගායිකා යොහානි දිලෝකා සිල්වාගේ මැණිකේ මගේ හිතේ ගීතය ඉන්දියාවේ දැවැන්ත දේශපාලන චරිතයක අනාගතය තීරණය කරන සාධකයක් බවට පත්ව තිබෙනවා.\nඒ ඉන්දියාවේ බටහිර බෙංගාල ප්‍රාන්තයේ මහඇමතිනිය වන මම්තා බෙනර්ජිගේ අතුරු මැතිවරණ ව්‍යාපාරය සඳහා එම ගීතයේ අනුවර්තනයක් යොදා ගැනීම හේතුවෙන්.\nපසුගිය ප්‍රාන්ත මැතිවරණයේදී ටි්‍රනමූල් කොංග්‍රස් පක්ෂය ජයග්‍රහණය කළ ද එහි නායිකාව වූ මම්තා බෙනර්ජිට සිය අසුනෙන් අත්වූයේ පරාජයක්. ඇයට මහඇමති ධුරය තවදුරටත් පවත්වා ගැනීමට නම් ලබන 30 වනදා පැවැත්වෙන බබනිපූර් අතුරු මැතිවරණයෙන් ජය ගත යුතුයි.\nමෙම තීරණාත්මක අතුරු මැතිවරණයේ ප්‍රචාර ව්‍යාපාර සඳහා මැණිකේ මගේ හිතේ ගීතයේ බෙංගාල අනුවර්තනයක් යොදා ගැනීමට මම්තා බෙනර්ජිගේ පක්ෂය පියවර ගෙන තිබෙනවා.\nඒ අනුව, රාජේශ් චක්‍රබෝර්ති සහ ඇගේ දියණිය අපරාජිතා නිර්මාණය කළ එම ගීතය මේ වනවිට සමාජ මාධ්‍ය වලට එක් කර අවසන්.\nමැණිගේ මගේ හිතේ ගීතය මේ වනවිට යූ ටියුබ් නාලිකාවේ නැරඹුම් වාර මිලියන 120 ඉක්මවා තිබෙනවා.\nබොලිවුඩ් පුරයේ දැවැන්තයන් වන අමිතා බච්චන්, ටයිගර් ෂෙරොෆ්, මධුරි ඩික්සිත් ඇතුළු බොහෝදෙනාගේ ප්‍රසාදයට ලක් වූ මැණිකේ මගේ හිතේ ගීතය දෙමළ, හින්දි මෙන්ම බෙංගාල බසින් ද ගායනා කර තිබෙනවා.\nයොහානිට ඉන්දියාවේ සජිවී ප්‍රසංග දෙකක් සඳහා සී.එන්ටටේන්මන්ට් වෙතින් ඇරයුමක් ලැබුණේ ඉන් අනතුරුවයි.\nබටහිර බෙංගාල මහඇමතිනි මම්තා බෙනර්ජිගේ මැතිවරණ ව්‍යාපාරයට මැණිකේ මගේ හිතේ ගීතය යොදා ගෙන ඇත්තේ ඇයට සිදුකරන උපහාරයක් ලෙසින් එහි තනුවට නව වදන් පෙලක් යොදා ගෙනයි.\nමැණිගේ මගේ හිතේ යන්න එහිදී වෙනස් කර ඇත්තේ මා මාති මානුෂ් හිතේ නැත්නම් මව, මව්බිම සහ ජනතාව යන සිත්තුල ඇති බව සඳහන් කරමින්.",
       "URL": "https://www.hirunews.lk/283046/මැණිකේ-මගේ-හිතේ-ඉන්දීය-දේශපාලනයට",
       "Category": "Local News",
       "Parent URL": "https://www.hirunews.lk/local-news.php?pageID=1673"
}