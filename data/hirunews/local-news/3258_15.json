{
       "Source": "hirunews",
       "Timestamp": "Tuesday, 09 July 2019 - 7:35",
       "Headline": "අධ්‍යාපන ඇමති අකිල, කොමිසම හමුවේ නිරුත්තර වේ",
       "News Content": "වංචා දූෂණ සොයන ජනාධිපති පරීක්ෂණ කොමිසම විසින් එක්සත් ජාතික පක්ෂ මහලේකම්, අධ්‍යාපන අමාත්‍ය අකිල විරාජ් කාරියවසම්ගෙන් සිදුකළ ප්‍රශ්න කිරීම්වලදී ඊට නිසි පිළිතුරු ලබාදීමට නොහැකි වූ බව එම කොමිසමේ ජ්‍යෙෂ්ඨ ප්‍රකාශකයෙකු හිරු ප්‍රවෘත්ති අංශයට ප්‍රකාශ කළා.\nඇතැම් අවස්ථාවලදී අධ්‍යාපන අමාත්‍යවරයා නිරුත්තර වී ඇත්තේ තමාට එරෙහිව එල්ල වී ඇති චෝදනාවලට නිර්දෝෂී බව ඔප්පු කර ගත නොහැකි වීම හේතුවෙන්.\nඑහිදී කොමිසමේ නිලධාරීන් අධ්‍යාපන අමාත්‍යවරයාගෙන් අසා ඇත්තේ මීට පෙර අධ්‍යාපන අමාත්‍යවරයෙකු පෙළ පොත් සඳහා තම රුව ඇතුළත් කර ඇත්ද යන්න පිළිබදවයි. එහිදී අධ්‍යාපන අමාත්‍යවරයාට එය ඔප්පු කර ගත නොහැකි වී තිබෙනවා.\nඊට අදාළ පෙළ පොත් ලබාදීමට ද නොහැකි වී ඇති බවටයි කොමිසමේ ජ්‍යෙෂ්ඨ ප්‍රකාශකයෙකු හිරු ප්‍රවෘත්ති අංශයට සදහන් කළේ.\nඊයේ දිනයේදී පැය දෙකක පමණ කාලයක් ජනාධිපති කොමිසම, අධ්‍යාපන අමාත්‍ය අකිල විරාජ් කාරියවසම්ගෙන් ප්‍රකාශයක් සටහන් කර ගත්තා.\nඒ, පාසල් පෙළ පොත් මුද්‍රණයේදී ඊට අධ්‍යාපන අමාත්‍ය අකිල විරාජ් කාරියවසම්ගේ රුව ඇතුලත් කිරීම නිසා මුදල් අපතේ යාමක් සිදුව ඇති බවට ලැබී තිබූ පැමිණිල්ලකට අදාලව නිකුත් කර තිබූ නොතීසියකට අනුවයි.\nකොමිසම හමුවේ පෙනී සිටීමෙන් අනතුරුව ඊයේ මාධ්‍ය වෙත අදහස් දක්වමින් අධ්‍යාපන අමාත්‍ය අකිල විරාජ් කාරියවසම් කියා සිටියේ තමන් වැරැද්දක් සිදුකර නොමැති බවයි.",
       "URL": "https://www.hirunews.lk/219939/අධ්‍යාපන-ඇමති-අකිල-කොමිසම-හමුවේ-නිරුත්තර-වේ",
       "Category": "Local News",
       "Parent URL": "https://www.hirunews.lk/local-news.php?pageID=3258"
}