{
       "Source": "hirunews",
       "Timestamp": "Thursday, 08 August 2019 - 15:52",
       "Headline": "මාවනැල්ලේ බුදු පිළිමවලට හානි කිරීම සම්බන්ධයෙන් අත්අඩංගුවට ගත් සැකකරුවන් යළි රිමාන්ඩ්",
       "News Content": "මාවනැල්ල සහ ඒ අවට ප්‍රදේශ කිහිපයක බුදු පිළිමවලට හානි කිරීම සම්බන්ධයෙන් අත්අඩංගුවට ගෙන සිටින සැකකරුවන් 15 දෙනා මේ මස 22 වනදා දක්වා යළි රක්ෂිත බන්ධනාගාර ගත කෙරුණා.\nඒ, සැකකරුවන් මාවනැල්ල මහේස්ත්‍රාත් උපුල් රාජකරුණා හමුවට අද ඉදිරිපත් කිරීමෙන් අනතුරුවයි.\nසිද්ධියට අදාළව තවත් සැකකරුවන් 5 දෙනෙකු රඳවාගෙන ප්‍රශ්න කෙරෙන බවයි මෙහිදී අපරාධ පරීක්ෂණ දෙපාර්තමේන්තුව අධිකරණයට දැනුම් දුන්නේ.\nඑමෙන්ම, සැකකරුවන් සතුව තිබූ මුදල් සහ ඔවුන්ගේ විදේශ ගමන් බලපත්‍ර සම්බන්ධයෙන් ද වාර්තාවක් යළි නඩුව කැඳවන අවස්ථාවේදී ඉදිරිපත් කරන ලෙසට අධිකරණය අපරාධ පරීක්ෂණ දෙපාර්තමේන්තුවට නියෝග කළා.\nමීට පෙර නඩුව කැඳවූ අවස්ථාවේදී ත්‍රස්තවාදීන් ප්‍රවාහනය කළ බවට පැවසෙන වෑන් රථ දෙකක් ද අපරාධ පරීක්ෂණ දෙපාර්තමේන්තුව අධිකරණයට ඉදිරිපත් කර තිබුණා.",
       "URL": "https://www.hirunews.lk/221818/මාවනැල්ලේ-බුදු-පිළිමවලට-හානි-කිරීම-සම්බන්ධයෙන්-අත්අඩංගුවට-ගත්-සැකකරුවන්-යළි-රිමාන්ඩ්",
       "Category": "Local News",
       "Parent URL": "https://www.hirunews.lk/local-news.php?pageID=3209"
}