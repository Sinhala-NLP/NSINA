{
       "Source": "hirunews",
       "Timestamp": "Wednesday, 09 November 2022 - 15:18",
       "Headline": "අවසන් මහා තරගයට යන්න පාකිස්ථානයට ලකුණු 152ක ඉලක්කයක්",
       "News Content": "විස්සයි විස්ස ලෝක කුසලානයේ පළමු අවසන් පූර්ව තරගය ලෙස පැවැත්වෙන නවසීලන්තය සහ පාකිස්ථානය අතර තරගයේ, කාසිය වාසිය දිනා පළමුව පන්දුවට පහර දුන් නවසීලන්ත කණ්ඩායම පන්දුවාර විස්ස අවසානයේ කඩුළු 4ක් දැවී ලකුණු 153ක් ලබා ගත්තා.\nමනරම් හතරේ පහරක් සමගින් පන්දුවට පහර දීම ආරම්භ කළ නවසීලන්ත කණ්ඩායමේ පළමු කඩුල්ල ලෙස ෆින් ඇලන් ඉනිමේ තුන්වැනි පන්දුවේ දී දැවී ගියේ කඩුල්ල මුවා කිරීමේ වරදට හසු වෙමින්.\nඅනතුරුව පිටියට පිවිසියේ නවසීලන්ත කණ්ඩායමේ නියමුවා වූ කේන්විලියම්සන්.\nඔහු සංයමයෙන් නවසීලන්ත ඉනිම ගොඩ නැගීමේ වගකීම තමා සතු කර ගත්තේ සිය කණ්ඩායමට වටිනා ලකුණු 46ක් එකතු කරමින්.\nනවසීලන්ත ඉනිමේ දෙවන කඩුල්ල ලෙස ලකුණු 21ක් ලබා සිටි ඩෙවෝන් කොන්වේ දැවී ගිය අතර අනතුරුව පිටියට පිවිසියේ, ප්‍රවේගකාරී පිතිකරු ග්ලේන් පිලිප්ස්.\nඔහු ද ලකුණු 6ක් පමණක් ලබා සිටිය දී මොහොමඩ් නවාස්ගේ පන්දුවක් හමුවේ නවාස් වෙත ම උඩපන්දුවක් ලබා දෙමින් දැවී ගියා.\nඅනතුරුව පිටියට පිවිසියේ නවසීලන්ත කණ්ඩායම සතු සුපිරි ප්‍රහාරකයෙක් වන ඩැරිල් මිචෙල්.\nනායක විලියම්සන්ගේ දැවීයාමෙන් අනතුරුව, පාකිස්ථාන පන්දු බල ඇණියේ ප්‍රබල පීඩනය හමුවේ නවසීලන්ත ඉනිම ගොඩනැගීමේ වගකීම පිටියට පිවිසි ජිමී නීශම් සමග බාර ගත් ඩැරිල් මිචෙල් තම කණ්ඩායම වෙනුවෙන් ලකුණු 35ක සබඳතාවක් ගොඩ නැගුවා.\nඑහි දී ඩැරිල් මිචෙල් නවසීලන්ත ඉනිම වෙනුවෙන් වටිනා ලකුණු 53ක් රැස් කළ අතර ජිමී නීෂම් ඊට සහාය වෙමින් ලකුණු 16ක් ලබා ගත්තා.\nපාකිස්ථාන කණ්ඩායම වෙනුවෙන් අගනා පන්දු යැවීමක නිරත වූ ශහීන් ෂා අෆ්‍රිඩි සිය පන්දුවාර හතර අවසානයේ ලකුණු 24ක් පමණක් තම ප්‍රතිවාදීන් වෙත ලබා දෙමින් කඩුළු 2ක් නවසීලන්ත කණ්ඩායමෙන් ඩැහැ ගත්තා.\nඒ අනුව මෙවර ලෝක කුසලානයේ අවසන් මහා තරගයට සුදුසුකම් ලබා ගැනීමට පාකිස්ථාන කණ්ඩායමට ලකුණු 153ක ඉලක්කයක් හඹා යාමට සිදු වනවා.",
       "URL": "https://www.hirunews.lk/319979/අවසන්-මහා-තරගයට-යන්න-පාකිස්ථානයට-ලකුණු-152ක-ඉලක්කයක්",
       "Category": "Local News",
       "Parent URL": "https://www.hirunews.lk/local-news.php?pageID=747"
}