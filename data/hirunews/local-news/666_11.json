{
       "Source": "hirunews",
       "Timestamp": "Thursday, 15 December 2022 - 7:12",
       "Headline": "ප්‍රංශය හා ආජන්ටිනාව අවසන් මහා තරගයට",
       "News Content": "ලෝක කුසලාන දෙවන අවසන් පූර්ව තරගය ජයගත් පසුගිය ශූරයන් වන ප්‍රබල ප්‍රංශය මෙවර ලෝක කුසලාන අවසන් මහා තරගයේ දී ආජන්ටිනාවට එරෙහි ව තරග වැදීමට සුදුසුකම් ලැබුවා.\nඒ, දෙවැනි අවසන් පූර්ව තරගය 2ට 0ක් ලෙස මොරොක්කෝවට පරාජය අත් කර දෙමින්.\nතරගය ආරම්භයේ දී ම ප්‍රංශය වෙනුවෙන් ප්‍රථම ගෝලය වාර්තා කිරීමට theo hernández සමත් වුණු අතර, තරගයේ 5 වැනි මිනිත්තුවේ දී ඔහු එම ගෝලය රැස් කළා.\nතරගයේ පළමු අර්ධය නිම වන තුරු දෙපාර්ශවය ම පාපන්දු පිටිය උණුසුම් කරමින් තරග වැදුණ ද එක් කණ්ඩායමකට වත් ගෝලයක් ලබාගැනීමට හැකි වුණේ නෑ.\nඒ අනුව තරගයේ පළමු අර්ධය නිමා වූයේ 1ට 0ක් ලෙස ප්‍රංශය පෙරමුණ ගනිමින්.\nදෙවන අර්ධයේ දී යළි ක්‍රියාත්මක වූ ප්‍රබල ප්‍රංශ ක්‍රීඩකයන් තවත් ගෝලයක් සිය රට ඉදිරියේ සටහන් කිරීමට සමත් වුණා.\nඒ අනුව එළඹෙන ඉරිදා (18) මෙවර ලෝක කුසලාන අවසන් මහා තරගය ප්‍රංශය සහ ආජන්ටිනාව අතර පැවැත්වෙනු ඇති.\nආජන්ටිනාව ලෝක කුසලාන අවසන් මහා තරගයක් සඳහා සුදුසුකම් ලබාගත්තේ 6 වැනි වතාවට වන අතර, ප්‍රංශය ලෝක කුසලාන අවසන් මහා තරගයක් සඳහා සුදුසුකම් ලබාගත්තේ 4 වැනි වතාවට යි.",
       "URL": "https://www.hirunews.lk/322701/ප්‍රංශය-හා-ආජන්ටිනාව-අවසන්-මහා-තරගයට",
       "Category": "Local News",
       "Parent URL": "https://www.hirunews.lk/local-news.php?pageID=666"
}