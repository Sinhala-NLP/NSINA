{
       "Source": "hirunews",
       "Timestamp": "Saturday, 16 February 2019 - 9:42",
       "Headline": "මන්නාරම සමූහ මිනීවලේ කාලනිර්ණ වාර්තාව දිවයිනට",
       "News Content": "මන්නාරම සමූහ මිනීවලෙන් හමුවූ අස්ථි කොටස්වල කාලනිර්ණය සඳහා ඇමරිකාවේ ෆ්ලොරිඩා හි පිහිටි කාබන් පරික්ෂණ රසායනාගාරයක් වෙත යොමු කරන ලද සාම්පලවල වාර්තාව තමන් වෙත ලැබුණු බව කැණීම් සිදුකරන විශේෂඥ අධිකරණ වෛද්‍ය ශමින්ද රාජපක්ෂ ප්‍රකාශ කළා.\nඔහු කියා සිටියේ එහි අඩංගු කරුණු ලබන බදාදා දිනයේදී මන්නාරම මහේස්ත්‍රාත් අධිකරණයට ඉදිරිපත් කරන බවයි.\nඉන් අනතුරුව අධිකරණය මගින් එම වාර්තාවේ තොරතුරු පිළිබඳ විවෘත ප්‍රකාශයක් කරනු ඇති බවයි  විශේෂඥ අධිකරණ වෛද්‍ය ශමින්ද රාජපක්ෂ වැඩිදුරටත් සඳහන් කළේ.\nමන්නාරම සමූහ මිනීවලේ ඊයේ (15) දිනය දක්වා සිදුකරන ලද කැණීම්වලින් මේ වනවිට මිනිස් අස්ථි කොටස් 323 ක් හමුවී ඇති අතර, ඒවායෙන් 314 කට අයත්  අස්ථි කොටස් මන්නාරම මහේස්ත්‍රාත් අධිකරණයේ තැන්පත් කර තිබෙනවා.\nඒ අතර කුඩා ළමයින් 20 දෙනෙකුගේ අස්ථි කොටස් ඇති බවයි වාර්තාවන්නේ.\nපසුගිය වසරේ මාර්තු 26 වනදා මන්නාරම පැරණි සතොස ගොඩනැගිල්ල කඩා දැමීමෙන් ඉවත් කළ පස් රැගෙන ගිය එමිල් නගර ප්‍රදේශයේ ගොඩගසා තිබියදී පළමු අස්ථි කොටස් කිහිපය සොයාගනු ලැබුවා.\nඒ සම්බන්ධයෙන් මන්නාරම මහේස්ත්‍රාත් අධිකරණයට කරුණු ඉදිරිපත් කිරීමෙන් අනතුරුව එම ස්ථානයේ කැණීම් කටයුතු ආරම්භ කෙරුණා.\nඉන් අනතුරුවයි  කාලනිර්ණය කිරීම සඳහා පසුගිය ජනවාරි 23  වනදා මෙම අස්ථි කොටස් සාම්පල 6 ක් සහ තවත් දන්ත කොටස් සාම්පල 6 ක් ෆ්ලොරිඩා කාබන් පරීක්ෂණ රසායනාගාරය වෙත යොමුකරනු ලැබුවේ.\nඅස්ථි කොටස් දෙවන ලෝක යුද්ධයට පෙර කාලයකට අයත් නම් වසර 50,000 ක් දක්වා කාලනිර්ණය සිදුකළ හැකියි.\nඑහෙත් මෑතකාලීන අස්ථි කොටස්වල කාලනිර්ණ සඳහා වෙනත් ක්‍රමවේදයක් භාවිත කිරීමට සිදුවනවා.\nවිශේෂඥ අධිකරණ වෛද්‍ය ශමින්ද රාජපක්ෂ හිරු ප්‍රවෘත්ති අංශයට සඳහන් කළේ මන්නාරම සමූහ මිනීවලෙන් හමුවූ අස්ථි කොටස් මෑතකාලයට අයත් නම් ඒ සඳහා යෝග්‍ය ක්‍රමවේදයක් භාවිත කොට කාලනිර්ණය කරන ලෙස ෆ්ලොරිඩා කාබන් පරීක්ෂණාගාරයෙන් ඉල්ලා සිටි බවයි.",
       "URL": "https://www.hirunews.lk/210513/මන්නාරම-සමූහ-මිනීවලේ-කාලනිර්ණ-වාර්තාව-දිවයිනට",
       "Category": "Local News",
       "Parent URL": "https://www.hirunews.lk/local-news.php?pageID=3499"
}