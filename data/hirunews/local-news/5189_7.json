{
       "Source": "hirunews",
       "Timestamp": "Saturday, 30 January 2016 - 19:30",
       "Headline": "මාවතගම දැරිය අවසන් ගමන් යයි",
       "News Content": "මාවතගම - තල්ගස්පිටිය ප්‍රදේශයේදී ලිංගික අපයෝජනයට ලක් කර ඝාතනය කරන ලද දැරියගේ අවසන් කටයුතු තල්ගස්පිටිය - සීරාදුන්න පොදු සුසාන භූමියේදී අද සිදු කෙරුණා.\nඒ, දැරියගේ පවුලේ ඥාතීන් සහ ප්‍රදේශවාසීන් විශාල පිරිසකගේ සහභාගීත්වයෙන්.\nමේ අතර නිවසේදී ආගමික වතාවත්  සිදුකිරීමෙන් අනතුරුව දේහය සීරාදුන්න මංසන්ධියට රැගෙන එනු ලැබුවා.\nඑහිදී ප්‍රදේශවාසීන් විරෝධතාවක නිරතවූයේ දැරියගේ ඝාතනය සම්බන්ධයෙන් වරදකරුවන්ට නිසි දඩුවම් ලබාදෙන ලෙස ඉල්ලමින්.\nවයස අවුරුදු 13 ක් වූ මෙම දැරියගේ සිරුර පෙරේදා සොයාගැනුනේ තල්ගහපිටිය ප්‍රදේශයේ පොල්වත්තක නිවසක තිබියදියි.\nඑම අවස්ථාවේ දැරියගේ සිරුර සම්පූර්ණයෙන්ම ඇඳ ඇතිරිලිවලින් ඔතා තිබුණා.\nපසුව සිදු කෙරුණු පශ්චාත් මරණ පරීක්ෂණයෙන් අනාවරණ වූයේ දැරිය දූෂණයට ලක් කර, ගෙළ සිරකර මරා දමා ඇති බවයි.\nදැරියගේ සිරුර සොයාගත් නිවසේ පදිංචිව සිටි 42 හැවිරිදි පොල්වත්තේ මුරකරු සිද්ධිය සම්බන්ධයෙන් පැලවත්ත පොලීසිය ඊයේ අත්අඩංගුවට ගත්තා.\nපසුව ඔහු පිලැස්ස අතිරේක මහේස්ත්‍රාත්වරිය හමුවට ඉදිරිපත් කිරීමෙන් පසු ලබන මස 12 වනදා දක්වා රක්ෂිත බන්ධනාගාරගත කළා.",
       "URL": "https://www.hirunews.lk/125089/මාවතගම-දැරිය-අවසන්-ගමන්-යයි",
       "Category": "Local News",
       "Parent URL": "https://www.hirunews.lk/local-news.php?pageID=5189"
}