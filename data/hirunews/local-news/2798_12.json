{
       "Source": "hirunews",
       "Timestamp": "Monday, 13 April 2020 - 19:49",
       "Headline": "මෙරට කොරෝනා ආසාදිතයින් සංඛ්‍යාව 217 දක්වා ඉහළට (වීඩියෝ)",
       "News Content": "මෙරට කොරෝනා ආසාදිතයින් සංඛ්‍යාව  217 දක්වා ඉහළ ගොස් තිබෙනවා.\nවසංගත රෝග විද්‍යාංශය කියා සිටියේ, මීට සුළු වේලාවකට පෙර තවත් රෝගීන් තිදෙනෙකු හදුනාගත් බවයි.\nපසුගියදා පුනානි නිරෝධායන මධ්‍යස්ථානයට යොමු කෙරුණු 219 දෙනාගෙන් 09 දෙනෙකුට මේ වන විට කොරෝනා වෛරසය අසාදනය වී ඇති බවට තහවුරු වී තිබෙනවා.\nඊයේ දිනයේදී වාර්තා වූ රෝගීන් 11න් 05 දෙනෙකු ද බේරුවල ප්‍රදේශයෙන් පුනානි මධ්‍යස්ථානයට යොමුකළ අයයි.\nඒ අනුව බේරුවල ප්‍රදේශයෙන් මේ දක්වා වාර්තා වී ඇති කොරෝනා වෛරස් ආසාදිතයින් සංඛ්‍යාව 24 ක්.\nමේ අතර, පූනානි කඳවුරේ නිරෝධායනයට ලක් කර සිටියදී කොරෝනා වෛරසය ආසාදනය වී ඇති බවට ඊයේ තහවුරු වූ පුද්ගලයන් සමඟ සබඳතා පැවැත්වූ බේරුවල ප්‍රදේශයේ තවත් 11 දෙනෙකු හඳුනාගෙන ඇති අතර ඔවුන් අද දිනයේදී පී.සී.ආර්. පරීක්ෂණයට යොමු කෙරුණා.\nඑමෙන්ම, ජා-ඇල - සුදුවැල්ල ප්‍රදේශයේ තවත් පුද්ගලයින් 25 දෙනෙකු ත්‍රිකුණාමලය -නාච්චිකුඩාහි පිහිටි නිරෝධායන මධ්‍යස්ථානයක් වෙත යොමු කිරීමට නියමිත බව ජා-ඇල වැඩබලන පරිපාලන මහජන සෞඛ්‍ය පරීක්ෂක ජේ.ඒ.ඞී. ජයකොඩි කියා සිටියා. රාගම ප්‍රදේශයේ පුද්ගලයින් 03 දෙනෙකු සහ මට්ටක්කුලිය ප්‍රදේශයේ පුද්ගලයින් 04 දෙනෙකු ද ඔවුන් සමග නිරෝධනය මධ්‍යස්ථාන වෙත යොමු කිරීමටයි නියමිතව ඇත්තේ.\nතවත් පුද්ගලයින් 30 දෙනෙකු ද නිවෙස් තුල ස්වයං නිරෝධායනයට ලක් කිරීමට පියවර ගන්නා බව ජා-ඇල වැඩබලන පරිපාලන මහජන සෞඛ්‍ය පරීක්ෂක වැඩිදුරටත් සඳහන් කළා.\nමේ අතර, හුදකලා කර ඇති බණ්ඩාරගම - අටළුගම ගම්මානයේ ස්වයං නිරෝධායනයට ලක් කළ පුද්ගලයන් විසිදෙනෙකු අද සිය නිරෝධායනය අවසන් කර තිබෙනවා. අටළුගම ගම්මානයේ පිහිටි සර්වෝදය ගොඩනැගිල්ලේ මොවුන් මෙලෙස දින 16 ක කාලසීමාවක් නිරෝධායනයට ලක් කෙරුණා.\nබූස්ස නාවික හමුදා නිරෝධායන මධ්‍යස්ථානයේ සිටි තවත් 9 දෙනෙකුගෙන් යුත් කණ්ඩායමක් ද සිය නිරෝධායන ක්‍රියාවලිය අවසන් කර අද ඉන් පිටව ගියා. ඔවුන් නිරෝධායන මධ්‍යස්ථානය තුළින් පිටව යාමට ප්‍රථම කොරෝනා වෛරසය ආසාදනය වී ඇත්දැයි තහවුරු කෙරෙන පී.සී.ආර්. පරීක්ෂණයකට ද ලක් කළ බවයි නාවික හමුදා මාධ්‍ය ඒකකය සඳහන් කළේ.\nකෙසේ වෙතත්, දැනට නිරෝධායන මධ්‍යස්ථානවලින් පිටව ගොස් සහ ස්වයං නිරෝධායන කාලසීමාව සපිරූ පුද්ගලයින් සම්බන්ධයෙන් පොලිසිය සහ බුද්ධි අංශ පසු විපරමක් ආරම්භ කර ඇති බවයි නියෝජ්‍ය පොලිස්පති අජිත් රෝහණ කියා සිටියේ. එමෙන්ම කොරෝනා වසංගතය හේතුවෙන් ගුවන්තොටුපල වසා දැමීමත් සමග එංගලන්තයේ ලන්ඩන් හීත්‍රෝ ගුවන් තොටුපලේ රැදී සිටි ශ්‍රී ලාංකිකයින් දෙදෙනෙකු ද අද දිවයිනට පැමිණියා. ඔවුන් නිරෝධායන කටයුතු සඳහා යොමු කළ බවයි ගුවන් තොටුපළ හිරු වාර්තාකරු සඳහන් කළේ.\nමේ අතර, කොරෝනා වෛරසය රට තුල ව්‍යාප්ත වීම යම්කිසි ආකාරයකින් පාලනය කර ගත්ත ද එහි අවසානයක් දක්නට නොලැබීම ගැටළුවක් බව සෞඛ්‍ය සේවා අධ්‍යක්ෂ ජනරාල් විශේෂඥ වෛද්‍ය අනිල් ජාසිංහ ප්‍රකාශ කළා. ගම්පහ දිස්ත්‍රික් මහා රෝහලේ නිරීක්ෂණ චාරිකාවකට අද එක්වෙමිනුයි ඔහු මේ බව කියා සිටියේ.",
       "URL": "https://www.hirunews.lk/238566/මෙරට-කොරෝනා-ආසාදිතයින්-සංඛ්‍යාව-217-දක්වා-ඉහළට-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2798"
}