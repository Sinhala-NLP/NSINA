{
       "Source": "hirunews",
       "Timestamp": "Tuesday, 22 August 2023 - 13:41",
       "Headline": "රත්වත්ත තේ වත්තේ සිද්ධියෙන් මැතිසබය උණුසුම් විපක්ෂයේ මන්ත්‍රීවරුන් සභා ගර්භය මැද වාඩිවෙයි",
       "News Content": "ඇල්කඩුව වැවිලි සමාගමට අයත් මාතලේ - රත්වත්ත වතුයායේ නිවසක් කඩා ඉවත්කිරීමේ සිද්ධියට සම්බන්ධ එම වතුයායේ සහකාර කළමනාකාරවරයාට එරෙහිව නීතිමය ක්‍රියාමාර්ග ගැනීමට කටයුතු කරන බව වැවිලි කර්මාන්ත අමාත්‍ය රමේෂ් පතිරණ අද පාර්ලිමේන්තුවේදී ප්‍රකාශ කළා.\nඒ, අදාළ කළමනාකාරවරයා අත්අඩංගුවට ගන්නා ලෙස ඉල්ලමින් පාර්ලිමේන්තු මන්ත්‍රී වඩිවෙල් සුරේෂ් ඇතුළු විපක්ෂයේ මන්ත්‍රීවරුන් පිරිසක් අද සභාගර්භය මැද බිම වාඩි වී සිදුකළ විරෝධතාවට ප්‍රතිචාර දක්වමින්.\nඅදාළ වතුයායේ නිවසක ජීවත් වූ පවුල් 3 ක පුද්ගලයන් 14 දෙනෙකු බලහත්කාරයෙන් ඉවත් කර අදාළ නිවස කඩා එහි දේපලවලටද අලාභහානි සිදුකළ බවටයි අදාළ සහකාර කළමනාකරවරයාට චෝදනා එල්ල වී ඇත්තේ.\nමේ සම්බන්ධයෙන් අද පාර්ලිමේන්තුවේ කටයුතු ආරම්භයේදී පාර්ලිමේන්තු මන්ත්‍රී වඩිවෙල් සුරේෂ් ප්‍රශ්න කළ අතර ඉන් අනතුරුවයි විවිධ වැකි ලියූ විරෝධතා පුවරු රැගෙන මන්ත්‍රීවරුන් පිරිසක් සභා ගර්භය මැදට පැමිණ විරෝධතාවක නිරත වුණේ.\nඅදාළ සිද්ධිය සොයාබැලීමට ගිය වතු යටිතල පහසුකම් අමාත්‍ය ජීවන් තොන්ඩමන් සහ අදාළ සහකාර කළමනාකාරවරයා අතර පසුගියදා බහින්බස්වීමක්ද ඇතිවුණා.\nඅද පාර්ලිමේන්තුවේදී අදහස් දක්වමින් අමාත්‍ය ජීවන් තොන්ඩමන් කියා සිටියේ විපක්ෂයේ සිට පදනම් විරහිත චෝදනා සිදුනොකර ආණ්ඩුවට සහය පළකරමින් වතු ජනතාවගේ ගැටලු විසදීමට අවශ්‍ය ක්‍රියාමාර්ග ගන්නා ලෙසයි. එමෙන්ම මෙම සිද්ධිය සම්බන්ධයෙන් නීතිමය ක්‍රියාමාර්ග ගන්නා බවද අමාත්‍යවරයා ප්‍රකාශ කළා.\nමේ අතර අධිකරණයට, විනිශ්චය අධිකාරියකට හෝ ආයතනයකට අපහාස කිරීමේ පනත් කෙටුම්පතේ ඇතැම් වගන්ති ව්‍යවස්ථාවට පටහැනි බවට ශ්‍රේෂ්ඨාධිකරණය තීරණය කර ඇතැයි කථානායකවරයා අද පාර්ලිමේන්තුවට දැනුම් දුන්නා.\nඒ අනුව එම වගන්ති සම්මත කිරීම සඳහා පාර්ලිමේන්තුවේ තුනෙන් දෙකක බහුතරයක් අවශ්‍ය බවට ශ්‍රේෂ්ඨාධිකරණ තීන්දුවේ දැක්වෙන බවයි කථානායකවරයා එහිදී කියා සිටියේ.",
       "URL": "https://www.hirunews.lk/345697/රත්වත්ත-තේ-වත්තේ-සිද්ධියෙන්-මැතිසබය-උණුසුම්-විපක්ෂයේ-මන්ත්‍රීවරුන්-සභා-ගර්භය-මැද-වාඩිවෙයි",
       "Category": "Local News",
       "Parent URL": "https://www.hirunews.lk/local-news.php?pageID=81"
}