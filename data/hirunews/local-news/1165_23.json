{
       "Source": "hirunews",
       "Timestamp": "Monday, 16 May 2022 - 9:59",
       "Headline": "නව ඇමති ධුර 18 වැනිදායින් පසු - හිටපු ඇමති අලි සබ්‍රිත් ස්ථාවරය වෙනස් කරයි ?",
       "News Content": "අමාත්‍ය ධුර 18කින් සමන්විත නව කැබිනට් මණ්ඩලයේ ඉතිරිව ඇති පත්කිරීම් ලබන 18 වැනිදායින් පසු ව සිදු කරන බව දේශපාලන ආරංචි මාර්ග සඳහන් කරනවා.\nමේ වන විටත් සෞඛ්‍යය, කෘෂිකර්ම, අධ්‍යාපන යන ක්ෂේත්‍ර සඳහා පාර්ලිමේන්තුව මන්ත්‍රීවරුන් තිදෙනෙකුගේ නම් යෝජනා වී ඇති බවත් බොහෝ විට එම යෝජනා වී ඇති පාර්ලිමේන්තු මන්ත්‍රීවරුන්ට ම එම අමාත්‍ය ධුර හිමි වනු ඇති බවටත් එම ආරංචි මාර්ග විශ්වාසය පළ කළා.\nමේ අනුව නව රජයේ අධ්‍යාපන අමාත්‍ය ධුරය කොළඹ දිස්ත්‍රික් පාර්ලිමේන්තු මන්ත්‍රී ආචාර්ය සුසිල් ප්‍රේම්ජයන්ත් හට ලබාදීමට නියමිතයි.\nඑමෙන්ම කෘෂිකර්ම අමාත්‍ය ධුරයහි වගකීම භාරදීමට සැලසුම් කර ඇත්තේ කුරුණෑගල දිස්ත්‍රික් පාර්ලිමේන්තු මන්ත්‍රී අනුර ප්‍රියදර්ශන යාපා වෙතටයි.\nමිට අමතරව සෞඛ්‍ය අමාත්‍ය ධුරය සඳහා බදුල්ල දිස්ත්‍රික් පාර්ලිමේන්තු මන්ත්‍රී නිමල් සිරිපාල ද සිල්වාගේ නම යෝජනා වී තිබෙනවා.\nමේ අතර මුදල් අමාත්‍ය ධුරය භාර ගැනීමට හිටපු මුදල් අමාත්‍යවරයා වන අලි සබ්‍රි අකමැත්ත පළ කිරීම හේතුවෙන් එම අමාත්‍ය ධුරය තවදුරටත් අග්‍රාමාත්‍යවරයා යටතේ තබා ගැනීමට සැලසුම්කර ඇති බවත්, කෙසේ වෙතත් මේ වන විට අලි සබ්‍රි අමාත්‍යවරයා සිය ස්ථාවරය වෙනස් කරමින් යම්කිසි අමාත්‍ය ධුූරයක් ලබා ගැනීමට කැමැත්ත පළ කර ඇති බවත් වාර්තා වනවා.\nඑලෙස ඔහු අමාත්‍ය ධුරයක් ලබා ගැනීමට කැමැත්ත පළ කරන්නේ නම් මුදල් අමාත්‍ය ධුරය නැවතත් ජනාධිපති නීතිඥ අලි සබ්‍රි වෙත ලබාදෙනු ඇති බවටයි තොරතුරු වාර්තා වන්නේ.\nඑමෙන්ම අමාත්‍ය මණ්ඩලයේ ඉතුරු අමාත්‍ය ධුර සම්බන්ධයෙන් අවසන් තීරණ අද (16) පෙරවරුවේ පැවැත්වෙන ස්වධීන මන්ත්‍රී කණ්ඩායමේ රැස්වීමෙන් අනතුරුව ගන්නා බවත් වාර්තා වනවා.",
       "URL": "https://www.hirunews.lk/304473/නව-ඇමති-ධුර-18-වැනිදායින්-පසු-හිටපු-ඇමති-අලි-සබ්‍රිත්-ස්ථාවරය-වෙනස්-කරයි",
       "Category": "Local News",
       "Parent URL": "https://www.hirunews.lk/local-news.php?pageID=1165"
}