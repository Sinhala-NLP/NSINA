{
       "Source": "hirunews",
       "Timestamp": "Friday, 17 March 2023 - 21:59",
       "Headline": "පුටින්ට වරෙන්තු - අත්අඩංගුවට ගන්නත් උපදෙස්",
       "News Content": "යුක්‍රේනයේ සිදු වූ බව කියන යුද අපරාධ සම්බන්ධයෙන් රුසියානු ජනාධිපති ව්ලැද්මීර් පුටින් හට වරෙන්තු නිකුත් කර තිබෙනවා.\nමෙම වරෙන්තුව නිකුත් කර ඇත්තේ ජාත්‍යන්තර අපරාධ අධිකරණය මගින් බවයි විදෙස් මාධ්‍ය වාර්තා කළේ.\nඒ අනුව අධිකරණය විසින් පුටින්ට එරෙහිව වරෙන්තුවක් නිකුත් කරමින් සඳහන් කර ඇත්තේ අදාළ චෝදනාව සම්බන්ධයෙන් රුසියානු ජනාධිපතිවරයාව වහාම අත් අඩංගුවට ගන්නා ලෙසයි.\nනමුත් මෙම අධිකරණ නියෝගය සම්බන්ධයෙන් රුසියානු ජනාධිපතිවරයා වෙනුවෙන් මොස්කව් නුවරින් වාර්තා වන තොරතුරු වන්නේ අදාළ නියෝගය සම්පූර්ණයෙන් ම අර්ථ විරහිත ක්‍රියාවක් බවයි.\nරුසියාව සිය අසල්වැසියා වන යුක්‍රේනයට වසරකට ආසන්න කාලයක් තිස්සේ එල්ල කරන සාහසික ක්‍රියාවන්ට අදාළ චෝදනාව ද නැවත නැවතත් ප්‍රතික්ෂේප කර තිබෙනවා.\nනීතිවිරෝධී ලෙස ළමයින්ව පිටුවහල් කිරීම සහ යුක්‍රේන භූමියේ සිට රුසියාවට නීතිවිරෝධීව ලෙස පුද්ගලයින්ව මාරු කිරීම සම්බන්ධයෙන් ද පුටින්ට චෝදනා එල්ල වී ඇති බවත් රොයිටර්ස් පුවත් සේවය වාර්තා කළා.\nඑම චෝදනා රුසියාවේ ළමා අයිතිවාසිකම් පිළිබඳ කොමසාරිස් මාරියා ලෙවෝවා-බෙලෝවාට එල්ල වී ඇති අතර ඇයට එරෙහිව ජාත්‍යන්තර අධිකරණයෙන් වරෙන්තු නිකුත් කර තිබෙනවා.\nකෙසේවෙතත් රුසියානු විදේශ අමාත්‍යාංශයේ ප්‍රකාශිකා මාරියා සකාරෝවා සිය නිල ට්‍රෙලිග්‍රෑම් ගිණුමේ සටහනක් තබමින් කියා ඇත්තේ ජාත්‍යන්තර අපරාධ අධිකරණයේ තීරණය නීතිමය දෘෂ්ටි කෝණයක් මිස එය කිසිසේත් ම සිය රාජ්‍යයට අදාළ නොවන බවයි.\nඇය වැඩිදුරටත් සඳහන් කර ඇත්තේ රුසියාව ජාත්‍යන්තර අපරාධ අධිකරණය තුළ බලපැවැත්වෙන රෝම ප්‍රඥප්තියේ කිසිදු පාර්ශ්වකරුවෙකු නොවන බවත් ඒ යටතේ කිසිදු වගකීමක් ද තම රට නොදරන බවයි.",
       "URL": "https://www.hirunews.lk/330222/පුටින්ට-වරෙන්තු-අත්අඩංගුවට-ගන්නත්-උපදෙස්",
       "Category": "Local News",
       "Parent URL": "https://www.hirunews.lk/local-news.php?pageID=470"
}