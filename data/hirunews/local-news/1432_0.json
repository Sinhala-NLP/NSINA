{
       "Source": "hirunews",
       "Timestamp": "Tuesday, 11 January 2022 - 18:32",
       "Headline": "මාස 6ක් නිදා සිටි පොලිස් බලධාරින් අවදි කළ හිරු අනාවරණය - පොලිස් ඇමති පරීක්ෂණ නියෝගය සිදු කර ඇත්තේ, ජුලි 26 !",
       "News Content": "දක්ෂිණ අධිවේගී මාර්ගයේ ඉමදූව පිවිසුමේ දී බීමත් රියදුරෙකු මුදා හැරීමට පොලීසියට බලපෑම් සිදු කිරීමේ සිදුවීම, මේ වන විට සමාජ මාධ්‍යයේ දැඩි කතාබහට ලක්ව තිබෙනවා.\nකෙසේ වෙතත්, මේ සම්බන්ධයෙන් මහජන ආරක්ෂක අමාත්‍ය කාර්යාලය නිවේදනයක් නිකුත් කරමින් සඳහන් කරන්නේ, එම සිදුවීම 2021. 07. 07 වැනි දින සිදුවූවක් බවයි.\nමෙම වීඩියෝව ගැඹුරින් විමර්ශනය කළ විට දැක්වෙන්නෙ අදාළ සිදුවීම, 2021 ජූලි මස 06 වැනි දින අලුයම එක පසුවී විනාඩි 14ට සිදුවූවක් බවයි.\nමෙම සිදුවීම සම්බන්ධයෙන් විධිමත් පරීක්ෂණයක් සිදු කරන ලෙස මහජන ආරක්ෂක අමාත්‍ය, සරත් වීරසේකර විසින්, පොලිස්පතිවරයාට 2021.07.26 වැනි දින ලිපියක් ද යොමු කර තිබෙනවා.\nකෙසේ වෙතත්, අද (11) නැවත වරක් අදාළ ලිපියට අනුව ගත් ක්‍රියාමාර්ග පිළිබඳව කරුණු විමසා වාර්තා කරන ලෙසත්, ඉමදූව අධිවේගී මාර්ග පොලිස් ස්ථානාධිපතිට එරෙහිව දැඩි විනය ක්‍රියාමාර්ග ගන්නා ලෙසත්, මහජන ආරක්ෂක අමාත්‍ය රියාල් අද්මිරාල් අමාත්‍ය සරත් වීරසේකර, මහජන ආරක්ෂක අමාත්‍යාංශයේ ලේකම්වරයා වෙත, ලිඛිතව උපදෙස් ලබා දී තිබෙනවා.\nමේ අතර, මෙම සිද්ධිය සම්බන්ධයෙන් පරස්පර තොරතුරු ඇතුළත් නිවේදනයක් මාධ්‍ය වෙත නිකුත් කරන, පොලිස් මාධ්‍ය ප්‍රකාශක කාර්යාලය සඳහන් කරන්නේ, ඉමදූව අන්තර් හුවමාරු මධ්‍යස්ථානයේ ඇති වූ මෙම සිදුවීම 2021 ජූනි මස 4 වැනි දින සිදුවූවක් බවයි.\nකෙසේ වෙතත්, ඒ සම්බන්ධයෙන් සිද්ධියට අදාළ වූ නිලධාරියා සම්බන්ධයෙන් ගත් විනය ක්‍රියාමාර්ග පිළිබඳ කිසිදු තොරතුරක් එම මාධ්‍ය නිවේදනයේ සඳහන් වන්නෙ නැහැ.\nඅධිවේගී මාර්ග සංචාරක පොලිස් කොට්ඨාශයේ අධ්‍යක්ෂකවරයාගේ අධීක්ෂණය යටතේ සහකාර පොලිස් අධිකාරිවරයෙකු විසින් මේ පිළිබඳව පරීක්ෂණයක් සිදු කර, එහිදී අදාළ නිලධාරියා විනය විරෝධී ක්‍රියාවක් කර ඇති බවට අනාවරණය කරගෙන තිබෙනවා.\nඑම නිවේදනයේ දැක්වෙන්නේ, අදාළ ස්ථානාධිපතිවරයාට එරෙහිව විනය ක්‍රියාමාර්ග ගැනීමට නිර්දේශ කරමින්, එම විමර්ශන වාර්තාව අදාළ අංශ වෙත මේ වන විට යොමු කර ඇති බවයි.\nකෙසේ වෙතත්, එම වාර්තාව යොමු කළ දිනයක් මෙම නිවේදනයේ සටහන් වන්නෙ නැහැ.\nනීතිය රකින්නට කාකි ඇඳුම් ඇඟලා සිටින, උසස් නිලධාරින් තමන්ගේ පහළ මට්ටමේ සිටින නිලධාරින්ට නීතිය නවන ලෙස පරුෂ වචනයෙන් බැන වදිමින් කටයුතු කරද්දී, ඒ සම්බන්ධයෙන් සොයා බලන ලෙස, විෂය භාර අමාත්‍යවරයා ලිපියක් පවා යොමු කර තිබියදී, මෙම සිද්ධියට නිසි පියවර ගැනීමට මෙතරම් කලක් ගතවූයේ ඇයි ?\nමෙම වීඩියෝව අද (11) දින හිරු ප්‍රවෘත්ති, යූටියුබ් නාලිකාව හරහා මුදා හැරීමත් සමඟ නැවත මේ කෙරෙහි අවධානය යොමු වුවද, මෙම සිද්ධිය සම්බන්ධයෙන්, පොලිස් දෙපාර්තමේන්තුවේ ඇල්මැරුණු ක්‍රියාකලාපය හරහා එහි විනය හා පරිපාලන කාර්යක්ෂමතාව සම්බන්ධයෙන් මතු වන්නෙ බරපතල ගැටලුවක් නොවේද ?",
       "URL": "https://www.hirunews.lk/293707/මාස-6ක්-නිදා-සිටි-පොලිස්-බලධාරින්-අවදි-කළ-හිරු-අනාවරණය-පොලිස්-ඇමති-පරීක්ෂණ-නියෝගය-සිදු-කර-ඇත්තේ-ජුලි-26",
       "Category": "Local News",
       "Parent URL": "https://www.hirunews.lk/local-news.php?pageID=1432"
}