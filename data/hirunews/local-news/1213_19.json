{
       "Source": "hirunews",
       "Timestamp": "Saturday, 23 April 2022 - 17:26",
       "Headline": "ගිනි අවි හේතුවෙන් ඇමරිකාවේ ළමා සහ නව යොවුන් මරණ වැඩිවෙයි",
       "News Content": "2020 වසරේදී අමරිකා එක්සත් ජනපදයේ ළමා සහ නව යොවුන් වියේ දරුවන්ගේ මරණවලට ප්‍රධානතම හේතුව ගිනි අවි බවට සමීක්ෂණයකින් අනාවරණ වී තිබෙනවා.\nඑය මෝටර් රථ සහ වෙනත් අනතුරු අභිබවා ගොස් ඇති බවයි විදෙස් මාධ්‍ය වාර්තා පෙන්වා දෙන්නේ.\nරෝග පාලනය සහ වැළැක්වීමේ මධ්‍යස්ථාන (CDC)හි දත්ත පෙන්නුම් කරන්නේ 2020 දී තරුණ ඇමරිකානුවන් 4,300කට වැඩි පිරිසක් ගිනි අවි ආශ්‍රිත තුවාල හේතුවෙන් මිය ගිය බවයි.\nගිනි අවි භාවිතයෙන් සියදිවි නසාගැනීම් ද මෙම මරණ සංඛ්‍යාවට ඇතුලත් වන අතර, ගිනි අවි ආශ්‍රිත මරණවලින් බහුතරයක් පුද්ගල ඝාතන බව ද සඳහන්.\nමිලියන 390කට වැඩි ගිනි අවි ප්‍රමාණයක් එක්සත් ජනපද සිවිල් වැසියන් සතු වනවා.\nNew England Journal Medicine  ප්‍රකාශයට පත් කරන ලද පර්යේෂණයට අනුව - වයස අවුරුදු 1ත් 19ත් අතර ඇමරිකානු ළමුන්  අතර ගිනි අවි ආශ්‍රිත මරණ වැඩිවීම, රටපුරා ගිනි අවි ඝාතනවල වැඩිවීමක් පෙන්නුම් කෙරෙනවා.\nපසුගිය වසරවලදී, තරුණ ඇමරිකානුවන් අතර මරණයට ප්‍රධානතම හේතුව ලෙස තුවක්කු ආශ්‍රිත මරණ දෙවැනි වූයේ මෝටර් රථ අනතුරු වලට පමණයි.\nකෙසේ වෙතත්, මෝටර් රථ මරණ කාලයත් සමඟ පහත වැටී ඇති අතර 2020 දී ආසන්න වශයෙන් 19ට අඩු ඇමරිකානුවන් 3,900ක් පමණ වාහන අනතුරු වලින් මිය ගොස් තිබෙනවා.\n2019 සහ 2020 අතර මත්ද්‍රව්‍ය අධික මාත්‍රාව සහ විෂවීම් මරණ 83.6% කින් ඉහළ ගොස් තිබු  අතර මේවන විට අදාළ වයස් කාණ්ඩයේ මරණ සඳහා තුන්වන ප්‍රධාන හේතුව බවටයි එය පත්වී ඇත්තේ.\n2020 වසර ආරම්භයේ Covid-19 වසංගතය ආරම්භයෙන් පසු එක්සත් ජනපදයේ ගිනි අවි ප්‍රචණ්ඩත්වය ඉහළ ගොස් ඇති බවයි විදෙස් වාර්තා පෙන්වා දෙන්නේ.",
       "URL": "https://www.hirunews.lk/302633/ගිනි-අවි-හේතුවෙන්-ඇමරිකාවේ-ළමා-සහ-නව-යොවුන්-මරණ-වැඩිවෙයි",
       "Category": "Local News",
       "Parent URL": "https://www.hirunews.lk/local-news.php?pageID=1213"
}