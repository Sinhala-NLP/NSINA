{
       "Source": "hirunews",
       "Timestamp": "Tuesday, 14 February 2023 - 10:41",
       "Headline": "ගමනාගමන පහසුකම් නොමැති වීමෙන් පවුල් 123ක් දැඩි දුෂ්කරතාවයක (ඡායාරූප)",
       "News Content": "නගරය වෙත පිවිසීමට මහා මාර්ගයක් නොමැතිකම නිසා ඇල මාර්ගයක් ඔස්සේ ඉතා දුෂ්කරව ගමන් කරමින් සිය ගමනාගමන පහසුකම් සපයා ගැනීමට පුරුදු වී සිටින ගම්වාසීන් ගැන පුවතක් වාර්තා වෙනවා.\nඒ, මන්නාරම, මඩුක්කරෙයි ප්‍රදේශයෙන්.\nමේ හේතුවෙන්, පවුල් 123කට අයත් පුද්ගලයින් 487 දෙනෙකු සිටින එම ගම්මානයේ ජනතාව සිය ගමනාගමන පහසුකම් සපයා ගැනීමේ දී දැඩි දුෂ්කරතාවයට පත්ව තිබෙනවා.\nපසුගිය දිනවල මන්නාරම පළාතට ඇද හැලුණු ධාරානිපාත වර්ෂාවත් සමගම මේ වැසියන්ට අත්‍යාවශ්‍ය දේවල් ලබා ගැනීම සඳහා ගම්මානයෙන් පිටව යාමට නොහැකි තත්ත්වයක් උද්ගත වී ඇති බවයි වාර්තා වෙන්නේ.\nයුද සමයේ දී උන් හිටිතැන් අහිමි වීමෙන් පසුව 2019 වසරේ දී මේ පිරිස මන්නාරම, මඩුක්කරෙයි ගම්මානයේ යළි පදිංචි කොට ඇතත් ඔවුන්ට ගමනා ගමන පහසුකම් සපයා ගැ නීමට විකල්ප ක්‍රියා මාර්ගයක් ලබා දීමට නිලධාරීන් කටයුතු නොකිරීම නිසා මේ තත්ත්වය උද්ගත වී ඇති බවයි ප්‍රදේශවාසීන් පවසන්නේ.\nමල්වතු ඔයේ අතු ගංගාවක් වන අරුචි ගංගාව නිසා මන්නාරම මඩුක්කරෙයි ගම්මානය කොටස් දෙකකට බෙදී ඇති නමුත් එගොඩ හා මෙගොඩ යා කෙරෙන අන්දමේ ව්‍යාපෘතියක් මෙතෙක් සකස් වී නැහැ.\nදැඩි ලෙස පීඩා විඳන මේ ගම්මානයේ ජනතාවට නගරයකට යාමට අවස්ථාවක් සැලසෙන පරිදි පාලමක් ඉදිකර දෙන ලෙසයි ගම්වැසියෝ අදාල බලධාරීන්ගෙන් ඉල්ලා සිටින්නේ.",
       "URL": "https://www.hirunews.lk/327383/ගමනාගමන-පහසුකම්-නොමැති-වීමෙන්-පවුල්-123ක්-දැඩි-දුෂ්කරතාවයක-ඡායාරූප",
       "Category": "Local News",
       "Parent URL": "https://www.hirunews.lk/local-news.php?pageID=537"
}