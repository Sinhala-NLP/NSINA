{
       "Source": "hirunews",
       "Timestamp": "Wednesday, 20 April 2016 - 14:41",
       "Headline": "මැයි රැළියට නොඑන බව කිසිවෙකු කියා නැහැ",
       "News Content": "ගාල්ල සමනල ක්‍රීඩාංගනයේ පැවැත්වෙන නිදහස් පක්ෂ මැයිදින රැළියට සහභාගි නොවන බවට ඒකාබද්ධ පක්ෂය නියෝජනය කරන නිදහස් පක්ෂ මන්ත්‍රීවරුන් කිසිවෙකුත් මෙතෙක් දැනුම්දීමක් සිදුකර නැතැයි නිදහස් සන්ධාන මහලේකම් අමාත්‍ය මහින්ද අමරවීර ප්‍රකාශ කළා.\nකොළඹ අද (20) පැවති නිදහස් පක්ෂ මාධ්‍ය හමුවේදී ඔහු කියා සිටියේ මැයිදින රැළියේ සංවිධායක කමිටුව නියෝජනය කරන ඒකාබද්ධ විපක්ෂය නියෝජනය කරන මන්ත්‍රීවරුන් කිසිවෙකුත් මේ දක්වා ඉන් ඉවත්වී නොමැති බවයි.\nමැයි දින රැළිය වෙනුවෙන් හිටපු ජනාධිපති මහින්ද රාජපක්ෂට ලිඛිත ආරාධනා ලබාදීම සඳහා මෙතෙක් ඔහුගෙන් වේලාවක් ලැබී නොමැති බව ද අමාත්‍ය මහින්ද අමරවීර සඳහන්  කළා.\nශ්‍රී ලංකා නිදහස් පක්ෂය කොළඹදී අද කැඳවා තිබූ මාධ්‍ය හමුවකට එක්වෙමිනුයි ඔහු මේ බව කියා සිටියේ.\nමෙම මාධ්‍ය හමුවට එක්වූ අමාත්‍ය නිමල් සිරිපාල ද සිල්වා  කියා සිටියේ ගාල්ලේ පවත්වන මැයි දින රැළියට ශ්‍රී ලංකා නිදහස් පක්ෂයේ හිටපු සියලූ නායකයින්ට විවෘතව සහ පෞද්ගලිකව ආරාධනා කර ඇති බවයි.\nමේ අතර දකුණු පළාත් ප්‍රධාන අමාත්‍ය ශාන් විජේලාල් ද සිල්වා අද ගාල්ලේදී මාධ්‍ය හමුවක් කැඳවමින් ඒකාබද්ධ විපක්ෂයට අභියෝගයක් එල්ල කරමින් කියා සිටියේ හැකිනම් වෙන් වෙන්ව මැයි රැළි පවත්වා පෙන්වන ලෙසයි.",
       "URL": "https://www.hirunews.lk/131318/මැයි-රැළියට-නොඑන-බව-කිසිවෙකු-කියා-නැහැ",
       "Category": "Local News",
       "Parent URL": "https://www.hirunews.lk/local-news.php?pageID=5080"
}