{
       "Source": "hirunews",
       "Timestamp": "Friday, 07 July 2017 - 12:41",
       "Headline": "මෙරට බොටම් ට්‍රෝලිං තහනමින් රැකියා අහිමිවන බවට තමිල්නාඩු ධීවරයින්ගෙන් මැසිවිලි",
       "News Content": "බොටම් ට්‍රෝලිං හෙවත් මත්ස්‍ය සම්පත මුළුමනින්ම සූරා ගන්නා පතුල සහිත බෝට්ටු තහනම් කිරීමට මෙරට පාර්ලිමේන්තුව මගින් පියවර ගැනීම ඉන්දීය මාධ්‍ය වල අද ප්‍රධාන පුවතක් බවට පත්වී තිබෙනවා.\nමෙම ක්‍රමයෙන් මසුන් මැරීමේ නිරත වන්නේ ශ්‍රී ලංකාවේ උතුරු මුහුදු තීරය ආක්‍රමණය කරන තමිල්නාඩු ධීවරයින් විසින්.\nසංශෝධන සහිතව ඊයේ සම්මත වූ ධීවර හා ජලජ සම්පත් සංශෝධන පනතට අනුව බොටම් ට්‍රෝලිං ක්‍රමයෙන් මසුන් මරණ ධීවරයන්ට රුපියල් 50,000 ක දඩ මුදලක් සහ වසර දෙකක සිර දඩුවම් නියම කළ හැකියි.\nමෙලෙස බොටම් ට්‍රෝලිං මත්ස්‍ය දඩයම තහනම් කිරීම විශාල ජයග්‍රහණයක් ලෙස දෙමළ සන්ධාන යාපනය දිස්ත්‍රික් පාර්ලිමේන්තු මන්ත්‍රී එම්.ඒ. සුමන්දිරන් හැදින්වූ බවයි හින්දු පුවත්පත සදහන් කළේ.\nඋතුරු පළාත් ධීවර ප්‍රජා එකමුතුවේ ලේකම් එන්.වී. සුබ්‍රමානියම් එම පුවත්පතට පවසා ඇත්තේ එමගින් තමිල්නාඩු ධීවරයින් පමණක් නොව මෙරට ට්‍රෝලර් යාත්‍රා මගින් ද මත්ස්‍ය සම්පත විනාශ කිරීම නතර වනු ඇති බවයි.\nකෙසේ නමුත්, තමිල්නාඩු යාන්ත්‍රික බෝට්ටු ධීවර සම්මේලනයේ දිස්ත්‍රික් ලේකම් බී.ජේසුරාජ් පැවසුවේ ශ්‍රී ලංකාව මගින් පැනවූ මෙම තහනම තමිල්නාඩු ධීවර ප්‍රජාවට තර්ජනයක් බවයි.\nතමිල්නාඩු ධීවරයන්ට මසුන් ඇල්ලීමට පවතින මුහුදු ප්‍රදේශය සීමා වීම නිසා ඔවුන්ගේ එදිනෙදා ජීවිකාව පවා පවත්වාගෙන යාම ගැටලූවක් වන බව ඔහු කියා සිටියා.\nමේ නිසා ශ්‍රී ලංකා රජයේ බොටම් ට්‍රෝලිං තහනම සිය ධීවරයන් රැසකට රැකියා අහිමිකරනු ඇතැයි ද තමිල්නාඩු ධීවර සංගමයේ ලේකම් ජේසුරාජ් අවධාරණය කළේ යැයි ඉන්දියන් එක්ස්ප්‍රස් පුවත්පත සදහන් කළා.\nබොටම් ට්‍රෝලිං තහනම් කිරීමේ කෙටුම්පත මෙරට පාර්ලිමේන්තුවේදී සම්මත වූයේ මෙරට අත්අඩංගුවට පත්වන ඉන්දීය ධීවරයන් සම්බන්ධයෙන් තමිල්නාඩු මහ ඇමති කේ.පලනිස්වාමි, ඉන්දීය අග්‍රාමාත්‍ය නරේන්ද්‍ර මෝදි වෙත තවත් ලිපියක් යොමුකර පැය කිහිපයක් ගත වද්දීයි.",
       "URL": "https://www.hirunews.lk/165308/මෙරට-බොටම්-ට්‍රෝලිං-තහනමින්-රැකියා-අහිමිවන-බවට-තමිල්නාඩු-ධීවරයින්ගෙන්-මැසිවිලි",
       "Category": "Local News",
       "Parent URL": "https://www.hirunews.lk/local-news.php?pageID=4434"
}