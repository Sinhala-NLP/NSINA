{
       "Source": "hirunews",
       "Timestamp": "Saturday, 01 July 2023 - 16:20",
       "Headline": "පෝලන්තයට රැකියා වීසා දෙන බවට මුදල් වංචා කළ කාන්තාවක් අත්අඩංගුවට",
       "News Content": "පෝලන්තයට රැකියා වීසා දෙන බවට පවසා රුපියල් එක්කෝටි විසි හත් ලක්ෂයක් වංචා කළ බව කියන කාන්තාවක විදේශ සේවා නියුක්ති කාර්යංශයේ විමර්ශන ඒකකය මඟින් අත්අඩංගුවට ගෙන තිබෙනවා.\nඇය අධිකරණයට ඉදිරිපත් කිරීමෙන් පසු ලබන මස 4 දින දක්වා රක්ෂිත බන්ධනාගාරගත කරන ලෙසයි කඩුවෙල වැඩ බලන මහේස්ත්‍රාත් ඩී. මුණසිංහ ඊයේ (29) නියෝග කර තිබෙන්නේ.\nසැකකාර කාන්තාව විදේශ සේවා නියුක්ති කාර්යංශයේ බලපත්‍රලාභි නියෝජිතයකු ලෙස කටයුතු කර තිබෙන බවත්, ඇයගේ බලපත්‍රය ඉකුත් මැයි මස අහෝසි කර තිබෙන බවත්, ඒ අතරතුර පෝලන්තයේ රැකියා සඳහා ශ්‍රී ලාංකිකයන්ට වීසා නිකුත් නොකරන තත්ත්වයක් මත මෙලෙස රැකියා දෙන බව පවසා මුදල් ලබා ගැනීම වංචාවක් බව එම නිලධාරීන් විසින් අධිකරණය වෙත කරුණු වාර්තා කර තිබෙනවා.\nමේ සැකකාරිය එලෙස රැකියා සඳහා එක් අයකුගෙන් රුපියල් ලක්ෂ දෙකහාමාරත් තුනහාමාරත් අතර මුදලක් අත්තිකාරම් ලෙස ගෙන තිබූ බවද කරුණු අනාවරණය වී තිබේ.\nඑලෙස රැකියා දෙන බව පැවසුවද රැකියා දීමට වීසා නොලැබීම නිසා රැකියා ඉල්ලුම්කරුවන් කළ පැමිණිලි මත විමර්ශනය සිදු කර අදාළ කාන්තාව ඉන්දියාවේ සිට මෙරටට පැමිණීමේදී කටුනායක ගුවන් තොටුපොළේදී ආගමන විගමන නිලධාරීන් විසින් අත්අඩංගුවට ගත් බවත් එහිදී විදේශ සේවා නියුක්ති කාර්යාංශයේ විමර්ශන ඒකකයට භාර දීමට කටයුතු කර තිබෙන බවත් සඳහන්.",
       "URL": "https://www.hirunews.lk/339666/පෝලන්තයට-රැකියා-වීසා-දෙන-බවට-මුදල්-වංචා-කළ-කාන්තාවක්-අත්අඩංගුවට",
       "Category": "Local News",
       "Parent URL": "https://www.hirunews.lk/local-news.php?pageID=222"
}