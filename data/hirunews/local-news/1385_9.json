{
       "Source": "hirunews",
       "Timestamp": "Monday, 31 January 2022 - 12:50",
       "Headline": "බිත්තර ප්‍රහාරය මෙහෙය වූයේ ඇවන්ගාඩ් ආයතනය - ජවිපේ (වීඩියෝ)",
       "News Content": "කළගෙඩිහේන ප්‍රදේශයේ පැවති ජාතික ජන බලවේගයේ ගම්පහ දිස්ත්‍රික් සමුළුවට සහභාගි වීම සඳහා පැමිණි එහි නායක අනුර කුමාර දිසානායකගේ මෝටර් රථයට බිත්තර ප්‍රහාරයක් එල්ල කිරීමේ සිද්ධිය මෙහෙයවා ඇත්තේ ඇවන්ගාඩ් සමාගම බව ජනතා විමුක්ති පෙරමුණ චෝදනා කළා.\nදැනට අත්අඩංගුවට ගෙන සිටින පුද්ගලයන් දෙදෙනා එම සමාගමේ ආරක්ෂක නිලධාරීන් බවයි අද පැවති මාධ්‍ය හමුවකට එක්වෙමින් එම පෙරමුණේ ප්‍රචාරක ලේකම් පාර්ලිමේන්තු මන්ත්‍රී විජිත හේරත් කියා සිටියේ.\nඑම සැකකරුවන් දෙදෙනා වතුපිටිවල රෝහලේ තවදුරටත් ප්‍රතිකාර ලබන බව පොලීසිය ප්‍රකාශ කළා.\nඑසේම ඔවුන්ගෙන් වැඩිදුර ප්‍රකාශ ලබාගැනීම සඳහා එම රෝහලෙන් මේ වනතෙක් අවසර ලබා දී නො මැති බව යි නිට්ටඹුව පොලිසියේ උසස් නිලධාරියෙකු සඳහන් කළේ.\nජාතික ජන බලවේගයේ ගම්පහ දිස්ත්‍රික් සමුළුවට සහභාගි වීම සඳහා ඊයේ එහි නායක අනුර කුමාර දිසානායක ඇතුළු පිරිසක් කලගෙඩිහේන ප්‍රදේශයට පැමිණ තිබුණා.\nඑහි සිටි කිසියම් පිරිසක් බිත්තර ප්‍රහාරයක් එල්ල කර තිබුණේ එම අවස්ථාවේදියි.\nඅසල තිබූ සීසීටීවී කැමරාවල පටිගත වී තිබූ අතර, එම ස්ථානයට පැමිණි පිරිසක් කිසියම් ද්‍රව්‍යයකින් දමා ගසන ආකාරයක් එහි දක්නට ලැබුණා.\nඅනතුරුව ඔවුන් පළායන අතර, පුද්ගලයින් දෙදෙනෙකු අල්ලා ගැනීමට සමුළුවට පැමිණි පිරිසට හැකිවන අයුරු ද එම දර්ශනවල දැක්වෙනවා.\nඑසේම ප්‍රහාරය එල්ල කිරීමෙන් අනතුරුව අල්ලා ගැනුණු පුද්ගලයින් දෙදෙනාට පහර දෙන ආකාරයක් ද එම දර්ශනවල සටහන්ව තිබූ අතර, පසුව ඔවුන් පාපොච්චාරණය කරන වීඩියෝවක් ද අන්තර්ජාලයට මුදාහැර තිබුණා.\nප්‍රසන්න රණතුංග අමාත්‍යවරයාගේ නම අදාළ පිරිස ප්‍රකාශ කිරීමත් සමඟ සමාජ මාධ්‍ය ඔස්සේ පැතිර ගියේ බිත්තර ප්‍රහාරය එල්ල කිරීමට අදාළ පිරිස යොමුකර ඇත්තේ අමාත්‍ය ප්‍රසන්න රණතුංග බවයි.\nමේ සම්බන්ධයෙන් සිය නිල ෆේස් බුක් ගිණුමේ සටහනක් තබමින් අමාත්‍යවරයා සඳහන් කළේ එම ප්‍රහාරයට තමන්ගේ කිසිදු සම්බන්ධයක් නො මැති බවයි.\nඑසේම ඔහු පොලිස්පතිවරයා වෙත ලිපියක් යොමු කරමින් ඉල්ලා ඇත්තේ, මෙම සිද්ධිය සම්බන්ධයෙන් විධිමත් හා අපක්ෂපාතී පරීක්ෂණයක් සිදු කරන ලෙසයි.\nකෙසේ වෙතත් අද පැවති මාධ්‍ය හමුවේ දී ජනතා විමුක්ති පෙරමුණේ ප්‍රචාරක ලේකම් පාර්ලිමේන්තු මන්ත්‍රී විජිත හේරත් මෙම සිද්ධිය සම්බන්ධයෙන් කරුණු රැසක් අනාවරණ කළා.",
       "URL": "https://www.hirunews.lk/295761/බිත්තර-ප්‍රහාරය-මෙහෙය-වූයේ-ඇවන්ගාඩ්-ආයතනය-ජවිපේ-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1385"
}