{
       "Source": "hirunews",
       "Timestamp": "Thursday, 25 February 2016 - 12:00",
       "Headline": "තාජුඩීන්ගේ මරණයට සම්බන්ධ සැකකරුවන් අත්අඩංගුවට ගැනීමට නියෝග",
       "News Content": "රග්බි ක්‍රීඩක වසීම් තාජුඞීන් මරණය ඝාතනයක් බවට පෙනී යන බැවින් සැකකරුවන් කඩිනමින් අත්අඩංගුවට ගෙන අධිකරණයට ඉදිරිපත් කරන ලෙස කොළඹ අතිරේක මහේස්ත්‍රාත් නිශාන්ත පීරිස් අපරාධ පරීක්ෂණ දෙපාර්තමේන්තුවට අද නියෝග කළා.\nඒ වසීම් තාජුඞීන්ගේ මරණය පිළිබඳව වන නඩුව කොළඹ මහේස්ත්‍රාත් අධිකරණයේදී අද කැඳවූ අවස්ථාවේදිියි.\n2012 වසරේ මැයි 17 වන දා නාරාහේන්පිට ශාලිකා ක්‍රීඩාංගනය අසල මාර්ගයේදී මෝටර් රථයක් තුළ පිළිස්සී මිය ගොස් සිටි වසීම් තාජුඞීන්ගේ මරණය රිය අනතුරකින් සිදුවූ බවට පළමු පශ්චාත් මරණ පරීක්ෂණයේදී නිගමනය කර තිබුණා.\nකෙසේ වෙතත් කොළඹ ප්‍රධාන අධිකරණ වෛද්‍ය නිලධාරී විශේෂඥ වෛද්‍ය අජිත් තෙන්නකෝන් ඇතුළු වෛද්‍ය මඩුල්ලක් පසුව කළ විමර්ශනයකදී අනාවරණය වුණේ මෙම මරණය හදිසි අනතුරකින් සිදුවූවක් නොව මිනී මැරුමක් බවටයි.\nපසුව ඊට අදාළව එම සී සී ටී වී දර්ශන අධිකරණයට ඉදිරිපත් කෙරුණා. එහෙත් මෙම සී සී ටී වී දර්ශන අපහැදිලි බැවින් එය විදේශීය විශේෂඥයින් වෙත යොමුකරන ලෙස ඒ පිළිබඳ පරීක්ෂණ පැවැත්වූ කොළඹ විශ්වවිද්‍යාලය අධිකරණයට දැනුම්දී තිබුණා.\nඒ අනුව මහේස්ත්‍රාත්වරයා නියෝග කළේ අදාළ සී ඞී තැටිය විදේශීය විශේෂඥයින් වෙත යොමු කරන ලෙසයි.\nකෙසේ වෙතත් මේ සම්බන්ධයෙන් වැඩිදුර වාර්තාවක් මාර්තු මස 23 වනදා අධිකරණයට ඉදිරිපත් කරන ලෙසයි කොළඹ අතිරේක මහේස්ත්‍රාත් නිශාන්ත පීරිස් රහස් පොලීසියට තවදුරටත් නියෝග කළේ.",
       "URL": "https://www.hirunews.lk/127119/තාජුඩීන්ගේ-මරණයට-සම්බන්ධ-සැකකරුවන්-අත්අඩංගුවට-ගැනීමට-නියෝග",
       "Category": "Local News",
       "Parent URL": "https://www.hirunews.lk/local-news.php?pageID=5153"
}