{
       "Source": "hirunews",
       "Timestamp": "Thursday, 31 December 2015 - 9:15",
       "Headline": "සීගිරි ලලනාවන්ගේ ඡායාරූප ගැනීමේ තහනම ගැන සාකච්ඡා",
       "News Content": "සීගිරි බිතුසිතුවම්වල ඡායාරූප ගැනීම සම්බන්ධයෙන් පනවා ඇති තහනම ඉවත් කිරීම පිළිබඳව ඉදිරියේදී සාකච්ඡා කර තීරණයක් ගන්නා බව මධ්‍යම සංස්කෘතික අරමුදලේ අධ්‍යක්ෂ ජනරාල් මහාචාර්ය ප්‍රිශාන්ත ගුණවර්ධන පවසනවා.\nහිරු ප්‍රවෘත්ති අංශය කළ විමසීමකදී ඔහු මේ බව කියාසිටියා.\nඊයේ සිට සීගිරි බිතුසිතුවම්වල ඡායාරූප ගැනීම මධ්‍යම සංස්කෘතික අරමුදල විසින් තහනම් කරනු ලැබුවා.\nආලෝක ධාරා නොමැතිව පමණක් එහි ඡායාරූප ගැනීමට මීට පෙර අවස්ථාව සලසා දී තිබුණත් බොහෝදෙනෙකු එම නීතියට අවනත නොවීම නිසා බිතුසිතුවම් ආරක්ෂා කිරීමේ අරමුණින් ඡායාරූප ගැනීම ඊයේ දිනයේ සිට මෙලෙස තාවකාලිකව තහනම් කර තිබුණා.\nසීගිරි බිතුසිතුවම් ලෙනේ පිහිටි ඉපැරණි බදාම තට්ටුවක් පසුගියදා කඩා වැටීමේ සිද්ධිය ද මෙලෙස ඡායාරූප ගැනීම තහනම් කිරීමට හේතුවූ බවයි  මධ්‍යම සංස්කෘතික අරමුදලේ අධ්‍යක්ෂ ජනරාල් මහාචාර්ය ප්‍රිශාන්ත ගුණවර්ධන වැඩිදුරටත් සඳහන් කළේ.",
       "URL": "https://www.hirunews.lk/123114/සීගිරි-ලලනාවන්ගේ-ඡායාරූප-ගැනීමේ-තහනම-ගැන-සාකච්ඡා",
       "Category": "Local News",
       "Parent URL": "https://www.hirunews.lk/local-news.php?pageID=5228"
}