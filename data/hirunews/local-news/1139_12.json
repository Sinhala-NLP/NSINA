{
       "Source": "hirunews",
       "Timestamp": "Friday, 27 May 2022 - 16:37",
       "Headline": "ඇමරිකානු තානාපතිනිය කථානායකවරයා හමුවෙයි",
       "News Content": "ශ්‍රී ලංකාවේ ඇමරිකානු එක්සත් ජනපද තානාපතිනි ජුලී චන්ග්, අද (27) පාර්ලිමේන්තුවේදී කථානායක මහින්ද යාපා අබේවර්ධන මහතා හමු වී සාකච්ඡා කර තිබෙනවා.\nදේශපාලන ස්ථාවරත්වය ඇති කර වත්මන් ආර්ථික අර්බුදය ජය ගැනීමට නව අග්‍රාමාත්‍යවරයා ඇතුළු ආණ්ඩුවට හැකියාවක් ලැබෙනු ඇතැයි අපේක්ෂා කරන බවයි ඇය මෙහිදී පැවසුවේ.\nඑසේම ජනතාව අපේක්ෂා කරන දේශපාලන ප්‍රතිසංස්කරණයන් සිදුකර ප්‍රජාතන්ත්‍රවාදය ආරක්ෂා කර ගැනීමේ අවශ්‍යතාවද තානාපතිවරිය අවධාරණය කළා.\nශ්‍රී ලංකා - ඇමරිකානු එක්සත් ජනපද පාර්ලිමේන්තු මිත්‍රත්ව සංසදය හරහා දෙරට අතර පවතින සබදතා වැඩිදියුණු කිරීමට අපේක්ෂා කරන බවයි ජුලී චන්ග් මහත්මිය මෙහිදී කියාසිටියේ.\nපාර්ලිමේන්තු කාන්තා මන්ත්‍රීවරියන්ගේ සංසදය සිදුකරන කාර්ය භාරය ඇගයීමට ලක්කළ ඇය පාර්ලිමේන්තුවේ කාන්තා නියෝජනය වැඩිකිරීමේ අවශ්‍යතාව පිළිබදව ද සාකච්ඡා කර තිබෙනවා.\nමෙරට ප්‍රජාතන්ත්‍රවාදය ශක්තිමත් කිරීමට ඇමරිකානු එක්සත් ජනපදය නිරතුරුව ලබා දෙන ශක්තිය පිළිබදව ද මෙහිදී කථානායකවරයා සිය කෘතවේදීත්වය පළ කළා.\nමෙරට ඇමරිකානු එක්සත් ජනපද තානාපතිනිය ලෙස පත්වීමෙන් අනතුරුව ජුලී චන්ග් මහත්මිය සහ කථානායකවරයා අතර හමුවක් පැවත්වූ පළමු අවස්ථාව මෙයයි.\nපාර්ලිමේන්තුවේ මහලේකම් ධම්මික දසනායක ද මෙම අවස්ථාවට එක්ව සිටියා.",
       "URL": "https://www.hirunews.lk/305451/ඇමරිකානු-තානාපතිනිය-කථානායකවරයා-හමුවෙයි",
       "Category": "Local News",
       "Parent URL": "https://www.hirunews.lk/local-news.php?pageID=1139"
}