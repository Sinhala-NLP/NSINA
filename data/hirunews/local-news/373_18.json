{
       "Source": "hirunews",
       "Timestamp": "Tuesday, 02 May 2023 - 22:34",
       "Headline": "ගැටුමෙන් තුවාල ලැබූ සිසුවා නැවත රෝහල්ගත කෙරේ",
       "News Content": "කළුතර මැන්ගුස් සටනේ සීමිත ඕවර ක්‍රිකට් තරගයේ දී ඇති වූ ගැටුමෙන් තුවාල ලැබූ කළුතර තිස්ස ජාතික පාසලේ 18 හැවිරිදි හිරුෂ නෙත්සර සිසුවා අද (02) දින රාත්‍රී 7ට පමණ නැවත කළුතර ශික්ෂණ රෝහලට රෝහලට ඇතුලත් කර තිබෙනවා.\nඒ හදිසියේ ඇති වූ අසනීප තත්ත්වයක් මතයි.\nපසුගිය අප්‍රේල් 30 වැනිදා මග්ගොන සරේ ක්‍රීඩාගණයේ දී පැවැති ක්‍රිකට් තරගයෙන් අනතුරුව ඇති වූ ගැටුමෙන් කළුතර තිස්ස ජාතික පාසලේ ක්‍රිකට් කණ්ඩායමේ උප නායක වන ඔහුගේ හිසටද පහරක් එල්ලවීම හේතුවෙන් ඔහුව කළුතර නාගොඩ රෝහලට ඇතුළත් කෙරුණා.\nඉන් අනතුරුව වැඩිදුර ප්‍රතිකාර සඳහා ඔහු කොළඹ ජාතික රෝහල වෙත මාරු කෙරුණු අතර එහිදී සී.ටී. ස්කෑන් පරීක්ෂණයක් සඳහාද යොමු කර තිබුනා.\nනේවාසිකව ප්‍රතිකාර ලැබූ හිරුෂ අද (02) දහවල් රෝහලෙන් පිටව ගොස් ඇති අතර ඉන් අනතුරුව ඔහුව මෙලෙස යළි රෝහල්ගත කර තිබෙන බවත්\nසිය පුතුට පහරදීමේ සිද්ධිය සම්බන්ධයෙන් එම සිසුවාගේ මව පයාගල පොලීසියට පැමිණිල්ලක් ද ඉදිරිපත් කර ඇති බවත් වාර්තා වනවා.",
       "URL": "https://www.hirunews.lk/334089/ගැටුමෙන්-තුවාල-ලැබූ-සිසුවා-නැවත-රෝහල්ගත-කෙරේ",
       "Category": "Local News",
       "Parent URL": "https://www.hirunews.lk/local-news.php?pageID=373"
}