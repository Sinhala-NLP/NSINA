{
       "Source": "hirunews",
       "Timestamp": "Sunday, 07 August 2022 - 22:15",
       "Headline": "පොදුරද මඩුලු ක්‍රීඩා උලෙළට ලංකාවෙන් ගිය දස දෙනෙක් අතුරුදන් - AFP පුවත් සේවය වාර්තා කරයි",
       "News Content": "පොදු රාජ්‍ය මණ්ඩලයීය ක්‍රීඩා උළෙලට සහභාගී වීමට ගිය ශ්‍රී ලංකා කණ්ඩායමේ සාමාජිකයින් 10 දෙනෙක් මේ වන විට අතුරුදන් වී ඇතැයි මෙරට ජ්‍යේෂ්ඨ ක්‍රීඩා බලධාරියෙක් උපුටා දක්වමින් AFP පුවත් සේවය වාර්තා කරනවා.\nමෙලෙස අතුරුදන් වූවන් බ්‍රිතාන්‍යයේ රැඳී සිටීමේ උත්සාහයක් ලෙසයි එය සැලකෙන්නේ.\nඅනන්‍යතාව හෙලි කිරීමට අකමැති වූ එම නිලධාරියා පවසා ඇත්තේ ක්‍රීඩකයින් 9 දෙනෙක් සහ කලමනාකරුවෙක් මෙලෙස අතුරුදන්වී ඇති බවයි.\nජූඩෝ ක්‍රීඩිකා චමිලා ඩිලානි, ඇගේ කලමනාකරු අසේල ද සිල්වා සහ මල්ලවපොර ක්‍රීඩක ශනිත් චතුරංග අතුරුදන් වූ බව පසුගිය සතියේ වාර්තා වුණා.\nඅතුරුදන් වූ සෙසු ක්‍රීඩකයින් කවුරුන් දැයි අනාවරණය නොකරන එම ක්‍රීඩා බලධාරියා පවසන්නේ ඔවුන් රැකියාවන් අපේක්ෂාවෙන් එක්සත් රාජධානියේ රැඳී සිටීමට උත්සාහ කරන බවට සැක කරන බවය\nමීට පෙර අතුරුදන් වූ තිදෙනා රැඳී සිටින ස්ථානය බ්‍රිතාන්‍ය පොලිසිය මගින් හඳුනා ගත්තද ඔවුන්ට මාස 6කට වලංගු වීසා බලපත්‍ර හිමිව තිබීම සහ එරට කිසිදු නීතියක් උල්ලංඝනය නොකිරීම නිසා ඔවුන්ට විරුද්ධව ක්‍රියාමාර්ග නොගත් බව ඒඑෆ්පී පුවත් සේවය වෙත තොරතුරු ලබා දුන් ක්‍රීඩා බලධාරියා පවසා තිබෙනවා.\nකෙසේ වෙතත් ඔවුන් සිටින නිශ්චිත ස්ථානයක් ගැන පොලිසිය තොරතුරු ලබා දී නැහැ.\nශ්‍රී ලංකාව නියෝජනය කරමින් 161 දෙනෙකුගෙන් සමන්විත ක්‍රීඩක ක්‍රීඩිකාවන් සහ නිලධාරීන් කණ්ඩායමක් මෙවර පොදු රාජ්‍ය මණ්ඩල ක්‍රීඩා උළෙලට සහභාගී වුණා.\nවිදේශීය තරගාවලි සඳහා සහභාගී වන ශ්‍රී ලංකා ක්‍රීඩක ක්‍රීඩිකාවන් එම රටවල නතරවීමේ සිද්ධීන් පසුගිය කාලය පුරාම වාර්තා වී තිබෙනවා.\nලෝක ශූරතා තරගාවලියට ඔස්ලෝ ගිය ශ්‍රී ලංකා මල්ලවපොර කණ්ඩායම අතහැර කලමනාකරු අතුරුදන් වූයේ පසුගිය වසරේ ඔක්තෝබර් මාසයේදී.\nදකුණු කොරියාවේ පැවති 2104 ආසියානු ක්‍රීඩා උලෙලට සහභාගී වූ ක්‍රීඩකයන් දෙදෙනෙක් ද අතුරුදන් වුණා.\nඑසේම ශ්‍රී ලංකාවේ අත් පන්දු ක්‍රීඩාව නොතිබූ 2004 වර්ෂයේදී 23 දෙනෙකුගෙන් සමන්විත කණ්ඩායමක් ශ්‍රී ලංකාව නියෝජනය කරමින් ජර්මනියට ගොස් අතුරුදන් වීමේ සිද්ධිය පදනම් කරගනිමින් පසුකාලීනව සම්මානිත චිත්‍රපටයක් පවා නිර්මාණය කළා.",
       "URL": "https://www.hirunews.lk/312189/පොදුරද-මඩුලු-ක්‍රීඩා-උලෙළට-ලංකාවෙන්-ගිය-දස-දෙනෙක්-අතුරුදන්-afp-පුවත්-සේවය-වාර්තා-කරයි",
       "Category": "Local News",
       "Parent URL": "https://www.hirunews.lk/local-news.php?pageID=957"
}