{
       "Source": "hirunews",
       "Timestamp": "Thursday, 23 February 2023 - 14:02",
       "Headline": "යුක්‍රේන ආක්‍රමණය ලෝකයේ සාමූහික හෘදසාක්ෂියට කරන \"අපහාසයක්\"  – අන්ටෝනියෝ ගුටේරෙස්",
       "News Content": "රුසියාවේ යුක්‍රේන ආක්‍රමණය ලෝකයේ සාමූහික හෘදසාක්ෂියට කරන \"අපහාසයක්\" බව එක්සත් ජාතීන්ගේ මහා මණ්ඩලයේ ප්‍රධානී අන්ටෝනියෝ ගුටේරෙස් පවසනවා.\nවසරකට ආසන්න කාලයක් දිග් ඇදෙමින් පවතින මෙම යුද්ධයෙන් රුසියාව වහා ම සහ කොන්දේසි විරහිතව ඉවත් විය යුතු බවට වන යුක්‍රේන හිතවාදී රාජ්‍යයන්ගේ යෝජනාව එක්සත් ජාතීන්ගේ මහා මණ්ඩලයේ විවාදයට ගැනුණු අවස්ථාවේ දී යි එක්සත් ජාතීන්ගේ මහා මණ්ඩලයේ ප්‍රධානීයා මේ බව ප්‍රකාශ කළේ.\nඅදාල යෝජනාවට සහාය පළ කිරීමෙන් අන්‍ය රාජ්‍යයවල සහයෝගීතාව යුක්රේනය විසින් බලාපොරොත්තු වන අතර කෙසේ හෝ රුසියාව පරාජය කිරීමට බටහිරට අවශ්‍ය බවයි ක්‍රෙම්ලිනය චෝදනා කරන්නේ.\nමේ අතර එක්සත් ජාතීන්ගේ ක්‍රෙම්ලිනයේ තානාපති වැසිලි නෙබෙන්සියා (Vasily Nebenzya) චෝදනා කරන්නේ එක්සත් ජනපදය සහ එහි සහචරයින් මුළු ලෝකය ම යුද්ධයකට ඇද දැමීමට සූදානම් බවයි.\nදෙවැනි ලෝක යුද්ධය අවසන් වීමෙන් අනතුරුව ඇති වූ විශාලත ම යුරෝපියානු ආක්‍රමණය ලෙසින් සැලකෙන රුසියාවේ යුක්‍රේන ආක්‍රමණය සඳහා රුසියානු ජනාධිපති ව්ලැඩිමීර් පුටින් 2022 පෙබරවාරි 24 වන දින යුක්‍රේනයට සොල්දාදුවන් 200,000ක් යවනු ලැබුවා.\nඑක්සත් ජාතීන්ගේ ඇස්තමේන්තුවකට අනුව මේ වන විට අදාල යුද්ධයෙන් අවම වශයෙන් සිවිල් වැසියන් 7,199ක් මිය ගිය ගොස් තවත් දහස් ගණනක් තුවාල ලබා තිබෙනවා.\nකෙසේ නමුත් සමූහ ඝාතනයන් සිදු වූ බව කියන යුක්‍රේනයේ මරියුපෝල් නගරයේ නගරාධිපතිවරයා පසුගිය අප්‍රේල් මාසයේ දී ඇස්තමේන්තු කළේ, එහි පුද්ගලයන් 21,000ක් මිය ගොස් ඇති බවයි.\nමේ අතර එක්සත් ජනපද හමුදාවට අනුව රුසියාව සහ යුක්රේනය ඔවුන්ගේ සොල්දාදුවන්ගෙන් අවම වශයෙන් 100,000ක පමණ ප්‍රමාණය්ක් මිය ගොස් හෝ තුවාල ලබා ඇති බවත් පවසනවා.\nමේ වන විට මිලියන 13කට අධික ජනතාවක් සරණාගතයන් බවට පත් කර ඇති මෙම යුද්ධය එක්සත් ජාතීන්ගේ ප්‍රඥප්තිය සහ ජාත්‍යන්තර නීතිය උල්ලංඝනය කිරීමක් බවයි එක්සත් ජාතීන්ගේ මහා මණ්ඩලයේ ප්‍රධානීයා පවසන්නේ.\nකෙසේ නමුත් අදාල යුද්ධය සම්බන්ධයෙන් එක්සත් ජාතීන්ගේ මහා මණ්ඩලයට ඉදිරිපත් වී ඇති මෙම යෝජනාව සඳහා වන ඡන්ද විමසීම යුද්ධය ආරම්භ වී වසරක් පිරෙන හෙට (24) දිනයෙන් අනතුරුව සිදු කෙරෙන අතර එම යෝජනාවට සම්මත වීමට මහත් සේ ඉඩ ඇති බවයි කරන්නේ.\nපසුගිය ඔක්තෝබරයේ දී මොස්කව් විසින් යුක්රේනයේ කොටස් නීති විරෝධී ලෙස ඈඳා ගැනීම හෙළා දැකීමට අදාල යෝජනාව සඳහා පක්ෂව ඡන්ද 143ක් ලැබුණු අතර රුසියාව, බෙලරුසියාව, සිරියාව සහ උතුරු කොරියාව ඊට එරෙහිව ඡන්දය ප්‍රකාශ කළා.\nකෙසේ නමුත් ලොව ඉහළ පෙලේ බලවත් රාජ්‍යයන් වන ඉන්දියාව සහ චීනය ඇතුළු රාජ්‍යයන් 35ක් අදාල යෝජනාව සම්බන්ධයෙන් ඡන්දය ප්‍රකාශ කිරීමක් සිදු කළේ නැහැ.",
       "URL": "https://www.hirunews.lk/328106/යුක්‍රේන-ආක්‍රමණය-ලෝකයේ-සාමූහික-හෘදසාක්ෂියට-කරන-අපහාසයක්-අන්ටෝනියෝ-ගුටේරෙස්",
       "Category": "Local News",
       "Parent URL": "https://www.hirunews.lk/local-news.php?pageID=518"
}