{
       "Source": "hirunews",
       "Timestamp": "Wednesday, 17 May 2023 - 21:44",
       "Headline": "ආගමන විගමන කාර්යාලයේ ජාවාරමක් ගැන හිරු CIA අනාවරණයක් (වීඩියෝ)",
       "News Content": "බත්තරමුල්ල ආගමන විගමන කාර්යාලය කේන්ද්‍ර කර ගනිමින් ක්‍රියාත්මක තැරැව්කරුවන්ගේ ජාවාරමක් හෙළිකර ගැනීමට හිරු CIA කණ්ඩායම සමත් වී තිබෙනවා.\nමේ ජාවාරම්කරුවන් බහුතරය මත්දුව්‍යවලට ඇබ්බැහි වූවන් බවයි ඒ පිළිබඳව දින කිහිපයක් තිස්සේ සිදු කළ විපරම්වලින් වලදී අනාවරණය වී ඇත්තේ.\nදිවයිනේ නන් දෙසින් බොහෝ දුර කතර ගෙවාගෙන විදේශ ගමන් බලපත්‍ර ලබා ගැනීමට පැමිණෙන ජනතාව බත්තරමුල්ල ආගමන විගමන කාර්යාලය ඉදිරිපිට මෙලෙස රැඳී සිටින්නේ, බලාපොරොත්තු ගොන්නක් පොදි බැඳගෙනයි.\nරැයක් දවාලක් නොමැතිව දින ගණන්, මේ ජනතාව රැඳී සිටින්නේ, තම විදේශ ගමන් බලපත්‍රය කඩිනමින් ලබා ගැනීමේ අපේක්ෂාවෙන්.\nඑහෙත්, ආගමන විගමන කාර්යාලය අවට වෙසෙන ඇතැම් පුද්ගලයින් සහ එහි පැමිණෙන තවත් ජාවාරම්කරුවන් මේ පිරිස දෙස විමසුම් ඇසින් බලා සිටින්නේ මුදල් ගරා ගැනීමේ ගිජු අපේක්ෂාවෙන් පමණයි.\nඑහිදී හමු වූ මෙම ජාවාරමේ නිරත වන පුද්ගලයින් මත්ද්‍රව්‍යවලට බොහෝ සෙයින් ඇබ්බැහි වූ පුද්ගලයින්.\nමීට අමතරව, ආගමන විගමන කාර්යාලයේ නිලධාරීන් හා සම්බන්ධ වී මෙම ජාවාරමේ නිරත වන තවත් ජාවාරම්කරුවන් බත්තරමුල්ල ආගමන විගමන කාර්යාලය අරක්ගෙන සිටින බවයි වාර්තා වන්නේ.\nසාමාන්‍ය ක්‍රමවේදය ඔස්සේ විදේශ ගමන් බලපත්‍රය ලබා ගැනීමට අයදුම් කරන පුද්ගලයින්ට, මාර්ගගත ක්‍රමය ඔස්සේ එක්දින සේවාව හරහා විදේශ ගමන් බලපත්‍ර ලබා ගැනීම සඳහා මෙම ජාවාරම්කරුවන් අවස්ථාව සළසා දෙනවා.\nඒ අදාළ පෝලිමට ඔවුන්ව සූක්ෂම ලෙස ඇතුළත් කරමින්.\nආගමන විගමන කාර්යාලයේ නිලධාරීන්ද මීට සම්බන්ධ බවට ද සාක්ෂි ලැබී තිබෙන බව සඳහන්.\nමෙම ජාවාරම්කරුවන් හරහා ඇතැමුන් පැය කිහිපයකින් විදේශ ගමන් බලපත්‍ර ලබා ගන්නේ නිවැරදි ක්‍රමවේදය ඔස්සේ පැමිණනෙ ජනතාව දින කිහිපයක් ඒ වෙනුවෙන් රස්තියාදු වන පසුබිමකයි.\nමෙලෙස ජනතාවගෙන් මුදල් ගරා ගන්නා මෙම ජාවාරම්කරුවන් ඒවා වැය කරන්නේ මත්ද්‍රව්‍ය භාවිත කිරීමටයි.",
       "URL": "https://www.hirunews.lk/335489/ආගමන-විගමන-කාර්යාලයේ-ජාවාරමක්-ගැන-හිරු-cia-අනාවරණයක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=336"
}