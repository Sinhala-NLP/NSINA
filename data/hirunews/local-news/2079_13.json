{
       "Source": "hirunews",
       "Timestamp": "Thursday, 18 March 2021 - 19:30",
       "Headline": "ජපන් තරුණිය ශ්‍රී ලාංකික පෙම්වතාට හිමිවේ - දරු ප්‍රසූතිය සඳහාත් සහනයක්",
       "News Content": "ශ්‍රී ලාංකික තරුණයෙකු වූ පෙම්වතා සමඟ දිවයිනට පැමිණි ජපාන ජාතික පෙම්වතිය සහ පසුව ඔවුන් මුහුණදුන් ගැටලු පිලිබඳ පුවත, පසුගියදා මෙරට සමාජයේ දැඩි අවධානයට ලක් වුණා.\nකෙසේ වෙතත්, පරිවාසභාරයේ සිටි එම තරුණියට තවත් සහනයක් අද මීගමුව ප්‍රධාන මහේස්ත්‍රාත්වරිය ලබාදුන්නා.\nසොරා ඔටාකි නමැති මෙම තරුණිය අප්‍රේල් දෙවන සතියේ දරු ප්‍රසූතිය සඳහා සූදානම් වනවා.\nපරිවාසභාරයේ භාරයේ සිටිමින් එම කටයුතු සිදුකර ගැනීමට ඇයට යහපත් මානසිකත්වයක් නොමැති බවට, විත්තිය වෙනුවෙන් පෙනී සිටි නීතිඥවරුන් අද අධිකරණය හමුවේ ප්‍රකාශ කළා.\nමෙහිදී පැමිණිල්ලේ නීතිඥවරුන් ද සඳහන් කළේ දරුවාගේ අනාගතය පිළිබඳ සලකා බලා ශ්‍රී ලාංකික තරුණයාට දියණිය විවාහ කර දීමට, තරුණියගේ මව කැමැත්ත පළ කර ඇති බවයි.\nපරිවාස වාර්තා සහ දෙපාර්ශවයෙන් ඉදිරිපත් වූ කරුණු සලකා බැලූ මීගමුව ප්‍රධාන මහේස්ත්‍රාත් ටී.එන්.එල් මහවත්ත බැඳුම්කරයක් මත මෙම තරුණිය තරුණයාගේ ලොකු අම්මා වෙත භාරදීමට නියෝග කළා.\nතරුණයාගේ මව නඩුවේ විත්තිකාරියක් වීම නිසා ඇයට තරුණිය භාරදීමට හැකියාවක් නොමැතිවීම ඊට හේතුවයි.\nඑසේම, මෙම යුවලගේ විවාහය ජපන් තානාපති කාර්යාලයේදී සිදුකළ හැකිදැයි විමසීමට, එහි නිලධාරියෙකු, මීළඟ නඩු දිනයේ කැඳවන ලෙසට ද මහේස්ත්‍රාත්වරිය නොතීසි නිකුත් කළා.",
       "URL": "https://www.hirunews.lk/265790/ජපන්-තරුණිය-ශ්‍රී-ලාංකික-පෙම්වතාට-හිමිවේ-දරු-ප්‍රසූතිය-සඳහාත්-සහනයක්",
       "Category": "Local News",
       "Parent URL": "https://www.hirunews.lk/local-news.php?pageID=2079"
}