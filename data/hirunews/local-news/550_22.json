{
       "Source": "hirunews",
       "Timestamp": "Tuesday, 07 February 2023 - 19:34",
       "Headline": "ව්‍යාපෘති කළමණාකරණ ඒකක අත්හිටුවීමෙන් මිලියන 500 ක ඉතිරියක් (වීඩියෝ)",
       "News Content": "ව්‍යාපෘති කළමනාකරණ ඒකක 55 ක් වසා දැමීමටත්, තවත් ව්‍යාපෘති කළමණාකරණ ඒකක 32 ක් අත්හිටුවීම සඳහා ලබාදුන් නිර්දේශ මගින් මසකට රුපියල් මිලියන 500ක මුදලක් ඉතිරි කරගැනිමේ හැකියාව පවතින බව විදේශ ව්‍යාපෘති කළමනාකරණ ඒකක පිලිබද පරීක්ෂා කර බලා නිර්දේශ ඉදිරිපත් කිරීමට පත් කළ කමිටුව පවසනවා.\nඑම කමිටුව විසින් ඉදිරිපත් කළ වාර්තාව අනුව දැනට පවත්වාගෙන යනු ලබන ව්‍යාපෘති කළමනාකරණ ඒකක 55 ක් වසා දැමීමටත්, තවත් ව්‍යාපෘති කළමණාකරණ ඒකක 32 ක් අත්හිටුවීමට ව්‍යාපෘති කළමනාකරණ ඒකක 46 ක් අවම කාර්ය මණ්ඩල සහිතව පවත්වා ගෙන යාම යෝග්‍ය බවට නිර්දේශ කර තිබුනා.\nද්වි පාර්ශවික ගිවිසුම් මත ආරම්භ කළ නමුත් ආධාර නොලැබුණු මහා පරිමාණ ව්‍යපෘතිවලට අදාළ කාර්යාල මෙලෙස වසා දැමෙන බවයි අප කළ විමසිමකදී එම කමිටුවේ සභාපති හිටපු අමාත්‍යාංශ ලේකම්වරයෙකු වන කමල් පද්මසිරි සදහන් කළේ.\nඔවුන්ගේ වාර්තාව පසුගිය නොවැම්බර් මාසයේද ජනාධිපති ලේකම්වරයාට භාරදී තිබූ අතර, එය නිර්දේශ සදහා ඊයේ කැබිනට් මණ්ඩලය ඉදිරිපත් කිරිමෙන් පසු අනුමැතිය හිමිවු බවයි කැබිනට් ප්‍රකාශක අමාත්‍ය බන්දුල ගුණවර්ධන කොළඹ අද පැවති කැබිනට් තීරණ දැනුම් දීමේ මාධ්‍ය හමුවට එක්වෙමින් සඳහන් කළේ.",
       "URL": "https://www.hirunews.lk/326922/ව්‍යාපෘති-කළමණාකරණ-ඒකක-අත්හිටුවීමෙන්-මිලියන-500-ක-ඉතිරියක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=550"
}