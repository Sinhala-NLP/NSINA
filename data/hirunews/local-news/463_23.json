{
       "Source": "hirunews",
       "Timestamp": "Monday, 20 March 2023 - 20:28",
       "Headline": "යළි ශක්තිමත් වෙන රුපියල - රාත්‍රියේ එන IMF තීන්දුව",
       "News Content": "මහ බැංකුව අද (20) නිකුත් කළ විනිමය අනුපාතිකයන්ට අනුව ඇමරිකානු ඩොලරයට සාපේක්ෂව රුපියල යළි ශක්තිමත් වී තිබෙනවා.\nඒ අනුව ඇමරිකානු ඩොලරයක ගැනුම් මිල රුපියල් 331යි ශත 71ක් ලෙස දැක්වුණු අතර විකුණුම් මිල සටහන් වූයේ රුපියල් 349යි ශත 87ක් ලෙසයි.\nමේ අතර මෙරට ඩොලර් අර්බුදය ජාත්‍යන්තර මුල්‍ය අරමුදලේ මූල්‍ය පහසුකම හිමි වීමෙන් පසු අවසන් වන බව මහ බැංකු අධිපති ආචාර්ය නන්දලාල් වීරසිංහ පවසනවා.\nක්ෂිංහුවා පුවත් සේවය ඔහු උපුටා දක්වමින් සඳහන් කර තිබුණේ, ඇමරිකානු ඩොලර් බිලියන 2යි දශම 9ක මූල්‍ය පහසුකම සඳහා මූල්‍ය අරමුදලේ විධායක කමිටු අනුමැතිය අද ලබාදීමට නියමිත බව යි.\nඑම මූල්‍ය පහසුකමත් සමඟ මෙරටට අත්‍යවශ්‍යය භාණ්ඩ ආනයනය කිරීම සඳහා ප්‍රමාණවත් විදේශ සංචිත මෙරටට ලැබෙන බවයි මහබැංකු අධිපතිවරයා සඳහන් කර ඇත්තේ.\nඑම ණය පහසුකම මෙරටට ලැබීමෙන් ආයෝජන අවස්ථා ඉහළ නංවා ගැනීමට සහ විදේශ අරමුදල් සඳහා ප්‍රවේශ වීමට අවස්ථාව සැළසෙන බවද ඔහු පෙන්වා දී තිබෙනවා.\nමේ අතර විදේශ අමාත්‍ය ජනාධිපති නීතිඥ අලි සබි්‍රද බීබීසී පුවත් සේවය සමඟ සම්මුඛ සාකච්ඡාවකට එක්වෙමින් ජාත්‍යන්තර මූල්‍ය අරමුදල හරහා මෙරටට ලැබීමට නියමිත මූල්‍ය පහසුකම සම්බන්ධයෙන් අදහස් පළ කළා.\nඑහිදී මාධ්‍යවේදිනිය ප්‍රශ්නකළේ ඉදිරියටත් බදු පැනවීම් ඇතුළු ආර්ථික ප්‍රතිසංස්කරණ සිදු කිරීමට නියමිත ව ඇත්ද යන්නයි.\nඊට පිළිතුරු දෙමින් විදේශ අමාත්‍යවරයා සඳහන් කළේ, ආර්ථික ප්‍රතිසංස්කරණවල දරුණුම කොටස මේ වන විට අවසන් කර ඇති අතර දැඩි තීරණ බහුතරයක් දැනටමත් ක්‍රියාත්මක කර ඇති බවයි.\nබදු තවදුරටත් ඉහළ නැංවීමක් සිදුනොකරන නමුත් බදු ජාලය පුළුල් කළ හැකි බවයි විදේශ අමාත්‍යවරයා එහිදී වැඩිදුරටත් ප්‍රකාශ කළේ.\nමේ අතර මුදල් රාජ්‍ය අමාත්‍ය රංජිත් සියඹලාපිටිය අද කියා සිටියේ ජාත්‍යන්තර මූල්‍ය අරමුදල මගින් මෙරටට ලබාදෙනු ලබන විස්තීර්ණ ණය මුදල පිළිබඳ තීන්දු ගැනීම සඳහා එහි විධායක කමිටුව ඇමරිකානු වේලාවෙන් අද රාත්‍රි 10ට පමණ රැස්වන බවයි.\nහෙට උදෑසන 08 යි 30 ට පැවැත්වෙන මාධ්‍ය හමුවේදී ඒ සම්බන්ධයෙන් දැනුම් දෙනු ඇති බව රාජ්‍ය අමාත්‍යවරයා සඳහන් කළා.",
       "URL": "https://www.hirunews.lk/330495/යළි-ශක්තිමත්-වෙන-රුපියල-රාත්‍රියේ-එන-imf-තීන්දුව",
       "Category": "Local News",
       "Parent URL": "https://www.hirunews.lk/local-news.php?pageID=463"
}