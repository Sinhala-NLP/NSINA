{
       "Source": "hirunews",
       "Timestamp": "Saturday, 09 September 2023 - 8:13",
       "Headline": "සංචාරක වීසා මගින් රැකියා සඳහා යොමුවීම නිතිවිරෝධීයි",
       "News Content": "සංචාරක වීසා මගින් රැකියා සඳහා යොමුවීම නිතිවිරෝධී බව විදේශ සේවා නියුක්ති කාර්යාංශය පවසනවා.\nඑවැනි පුද්ගලයින් සම්බන්ධයෙන් කිසිඳු වගකීමක් නොදරන බවයි ශ්‍රී ලංකා විදේශ සේවා නියුක්ති කාර්යාංශය අවධාරණය කොට සිටින්නේ.\nසංචාරක වීසා මගින් රැකියා සඳහා විදේශ ගතවීම නීතිවිරෝධී වන අතර, රැකියාවක් සඳහා විදේශ ගතවීමේදී ශ්‍රී ලංකා විදේශ සේවා නියුක්ති කාර්යාංශයේ ලියාපදිංචි වී විදේශ ගතවීම අනිවාර්ය වන අතර සංචාරක වීසා මගින් ඕමානයේ පෙදරේරුවෙකු වශයෙන් රැකියාව සඳහා ගිය ශ්‍රී ලාංකිකයෙකු අමානුෂික වද හිංසාවලට හා ලිංගික හිංසනයන්ට ලක් කිරීම හේතුවෙන් ඕමානයේ ශ්‍රී ලංකා තානාපති කාර්යාලය මැදිහත්වී ශ්‍රි ලංකාවට එවීමට කටයුතු කර තිබෙනවා.\nමෙම හිංසනයට ලක්වූ පුද්ගලයාගේ බිරිඳ විසින් විදේශ සේවා නියුක්ති කාර්යාංශය වෙත පැමිණිලි කිරීමෙන් අනතුරුව කඩිනමින් ක්‍රියාත්මක වූ කාර්යාංශ නිළධාරීන් ඕමාන් තානාපති කාර්යාලය දැනුවත් කර තිබෙන අතර, ඒ අනුව එහිදී අවශ්‍ය ප්‍රතිකාර ලබාදීමෙන් අනතුරුව මෙම පුද්ගලයා දිවයිනට ගෙන්වාගෙන වැඩිදුර ප්‍රතිකාර සඳහා මීගමුව මහ රෝහල වෙත ඇතුළත් කර තිබෙන බවයි වාර්තා වෙන්නේ.\nකාර්යාංශයට ලද පැමිණිල්ලට අනුව සංචාරක වීසා මගින් මෙම පුද්ගලයා රැකියාව සඳහා ඕමානයට යැවූ මතුගම නවුත්තුඩුව ප්‍රදේශයේ පුද්ගලයෙකු කාර්යාංශයේ විශේෂ විමර්ශන අංශයේ නිළධාරීන් විසින් .06 වැනි දින රාත්‍රියේ ඔහුගේ නිවසේදී අත්අඩංගුවට ගෙන තිබෙන අතර සංචාරක වීසා මගින් රැකියා සඳහා පුද්ගලයින් යැවීමට මෙම සැකකරු රු.750,000 බැගින් මුදල් ලබාගෙන ඇති බව වැඩිදුර විමර්ශන වලදී අනාවරණය වී ඇත්තේ.\nසංචාරක වීසා මගින් රැකියා සඳහා යොමුවීම නිතිවිරෝධි වන හෙයින් එවැනි පුද්ගලයින්ට කාර්යාංශයේ කිසිඳු වගකීමක් නොදරන නමුත් මානුෂිය පදනමින් සලසා බලා මේ සඳහා කාර්යාංශය මැදිහත් වී එම තැනැත්තා දිවයිනට එවීමට කටයුතු කර ඇතැයි කාර්යාංශය වැඩිදුරටත් සදහන් කර සිටින්නේ.",
       "URL": "https://www.hirunews.lk/347670/සංචාරක-වීසා-මගින්-රැකියා-සඳහා-යොමුවීම-නිතිවිරෝධීයි",
       "Category": "Local News",
       "Parent URL": "https://www.hirunews.lk/local-news.php?pageID=42"
}