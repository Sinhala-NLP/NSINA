{
       "Source": "hirunews",
       "Timestamp": "Saturday, 14 May 2022 - 19:05",
       "Headline": "නිර්පාක්ෂික ආණ්ඩුවකට එක්වන්න - අගමැති (වීඩියෝ)",
       "News Content": "නිර්පාක්ෂික ආණ්ඩුවකට එක්වන්නැයි අග්‍රාමාත්‍යවරයා සමගි ජනබලවේගයෙන් ඉල්ලයි.\nතීරණයේ වෙනසක් නැතැයි විපක්ෂ නායක කියයි - පොදුජන පෙරමුණ සහය දැක්වීමට ඒකමතික තීරණයක.\nනව අග්‍රාමාත්‍යවරයා ලෙස රනිල් වික්‍රමසිංහ පත් කිරීම අනුමත කර ඔහුට සහය ලබාදීමට ශ්‍රී ලංකා පොදුජන පෙරමුණ තීරණය කර තිබෙනවා.\nආණ්ඩු පක්ෂයේ අද පැවති පාර්ලිමේන්තු කණ්ඩායම් රැස්වීමේදී මෙම තීරණයට එළඹි බවයි ශ්‍රී ලංකා පොදුජන පෙරමුණේ මහලේකම් පාර්ලිමේන්තු මන්ත්‍රී නීතිඥ සාගර කාරියවසම් කියා සිටියේ.\nපොලිස්පති සී.ඩී.වික්‍රමරත්නද මෙම රැස්වීම සඳහා අද කැඳවා තිබීම විශේෂත්වයක්.\nපසුගිය දිනවල ඇති වූ ප්‍රහාර වළක්වා ගැනීමට අවශ්‍ය පියවර නොගත් බවට මෙම රැස්වීමේදී ඇතැම් මන්ත්‍රීවරුන් පොලිස්පතිවරයාට චෝදනා කර ඇති බවයි වාර්තා වුණේ.\nඒ අනුව අදාළ සිද්ධිවලට සම්බන්ධ සියලු පුද්ගලයින් සතියක් තුළ අත්අඩංගුවට ගන්නා බව පොලිස්පතිවරයා එහිදී ප්‍රකාශ කර තිබෙනවා.\nමේ අතර, යළිත් වරක් මුදල් අමාත්‍ය ධූරය භාර ගන්නා ලෙස ජනාධිපති ගෝඨාභය රාජපක්ෂ මෙම රැස්වීමේදී හිටපු මුදල් අමාත්‍ය, ජනාධිපති නීතිඥ අලි සබි්‍රගෙන් ඉල්ලීමක් කර ඇතත්, ඔහු එය ප්‍රතික්ෂේප කර ඇති බවයි වාර්තා වුණේ.\nමේ අතර, ජාත්‍යන්තර සහයෝගය ද ලබා ගනිමින් රට ආර්ථික සමාජයීය සහ දේශපාලනික වශයෙන් ස්ථාවර කිරීම සඳහා නිර්පාක්ෂික ආණ්ඩුවක් පිහිටුවීමට එක්වන්නැයි අග්‍රාමාත්‍ය රනිල් වික්‍රමසිංහ විපක්ෂ නායක සජිත් ප්‍රේමදාසට අද ආරාධනයක් කළා.\nඒ විපක්ෂ නායකවරයා වෙත ලිපියක් යොමුකරමින්.\nදිනෙන් දින උග්‍ර වන ජනතාවගේ දැවෙන ප්‍රශ්න විසඳීම සඳහා ජාත්‍යන්තර සහයෝගය ලබා ගනිමින් ශ්‍රී ලංකාව ස්ථාවර කිරීමට සාමුහික ප්‍රයත්නයක් ක්‍රියාත්මක විය යුතු බව ද එම ලිපියේ සඳහන්.\nජාතික වගකීමක් සේ සලකා පක්ෂ භේද නොසලකා ඒ සඳහා අත්වැල් බැඳ ගන්නා මෙන් සමගි ජනබලවේගයට ආරාධනා කරන බවයි අග්‍රාමාත්‍ය රනිල් වික්‍රමසිංහ විපක්ෂ නායකවරයා වෙත යොමුකළ ලිපියේ දැක්වෙන්නේ.\nමේ අතර, විපක්ෂ නායක සජිත් ප්‍රේමදාස ද අද පස්වරුවේ අග්‍රාමාත්‍යවරයාගේ එම ලිපියට පිළිතුරු ලිපියක් යොමු කිරීමට කටයුතු කර තිබුණා.\nසමගි ජනබල සන්ධානයේ ස්ථාවරය අනුව ජනාධීපතිවරයා වෙත ඉදිරිපත් කරන ලද ලිපි දෙකෙහිම පිටපත් එම ලිපිය සමග අමුණා යවා තිබූ අතර, එහි සඳහන් කරුණු වලට අදාළව සිය පාර්ශවයේ ස්ථාවරයේ කිසිදු වෙනසක් නොමැති බව විපක්ෂ නායකවරයා සඳහන් කර තිබුණා.\nආර්ථික හා දේශපාලන අර්බුදයට විසඳුම් සෙවීමේදී මහ පොළොවේ ජනතා මතයට අනුව විසඳුම් සෙවිය යුතු බව සමගි ජන බලවේගයේත්, සමගි ජන සන්ධානයේත් මතය බවයි විපක්ෂ නායකවරයා පෙන්වා දී ඇත්තේ.\nඑසේම, ජනතාව මුහුණ දෙන ආර්ථික ගැටලු සඳහා විසඳුම් සෙවීමේදී ගනු ලබන නිවැරදි තීරණවලට වගකිව යුතු විපක්ෂයක් ලෙස සහයෝගය ලබාදෙන බව ද විපක්ෂ නායකවරයා අග්‍රාමාත්‍ය රනිල් වික්‍රමසිංහ වෙත යොමුකළ එම පිලිතුරු ලිපියේ සඳහන්.\nමේ අතර, නව අග්‍රාමාත්‍ය රනිල් වික්‍රමසිංහ හැකි පළමු අවස්ථාවේදීම පාර්ලිමේන්තුව නියෝජනය කරන දේශපාලන පක්ෂවල එකඟතාවය දිනා ගත හැකි ආකාරය පෙන්වීම අනිවාර්යයෙන්ම සිදුවිය යුතු බව ශ්‍රී ලංකා නීතිඥ සංගමය ප්‍රකාශ කළා.\nඑහි විධායක කමිටුව අද නිකුත් කළ නිවේදනයක දැක්වෙන්නේ මහජන යහපත වෙනුවෙන් පොදු අවම වැඩසටහනක් ක්‍රියාත්මක කිරීම සඳහා වන ජාතික ඒකාබද්ධතා නියෝජන රජයක් පිහිටුවීමට උත්සහ දැරිය යුතු බවයි.\nනව අගමැතිවරයෙකු සහ අමාත්‍ය මණ්ඩලයක් පත් කිරීම රටේ ආර්ථික හා දේශපාලන ස්ථාවරත්වය ඇති කිරීම සඳහා වැදගත් පියවරක් වුවද එය මහජන විශ්වාසය ආරක්ෂා වන අයුරෙන් සිදු විය යුතු බවද ශ්‍රී ලංකා නීතීඥ සංගමය අවධාරණය කළා.\nශ්‍රී ලංකා නීතීඥ සංගමය විසින් ඉදිරිපත් කර ඇති 21 වන ආණ්ඩුක්‍රම ව්‍යවස්ථා සංශෝධනය සහ විධායක ජනාධිපති ක්‍රමය අහෝසි කිරීම ඇතුලු ව්‍යවස්ථා ප්‍රතිසංස්කරණ හඳුන්වා දීම සඳහා පැහැදිලි කාල රාමුවක් ඇති කර ගැනීමේ වැදගත්කමද මෙම නිවේදනය මගින් අවධාරණය කර තිබෙනවා.",
       "URL": "https://www.hirunews.lk/304356/නිර්පාක්ෂික-ආණ්ඩුවකට-එක්වන්න-අගමැති-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1168"
}