{
       "Source": "hirunews",
       "Timestamp": "Monday, 25 September 2023 - 9:06",
       "Headline": "ගම්පොළ දී පැහැරගත් රියදුරා ඔරුගොඩවත්තේදී බේරී පලා එයි",
       "News Content": "ගම්පොළ - ජයමාලපුර ප්‍රදේශයේදී පැහැරගැනීමට ලක්වූ ශ්‍රී ලංගම බස් රථ රියදුරෙකු සැකකරුවන්ගෙන් මිදී ගම්පොළ පොලිසිය වෙත පැමිණ තිබෙනවා.\nපහරකෑමට ලක්ව තුවාල ලබා සිටි ඔහු ප්‍රකාශ සටහන් කරගැනීමෙන් අනතුරුව ගම්පොළ ශික්ෂණ රෝහලට ඇතුළත් කළ බවයි පොලිසිය සඳහන් කළේ.\nමෙලෙස පැහැරගෙන ගොස් තිබුණේ කොත්මලේ කඩදොර ප්‍රදේශයේ පදිංචි 24 හැවිරිදි ගම්පොල ශ්‍රී ලංගම ඩිපෝවේ රියදුරෙකු ලෙස සේවය කරන පුද්ගලයෙක්.\nමාවෙල සිට මහනුවර දක්වා ධාවනය වූ ශ්‍රී ලංගම බස් රථයකින් අදාළ පුද්ගලයා සේවයට යමින් සිටියදී ඊයේ(24) ඊට ගොඩවූ නාඳුනන පුද්ගලයින් හතරදෙනෙකු පහර දී තිබුණා.\nපසුව ගම්පොළ - ජයමාලපුර ප්‍රදේශයේදී බස් රථය හරස් කළ වෑන් රථයක් මෙම පුද්ගලයාව අදාළ රථයේ නංවාගෙන පැහැරගෙන ගොස් තිබූ බවයි අනාවරණය වී ඇත්තේ.\nපැහැරගත් පුද්ගලයින්ගෙන් බේරී පලා ආ පුද්ගලයා පොලිසියට ප්‍රකාශ කර ඇත්තේ වෑන් රථයේ සිටි පිරිස තමාගෙන් කඩුවක් පිළිබඳ විමසූ බවයි.\nපසුව මෙම පුද්ගලයා කොළඹ - ඔරුගොඩවත්ත ප්‍රදේශයේදී වෑන් රථයේ සිටි පිරිසගෙන් මිදී ඊයේ ගම්පොළ පොලිසිය වෙත පැමිණ තිබෙනවා.",
       "URL": "https://www.hirunews.lk/349309/ගම්පොළ-දී-පැහැරගත්-රියදුරා-ඔරුගොඩවත්තේදී-බේරී-පලා-එයි",
       "Category": "Local News",
       "Parent URL": "https://www.hirunews.lk/local-news.php?pageID=9"
}