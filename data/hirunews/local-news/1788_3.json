{
       "Source": "hirunews",
       "Timestamp": "Thursday, 29 July 2021 - 16:11",
       "Headline": "මුදල් සංශෝධන පනත් කෙටුම්පතට එරෙහි පෙත්සම් විභාගය අවසන් - රහසිගත තීන්දුව කතානායකට",
       "News Content": "රජය විසින් පාර්ලිමේන්තුවට ඉදිරිපත් කර තිබෙන මුදල් සංශෝධන පනත් කෙටුම්පතට එරෙහි පෙත්සම් විභාගය ශ්‍රේෂ්ඨාධිකරණය අද අවසන් කළා.\nඒ අනුව, එහි තීන්දුව රහසිගතව කතානායකවරයා වෙත යොමු කිරීමට නියමිතයි. ප්‍රියන්ත ජයවර්ධන, කුමුදුනී වික්‍රමසිංහ සහ ශිරාන් ගුණරත්න යන ත්‍රිපුද්ගල ශ්‍රේෂ්ඨාධිකරණ විනිසුරු මඩුල්ලක් ඉදිරියේ පෙත්සම් විභාගය දෙදිනක් පැවැත්වුණා.\nඅධිකරණය හමුවේ කරුණු දැක්වූ රජයේ නීතිඥවරයා සඳහන් කළේ යෝජිත පනත් කෙටුම්පත සම්මත වීම තුලින් මුදල් විශුද්ධිකරණයට අවකාශ සැලසෙන බවට පෙත්සම්කාර පාර්ශවය විසින් මතුකරන චෝදනා ප්‍රතික්ෂේප කරන බවයි.\nමෙම පනත් කෙටුම්පත මගින් එවැනි නීතිවිරෝධී ක්‍රියාවන්ට අවකාශ සැලසීම සිදුනොවන අතර බදු ගෙවීම පැහැර හරිමින් සිටින විශාල පිරිසක් බදු ජාලයට හසු කර ගැනීමට හැකියාව ලැබෙන බවයි ඔහු කියා සිටියේ.\nඅදාළ පනත් කෙටුම්පතට සංශෝධන 7 ක් රජය ඉදිරිපත් කර තිබෙනවා.\nදෙපාර්ශවයේ කරුණු සලකා බැලීමෙන් අනතුරුව පෙත්සම පිළිබඳ ලිඛිත දේශන ලබන සඳුදා ගොනු කරන ලෙස නියෝග කළ ශ්‍රේෂ්ඨාධිකරණය ඉන් අනතුරුව සිය රහසිගත තීන්දුව කතානායකවරයා වෙත යොමුකරන බව සඳහන් කළා.\nසමගි ජනබලවේගය, ජනතා විමුක්ති පෙරමුණ, එක්සත් ජාතික පක්ෂය සහ විකල්ප ප්‍රතිපත්ති කේන්ද්‍රය ඇතුළු පාර්ශව කිහිපයක් විසින් අදාළ පනත් කෙටුම්පතට එරෙහිව පෙත්සම් 8 ක් ඉදිරිපත් කර තිබුණා.",
       "URL": "https://www.hirunews.lk/278340/මුදල්-සංශෝධන-පනත්-කෙටුම්පතට-එරෙහි-පෙත්සම්-විභාගය-අවසන්-රහසිගත-තීන්දුව-කතානායකට",
       "Category": "Local News",
       "Parent URL": "https://www.hirunews.lk/local-news.php?pageID=1788"
}