{
       "Source": "hirunews",
       "Timestamp": "Wednesday, 21 September 2022 - 9:53",
       "Headline": "විහිළුවක් දුර දිග ගොස් මුතූර්වල දී සිදු වූ මනුෂ්‍ය ඝාතනය",
       "News Content": "ගල්ගමුව පොලිස් වසමේ ට්‍රැක් 5 - පළුකන්දෑව ප්‍රදේශයේ දී උදැල්ලකින් පහර දී පුද්ගලයන් දෙදෙනෙකු ඝාතනය කළ සිදුවීමක් වාර්තා වනවා.\nසැකකරු උදෑසන කාලයේ සිට බීමත් ව නිවසේ ඇති භාණ්ඩ විනාශ කරමින් සිට ඇති අතර, පසු ව බිරිඳගේ පියා හා අසල්වැසි පුදගලයකු සමඟ ගැටුමක් ද ඇති කරගෙන තිබෙනවා.\nගැටුම් උත්සන්න වීමත් සමඟ සැකකරු, බිරිඳගේ පියාට හා අසල්වැසි පුද්ගලයාට උදැල්ලෙන් පහර දී ඇති අතර, බිරිඳගේ පියා එම ස්ථානයේ දී ම මිය ගොස් ඇති බව සඳහන්.\nඅසල්වැසි පුද්ගලයා බරපතළ තුවාල ලබා ගල්ගමුව රෝහලට ඇතුළත් කිරීමේ දී මිය ගිය බව යි වාර්තා වන්නේ.\nමරණකරුවන් වයස අවුරුදු 16 හා 67 යන වයස්වල පසු වන දෙදෙනෙක්.\nපළුකන්දෑව ප්‍රදේශයේ පදිංචි වයස අවුරුදු 42ක සැකකරු අත් අඩංගුවට ගෙන ඇති අතර, ගල්ගමුව පොලිසිය වැඩිදුර පරීක්ෂණ මෙහෙයවනු ඇති.\nමේ අතර, ගම්පහ පොලිස් වසමෙන් ද පුද්ගල ඝාතනයක් වාර්තා වන අතර, පිහි ඇනුමකින් මිය ගොස් ඇත්තේ, අකරවිට පදිංචි වයස අවුරුදු 30ක පුද්ගලයෙක්.\nමුතූර් පොලිස් වසමෙන් ද පුද්ගල ඝාතනයක් වාර්තා වන අතර, එය ද පිහි ඇනුමකින් සිදු කළ ඝාතනයක් බව යි මුතූර් පොලිසිය පවසන්නේ.\nසැකකරු බීමත් ව සිටිය දී මරණකරු ඔහුට විහිළු කර ඇති බවත් එය දුර දිග යාම නිසා සැකකරු මරණකරුට පිහියකින් පහර දී ඇති බවත් පොලිසිය කළ විමර්ශනවල සඳහන්.\nමිය ගොස් ඇත්තේ, වයස අවුරුදු 50ක භාරතීපුරම් - කිලිවෙඩ්ඩි ප්‍රදේශයේ පදිංචිකරුවෙක්.\n48 හැවිරිදි භාරතීපුරම් ප්‍රදේශයේ පදිංචි සැකකරු අත් අඩංගුවට ගෙන ඇති අතර, මුතූරු පොලිසිය වැඩිදුර පරීක්ෂණ මෙහෙයවන බව යි වාර්තා වන්නේ.",
       "URL": "https://www.hirunews.lk/315924/විහිළුවක්-දුර-දිග-ගොස්-මුතූර්වල-දී-සිදු-වූ-මනුෂ්‍ය-ඝාතනය",
       "Category": "Local News",
       "Parent URL": "https://www.hirunews.lk/local-news.php?pageID=854"
}