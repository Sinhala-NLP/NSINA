{
       "Source": "hirunews",
       "Timestamp": "Wednesday, 01 November 2017 - 8:44",
       "Headline": "මඩාටුගම දැරිය පිළිබඳ පරීක්ෂණ පුළුල් වෙයි",
       "News Content": "ගැබ් ගෙන ඇති බවට චෝදනා කරමින් පාසලෙන් ඉවත් කළ කැකිරාව - මඩාටුගම ප්‍රදේශයේ රජයේ පාසලක ඉගෙනුම ලැබූ දැරිය සම්බන්ධයෙන් සිදුකරන විමර්ශන තවදුරටත් පුළුල් කරන බව ජාතික ළමා ආරක්ෂක අධිකාරිය ඊයේ ප්‍රකාශ කළා.\nමෙම දැරිය මේ වනවිට අධිකරණ වෛද්‍ය නිලධාරීවරයෙකු මාර්ගයෙන් මානසික විශේෂඥ වෛද්‍යවරයෙකු වෙත ඉදිරිපත් කිරීමට කටයුතු කර ඇති බවයි එම අධිකාරිය සඳහන් කළේ.\nඑමඟින් අදාළ දැරිය මානසික හිංසනයට ලක්ව ඇත්දැයි සොයාබැලෙනු ඇති.\nපෙරේදා දිනයේදී ශ්‍රී ලංකා මානව හිමිකම් කොමිෂන් සභාව අදාළ සිද්ධිය සම්බන්ධයෙන් වන පැමිණිල්ල පැය 07ක කාලයක් විභාග කළා.\nමෙම කරුණු විභාග කිරීම සඳහා අදාළ පාසලේ විදුහල්පතිනිය සහ තවත් ගුරුවරුන් කිහිපදෙනෙකුද කැඳවා තිබුණා.\nමේ අතර, ඇය පාසලෙන් ඉවත්කළ විදුහල්පතිනියගේ වැඩ තහනම් කිරීමට ද අධ්‍යාපන අමාත්‍යාංශය පෙරේදා පියවර ගත් අතර, අවශ්‍ය නම් එම දැරියට ජාතික පාසලක් ලබාදීමට පියවර ගන්නා ලෙස ද අධ්‍යාපන අමාත්‍ය අකිල විරාජ් කාරියවසම් බලධාරීන්ට උපදෙස් ලබාදී තිබෙනවා.",
       "URL": "https://www.hirunews.lk/174952/මඩාටුගම-දැරිය-පිළිබඳ-පරීක්ෂණ-පුළුල්-වෙයි",
       "Category": "Local News",
       "Parent URL": "https://www.hirunews.lk/local-news.php?pageID=4242"
}