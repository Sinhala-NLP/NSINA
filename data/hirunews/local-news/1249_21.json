{
       "Source": "hirunews",
       "Timestamp": "Monday, 04 April 2022 - 21:05",
       "Headline": "නිශ්ශංක සේනාධිපති බිරිඳ සහ පුතා සමඟ හොර රහසේ දිවයිනෙන් බැහැර ව යයි",
       "News Content": "පවතින රජයේ ප්‍රබල ආධාරකරුවකු වන නිශ්ශංක සේනාධිපති පවුලේ සාමාජිකයින් සමඟ අද සවස දිවයිනෙන් පිටත්ව ගොස් තිබෙනවා.\nගුවන්තොටුපල විශේෂ අමුත්තන්ගේ පර්යන්තය හරහා දිවයිනෙන් බැහැරව ගිය මේ පිරිස යූ එල් 101 දරන ගුවන් යානයෙන් මාලදිවයින් බලා පිටත්ව ගිය බවයි ගුවන් තොටුපල ආරංචි මාර්ග වාර්තා කරන්නේ.\nගුවන් තොටුපොල විශේෂ අමුත්තන්ගේ පර්යන්තය හරහා ගුවන් ධාවන පථයට ම පැමිණි මේ පිරිස එලෙස පැමිණියේ කෙලෙසද යන්න පිළිබඳව දැඩි කතාබහක් මතුවී තිබෙනවා.\nඊට හේතුවී ඇත්තේ මෙලෙස ගුවන් ධාවන පථයට ඍජුව පිවිසීමට විශේෂ අවසරයක් ලබාගත යුතුව තිබීම හේතුවෙන්.\nසාමාන්‍ය මගීන් සඳහා කිසිදු අවස්ථාවක එවැනි විශේෂ සැලකිල්ලක් හිමි නොවන අතර බොහෝ විට රටක රාජ්‍ය නායකයින් පැමිණීමේදී එහි මාධ්‍ය ආවරණ කටයුතු සඳහා ජනමාධ්‍යවේදීන්ට මෙලෙස ධාවන පථයට පිවිසීමට සීමිත ඉඩකඩක් හිමිවන අතර එය සිදුවන්නේ ද බොහෝ සීමා කිරීම් මධ්‍යයේ යි.\nකෙසේ වෙතත් අද සවස දිවයිනෙන් බැහැරව ගිය නිස්සංක සේනාධිපතිගේ පවුලේ සාමාජිකයින් බව පැවසෙන මේ පිරිස මෙලෙස ගුවන් ධාවන පථයට කැඳවාගෙන ගියේ කාගේ අවසරයක් මත ද යන්න මෙතෙක් පැහැදිලි නො වූ කරුණක්.\nඇවන්ගාඩ් ආරක්ෂක සේවාව හිමි නිස්සංක සේනාධිපතිපති ජනාධිපති ගෝඨාභය රාජපක්ෂගේ ඉතා සමීප හිතවතකු වන අතර පසුගිය දිනවල සිදු වූ බොහෝ පහරදීම් සහ කඩාකප්පල්කාරී ක්‍රියාවක් සඳහා මෙම ආරක්ෂක සේවාවේ සාමාජිකයින් යොදාගත් බවට බරපතල චෝදනා එල්ල කෙරුණා.",
       "URL": "https://www.hirunews.lk/301206/නිශ්ශංක-සේනාධිපති-බිරිඳ-සහ-පුතා-සමඟ-හොර-රහසේ-දිවයිනෙන්-බැහැර-ව-යයි",
       "Category": "Local News",
       "Parent URL": "https://www.hirunews.lk/local-news.php?pageID=1249"
}