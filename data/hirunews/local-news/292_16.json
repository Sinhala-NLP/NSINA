{
       "Source": "hirunews",
       "Timestamp": "Monday, 05 June 2023 - 18:05",
       "Headline": "සමාජ මාධ්‍ය ඔස්සේ නිළියක් හා මිතුරු වී මුදල් වංචාකළ ෆේස්බුක් ඇඩ්මින් ඇප මත නිදහස්",
       "News Content": "ෆේස්බුක් ගිණුමක් හරහා රංගන ශිල්පිණියක් සමඟ හිතවත්ව ඇය විවාහ කර ගන්නා බවට පොරොන්දු ලබාදී එම රංගන ශිල්පිණියකගෙන් වරින් වර රුපියල් ලක්ෂ 65ක පමණ මුදලක් ලබාගෙන වංචා කිරීමේ චෝදනා මත රිමාන්ඩ් භාරයේ පසු වූ සමාජ මාධ්‍ය ක්‍රියාකාරිකයෙකු දැඩි ඇප කොන්දේසි මත මුදාහැරීමට මිනුවන්ගොඩ මහේස්ත්‍රාත්වරිය අද (05) නියෝග කළා.\nඒ රුපියල් ලක්ෂයක මුදල් ඇප සහ රුපියල් ලක්ෂ 30 බැගින් වූ ශරීර ඇප 02ක් මතයි.\nඑහිදී අධිකරණය සැකකරුට වැඩිදුරටත් නියෝග කර සිටියේ සෑම මසකම අවසන් ඉරිදා දිනයේ පෙරවරු 9.00ත් 12.00ත් අතර දී ගම්පහ කොට්ඨාස වංචා විමර්ශන අංශය හමුවේ පෙනී සිටින ලෙසයි.\nසැකකරුගේ විදේශ ගමන්ද තහනම් කෙරුණ අතර, එම විදේශ ගමන් තහනම ආගමන විගමන දෙපාර්තමේන්තුව වෙත කඩිනමින් ලබාදෙන ලෙසට ද අධිකරණ රෙජිස්ටාර්වරිය වෙත මහේස්ත්‍රාත්වරිය විසින් නියෝග කරනු ලැබුවා.\nමෙලෙස ඇප නියම වූයේ රත්නපුරය - කහවත්ත ප්‍රදේශයේ පදිංචිකරුවෙකු වන බොරාල ලියනගේ ලසන්ත ලියනගේ නැමැති සැකකරුටයි.",
       "URL": "https://www.hirunews.lk/337125/සමාජ-මාධ්‍ය-ඔස්සේ-නිළියක්-හා-මිතුරු-වී-මුදල්-වංචාකළ-ෆේස්බුක්-ඇඩ්මින්-ඇප-මත-නිදහස්",
       "Category": "Local News",
       "Parent URL": "https://www.hirunews.lk/local-news.php?pageID=292"
}