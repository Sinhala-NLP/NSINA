{
       "Source": "hirunews",
       "Timestamp": "Thursday, 20 October 2022 - 15:57",
       "Headline": "විදේශ ඇමති සහ එක්සත් ජනපද සහකාර රාජ්‍ය ලේකම් අතර සාකච්ඡා",
       "News Content": "විදේශ අමාත්‍ය අලි සබ්රි දකුණු සහ මධ්‍යම ආසියානු කටයුතු පිළිබඳ එක්සත් ජනපද සහකාර රාජ්‍ය ලේකම් ඩොනල්ඩ් ලූ හමු වී සාකච්ඡා කර තිබෙනවා.\nඒ විදේශ කටයුතු අමාත්‍යංශයේ දීයි.\nකාම්බෝජයේ පැවති 29 වැනි ආසියාන් කලාපීය සංසදයට (ARF) සමගාමීව පසුගිය අගෝස්තු 04 වැනි දින රාජ්‍ය ලේකම් ඇන්ටනි බ්ලින්කන් සමඟ පැවැත්වූ හමුව සහ වත්මන් ආර්ථික අභියෝගවලට මුහුණ දීම සඳහා රජය දරන ප්‍රයත්නවලට සහය වීම සඳහා මෑත කාලීනව එක්සත් ජනපදය ශ්‍රී ලංකාව තුළ සිදු කළ ඉහළ මට්ටමේ සංචාර කිහිපයක් පිළිබඳව සඳහන් කළ විදේශ අමාත්‍යවරයා, එම අභියෝග ජයගැනීම සඳහා එක්සත් ජනපදය අඛණ්ඩව මෙරටට පිරිනමන සහය සිය පැසසුමට ලක් කර තිබෙනවා.\nවිදේශ අමාත්‍යවරයා සහ තානාපති ලූ මැතිතුමා, මෙරට මෑත කාලීන ප්‍රගතිය සහ ණය ප්‍රතිව්‍යුහගත කිරීම සම්බන්ධයෙන් වන ජාත්‍යන්තර මූල්‍ය අරමුදලේ සාකච්ඡා ඇතුළුව එක්සත් ජනපද-ශ්‍රී ලංකා ද්විපාර්ශ්වික සබඳතාවල බහුවිධ අංශ පිළිබඳව සාකච්ඡා කළා.\nශ්‍රී ලංකාවේ එක්සත් ජනපද තානාපති ජූලි චන්ග් සහ කොළඹ පිහිටි එක්සත් ජනපද තානාපති කාර්යාලයේ ජ්‍යෙෂ්ඨ නිලධාරීන් ද තානාපති ලූ සමඟ මෙම අවස්ථාවට එක්වී සිටියා.\nතානාපති ලූ මැතිතුමා ජනාධිපති රනිල් වික්‍රමසිංහ සහ ආරක්ෂක ලේකම් කමල් ගුණරත්න ද හමුවුණා.",
       "URL": "https://www.hirunews.lk/318389/විදේශ-ඇමති-සහ-එක්සත්-ජනපද-සහකාර-රාජ්‍ය-ලේකම්-අතර-සාකච්ඡා",
       "Category": "Local News",
       "Parent URL": "https://www.hirunews.lk/local-news.php?pageID=790"
}