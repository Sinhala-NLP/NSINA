{
       "Source": "hirunews",
       "Timestamp": "Wednesday, 20 July 2022 - 17:37",
       "Headline": "අරගල කළා දැන් ඇති - හිටපු අගමැති මහින්දගෙන් පණිවුඩයක් (වීඩියෝ)",
       "News Content": "කුමන රජයක් පත්වුව ද රටේ ජනතාවට සේවය කළ යුතු බව හිටපු අග්‍රාමාත්‍ය මහින්ද රාජපක්ෂ පවසනවා.\nනව ජනාධිපතිවරයා තෝරා පත්කර ගැනීම වෙනුවෙන් පාර්ලිමේන්තුවේ පැවති ඡන්ද විමසීමෙන් අනතුරුව මාධ්‍ය වෙත අදහස් දක්වමිනුයි ඔහු මේබව කියාසිටියේ.\nනව රජයක් පිහිටුවීමේදී ඊට සම්බන්ධ වන්නේදැයි මෙහිදී මාධ්‍යවේදීන් හිටපු අගමැතිවරයාගෙන් ප්‍රශ්න කළා.\nඊට පිළිතුරු දෙමින් ඔහු කියාසිටියේ පක්ෂය විසින් මෙතෙක් එවැනි තීන්දුවක් ගෙන නොමැති අතර පක්ෂය ගනු ලබන ඕනෑම තීරණයකට තමන් එකඟ වන බවයි.\nඑමෙන්ම පත්වන නව රජයේ ක්‍රියාමාර්ග පිළිබඳ අවදානයෙන් බලා සිටින බව ද ඔහු කියාසිටියා.\nඅනුප්‍රාප්තික ජනපති තෝරා පත්කර ගැනීමේදී තම පාර්ශවයෙන් ඉදිරිපත් කළ අපේක්ෂකයා පරාජයට පත්වූ බව ද ඔහු මෙහිදී ප්‍රකාශ කළා.\nගාලුමුවදොර අරගලය සම්බන්ධයෙන් ද මෙහිදී ප්‍රශ්න කෙරුණා.\nඑහිදී මහින්ද රාජපක්ෂ සඳහන් කළේ අරගල කළා ඇති යනුවෙන් තමා විශ්වාස කරන බවයි.\nඑළියට ගොස් වැඩ කිරීමට අරගල කරන තරුණයන් දැන් තේරුම් ගත යුතු බව ද හිටපු අගමැතිවරයා කියාසිටියා.",
       "URL": "https://www.hirunews.lk/310495/අරගල-කළා-දැන්-ඇති-හිටපු-අගමැති-මහින්දගෙන්-පණිවුඩයක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1006"
}