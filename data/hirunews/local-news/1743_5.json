{
       "Source": "hirunews",
       "Timestamp": "Friday, 20 August 2021 - 6:21",
       "Headline": "ජනපතිගෙන් විශේෂ ප්‍රකාශයක්",
       "News Content": "ජනාධිපති ගෝඨාභය රාජපක්ෂ විශේෂ ප්‍රකාශයක් සිදුකිරීමට නියමිත බව ජනාධිපතිවරයාගේ මාධ්‍ය ප්‍රකාශක කිංස්ලි රත්නායක ප්‍රකාශ කළා.\nජාතික පුවත්පත් කිහිපයක් ජනාධිපතිවරයා අද (20) රාත්‍රියේ ජාතිය ඇමතීමට නියමිත බවට පළ කර තිබූ වාර්තා සම්බන්ධයෙන් හිරු ප්‍රවෘත්ති අංශය කළ විමසීමකදියි ඔහු මේ බව කියා සිටියේ.\nරට පුරා ව්‍යාප්තව ඇති කොරෝනා තත්වය පිළිබඳවත් රටේ ආර්ථික තත්වය පිළිබඳව සහ රට වසා තැබීමට ඇති අපහසුතා පිළිබඳවත් ජනාධිපතිවරයා ජාතිය අමතමින් රට හමුවේ කරුණු පැහැදිළි කරනු ඇති බව ජාතික පුවත්පත් වාර්තාවල දැක්වුණා.\nමේ අතර ජනාධිපතිවරයා හෙට මහනුවරට ගොස් මල්වතු සහ අස්ගිරි මහ නාහිමිවරුන් බැහැදැක රටේ තත්වය සම්බන්ධයෙන් දැනුවත් කරනු ඇති බවද එම වාර්තාවල සඳහන් වුණා.\nමේ සම්බන්ධයෙන් හිරු ප්‍රවෘත්ති අංශය කළ විමසීමකදී ජනාධිපති මාධ්‍ය ප්‍රකාශක කිංස්ලි රත්නායක සඳහන් කළේ ජනාධිපතිවරයාගේ ප්‍රකාශය සිදුකරන දිනය සහ වේලාව මාධ්‍ය මඟින් දැනුම්දීමට කටයුතු කරන බවයි.",
       "URL": "https://www.hirunews.lk/280145/ජනපතිගෙන්-විශේෂ-ප්‍රකාශයක්",
       "Category": "Local News",
       "Parent URL": "https://www.hirunews.lk/local-news.php?pageID=1743"
}