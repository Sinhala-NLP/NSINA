{
       "Source": "hirunews",
       "Timestamp": "Sunday, 30 May 2021 - 13:25",
       "Headline": "එළවළු ලැබුණත් කැප්පෙටිපොලට ගැනුම්කරුවන් නැහැ - පළතුරු මිල පහළට (වීඩියෝ)",
       "News Content": "සියලුම ආර්ථික මධ්‍යස්ථාන අද දින විවෘතවීමත් සමඟ එළවළු තොග විශාල වශයෙන් ආර්ථික මධ්‍යස්ථාන වෙත ලැබී තිබෙනවා.\nදඹුල්ල ආර්ථික මධ්‍යස්ථානයට අද උදෑසන වනවිට එළවළු සහ පළතුරු කිලෝග්‍රෑම් ලක්ෂ 100 කට ආසන්න ප්‍රමාණයක් ලැබී තිබූ බවයි එහි කළමනාකරණ භාරය සඳහන්කළේ.\nසංචරණ සීමා ලබන හත්වනදා දක්වා අඛන්ඩව ක්‍රියාත්මක කිරීම හේතුවෙන් අද සහ හෙට දින දෙකේ සියලුම ආර්ථීක මධ්‍යස්ථාන විවෘතව තැබීමට රජය තීරණය කළා.\nඒ, තොග වෙළඳුන්ට සහ බලපත්‍රලාභී ජංගම අලෙවිකරුවන්ට භාණ්ඩ මිලදී ගැනීම සඳහායි.\nපෑලියගොඩ මැනිං පොදු වෙළඳපොලට ද අද උදෑසන වනවිට එළවළු තොග ලැබී තිබූ අතර, එළවළු මිල ගණන්ද පෙර දිනවලට සාපේක්ෂව පහළ බැස තිබෙනවා.\nඑළවළු තොග මිලදී ගැනීම සඳහා පමණක් විවෘත කර තිබූ අද දිනයේදී දිවයිනේ සියලුම පළාත්වලින් එළවළු තොග ලැබී තිබූ බවයි එම වෙළඳපොලේ ප්‍රධාන සංවිධායක අනිල් ඉන්ද්‍රජිත් සඳහන් කළේ.\nමේ අතර පෑලියගොඩ මත්ස්‍ය වෙළඳ සංකීර්ණයටද අද දින මාළු තොග ලැබී තිබූ අතර, ඒවා මිලදී ගැනීම සඳහා වෙළෙන්දන් පැමිණ සිටි අතර, ඇතමුන් චෝදනා කළේ සංචරණ සීමා හමුවේ තමන්ට මාර්ගවල ගමන් කිරීමේදී දැඩි අපහසුතාවන්ට පත්වූ බවයි.\nමීගොඩ ආර්ථික මධ්‍යස්ථානයටද අද උදෑසන වනවිට එළවළු කිලෝ ලක්ෂ දෙකක පමණ තොග ලැබී තිබූ බව එහි කළමනාකරු ලසන්ත සංජීව ප්‍රකාශ කළා.\nමේ අතර තඹුත්තේගම ආර්ථික මධ්‍යස්ථානයටද අද දින එළවළු තොග ලැබී තිබූ අතර, ඒ පිළිබඳව එම මධ්‍යස්ථානයේ සභාපති සුනිල් සේනාරත්න කියා සිටියා.\nකෙසේ වෙතත් හිරු වාර්තාකරු සඳහන් කළේ තඹුත්තේගම ආර්ථික මධ්‍යස්ථානයට පැමිණ සිටි ඇතැම් වෙළඳුන් සහ ගොවි නියෝජිතයින් නිසි සෞඛ්‍යාරක්ෂිත ක්‍රමවේදයන් අනුගමනය නොකළ බවටයි.\nපසුව පොලීසිය මැදිහත්වී ඒ සම්බන්ධයෙන් ඔවුන්ට අවවාද කර තිබෙනවා.\nමේ අතර කැප්පෙටිපොල විශේෂ ආර්ථික මධ්‍යස්ථානයද අද දින විවෘතව පැවතියද එළවළු තොග ලැබී තිබූ නමුත් ඒවා මිලදී ගැනීම සඳහා වෙළඳුන් පැමිණ නොසිටි බවයි හිරු ප්‍රාදේශීය වාර්තාකරු ප්‍රසන්න පද්මසිරි සඳහන් කළේ.\nඇඹිලිපිටිය විශේෂිත ආර්ථික මධ්‍යස්ථානයද අද සහ හෙට විවෘතව පවතින අතර, ස්ථානභාර නිලධාරී සම්පත් උදයංග සඳහන් කළේ මධ්‍යස්ථානයට ලැබී තිබූ කෙසෙල් ඇතුලු පළතුරුවල මිල ගණන් විශාල ලෙස පහළ ගොස් ඇති බවයි.\nඇඹුල් කෙසෙල් කිලෝග්‍රෑමයක් රුපියල් 10 දක්වා පහත බැස තිබූ  බවයි වෙළඳ නියෝජිතයන් ප්‍රකාශ කළේ.\nදඹුල්ල ආර්ථික මධ්‍යස්ථානයට එළවළු තොග විශාල වශයෙන් ලැබී තිබූ අතර, මහනුවර -  යාපනය - ඒ - 9 මාර්ග දෙපස කිලෝමීටර් ගණනාවක් එළවළු සහ පළතුරු රැගෙන පැමිණි ලොරි රථ නවතා තිබූ නවතා තිබුණා.",
       "URL": "https://www.hirunews.lk/272860/එළවළු-ලැබුණත්-කැප්පෙටිපොලට-ගැනුම්කරුවන්-නැහැ-පළතුරු-මිල-පහළට-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1919"
}