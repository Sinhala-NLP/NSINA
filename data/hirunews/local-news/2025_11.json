{
       "Source": "hirunews",
       "Timestamp": "Monday, 12 April 2021 - 12:18",
       "Headline": "සිංහල දෙමළ අලුත් අවුරුද්දට බන්ධනාගාර රැදවියන් බැලීම සීමා කෙරේ",
       "News Content": "ගත වූ දින දෙක තුළ වැලිකඩ බන්ධනාගාරයෙන් කොරෝනා වැලදුණු රැදවියන් 96 දෙනෙකු  හමුවී තිබෙනවා.\nමේ අතර, බන්ධනාගාර මාධ්‍ය ප්‍රකාශක බන්ධනාගාර කොමසාරිස් චන්දන ඒකනායක සඳහන් කළේ මෙවර සිංහල, දෙමළ අලුත් අවුරුද්ද වෙනුවෙන් බන්ධනාගාර රැදවියන් බැලීම සීමා කර ඇති බවයි.\nඊයේ මෙරටින් වාර්තා වූ ආසාදිතයන් 283 දෙනා අතරින් 49 දෙනෙකුම වැලිකඩ  බන්ධනාගාරයේ රැදවියන්.\nපෙරේදා දිනයේ ද එම බන්ධනාගාරයෙන් ආසාදිත රැදවියන් 47 දෙනෙකු සොයා ගැනුණා.\nබන්ධනාගාර මාධ්‍ය ප්‍රකාශක බන්ධනාගාර කොමසාරිස් චන්දන ඒකනායක කියා සිටියේ මෙම ආසාදිතයින් මේ වන විට කන්දකාඩු නිරෝධායන මධ්‍යස්ථානය වෙත යොමු කර ඇති බවයි.\nඊයේ දිනයේ වැඩිම ආසාදිත සංඛ්‍යාවක් එනම් 127 දෙනෙකු වාර්තා වී ඇත්තේ කොළඹ දිස්ත්‍රික්කයෙන්.\nගම්පහ දිස්ත්‍රික්කයෙන් 26 දෙනෙකු වාර්තා වී තිබෙනවා. තුන්වනුව වැඩිම ආසාදිතයින් සංඛ්‍යාවක් හමුවී ඇත්තේ යාපනයෙන් වන අතර එම සංඛ්‍යාව 17ක්.\nමේ අතර, මෙරට හදිසි භාවිතය සඳහා අනුමැතිය ලද රුසියානු ස්පුට්නික් එන්නත ඉදිරි සති දෙකක කාලය තුළ මෙරටට ගෙන්වීම සඳහා ගෙවීම් සිදුකිරීමට අවශ්‍ය පියවර ගෙන ඇති බව ඖෂධ නිෂ්පාදන, සැපයුම් හා නියාමන රාජ්‍ය අමාත්‍ය මහාචාර්ය චන්න ජයසුමන ප්‍රකාශ කළා.\nඑමෙන්ම, දැනට මෙරට තුළ ලබාදෙන පූනේ හි සීරම් ආයතනයේ නිෂ්පාදනය කෙරෙන ඔක්ස්ෆර්ඩ් ඇස්ට්‍රාසෙනෙකා එන්නත් ලක්ෂ 10ක තොගයක් ඉදිරි කාලය තුළ මෙරටට ලබාදීමට හැකියාව ඇති බවට ඉන්දීය රජය දැනුම් දී ඇති බවයි ඔහු කියා සිටියේ.\nලක්ෂ 5 බැගින් අවස්ථා දෙකකදී එම එන්නත් ලබාදීමට නියමිතයි.",
       "URL": "https://www.hirunews.lk/268228/සිංහල-දෙමළ-අලුත්-අවුරුද්දට-බන්ධනාගාර-රැදවියන්-බැලීම-සීමා-කෙරේ",
       "Category": "Local News",
       "Parent URL": "https://www.hirunews.lk/local-news.php?pageID=2025"
}