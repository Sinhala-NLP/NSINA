{
       "Source": "hirunews",
       "Timestamp": "Monday, 24 January 2022 - 7:54",
       "Headline": "කොළඹ ජාතික රෝහලේ හෙද නිලධාරීන් 62කට කොරෝනා",
       "News Content": "දිවයිනේ ප්‍රදේශ රැසකින් ඔමික්‍රොන් කොරෝනා ප්‍රභේදය ආසාදිතයින් වාර්තා වී ඇති බවත් රෝහල්ගත වීම සියයට 10කින් පමණ ඉහළ ගොස් ඇති බවත් සෞඛ්‍ය අමාත්‍යාංශයේ වෛද්‍ය තාක්ෂණික සේවා අධ්‍යක්ෂ වෛද්‍ය අන්වර් හන්දානි පවසනවා.\nමේ අතර ඊයේ මෙරටින් නව ආසාදිතයින් 838 දෙනෙකු හඳුනා ගැනුණු බව වසංගත රෝග විද්‍යා අංශය සඳහන් කළා.\nඊයේ හඳුනාගැණුනු නව ආසාදිතයින් 838 දෙනා සමඟ මෙරට සමස්ත කොරෝනා ආසාදිතයින් සංඛ්‍යාව දැක්වුණේ 601,886ක් ලෙසයි.\nඒ අනුව මෙරට සක්‍රීය ආසාදිතයින් සංඛ්‍යාව 10,473ක්.\nඑමෙන්ම නව මරණ 15ක් සමඟ මෙරට සමස්ත මරණ සංඛ්‍යාව 15299ක් දක්වා ඉහල ගියා.\nමේ අතර කොළඹ ඊයේ පැවති මාධ්‍ය හමුවකට එක්වෙමින් සෞඛ්‍ය අමාත්‍යාංශයේ වෛද්‍ය තාක්ෂණික සේවා අධ්‍යක්ෂ වෛද්‍ය අන්වර් හන්දානි කියා සිටියේ, දෛනිකව ඔක්සිජන් මත යැපෙන කොරෝනා ආසාදිත රෝගීන් සංඛ්‍යාව සියයට 8කින් පමණ ඉහළ ගොස් ඇති බවයි.\nඑමෙන්ම සංකූලතා සහිතව රෝහල්ගත වන රෝගීන් සංඛ්‍යාව සියයට 12කින් වර්ධනය වී ඇති බවද ඔහු ප්‍රකාශ කළා.\nරට පුරා යළිත් කොරෝනා ශීඝ්‍රයෙන් ව්‍යාප්ත වෙමින් පවතින බව සමස්ත ලංකා හෙද සංගමය පවසනවා.\nනිවේදනයක් නිකුත් කරමින් එම සංගමය ප්‍රකාශ කළේ, සතියක කාලයක් තුළ කොළඹ ජාතික රෝහලේ පමණක් ගර්භනී හෙද නිලධාරිනියන් ද ඇතුළුව හෙද නිලධාරීන් 62 දෙනෙකුට කොරෝනා ආසාදනය වී ඇති බවයි.\nඅනෙකුත් රෝහල්වල ද කාර්ය මණ්ඩලයේ වැඩි පිරිසකට මේ වන විට කොරෝනා ආසාදනය වී ඇති බවයි ඔවුන් නිකුත් කළ නිවේදනයේ වැඩිදුරටත් සදහන් වන්නේ.\nමේ අතර ලොව පුරා කොරෝනා ආසාදිතයන් 35,196,776 දක්වා ඉහළ ගොස් තිබෙනවා.\nගෝලීය මරණ සංඛ්‍යාව දැක්වෙන්නේ 5,614,316 ක් ලෙසයි.\nගත වූ පැය විසි හතරේ වැඩිම ආසාදිතයන් සංඛ්‍යාවක් අසල්වැසි ඉන්දියාවෙන් වාර්තාවන අතර, එය දැක්වුණේ 305,171ක් ලෙසයි.\nප්‍රංශයෙන්ද ආසාදිතයන් 301,614 ක් වාර්තාවනවා.\nඇමරිකාව සහ ඉතාලියෙන් ලක්ෂය ඉක්මවූ ආසාදිතයන් සංඛ්‍යාවක් වාර්තාවන බවයි විදෙස් වාර්තා සඳහන් කළේ.",
       "URL": "https://www.hirunews.lk/294929/කොළඹ-ජාතික-රෝහලේ-හෙද-නිලධාරීන්-62කට-කොරෝනා",
       "Category": "Local News",
       "Parent URL": "https://www.hirunews.lk/local-news.php?pageID=1403"
}