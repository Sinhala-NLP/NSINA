{
       "Source": "hirunews",
       "Timestamp": "Friday, 13 January 2017 - 7:14",
       "Headline": "ඉන්ෆ්ලූවෙන්සා වෛරසයෙන් බේරෙන්න මහනුවර රෝහලේ විශේෂ වැඩපිලිවෙලක්",
       "News Content": "යම් පුද්ගලයෙකු සෙම්ප්‍රතිශ්‍යාව සහිත උණ රෝගයෙන් පෙලෙන්නේ නම් වහාම රජයේ රෝහලකට ගොස් වෛද්‍ය ප්‍රතිකාර ලබා ගන්නා ලෙස මහනුවර රෝහලේ අධ්‍යක්ෂ වෛද්‍ය සමන් රත්නායක ජනතාවගෙන් ඉල්ලීමක් කරනවා.\nඑමෙන්ම, අනවශ්‍ය ලෙස මහනුවර රෝහලට කුඩා දරුවන්, වැඩිහිටියන් සහ ගර්භණී මාතාවන් පැමිණීමෙන් වළකින ලෙසටයි ඔහු ජනතාව දැනුවත් කරමින් සදහන් කළේ.\nපසුගිය 08 වනදා සිට මහනුවර රෝහලේ ඉන්ෆ්ලූවෙන්සා ඒ.එච්.වන්.එන්.වන්. වෛරසය හේතුවෙන් පුද්ගලයින් 03 දෙනෙකු මියගිය අතර, තවත් එම රෝගය වැළඳුණු බවට සැක කෙරෙන පුද්ගලයින් 05 දෙනෙකු මේ වනවිට ප්‍රතිකාර ලබනවා.\nඉන්ෆ්ලූවෙන්සා රෝගය පැතිරයාම හේතුවෙන් මුද්‍රා තැබුණු  මහනුවර මහ රෝහලේ වකුගඩු රෝගීන්ට ප්‍රතිකාර ලබා දෙන 69 වන වාට්ටුව ඊයේ යළි විවෘත කෙරුණා.\nඑමෙන්ම, එම වාට්ටුව ඉන්ෆ්ලූවෙන්සා රෝගීන්ට පමණක් වෙන් කිරීමටද බලධාරීන් පියවර ගත්තා.\nඉන්ෆ්ලූවෙන්සා රෝගය ආසාදනය වීම වළක්වා ගැනීමට සහ ආරක්ෂා වීම සඳහා රෝහල් කාර්ය මණ්ඩලයට මෙන්ම එහි පැමිණෙන ජනතාවටද උපදෙස් ලබාදී ඇති බවයි මහනුවර රෝහලේ අධ්‍යක්ෂ සමන් රත්නායක වැඩිදුරටත් සඳහන් කළේ.",
       "URL": "https://www.hirunews.lk/151931/ඉන්ෆ්ලූවෙන්සා-වෛරසයෙන්-බේරෙන්න-මහනුවර-රෝහලේ-විශේෂ-වැඩපිලිවෙලක්",
       "Category": "Local News",
       "Parent URL": "https://www.hirunews.lk/local-news.php?pageID=4711"
}