{
       "Source": "hirunews",
       "Timestamp": "Wednesday, 02 August 2017 - 7:59",
       "Headline": "සයිටම් ජාතික විරෝධතා දිනය අදයි",
       "News Content": "මාළඹේ පෞද්ගලික වෛද්‍ය විද්‍යාලය අහෝසි කිරීම ඇතුළු ඉල්ලීම් කිහිපයක් මුල්කරගනිමින් සයිටම් විරෝධී ජනපවුර ප්‍රකාශයට පත්කළ ජාතික විරෝධතා දිනය අදයි.\nදිවයින පුරා ක්‍රියාත්මක වන පරිදි මෙම විරෝධතාව පැවැත්වෙනවා.\nපසුගිය 25 වනදා එම සංවිධානය කොළඹ විහාරමහා දේවී එළිමහන් රංග පීඨයේ පැවැත් වූ ජාතික නියෝජිත මහ සමුළුවේදී මේ බව ප්‍රකාශයට පත් කළා.\nඊට අදාළව අද දිනයේදී වෘත්තිය සමිති රැසක් උද්ඝෝෂණ ව්‍යාපාර සහ ජාතික විරෝධතා දින ක්‍රියාමාර්ග ප්‍රකාශයට පත් කර තිබෙනවා.\nමේ පිළිබඳව ජනතාව දැනුවත් කිරීමේ වැඩසටහනක් කොළඹ - ලිප්ටන් වටරවුම අසළදී ඊයේ පැවැත්වුණා.\nමේ අතර, මාලඹේ පෞද්ගලික වෛද්‍ය විද්‍යාලය අහෝසි කිරීම ඇතුළු ඉල්ලීම් කිහිපයක් මුල් කර ගනිමින් අන්තර් විශ්වවිද්‍යාලයීය ශිෂ්‍ය බල මණ්ඩලය මහනුවරින් ආරම්භ කළ පා ගමන කෑගල්ල - නෙළුම්දෙණිය නගරයෙන් ඊයේ අවසන් වුණා.\nඅද එතැන් සිට ආරම්භවන පා ගමන ලබන සිකුරාදා කොළඹට ළඟාවීමට නියමිතයි.",
       "URL": "https://www.hirunews.lk/167387/සයිටම්-ජාතික-විරෝධතා-දිනය-අදයි",
       "Category": "Local News",
       "Parent URL": "https://www.hirunews.lk/local-news.php?pageID=4390"
}