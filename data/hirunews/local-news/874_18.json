{
       "Source": "hirunews",
       "Timestamp": "Monday, 12 September 2022 - 7:39",
       "Headline": "2022 ආසියානු ශූරයින් වූ සිංහයින්ට ජනපතිගෙන් හා ක්‍රිකට් ප්‍රවීණයින්ගෙන් සුබාශිංසන",
       "News Content": "වසර අටකට පසුව ආසියානු කුසලාන ක්‍රිකට් කිරුළ දිනාදීමට ශ්‍රී ලංකා කණ්ඩායම ඊයේ රාත්‍රියේ සමත්වුණා.\nඒ, අවසන් මහා තරගයට ක්‍රීඩා කළ පාකිස්ථානු කණ්ඩායම ලකුණු 23 කින් පරාජයට පත් කරමින්.\nමේ අතර 2022 ආසියානු ක්‍රිකට් කුසලානය දිනාගත් ශ්‍රී ලංකා ක්‍රිකට් කණ්ඩායමට ජනාධිපති රනිල් වික්‍රමසිංහ සුබපැතුම් එක්කර තිබෙනවා.\nමෙම සියලු ජයග්‍රහණයන්ට නායකත්වය සහ කණ්ඩායමේ සෙසු සාමාජිකයින්ගේ එකමුතුව සහ අසීමාන්තික කැපවීම ඉවහල් වූ බවයි ජනාධිපතිවරයා එක්කළ සුබපැතුම් පණිවුඩයේ දැක්වෙන්නේ.\nශ්‍රී ලංකාව මුහුණදී සිටින අභියෝගකාරී තත්වය හමුවේ වුවද මාතෘභූමිය වෙනුවෙන් එක්සිත්ව ජයග්‍රහණය තෙක් සියලුදෙනා කළ පොදුකැපවීම ක්‍රිකට් ලෝකයට පමණක් නොව සෙසු ක්‍ෂේත්‍රවල දෙවන පරපුරටද මහඟු ආදර්ශයක් බව ද එම පණිවුඩයේ සඳහන්.\nඑමෙන්ම ශ්‍රී ලංකාව ලද ජයග්‍රහණයට ශ්‍රී ලංකාවේ හිටපු ක්‍රිකට් නායකයින් මෙන්ම ලෝක ක්‍රිකට් නායකයින්ද සිය සුබපැතුම් එක්කර තිබෙනවා.\nමහේල ජයවර්ධන, දිමුත් කරුණාරත්න, ඇන්ජලෝ මැතිව්ස් මෙන්ම ශ්‍රී ලංකාවේ හිටපු ක්‍රිකට් පුහුණුකරුවෙකු වන මිකී ආතර් ද මෙලෙස සුබපැතුම් එක් කළ අය අතරට ඇතුළත්.\nඑමෙන්ම සංජේ මංජේකාර්, අමිත් මිශ්‍රා, සහීඩ් අෆ්රිඩි, වසීම් අක්‍රම්, විරේන්ද්‍ර ෂෙවාග්, ඉර්ෆාන් පතාන් ද ශ්‍රී ලංකාව ලද ජයග්‍රහණයට සුබපැතුම් එක් කළා.",
       "URL": "https://www.hirunews.lk/315197/2022-ආසියානු-ශූරයින්-වූ-සිංහයින්ට-ජනපතිගෙන්-හා-ක්‍රිකට්-ප්‍රවීණයින්ගෙන්-සුබාශිංසන",
       "Category": "Local News",
       "Parent URL": "https://www.hirunews.lk/local-news.php?pageID=874"
}