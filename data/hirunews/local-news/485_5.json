{
       "Source": "hirunews",
       "Timestamp": "Friday, 10 March 2023 - 14:51",
       "Headline": "නීතිඥවරයෙකුට හා ඔහුගේ පියාට මහ මඟ දී පහර දුන් හෝමාගම හරිත සරසවියේ සිසුන් 07 දෙනෙකු අත් අඩංගුවට",
       "News Content": "නීතිඥවරයෙකුට හා ඔහුගේ පියාට මහ මඟ දී පහර දුන් හෝමාගම හරිත සරසවියේ සිසුන් 07 දෙනෙකු ඊයේ (09) පිළියන්දල පොලිසිය මඟින් අත් අඩංගුවට ගෙන තිබෙනවා.\nඅනතුරු ව අදාළ සිසුන් හත් දෙනා කැස්බෑව මහේස්ත්‍රාත් අධිකරණයට ඉදිරිපත් කළ බව යි වාර්තා වන්නේ.\nපිළියන්දල පොලිසිය මගින් මෙම සිසුන් 07 දෙනා ඊයේ අත්අඩංගුවට ගෙන ඇත්තේ, අදාළ නීතිඥවරයා කළ පැමිණ පැමිණිල්ලකට අනුව යි.\nකැස්බෑව අතුරු මාර්ගයේ දී පෙරේදා දහවල් අදාළ නීතිඥවරයා හා ඔහුගේ පියා කැබ් රථයකින් නිවස කරා යමින් සිට ඇති අතර, අදාළ සිසුන් කණ්ඩායම ඔවුන්ගේ මඟ හරස් කර යකඩ පොලුවලින් හා අතින් පයින් ඔවුන්ට පහර දී ඇති බව සඳහන්.\nපහර කෑමට ලක් වූ නීතිඥවරයා මේ වන විට කළුබෝවිල රෝහලේ ප්‍රතිකාර ලබන බව යි වාර්තා වන්නේ.\nනීතිඥවරයා හා සිසුන් අතර කහතුඩුව ප්‍රදේශයේ දී ඇති වූ බහින් බස් වීමක් මෙම සිද්දියට මුල් වී ඇති අතර, පසු ව නීතිඥවරයා හා ඔහුගේ පියා ගිය කැබ් රථය පසු පස කහතුඩුවේ සිට වෑන් රථයකින් හඹා ආ සිසු පිරිස මෙම පහර දීම සිදු කර තිබෙනවා.\nඔවුන් එසේ නීතීඥවරයාට පහර දීම නතර කර තිබෙන්නේ, එම අවස්ථාවේ දී අසල මාර්ගයේ ගමන් ගත් වෙනත් වාහනවල රියදුරන් එම ස්ථානයට පැමිණීමත් සමඟ යි.",
       "URL": "https://www.hirunews.lk/329547/නීතිඥවරයෙකුට-හා-ඔහුගේ-පියාට-මහ-මඟ-දී-පහර-දුන්-හෝමාගම-හරිත-සරසවියේ-සිසුන්-07-දෙනෙකු-අත්-අඩංගුවට",
       "Category": "Local News",
       "Parent URL": "https://www.hirunews.lk/local-news.php?pageID=485"
}