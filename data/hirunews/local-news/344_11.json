{
       "Source": "hirunews",
       "Timestamp": "Sunday, 14 May 2023 - 16:26",
       "Headline": "මාතර දිස්ත්‍රික්කයක් පහත් බිම් රැසක් ජලයෙන් යටවෙයි - දකුණට සහ රත්නපුරයට තද වැසි",
       "News Content": "නිල්වලා ගඟ සහ ගිං ගඟ පිටාර ගැලීම හේතුවෙන් මාතර දිස්ත්‍රික්කයේ ප්‍රදේශ කිහිපයක් පහත්බිම් ජලයෙන් යටවී තිබෙනවා.\nතවලම, නෙලුව, මොරවක, අකුරැස්ස, අතුරලිය, පිටබැද්දර සහ කොටපොල යන ප්‍රදේශවල පහත්බිම් මේ වනවිට ජලයෙන් යටවී ඇති බවයි හිරු වාර්තාකරුවන් සඳහන් කළේ. මේ හේතුවෙන් ප්‍රදේශ කිහිපයක මාර්ග රැසක් ජලයෙන් යටවී තිබෙනවා.\nනෙලුව, මොරවක ප්‍රධාන මාර්ගයට අලපලාදෙණිය ප්‍රදේශයෙන් පස් කන්දක් කඩා වැටීම නිසා, මාර්ගයේ ගමනාගමනය ඇණහිට ඇති බවයි හිරු වාර්තාකරු සඳහන් කළේ. මීට අමතරව, අකුරැස්ස - තවලම ප්‍රධාන මාර්ගය තලංගල්ල ප්‍රදේශයෙන් ජලයෙන් යටවී තිබෙනවා.\nඑමෙන්ම, නෙලුව ඇතුළු ප්‍රදේශ කිහිපයකට මේ වනවිට විදුලිය ද විසන්ධි වී තිබෙනවා.\nමේ අතර, බෙංගාල බොක්ක මුහුදු ප්‍රදේශයේ පවතින මෝඛා චන්ඩ සුළි කුණාටුවේ බලපෑම හේතුවෙන් දකුණු පළාතට සහ රත්නපුර දිස්ත්‍රික්කයට මිලිමීටර් 100 ඉක්මවූ තද වැසි ඇතිවිය හැකි බව කාලගුණ විද්‍යා දෙපාර්තමේන්තුව ප්‍රකාශ කළා.",
       "URL": "https://www.hirunews.lk/335171/මාතර-දිස්ත්‍රික්කයක්-පහත්-බිම්-රැසක්-ජලයෙන්-යටවෙයි-දකුණට-සහ-රත්නපුරයට-තද-වැසි",
       "Category": "Local News",
       "Parent URL": "https://www.hirunews.lk/local-news.php?pageID=344"
}