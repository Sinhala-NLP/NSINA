{
       "Source": "hirunews",
       "Timestamp": "Saturday, 31 October 2020 - 14:34",
       "Headline": "ගොවිතැනට දිරිදෙන තරුණයා (වීඩියෝ)",
       "News Content": "හිත ඇත්නම් පත කුඩාද යන්න සිංහල භාෂාවේ එන අරුත්බර ප්‍රස්ථාව පිරුළක්.\nඊට කදිම නිදසුනක් සපයන්නට සමත් තරුණයෙක් පිළිබඳ අපට මොණරාගලින් වාර්තා වුණා.\nඅක්කර 15ක් තනිව අස්වද්දමින් රටටද සේවයක් කරන මේ තරුණයා වත්මන් සමාජයට ලබා දෙන්නේ හරි අපූරු ආදර්ශයක්.\nමේ ඉරංග සඳරුවන්.\nසඳරුවන්ගේ පදිංචිය මොණරාගල මඩුල්ල ගම්මානය.\nදෑතේ ශක්තියෙන් ජීවිතය ජය ගන්නට වෙර දරන සඳරුවන් වත්මන් තරුණ පරපුරට හරි අපූරු ආදර්ශයක් ලබා දෙන්නේ අක්කර 15ක භූමි ප්‍රමාණයක් වගාකර එහි ඵලදාව නෙළා ගනිමින්.\nඑපමණක් නොව මෙරටට ආවේණික දේශීය බීජ වර්ග එක් රැස් කරමින් ඒවා ජනතාවට නොමිලේම ලබාදීමටත් ඔහු කටයුතු කරනවා.\nමේ වනවිට දේශීය බීජ වර්ග 89ක් සහ බඩ ඉරිගු වර්ග 7ක් පමණ සඳරුවන් සංරක්ෂණය කර තිබීම විශේෂත්වයක්.\nඒ අතරම මෙරටට ආවේනික වූ අලංගා, තණකරල්, නියං වැටකොළු , වඳුරු මෑ, මෙනේරි, විවිධ මිරිස් වර්ග ,පාත්‍ර ලබු,වැනි එළවලු වර්ග ඇතුළත්.\nමුහුණු පොත හරහා හඳුනාගන්නා ශ්‍රී ලංකාවේ විවිධ ප්‍රදේශවල වෙසෙන සිය මිතුරන් අතරේ එම බීජ වර්ග තැපැල් මගින් නොමිලේ බෙදා හරින්නට සඳරුවන් මේ වනවිට කටයුතු යොදා තිබෙනවා.\nසඳරුවන්ගේ එකම ඉල්ලීම වන්නේ තමන්ට බීජ සංරක්ෂණ මධ්‍යස්ථානයක් පවත්වාගෙන යාමට අවශ්‍ය කටයුතු සළසා දෙන ලෙසයි.\nදේශීය වගාවන් ප්‍රවර්ධනය කරමින් දේශීය ආර්ථිකය ශක්තිමත් කිරීමට මුල පිරී ඇති වත්මන් සමාජයේ මෙවැනි තරුණයන්ගේ හැකියාවට සරිලන වටිනාකමක් ලබාදීම බලධාරීන් සතු වගකීමක්.\nඑමගින් මෙරට හෙට දවස සරුසාර අස්වැන්නකින් ස්වයංපෝෂිතවනු නොඅනුමානයි",
       "URL": "https://www.hirunews.lk/253712/ගොවිතැනට-දිරිදෙන-තරුණයා-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2359"
}