{
       "Source": "hirunews",
       "Timestamp": "Friday, 09 December 2022 - 17:25",
       "Headline": "වැට් සහ දේශීය ආදායම් බදු පනත් කෙටුම්පත් වැඩි ඡන්දයෙන් සම්මතයි (වීඩියෝ)",
       "News Content": "එකතු කළ අගය මත බදු සංශෝධන පනත් කෙටුම්පත සහ දේශීය ආදායම් සංශෝධන බදු පනත් කෙටුම්පත අද (09) පාර්ලිමේන්තුවේදී සංශෝධන සහිතව සම්මත වුණා.\nඒ අනුව ඒවා ලබන වසරේ ජනවාරි පළමු වනදා සිට බලපැවැත්වෙන අතර, මෙමඟින් වැට් බද්ද 12% සිට 15% දක්වා ඉහළ නංවා තිබෙනවා.\nමේ දක්වා වාර්ෂික පිරිවැටුම මත ආයතනවලින් වැට් බද්ද අය කරනු ලැබුවේ රුපියල් මිලියන 300 ට වැඩි ආයතනවලින් පමණයි.\nකෙසේ වෙතත්, නව සංශෝධනයත් සමඟ වාර්ෂික පිරිවැටුම රුපියල් මිලියන 80 ට වැඩි ආයතනද වැට් බද්දට යටත් වනු ඇති.\nඑසේම, සුඛෝපභෝගී මහල් නිවාස මත ද වැට් බදු පැනවීමක් සිදු කෙරුණා.\nඅද පාර්ලිමේන්තුවේ දී මෙම බදු සංශෝධන පනත් කෙටුම්පත්වලට අදාළ විවාදය පැවැත්වුණු අතර, අවසානයේදී ඒ සඳහා ඡන්ද විමසීමක් ද පැවැත්වුණා.\nඒ අනුව එකතු කළ අගය මත බදු සංශෝධන පනත් කෙටුම්පත හෙවත් වැට් බදු සංශෝධන පනත් කෙටුම්පත තුන්වන වර කියවීමේ ඡන්ද විමසීමේදී ඊට පක්ෂව ඡන්ද 82 ක් හිමි වූ අතර විපක්ෂව හිමි වූයේ ඡන්ද 41 ක් පමණයි.\nඑසේම, දේශීය ආදායම් සංශෝධන බදු පනත් කෙටුම්පත තුන්වන කියවීමේ ඡන්ද විමසීමේදී ඊට පක්ෂව ඡන්ද 79 ක් හිමි වූ අතර, විපක්ෂව ලැබුණු ඡන්ද සංඛ්‍යාව 36 ක්.",
       "URL": "https://www.hirunews.lk/322303/වැට්-සහ-දේශීය-ආදායම්-බදු-පනත්-කෙටුම්පත්-වැඩි-ඡන්දයෙන්-සම්මතයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=677"
}