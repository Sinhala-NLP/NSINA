{
       "Source": "hirunews",
       "Timestamp": "Wednesday, 03 August 2022 - 11:42",
       "Headline": "\"ජනාධිපතිවරයා, රජෙකු හෝ දෙවියෙකු විය යුතු නෑ!\" ජනපති රාජාසන කතාවේ දී කියයි  (වීඩියෝ)",
       "News Content": "වර්තමානයේ, මැතිවරණ කොමිසම, රාජ්‍ය සේවා කොමිසම, පොලිස් කොමිසම, අධිකරණ සේවා කොමිසම ආදී සියල්ලෙහි සාමාජිකයන් පත් කිරීමේ පුර්ණ අයිතිය ඇත්තේ ජනාධිපතිවරයාට බවත්, එය ප්‍රජාතන්ත්‍රවාදයට හිතකර තත්ත්වයක් නොවන බවත්, වර්තමානයේ ජනාධිපතිවරයා වෙත ලංකාවේ අතීත රජ කෙනෙකුට තිබු බලයටත් වැඩි බලයක් උරුම කර දී තිබෙන බවත් එබැවින් එය වහා ම වෙනස් කළ යුතු බවත් ජනාධිපති රනිල් වික්‍රමසිංහ ප්‍රකාශ කරනවා.\nඅද(03) නවවැනි පාර්ලිමේන්තුවේ තුන්වැනි සැසිවාරයට නව ආණ්ඩුවේ ප්‍රතිපත්ති ප්‍රකාශනය ඉදිරිපත් කරමින් රනිල් වික්‍රමසිංහ ජනාධිපතිවරයා ඒ බව කියා සිටියා.\nඔහු එහි දී කියා සිටියේ,\n\"වර්තමානයේ, මැතිවරණ කොමිසම, රාජ්‍ය සේවා කොමිසම, පොලිස් කොමිසම, අධිකරණ සේවා කොමිසම ආදී සියල්ලෙහි සාමාජිකයන් පත් කිරීමේ පුර්ණ අයිතිය ඇත්තේ ජනාධිපතිවරයාටයි. එය ප්‍රජාතන්ත්‍රවාදයට හිතකර තත්ත්වයක් නොවන බව මම කෙලින්ම කියනවා. අපි ඒ තත්ත්වය වෙනස් කළ යුතුයි. වර්තමානයේ ජනාධිපතිවරයා වෙත ලංකාවේ අතීත රජ කෙනෙකුට තිබු බලයටත් වැඩි බලයක් උරුම කර දී තියෙනවා. එය වහාම වෙනස් කළයුතු යි.\nරටක ජනාධිපතිවරයා ජනතාවගෙන් ඉහළ වැජඹෙන රජකෙනෙකු හෝ දෙවි කෙනෙකු විය යුතු නෑ. ඔහු හෝ ඇය පුරවැසියන් අතරින් ම කෙනෙක්. ඒ නිසා වෙන ම කොඩි, වෙනම ලාංඡන, වෙනම ගරු සම්මානවලින් පූජනීයත්වයට පත් කලයුතු නෑ.\"\nයනුවෙන්.\nඑසේ ම දේශපාලන ප්‍රතිසංස්කරණ ක්‍රියාවලියේ ආරම්භයක් ලෙස 19 වන සංශෝධනයේ තිබු සියලු ම සාධනීය අංගයන්ද අන්තර්ගත කොට 22 වැනි ව්‍යවස්ථා සංශෝධනය සම්මත කරගැනීමට නව රජය බලාපොරොත්තු වන බවත් ඒ සඳහා පාර්ලිමේන්තුවේ සියලු පාර්ශවවල පුර්ණ සහයෝගය තමා අපේක්ෂා කරන බවත් රනිල් වික්‍රමසිංහ ජනාධිපතිවරයා කියා සිටියා.\n\"22 වන ආණ්ඩුක්‍රම සංශෝධන කෙටුම්පත දැන් පාර්ලිමේන්තුවට ඉදිරිපත් කර තියෙනවා. මේ ගැන සාකච්ඡා කොට පොදු එකඟතාවයකට එළඹිම වඩාත් සුදුසු බව මගේ හැඟීමයි. අපට අවශ්‍ය සියළු දේ 22 වැනි සංශෝධනය මගින් ඉෂ්ඨ කර ගන්න බැරි වේවි. එය අපේ ප්‍රතිසංස්කරණ මාලාවේ මුලික පදනමක්. මේ සභාවේ සිටින අප සියලු දෙනා ඒකමතිකව එය සම්මත කර ගැනීම වඩාත් යහපත් ඉදිරි පියවරක් වේවි.\nමා කළිනුත් සඳහන් කළ පරිදි පාර්ලිමේන්තු ආංශික අධීක්ෂණ කමිටු වහාම ස්ථාපිත කිරීමට පියවර ගන්නවා. ඒ කමිටු මඟිනුත් සියලු දේශපාලන පක්ෂවලට රාජ්‍ය පාලනයට සම්බන්ධ වී එකට එක්ව වැඩ කිරීමේ අවකාශ උදාවෙනවා.\"\nයනුවෙන් ජනාධිපතිවරයා කියා සිටියා.\nතව ද ජාතික සභාවක් පිහිටුවීමේ වැදගත්කම තම රාජාසන කතාවේ දී පැහැදිලි කර ජනාධිපතිවරයා කියා සිටියේ,\n\"දේශපාලන පක්ෂ නායකයින්ගෙන් සමන්විත ජාතික සභාවක් පිහිටුවීමට මම ක්‍රියා කරනවා. ඉදිරි පියවර උදෙසා සියලු දෙනාගේම අවම පොදු එකඟතාවයකින් යුතු වැඩ පිළිවෙලක් මේ ජාතික සභාව ඔස්සේ සකස් කර ගැනීමට අපට පුලුවන් වෙනවා.\nහේද බින්න වීම් නිසා අපේ රට අතීතයේ සිටම පසුබෑම්වලට ලක් වුණා. අපි ජනවර්ග වශයෙන් බෙදුණා. භාෂා වශයෙන් බෙදුණා. ආගම් වශයෙන් බෙදුණා. පක්ෂ වශයෙන් බෙදුණා. පන්ති වශයෙන් බෙදුණා. භූගෝලීය වශයෙන් බෙදුණා. කුල වශයෙන් බෙදුණා.\nයම් යම් පාර්ශවයන් මේ බෙදීම් තව තවත් පුළුල් කළා. බලය ලබා ගැනීමට මේ බෙදීම් පාවිච්චි කළා. බෙදා පාලනය කිරීමේ වාසි ලබා ගත්තා. ජනවර්ග ආගම් ආදී විවිධ බෙදීම් ඇති කරමින් බලය පවත්වාගෙන යාමට උත්සාහ කළා.\n1977 දී දේශපාලනය පිවිසුන දා සිට මට අවශ්‍ය වුණේ මේ බෙදීම් වලින් තොරව ශ්‍රී ලාංකීය අනන්‍යතාවයකින් යුතු සමාජයක් බිහිකරලීමටයි. එක මවකගේ දරු කැලක් සේ සමඟිව වාසය කළ හැකි දේශයක් නිර්මාණය කිරීමටයි. මේ ව්‍යායාමයේ නිරන්තරව නිරත වීම නිසා මා දේශපාලන පරාජයන්ට ලක් වුණා. අන්තවාදී විවේචනයට ලක් වුණා. ජාතිවාදයට හා ආගම්වාදයට විරුද්ධව දිගින් දිගටම පෙනී සිටීම නිසා සමහර දේශපාලන පක්ෂ මාව ජාතිද්‍රෝහියෙකු හා ආගම් විරෝධියෙකු ලෙස අපවාදයට ලක් කළා. \"\nයනුවෙන් එහි දී ජනාධිපතිවරයා මෙහි දී වැඩිදුරටත් කියා සිටියා.",
       "URL": "https://www.hirunews.lk/311748/ජනාධිපතිවරයා-රජෙකු-හෝ-දෙවියෙකු-විය-යුතු-නෑ-ජනපති-රාජාසන-කතාවේ-දී-කියයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=970"
}