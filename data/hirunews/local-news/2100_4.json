{
       "Source": "hirunews",
       "Timestamp": "Tuesday, 09 March 2021 - 13:33",
       "Headline": "ග්ලූකෝමා, පුද්ගලයෙකු සදාකාලික අන්ධභාවයට පත්කළ හැකියි (වීඩියෝ)",
       "News Content": "‘‘ග්ලූකෝමාව“ පුද්ගලයෙකු සදාකාලික අන්ධභාවයට පත්කළ හැකි ප්‍රධානතම රෝගී තත්ත්වයක්.\nමෙරට අන්ධ භාවයට තුඩු දෙන හේතු අතරින් සියයට 2ක් ම ග්ලූකෝමා බව හඳුනාගෙන තිබෙනවා.\nසෑම වසරකම මාර්තු මස 12 වැනි දිනට යෙදී ඇති ලෝක ග්ලූකෝමා දිනයට සමගාමීව ග්ලූකෝමා සතියක් ප්‍රකාශයට පත් කිරීමට සෞඛ්‍ය අමාත්‍යාංශය පියවර ගෙන තිබෙනවා.\n“ලෝකය දීප්තිමත්ය, ඔබේ පෙනුම සුරකින්න“ යන්න මෙවර ග්ලූකෝමා සතියේ තේමාවයි.\nග්ලූකෝමාව මගින් සිදුවන්නේ ක්‍රමයෙන් දෘෂ්ඨික ස්නායුවට හානි සිදුවීමයි. අපි දකින දේ නිවැරදිව හඳුනා ගැනීම සඳහා ඇසේ සිට මොළයට සන්නිවේදනය ලබා දෙන්නේ දෘෂ්ටික ස්නායුව මගිනුයි.\nඒ අනුව දෘෂ්ටික ස්නායුවට හානි වීමෙන් දෙනෙත්වල පෙනුම නැතිවී යාමේ ඉහළ අවදානමක් පවතිනවා.\nලොව පුරා මිලියන 80ක් පමණ පිරිසක් මේ රෝගයට ගොදුරු වී සිටින අතර අන්ධ භාවයට පත්වන හේතූන් අතර දෙවන සාධකය ලෙසයි මෙම රෝගී තත්ත්වය හඳුනාගෙන ඇත්තේ.\nමීට අමතරව දියවැඩියාව, අධික රුධිර පිඩනය හා හෘද රෝග වැනි බෝනොවන රෝගවලින් පෙලීම, ඇසට අනතුරක් සිදුවිම සහ කුඩා කළ සිට බරෙන් අධික වූ කන්නාඩි පළදින අය ද මෙම රෝගයට ගොදුරුවීමේ අවදානමක් ඇති පිරිස ලෙස හඳුනා ගෙන තිබෙනවා.\nකෙසේවෙතත්, ග්ලූකෝමා තත්ත්වය මුල් අවධියේම හඳුනා ගෙන නිසි ප්‍රතිකාර ලබා ගැනිමෙන් එය සුව කළ හැකියි බවත් වෛද්‍යවරුන් පෙන්වා දෙනවා.",
       "URL": "https://www.hirunews.lk/264807/ග්ලූකෝමා-පුද්ගලයෙකු-සදාකාලික-අන්ධභාවයට-පත්කළ-හැකියි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2100"
}