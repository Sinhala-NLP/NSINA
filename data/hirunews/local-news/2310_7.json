{
       "Source": "hirunews",
       "Timestamp": "Thursday, 26 November 2020 - 20:36",
       "Headline": "අනවසර පදිංචියට දුන් දඬුවම (වීඩියෝ)",
       "News Content": "හම්බන්තොට - මයුරපුර ප්‍රදේශයේ මහවැලි ඉඩම්වල අනවසර පදිංචිකරුවන් පිරිසක් ඉවත්කිරීමට බලධාරීන් අද පියවර ගත්තා.\nකෙසේ වෙතත් පදිංචිකරුවන් ඊට විරෝධය පළ කිරීමත් සමඟ හටගත්තේ උණුසුම් තත්ත්වයක්.\nමේ අතර මෙම සිද්ධියට විරෝධය පළ කරමින් දිවයින පුරා වනජීවි නිලධාරීන් හෙට දින සංකේත වැඩවර්ජනයක නිරත වන බව සමස්ත ලංකා ඒකාබද්ධ වනජීවි නිලධාරීන්ගේ සංගමය පවසනවා.\nහම්බන්තොට - මයුරපුර මහවැලි කාර්යාල බලප්‍රදේශයට අයත් - පළුගස්වල - බැල්ලගස්වැල සහ අරවනමුල්ල ඇතුළු ප්‍රදේශ කිහිපයක ඉඩම්වල අනවසර පදිංචිකරුවන් ඉවත්කිරීම සිදුකෙරුණේ අද පෙරවරුවේදී.\nපදිංචිකරුවන්ගේ විරෝධයද මධ්‍යයේ මහවැලි අධිකාරියේ නිලධාරීන් පොලිස් ආරක්ෂාවද ලබාගනිමින් අනවසර ඉදිකිරීම් කඩා ඉවත්කිරීමට කටයුතු කළේ මෙලෙසයි.\nමෙම ඉඩම් මීට පෙර අවස්ථාවක වෙනත් පිරිසක් වෙත ලබාදී ඇති බවයි වාර්තාවන්නේ.\nනමුත් ඔවුන් ඒවායේ පදිංචියට නොපැමිණීම හේතුවෙන් මීට වසර එක හමාරක පමණ පෙර සිට තමන් අදාල ඉඩම්වල පදිංචි වූ බව මෙම ජනතාව පවසනවා.\nඅනවසර ඉදිකිරීම් කඩා ඉවත්කෙරෙන අතරතුර මෙම ප්‍රදේශයේම තවත් පිරිසක් තවත් ඉදිකිරීම් කටයුතුවල  නිරතව සිටින අයුරුද දක්නට ලැබුණා.\nකෙසේ වෙතත් මයුරපුර මහවැලි කොට්ඨාස කළමනාකාරවරයා සඳහන් කළේ මේ වන තෙක් කිසිවෙකුටත් බලපත්‍ර ලබාදී නොමැති බවයි.\nඑසේනම් ඔවුන් ඉවත් නොකිරීමට හේතුව විමසීමේදී කොට්ඨාස කළමනාකාරවරයා අදහස් දැක්වූයේ නැහැ.\nමේ අතර පොළොන්නරුව ජලගැළුම් නිම්න ජාතික වනෝද්‍යානයේ සංවේදී කලාපයක වගා කටයුතු කිරීමට හා කිරි ගවයින්ට තෘණ ආහාරයට ගැනීම සඳහා ඉඩ ලබාදෙන ලෙස යාබද ප්‍රදේශවල වෙසෙන ගම්වාසීන් කර තිබූ ඉල්ලීමක් පිළිබඳව සොයා බැලීමට වනජීවී රාජ්‍ය අමාත්‍ය විමලවීර දිසානායක මහතා නිරීක්ෂණයක නිරත වුණා.\nගොවීන්ගේ ඉල්ලීමට වනජීවි නිලධාරීන් එකඟනොවීම හේතුවෙන් අමාත්‍යවරයා සහ නිලධාරීන් අතර උණුසුම් තත්ත්වයක් ඇතිවුණා.",
       "URL": "https://www.hirunews.lk/255671/අනවසර-පදිංචියට-දුන්-දඬුවම-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2310"
}