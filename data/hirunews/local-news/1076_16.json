{
       "Source": "hirunews",
       "Timestamp": "Wednesday, 22 June 2022 - 13:20",
       "Headline": "රේගුව පිළිබඳ ජනාධිපති පරීක්ෂණ කොමිසමේ අවසන් වාර්තාව ජනපතිට",
       "News Content": "රේගුව පිළිබඳ ජනාධිපති පරීක්ෂණ කොමිෂන් සභාවේ අවසන් වාර්තාව ජනාධිපති ගෝඨාභය රාජපක්ෂ වෙත අද පෙරවරුවේ භාර දෙනු ලැබුවා.\nඒ එම කොමිසමේ සභාපති ශ්‍රේෂ්ඨාධිකරණ විනිසුරු ශිරාන් ගුණරත්න විසින්.\nරේගුව සම්බන්ධයෙන් එල්ල වන චෝදනා හා සිදුව ඇති අක්‍රමිකතාවයන් පිළිබඳ විමර්ශන, පරීක්ෂණය සහ වාර්තා කිරීම සඳහා පසුගිය වසරේ පෙබරවාරි 24 වනදා ජනාධිපතිවරයා විසින් සය දෙනෙකුගෙන් යුත් මෙම පරීක්ෂණ කොමිෂන් සභාව පිහිටුවනු ලැබුවා.\nරේගු නිලධාරින්, වෘත්තීය සමිති, ජනතාව ඇතුළු විවිධ පාර්ශවයන්ගෙන් වසරකට ආසන්න කාලයක් තොරතුරු ලබාගෙන නිර්දේශ 117කින් සහ පිටු 530කින් සමන්විත අවසන් වාර්තාව සකස් කර තිබෙනවා.\nමෙම වාර්තාව කඩිනමින් පාර්ලිමේන්තුව වෙත ඉදිරිපත් කරන ලෙසයි එහි දී ජනාධිපතිවරයා නිලධාරින්ට උපදෙස් දී ඇත්තේ.",
       "URL": "https://www.hirunews.lk/307877/රේගුව-පිළිබඳ-ජනාධිපති-පරීක්ෂණ-කොමිසමේ-අවසන්-වාර්තාව-ජනපතිට",
       "Category": "Local News",
       "Parent URL": "https://www.hirunews.lk/local-news.php?pageID=1076"
}