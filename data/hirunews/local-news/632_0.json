{
       "Source": "hirunews",
       "Timestamp": "Saturday, 31 December 2022 - 19:33",
       "Headline": "බිත්තර ආනයනය කරන්නැයි බේකරි හිමියන්ගෙන් ඉල්ලීමක්",
       "News Content": "මෙරට බිත්තර නිෂ්පාදනය යථා තත්ත්වයට පත්වන තුරු ඉන්දියාවෙන් හෝ පාකිස්ථානයෙන් බිත්තර ආනයනය කළ යුතු බව සමස්ත ලංකා බේකරි හිමියන්ගේ සංගමය පවසනවා.\nඑහි සභාපති, එන්.කේ. ජයවර්ධන කියා සිටියේ බිත්තර මිල සැලකිය යුතු ලෙස පහළ නොදැමුවහොත් පාන් හැර සෙසු සියලු‍ බේකරි නිෂ්පාදනවල මිල යළි ඉහළ දැමීමට සිදුවන බවයි.\nමේ වනවිට මෙරට බිත්තර නිෂ්පාදනය ඉල්ලු‍මට සරිලන ලෙස ලබාදීමට නොහැකි තත්ත්වයක පවතින බව සමස්ත ලංකා කුකුළු ව්‍යාපාරිකයින්ගේ සංගමය ද පවසනවා.\nසමස්ත ලංකා කුකුළු ව්‍යාපාරිකයින්ගේ සංගමයේ දත්තවලට අනුව මෙරට දෛනික බිත්තර පරිභෝජනය ලක්ෂ 60ත් 65ත් අතර අගයක පවතිනවා.\nඋත්සව සමයේ දී එය ඉහළ යන්නේ දෛනිකව ලක්ෂ 70ත්, 75ත් අතර ප්‍රමාණයක් දක්වායි.\nකෙසේ වෙතත්, මේ වනවිට මෙරට දෛනික බිත්තර සැපයුම ලක්ෂ 40ක් දක්වා පහත බැස තිබෙනවා.\nඒ අනුව වෙළෙඳ පොළේ බිත්තර මිල ශීඝ්‍රයෙන් ඉහළ යාමත් සමඟ බිත්තර නිෂ්පාදකයින්ගේ සංගම් තීරණය කළේ අතරමැදියන්ගෙන් තොරව රුපියල් 55 බැගින් බිත්තර අලෙවි කිරිම සඳහා ඉදිරිපත් වීමටයි.\nඇතැම් ප්‍රදේශවලට එවැනි ලොරි රථ පැමිණ තිබුණත් ඇතැම් ප්‍රදේශවලට එවැනි ලොරි රථ පැමිණ තිබුණේ නැහැ.\nකෙසේ වෙතත්, මෙම බිත්තර මිල ගැටලු‍ව සම්බන්ධයෙන් සමස්ත ලංකා බේකරි හිමියන්ගේ සංගමය සහ සමස්ත ලංකා කුකුළු ව්‍යාපාරිකයින්ගේ සංගමයේ නියෝජිතයින් අතර මේ වනවිට මතුව ඇත්තේ මත භේදාත්මක තත්ත්වයක්.\nකෙසේ වෙතත්, සමස්ත ලංකා බිත්තර වෙළෙඳ සංගමය පැවසුවේ නිෂ්පාදන වියදම අනුව මේ වනවිට බිත්තරයක් රුපියල් 26ක් වැනි මිලකට අලෙවි කිරීමේ හැකියාව පවතින බවයි.\nඑක් බිත්තරයකින් රුපියල් 35 ක පමණ ලාභයක් නිෂ්පාදකයන්ට හිමිවන බවද ඔහු සඳහන් කළා.",
       "URL": "https://www.hirunews.lk/323975/බිත්තර-ආනයනය-කරන්නැයි-බේකරි-හිමියන්ගෙන්-ඉල්ලීමක්",
       "Category": "Local News",
       "Parent URL": "https://www.hirunews.lk/local-news.php?pageID=632"
}