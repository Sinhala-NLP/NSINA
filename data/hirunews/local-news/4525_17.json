{
       "Source": "hirunews",
       "Timestamp": "Tuesday, 09 May 2017 - 15:06",
       "Headline": "මෝදිගේ සංචාරය වෙනුවෙන් හැටන් බඹර කූඩුත් ඉවත් කරයි",
       "News Content": "ජාත්‍යන්තර වෙසක් උත්සවය සඳහා සහභාගි වන ඉන්දීය අග්‍රාමාත්‍ය නරේන්ද්‍ර මෝදිගේ ශ්‍රී ලංකා සංචාරය හේතුවෙන් හැටන් ප්‍රදේශය ආශ්‍රිතව ඇති බඹර කූඩු ඉවත් කිරීමේ වැඩපිළිවෙලක් මේ වන විට ක්‍රියාත්මකයි.\nඉන්දීය අග්‍රාමාත්‍යවරයා විවෘත කිරීමට නියමිත ග්ලැන්කන් මූලික රෝහල, නෝර්වුඩ් ක්‍රීඩාපිටිය, හැටන් දන්බාර් ක්‍රීඩාංගණය, හැටන් සීඩා ක්‍රීඩාංගණය සහ කොටගල ලංකා කම්කරු කොංග්‍රස් මූලස්ථාන ක්‍රීඩාංගණය අවට පරිසරයේ ඇති බඹර කූඩු විශාල ප්‍රමාණයක් මේ වන විට ඉවත් කර බව සඳහන්.\nහෙලිකොප්ටර් ගොඩ බැස්සවීමේදී බඹර කූඩු ඇවිස්සීමේ අවදානමක් පවතින නිසා  මෙම පියවර ගත් බවයි පොලීසිය සඳහන් කළේ.\nහිරු ප්‍රවෘත්ති අංශය මේ සම්බන්ධයෙන් බිගු සම්පත් සුරැකීමේ සංවිධානයේ ලේකම් තිස්ස බණ්ඩාර තඹවිටගෙන් විමසීමක් කළා.\nමේ වන විට එම බඹර කූඩු ඉවත් කිරීමේ කටයුතුවල නිරත වන බවයි ඔහු කියා සිටියේ.",
       "URL": "https://www.hirunews.lk/160950/මෝදිගේ-සංචාරය-වෙනුවෙන්-හැටන්-බඹර-කූඩුත්-ඉවත්-කරයි",
       "Category": "Local News",
       "Parent URL": "https://www.hirunews.lk/local-news.php?pageID=4525"
}