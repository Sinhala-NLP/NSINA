{
       "Source": "hirunews",
       "Timestamp": "Friday, 16 July 2021 - 17:05",
       "Headline": "T20 ලෝක කුසලානයේ සුපිරි 12ට එක්වීමට ශ්‍රී ලංකාවට රටවල් 3ක් සමග තරග කිරීමට සිදුවෙයි",
       "News Content": "ඕමාන් රාජ්‍යයේදී සැප්තැම්බර් මස 17 වැනි දින සිට නොවැම්බර් මස 14 වැනි දින දක්වා පැවැත්වීමට නියමිත පන්දුවාර 20 ලෝක කුසලාන ක්‍රිකට් තරගාවලියේ කණ්ඩායම් ශ්‍රේණිගත කිරීම් අද නිල වශයෙන් එළිදැක්වුණා.\nඒ අනුව පළමු කාණ්ඩයේ එංගලන්තය, ඔස්ට්‍රේලියාව, දකුණු අප්‍රිකාව සහ බටහිර ඉන්දීය කොදෙව් කණ්ඩායම් තරග වදින අතර දෙවන කාණ්ඩයේ තරග වදින්නේ ඉන්දියාව, පාකිස්ථානය නවසීලන්තය සහ ඇෆ්ගනිස්ථාන යන කණ්ඩායම්.\nශ්‍රී ලංකාව මෙම තරගාවලියේ සුදුසුකම් ලබා ගැනීමේ වටයේ තරගවලදී ඒ කාණ්ඩයෙන් තරග වදින අතර ශ්‍රී ලංකා කණ්ඩායමට අයර්ලන්තය, නෙදර්ලන්තය සහ නැමීබියාව සමග තරග වැදීමට සිදුව තිබෙනවා.\nඑම කාණ්ඩයේ පළමු සහ දෙවැනි ස්ථාන ලබා ගන්නා කණ්ඩායම් දෙක ලෝක කුසලාන තරගාවලිය තුළ සුපිරි කණ්ඩායම් හය අතරට එක් වෙනු ඇති.\nඑමෙන්ම බී කාණ්ඩයෙන් බංග්ලාදේශය, ස්කොට්ලන්තය, පැපුවා නිව් ගිනි රාජ්‍ය සහ ඕමානය තරඟ වදිනවා.\nඒ, බී කාණ්ඩයේ 5 වන සහ 6 වන ස්ථාන වෙන් කරගැනීම සඳහායි.\nකෙසේ වෙතත් ලෝක කුසලාන සුපර් ටුවෙල්ව් කාණ්ඩයට ඇතුළු වීම සඳහා ශ්‍රී ලංකා කණ්ඩායම සහ බංග්ලාදේශ කණ්ඩායම සුදුසුකම් ලැබීමේ තරග වටවලට එක්වෙද්දී ඇෆ්ගනිස්ථාන කණ්ඩායම ICC ප්‍රසාද ලකුණු සටහන අනුව කෙලින්ම සුපර් ටුවෙල්ව් කාණ්ඩයට ඇතුළු වී තිබෙනවා.\nජත්‍යන්තර ක්‍රිකට් කවුන්සිලය මෙම ශ්‍රේණිගත කිරීම සිදු කරනු ලැබුවේ 2021 වර්ෂය මාර්තු මාසයේ එක් එක් කණ්ඩායම් ලබාගෙන සිටි ප්‍රසාද් ලකුණු සංඛ්‍යාව අනුවයි.",
       "URL": "https://www.hirunews.lk/277144/t20-ලෝක-කුසලානයේ-සුපිරි-12ට-එක්වීමට-ශ්‍රී-ලංකාවට-රටවල්-3ක්-සමග-තරග-කිරීමට-සිදුවෙයි",
       "Category": "Local News",
       "Parent URL": "https://www.hirunews.lk/local-news.php?pageID=1816"
}