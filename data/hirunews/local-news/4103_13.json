{
       "Source": "hirunews",
       "Timestamp": "Monday, 29 January 2018 - 13:12",
       "Headline": "පුත්තලමේ - මුතුපන්තිය මුහුදට දියවේ ?",
       "News Content": "පුත්තලම - ආරච්චිකට්ටුව - මුතුපන්තිය දූපත දිනෙන් දින ඛාදනයට ලක්වෙමින් පවතින බව දුපත්වාසීන් පවසනවා.\nවසර කිහිපයක සිට මෙම තත්ත්වය පැවතියද ඊට විසඳුම් ලබාදීමට බලධාරීන් කිසිවෙකුත් මෙතෙක් අපොහොසත් වී ඇති බවටයි ඔවුන් චෝදනා නගන්නේ.\nආණවිලුන්දාව - රම්සා අභයභූමිය ආසන්නයේ පිහිටා ඇති මෙම දූපත නැගෙනහිරින් හැමිල්ටන් ඇළටද, බටහිරින් මුහුදටද මැදිව පවතිනවා.\nපවුල් 150 ක් පමණ මුතුපන්තිය දූපතේ ජීවත්වන අතර, ඔවුන්ගේ ප්‍රධාන වෘත්තිය වී ඇත්තේ ධීවර කර්මාන්තයයි.\nදෙස් විදෙස් සංචාරකයන් රැසක් දූපත නැරඹීම සඳහා දෛනිකව පැමිණෙන බවයි වාර්තාවන්නේ.\nමේ අතර මන්නාරම - මනන්තිපිට්ටි ගම්මානයේ වෙසෙන පවුල් 69 කට එම ප්‍රදේශවලින් ඉවත්වන ලෙසට පුරාවිද්‍යා දෙපාර්තමේන්තුව දැනුම්දී ඇති බව වාර්තා වනවා.\n2000 වසරේදී පුරාවිද්‍යා දෙපාර්තමේන්තුව විසින් මෙම ප්‍රදේශය නටඹුන් සහිත පුරාවිද්‍යාත්මක වටිනාකමක් සහිත ප්‍රදේශයක් ලෙස හඳුනාගෙන ඇති බැවින් මෙලෙස එහි ජීවත්වන පවුල්වලට ඉවත්වන ලෙස දැනුම්දී ඇති බව සඳහන්.\nකෙසේ වෙතත් මේ සම්බන්ධයෙන් හිරු ප්‍රවෘත්ති අංශය පුරාවිද්‍යා අධ්‍යක්ෂක ජනරාල් මහාචාර්ය ජී.බී. මණ්ඩාවලගෙන් විමසීමක් කළා.\nඔහු කියා සිටියේ පුරාවිද්‍යාත්මක වටිනාකමකින් යුත් ප්‍රදේශයක් ලෙස මෙම භූමි ප්‍රදේශය හඳුනාගෙන ඇති බවයි.\nකෙසේ වෙතත් ඒ පිළිබඳව දැනුවත් නොවීම හේතුවෙන් ප්‍රාදේශීය ලේකම්වරයා මෙම ප්‍රදේශයේ ඉඩම් ජනතාවට ලබාදී ඇති බවයි පුරාවිද්‍යා අධ්‍යක්‍ෂ ජනරාල්වරයා ප්‍රකාශ කළේ.\nඒ අනුව එම පදිංචිකරුවන් ඉවත් කර පුරාවිද්‍යා භූමිය සංරක්ෂණය කිරීමට කටයුතු කර තිබෙනවා.\nඉවත් කෙරුණු ජනතාව වෙනත් ස්ථානවල පදිංචි කිරීමට පියවර ගෙන ඇති බවයි පුරාවිද්‍යා අධ්‍යක්‍ෂ ජනරාල් මහාචාර්ය ජී.බී. මණ්ඩාවල වැඩිදුරටත් කියා සිටියේ.",
       "URL": "https://www.hirunews.lk/182318/පුත්තලමේ-මුතුපන්තිය-මුහුදට-දියවේ",
       "Category": "Local News",
       "Parent URL": "https://www.hirunews.lk/local-news.php?pageID=4103"
}