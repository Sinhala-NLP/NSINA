{
       "Source": "hirunews",
       "Timestamp": "Thursday, 02 May 2019 - 8:30",
       "Headline": "කෝටි 700 මැණික් සහ දියමන්ති කොල්ලයේ තවත් සැකකරුවෙකු අල්ලයි",
       "News Content": "මහරගම - ඇරැව්වල ප්‍රදේශයේදී සිදුවූ රුපියල් කෝටි 700 යේ මැණික් හා දියමන්ති කොල්ලයේ තවත් සැකකරුවෙකු අත්අඩංගුවට ගෙන තිබෙනවා.\nසංවිධානාත්මක අපරාධ නිවාරණ කොට්ඨාශය විසින් සැකකරු අත්අඩංගුවට ගෙන ඇත්තේ මීපේ ප්‍රදේශයේදියි.\n28 හැවිරිදි සැකකරු පාදුක්ක ප්‍රදේශයේ පදිංචිකරුවෙකු බවයි පොලීසිය සඳහන් කළේ.\nසංවිධානාත්මක අපරාධ කොට්ඨාශයේ නිලධාරීන් පසුව සැකකරුගෙන් කළ වැඩිදුර ප්‍රශ්න කිරීම්වලදී හෙළිවී ඇත්තේ දියමන්තිය සහ මැණික් මිලදී ගැනීමට පැමිණ සිටි විදේශිකයා පැහැරගැනීමට සම්බන්ධ වී ඇති බවයි.\nපොලිස් ඇදුමින් සැරසී පැමිණි පිරිසක් ගිනි අවි පෙන්වා පන්නිපිටිය - ඇරැව්වල ප්‍රදේශයේ මැණික් ව්‍යාපාරිකයෙකුගෙන් මෙම දියමන්තිය සහ මැණික් තොගය පැහැර ගෙන ගොස් තිබුණේ පසුගිය වසරේ නොවැම්බර් 05  වනදායි.\nකොල්ලයට සම්බන්ධ ප්‍රධාන සැකකරු වන කැළුම් ඉන්දික හෙවත් 'කැවුමා' නැමැත්තා කිරිබත්ගොඩ ප්‍රදේශයේදි පොලීසිය අත්අඩංගුවට ගත් අතර ඔහු මේ වනවිට රක්ෂිත බන්ධනාගාර ගතවයි පසුවන්නේ.\nමාකඳුරේ මධුෂ්ගේ ප්‍රධානතම සමීපතමයෙකු ලෙසද කැවුමා සැළකෙන අතර, මධුෂ්ගේ උපදෙස් මත මෙම කොල්ලය සිදුකර ඇති බවටයි විමර්ශනවලදී හෙළිවුණේ.",
       "URL": "https://www.hirunews.lk/215580/කෝටි-700-මැණික්-සහ-දියමන්ති-කොල්ලයේ-තවත්-සැකකරුවෙකු-අල්ලයි",
       "Category": "Local News",
       "Parent URL": "https://www.hirunews.lk/local-news.php?pageID=3373"
}