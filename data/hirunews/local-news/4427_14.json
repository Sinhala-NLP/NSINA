{
       "Source": "hirunews",
       "Timestamp": "Tuesday, 11 July 2017 - 13:04",
       "Headline": "ඩෙංගු රෝගීන්ට කොළඹ ජාතික රෝහලේ අවස්ථාවක්",
       "News Content": "ඩෙංගු රෝගීන්ගේ තදබදයක් පවතින රෝහල්වලට ඇතුලත් කරගත නොහැකි රෝගීන් කොළඹ ජාතික රෝහලට ඇතුලත් කර ගත හැකි බව එම රෝහලේ අධ්‍යක්ෂ වෛද්‍ය අනිල් ජාසිංහ ප්‍රකාශ කළා.\nහිරු ප්‍රවෘත්ති අංශයට අදහස් දක්වමින් ඔහු කියා සිටියේ ඩෙංගු රෝගීන් සඳහා වෙන්වූ නව වාට්ටුව හේතුවෙන් රෝගීන් සඳහා එම රෝහලේ තවත් ඉඩකඩ පවතින බවයි.\nඩෙංගු රෝගය සම්බන්ධයෙන් වන ප්‍රාදේශීය දත්ත වාර්තා දිනපතා ප්‍රාදේශීය සහ පළාත් ආයතනවලින් ලබා ගැනීමට සෞඛ්‍ය අමාත්‍යවරයා, සෞඛ්‍ය අධ්‍යක්ෂ ජනරාල්වරයාට සහ සෞඛ්‍ය ලේකම්වරයාට  උපදෙස් ලබාදී තිබෙනවා.\nවසංගත රෝග විද්‍යා අංශයේ වාර්තාවලට අනුව ගතවූ මාස හතක කාලය තුළ ඩෙංගු රෝගීන් 80,732 ක් දිවයිනේ විවිධ ප්‍රදේශවලින් වාර්තාවී තිබෙනවා.\nඉන් සියයට 43.2 ක් බස්නාහිර පළාතෙන් වාර්තා වනවා.\nඑමෙන්ම පුද්ගලයින් 240කට අධික පිරිසක් ඩෙංගු රෝගය හේතුවෙන් මේ වන විට මිය ගොස් ඇති බවයි සෞඛ්‍ය අංශ සඳහන් කළේ.\nමේ අතර, ජනාධිපති මෛත්‍රීපාල සිරිසේනගේ උපදෙස් මත ඉදිකළ මීගමුව දිස්ත්‍රික් රෝහලේ ඩෙංගු රෝගී වාට්ටු දෙකෙහි ඉදිකිරීම් මේ වනවිට අවසන් අදියරට පැමිණ තිබෙනවා.\nඑම වාට්ටු සඳහා අවශ්‍ය ඇදන් සැපයීමෙන් අනතුරුව ලබන සතිය ඇතුලත රෝගීන් ඇතුලත් කර ගැනීම ආරම්භ කළ හැකි බවයි රෝහල් අධ්‍යක්ෂිකා වෛද්‍ය නිලන්ති පතිරණ ප්‍රකාශ කළේ.\nරෝහලේ කාර්ය මණ්ඩලය ප්‍රමාණවත් නොවීම හේතුවෙන් ත්‍රිවිධ හමුදාවේ වෛද්‍ය සහ හෙද කාර්ය මණ්ඩලවල සහය ද එම රෝහල වෙත ලබාගෙන ඇති බව සඳහන්.\nඑමෙන්ම ඩෙංගු රෝගීන් වැඩි වශයෙන් මිය ගොස් ඇත්තේ නිසි වේලාවට අවශ්‍ය වෛද්‍ය ප්‍රතිකාර ලබා නොගැනීම හේතුවෙන් බව සෞඛ්‍ය අධ්‍යක්ෂ ජනරාල් වෛද්‍ය ජයසුන්දර බණ්ඩාර ප්‍රකාශ කළා.\nඔහු මේ බව කියා සිටියේ කොළඹ ඊයේ (10) පැවැති උත්සවයකට එක්වෙමින්.",
       "URL": "https://www.hirunews.lk/165608/ඩෙංගු-රෝගීන්ට-කොළඹ-ජාතික-රෝහලේ-අවස්ථාවක්",
       "Category": "Local News",
       "Parent URL": "https://www.hirunews.lk/local-news.php?pageID=4427"
}