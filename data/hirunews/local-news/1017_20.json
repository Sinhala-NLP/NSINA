{
       "Source": "hirunews",
       "Timestamp": "Saturday, 16 July 2022 - 9:30",
       "Headline": "අද ලැබුණු ඩීසල් තොගයේ මේ වනවිට තත්ත්ව පරීක්ෂාවක් - තෙල් දෙන්නත් ජාතික ඉන්ධන බලපත්‍රයක් අද",
       "News Content": "මෙරටට අද (16) දිනයේ පැමිණීමට නියමිත තිබූ පළමු ඩීසල් තොගය ලැබී ඇති බවට බලශක්ති අමාත්‍ය කංචන විජේසේකර පවසනවා.\nසිය නිල ට්විටර් ගිණුමෙහි සටහනක් තබමින් අමාත්‍යවරයා සඳහන් කළේ, එම ඩීසල් තොගය අද අලුයම කොළඹට පැමිණි බවත්, මේ වනවිට එහි තත්ත්ව සාම්පල පරීක්ෂා කෙරෙන බවයි.\nඑමෙන්ම දෙවැනි ඩීසල් තොගය අද පැමිණෙන බවත්, එය ද මෙම ක්‍රියාපටිපාටියට අනුව තත්ත්ව පරීක්ෂාවට ලක් කරන බව ද අමාත්‍යවරයා පවසනවා.\nපළමු වෙනි පෙට්‍රල් තොගය ද ජූලි 18-19 යන දෙදින තුළ මෙරටට පැමිණීමට නියමිතයි.\nඑමෙන්ම අදාළ නෞකා තුන සඳහා ම අවශ්‍ය කරන ගෙවීම් කටයුතු සිදු කර අවසන් බව ද අමාත්‍යවරයා වැඩිදුරටත් සඳහන් කරනවා.\nමේ අතර අද දිනයේ දී ඉන්ධන අර්බුදයට ප්‍රායෝගික විසඳුමක් තාක්ෂණය භාවිතයෙන් හඳුන්වාදීමට නියමිතයි.\nඑය ජාතික ඉන්ධන බලපත්‍රයයි.\nඑම වැඩසටහන අද (16) පස්වරු 12.30ට ඇරඹීමට නියමිතයි.\nමෙම බලපත්‍රයෙන් සහතික කරනු ලැබූ ඉන්ධන කෝටාවක් වෙන් කෙරෙනු ඇති.\nජාතික හැඳුනුමපත, වාහන බලපත්‍ර අංකය, වාහනයේ චැසි අංකය සහ විස්තර සත්‍යාපනය කරනු ලැබූ QR කේතයක් ද ලැබෙනවා.\nඒ අනුව ඉන්ධන ලැබෙනුයේ අංක තහඩුවේ අවසාන ඉලක්කම් දෙක අනුව සතියට දෙදිනකි.",
       "URL": "https://www.hirunews.lk/310108/අද-ලැබුණු-ඩීසල්-තොගයේ-මේ-වනවිට-තත්ත්ව-පරීක්ෂාවක්-තෙල්-දෙන්නත්-ජාතික-ඉන්ධන-බලපත්‍රයක්-අද",
       "Category": "Local News",
       "Parent URL": "https://www.hirunews.lk/local-news.php?pageID=1017"
}