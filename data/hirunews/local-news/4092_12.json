{
       "Source": "hirunews",
       "Timestamp": "Monday, 05 February 2018 - 14:01",
       "Headline": "අර්ජුන් ඇලෝසියස්ගේ මත්පැන් සමාගමේ නිෂ්පාදන අත්හිටුවයි",
       "News Content": "පර්පෙචුවල් ටෙ‍්‍රෂරීස් සමාගමේ හිමිකාරිත්වය දරණ අර්ජුන් ඇලෝසියස්ට අයත් මත්පැන් සමාගමේ නිෂ්පාදන කටයුතු වහාම ක්‍රියාත්මක වන පරිදි අත්හිටුවා තිබෙනවා.\nසුරාබදු දෙපාර්තමේන්තුව සඳහන් කළේ නියමිත කාලසීමාවේ බදු ගෙවීම පැහැර හැරීම හේතුවෙන් එහි නිෂ්පාදන කටයුතු අත්හිටුවීමට තීරණය කර ඇති බවයි.\nමේ අතර, අත්අඩංගුවට ගනු ලැබූ පර්පෙචුවෙල් ටෙ‍්‍රෂරීස් සමාගමේ හිමිකරු අර්ජුන් ඇලෝසියස් සහ එහි ප්‍රධාන විධායක නිලධාරී කසුන් පලිසේන මේ මස 16 වනදා දක්වා යළි රක්ෂිත බන්ධනාගාර ගතකිරීමට කොටුව මහේස්ත්‍රාත් ලංකා ජයරත්න අද (05) නියෝග කළා.\nඅපරාධ පරීක්ෂණ දෙපාර්තමේන්තුව ඊයේ (04) පෙරවරුවේ අත්අඩංගුවට ගත් සැකකරුවන් රාත්‍රියේ කොටුව මහේස්ත්‍රාත්වරිය වෙත ඉදිරිපත් කිරීමෙන් අනතුරුව අද දක්වා රක්ෂිත බන්ධනාගාර ගත කෙරුණු අතර ඒ අනුවයි ඔවුන් අද යළි මහේස්ත්‍රාත්වරිය වෙත ඉදිරිපත් කරනු ලැබුවේ.\nඑහිදී සැකකරුවන් වෙනුවෙන් පෙනී සිටි ජනාධිපති නීතිඥ කාලිංග ඉන්ද්‍රතිස්ස, සිය සේවාදායකයන් වෙනුවෙන් ඇප ඉල්ලා සිටියා.\nඑහෙත් සැකකරුවන් දෙදෙනා 2016 වසරේ වත්මන් මහබැංකු අධිපතිවරයා කළ පැමිණිල්ලකට අනුව පොදු දේපළ පනත යටතේ වන චෝදනා මත අත්අඩංගුවට ගෙන ඇති බව අතිරේක සොලිසිටර් ජනරාල් යසන්ත කෝදාගොඩ එහිදී ප්‍රකාශ කළා.\nඑම නිසා සැකකරුවන්ට ඇප ලබාදීමට නොහැකි බවයි ඔහු සඳහන් කර සිටියේ.\nඒ අනුව ඇප ඉල්ලීමට අදාළව අනිද්දා ලිඛිතව කරුණු දක්වන ලෙස මහේස්ත්‍රාත්වරිය විත්තියේ නීතිඥයන්ට දැනුම් දුන්නා.",
       "URL": "https://www.hirunews.lk/182947/අර්ජුන්-ඇලෝසියස්ගේ-මත්පැන්-සමාගමේ-නිෂ්පාදන-අත්හිටුවයි",
       "Category": "Local News",
       "Parent URL": "https://www.hirunews.lk/local-news.php?pageID=4092"
}