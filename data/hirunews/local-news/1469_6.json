{
       "Source": "hirunews",
       "Timestamp": "Sunday, 26 December 2021 - 13:14",
       "Headline": "ත්‍රිකුණාමලයේ තෙල් ටැංකි සංකීර්ණය ඒකාබද්ධව සංවර්ධනය කිරීමේ වැඩපිළිවෙලක් (වීඩියෝ)",
       "News Content": "ත්‍රිකුණාමලයේ තෙල් ටැංකි සංකීර්ණය, ලංකා ඛනිජතෙල් නීතිගත සංස්ථාව සහ ලංකා අයි.ඕ.සී. සමාගම සමඟ ඒකාබද්ධව සංවර්ධනය කිරීමේ වැඩපිළිවෙලක් ක්‍රියාත්මක කෙරෙනවා.\nඑය මේ වනවිට සාකච්ඡා මට්ටමේ පවතින බවයි ඛනිජ තෙල් නීතිගත සංස්ථාවේ සභාපති සුමිත් විජේසිංහ හිරු ප්‍රවෘත්ති අංශයට සඳහන් කළේ.\nත්‍රිකුණාමල තෙල් ටැංකි සංකීර්ණයේ ටැංකි 99 ක් පවතින අතර, ඉන් 14 ක් මේ වනවිට පවතින්නේ ඉන්දියන් ඔයිල් සමාගම සතුවයි.\nඅනෙකුත් තෙල් ටැංකි 85 ක් භාවිතයට නොගෙන පවතිනවා. ඒ අනුව භාවිතයට නොගෙන පවතින තෙල් ටැංකිවලින් ටැංකි 24 ක් ඛනිජ තෙල් නීතිගත සංස්ථාවේ පරිහරණයට ගැනීමට සාකච්ඡා සිදුවන බවටයි තොරතුරු වාර්තාවන්නේ.\nඑසේම භාවිතයට නොගන්නා තෙල් ටැංකිවලින් ටැංකි 61 ක් ඉන්දීය ඔයිල් සමාගම සහ ඛනිජ තෙල් නීතිගත සංස්ථාව ඒකාබද්ධව සංවර්ධනය කිරීමටද යෝජනා වී ඇති බව සඳහන්.\nඒ සඳහා ලංකා ඛනිජ තෙල් සංස්ථාවේ නව අනුබද්ධ සමාගමක් පිහිටුවීමට ද යෝජනා වී තිබෙනවා.\nකෙසේ නමුත් මෙම යෝජනා තවදුරටත් සාකච්ඡා මට්ටමේ පවතින අතර, ඒ පිළිබඳ එකඟත්වයකට පැමිණි පසු අමාත්‍ය මණ්ඩල අනුමැතිය ලබාගැනීමට කටයුතු කෙරෙනු ඇති.\nමේ අතර ඉන්ධන මිල ඉහළ යාමට විරෝධය පළ කරමින් ඊයේ රාත්‍රියේ පන්දම් දල්වමින් සහ අද දිනයේත් ප්‍රදේශ රැසකම තවත් විරෝධතා සංවිධාන කර තිබුණා.\nඑසේම බලපිටිය ප්‍රදේශයේ ධීවර ක්‍ෂේත්‍රයේ නිරතවන පිරිසක්ද සිය ධීවර යාත්‍රා ඉදිරිපිට සිටිමින් අද විරෝධතාවක නිරතවුණා.",
       "URL": "https://www.hirunews.lk/292170/ත්‍රිකුණාමලයේ-තෙල්-ටැංකි-සංකීර්ණය-ඒකාබද්ධව-සංවර්ධනය-කිරීමේ-වැඩපිළිවෙලක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1469"
}