{
       "Source": "hirunews",
       "Timestamp": "Saturday, 15 July 2023 - 8:19",
       "Headline": "බදු එකතු කිරීමේ ක්‍රියාවලිය විධිමත් කිරීමට ක්‍රම සහ විධි කාරක සභාවේ සහය",
       "News Content": "බදු එකතු කිරීමේ ක්‍රියාවලිය විධිමත් කිරීමට අවශ්‍ය තාක්ෂණික මග පෙන්වීම සහ සහයෝගය ලබාදීමට සිය කාරක සභාව සූදානම් බව ක්‍රම සහ විධි කාරක සභාවේ සභාපති පාර්ලිමේන්තු මන්ත්‍රී පාඨලී චම්පික රණවක පවසනවා.\nඒ සඳහා අවශ්‍ය ඉදිරි කටයුතු සම්පාදනය සඳහා පියවර ගන්නා ලෙසයි සභාපතිවරයා ආදායම් බදු කොමසාරිස් ජනරාල් ඩී.ආර්.එස්. හපුආරච්චිට දැනුම් දුන්නේ.\nක්‍රම සහ විධි කාරක සභාවේ නියෝජිතයන් පසුගියදා දේශීය ආදායම් දෙපාර්තමේන්තුවේ නිරීක්ෂණ චාරිකාවකටද එක්වූ අතර, ඊට පාර්ලිමේන්තු මන්ත්‍රී ආචාර්ය හර්ෂ ද සිල්වාද එක්ව සිටියා.\nරජයට ආදායම් ලබාදෙන ප්‍රධානතම ආයතනයක් ලෙස දේශීය ආදායම් දෙපාර්තමේන්තුවේ පවතින දුර්වලතා හඳුනාගනිමින් රාජ්‍ය බදු ආදායම ඉහළ නැංවීමට සහ බදු ගෙවන්නන්ට කාර්යක්ෂම සේවාවක් ලබාදීමට අදාළ නිර්දේශ ඉදිරිපත් කිරීම මෙම නිරීක්ෂණ චාරිකාවේ අරමුණයි.\nආදායම් බදු එකතු කිරීම සදහා දැනට භාවිතා කරන පද්ධතිය සහ එහි ක්‍රියාකාරීත්වය පිළිබද විමසා සිටි කාරක සභා සභාපතිවරයා ප්‍රකාශ කළේ මෙම පද්ධතියේ යාවත්කාලීන වීම් සමග කාර්ය මණ්ඩලයටද නිසි පුහුණුවක් ලබාදීම අත්‍යවශ්‍ය බවයි.\nඑසේම බැංකු පද්ධතිය, ශ්‍රී ලංකා රේගුව, මෝටර් රථ ප්‍රවාහන දෙපාර්තමේන්තුව, සුරාබදු දෙපාර්තමේන්තුව, ආගමන හා විගමන දෙපාර්තමේන්තුව, පුද්ගලයන් ලියාපදිංචි කිරීමේ දෙපාර්තමේන්තුව සහ ඉඩම් ලියාපදිංචි කිරීමේ කාර්යාලය යන ආයතන සමග දේශීය ආදායම් දෙපාර්තමේන්තුව කඩිනමින් ඒකාබද්ධ කිරීමේ අවශ්‍යතාවද මෙහිදී අවධාරණය කෙරුණා",
       "URL": "https://www.hirunews.lk/341254/බදු-එකතු-කිරීමේ-ක්‍රියාවලිය-විධිමත්-කිරීමට-ක්‍රම-සහ-විධි-කාරක-සභාවේ-සහය",
       "Category": "Local News",
       "Parent URL": "https://www.hirunews.lk/local-news.php?pageID=183"
}