{
       "Source": "hirunews",
       "Timestamp": "Friday, 07 August 2020 - 19:21",
       "Headline": "නවකයන් 5 දෙනෙකු ප්‍රථමයන් වෙයි (වීඩියෝ)",
       "News Content": "මෙවර මහ මැතිවරණයේ ප්‍රතිඵල නිකුත් වීමත් සමග සුවිශේෂතා රැසක්ම, හදුනාගත හැකියි.\nඒ අනුව, නවකයෙකු ලෙස මාතර දිස්ත්‍රික්කයෙන් ශ්‍රී ලංකා පොදුජන පෙරමුණින් තරග කල නිපුණ රණවක සියල්ලන් අභිභවා එම දිස්ත්‍රික්කයේ ප්‍රථම ස්ථානයට පත්වෙමින් පාර්ලිමේන්තුවට තේරීම විශේෂත්වයක්.\nඑමෙන්ම, කොළඹින් පළමුවරට තරග කරමින් රියර් අද්මිරාල් සරත් වීරසේකර ශ්‍රී ලංකා පොදුජන පෙරමුණේ මනාප ලැයිස්තුවේ ප්‍රථම ස්ථානයට පැමිණියා.\nඑසේම ගම්පහ දිස්ත්‍රික්කය නියෝජනය කරමින් ශ්‍රී ලංකා පොදුජන පෙරමුණින් මුල්වරට තරග කල අචාර්ය නාලක ගොඩහේවා මුල්තැනට පත්වීමද විශේෂත්වයක් වනවා.\nඌව පළාත් හිටපු ප්‍රධාන අමාත්‍ය ශෂීන්ද්‍ර රාජපක්ෂ පොදුජන පෙරමුණෙන් මොණරාගල දිස්ත්‍රික්කයට තරග කල අතර ඔහුද එම දිස්ත්‍රික්කයේ ප්‍රථමයා ලෙස මුල්වරට පාර්ලිමේන්තුවට තේරීපත්ව සිටිනවා.\nමීට අමතරව ශ්‍රී ලංකා පොදුජන පෙරමුණේ නුවර එළිය දිස්ත්‍රික්කය සදහා තරග කල හිටපු අමාත්‍ය ආරුමුගන් තොන්ඩමාන්ගේ පුත් ජීවන් තොන්ඩමාන් ද එම දිස්ත්‍රික්කයේ ප්‍රථමයා ලෙස මුල්වරට පාර්ලිමේන්තුවට තේරීපත්වුනා.\nඑසේම, මඩකලපුව දිස්ත්‍රික්කයට ඉලංගෙයි තමිල් අරසු පක්ෂය නියෝජනය කරමින් තරග කල රාහුල් රාජපුත්තිරන් නවකයෙකු ලෙස පාර්ලිමේන්තුවට තේරීපත්ව ඇත්තේ එම දිස්ත්‍රික්කයේ ප්‍රථමයා වෙමින්.\nමේ අතර, මෙවර පාර්ලිමේන්තුවට සුදුසුකම් ලැබූවන් අතර පියපුතු යුවල කිහිපයක්ම හදුනාගත හැකි වනවා.\nශ්‍රී ලංකා පොදුජන පෙරමුණේ නායක අග්‍රාමාත්‍ය මහින්ද රාජපක්ෂ කුරුණැගලින් පාර්ලිමේන්තුවට තේරීපත්වු අතර ඔහුගේ පුත් නාමල් රාජපක්ෂ පාර්ලිමේන්තුවට සුදුසුකම් ලැබුවේ හම්බන්තොට දිස්ත්‍රික්කයට තරග කරමින්.\nඔවුන් දෙදෙනාම අදාල දිස්ත්‍රික්කවල පියපුතුන් ලෙස පළමු තැනට පැමිණිම විශේෂත්වයක්.\nජනක බණ්ඩාර තෙන්නකෝන් සහ ඔහුගේ පුත් ප්‍රමිත බණ්ඩාර තෙන්නකෝන් මෙවර පාර්ලිමේන්තුවට පියපුතුන් ලෙස තේරීපත්වුයේ මාතලේ දිස්ත්‍රික්කයෙන් තරග කරමින්.\nචමල් රාජපක්ෂ හම්බන්තොට දිස්ත්‍රික්කයෙන් ජයග්‍රහණය කර පාර්ලිමේන්තුවට තේරීපත් වද්දී ඔහුගේ පුත් ශෂින්ද්‍ර රාජපක්ෂ පාර්ලිමේන්තු වරම් ලබාගත්තේ මොනරාගල දිස්ත්‍රික්කයෙන්.\nතවත් පියපුතුන් දෙපලක් ලෙස මෙවර මහමැතිවරණයට රාජිත සේනාරත්න සහ චතුර සේනාරත්න තරග කලද චතුර සේනාරත්නට මැතිසභයේ වරම් හිමිවුයේ නැහැ.\nමේ අතර, හිටපු පාර්ලිමේන්තු මන්ත්‍රී රංජිත් ද සොයිසා ගේ අභාවයෙන් පසු ව ඔහුගේ බිරිඳ මුදිතා ප්‍රෂාන්ති ද සිල්වා මුල්වරට පාර්ලිමේන්තුවට තරග කල අතර ඇයට පාර්ලිමේන්තු වරම් හිමිවුනා.\nකෙසේ වෙතත් , එක්සත් ජාතික පක්ෂයේ දයාගමගේ කොළඹ දිස්ත්‍රික්කයෙන් හා ඔහුගේ බිරිඳ අනෝමා ගමගේ දිගාමඩුල්ල දිස්ත්‍රික්කයෙන් තරග කල ද, ඔවුන් දෙදෙනාටම ජයග්‍රහණය කිරීමට හැකිවුයේ නැහැ.\nමේ අතර, කලාකරුවන් වු උද්දික ප්‍රේමරත්න සහ ගීතා කුමාරසිංහ අනුරාධපුර සහ ගාල්ල දිස්ත්‍රික්ක නියෝජනය කරමින් මෙවර පාර්ලිමේන්තුවට තේරීපත්වු අතර මාධ්‍යවේදියෙකු ලෙස කටයුතු කල සංජීව එදිරිමාන්න ද මෙවර පාර්ලිමේන්තුවට තේරීපත්වුයේ කළුතර දිස්ත්‍රික්කයෙන්.",
       "URL": "https://www.hirunews.lk/247320/නවකයන්-5-දෙනෙකු-ප්‍රථමයන්-වෙයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2533"
}