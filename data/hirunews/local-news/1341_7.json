{
       "Source": "hirunews",
       "Timestamp": "Tuesday, 22 February 2022 - 13:13",
       "Headline": "නුග ගසක් බිලිගත් ජීවිතය (ඡායාරූප)",
       "News Content": "​තලවාකැලේ - ළිඳුල ප්‍රදේශයේ මාර්ගයක් අසල පිහිටි නුග ගසක් අනාරක්ෂිත ලෙස කැපීමට යාමේදී එම ගසට යට වී පුද්ගලයෙකු ජීවිතක්ෂයට පත්ව තිබෙනවා.\nඅදාළ සිද්ධියට විරෝධය පළ කරමින් වතු කම්කරුවන් පැය 3කට ආසන්න කාලයක් මාර්ගය හරස් කරමින් විරෝධය පළ කළ අතර පසුව පොලිසි විසින් සැකකරුවන් තිදෙනෙකු අත්අඩංගුවට ගැනීමට කටයුතු කර තිබුණා.\nතලවාකැලේ ලිඳුල මල්ලිඅප්පුව ප්‍රදේශයේ ප්‍රධාන මාර්ගයේ කෝවිලක් අසල පිහිටි වසර 150ක් පමණ පැරණි නුග ගසක අතු කිහිපයක් අවස්ථා කිහිපයකදී ප්‍රධාන මාර්ගයට කඩා වැටී තිබුණා.\nමේ හේතුවෙන් ගසෙහි අතු කපා ඉවත් කිරීමට ප්‍රදේශයේ ග්‍රාම නිලධාරීවරයා අදාළ ආයතනවලට සහ ගස අසළ පදිංචිකරුවන්ට අවසර ලබා දී තිබෙනවා.\nඑම අවසරය අනුව නුගගස අසළ ප්‍රදේශයේ නිවාස හිමිකරුවන් පිරිසක් ගසෙහි අතු කපා ඉවත් කිරීමට කටයුතු කර තිබුණේ ආනරක්ෂිත ආකාරයෙන්.\nඑහිදි දිරා ගිය අත්තක් ප්‍රධාන මාර්ගයට කඩා වැටී ඇති අතර එම අවස්ථාවේ ඒ අසළින් යතුරුපැදියක ගමන් කරමින් සිටි පුද්ගලයෙකු අනතුරට ලක්වී ජීවිතක්ෂයට පත්ව තිබෙනවා.\nමෙලෙස මියගොස් ඇත්තේ තලවාකැලේ ලොගි වත්තේ පදිංචිව සිටි වේලුසාමි මහේෂ්වරන් නමැති පාසල් ගුරුවරයෙක්.\nගසෙහි අත්ත කඩා වැටීමෙන් තවත් ත්‍රිරෝද රථයකට සහ විදුලි රැහැන් පද්ධතියටද දැඩි හානි සිදුව තිබුණා.\nඅදාළ සිද්ධියට විරෝධය පළ කරමින් ලොගිවත්තේ වතු කම්කරුවන් පිරිසක් ප්‍රධාන මාර්ගය අවහිර කරමින් ඊයේ රාත්‍රියේ පැය 3කට ආසන්න කාලයක් උද්ඝෝෂණයක ද නිරත වුණා.\nපසුව ගස කපා දැමු පුද්ගලයින් තිදෙනෙකු අත්අඩංගුවට ගැනීමත් සමග පිරිස විසිර ගොස් තිබෙනවා.",
       "URL": "https://www.hirunews.lk/297705/නුග-ගසක්-බිලිගත්-ජීවිතය-ඡායාරූප",
       "Category": "Local News",
       "Parent URL": "https://www.hirunews.lk/local-news.php?pageID=1341"
}