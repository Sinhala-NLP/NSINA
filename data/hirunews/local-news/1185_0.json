{
       "Source": "hirunews",
       "Timestamp": "Saturday, 07 May 2022 - 19:12",
       "Headline": "ගෑස් අර්බුදය තවත් මාසයක් (වීඩියෝ)",
       "News Content": "දිවයින පුරා පවතින ගෑස් හිඟය නිමාවට පත්වීම සඳහා තවත් මාසයක පමණ කාලයක් ගතවනු ඇති බව ලිට්රෝ සමාගමේ සභාපති විජිත හේරත් ප්‍රකාශ කළා.\nඒ අනුව ඉදිරි සතියේදී මෙටි්‍රක් ටොන් 3500 බැගින් රැගත් නෞකා දෙකක් දිවයිනට පැමිණීමට නියමිතව ඇති බවද සභාපතිවරයා සඳහන් කළා.\nදෛනිකව මේ වනවිට ගෑස් සිලින්ඩර් 4000 ක් පමණක් නිකුත් කිරීමට ලිට්රෝ සමාගම තීරණය කර තිබෙනවා.\nකෙසේ වෙතත්, තවදුරටත් ජනතාව ගෑස් ලබා නොගැනීමට අපහසුතාවයට පත්වන අයුරු දැකගත හැකියි.\nඒ හේතුවෙන් පාරිභෝගිකයින් ගෑස් ඉල්ලා මාර්ග අවහිර කරමින් අද දිනයේත් විරෝධතාවල නිරත වුණා.\nගෑස් ඉල්ලා සිදුකළ විරෝධතාවක් හේතුවෙන් කොළඹ - ආමර් වීදිය අවට අද දහවල් රථවාහන තදබදයක් හට ගත්තා.\nඑසේම, ගෑස් ඉල්ලා මාර්ග අංක 174 කොට්ටාව - බොරැල්ල මාර්ගය පැලවත්ත මංසන්ධියෙන් අවහිර කරමින් ද ප්‍රදේශවාසීන් විරෝධතාවක නිරත වූ අතර, ජම්පටාවීථියද අවහිර කරමින් ප්‍රදේශවාසීන් ගෑස් ඉල්ලා විරෝධතාවක නිරත වුණා.\nගෑස් ලබාදෙන ලෙස ඉල්ලා සිදුකළ විරෝධතාවක් නිසා කොළඹ - මීගමුව ප්‍රධාන මාර්ගය අද පෙරවරුවේ මහබාගේ මංසන්ධියෙන්ද අවහිර වී තිබුණා.\nමේ අතර, කොළඹ නගර සීමාවේ පිහිටි ඉන්ධන පිරවුම්හල් කරන ලද සියලුම පෙට්රල් ඇණවුම් බෙදාහැරීමට මේ වනවිට පියවර ගෙන ඇති බව ඛනිජ තෙල් තොග ගබඩා පර්යන්ත සමාගම පවසනවා.\nඑහි උසස් නිලධාරියෙකු කියා සිටියේ ඒ අනුව පිරවුම්හල් වෙතින් කරන ලද ඉල්ලීම්වලට අනුව අදාළ ඉන්ධන තොග බෙදාහැරීමට අද දිනයේදී පියවර ගත් බවයි.\nඑසේම, අද දිනයේදී පිරවුම්හල් වෙතින් ලැබී ඇති ඇණවුම් සියල්ලම බෙදාහැර අවසන් කිරීමට කටයුතු කරන බවද එම ප්‍රකාශකයා සඳහන් කළා.\nඒ අනුව, මේ වනවිට ඔක්ටේන් 92 වර්ගයේ පෙට්රල් මෙටි්‍රක් ටොන් 3500 ක් අද පස්වරු 04 පමණ වනවිට බෙදාහැර ඇති අතර, ඔක්ටේන් 95 වර්ගයේ පෙට්රල් සීමාසහිත ප්‍රමාණයක් බෙදාහැර තිබෙනවා.\nඔටෝ ඩීසල් මෙටි්‍රක් ටොන් 2900 ක් බෙදාහැර ඇති අතර, සුපර් ඩීසල් මෙටි්‍රක් ටොන් 200 ක් අද දිනයේ බෙදාහැර ඇති බව සඳහන්. භූමිතෙල් මෙටි්‍රක් ටොන් 450 ත්, 500 ත් අතර ප්‍රමාණයක් අද පිරවුම්හල් වෙත බෙදාහැර තිබෙනවා.\nඒ අනුව, පිරවුම්හල් ආශ්‍රිතව පවතින පෙට්රල් පෝලිම් හෙට උදෑසන වනවිට අවසන් වනු ඇති බවයි ඛනිජ තෙල් තොග ගබඩා පර්යන්ත සමාගමේ උසස් නිලධාරීයා සඳහන් කළේ.\nමේ අතර, අද දිනයේත් ඉන්ධන නොමැතිවීම හේතුවෙන් දිවයින පුරා ඉන්ධන පිරවුම්හල් අසල දිගු පෝලිම් දක්නට ලැබෙනවා. ඇතැම් ඉන්ධනහල් වසා දමා ඇති ආකාරය ද දක්නට ලැබුණා.\nබලශක්ති අමාත්‍ය කංචන විජේසේකර සඳහන් කළේ නොරොච්චෝලේ බලාගාරය යථා තත්වයට පත් කරන තුරු ඔටෝ ඩීසල් සීමාසහිතව නිකුත් කරන බවයි.\nපෙට්‍රල් සහ බොරතෙල් මෙටි්‍රක් ටොන් 40,000 ක් රැගත් යාත්‍රාවක් අනිද්දා දිවයිනට පැමිණීමට නියමිත බවද ඔහු සඳහන් කර තිබුණා.\nමේ අතර, ලංකා ඛනිජ තෙල් නීතිගත සංස්ථාව මගින් දිවයින පුරා පිහිටි පිරවුම්හල්වල ඉන්ධනවල ප්‍රමිතිය පරීක්ෂා කිරීමේ අහඹු පරීක්ෂණ ආරම්භ කර තිබෙනවා.",
       "URL": "https://www.hirunews.lk/303775/ගෑස්-අර්බුදය-තවත්-මාසයක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1185"
}