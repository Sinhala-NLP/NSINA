{
       "Source": "hirunews",
       "Timestamp": "Wednesday, 30 September 2020 - 19:49",
       "Headline": "සීතා අරඹේපොලගේ ලිපිය දැඩි කතා බහට (වීඩියෝ)",
       "News Content": "රාජ්‍ය ඇමතිනි විශේෂඥ වෛද්‍ය සීතා අරඹේපොලගේ පරිහරණය සඳහා කුඩයක් ඇතුළු අවශ්‍ය උපකරණ කිහිපයක් ඉල්ලා අමාත්‍යාංශ ලේකම්වරයා වෙත ඉදිරිපත් කළ ලිපියක් සම්බන්ධයෙන් මේ වනවිට සමාජ මාධ්‍ය තුළ දැඩි කතා බහක් මතුව තිබෙනවා.\nනිපුණතා සංවර්ධන වෘත්තීය අධ්‍යාපන, පර්යේෂණ හා නව නිපැයුම් රාජ්‍ය අමාත්‍යවරිය ලෙස කටයුතු කරන විශේෂඥ වෛද්‍ය සීතා අරඹේපොලගේ පරිහරණය සඳහා අවශ්‍ය භාණ්ඩ කිහිපයක් ලබාගැනීමට එම අමාත්‍යාංශයේ පාලන හා මුදල් අංශයට ලිපියක් යොමුකර තිබෙන්නේ අමාත්‍යවරියගේ පෞද්ගලික ලේකම්වරයාගේ අත්සනින්.\nඑහි දැක්වෙන්නේ අයි ෆෝන් ජංගම දුරකථනයක්, අයි පෑඞ් පරිඝනක යන්ත්‍රයක් අමාත්‍යවරියගේ පරිහරණය සඳහාත් අමාත්‍යවරියගේ නිල රථය සඳහා විදුලි ලාම්පුවක් සහ කුඩයක් ද අවශ්‍ය බවටයි.\nකෙසේ වුවත්, අමාත්‍යවරියගේ මාධ්‍ය ලේකම්වරයා අද ඒ පිළිබඳව නිවේදනයක් නිකුත් කර තිබුණා.\nඑහි සඳහන් කර ඇත්තේ ලිපියේ සඳහන් වන භාණ්ඩ මීට පෙර අමාත්‍ය ධුරය දැරූ පුද්ගලයන් භාවිත කර යළි භාරදුන් භාණ්ඩ වන අතර, එකී භාණ්ඩ නැවත ලබාගැනීම වෙනුවෙන් අමාත්‍යාංශයේ අතිරේක ලේකම්වරයෙකුගේ ඉල්ලීමකට අනුව පෞද්ගලික කාර්ය මණ්ඩලය විසින් මෙම ලිපිය යොමුකර ඇති බවයි.\nඅප මේ සම්බන්ධයෙන් නිපුණතා සංවර්ධන අමාත්‍යාංශයේ ලේකම් එන්.එච්.එම්.චිත්‍රානන්දගෙන් කළ විමසීමකදී ඔහු පැවසුවේ රාජ්‍ය අමාත්‍ය සීතා අරඹේපොළ නෛතික රාමුව තුළ කටයුතු කර ඇති බවයි.",
       "URL": "https://www.hirunews.lk/251497/සීතා-අරඹේපොලගේ-ලිපිය-දැඩි-කතා-බහට-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2419"
}