{
       "Source": "hirunews",
       "Timestamp": "Monday, 21 February 2022 - 13:26",
       "Headline": "නිදහස් දිනයේ එසවූ ජාතික කොඩියත් චීනයෙන් - ගම්මන්පිල",
       "News Content": "මෙවර නිදහස් සැමරුම සඳහා භාවිත කළ ජාතික ධජ, චීනයෙන් ආනයනය කළ ඒවා බව පිවිතුරු හෙළ උරුමයේ නායක අමාත්‍ය උදය ගම්මන්පිල ප්‍රකාශ කළා.\nඔහු මේ බව කියා සිටියේ, එම පක්ෂයේ කඩුවෙල ජන සභාව පසුගිය දා අමතමින්.\nඅප මේ සම්බන්ධයෙන් බතික්, අත්යන්ත්‍ර සහ දේශීය ඇගලුම් නිෂ්පාදන රාජ්‍ය අමාත්‍යාංශයේ ලේකම් ජානක ධර්ම කීර්තිගෙන් විමසිමක් කළ අතර, ඔහු කියා සිටියේ, ජාතික ධජ ආනයනය සදහා අවසර ලබා දී ඇත්තේ, තෝරාගත් පාර්ශවයන්ට පමණක් බවයි.\nජාතික ධජ නිර්මාණයට අවශ්‍ය අමුද්‍රව්‍ය පමණක් ආනයනය කෙරෙන බැවින් උදය ගම්මන්පිල අමාත්‍යවරයා ප්‍රකාශ කළ කරුණු සම්බන්ධයෙන් තමා සොයා බලන බව ද රාජ්‍ය අමාත්‍යාංශයේ ලේකම්වරයා සදහන් කළා.\nවිෂය භාර රාජ්‍ය අමාත්‍ය දයාසිරි ජයසේකර ද මීට පෙර ප්‍රකාශ කර තිබුණේ, මෙරට ජාතික හා බෞද්ධ ධජ අවශ්‍යතාව දේශියව නිෂ්පාදනය කිරීමට තම අමාත්‍යාංශය සුදානම් බවයි.\nමේ අතර, පේෂකර්ම කර්මාන්තයේ නිරත පුද්ගලයින් අමුද්‍රව්‍ය සපයා ගැනීමේ ගැටලුවකට මුහුණ දී සිටින බව රාජ්‍ය අමාත්‍ය දයාසිරි ජයසේකර ප්‍රකාශ කළා.\nඔහු ඒ බව කියා සිටියේ වව්නියාව දිස්ත්‍රික්කයේ අත්යන්ත්‍ර රෙදි නිපදවීමේ කාර්යයේ නිරත පිරිස් හා ඔවුන්ගේ නිෂ්පාදන කටයුතු පිළිබඳ නිරීක්ෂණ චාරිකාවකට එක්වෙමින්.",
       "URL": "https://www.hirunews.lk/297615/නිදහස්-දිනයේ-එසවූ-ජාතික-කොඩියත්-චීනයෙන්-ගම්මන්පිල",
       "Category": "Local News",
       "Parent URL": "https://www.hirunews.lk/local-news.php?pageID=1343"
}