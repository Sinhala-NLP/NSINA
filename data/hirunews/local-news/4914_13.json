{
       "Source": "hirunews",
       "Timestamp": "Sunday, 21 August 2016 - 13:09",
       "Headline": "තොණ්ඩමන් දිඹුල පොලිසියට කඩා පනී",
       "News Content": "හැටන් - කොටගල නගරයේ පිහිටි හින්දු කෝවිලක ප්‍රධාන පූජකවරයෙකුට එරෙහිව දිඹුල පොලිසිය වෙත ලැබී තිබූ පැමිණිල්ලක් විභාග කිරීමට පැමිණෙන ලෙස ඔහුට කරනු ලැබූ දැනුම්දීමක් සම්බන්ධයෙන් විමසීමට හිටපු අමාත්‍ය ආරුමුගම් තොණ්ඩමන් ඊයේ (20) දිඹුල පොලිස් ස්ථානය ඉදිරිපිටට තවත් පිරිසක් සමග ගොස් තිබෙනවා.\nමධ්‍යම පළාත් සභා මන්ත්‍රීවරුන් කිහිප දෙනෙකු, ආධාරකරුවන් සහ අදාළ පූජකවරයා සමඟ මෙලෙස ඊයේ පස්වරුවේ හිටපු අමාත්‍යවරයා පොලිස් ස්ථානය ඉදිරිපිටට පැමිණ ඇති බව සඳහන්.\nඅදාළ හින්දු කෝවිල ආසන්නයේ සවිකර තිබූ අමාත්‍ය පී.දිගම්බරම් නියෝජ්‍ය නායකත්වය උසුලන දෙමළ ප්‍රගතිශීලි සන්ධානයේ දේශපාලන ප්‍රචාරක පුවරුවක් කඩා ඉවත් කිරීම සම්බන්ධයෙන් වන පැමිණිල්ලකට අදාළව මෙලෙස එම පූජකවරයාට පොලිසියට කැදවා බවයි වාර්තා වන්නේ.\nඒ සම්බන්ධයෙන් විමසීම සඳහා ඊයේ දිඹුල පොලිස් ස්ථානය ඉදිරිපිටට පැමිණි හිටපු අමාත්‍ය ආරුමුගම් තොණ්ඩමන් ඇතුළු පිරිස සමඟ එහිදී පොලිස් නිලධාරියෙකු සාකච්ඡා කර ඇති බවයි එහි සිටි හිරු ප්‍රාදේශීය වාර්තාකරු සඳහන් කළේ.\nපූජකවරයෙකුට එරෙහිව පැමිණිල්ලක් එල්ල වූ පමණින් පොලිසියට කැදවා විභාග කිරීම සදාචාර සම්පන්න නොවන බවටයි ඔහු එහිදී තර්ක කර ඇත්තේ.\nඉන් අනතුරුව හිටපු අමාත්‍යවරයා සමග පැමිණි මධ්‍යම පළාත් සභා මන්ත්‍රීවරුන් තුන් දෙනෙකු සහ අදාළ පූජකවරයා පොලිස් ස්ථානයට ඇතුළු වූ බවද හිරු ප්‍රාදේශීය වාර්තාකරු වැඩිදුරටත් කියා සිටියා.",
       "URL": "https://www.hirunews.lk/141128/තොණ්ඩමන්-දිඹුල-පොලිසියට-කඩා-පනී",
       "Category": "Local News",
       "Parent URL": "https://www.hirunews.lk/local-news.php?pageID=4914"
}