{
       "Source": "hirunews",
       "Timestamp": "Monday, 28 December 2015 - 6:50",
       "Headline": "මස් 500ට වහල්වී සෞඛ්‍ය පරීක්ෂකවරු ජනතාවට ඇලෙන්ම  'සුප්' දෙයි",
       "News Content": "කැකිරාව, බළලු වැව සිට ගල්නෑව ප්‍රදේශයට ජලය රැගෙන යන මහවැලි ඇළ මාර්ගය කුඹුරු අක්කර සිය ගණනක් පෝෂණය කරන්නට දියවර රැගෙන යයි.\nමෙම  මහවැලි ඇළෙන් දෛනික අවශ්‍යතා සඳහා ජලය ලබා ගන්නා පිරිසද විශාලයි.\nමහවැලි ඇළ දෙපස පදිංචි පහළගමල කරවිලගලල ගල්නෑවල බුල්නෑව ආදී ප්‍රදේශවල වැසියන් මේ දිනවල විශාල අර්බුදයකට මුහුණ දී තිබෙනවා\n\" අපි මේකේ නානවා...හැමෝම මේකෙන් වතුර බොනවා.... හෝදන්නේ ඔක්කොම කරන්නේ ඇළෙන්... මස් කටු, බඩවැල්, හම ඔක්කොම මේ ඇළේ තමයි එන්නේ...\"\nප්‍රදේශවාසීන්ට අනුව, මහවැලි ඇලෙහි ජලය අපවිත්‍රවීමට ප්‍රධානතම හේතුව වී ඇත්තේ ඇල ආරම්භ වන ස්ථානයේ කලක පටන් පවත්වාගෙන යන ගව ඝාතකාගාරයක්.\nපලාගල ප්‍රාදේශීය සභා බල ප්‍රදේශයේ පිහිටා ඇති මේ ගව ඝාතකාගාරය නිසි ප්‍රමිතියෙන් තොරව පවත්වාගෙන යන බවට සාක්ෂි එමටයි.\nමෙහි මස් පිණිස ඝාතනය කරන ගවයින්ගේ ශරීර කොටස් සහ අපද්‍රව්‍ය ගව ඝාතකාගාරයේ හිමිකරුවන් විසින් පසුගිය කාලය පුරාම මහවැලි ඇළේ  ජලය වැඩි කාලයට ඇළට මුදාහරින්නට කටයුතු කර තිබෙනවා.\n\" ඇළ ඇරපුවාම ඇළේ වතුර බොරයිනේ.... ඒ හින්දා පෙන්නේ නෑ යන ජරාව මොනවාද කියලා... ගිය සතියේ ඇළ වහනකොට හරක් ඔලුවක් ආවේ....\"\n\"ගල්නෑවේ ජනතාව ඔක්කොම වතුර බොන්නේ අවුකන පන්සලේ හාමුදුරුවෝ හිටං වතුර බොන්නේ මේ ඇළේ වතුර.... මේකට මෙහෙම මස්කටු දැම්මාම සුප් බොන්නේ කෙළින්ම...\"\nප්‍රදේශවාසීන් විසින් මෙම ගැටලුව සම්බන්ධයෙන් සෞඛ්‍ය බලධාරීන්ට පැමිණිලි කළද ප්‍රදේශවාසීන් පෙන්වා දෙන්නේ ඊට නිසි ප්‍රතිචාර ලැබී නොමැති බවටයි.\n\"අපි උදේ මහජන සෞඛ්‍ය පරීක්ෂකතුමාට කතා කලාම කියනවා අපි කඩ කාරයාට කියලා මේක බලන්නම් කියනවා.... කිසිම වැඩක් නෑ මේ බලධාරීන් එයාලාගේ මස් 500 ට තමයි මෙයාලා වහල් වෙලා ඉන්නේ.... මේ සෞඛ්‍ය පරීක්ෂකවරු...\"\nමහවැලි ඇලේ අපිරිසිදු ජලය හරහා මතුවන සෞඛ්‍ය ගැටලු මේ ජනතාවගේ ජීවිතයේ කොටසක් බවට පත්වීමට පෙර ඊට නිසි විසඳුම් ලබාදීම බලධාරීන් සතු වගකීමක් නොවේද ?",
       "URL": "https://www.hirunews.lk/122904/මස්-500ට-වහල්වී-සෞඛ්‍ය-පරීක්ෂකවරු-ජනතාවට-ඇලෙන්ම-සුප්-දෙයි",
       "Category": "Local News",
       "Parent URL": "https://www.hirunews.lk/local-news.php?pageID=5232"
}