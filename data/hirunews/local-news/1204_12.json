{
       "Source": "hirunews",
       "Timestamp": "Thursday, 28 April 2022 - 17:43",
       "Headline": "පක්ෂ එකොළහේ නායකයෝ වෙනම ජනාධිපති හමුවෙයි (වීඩියෝ)",
       "News Content": "ආණ්ඩු පක්ෂයට සහාය ලබා දී පසුව වෙන් වී ස්වාධීන ව සිටින පක්ෂ එකොළහේ නායකයින් සඳහා ජනාධිපතිවරයා වෙනම සාකච්ඡා අවස්ථාවක් ලබාදුන් බව ශ්‍රී ලංකා නිදහස් පක්ෂයේ හිටපු අමාත්‍යවරයෙකු පවසා සිටියා.\nඑම හමුව හෙට (29) පෙරවරු දහයට ජනාධිපති ලේකම් කාර්යාලයේ දී පැවැත්වෙන බවයි ඔහු සඳහන් කර සිටියේ.\nඒ අනුව සිය කණ්ඩායම හෙට ජනාධිපතිවරයා කැඳවා ඇති සියලු පක්ෂ නායකයින්ගේ රැස්වීම සඳහා එක් නොවන බවත් ඔහු සඳහන් කළා.\nඅන්තර්වාර පාලනයක් පිළිබද ජනාධිපතිවරයා හෙට කැදවා ඇති සාකච්ඡාවට සහභාගි වීමට ආණ්ඩුවෙන් වෙන්වී පාර්ලිමේන්තුවේ ස්වාධින වූ මන්ත්‍රී කණ්ඩායම තීරණය කර තිබෙනවා.\nකෙසේ වෙතත්, ජනාධිපතිවරයා පමණක් එම සාකච්ඡාවට සහභාගි විය යුතු බවටයි ඔවුන් අද පස්වරුවේ රැස්වී තීරණය කර ඇත්තේ.\nඅදාල සාකච්ඡාව සදහා ජාතික නිදහස් පෙරමුණේ නායක විමල් වීරවංශ ඇතුළු මන්ත්‍රී කණ්ඩායම, පාර්ලිමේන්තු මන්ත්‍රී අනුර යාපා ඇතුළු මන්ත්‍රී කණ්ඩායම මෙන්ම ශ්‍රී ලංකා නිදහස් පක්ෂය නියෝජනය කරමින් මහින්ද අමරවීර සහභාගී වී ඇති බව සඳහන්.\nත්‍රෛනිකායික මහනායක හිමිවරුන් ගේ සහ අනිකුත් ආගමික නායකයින්ගේ ඉල්ලීමට ප්‍රතිචාර දැක්වූ ජනාධිපතිවරයා පාර්ලිමේන්තුව නියෝජනය කරන සියලු පක්ෂ නායකයන් කැඳවා සර්ව පාක්ෂික රජයක් පිහිටුවීම සම්බන්ධයෙන් සාකච්ඡා කිරීමට තීරණය කළා.\nඑම සාකච්ඡාව කැඳවීමට නියමිතව තිබුණේ හෙට දිනයේයි.\nකෙසේ වෙතත් මෙම සාකච්ඡාව සඳහා එක් වන්නේ ද යන්න සම්බන්ධයෙන් අවසන් මතයක් තවමත් සමගි ජන බලවේගය ප්‍රකාශ කර නැහැ.\nජනාධිපතිවරයා සහ අග්‍රාමාත්‍යවරයා ප්‍රධානත්වය දරන කිසිදු රජයක් සමග සර්ව පාක්ෂික, හෝ සන්ධාන රජයක් පිහිටුවීමට තමන් එක් නොවන බව ජනතා විමුක්ති පෙරමුණ මීට පෙර ප්‍රකාශ කර තිබුණා.\nමේ අතර, සමගි ජනබලවේගය නියෝජනය කරන පාර්ලිමේන්තු මන්ත්‍රී කුමාර වෙල්ගම අද කතානායකවරයා වෙත ලිපියක් භාරදී තිබෙනවා.\nඑමගින් ඔහු දක්වා ඇත්තේ විශ්වාසභංග හෝ අන්තර්වාර ආණ්ඩු පිළිබඳව ගෙනෙන යෝජනා කිසිවකට තමන් අත්සන් නොකරන බවයි. ඒ කිසිවකට පක්ෂව හෝ විපක්ෂව තමා ඡන්දය භාවිත නොකරන බව ද ඔහු සිය ලිපියේ දක්වා තිබෙනවා.\nවත්මන් ජනාධිපතිවරයා රාජ්‍ය නායකයා ලෙස කටයුතු කරන අවසන් තත්පරය දක්වා රජයේ කිසිදු කටයුත්තකට සහය නොදක්වන බව ද ඔහු එමගින් ප්‍රකාශ කරනවා.\nමේ අතර, අද පෙරවරුවේ කථානායක මහින්ද යාපා අබේවර්ධනගේ ප්‍රධානත්වයෙන් පැවති පක්ෂ නායක රැස්වීමේදි විදුලිය, ගැස් සහ ඉන්ධන හිඟය සම්බන්ධයෙන් වැඩිදුරටත් සාකච්ඡා කර තිබෙනවා.\nවිදුලිබල සහ බලශක්ති අමාත්‍ය කංචන විජේසේකර මෙන්ම, වෙළද හා සමෘද්ධි සංවර්ධන අමාත්‍ය ෂෙහාන් සේමසිංහ සහ අමාත්‍යාංශ ලේකම්වරු සහ නිලධාරීන් අදාල පක්ෂ නායක රැස්වීමට එක්ව ඇති බවයි පාර්ලිමේන්තුවේ සන්නිවේදන දෙපාර්තමේන්තුව නිවේදනය කළේ.\nඅයි.ඕ.සී. සමාගම සහ ඛනිජ තෙල් නීතිගත සංස්ථාවට ඒකාබද්ධ මිල සුත්‍රයක් හදුන්වා දීමට කටයුතු කරන බවත් ඒ සදහා සාකච්ජා මේ වන විට පැවත්වෙන බවත් විදුලි බල සහ බලශක්ති අමාත්‍ය කංචන විජෙසේකර පක්ෂය නායකයන් හමුවේ සදහන් කර තිබෙනවා.\nඅර්බුදය සඳහා බලපා ඇති හේතු සහ පැවති කළමනාකරණ දුර්වලතා පිළිබඳ සවිස්තරාත්මක වාර්තාවක් පාර්ලිමේන්තුවට ලබාදෙන බවද අමාත්‍යවරයා වැඩිදුරටත් ප්‍රකාශ කර ඇති බව සඳහන්.\nදැනට පවති ගෑස් හිගය පිළිබදව අමාත්‍ය ෂෙහාන් සේමසිංහ පක්ෂ නායකයන් හමුවේ කරුණු දක්වමින් ප්‍රකාශ කර ඇත්තේ ඉන්දියන් ණය පහසුකම සහ ලෝක බැංකු ණය පහසුකම් යටතේ ගෑස් සැපයුම සාමාන්‍ය තත්ත්වයට ගෙන ඒමට හැකි උපරිමයෙන් කටයුතු කරන බවයි.",
       "URL": "https://www.hirunews.lk/303028/පක්ෂ-එකොළහේ-නායකයෝ-වෙනම-ජනාධිපති-හමුවෙයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1204"
}