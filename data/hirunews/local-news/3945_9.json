{
       "Source": "hirunews",
       "Timestamp": "Tuesday, 15 May 2018 - 9:47",
       "Headline": "ප්‍රදේශ රැසකට වර්ෂාවෙන් බාධා (ඡායාරූප)",
       "News Content": "වර්ෂාවත් සමඟ පස් කඳු කඩා වැටීම හේතුවෙන් අවහිර වී තිබූ කෑගල්ල - බුලත්කොහුපිටිය මාර්ගය ගමනාගමනය සඳහා යළි විවෘත කර තිබෙනවා.\nපොලීසිය සඳහන් කළේ අද (15) අලුයම සිට යළි මාර්ගයේ රථ වාහන ගමනාගමනය ආරම්භ කළ බවයි.\nඑමෙන්ම මහනුවර - අනිවත්ත බිම්ගෙය අසළින් දිවෙන මාර්ගයට ගල් පෙරළීම නිසා එම මාර්ගය තාවකාලිකව වසා දමා ඇති බවයි දිස්ත්‍රික්ක ආපදා කළමනාකරණ ඒකකය සඳහන් කළේ.\nවර්ෂාවත් සමඟ උඩවලව ජලාශයේ ඊයේ (14) විවෘත කෙරුණු වාන් දොරටු 03 මේ වන විට වසා දමා තිබෙනවා.\nමේ අතර, අකුණු සැර වැදීමක් හේතුවෙන් මුලතිව් - ජීවපුරම් ප්‍රදේශයේ වයස අවුරුදු 14ක පාසල් සිසුවෙකු ඊයේ (14) ජීවිතක්ෂයට පත්ව ඇති බවයි අප වාර්තාකරු සඳහන් කළේ.\nඑමෙන්ම අකුණුසැර වැදීමක් හේතුවෙන් මාවනැල්ල නගරයේ පිහිටා තිබූ බැංකුවක ඊයේ (14) පස්වරුවේ ගින්නක් ද හටගෙන තිබෙනවා.\nඅප වාර්තාකරු සඳහන් කළේ ප්‍රදේශයට ඇද හැලුණු වර්ෂාවත් සමඟ මාවනැල්ල නගරයේ පහත්බිම් කිහිපයක් ද ජලයෙන් යට වූ බවයි.\nකාලගුණ විද්‍යා දෙපාර්තමේන්තුව සඳහන්  කළේ අද (15) දිනයේත් ප්‍රදේශ රැසකට ගිඟුරුම් සහිත වැසි ඇති විය හැකි බවයි.\nඅකුණු සැර වැදීමෙන් මියගිය මුලතිව් - ජීවපුරම් ප්‍රදේශයේ වයස අවුරුදු 14ක පාසල් සිසුවා.\nඡායාරූප - වව්නියාව, දිනසේන රතුගමගේ",
       "URL": "https://www.hirunews.lk/190768/ප්‍රදේශ-රැසකට-වර්ෂාවෙන්-බාධා-ඡායාරූප",
       "Category": "Local News",
       "Parent URL": "https://www.hirunews.lk/local-news.php?pageID=3945"
}