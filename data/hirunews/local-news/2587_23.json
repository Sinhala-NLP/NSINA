{
       "Source": "hirunews",
       "Timestamp": "Tuesday, 14 July 2020 - 7:40",
       "Headline": "තැපැල් ඡන්දය අද දෙවන දිනටත්",
       "News Content": "මහමැතිවරණයට අදාළව තැපැල් ඡන්ද සලකුණු කිරීමේ දෙවන දිනය අදයි.\nසියලුම පොලිස් ස්ථාන, ආරක්ෂක හමුදා, සිවිල් ආරක්ෂක දෙපාර්තමේන්තුව, සෞඛ්‍ය අංශ සහ සියලුම දිස්ත්‍රික් ලේකම් කාර්යාල, මැතිවරණ කාර්යාලවල හැර සෙසු රාජ්‍ය ආයතනවල තැපැල් ඡන්ද සලකුණු කිරීමයි අද සිදු කෙරෙන්නේ.\nඊයේ දිනයේ සෞඛ්‍ය වෛද්‍ය නිලධාරී කාර්යාලවල කාර්ය මණ්ඩල සඳහා පෙරවරු 9 සිට පස්වරු 4 දක්වා තැපැල් ඡන්දය ප්‍රකාශ කිරීමට අවස්ථාව ලබාදී තිබුණා.\nමේ අතර, පොලිස් ස්ථාන, ආරක්ෂක හමුදා, සිවිල් ආරක්ෂක දෙපාර්තමේන්තුව, සෞඛ්‍ය අංශ සහ සියලුම දිස්ත්‍රික් ලේකම් කාර්යාල, මැතිවරණ කාර්යාලවලට තැපැල් ඡන්දය සලකුණු කිරීමට අවස්ථාව ලබාදී ඇත්තේ මේ මස 16 සහ 17 වනදායි.\nඑම දිනවලදී ඡන්දය සලකුණු කිරීමට නොහැකි වන තැපැල් ඡන්දදායකයෙකුට ලබන 20 සහ 21 වනදා දිස්ත්‍රික් ලේකම් කාර්යාලවල දී තැපැල් ඡන්දය භාවිත කළ හැකියි.\nමෙවර මහමැතිවරණයට අදාලව තැපැල් ජන්ද ප්‍රකාශ කිරීමට රාජ්‍ය සේවකයන් හත්ලක්ෂ පන්දහස් අසුපහක්  සුදුසුකම් ලබා සිටිනවා.\nමේ අතර, කල් දමනු ලැබූ රාජාංගණය ප්‍රාදේශීය ලේකම් කොට්ඨාශයේ තැපැල් ඡන්දය පැවැත්වීම සම්බන්ධයෙන් තීරණයක් ගැනීම සඳහා හෙට මැතිවරණ කොමිසම රැස්වනවා.\nඒ අනුව බොහෝ විට එම ඡන්ද විමසීම කල් දැමුණු දින සිට දින 14කට පසුව අදාළ ඡන්ද විමසීම පවත්වනු ඇති බවටයි වාර්තා වන්නේ.\nඑමෙන්ම, කොරෝනා ව්‍යාප්තිය සලකා බලා රාජාංගණය සහ වැලිකන්ද යන ප්‍රදේශවල නිල ඡන්ද දැන්වීම් පත්‍රිකා බෙදා හැරීම තාවකාලිකව නතර කළ බව තැපැල්පති රංජිත් ආරියරත්න ප්‍රකාශ කළා.\nඔහු කියා සිටියේ, වෙනත් නිරෝධායන කලාප හා ස්වයං නිරෝධානයට ලක් කර ඇති නිවෙස් වෙත නිළ ඡන්ද දැන්වීම් පත්‍රිකා බෙදා හැරීම එම ප්‍රදේශවල මහජන සෞඛ්‍ය පරීක්ෂකවරුන්ගේ අනුමැතියට යටත්ව තීරණය කරනු ඇති බවයි.\nකෙසේ වෙතත්, කොළඹ ඊයේ පැවති මාධ්‍ය හමුවකට එක්වෙමින් සෞඛ්‍ය සේවා අධ්‍යක්ෂ ජනරාල් විශේෂඥ වෛද්‍ය අනිල් ජාසිංහ ප්‍රකාශ කළේ පවතින කොරෝනා වසංගත තත්ත්වය මැතිවරණය පැවැත්වීමට කිසිදු ගැටළුවක් නොවන බවයි.",
       "URL": "https://www.hirunews.lk/245440/තැපැල්-ඡන්දය-අද-දෙවන-දිනටත්",
       "Category": "Local News",
       "Parent URL": "https://www.hirunews.lk/local-news.php?pageID=2587"
}