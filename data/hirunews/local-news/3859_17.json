{
       "Source": "hirunews",
       "Timestamp": "Sunday, 08 July 2018 - 9:00",
       "Headline": "අම්පාර - එක්ගල්ඔයේ ඔරුවක් පෙරළී හතරදෙනෙකු අතුරුදන්",
       "News Content": "අම්පාර - දමන - එක්ගල්ඔය වැවේ චාරිකාවක නිරතවූ පුද්ගලයන් හතරදෙනෙකු දියේ ගිලී අතුරුදන්වී තිබෙනවා.\nඔවුන් වැවට පිවිසි ඔරුව පෙරළී මෙසේ අතුරුදන්වී ඇති බවයි පොලීසිය සඳහන් කළේ.\nබදුල්ල - කඳන - සිරිසීවලී විද්‍යාලයේ ගුරුවරුන් සහ සිසුන් පිරිසක් ඊයේ දිනයේ විනෝද චාරිකාවක් සඳහා පැමිණ ඇති අතර, එහි සිටි පිරිසකුයි මෙලෙස අනතුරට ලක්ව ඇත්තේ.\nඑහිදී 9 දෙනෙකු ඔරුවට ගොඩවී ඇති අතර, එය හැසිරවීමට හබල ප්‍රමාණවත් නොවීමත් සමඟ ඔවුන් කළබලයට පත්වීමෙන් ඔරුව පෙරළී ඇති බව සඳහන්.\nඑහිදී පස්දෙනෙකු ධීවරයින් විසින් බේරාගෙන ඇති අතර, එහි සිටි හතරදෙනෙකුයි මෙලෙස දියේ ගිලී අතුරුදන්ව ඇත්තේ.\nබදුල්ල - කඳන - සිරිසීවලී විද්‍යාලයේ 53 හැවිරිදි විදුහල්පතිවරයා, 43 හැවිරිදි ගුරුවරයෙකු සහ 31 හැවිරිදි මුරකරුවෙකු මෙන්ම වයස අවුරුදු 13 ක ශිෂ්‍යයෙකුද මෙලෙස දියේ ගිලී අතුරුදන්ව තිබෙනවා.\nඔවුන් සෙවීමේ මෙහෙයුම් ප්‍රදේශවාසීන්ගේ සහය ඇතිව මේ වනවිට ක්‍රියාත්මක බව ද පොලීසිය සඳහන් කළා.\nඡායාරූප - වසන්ත චන්ද්‍රපාල",
       "URL": "https://www.hirunews.lk/194752/අම්පාර-එක්ගල්ඔයේ-ඔරුවක්-පෙරළී-හතරදෙනෙකු-අතුරුදන්",
       "Category": "Local News",
       "Parent URL": "https://www.hirunews.lk/local-news.php?pageID=3859"
}