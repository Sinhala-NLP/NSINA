{
       "Source": "hirunews",
       "Timestamp": "Sunday, 31 January 2021 - 14:41",
       "Headline": "සේසතේ අඳුරු කතාව (වීඩියෝ)",
       "News Content": "උඩරට සාම්ප්‍රදායික ලාක්ෂා කර්මාන්තය හා බැඳුණු තවත් කර්මාන්තයක් ලෙස සේසත් කර්මාන්තය සැලකිය හැකියි.\nතල් අත්ත නෙක රටාවන්ගෙන් හැඩ කරමින් නිර්මාණය කෙරෙන සේසතින් සශ්‍රීකත්වය, අභිමානය ආදී මානව හැඟීම් විදහා දැක්වෙනවා.\nනමුත් අමුද්‍රව්‍ය සපයා ගැනීමේ ගැටළුව සහ කොවිඩ් උවදුර හේතුවෙන් එම කර්මාන්තකරුවා අදවනවිට පත්ව ඇත්තේ දැඩි දුෂ්කරතාවකටයි.\nහස්ත කර්මාන්තය මෙරට දිගු ඉතිහාසයකට උරුමකම් කියන්නක්.\nකෘෂිකර්මාන්තය හා බැඳුණු ජීවිතයක් ගත කළ අතීත වැසියා සිය ජීවනෝපාය මාර්ගය හා සබැඳිව විවිධ වූ නිර්මාණයක් බිහි කළේ සිය නිසඟ හැකියාව මොනවට විදහා පාමින්.\nඑලෙස බිහිවූ නිර්මාණශීලි කර්මාන්තයක් ලෙස සේසත් කර්මාන්තය සැළකෙනවා.\nමුළු ලොවටම සේසත් නිෂ්පාදනය කරන එකම ගම්මානය ලෙස සැළකෙන්නේ මාතලේ යටවත්ත ප්‍රාදේශීය ලේකම් කොට්ඨාසයේ උණවේරුවයි.\nපෙර රජ දවස පටන් පාරම්පරිකව සේසත් නිපදවූ මෙහි වැසියන් අද වනවිට අසරණ වී සිටින්නේ සිය කර්මාන්තයක් දිනෙන් දින අභාවයට යමින් පැවතීම හේතුවෙන්.\nසිය නිෂ්පාදනයේ ප්‍රධානතම අමුද්‍රව්‍ය ලෙස සැළකෙන පොතු මිනිරන් පිහිටි නිධිය මොරගහකන්ද ජලාශයට යටවීම හේතුවෙන් උග්‍ර අමුද්‍රව්‍ය හිඟයකට මුහුණ පා ඇති සේසත් නිර්මාණකරුවන් අදවනවිට කබලෙන ලිපට වැටී ඇත්තේ කොවිඩ් වසංගත තත්ත්වය හේතුවෙන්.\nපවුල් 80ක් පමණ ජීවිකාව සරිකරගන්නා සිය කර්මාන්තය යළි ශක්තිමත් කර දේශීය මෙන්ම විදෙස් වෙළෙඳපොළද ජයගන්නට තමන්ට සවියක් වන්නැයි සේසත් කර්මාන්තකරුවන් බලධාරීන්ගෙන් ඉල්ලා සිටිනවා.",
       "URL": "https://www.hirunews.lk/261230/සේසතේ-අඳුරු-කතාව-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2178"
}