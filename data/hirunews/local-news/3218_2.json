{
       "Source": "hirunews",
       "Timestamp": "Saturday, 03 August 2019 - 20:36",
       "Headline": "නීතිවිරෝධී මත්පැන් විෂ වී කිහිපදෙනෙකු මරුට",
       "News Content": "කොටදෙණියාව, පල්ලේවෙල සහ මීරිගම පොලිස් බල ප්‍රදේශවල පුද්ගලයින් කිහිපදෙනෙකු නීතිවිරෝධී මත්පැන් විෂ වීමකින් ජීවිතක්ෂයට පත්ව ඇති බවට තොරතුරු වාර්තා වනවා.\nහිරු වාර්තාකරුවන් සදහන් කළේ මැත්පැන් විෂ වූ කිහිපදෙනෙකු මේ වනවිටත් රෝහල් කිහිපයක ප්‍රතිකාර ලබන බවයි.\nමැත්පන් විෂ වීමක් යැයි පවසමින් පුද්ගලයින් 6 දෙනෙකු දිවුලපිටිය රෝහලට ඇතුළත් වූ බවට ඊයේ පස්වරුවේ හිරු ප්‍රවෘත්ති අංශය වෙත තොරතුරු වාර්තා වුණා.\nඑම පුද්ගලයින් රෝහල් ගත වී තිබුණේ වමනය, ක්ලාන්තය සහ විජලනය වැනි රෝග ලක්ෂණ හේතුවෙන්.\nපසුව ඔවුන් අතරින් තුන්දෙනෙකු ගම්පහ රෝහලටත්, තවත් අයෙකු රාගම රෝහලටත් මාරු කර යැවුණා.\nකෙසේ වෙතත්, ප්‍රකාශිකාවක සදහන් කළේ අදාළ පුද්ගලයින්ට මත්පැන් විෂවීමක් සිදුව ඇත්දැයි මෙතෙක් නිෂ්චිතව තහවුරු වී නොමැති බවයි.\nමේ අතර, මත්පැන් විෂවීමෙන් මේ වනවිට පුද්ගලයින් 7 දෙනෙකු පමණ මියගොස් ඇති බවට තොරතුරු වාර්තා වන බවයි අප වාර්තාකරුවන් අනාවරණ කළේ.\nමීරිගම, ගම්පහ, වතුපිටිවල සහ කොළඹ ජාතික රෝහල යන රෝහල්වල මත්පැන් විෂවීමෙන් රෝගී වූ 17 දෙනෙකු පමණ මේ වනවිට ප්‍රතිකාර ලබමින් සිටින බව ද ඔවුන් කියා සිටියා.\nමේ සම්බන්ධයෙන් අප කළ විමසීමකදී පල්ලෙවෙල පොලීසියේ නිලධාරියෙකු පැවසුවේ නීතිවිරෝධී මත්පැන් ළග තබාගෙන සිටි පුද්ගලයෙකු අත්අඩංගුවට ගත් බවයි.\nමත්පැන් විෂවීමක් හෝ ඊට අදාළ වෙනත් කිසිදු පැමිණිිල්ලක් මෙතෙක් වාර්තා වී නොමැති බවත් ඒ සම්බන්ධයෙන් පැතිර යන කටකතා පිලිබදව විමර්ශනය සදහා අදාළ පුද්ගලයා අත්අඩංගුවට ගත් බවත්, පොලිස් නිලධාරියා සදහන් කළා.\nඔහු තවදුරටත් පැවසුවේ සිය පොලිස් වසමේ පුද්ගලයින් දෙදෙනෙකු මියගොස් ඇති බවට තොරතුරු වාර්තා වන අතර ඒවා ස්වභාවික මරණ බවට පශ්චාත් මරණ පරීක්ෂණවලදී තහවුරු වී ඇති බවයි.\nමත්පැන් ළග තබා ගැනීම හේතුවෙන් යැයි පවසා පොලීසිය අත්අඩංගුවට ගත් පුද්ගලයා අදාළ නීතිවිරෝධී මත්පැන් නිෂ්පාදනාගාරය පවත්වාගෙන යන පුද්ගලයා බව ප්‍රදේශවාසීන් පවසනවා.\nමේ අතර එම මත්පැන් නිෂ්පාදනාගාරය පිහිටි ස්ථානයට ආසන්න බාදුරාගොඩ වත්තෙමුල්ල ප්‍රදේශයේ කැලෑබද ප්‍රදේශයක තිබී 52 හැවිරිදි පුද්ගලයෙකුගේ මළ සිරුරක් පොලීසිය ඊයේ රාත්‍රියේ සොයා ගෙන ඇති අතර, ප්‍රදේශවාසීන් සැක කරන්නේ ඔහු ද මත්පැන් විෂවීමකින් ජීවිතක්ෂයට පත්ව ඇති බවටයි.",
       "URL": "https://www.hirunews.lk/221487/නීතිවිරෝධී-මත්පැන්-විෂ-වී-කිහිපදෙනෙකු-මරුට",
       "Category": "Local News",
       "Parent URL": "https://www.hirunews.lk/local-news.php?pageID=3218"
}