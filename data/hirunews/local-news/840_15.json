{
       "Source": "hirunews",
       "Timestamp": "Tuesday, 27 September 2022 - 19:37",
       "Headline": "මාළු මිල පහළට",
       "News Content": "තිරිඟු පිටි මිල ඉහළ යාමත් සමඟ බේකරි නිෂ්පාදන අලෙවිය අඩුවීම හේතුවෙන් සුළු පරිමාණ බේකරි 3,000කට වැඩි ප්‍රමාණයක් වසා දමා ඇති බව බේකරි හිමියන්ගේ සංගමය පවසනවා.\nනුවරඑළිය දිස්ත්‍රික් බේකරි හිමියන්ගේ සංගමයේ සභාපති ෆසීර් මොහොමඩ් අද මාධ්‍ය වෙත අදහස් දක්වමින් කියා සිටියේ වතුකරයේ වැඩි පිරිසක් තිරිඟු පිටි පරිභෝජනයෙන් ඉවත්වී ඇති බවයි.\nමේ අතර පසුගිය දින කිහිපයට සාපේක්ෂව අද දිනයේදී මත්ස්‍ය මිල ගණන් පහළ බැස තිබෙනවා.\nපෑලියගොඩ මධ්‍යම මත්ස්‍ය සංගමයේ සභාපති ජයසිරි වික්‍රමආරච්චි කියා සිටියේ මත්ස්‍ය අස්වැන්න වැඩි වීම ඊට හේතුව බවයි.\nඅස්වනු සඳහා සාධාරණ මිලක් නොලැබීම හේතුවෙන් දිවයිනේ ප්‍රදේශ රැසක ගොවීන් ද තවදුරටත් අසීරුතාවට පත්ව සිටිනවා.\nරජය වී මිල දී ගන්නා බවට ප්‍රකාශ කළද වී අලෙවි මණ්ඩලයට අයත් ගබඩා රැසක් තවමත් වසා දමා ඇති බවටයි ගොවීන් චෝදනා කරන්නේ.\nයල කන්නයේදී හොඳ අස්වැන්නක් ලැබුණද වී සඳහා නිසි මිලක් නොමැති බවයි මින්නේරිය ප්‍රදේශයේ ගොවීන් ප්‍රකාශ කළේ.",
       "URL": "https://www.hirunews.lk/316462/මාළු-මිල-පහළට",
       "Category": "Local News",
       "Parent URL": "https://www.hirunews.lk/local-news.php?pageID=840"
}