{
       "Source": "hirunews",
       "Timestamp": "Tuesday, 30 August 2022 - 16:36",
       "Headline": "ජනාධිපතිගේ ගෙදරින් විදේශ මත්පැන් බෝතල් ඉස්සූ පුද්ගලයා බන්ධනාගාරයට",
       "News Content": "ජනාධිපති රනිල් වික්‍රමසිංහගේ පුද්ගලික නිවසට ඇතුළු වී විදේශ මත්පැන් බෝතල් පිටතට ගෙනා පුද්ගලයෙකු ලබන 07 වනදා දක්වා රක්ෂිත බන්ධනාගාර ගත කරන ලෙස කොටුව මහේස්ත්‍රාත් තිළිණ ගමගේ නියෝග කළා.\nඑදිනට සැකකරු හඳුනා ගැනීමේ පෙරට්ටුවක් සදහා ඉදිරිපත් කිරීමට ආවරණ සහිතව ඉදිරිපත් කරන ලෙස මහේස්ත්‍රාත්වරයා බන්ධනාගාර නිලධාරීන්ට නියෝග කළා.\nපෙර දින අධිකරණයට ඉදිරිපත් කළ ජනාධිපති වරයාගේ නිවසට අයුතු ඇතුළු වීමක් සිදු කරමින් සොරකම් කළ විදේශ මත්පැන් බෝතලයක් සමග ඡායාරූප ගෙන සමාජ මාධ්‍ය ඔස්සේ මුදා හරින ලද පුද්ගලයාගෙන් ලබා ගත් ප්‍රකාශ අනුව සැකකරු අත්අඩංගුවට ගත් බව සැකකරු ඉදිරිපත් කරමින් අපරාධ පරීක්ෂණ දෙපාර්තමේන්තුව අධිකරණයට දන්වා සිටියා.\nසැකකරු ජනාධිපති වරයාගේ නිවසට ගොස් විදේශ මත්පැන් බෝතල් පිටතට ගෙනවිත් ලබා දුන් බවට රක්ෂිත භාරයේ සිටින සැකකරුවෙක් අනාවරණය කර ඇති බවත් මත්පැන් බෝතල් පිටතට ගෙන එන බවට ඇසින් දුටු සාක්ෂි ඇති බවත් පොලිසිය අධිකරණයට දන්වා සිටියා.",
       "URL": "https://www.hirunews.lk/314148/ජනාධිපතිගේ-ගෙදරින්-විදේශ-මත්පැන්-බෝතල්-ඉස්සූ-පුද්ගලයා-බන්ධනාගාරයට",
       "Category": "Local News",
       "Parent URL": "https://www.hirunews.lk/local-news.php?pageID=901"
}