{
       "Source": "hirunews",
       "Timestamp": "Sunday, 06 December 2020 - 17:04",
       "Headline": "අභාවප්‍රාප්ත වූ හිටපු අමාත්‍ය ටී.බී. ඒකනායකගේ අවසන් කටයුතු අනිද්දා",
       "News Content": "අභාවප්‍රාප්ත වූ හිටපු අමාත්‍යවරයෙකු වන ටී.බී. ඒකනායකගේ අවසන් කටයුතු අනිද්දා (08) මහව - දිගන ක්‍රීඩාංගණයේදී සිදුකිරීමට නියමිතයි.\nකලක්  අසනීප තත්ත්වයේ පසුවූ ඔහු අද උදෑසන කුරුණෑගල සමූපකාර රෝහලේදී අභාවප්‍රාප්ත වන විට 66 වන වියේ පසුවුණා.\n1994 වර්ෂයේදී මුල්වරට පාර්ලිමේන්තුවට තේරී පත්වූ ටී.බී. ඒකනායක, සංස්කෘතික හා කලා කටයුතු කැබිනට් අමාත්‍ය ධුරයේ මෙන්ම සංස්කෘතික, මහාමාර්ග, රාජ්‍ය පරිපාලන, අධ්‍යාපන නියෝජ්‍ය අමාත්‍ය ධුරවල ද කටයුතු කළා.\nසිනමා සහ ටෙලිනාට්‍ය ක්‍ෂේත්‍රයේ උන්නතිය වෙනුවෙන් කටයුතු කළ හිටපු අමාත්‍ය ටී.බි. ඒකනායක සම්මානනීය ටෙලි කෘති රැසකටද රංගනයෙන් දායක වී තිබෙනවා.\nමේ අතර හිටපු අමාත්‍ය ටී.බී. ඒකනායකගේ අභාවය සම්බන්ධයෙන් ජනාධිපති ගෝඨාභය රාජපක්ෂ සිය ෆේස්බුක් ගිණුමට සටහනක් එක් කර තිබුණා.\nජනාධිපතිවරයා එමගින් දක්වා තිබුණේ  තම දේශපාලන දිවිය තුළ මෙරට බෞද්ධ සංස්කෘතිය වෙනුවෙන් ඉමහත් සේවයක් කළ හිටපු අමාත්‍යවරයාගේ වියෝව පිළිබදව තමා සංවේගයට පත්වූ බවයි.",
       "URL": "https://www.hirunews.lk/256429/අභාවප්‍රාප්ත-වූ-හිටපු-අමාත්‍ය-ටී-බී-ඒකනායකගේ-අවසන්-කටයුතු-අනිද්දා",
       "Category": "Local News",
       "Parent URL": "https://www.hirunews.lk/local-news.php?pageID=2291"
}