{
       "Source": "hirunews",
       "Timestamp": "Wednesday, 21 July 2021 - 17:42",
       "Headline": "ලංසු ඉදිරිපත් නොවූ බොරතෙල් ටෙන්ඩරය",
       "News Content": "බොරතෙල් මෙට්‍රික් ටොන් 120,000ක් ලබා ගැනීම සඳහා ලංකා ඛනිජ තෙල් නීතිගත සංස්ථාව ඊයේ විවෘත කළ ටෙන්ඩරයට කිසිදු බොර තෙල් සපයන සමාගමක් ලංසු තබා නොමැති බව වාර්තා වනවා.\nඛනිජ තෙල් සංස්ථා ආරංචි මාර්ග සඳහන් කරන්නේ සාමාන්‍යයෙන් මෙවැනි ටෙන්ඩරයක් කැඳවු වූ අවස්ථාවකදී එයට ලංසු තැබීම සඳහා ලබාදෙන කාලය තුළ අවම වශයෙන් සැපයුම්කරුවන් තිදෙනෙක්වත් එයට ලංසු තබන බවයි.\nකෙසේවෙතත් මෙම ටෙන්ඩරයට සැපයුම්කරුවන් ධනාතාත්මක ප්‍රතිචාර නොදැක්වීමට හේතුව වී ඇත්තේ මේ දිනවල ශ්‍රී ලංකාවේ පවතින ඩොලර් හිඟය බවයි ඔහු වැඩිදුරටත් සඳහන් කළේ.\nමෙරට තුළ ඩොලර් හිඟයක් ඇති බව මේ වනවිට ජාත්‍යන්තර සැපයුම්කරුවන් ද අවබෝධ කරගෙන ඇති අතර මතුව ඇති තත්ත්වයත් සමග මෙම ටෙන්ඩරයේ දින වෙනස් කර නැවත ඉදිරිපත් කිරීමට ශ්‍රී ලංකා ඛනිජ තෙල් සංස්ථාවේ වාණිජ අලෙවි අංශය සූදානම් වන බව අදාළ ප්‍රකාශකයා කියා සිටියා.\nකෙසේවෙතත් මෙම ටෙන්ඩරය ප්‍රමාද වුව ද ඒ පිළිබඳ කලබල වීමට කිසිදු කරුණක් නොමැති බවයි ඔහු පවසන්නේ.\nඊට හේතු වී ඇත්තේ මේ වන විටත් ශ්‍රී ලංකාව තුළ ඉදිරි සති තුනකට පමණ ප්‍රමාණවත් නිමි ඛනිජ තෙල් තොග ගබඩා කර තිබීමයි.",
       "URL": "https://www.hirunews.lk/277621/ලංසු-ඉදිරිපත්-නොවූ-බොරතෙල්-ටෙන්ඩරය",
       "Category": "Local News",
       "Parent URL": "https://www.hirunews.lk/local-news.php?pageID=1805"
}