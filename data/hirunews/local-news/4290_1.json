{
       "Source": "hirunews",
       "Timestamp": "Tuesday, 03 October 2017 - 18:37",
       "Headline": "ඒකීය රටක ජනතා අයිතීන් රකින නව ව්‍යවස්ථාවක් - ජනපති පාර්ලිමේන්තුවේ 70 වන සංවත්සර සභාවේදී කියයි",
       "News Content": "ඒකීය රාජ්‍යයක් තුළ සියලූ ජනතාවගේ අයිතිවාසිකම් සුරැකෙන නව ව්‍යවස්ථාවකින් පාර්ලිමේන්තුව තවදුරටත් ශක්තිමත් කිරීම රජයේ අරමුණ බව ජනාධිපති මෛත්‍රීපාල සිරිසේන ප්‍රකාශ කළා.\nජනාධිපතිවරයා මේ බව කියා සිටියේ ශ්‍රී ලංකා පාර්ලිමේන්තු ප්‍රජාතන්ත්‍රවාදයේ 70 වන සංවත්සරය වෙනුවෙන් අද පැවති විශේෂ පාර්ලිමේන්තු සභාවාරය අමතමින්.\nමෙම සභාවාරය සඳහා ජනාධිපති මෛත්‍රිපාල සිරිසේන, අග්‍රාමාත්‍ය රනිල් වික්‍රමසිංහ ඇතුලූ මැති ඇමතිවරුන් එක්ව සිටි අතර සාක් කලාපීය රටවල් නියෝජනය කරමින් කථානායකවරුන්, නියෝජ්‍ය කථානායකවරුන් මෙන්ම විදේශීය තානාපතිවරුන්ද මෙම විශේෂ ආරාධිතයින් ලෙස සහභාගි වුණා.\nවිශේෂ සභාවරය ආරම්භ කරමින් අග්‍රාමාත්‍ය රනිල් වික්‍රමසිංහ ඊට අදාළ යෝජනාව සභාවට ඉදිරිපත් කළ අතර විපක්ෂ නායක ආර්. සම්බන්ධන් විසින් එය ස්ථීර කළා.\nජනාධිපති මෛත්‍රීපාල සිරිසේන සභාව ඇමතිමෙන් පසු අග්‍රාමත්‍ය රනිල් වික්‍රමසිංහ,විපක්ෂ නායක ආර්.සම්බන්ධන්, විපක්ෂයේ ප්‍රධාන සංවිධායක අනුර කුමාර දිසානායක, නිදහස් පක්ෂ මන්ත්‍රි කණ්ඩායමේ නායක අමාත්‍ය නිමල් සිරිපාලද සිල්වා සහ ඒකාබද්ධ විපක්ෂයේ නායක දිනේෂ් ගුණවර්ධන විශේෂ සභාවාරය ඇමතුවා.",
       "URL": "https://www.hirunews.lk/172493/ඒකීය-රටක-ජනතා-අයිතීන්-රකින-නව-ව්‍යවස්ථාවක්-ජනපති-පාර්ලිමේන්තුවේ-70-වන-සංවත්සර-සභාවේදී-කියයි",
       "Category": "Local News",
       "Parent URL": "https://www.hirunews.lk/local-news.php?pageID=4290"
}