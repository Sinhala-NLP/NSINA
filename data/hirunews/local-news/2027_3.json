{
       "Source": "hirunews",
       "Timestamp": "Sunday, 11 April 2021 - 14:20",
       "Headline": "අධිවේගී මාර්ගයේ අනාරක්ෂිත ධාවනයක යෙදුණු මෝටර් රථය ගැන විමර්ශන (වීඩියෝ)",
       "News Content": "අධිවේගී මාර්ගයේ අනාරක්ෂිතව ධාවනය කරන මෝටර් රථයක් සම්බන්ධයෙන් පොලීසිය විශේෂ විමර්ශනයක් ආරම්භ කර තිබෙනවා.\nලා නිල් පැහැති අදාළ මෝටර් රථයේ ගමන් ගන්නා තරුණයින් හතරදෙනෙකු එහි වීදුරු පහත් කොට ශරීරය මෝටර් රථයෙන් පිටතට සිටින සේ වාඩිවී මෙලෙස අනාරක්ෂිතව ගමන් කරන අයුරු සමාජ මාධ්‍ය ඔස්සේ හුවමාරු වීම හේතුවෙනුයි මෙලෙස විමර්ශනයක් ආරම්භ කර ඇත්තේ.\nමෙම තරුණයන් සිදුකරන ක්‍රියාව මෙරට මෝටර් වාහන පනතේ මෙන්ම අපරාධ නීතිය යටතේ ද වරදක් වන බව පොලිස් මාධ්‍ය ප්‍රකාශකවරයා සඳහන් කළා.\nමෙම වාහනයේ අංකය සම්බන්ධයෙන් කළ සොයා බැලීමකදී හෙළිවී ඇත්තේ එහි හිමිකරු මහනුවර ප්‍රදේශයේ පදිංචිකරුවෙක් බවයි.\nමේ සම්බන්ධයෙන් විමර්ශණයක් සිදුකරන අතර වාහනයේ හිමිකරු ලියාපදිංචියකින් තොරව වාහනය වෙනත් අයෙකුට ලබාදී ඇත්ද යන්න පිළිබඳව ද විමර්ශණ සිදුකරන බවයි අජිත් රෝහණ මහතා කියාසිටියේ.\nමේ අතර මහාමාර්ග අමාත්‍ය ජොන්ස්ටන් ප්‍රනාන්දු පොලිසියට උපදෙස් ලබාදී ඇත්තේ මෙම සිදුවීමට සම්බන්ධ පිරිස්වලට නීතිය තදින් ක්‍රියාත්මක කරන ලෙසටයි.\nඑමෙන්ම එළැඹෙන සිංහල හා  හින්දු අලුත් අවුරුදු සමය තුළ  අධිවේගී මාර්ග භාවිතා කරන්නන්ගේ ප්‍රමාණය වැඩි වන බැවින් මෙම උත්සව කාල සීමාව තුළ අපරික්ෂාකාරීව, බීමත්ව හා  මාර්ග නීති මාර්ග නීති වලට පටහැනි අයුරින් අධිවේගී මාර්ගයන් භාවිතා කරන අයට විරුද්ධව තදින් නීතිය ක්‍රියාත්මක කරන ලෙස අධිවේගී මාර්ගයන් තුල රාජකාරි කටයුතු වල යෙදී සිටින පොලීසිය දැනුවත් කරන ලෙසට ද අමාත්‍යවරයා මහාමාර්ග අමාත්‍යාංශයේ ලේකම්වරයාට  උපදෙස් ලබා දී තිබෙනවා.",
       "URL": "https://www.hirunews.lk/268158/අධිවේගී-මාර්ගයේ-අනාරක්ෂිත-ධාවනයක-යෙදුණු-මෝටර්-රථය-ගැන-විමර්ශන-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2027"
}