{
       "Source": "hirunews",
       "Timestamp": "Thursday, 30 January 2020 - 7:36",
       "Headline": "විරෝධතාවලින් වැළකී රැකියා සම්පාදන ක්‍රියාවලියට සහය වන්නැයි රජයෙන් ඉල්ලීමක්",
       "News Content": "උපාධි සහ ඒ හා සමාන උසස් ජාතික ඩිප්ලෝමාධාරීන්ට පොරොන්දු වූ පරිදි රැකියා ලබාදීමට අවශ්‍ය සියලූ තොරතුරු රැස් කර අවසන් බව ජනාධිපති කාර්යාලය පවසනවා.\nඑම කාර්යාලය සඳහන් කළේ රාජ්‍ය, අර්ධ රාජ්‍ය සහ දෙපාර්තමේන්තුවල පවතින පුරප්පාඩුවලට අනුව උපාධියට සරිලන රැකියාවක් ලබාදීම රජයේ අරමුණ බවයි.\nඒ අනුව පොරොන්දු වූ පරිදි 53,000 කට ආසන්න උපාධිධාරීන්ට මාර්තු 1 වනදා රැකියා ලබාදීම ආරම්භ කරන බවයි එම කාර්යාලය සඳහන් කළේ.\nඒ අනුව පවතින ගැටළුවලට කඩිනම් විසඳුමක් ලබාදීම රජයේ අරමුණ බැවින් උද්ඝෝෂණ කරුවන්ට ජනාධිපති කාර්යාලය අභියසට පැමිණ විරෝධතාවල නිරතවීමටද පූර්ණ නිදහස ලබාදී ඇති බවයි ජනාධිපති කාර්යාලය නිකුත් කළ නිවේදනයෙන් දැක්වුණේ.\nකෙසේ වෙතත් ජනතාවට පීඩාවන ආකාරයේ විරෝ්ධතාවලින් වැළකී රැකියා සම්පාදන ක්‍රියාවලියට සහය දෙන ලෙස ජනාධිපති කාර්යාලය ඉල්ලීමක්ද සිදුකරනවා.\nමීට අමතරව විවිධ  රාජ්‍ය ආයතනවල තාවකාලික, අනියම් සහ කොන්ත්‍රාත් පදනමින් සේවයේ නියුතු දින 180 සම්පූර්ණ කළ පිරිසගේ රැකියා සුරක්ෂිතභාවය සහ ස්ථිරභාවය පිළිබඳව රජයේ අවධානය යොමුව තිබෙනවා.",
       "URL": "https://www.hirunews.lk/233348/විරෝධතාවලින්-වැළකී-රැකියා-සම්පාදන-ක්‍රියාවලියට-සහය-වන්නැයි-රජයෙන්-ඉල්ලීමක්",
       "Category": "Local News",
       "Parent URL": "https://www.hirunews.lk/local-news.php?pageID=2927"
}