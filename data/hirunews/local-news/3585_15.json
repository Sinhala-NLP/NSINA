{
       "Source": "hirunews",
       "Timestamp": "Thursday, 27 December 2018 - 17:29",
       "Headline": "හොදම සංචාරක ගමනාන්තයක් ලෙස ශ්‍රී ලංකාව යළිත් නම් වෙයි",
       "News Content": "ආසියානු මහාද්වීපයේ හොදම සංචාරක ගමනාන්තය ලෙස ශ්‍රී ලංකාව යළිත් තේරී පත්වී තිබෙනවා.\ntravellemming.com වෙබ් අඩවිය විසින් ලෝකය පුරා ප්‍රසිද්ධ සංචාරක බලපෑම් කරන්නන්, බ්ලොග්කරුවන් හා ව්ලොගර්කරුවන්ගෙන් සමන්විත මණ්ඩලයක් හරහා පැවැත්වූ ඡන්ද විමසීමකිනුයි ශ්‍රී ලංකාව ආසියාවේ පළමු ස්ථානයට පත් වී ඇත්තේ.\n2019 වසරේ සංචාරය කිරිමට සුදුසුම රටවල් තෝරා ගැනීම සඳහා ලෝකයේ මහද්වීප හයක් යොදාගනිමින් මෙම ඡන්ද විමසීම පවත්වා තිබෙනවා.\nයුරෝපය, උතුරු අමරිකාව, ඔස්ට්‍රේලියාව සහ පැසිෆික් කලාපය, අප්‍රිකාව, දකුණු අමරිකාව සහ ආසියාව එම මහාද්වීප අතරට අයත්.\nයුරෝපා මහාද්වීපයෙන් සංචාරය කිරීමට හොඳම රට ලෙසට තේරී පත්වී ඇත්තේ සයිබීරියාවයි.\nඋතුරු ඇමරිකාවෙන් මෙක්සිකෝවට පළමු ස්ථානය ලැබී තිබෙනවා.\nඔස්ට්‍රේලියාව සහ පැසිෆික් කලාපයෙන් සංචාරය කිරීමට හොඳම රට ලෙසට තේරී ඇත්තේ ඔස්ට්‍රේරලියාවේ දොඩම් වගාවන් සිදුවන කලාපයක්.\nඅප්‍රිකා මහාද්වීපයේ සංචාර කිරීමට හොඳම රට ලෙසට නම්වී ඇත්තේ මලාවි රාජ්‍යයයි.\nදකුණු අමරිකාවෙන් හොඳම සංචාරක ගමනාන්තයක් ලෙසට පේරු රාජ්‍යයේ ලීමා අගනුවර පත්වී තිබෙනවා.\nසංස්කෘතික සහ ඓහතිහාසික වටිනකමකින් යුත් දෑ මෙන්ම වනාන්තර සහ දර්ශණීය වෙරළ තීරයන් ශ්‍රී ලංකාවේ සංචාරය කිරීමේදී දැක ගැනීමට හැකිවන බව travellemming.com වෙබ් අඩවිය පෙන්වා දෙනවා.\nඑමෙන්ම යුනෙස්කෝ සංවිධානය විසින් ලෝක උරුම ලෙසට නම්කර ඇති ස්ථාන රැසක් ද දැක ගත හැකි බවයි ඔවුන් සඳහන් කර ඇත්තේ.\nමිට පෙර ලොව සුප්‍රකට ලෝන්ලි ප්ලැනට් සඟරාව මගින් ද 2019 වසරේ ලෝකයේ සංචාරය කිරීමට සුදුසු රට ලෙස ශ්‍රී ලංකාව පත්වුණා.",
       "URL": "https://www.hirunews.lk/206925/හොදම-සංචාරක-ගමනාන්තයක්-ලෙස-ශ්‍රී-ලංකාව-යළිත්-නම්-වෙයි",
       "Category": "Local News",
       "Parent URL": "https://www.hirunews.lk/local-news.php?pageID=3585"
}