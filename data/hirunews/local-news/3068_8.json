{
       "Source": "hirunews",
       "Timestamp": "Saturday, 02 November 2019 - 11:04",
       "Headline": "කැබ් රථයක් සොරකම් කළ පුද්ගලයෙකු අත්අඩංගුවට",
       "News Content": "ගම්පහ, අධිකරණය අසළදී සොරකම් කරන ලද ඩබල් කැබ් රථයක් සැකකරුවෙකු සමඟ මිනුවන්ගොඩදී ඊයේ අත්අඩංගුවට ගෙන තිබෙනවා.\nපොලිස් මාධ්‍ය ප්‍රකාශක කාර්යාලය සදහන් කළේ වේයන්ගොඩ - යකහටුව ප්‍රදේශයේ අතුරු මාර්ගයක රථ වාහන රාජකාරී පරීක්ෂාවේ නිරත වූ නිලධාරීන් පිරිසක් විසින් මෙම කැබ් රථය සොයාගෙන ඇති බවයි.\nඑම අවස්ථාවේදී අදාළ කැබ් රථය පොලිස් අණ නොතකා නොනවත්වා ධාවනය කර ඇති අතර පසුව එය ලුහුබැද ගොස් එහි රියදුරු සහ කැබ් රථය අත්අඩංගුවට ගෙන තිබුණා.\nමෙම කැබ් රථය අතුරුදන් වී ඇති බවට එහි හිමිකරු විසින් ඊයේ දිනයේදී පොලීසියට පැමිණිල්ලක් ද කර තිබූ බව සදහන්.\nඅත්අඩංගුවට ගත් 48 හැවිරිදි මීගමුව ප්‍රදේශයේ පදිංචි සැකකරුගෙන් සිදුකළ ප්‍රශ්න කිරීම් වලදී, සොරා ගත් ලොරි රථයක් පිළිබදව ද තොරතුරු අනාවරණ වී තිබෙනවා.",
       "URL": "https://www.hirunews.lk/227459/කැබ්-රථයක්-සොරකම්-කළ-පුද්ගලයෙකු-අත්අඩංගුවට",
       "Category": "Local News",
       "Parent URL": "https://www.hirunews.lk/local-news.php?pageID=3068"
}