{
       "Source": "hirunews",
       "Timestamp": "Friday, 03 February 2023 - 13:38",
       "Headline": "ඔස්වල්ඩ් ගෝමිස් හිමිපාණන්ගේ දේහය අගරදගුරු නිල නිවසට",
       "News Content": "ස්වර්ගස්ථ වූ කොළඹ අගරදගුරු පදවියේ විශ්‍රාමික අගරදගුරු අතිඋතුම් ඔස්වල්ඩ් ගෝමිස් හිමිපාණන් දේහය අද (03) දහවල් බොරැල්ලේ පිහිටි අගරදගුරු නිල නිවසට රැගෙන එනු ලැබුවා.\nඑම පරිශ්‍රයේ පිහිටි දිව්‍ය හෘදයේ දෙව් මැදුර තුළ උන්වහන්සේගේ දේහය පස්වරු හය දක්වා තැන්පත් කර තැබෙන බවයි අගරදගුරු නිවස නිවේදනය කළේ.\nඅනතුරුව දේහය ඔස්වල්ඩ් ගෝමිස් හිමිපාණන්ගේ උපන් ගම්මානය වන පිලපිටියේ පිහිටි ශාන්ත ආනා දේවස්ථානයට රැගෙන යනු ඇති.\nදේහය මහජන ගෞරවය සඳහා හෙට පස්වරු 12 දක්වා එහි තැන්පත් කෙරෙන අතර, අනතුරු ව ඔස්වල්ඩ් ගෝමිස් හිමිපාණන්ගේ දේහය අනුරාධපුරයේ ශාන්ත ජෝෂප් මුනිඳුන්ගේ ආසන දෙව් මැදුර වෙත රැගෙන යාමට සැළසුම් කර තිබෙනවා.\nපසු ව අනිද්දා පස්වරු පහට උන්වහන්සේගේ දේහය කොටහේන ශාන්ත ලුසියා ආසන දෙව් මැදුරට රැගෙන එනු ලබන අතර, ලබන සඳුදා පස්වරු 3ට එම ආසන දෙව් මැදුරේ දී අතිඋතුම් මැල්කම් කාදිනල් රංජිත් හිමිපාණන්ගේ සහ අනෙකුත් රදගුරුවරුන්ගේ ප්‍රධානත්වයෙන් පැවැත්වෙන දිව්‍ය පූජාවෙන් අනතුරු ව දේහය භූමිදාන කරන බවයි අගරදගුරු නිවස නිවේදනය කළේ.",
       "URL": "https://www.hirunews.lk/326578/ඔස්වල්ඩ්-ගෝමිස්-හිමිපාණන්ගේ-දේහය-අගරදගුරු-නිල-නිවසට",
       "Category": "Local News",
       "Parent URL": "https://www.hirunews.lk/local-news.php?pageID=560"
}