{
       "Source": "hirunews",
       "Timestamp": "Monday, 27 March 2017 - 12:44",
       "Headline": "දුම්රිය වර්ජනය අත්හිටුවයි",
       "News Content": "දුම්රිය එන්ජින් රියදුරන් අද මධ්‍යම රාත්‍රියේ දියත් කිරීමට සැළසුම් කර ඇති සංකේත වර්ජනය අත්හිටුවා තිබෙනවා.\nඒ, ප්‍රවාහන අමාත්‍ය  නිමල් සිරිපාල ද සිල්වා සහ දුම්රිය එන්ජින් රියදුරන්ගේ සංගමයේ නියෝජිතයින් අතර එම අමාත්‍යාංශයේ අද පෙරවරුවේ පැවැත්වූ සාකච්ඡාවකින් අනතුරුවයි.\nඅමාත්‍යවරයා සමග අද පැවති සාකච්ඡාවේදී එළඹුණු එකඟතා මත මෙම වර්ජනය අත්හිටවූ බවයි දුම්රිය එන්ජින් රියදුරන්ගේ සංගමය කියා සිටියේ.\nමේ අතර දුම්රියක් පීලි පැනීම හේතුවෙන් කොළඹ - කොටුව සහ මරදාන අතර දුම්රිය ධාවනය තවදුරටත් ප්‍රමාද වන බව දුම්රිය ගමනාගමන අධිකාරී විජය සමරසිංහ ප්‍රකාශ කළා.\nහානියට ලක්වූ එක් මාර්ගයක්  මේ වනවිට පිළිසකර කර අවසන් අතර අනෙක් මාර්ගයේ නඩත්තු කටයුතු තවදුරටත්  සිදුවන බවයි ඔහු කියා සිටියේ.\nතලෙයිමන්නාරමේ සිට කොළඹ කොටුව බලා පැමිණි දුම්රිය මාළිගාවත්ත දුම්රිය අංගනය වෙත ධාවනය වෙමින් තිබියදී මරදාන දුම්රියපල ආසන්නයේදී පීලිපැනීමට ලක්වූයේ ඊයේ පස්වරුවේයි.\nමේ නිසා අදාළ දුම්රියේ මැදිරි දෙකකට සහ සංඥා කුළුණකටද හානි සිදුවුණා.",
       "URL": "https://www.hirunews.lk/157826/දුම්රිය-වර්ජනය-අත්හිටුවයි",
       "Category": "Local News",
       "Parent URL": "https://www.hirunews.lk/local-news.php?pageID=4594"
}