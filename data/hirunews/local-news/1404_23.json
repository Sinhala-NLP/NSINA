{
       "Source": "hirunews",
       "Timestamp": "Sunday, 23 January 2022 - 15:45",
       "Headline": "අබල - දුබල මාවතෙන් පීඩා විඳින දික්වැල්ල වැසියන් (වීඩියෝ)",
       "News Content": "දැරණියගල - දික්වැල්ල කන්ද දක්වා දිවෙන මාර්ගය අබලන් වීම හේතුවෙන් එම ප්‍රදේශයේ ජනතාව දැඩි දුෂ්කරතාවට පත්ව සිටිනවා.\nමේ අනාවරණය කිසිදු ප්‍රමිතියකින් තොරව සිදුවන එහි ඉදිකිරීම් කටයුතු පිළිබඳවයි.\nමේ, දැරණියගල දික්ඇල්ලකන්ද ගම්මානයේ, උඩමාලිබොඩ සිට දික්ඇල්ලකන්ද දක්වා දිවෙන මාර්ගයයි.\nමීට වසරකට පෙර මෙම මාර්ගය පිළිසකර කර කාපට් අතුරා සංවර්ධනය කිරීමේ ව්‍යාපෘතිය ආරම්භ කර ඇත්තේ මාර්ග සංවර්ධන අධිකාරියට අයත් කොන්ත්‍රාත් සමාගමක් විසින් බවයි ප්‍රදේශවාසීන් පවසන්නේ.\nකෙසේ වෙතත් ඔවුන් චෝදනා කරන්නේ ඉබිගමනින් සිදුවන මාර්ග සංවර්ධන කටයුතු කිසිදු ප්‍රමිතියකින් තොරව බවටයි.\nගමක මූලික අවශ්‍යතාවලින් එකක් වන මාර්ග පහසුකම් නොමැති වීම තුළින් සෘජුවම බලපෑම් එල්ලවන්නේ දික්ඇල්ලකන්ද ජනතාවගේ දෛනික ආදායම් මාර්ගවලටයි.\nඅවස්ථා ගණනාවකදී ප්‍රදේශයේ නිලධාරීන් සහ බලධාරීන් මෙම ගැටලුව සම්බන්ධයෙන් ලිඛිතව මෙන්ම වාචිකව ද දැනුවත් කළ ද එය බීරි අලින්ට වීණා වාදනය කිරීමක් බවයි ප්‍රදේශවාසීන් පෙන්වා දෙන්නේ.\nවිවිධ කොන්ත්‍රාත්කරුවන්ට මඩිය තරකරගැනීමට සහය දක්වන බලධාරීන් සහ රාජ්‍ය නිලධාරීන් ජනතාවගේ බදු මුදල් කාබාසිනියා කරමින් සිදු කරන මෙවැනි දෑ මගින් අහිමි වන්නේ මහජනතාවගේ අයිතීන් නොවේද ?\nඋඩමාලිබොඩ සිට දික්ඇල්ලකන්ද දක්වා ඇති මෙම මාර්ගය තරණය කිරීමට දහසකුත් ගැහැට විඳින දික්ඇල්ලකන්ද ජනතාව වෙනුවෙන් මාර්ගය පිළිසකර කර ජනතා අයිතියට පත්කරන තුරු රතු මිනිත්තුව අවධානයෙන්.",
       "URL": "https://www.hirunews.lk/294886/අබල-දුබල-මාවතෙන්-පීඩා-විඳින-දික්වැල්ල-වැසියන්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1404"
}