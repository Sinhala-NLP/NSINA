{
       "Source": "hirunews",
       "Timestamp": "Monday, 01 November 2021 - 12:46",
       "Headline": "සෞභාග්‍යා කාබනික ගෙවතු වගා සතිය අදින් ඇරඹේ (වීඩියෝ)",
       "News Content": "කෘෂිකර්ම අමාත්‍යාංශය මගින් ක්‍රියාත්මක කරන සෞභාග්‍යා කාබනික ගෙවතු වගා සතිය අදින් (01) ආරම්භ වුණා.\nආහාර සුරක්ෂිතතාව උදෙසා ක්‍රියාත්මක කරන මෙම වගා වැඩසටහනේ ආරම්භය සිදු කෙරුණේ ගන්නෝරුව පැලෑටි ජාන සම්පත් මධ්‍යස්ථානයේදියි.\nඑමෙන්ම යල කන්නයේ අස්වැන්නෙහි අග්‍රඵලය ශ්‍රී දළදා වහන්සේ වෙත පූජා කිරීම අද පෙරවරුවේ සිදු කෙරුණේ වාරිමාර්ග අමාත්‍ය චමල් රාජපක්ෂගේ ප්‍රධානත්වයෙන්.\nමේ අතර වගාවන් සඳහා පොහොර ලබාදෙන ඉල්ලා පොළොන්නරුව - බකමූණ ප්‍රදේශයේ ගොවි සංවිධාන 41ක් එක්ව ආරම්භ කළ උපවාසය 9 වන දිනටත් ක්‍රියාත්මකයි.\nඊයේ දිනයේදී ද මහා සංඝරත්නය පැමිණ උපවාසයේ නිරත ගොවීන්ට සහය පළ කළා.\nමැදිරිගිරිය - යෝධඇළ ප්‍රදේශයේ ගොවීන් චෝදනා කරන්නේ කොම්පෝස්ට් පොහොර නිෂ්පාදනය ආරම්භ කර ඇතත්, මෙතෙක් එම පොහොර නිසි පරිදි දිරාපත්වී නොතිබීම ගැටළුවක් වී ඇති බවයි.\nමේ අතර දිවයිනේ සෑම ප්‍රදේශයක්ම ආවරණය වන පරිදි භූ රසායනික සිතියම් සකස් කිරීම යළි ආරම්භ කිරීමට පරිසර අමාත්‍යාංශය තීරණය කර තිබෙනවා.\nරජයේ කාබනික කෘෂිකර්ම වැඩපිළිවෙලට සහයෝගය දැක්වීම සඳහා ඒ ඒ ප්‍රදේශවල පාංශු ස්ථරවල පවතින රසායනික තත්වයන් හඳුනාගැනීමේ අරමුණින් මෙය දියත් කරන බවයි එම අමාත්‍යාංශය නිවේදනය කළේ.\nපසුගියදා කෘෂිකර්ම අමාත්‍ය මහින්දානන්ද අලුත්ගමගේ රජයේ කාබනික පොහොර වැඩපිළිවෙලට නිසි සහයක් පරිසර අමාත්‍යාංශයෙන් නොලැබෙන බවට චෝදනාවක් ද එල්ල කළා.",
       "URL": "https://www.hirunews.lk/286665/සෞභාග්‍යා-කාබනික-ගෙවතු-වගා-සතිය-අදින්-ඇරඹේ-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1592"
}