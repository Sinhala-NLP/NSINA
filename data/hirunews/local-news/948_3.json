{
       "Source": "hirunews",
       "Timestamp": "Friday, 12 August 2022 - 7:55",
       "Headline": "මහනුවර ඇසළ මංගල්‍යයේ දිය කැපීමේ චාරිත්‍රය අද අලුයම (වීඩියෝ)",
       "News Content": "මෙවර මහනුවර ඇසළ පෙරහැර මංගල්‍යයේ දිය කැපීමේ චාරිත්‍රය අද (12) අලුයම ගැටඹේ තොටේදී සිදු කෙරුණා.\nඇසළ පෙරහර මංගල්‍යයේ අවසන් රන්දෝලි පෙරහර ඊයේ රාත්‍රියේ වීථි සංචාරය කෙරුණු අතර, පෙරහර නැරඹීමට බැතිමතුන් විශාල සංඛ්‍යාවක් එක්ව සිටියා.\nජනාධිපති රනිල් වික්‍රමසිංහද පෙරහර නැරඹීම සඳහා එක්වූ අතර, සධාතුක කරඬු වහන්සේ වැඩම වූයේ ඉන්දි රාජා හස්ථියායි.\nබුරුම රාජා සහ මියන් රාජා දෑලේ ඇතුන් ලෙස ගමන් කළා.\nදිය කැපීමේ මංගල්‍යයෙන් අනතුරුව දහවල් පෙරහරින් මෙවර මහනුවර ඇසළ පෙරහැර මංගල්‍යය නිමාවට පත්වනවා.\nඅනතුරුව පෙරහර සාර්ථකව අවසන් කළ බවට වන සන්දේශය දියවඩන නිලමේවරයා ඇතුළු බස්නායක නිලමේවරුන් විසින් ජනාධිපති රනිල් වික්‍රමසිංහ වෙත භාරදීමට නියමිතයි.\nමේ අතර, රුහුණු කතරගම මහා දේවාලයේ ඇසළ පෙරහර මංගල්‍යයේ අවසන් මහා පෙරහරද ඊයේ රාත්‍රියේ වීථි සංචාරය කළා. කතරගම පුදබිමට ද අතිවිශාල බැතිමතුන් පිරිසක් පෙරහර නැරඹීම සඳහා පැමිණ සිටියා.",
       "URL": "https://www.hirunews.lk/312514/මහනුවර-ඇසළ-මංගල්‍යයේ-දිය-කැපීමේ-චාරිත්‍රය-අද-අලුයම-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=948"
}