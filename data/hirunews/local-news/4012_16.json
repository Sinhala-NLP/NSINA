{
       "Source": "hirunews",
       "Timestamp": "Friday, 30 March 2018 - 15:36",
       "Headline": "සාදයකදී තරුණයෙකු ශීතකරණයක දැමූ සිද්ධියකට විරෝධතාවක්",
       "News Content": "නුවරඑලිය - ආගරපතන - මන්රාසි වත්තේ කම්කරුවන් මේ වනවිට විරෝධතාවක නිරත වනවා.\nඒ, සිය සේවකයෙකුට වතු අධිකාරීවරයෙකු ඊයේ (29) රාත්‍රියේදී සිදුකළ පහරදීමකට විරෝධය පළ කරමින්.\nමන්රාසි වත්තේ පිහිටි අවන්හලක පැවති සාදයකදී මෙම පහරදීම සිදුව ඇති බවයි පොලිසිය ප්‍රකාශ කළේ.\nසාදයට පැමිණ සිටි ග්ලාස්ගෝ වතු යායේ කළමනාකාරවරයා කම්කරුවාට පහරදී ශීතකරණයට දමා ඔහු එහි සිරකර ඇති අතර, ඉන් අසාධ්‍ය තත්ත්වයට පත් ඔහු ආගරපතන රෝහලට ඇතුළත් කෙරුණා.\nපසුව වැඩිදුර ප්‍රතිකාර සඳහා මෙම වතු කම්කරුවා නුවරඑලිය රෝහලට මාරුකර යැවීමටයි රෝහල් බලධාරින් අනතුරුව කටයුතු කර ඇත්තේ.\nකෙසේ වෙතත්, ඔහුගේ තත්ත්වය බරපතල නොවන බව නුවරඑලිය රෝහලේ ප්‍රකාශිකාවක සඳහන් කළා.\nපහරදීමට සම්බන්ධ ග්ලාස්ගෝ වතු යායේ කළමනාකාරවරයා අත්අඩංගුවට ගන්නා තෙක් සේවයට වාර්තා නොකළ බවයි විරෝධතාවයේ නිරත මන්රාසි වත්තේ කම්කරුවන් පවසන්නේ.",
       "URL": "https://www.hirunews.lk/187261/සාදයකදී-තරුණයෙකු-ශීතකරණයක-දැමූ-සිද්ධියකට-විරෝධතාවක්",
       "Category": "Local News",
       "Parent URL": "https://www.hirunews.lk/local-news.php?pageID=4012"
}