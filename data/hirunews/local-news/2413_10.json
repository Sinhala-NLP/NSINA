{
       "Source": "hirunews",
       "Timestamp": "Saturday, 03 October 2020 - 18:44",
       "Headline": "උපදෙස්වලට පිටින් ගිනි ගත් නෞකාව රැගෙන යන බව නීතිපති දෙපාර්තමේන්තුව කියයි",
       "News Content": "ගිනිගැනීමට ලක්වූ නිව් ඩයමන්ඩ් නෞකාව මැදපෙරදිග මුහුදු කලාපයට ඇද ගෙන යනු ලබන්නේ නීතිපති දෙපාර්තමේන්තුවේ සහ සමුද්‍රීය පරිසර ආරක්ෂණ අධිකාරියේ උපදෙස්වලට පටහැනිව බව නීතිපති දෙපාර්තමේන්තුව පවසනවා.\nනීතිපතිවරයාගේ සම්බන්ධීකරණ නිලධාරිනි රජයේ අධි නීතිඥ නිශාරා ජයරත්න මේ බව කියා සිටියා.\nගලවා ගැනීමේ මෙහෙයුම්වලදී වැය වූ මුදල් සහ වන්දි ගෙවීමේ පදනම මත එය ඉන්දියාව දෙසට ඇදගෙන යාම මේ වනවිට ආරම්භ කර ඇති අතර, සමුද්‍රීය ගලවා ගැනීමේ සම්බන්ධීකරණ මධ්‍යස්ථානයේ අනුමැතියට යටත්ව එය ඇදගෙන යාමට අවසර ලබාදුන් බවයි නාවික හමුදාව සඳහන් කළේ.\nනාවික හමුදාවේ සහ වෙරළාරක්ෂක බලකායේ ආරක්ෂාව මධ්‍යයේ අදාළ නෞකාව ගලවා ගැනීම සඳහා යෙදවූ විදේශ කණ්ඩායම විසින් එය සිදුකරන අතර නෞකාව මේ වනවිට ගිණිකොණ දිග මුහුදු තීරයේ පිහිටි කුඩා රාවණා කොටුවේ සිට නාවික සැතපුම් 90ක් දුරින් පවතිනවා.",
       "URL": "https://www.hirunews.lk/251729/උපදෙස්වලට-පිටින්-ගිනි-ගත්-නෞකාව-රැගෙන-යන-බව-නීතිපති-දෙපාර්තමේන්තුව-කියයි",
       "Category": "Local News",
       "Parent URL": "https://www.hirunews.lk/local-news.php?pageID=2413"
}