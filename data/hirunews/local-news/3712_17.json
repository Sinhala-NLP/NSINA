{
       "Source": "hirunews",
       "Timestamp": "Saturday, 06 October 2018 - 17:48",
       "Headline": "ශිෂ්‍යත්ව විභාග ප්‍රතිඵල මත දරුවන් පීඩාවට පත් නොකරන්නැයි ජනපති ඉල්ලයි",
       "News Content": "ශිෂ්‍යත්ව විභාග ප්‍රතිඵල මත දරුවන් පීඩාවට පත් නොකරන්නැයි ජනාධිපති මෛත්‍රීපාල සිරිසේන ඉල්ලීමක් කරනවා.\nශිෂ්‍යත්වය සමත්වීම හෝ අසමත්වීම මත හිංසනයකින් තොරව දරුවා පිළිගන්නේ කෙසේ ද යන්න, සෑම වසරකම ශිෂ්‍යත්ව ප්‍රතිඵල නිකුත්වීමට සතියකට පෙර දෙමාපියන් දැනුවත් කිරීමට වැඩසටහනක් සකස් කරන ලෙසටයි ජනාධිපතිවරයා සියලු විදුහල්පතිවරුන්ට උපදෙස් ලබාදී ඇත්තේ.\nමහනුවර ආදර්ශ විද්‍යාලයේ වාර්ෂික ත්‍යාග ප්‍රදානෝත්සවයට අද (06) පෙරවරුවේ එක්වෙමින් ජනාධිපතිවරයා මෙම අදහස් පළ කළා.\n05 වසර ශිෂ්‍යත්ව විභාගය දරුවාගේ අනාගතය තීරණය කරන එකම කඩඉම බවට දෙමාපියන් විශ්වාස කිරීම හේතුවෙන් රටේ දරු පරපුරට මහත් පීඩාවකට මුහුණදීමට සිදුව තිබෙන බව මෛත්‍රීපාල සිරිසේන මහතා මෙහිදී පෙන්වා දුන්නා.\nශිෂ්‍යත්ව විභාග ප්‍රතිඵල හමුවේ පසුගිය කාලය තුළ රටේ දරුවන්ට මුහුණදීමට සිදු වූ  පීඩකාරී සිදුවීම් සිහිපත් කරමින් ජනාධිපතිවරයා කියාසිටියේ මේ පිළිබද සියලූ අධ්‍යාපන බලධාරීන්ගේ ද අවධානය යොමුවිය යුතු බවයි.",
       "URL": "https://www.hirunews.lk/201539/ශිෂ්‍යත්ව-විභාග-ප්‍රතිඵල-මත-දරුවන්-පීඩාවට-පත්-නොකරන්නැයි-ජනපති-ඉල්ලයි",
       "Category": "Local News",
       "Parent URL": "https://www.hirunews.lk/local-news.php?pageID=3712"
}