{
       "Source": "hirunews",
       "Timestamp": "Tuesday, 20 October 2020 - 16:22",
       "Headline": "මධූෂ් මියගිය ස්ථානයේ තිබූ යතුරු පැදියේ CCTV දර්ශන එළියට",
       "News Content": "මත්ද්‍රව්‍ය ජාවාරම්කරුවෙකු සහ සංවිධානාත්මක අපරාධ කල්ලි නායකයෙකු වන මාකඳුරේ මධූෂ් මියගිය ස්ථානයේ තිබී රතු පැහැති යතුරු පැදියක් පොලිසිය විසින් සොයාගෙන තිබුනා.\nඑම යතුරු පැදිය කිසියම් පුද්ගලයෙකු විසින් තල්ලු කරගෙන යන ආකාරය දැක්වෙන CCTV දර්ශණ පෙළක් අප වෙත ලැබී තිබෙනවා.\nඑම දර්ශන පහතින්.\nවෙඩි හුවමාරුවකදී මිය ගිය සංවිධානාත්මක අපරාධ කල්ලි සාමාජිකයෙකු වන සමරසිංහ ආරච්චිලාගේ මධූෂ් ලක්ෂිත හෙවත් මාකඳුරේ මධූෂ් රැගෙන ගොස් ඇත්තේ මේ වන විට රක්ෂිත බන්ධනාගාර ගත කර සිටින කංජිපානි ඉම්රාන්ට අයත් කුඩු තිප්පොළකට බවට  අනාවරණ වී තිබෙනවා.\nමාකඳුරේ මධුෂ් මත්ද්‍රව්‍ය සොයා ගැනීමකට මාළිගාවත්ත - ඇපල්වත්ත ප්‍රදේශයේ ලක්ෂිත සෙවන නිවාස සංකීර්ණය වෙත අද(20) අලුයම රැගෙන ගොස් තිබෙනවා.\nඑහිදී මත්ද්‍රව්‍ය සඟවා තිබූ නිවසේ සිටි පිරිසක් පොලිස් නිලධාරීන් හට වෙඩි තබා ඇති අතර, පොලිස් නිලධාරීන් ද ඊට ප්‍රති ප්‍රහාර එල්ල කර තිබෙනවා.\nඑහිදීයි මාකඳුරේ මධුෂ් ජීවිතක්ෂයට පත්ව ඇත්තේ.\nබස්නාහිර පළාත් ජ්‍යෙෂ්ඨ නියෝජ්‍ය පොලිස්පති දේශබන්දු තෙන්නකෝන් සඳහන් කළේ කොළඹ අපරාධ කොට්ඨාසයට භාරයේ පසුවන මාකඳුරේ මධූෂ් එහි නිලධාරීන්ගේ අනුදැනුම මත මත්ද්‍රව්‍ය ජාවාරම්කරුවන් පිරිසකට දුරකථන ඇමතුමක් ලබාදී මෙම නිවාස සංකීර්ණයට පැමිණෙන ලෙස දැනුම් දී ඇති බවයි.\nඒ අනුවයි අද අලුයම පොලීසිය සහ මාකඳුරේ මධුෂ් එම ස්ථානයට පැමිණ ඇත්තේ.\nකෙසේ වෙතත්,  පසුව එම නිවාස සංකීර්ණයේ 10 වන මහලේ අදාළ නිවසේ තිබී හෙරොයින් මත්ද්‍රව්‍ය කිලෝ 22ක් සොයා ගත්තා.\nමීට අමතරව වෙඩි තැබීම පුද්ගලයින් පැමිණි යතුරුපැදියක් ද නිවාස පරිශ්‍රය ආසන්නයේ දමා ගොස් තිබියදී සොයා ගත්තා.\nවෙඩි හුවමාරුවේදී කොළඹ අපරාධ කොට්ඨාශයේ පොලිස් කොස්තාපල්වරුන් දෙදෙනෙකු තුවාල ලබා කොළඹ ජාතික රෝහලට ඇතුළත් කෙරුණා.\nඑක් අයෙකුගේ පාදයකට සහ අනෙක් පොලිස් කොස්තාපල්වරයාගේ පපු ප්‍රදේශයේ සුළු තුවාල පවතින බවයි රෝහල් ආරංචි මාර්ගක සඳහන් කළේ.\nසිද්ධිය සිදුවූ මාළිගාවත්ත - ඇපල්වත්ත - ලක්ෂිත සෙවන නිවාස සංකීර්ණ පරිශ්‍රයට බස්නාහිර පළාත් ජ්‍යෙෂ්ඨ නියෝජ්‍ය පොලිස්පති දේශබන්දු තෙන්නකෝන් ඇතුළු උසස් පොලිස් නිලධාරීන් පිරිසක් අද උදෑසන පැමිණියා.\nමේ අතර, වෙඩි වැදීමෙන් මිය ගිය මාකඳුරේ මධුෂ්ගේ දේහය හඳුනා ගැනීම සඳහා ඔහුගේ බිරිඳ ද අද උදෑසන කොළඹ ජාතික රෝහල වෙත පැමිණි බවයි හිරු වාර්තාකරු සඳහන් කළේ.\nදේහය මේ වන විට ජාතික රෝහලේ පොලිස් මෘත ශරීරාගාරයේ තැන්පත් කර ඇති අතර, පශ්චාත් මරණ පරීක්ෂණය අද දහවල් සිදුකිරීමට නියමිතයි.\nමෙරටින් පළා ගොස් ඩුබායි රාජ්‍යයේ සිට මෙරටට මනුෂ්‍ය ඝාතන, මත්ද්‍රව්‍ය ජාවාරම් ඇතුළු දරුණු ගණයේ අපරාධ රැසක් මෙහෙය වූ මාකඳුරේ මධුෂ් එරට දී පොලිස් අත්අඩංගුවට පත්වුණේ 2019 පෙබරවාරි මස 5 වන දායි.\nඑහිදී ඔහු ඇතුළු 31 දෙනෙකු ඩුබායි පොලීසිය අත්අඩංගුවට ගනු ලැබුවේ හෝටලයක් තුළ සාදයක් පවත්වමින් සිටි අතරතුරයි.\nපසුව ඔහු ඇතුළු පිරිස ඩුබායි රාජ්‍යයෙන් පිටුවහල් කළ අතර, අනතුරුව ඔහු මෙරටට රැගෙන එනු ලැබුවේ පසුගිය වසරේ මැයි මස 5 වන දායි.\nඒ අනුව වසර එක හමාරකට අධික කාලයක් මාකඳුරේ මධුෂ් අපරාධ පරීක්ෂණ දෙපාර්තමේන්තුව භාරයේ රදවාගෙන ප්‍රශ්න කළ අතර පසුව පසුගිය දා වැඩිදුර විමර්ශන සඳහා ඔහු කොළඹ අපරාධ කොට්ඨාශය වෙත භාර දෙනු ලැබුවා.",
       "URL": "https://www.hirunews.lk/252952/මධූෂ්-මියගිය-ස්ථානයේ-තිබූ-යතුරු-පැදියේ-cctv-දර්ශන-එළියට",
       "Category": "Local News",
       "Parent URL": "https://www.hirunews.lk/local-news.php?pageID=2379"
}