{
       "Source": "hirunews",
       "Timestamp": "Monday, 26 April 2021 - 20:12",
       "Headline": "වැල්ලවායෙනුත් කොරෝනා රෝගීන් 46ක්  (වීඩියෝ)",
       "News Content": "වැල්ලවායේ 46 දෙනෙකුට කොරෝනා ආසාදනය වී ඇති බව වැල්ලවාය සෞඛ්‍ය වෛද්‍ය නිලධාරී කාර්යාලය සඳහන් කළ අතර මොණරාගල දිස්ත්‍රික්කයේ එක් කොට්ඨාශයකින් එකවර වැඩිම කොරෝනා ආසාදිතයින් සංඛ්‍යාවක් වාර්තා වු පළමු අවස්ථාව මෙය බවයි සෞඛ්‍ය වෛද්‍ය නිලධාරි එස්.එච්.පියසුමන කියා සිටියේ.\nමේ අතර, අද රාත්‍රි 08 සිට හුදෙකලා කෙරුණු ත්‍රිකුණාමල පොලිස් වසමේ පුම්පුහාර් ග්‍රාම නිලධාරී වසමෙන් කොරෝනා ආසාදිතයින් 56 වාර්තා වී තිබෙනවා.\nනැගෙනහිර පළාත් ආණ්ඩුකාර අනුරාධා යහම්පත් ප්‍රකාශ කළේ ත්‍රිකුණාමල නගරයේ ආයතනවල පවිත්‍රතා කටයුතුවල නිරත පිරිසක් එම ආසාදිතයින් අතර සිටින බවයි.\nඑසේම, හැටන් පොලිසියේ රියදුරු කොස්තාපල්වරයෙකුට කොරෝනා ආසාදිත වීම හේතුවෙන් ආශ්‍රීතයින් සියලු දෙනා නිරෝධායනයට ලක් කර තිබෙනවා. කිරිදිවැල සතිපොලෙහි ව්‍යපාරිකයින් 08 දෙනෙකුට කොරෝනා අසාදනය සිදුකල පරීක්ෂණ වලින් අනතුරුව තවත් රෝගීන් 21 දෙනෙකු හදුනා ගැනුනා.\nහිනිදුම - තොටුගොඩ ප්‍රදේශයේ විහාරස්ථානයක ස්වාමීන් වහන්සේලා පිරිසක්ද අද දිනයේදී නිරෝධායනයට ලක් කල අතර මොණරාගල, පොළොන්නරුව ආශ්‍රීත ප්‍රදේශවලින් ද අද දිනයේ ආසාදිතයින් වාර්තා වුණා. ඒ අනුව ඔවුන්ගේ ආශ්‍රීතයින් ස්වයං නිරෝධායනයට ලක් කිරිමටයි සෞඛ්‍ය අංශ පියවර ගත්තේ.\nබුත්තල ප්‍රදේශයේ කොරෝනා ආසාදිතයින් වැඩි වශයෙන් වාර්තාවීම නිසා නගරයේ සියලු වෙළඳසැල් අද දිනයේ වසා දැමීමට පියවර ගෙන තිබුණා.\nඑමෙන්ම, දිවුලපිටිය ප්‍රදේශයේ ඊයේ දිනයේ සහ අද දිනයේදි කොරෝනා ආසාදිතයින් 57 දෙනෙකු වාර්තා වූ බවයි ප්‍රදේශයේ මහජන සෞඛ්‍ය පරීක්ෂකවරයා සඳහන් කළේ.",
       "URL": "https://www.hirunews.lk/269611/වැල්ලවායෙනුත්-කොරෝනා-රෝගීන්-46ක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1994"
}