{
       "Source": "hirunews",
       "Timestamp": "Wednesday, 22 January 2020 - 12:50",
       "Headline": "රිය අනතුරු කිහිපයකින් 18 දෙනෙකුට තුවාල",
       "News Content": "තෙල්දෙණිය සහ යාපනය - නාවට්කුලි ප්‍රදේශයේ අද සිදු වූ රිය අනතුරුවලින් පුද්ගලයින් 18 දෙනෙකු තුවාල ලැබුවා.\nමහනුවර - මහියංගණය ප්‍රධාන මාර්ගයේ තෙල්දෙණිය රඹුක්වැල්ල විහාරස්ථානය අසලදී මගීන් රැගත් ශ්‍රී ලංගම බස්රථයක් පෙරළි යාමෙන් එහි ගමන් ගත් මගීන් 10 දෙනෙකු තුවාල ලබා ඇතුලත් කෙරුණේ තෙල්දෙණිය මූලික රෝහලටයි.\nමේ අතර කොළඹ සිට යාපනය බලා ධාවනය වෙමින් තිබූ වෑන් රථයක් යාපනය නාවට්කුලි ප්‍රදේශයේදී අද අළුයම පෙරලී යාමෙන් පුද්ගලයින් 08 දෙනෙකු තුවාල ලැබුවා.\nඅනතුර සිදුවන අවස්ථාවේ ප්‍රදේශයට අධික මීදුම් තත්ත්වයක් ද පැවති බවයි වාර්තා වන්නේ.\nතුවාලකරුවන් යාපනය රෝහලට ඇතුලත් කර ඇති අතර ඔවුන්ගේ තත්ත්වය බරපතල නොවන බව සඳහන්.\nඑමෙන්ම නාරම්මල - කුරුණෑගල මාර්ගයේ ගනේගොඩ ප්‍රදේශයේ ඊයේ සිදුවූ රිය අනතුරකින් කාන්තාවක් මිය ගොස් තවත් 5 දෙනෙකු බරපතල තුවාල ලබා නාරම්මල රෝහලට ඇතුළත් කෙරුණා.\nමිය ගිය කාන්තාව 58 හැවිරිදි වියේ පසුවන සියඹලාගස්කොටුව ප්‍රදේශයේ පදිංචිකාරිනියක් බවයි පොලිසිය සඳහන් කළේ.\nකුරුණෑගල දෙසට ධාවනය වූ ලොරි රථයක් මාර්ගයේ නවතා තිබූ බස් රථයක් පසුකර යාමට උත්සාහ කිරීමේදී ඉදිරියෙන් පැමිණි තවත් ලොරි රථයක ගැටී අසළ තිබූ ත්‍රිරෝද රථයක ද ගැටී මෙම අනතුර සිදුව තිබෙනවා.",
       "URL": "https://www.hirunews.lk/232805/රිය-අනතුරු-කිහිපයකින්-18-දෙනෙකුට-තුවාල",
       "Category": "Local News",
       "Parent URL": "https://www.hirunews.lk/local-news.php?pageID=2940"
}