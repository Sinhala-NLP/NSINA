{
       "Source": "hirunews",
       "Timestamp": "Monday, 18 April 2022 - 13:40",
       "Headline": "ජනතාව පතන වෙනස ඉටු කරන්න දූෂණ රහිතව එක්වන්න - නව කැබිනට්ටුවට ජනපතිගෙන් ඉල්ලීමක් (වීඩියෝ හා ඡායාරූප)",
       "News Content": "රාජ්‍ය ආයතන දැඩි මූල්‍ය අර්බුදයක ඇති නිසා දූෂණ මැඩලීමට වරප්‍රසාද අපේක්ෂා නොකර කටයුතු කරන ලෙසත්, ජනතාව ඉල්ලා සිටින වෙනස සිදු කිරීමට මෙය අවස්ථාවක් කරගන්නා ලෙස ජනාධිපති ගෝඨාභය රාජපක්ෂ නව කැබිනට් අමාත්‍යවරුන්ගෙන් ඉල්ලා සිටිනවා.\nඅද (18) පෙරවරුවේ ජනාධිපති මන්දිරයේ පැවැති නව කැබිනට් ධුර ප්‍රදාන අවස්ථාවට එක්වෙමිනුයි, ජනාධිපතිවරයා මේ බව සඳහන් කළේ.\nඒ අනුව අද දිනයේ දී නව කැබිනට් අමාත්‍යවරුන් ලෙස නව අමාත්‍යවරුන් 17 දෙනෙකු දිව්රුම් දෙනු ලැබුවා.\nජනාධිපති මාධ්‍ය අංශය නිවේදනයක් නිකුත් කරමින් සඳහන් කළේ, ජනාධිපතිවරයා, අග්‍රාමාත්‍ය මහින්ද රාජපක්ෂ සහ විදේශ කටයුතු අමාත්‍ය මහාචාර්ය ජී.එල්. පීරිස් සහ මුදල් අමාත්‍ය අලි සබ්‍රි යන අයවලුන් දැරූ අමාත්‍ය ධුරවල සංශෝධනයක් සිදු නොවූ බවයි.\nඒ අනුව එම අමාත්‍යවරුන් සුපුරුදු පරිදි සිය අමාත්‍ය ධුර කටයුතු මෙහෙයවනු ඇති.\nමේ අතර, නව කැබිනට් මණ්ඩලය අමතා ජනාධිපති ගෝඨාභය රාජපක්ෂ කළ කතාව අද (18) රාත්‍රී 7.30ට හිරු ටී.වී නාලිකාව ඔස්සේ විකාශය කිරීමට නියමිතයි.",
       "URL": "https://www.hirunews.lk/302210/ජනතාව-පතන-වෙනස-ඉටු-කරන්න-දූෂණ-රහිතව-එක්වන්න-නව-කැබිනට්ටුවට-ජනපතිගෙන්-ඉල්ලීමක්-වීඩියෝ-හා-ඡායාරූප",
       "Category": "Local News",
       "Parent URL": "https://www.hirunews.lk/local-news.php?pageID=1224"
}