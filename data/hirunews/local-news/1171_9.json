{
       "Source": "hirunews",
       "Timestamp": "Friday, 13 May 2022 - 18:43",
       "Headline": "නව අගමැතිවරයාගේ සමීපතමයින් පස්දෙනකු කමිටුවකට පත් කෙරේ (වීඩියෝ)",
       "News Content": "නව අග්‍රාමාත්‍යවරයාවරයා සිය පළමු විශේෂ කමිටුව පත් කර තිබෙනවා.\nඒ ශ්‍රී ලංකාවේ අත්‍යාවශ්‍ය ද්‍රව්‍ය හිඟය වහා අවම කර ජනතාවට සහන සැලසීමට අවශ්‍ය ක්‍රියාමාර්ග යෝජනා කිරීම සඳහායි.\nමහජනතාවට අත්‍යාවශ්‍ය ආහාර ද්‍රව්‍ය හිඟයකින් තොරව ලබාදීම සඳහා අදාළ අංශ සමඟ සාකච්ඡා කිරීම සඳහා වූ කමිටුවට එක්සත් ජාතික පක්ෂ සභාපති වජිර අබේවර්ධන සහ පක්ෂ ලේකම් පාලිත රංගේබණ්ඩාර පත් කර තිබෙනවා.\nඖෂධ හිඟය සම්බන්ධයෙන් සාකච්ඡා කිරීමට පත් කර ඇත්තේ එක්සත් ජාතික පක්ෂ නියෝජ්‍ය නායක රුවන් විජේවර්ධනයි.\nඑක්සත් ජාතික පක්ෂ සහකාර නායක අකිල විරාජ් කාරියවසම් පොහොර සම්බන්ධ ගැටළු සම්බන්ධයෙන් අවධානය යොමු කිරීමට නියමිත අතර ලංකා ඛනිජ තෙල් නීතිගත සංස්ථාවට අදාළ ගැටළු එක්සත් ජාතික පක්ෂ ජාතික සංවිධායක සාගල රත්නායක විසින් විසඳනු ඇති.\nමෙම කමිටු සාමාජිකයින් විසින් තමන්ට පැවරී ඇති ක්ෂේත්‍ර සමඟ අවශ්‍ය සාකච්ඡා පවත්වමින් පවතින ගැටලු සොයා බලා අග්‍රාමාත්‍යවරයාට වාර්තාවක් මඟින් ගැටලු විසඳීමට යෝජනා ලබා දීමට නියමිතයි.",
       "URL": "https://www.hirunews.lk/304261/නව-අගමැතිවරයාගේ-සමීපතමයින්-පස්දෙනකු-කමිටුවකට-පත්-කෙරේ-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1171"
}