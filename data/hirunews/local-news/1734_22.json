{
       "Source": "hirunews",
       "Timestamp": "Tuesday, 24 August 2021 - 7:50",
       "Headline": "රිෂාඩ් වෛද්‍යවරයෙකුට තර්ජනය කළ සිද්ධියට බන්ධනාගාර නිලධාරීන් 3 දෙනෙකුගෙන් ප්‍රකාශ",
       "News Content": "පාර්ලිමේන්තු මන්ත්‍රී රිෂාඩ් බදියුදීන් මැගසින් බන්ධනාගාරයේ වෛද්‍යවරයෙකුට මරණ තර්ජන එල්ල කිරීමේ සිද්ධිය සම්බන්ධයෙන් විමර්ශන සිදු කරන කොළඹ අපරාධ කොට්ඨාසය, බන්ධනාගාර නිලධාරීන් 3 දෙනෙකුගෙන් සිද්ධියට අදාළ ව ඊයේ පැය 4ක කාලයක් ප්‍රකාශ සටහන් කරගෙන තිබෙනවා.\nඑසේ ම, තම විමර්ශනවලට අදාළ ව මේ වන විටත් සාක්ෂි ලබා ගැනීමේ කටයුතු ආරම්භ කර ඇති බව බන්ධනාගාර දෙපාර්තමේන්තුව ප්‍රකාශ කළා.\nමේ අතර රක්ෂිත බන්ධනාගාර ගත කර සිටින පාර්ලිමේන්තු මන්ත්‍රී රිෂාඩ් බදියුදීන් විසින් බන්ධනාගාර වෛද්‍යවරයෙකුට මරණ තර්ජන එල්ල කිරීම සම්බන්ධයෙන් සිදුකරන විමර්ශනයට අදාළ ව කොළඹ අපරාධ කොට්ඨාසය, ඊයේ අධිකරණයට ද කරුණු වාර්තා කළා.\nඑහිදී කොළඹ අපරාධ කොට්ඨාසය අධිකරණයෙන් ඉල්ලා සිටියේ බදියුදීන් මන්ත්‍රීවරයා තර්ජනාත්මක ව බැන වදින අවස්ථාවේ වෛද්‍යවරයා සමඟ සිටි තවත් රැඳවියෙකු සාක්ෂිකරුවෙකු ලෙස අධිකරණය ඉදිරියට ගෙන්වා ප්‍රකාශ සටහන් කර ගන්නා ලෙසට යි.\nඊට අවසර ලබාදුන් කොළඹ අතිරේක මහේස්ත්‍රාත් රජින්ද්‍රා ජයසූරිය, සාක්ෂිකාර රැඳවියා හෙට අධිකරණයට ඉදිරිපත් කරන ලෙස බන්ධනාගාර අධිකාරිවරයාට නියෝග කළා.",
       "URL": "https://www.hirunews.lk/280467/රිෂාඩ්-වෛද්‍යවරයෙකුට-තර්ජනය-කළ-සිද්ධියට-බන්ධනාගාර-නිලධාරීන්-3-දෙනෙකුගෙන්-ප්‍රකාශ",
       "Category": "Local News",
       "Parent URL": "https://www.hirunews.lk/local-news.php?pageID=1734"
}