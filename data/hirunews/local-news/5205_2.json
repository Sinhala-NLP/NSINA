{
       "Source": "hirunews",
       "Timestamp": "Tuesday, 19 January 2016 - 7:58",
       "Headline": "ආර්ථික සමුළුවට අගමැති සමග 12ක්  ස්විට්සර්ලන්තයට",
       "News Content": "ස්විට්සර්ලන්තයේ - ඩෙවොස් හිදී පැවැත්වෙන ලෝක ආර්ථික සමුළුවට සහභාගිවීම සඳහා අග්‍රාමාත්‍ය රනිල් වික්‍රමසිංහ අද (19)අලූයම දිවයිනෙන් නික්මුණා. අග්‍රාමාත්‍යවරයා අද උදෑසන තුනට පමණ එමිරේට්ස් ගුවන් සේවයට අයත් ඊ.කේ. 349 දරණ යානයෙන් පිටත්ව ගොස් ඇත්තේ 12 දෙනෙකුගෙන් සමන්විත නියෝජිත පිරිසක් සමඟයි. මලික් සමරවික්‍රම සහ රවී කරුණානායක  අමාත්‍යවරුන්ද ඊට ඇතුළත්.\nහෙට සිට 23 වනදා දක්වා පැවැත්වෙන සමුළුවේදි ලෝක ආර්ථිකයේ නව ප්‍රවණතා පිළිබඳව ගැඹුරෙන් විමසා බැලීමට නියමිතයි.\nඒ සඳහා රටවල් 40 කට අධික සංඛ්‍යාවක නායකයන් සහභාගිවනු ඇති.\nඅනාගත ලෝකය යහපත් කරලීම සඳහා ලෝක නායකයන්ගේ සැළසුම් එක අරමුණකට යොමුකිරීම මෙන්ම ගෝලීය සහ කලාපීය ආර්ථික න්‍යාය පත්‍ර සැකසීමේ සාමූහික උත්සාහයක් ක්‍රියාත්මක කිරීමද සමුළුවේ අරමුණු අතර වනවා.\nලෝක ආර්ථික සමුළුවට සහභාගිවීම සඳහා ශ්‍රී ලංකාවට ආරාධනා ලැබුණු ප්‍රථම අවස්ථාව මෙයයි. අග්‍රාමාත්‍යවරයා ඇතුලූ ශ්‍රී ලාංකික නියෝජිත පිරිස එම සංචාරයේදී ජාත්‍යන්තර ආයෝජකයන්ගේ අවධානය ශ්‍රී ලංකාව වෙත යොමු කරවීමට කටයුතු කරනු ඇතැයි අග්‍රාමාත්‍ය කාර්යාලය නිවේදනයක් නිකුත් කරමින් ප්‍රකාශ කළා.",
       "URL": "https://www.hirunews.lk/124273/ආර්ථික-සමුළුවට-අගමැති-සමග-12ක්-ස්විට්සර්ලන්තයට",
       "Category": "Local News",
       "Parent URL": "https://www.hirunews.lk/local-news.php?pageID=5205"
}