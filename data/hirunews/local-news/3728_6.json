{
       "Source": "hirunews",
       "Timestamp": "Thursday, 27 September 2018 - 12:45",
       "Headline": "වන සතුන්ගෙන් බෝගවලට සිදුවන හානිය මැඩලන්න ජාත්‍යන්තර සහය",
       "News Content": "වන සතුන්ගෙන් ආහාර බෝගවලට සිදුවන හානිය වළක්වාගැනීම සඳහා විසඳුම් ලබාගැනීමට ජාත්‍යන්තර ආහාර ප්‍රතිපත්ති ආයතනයේ සහය ලබාදෙන බවට එහි අධ්‍යක්‍ෂ ජනරාල්වරයා සහතික වී තිබෙනවා.\nඑක්සත් ජාතීන්ගේ මහා මණ්ඩලයේ 73 වන සැසිවාරයට සහභාගිවී සිටින ජනාධිපති මෛත්‍රිපාල සිරිසේනව ඊයේ පස්වරුවේ ජාත්‍යන්තර ආහාර ප්‍රතිපත්ති ආයතනයේ අධ්‍යක්‍ෂ ජනරාල් ෂෙන්ගෙන් ෆෑන් හමු වූ අවස්ථාවේදීයි මෙම එකඟතාවය පළ කර ඇත්තේ.\nමෙරට වගාවන් සියයට 40 ක් පමණ වන සතුන් විනාශ කිරීම නිසා අස්වැන්න අඩුවීමට එය හේතුවක් වී ඇති බව ජනාධිපතිවරයා මෙහිදී පෙන්වා දී තිබෙනවා.\nඒ අනුව එම ගැටළුව විසඳීම සඳහා තම අත්දැකීම් උපයෝගී කරගනිමින් ශ්‍රී ලංකාවට සහය දෙන බවයි ආහාර ප්‍රතිපත්ති ආයතනයේ අධ්‍යක්‍ෂ ජනරාල් ෂෙන්ගෙන් ෆෑන් පවසා ඇත්තේ.\nඑමෙන්ම අවිධිමත් ආහාර රටාවන් හේතුවෙන් මෙරට ජනතාවගෙන් සියයට 17 ක් දියවැඩියා රෝගයෙන්ද සියයට 48 ක් කාන්තාවන් ස්ථුලතාවයෙන්ද,  සියයට 20 ක් මන්ද පෝෂණයෙන් ද පෙලෙනවා.\nමේ නිසා ඔවුන් බෝ නොවන රෝග ව්‍යාප්ත වීමේ අවධානමට ලක්ව සිටින බවයි ජනාධිපතිවරයා පෙන්වා දී ඇත්තේ.\nඒ සඳහා නව සෞඛ්‍ය සම්පන්න ආහාර වේලක් ලබාගැනීමේ වැදගත්කම පිළිබඳව ජනතාව දැනුම්වත් කිරීමට විශේෂඥ සහය ලබාදෙන ලෙසටද ජනාධිපතිවරයා ජාත්‍යන්තර ආහාර ප්‍රතිපත්ති ආයතනයේ අධ්‍යක්‍ෂ ජනරාල්වරයාගෙන් ඉල්ලීමක් කර තිබෙනවා.\nඒ සඳහා සියලූ සහයෝගය ලබාදෙන බවයි ඔහු ප්‍රකාශ කර ඇත්තේ.\nමේ අතර ශ්‍රී ලංකාවේ සමාජ සංවර්ධනයට සෘජුව බලපාන ක්ෂේත්‍රවල සීග්‍ර සංවර්ධනය උදෙසා එක්සත් ජාතීන්ගේ අරමුදල සමඟ නව ගිවිසුමකට අත්සන් තැබීම ජනාධිපති මෛත්‍රීපාල සිරිසේනගේ ඇමරිකානු සංචාරයට සමගාමීව ඊයේ පස්වරුවේ නිව්යෝක් නුවරදී සිදු වුණා.\nඒ අනුව සමාජ ප්‍රගමන සඳහා වූ අරමුදලක් පිහිට වීම සහ සමාජ ව්‍යවසායකත්ව අරමුදලක් පිහිටුවීමට අදාලව මෙම ගිවිසුම්වලට අත්සන් තැබූ බවයි ජනාධිපති මාධ්‍ය ඒකකයන සඳහන් කළේ.\nඑක්සත් ජාතීන්ගේ සංවර්ධන අරමුදලේ ශ්‍රී ලංකා ව්‍යාපෘති සඳහා  පුද්ගලික අංශය ද සහභාගි කරවා ගැනීම මේ තුලින් අපේක්ෂා කරනවා.",
       "URL": "https://www.hirunews.lk/200851/වන-සතුන්ගෙන්-බෝගවලට-සිදුවන-හානිය-මැඩලන්න-ජාත්‍යන්තර-සහය",
       "Category": "Local News",
       "Parent URL": "https://www.hirunews.lk/local-news.php?pageID=3728"
}