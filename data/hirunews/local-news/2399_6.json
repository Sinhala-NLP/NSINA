{
       "Source": "hirunews",
       "Timestamp": "Saturday, 10 October 2020 - 7:23",
       "Headline": "පොලිස් බල ප්‍රදේශ 18කට තවදුරටත් ඇඳිරි නීතිය - වෙළඳසැල් සහ ඔසුසැල් අදත් විවෘතයි",
       "News Content": "ගම්පහ දිස්ත්‍රික්කයේ පොලිස් බල ප්‍රදේශ 18කට පනවා ඇති නිරෝධායන ඇඳිරි නීතිය තවදුරටත් ක්‍රියාත්මකයි. කෙසේ වෙතත්, අද දිනයේදීත් එම පොලිස් බල ප්‍රදේශ 18 හි පිහිටි සතොස, සමුපකාර, ඔසුසැල්, සුපිරිවෙළඳසැල් සහ අත්‍යවශ්‍ය භාණ්ඩ අලෙවි කරන වෙළඳසැල් විවෘත කර තබන බව පොලිසිය ප්‍රකාශ කළා.\nපසුගිය සදුදා ඇඳිරි නිතීය පැනවිම ආරම්භ කිරිමෙන් පසු ඊයේ මුල්වරට විවෘත කෙරුණු මෙම වෙළඳසැල් අසළ  දිගු පෝලිම් දක්නට ලැබුණු බවයි හිරු වාර්තාකරුවන් සඳහන් කළේ.\nනිරෝධායන නීතිරීති යටතේ අද උදෑසන 8ට විවෘත වන වෙළඳසැල් රාත්‍රී 8 තෙක් විවෘතව පවතිනවා.\nඇඳිරි නීතිය උල්ලංඝනය කිරීම හේතුවෙන් අත්අඩංගුවට ගත් පුද්ගලයින්ගේ සංඛ්‍යාව 97 දක්වා ඉහළ ගොස් ඇති බව පොලිස් මාධ්‍ය ප්‍රකාශක, නියෝජ්‍ය පොලිස්පති අජිත් රෝහණ ප්‍රකාශ කළා.\nඑමෙන්ම, ඇඳිරි නීතිය පැනවීමෙන් පසු මේ දක්වා ගතවූ කාල සීමාව තුළ පොලිස් භාරයට ගෙන ඇති රථවාහන සංඛ්‍යාව 27 ක්.\nමේ අතර, ලබන 12 වන දා සිට 16 වන දා දක්වා පුද්ගලයින් ලියාපදිංචි කිරිමේ දෙපාර්තමේන්තුවේ එක්දින සේවා ඇතුළු මහජන සේවාවන් තාවකාලිකව අත්හිටුවන බව එම දෙපාර්තමේන්තුව සඳහන් කළා.",
       "URL": "https://www.hirunews.lk/252199/පොලිස්-බල-ප්‍රදේශ-18කට-තවදුරටත්-ඇඳිරි-නීතිය-වෙළඳසැල්-සහ-ඔසුසැල්-අදත්-විවෘතයි",
       "Category": "Local News",
       "Parent URL": "https://www.hirunews.lk/local-news.php?pageID=2399"
}