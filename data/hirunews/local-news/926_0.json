{
       "Source": "hirunews",
       "Timestamp": "Saturday, 20 August 2022 - 18:56",
       "Headline": "සපුගස්කන්ද ඉන්ධන පිරිපහදුවේ මෙහෙයුම් යළි ඇරඹෙයි",
       "News Content": "සපුගස්කන්ද ඉන්ධන පිරිපහදුවේ මෙහෙයුම් යළි ආරම්භ කළ බව බලශක්ති අමාත්‍ය කංචන විජේසේකර පවසනවා.\nට්විටර් සටහනක් තබමින් අමාත්‍යවරයා සඳහන් කළේ පිරිපහදුව සඳහා බොරතෙල් මෙට්‍රික් ටොන් 100,000ක් නිදහස් කර ඇති බවයි.\nමෙට්‍රික් ටොන් 12000ක් රැගත් තවත් බොරතෙල් නෞකාවක් ලබන සතියේ පැමිණෙන බව ද අමාත්‍යවරයා ප්‍රකාශකර තිබෙනවා.\nමෙම ඉන්ධන තොග සමග ඉන්ධන පිරිපහදුව සම්පූර්ණ ධාරිතාවයෙන් දින 40ක් දක්වා මෙහෙයුම් කටයුතු සිදු කිරීමේ හැකියාව පවතින බවයි අමාත්‍යවරයා සඳහන් කර ඇත්තේ.\nඑමෙන්ම ගුවන්යානා ඉන්ධන අද රාත්‍රියේ සිට නිදහස් කෙරෙන බව ද ඔහු කියාසිටියා.\nමේ අතර නොරොච්චෝලේ විදුලි බලාගාරයේ පළමු ජනන යන්ත්‍රයේ මේ වන විට හටගෙන ඇති දෝෂය හෙට දිනයේදී නිශ්චිතවම හඳුනාගත හැකි බව විදුලිබල මණ්ඩලයේ උසස් නිලධාරියෙකු අප සමග පවසා සිටියා.\nජනන යන්ත්‍රයේ අධික උෂ්ණත්වය සාමාන්‍ය තත්ත්වයට පත්වනතුරු එම ස්ථානය නිරීක්ෂණය කළ නොහැකි බවයි ඔහු වැඩිදුරටත් සඳහන් කළේ.\nඊට අදාළ නඩත්තු කටයුතු සිදුකිරීම සඳහා තවත් දින 8ක පමණ'කාලයක් ගතවනු ඇති.\nපළමු ජනන යන්ත්‍රය අක්‍රිය වීමත් සමග දිනකට පැය 3ක විදුලි කප්පාදුවක් මේවන විට සිදුවන අතර අද සහ හෙට දිනයේදිත් පැය 3ක විදුලි කප්පාදුවක් සිදුකිරීමට මහජන උපයෝගිතා කොමිසම අනුමැතිය ලබාදී තිබෙනවා.\nමේ අතර බලශක්ති අමාත්‍යාංශය යටතේ පවතින ඛනිජ තෙල් නීතිගත සංස්ථාව මිල සූත්‍රයට අනුව ක්‍රියා නොකරන බව විදුලිය පාවිච්චි කරන්නන්ගේ සංගමය චෝදනා කරනවා.\nමේ අතර ඛනිජ තෙල් නීතිගත සංස්ථාව විසින් මෙරටට ඉන්ධන ගෙන්වීමේදී සහ බෙදාහැරීම, විකිණීමේදී සිදුවී ඇති බවට පැවසෙන වංචා සහ දූෂණ සම්බන්ධයෙන් අපක්ෂපාතී පරීක්ෂණයක් සිදුකරන ලෙස ඛනිජ තෙල් නීතිගත සංස්ථාවේ නිදහස් සේවක සංගමය විසින් අපරාධ පරීක්ෂණ දෙපාර්තමේන්තුවට පැමිණිල්ලක් ඉදිරිපත් කර තිබෙනවා.\nමේ අතර ලංකා විදුලි බල මණ්ඩලය ප්‍රතිව්‍යුහගත කළ යුතු බව මහජන උපයෝගිතා කොමිෂන් සභාවේ සභාපති ජනක රත්නායක මහතා හිරු ප්‍රවෘත්ති සමග විශේෂ සංවාදයකට එක්වෙමින් පැවසුවා.",
       "URL": "https://www.hirunews.lk/313302/සපුගස්කන්ද-ඉන්ධන-පිරිපහදුවේ-මෙහෙයුම්-යළි-ඇරඹෙයි",
       "Category": "Local News",
       "Parent URL": "https://www.hirunews.lk/local-news.php?pageID=926"
}