{
       "Source": "hirunews",
       "Timestamp": "Thursday, 17 November 2022 - 13:33",
       "Headline": "මාර්ගය අබලන් වීම නිසා මඩොල්සිම - කොහොනාවෙල ගම්වැසියන් අපහසුතාවට (වීඩියෝ)",
       "News Content": "දවසේ වැඩි කාලසීමාවක් හිරුගේ උණුසුම නොලබා දුක් කම්කටොලු රැසක් මැද දිවි ගෙවන බදුල්ල කොහොනාවෙල ගම්මානයේ ජනතාව බරපතළ අපහසුතාවකට පත් වී තිබෙනවා.\nඌව පළාතේ ලුණුගල ප්‍රාදේශීය ලේකම් කොට්ඨාසයට අයත් මඩොල්සිම ග්‍රාම නිලධාරී වසමේ යි මෙම කොහොනාවෙල ගම්මානය පිහිටා ඇත්තේ.\n1815දී ඌව වෙල්ලස්ස කැරැල්ල පැවති සමයේ සැඟව සිටීමට පැමිණි පිරිසක් කේන්ද්‍ර කරගනිමින් මෙම ගම්මානයේ ආරම්භය සිදුවූ බවට සාධක සාක්ෂි සහිත යි.\nඅති රමනීය වටපිටාවකින් පිරුණු මෙම ගම්මානය ගැමි සුන්දරත්වය මොනවට විදහා පාන සොබා සුන්දරත්වයෙන් අනූන ප්‍රදේශයක්.\nකොහොනාවෙල ගම්මානය යහන්ගල, ගල්උල්ල, හයින්දම්මාගල සහ වියන්ගල යන කදු පංතිවලින් වටවී තිබීම හේතුවෙන් හිරු එළිය වැටෙන්නේ උදෑසන 10ට පමණ වීම විශේෂත්වයක්.\nඅද වනවිට ගම්මානයේ පවුල් 55ක් පමණ ජීවත් වන අතර ඔවුන් සිය ජීවිකාව සරි කර ගනු ලබන්නේ ගොවිතැන ප්‍රධාන කොටගෙන යි.\nකෙතරම් සුන්දර පාරිසරික වටපිටාවකින් පිරුණත් කොහොනාවල වැසියන්ගේ ජීවිත එම සුන්දරත්වය පරයා යන දුක් කම්කටොලු රැසකින් ගහන වී තිබෙනවා.\nමාර්ගය අතිශය දුෂ්කර වුවත් ජීවන ගමන සරි කරගන්නට ඔවුන්ට ඒ මග හැර වෙනත් මඟක් නැහැ.\nස්වෝත්සාහයෙන් නැගී සිටිමින් හෙට දවස ජය ගන්නට වෙර දරණ කොහොනාවල වැසියන්ට අහස උසට බලාපොරොත්තු නැහැ.\nඔවුන්ගේ එකම ඉල්ලීම දෑතේ විරියෙන් සරි කරගන්නා දේ රැගෙන වෙළෙඳපොළට යාමට සහ අනෙකුත් අත්‍යවශ්‍ය කටයුතු ඉටු කර ගැනීමට ගම්මානයේ මාර්ගය පිළිසකර කර දී ඊට සවියක් වන ලෙසයි.",
       "URL": "https://www.hirunews.lk/320606/මාර්ගය-අබලන්-වීම-නිසා-මඩොල්සිම-කොහොනාවෙල-ගම්වැසියන්-අපහසුතාවට-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=728"
}