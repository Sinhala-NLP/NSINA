{
       "Source": "hirunews",
       "Timestamp": "Saturday, 09 September 2017 - 19:47",
       "Headline": "පාර්ලිමේන්තු නොයන මැති ඇමතිවරු",
       "News Content": "මෙරට මහජනතාව සතු උත්තරීතර බලය වන සර්වජන ඡන්ද අයිතිය භාවිත කරමින් පාර්ලිමේන්තුවට යැවෙන ජනතා නියෝජිතයින්ගේ ප්‍රමුඛ කාර්යය වන්නේ ජනතා ගැටළු වෙනුවෙන් හඬක් නැගීමයි.\nඑම උත්තරීතර අරමුණ වෙනුවෙන් තේරී පත්වන මන්ත්‍රීවරුන් පාර්ලිමේන්තුව මග හැර සිටින්නේ නම් ඡන්දය ලබා දුන් හුදී ජනයාට කාගේ පිහිටක්ද ?\nමෙරට පාර්ලිමේනතුව සඳහා මහ මැතිවරණයකින් පසු තේරී පත්වන නියෝජිත සංඛ්‍යාව 225 ක්.\nතම ප්‍රදේශයේ ජනතා ගැටළු වෙනුවෙන් පාර්ලිමේන්තුවේ හඬක් නැගීමේ පරම අයිතිය ඇතිව සිටිනා මෙම මන්ත්‍රීවරුන්ගෙන් කොටසක් පාර්ලිමේන්තු සභාවාර සඳහා දක්වන්නේ ඉතා අඩු සහභාගීත්වයක් බව අප කළ සොයා බැලීමකදී අනාවරණ වුණා.\nපාර්ලිමේන්තු නිල වෙබ් අඩවියට අනුව පසුගිය මැයි මාසයේ සිට ජූලි මාසය දක්වා පැවති සභාවාර 22 සඳහා මන්ත්‍රීවරුන් 18 දෙනෙකු සහභාගී වී ඇත්තේ සභාවාර 5 කටත් අඩු සංඛ්‍යාවක් වීම කනගාටුවට කරුණක්.\nඒ අනුව අවම සහභාගීත්ව ලැයිස්තුවේ ඉදිරියෙන්ම සිටින ලංකා කම්කරු කොන්ග්‍රසයේ නායක ආරුමුගන් තොණ්ඩමන් මහතා එක් වී ඇත්තේ එක් සභාවාරයකට පමණයි.\nවතුකරය නියෝජනය කරන තවත් මහජන නියෝජිතයෙකු වන අමාත්‍ය පලනි දිගම්බරම් මහතා එක් වී ඇති සභාවාර සංඛ්‍යාව 5 ක්.",
       "URL": "https://www.hirunews.lk/170538/පාර්ලිමේන්තු-නොයන-මැති-ඇමතිවරු",
       "Category": "Local News",
       "Parent URL": "https://www.hirunews.lk/local-news.php?pageID=4330"
}