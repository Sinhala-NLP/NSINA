{
       "Source": "hirunews",
       "Timestamp": "Saturday, 09 December 2017 - 11:01",
       "Headline": "මහ පාරෙන් හමු වූ කිසිවෙකු නොහඳුනන සිරුර (ඡායාරූප)",
       "News Content": "කුරුණෑගල, දඹුල්ල ප්‍රධාන මාර්ගයේ තලකිරියාගම ප්‍රදේශයේ ප්‍රධාන මාර්ගය අසල තිබී තුවාල සහිත පුද්ගල මළ සිරුරක් අද (09) අලුයම ප්‍රදේශවාසීන්ගේ දැනුම් දිම මත සොයාගත් බව ගලේවෙල පොලිසිය පවසනවා.\nපොලීසිය වැඩිදුරටත් පවසන්නේ මෙලෙස මියගොස් ඇති  පුද්ගලයා කවුරුන්ද යන්න මෙතෙක් අනාවරණය කරගැනීමට නොහැකි වී ඇති අතර ඔහු හඳුනා ගැනීමට කිසිදු සාධකයක් සොයාගැනීමට නොහැකි බවයි.\nමියගොස් සිටින තැනැත්තා වයස අවුරුදු 25ත් 30ත් අතර තරුණයකු බවත් ඩෙනිම් වර්ගයේ කලිසමක් සහ අත්දිග කමිසයක් ඇඳ සිටි බවත් ඔහුගේ හිසේ, මුහුණේ සහ පාදවල  බරපතළ තුවාල ඇති බවයි පොලිසිය පවසන්නේ.\nකුරුණෑගල බස් රථයකින් ගොඩ වූ ප්‍රවේශ පත්‍රයක් සහ කුරුණෑගල ප්‍රදේශයේ මිලදී ගත් ලොතරැයි පතක් මියගොස් සිටින පුද්ගලයාගේ ඇඳ සිටින කලිසම සාක්කුවේ තිබී සොයාගෙන තිබෙනවා.\nමෙම පුද්ගලයා රිය අනතුරකට ලක්ව මියගොස් ඇත්ද එසේත් නොමැතිනම් යම් කිසි අපරාධයක් සිදුකොට මෙම ස්ථානයේ දමා ගියේද යන පිළිබඳව පරීක්ෂණ පවත්වන බවයි ගලේවෙල පොලීසිය ප්‍රකාශ කළේ.\nමළ සිරුර වැටී තිබූ ස්ථානයේ දඹුල්ල දෙසින් මෙන්ම ගලේවෙල දෙසින්ද ප්‍රධාන මාර්ගයේ වාහනවල තිරිංග ක්‍රියාත්මක කළ සලකුණු දැක ගත හැකි බවයි වාර්තා වන්නේ .\nඇතැම්විට එම තිරිංග ක්‍රියාත්මක කළ සලකුණු මෙම පුද්ගලයා වැටී සිටියදී වාහන තිරිංග ක්‍රියාත්මක කිරීමේදී සිදුවූවාද එසේත් නොමැති නම් අනතුරක් සිදුකරන අවස්ථාවක ක්‍රියාත්මක වුවාද යන්න පිළිබඳ පරීක්ෂණ පවත්වන බව ද පොලීසිය පවසනවා.\nඡායාරූප - දඹුල්ල, කාංචන කුමාර",
       "URL": "https://www.hirunews.lk/177971/මහ-පාරෙන්-හමු-වූ-කිසිවෙකු-නොහඳුනන-සිරුර-ඡායාරූප",
       "Category": "Local News",
       "Parent URL": "https://www.hirunews.lk/local-news.php?pageID=4180"
}