{
       "Source": "hirunews",
       "Timestamp": "Thursday, 03 March 2022 - 11:45",
       "Headline": "රුසියානු භටයින් 7000ක් මරා දමා තිබෙන බව යුක්රේනය කියයි",
       "News Content": "රුසියාව සහ යුක්රේනය අතර හටගෙන ඇති යුද ගැටුම් හේතුවෙන් මේ වනවිට රුසියානු භටයින් හත් දහසකට (7000) ආසන්න ප්‍රමාණයක් මියගොස් ඇති බව යුක්රේන ජනාධිපති උපදේශක මිකයිලො පොඩොල්යැක් පවසනවා.\nඊට අමතර ව ජ්‍යෙෂ්ඨ රුසියානු යුද හමුදා නිලධාරීන් ඇතුළු යුද සිරකරුවන් ද සිය ගණනක් ඔවුන්ගේ අත්අඩංගුවේ ඇති බවත් ඔහු වැඩිදුරටත් ප්‍රකාශ කළා.\nයුක්රේන ජනාධිපති උපදේශක මිකයිලො පොඩොල්යැක් මෙලෙස ප්‍රතිචාර දැක්වූයේ, යුද්ධය ඇරඹී දින හතකට පසු රුසියාව විසින් ඔවුන්ට සිදු වූ හානි සම්බන්ධයෙන් නිකුත් කළ වාර්තාවට ප්‍රතිචාර දක්වමින්.\nරුසියානු රතු හමුදාවේ මේජර් ජෙනරාල් ඉගෝර් කොනෂෙන්කොව් ප්‍රකාශ කළේ, මේ දක්වා ඇති වූ ගැටුම්වලින් රුසියානු සෙබළුන් 498 දෙනෙකු මියගොස් තවත් 1597 දෙනකු තුවාල ලබා ඇති බවයි.\nමෙම සංඛ්‍යා ලේඛන ප්‍රතික්ෂේප කරන යුක්‍රේන බලධාරීන් පවසන්නේ රුසියානු හමුදාවන්ට සිදු වී ඇති හානිය ඊට වඩා බොහෝ වැඩි සහ බරපතළ බවයි.\nමෙම රුසියානු සංඛ්‍යාලේඛන සහ දත්ත පිළිගත් නො හැකි සාවද්‍ය වාර්තා බවයි ඔවුන් අවධාරණය කරන්නේ.\nරුසියානු ආරක්ෂක අමාත්‍යාංශය නිකුත් කළ වාර්තාවේ තවදුරටත් දැක්වෙන්නේ, මෙතෙක් පැවති සටන්වල දී යුක්රේන සොල්දාදුවන් සහ 'ජාතිකවාදීන්' 2,870කට වැඩි පිරිසක් මිය ගොස් තවත් 3,700ක් පමණ තුවාල ලබා ඇති බවයි.\nමේ අතර යුක්රේනයේ රාජ්‍ය හදිසි සේවයට අනුව රුසියාව සමඟ පැවති සතියක යුධ ගැටුම් හේතුවෙන් සිවිල් වැසියන් 2,000කට වැඩි පිරිසක් මේ වන විට මිය ගොස් තිබෙනවා.\nඊයේ දිනය තුළත් යුක්‍රේනයේ දෙවන විශාලතම නගරය වන කාර්කිව් වෙත අඛණ්ඩ ව රුසියානු ෂෙල් වෙඩි සහ මිසයිල් ප්‍රහාර එල්ල කෙරුණු බව වාර්තා වනවා.\nමෙහි දී කාර්කිව් නගරයට ප්‍රහාර එල්ල කිරීම සඳහා පැමිණි රුසියානු ගුවන් හමුදාවේ ප්‍රහාරක ජෙට් යානා කිහිපයක් වෙඩි තබා බිම හෙළූ බව යුක්‍රේන හමුදා නිලධාරියකු පවසා සිටිය ද එළෙස වෙඩි තබා බිම හෙළු මුළු යානා ප්‍රමාණය කෙතරම්ද යන්න හෙළිකර කර තිබුණේ නැහැ.\nමෙලෙස අඛණ්ඩව එල්ල කෙරුණු ෂෙල් වෙඩි ප්‍රහාර සහ මිසයිල ප්‍රහාර හේතුවෙන් කාර්කිව් නගරයේ පාසලක් සහ පරිපාලන සභා ගොඩනැඟිල්ලකට වැඩි අලාභානි සිදු වී තිබෙනවා.\nගත වූ පැය විසි 24 තුළ එල්ල කෙරුණු ප්‍රහාරවල දී නගරයේ පුද්ගලයින් විසි එක් (21) දෙනෙකු මියගොස් තවත් 116 දෙනෙකු හට තුවාල සිදු වී ඇති බවයි කාර්කිව් නගරාධිපති වරයා සඳහන් කළේ.\nමේ අතර යුක්‍රේන‍යේ සිවිල් වැසියන් ඉලක්ක කරගෙන රුසියානු ජනාධිපතිවරයා අඛණ්ඩ ව සිදු කරන ප්‍රහාර එංගලන්ත අග්‍රාමාත්‍ය බොරිස් ජොන්සන්ගේ දැඩි විවේචනයට ලක් වුණා.\nඔහු මෙම ප්‍රහාර සම්බන්ධයෙන්යෙන් අදහස් දක්වමින් කියා සිටියේ, රුසියානු ජනාධිපති ව්ලැඩ්මීර් පුටීන් මනුෂ්‍යත්වයට එරෙහි පිළිකුල් සහගත ප්‍රහාරයක් යුක්රේන් ජනතාවට එරෙහි ව එල්ල කරන බවයි.\nබ්‍රිතාන්‍ය අග්‍රාමාත්‍යවරයා ඊයේ පෙරවරුවේ යුක්රේන ජනාධිපතිවරයා අමතමින් ඔහුට සහතික වී ඇත්තේ, ඔවුන්ට තවදුරටත් යුද ආධාර ලබාදීමට සිය රජය කැපවීමෙන් කටයුතු කරන බවයි.\nමේ අතර තහවුරු නො කරන ලද වාර්තා සඳහන් කරන්නේ, මේ වන විට රුසියාව යුද්ධයක දී භාවිතයට තහනම්කර ඇති අධි තාප ජනන බෝම්බ සහ පොකුරු බෝම්බ භාවිත කරන බවට තොරතුරු ලැබී ඇති බවයි.\nයුක්‍රේනය මීට දින දෙකකට පෙර දී ද රුසියාවට එරෙහි ව මෙම චෝදනාව එල්ල කළා.\nයුක්‍රේන බලධාරීන් පවසන්නේ, රුසියානු හමුදා විශේෂයෙන්ම කාර්කිව් නගරයට ප්‍රහාර එල්ල කිරීමේ දී මෙම විනාශකාරී පොකුරු බෝම්බ භාවිත කළ බවයි.\nයුක්රේනය සහ රුසියාව අතර දෙවන වටයේ සාම සාකච්ඡා බෙලරූස්හී දී අද පැවැත්වීමට නියමිත අතර මේ සම්බන්ධයෙන් අදහස් දැක්වූ යුක්රේන ජනාධිපති උපදේශක මිකයිලො පොඩොල්යැක් එම සාකච්ඡා සම්බන්ධයෙන් ධනාත්මක ප්‍රතිචාරයක් දක්වා නැහැ.\nඔහු පවසන්නේ, මෙම සාකච්ඡා කාලය ලබා ගැනීම සඳහා අනවශ්‍ය ලෙස දිග් ගසමින් තිබෙන බවයි.\nඑමෙන්ම මෙම සාකච්ඡා ඔවුන්ගේ යුධ උපායේ තවත් කොටසක් විය හැකි බවත් ඔහු අවධාරණය කරනවා.\nකෙසේ වෙතත් මෙලෙස සාකච්ඡා සඳහා පැමිණෙන යුක්රේන බලධාරීන්ට අවශ්‍ය ආරක්ෂක කොරිඩෝවක් සැපයීමට රුසියානු හමුදා කටයුතු කරමින් සිටින බවයි වාර්තා වන්නේ.\nකෙසේ වෙතත් යුක්‍රේනයේ ප්‍රමුඛතම ඉල්ලීම වන \"සාකච්ඡා මේසයට පැමිණීමට නම් ප්‍රහාර නැවැත්විය යුතුයි\" යන්නට මෙතෙක් රුසියාවෙන් කිසිදු සාර්ථක ප්‍රතිචාරයක් හිමි වී නැහැ.",
       "URL": "https://www.hirunews.lk/298542/රුසියානු-භටයින්-7000ක්-මරා-දමා-තිබෙන-බව-යුක්රේනය-කියයි",
       "Category": "Local News",
       "Parent URL": "https://www.hirunews.lk/local-news.php?pageID=1321"
}