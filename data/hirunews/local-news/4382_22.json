{
       "Source": "hirunews",
       "Timestamp": "Monday, 07 August 2017 - 13:53",
       "Headline": "යාපනයේදී තියුණු ආයුධ වලින් සිව්දෙනෙකුට ඊයේ සිදුකළ පහරදීමට හේතුව අනාවරණය වෙයි",
       "News Content": "යාපනය - පලෙයි තංග්ගත්තරාවල් ප්‍රදේශයේදී දෙපිරිසක් අතර ඊයේ සිදුවු ගැටුම පුද්ගලික ආරවුලක් මත සිදුවූ ගැටුමක් බවට තොරතුරු වාර්තා වනවා.\nමෙම ගැටුමෙන් පුද්ගලයින් සිව්දෙනෙකු තුවාල ලබා රෝහල් ගත කර කෙරුණා.\nඅනියම් සබදතාවක් හේතුවෙන් මෙම ගැටුම හට ගෙන ඇති බවයි පොලිසිය සඳහන් කළේ.\nඅනියම් සබදතාවක් පැවැත්වූ ප්‍රදේශයේ කාන්තාවකගේ ස්වාමිපුරුෂයා එය දැනගත් පසු වස පානය කර ඇති අතර, ඔහු රෝහල් ගතව දින තුනකට පසු නැවත නිවසට පැමිණ ඇත්තේ පෙරේදා දිනයේයි.\nඅදාළ කාන්තාව අනියම් සබදතාව පවත්වාගෙන ගොස් ඇත්තේ සිය නිවස ආසන්නයේ නිවසක පදිංචිකරුවෙකු සමඟ වන අතර රෝහලේ සිට පැමිණි ඇගේ සැමියා බැලිමට පැමිණි පිරිසක් අනියම් සබදතාව පැවත්වු පුද්ගලයාගේ නිවසට ගොස් පහරදී තිබෙනවා.\nඑහිදි ගම්වැසියන් පිරිසක් පැමිණ ඔවුන්ටද පහරදී ඇති බවයි පොලිසිය සඳහන් කළේ.\nඑහිදි තියුණු ආයුධවලින් පහරකෑමට ලක්වූ තිදෙනෙකු කිලිනොච්චි රෝහලට ඇතුලත් කර ඇති අතර අනියම් සබදතාව පැවත්වු පුද්ගලයාගේ පියා පොලු ප්‍රහාරයකට ලක්ව ඇතුළත් කෙරුණේ පලෙයි රෝහලටයි.\nමේ අතර යාපනය ප්‍රදේශයේ සිදු කල හදිසි සෝදිසි මෙහෙයුමකින් විවිධ අපරාධයන්ට සම්බන්ධ බවට සැකකෙරෙන පුද්ගලයන් 10 දෙනෙකු අත්අඩංගුවට ගෙන තිබෙනවා.\nඊයේ අත්අඩංගුවට ගත් මෙම පිරිස අතර පේදුරුතුඩුව පොලිස් මුරපොලකට පහරදි අනර්ථයන් සිදු කිරිම, පොලිස් විශේෂ කාර්ය බලකා බෆල් රථයකට පහරදීමේ සිද්ධීන්ට සම්බන්ධ පුද්ගලයන්ද  වන බවයි පොලිසිය සදහන් කළේ්.\nවිශේෂ කාර්ය බලකාය ඇතුලු පොලිස් නිලධාරීන් 52 දෙනෙකු මෙම සෝදිසි මෙහෙයුමට එක්ව තිබෙනවා.",
       "URL": "https://www.hirunews.lk/167840/යාපනයේදී-තියුණු-ආයුධ-වලින්-සිව්දෙනෙකුට-ඊයේ-සිදුකළ-පහරදීමට-හේතුව-අනාවරණය-වෙයි",
       "Category": "Local News",
       "Parent URL": "https://www.hirunews.lk/local-news.php?pageID=4382"
}