{
       "Source": "hirunews",
       "Timestamp": "Monday, 12 October 2020 - 13:19",
       "Headline": "1978 පසු ප්‍රතිසංස්කරණයක් නොමැති මහර බණ්ඩාර වැව (වීඩියෝ)",
       "News Content": "වාරි තාක්ෂණය හා මෙරට ගැමියා අතර පවතින්නේ ගසට පොත්ත මෙන් සමීප සබඳතාවක්.\nවගා කටයුතු සේම එදිනෙදා පරිභෝජනය සඳහාත් එකල රට කරවූ රජවරුන් තැන තැන වැව් කළ බව ඉතිහාසයේ සඳහන්.\nමේ මහනුවර මැණික්හින්න වලල ප්‍රදේශයේ මහර බණ්ඩාර රජතුමා විසින් ඉදි කළ බවට ජනප්‍රවාදයේ පැවත එන මහර බණ්ඩාර වැවයි.\nපිටවල, දම්බරාව, පාලම්වෙල, පිහිල්ලේවෙල ඇතුළු ගම්මාන රැසක ජනතාව මෙම වැව් ජලය හරහා සිය වගා කටයුතුවල නිරත වන්නේ දැඩි අර්බුදකාරී තත්ත්වයක් මතයි.\nඒ 1978 වසරෙන් පසුව මහර බණ්ඩාර වැවේ කිසිඳු ප්‍රතිසංස්කරණයක් සිදුව නොමැති වීම හේතුවෙන්.\nප්‍රදේශයේ අක්කර 500කට ආසන්න ප්‍රමාණයක් මේ වනවිට මහර බණ්ඩාර වැව් ජලයෙන් අස්වැද්දුවද නිසි ලෙස වැව ප්‍රතිසංස්කරණය කරන්නේ නම් එම වගා බිම් ප්‍රමාණය වැඩි කර ගත හැකි බවටයි ප්‍රදේශයේ ගොවි ජනතාව පෙන්වා දෙන්නේ.\nකොවිඩ් 19 වංසගත තත්ත්වය හමුවේ මෙරට කෘෂිකර්මාන්තය නගාසිටුවිය හැකි ක්‍රමවේද පිළිබඳ බලධාරීන්ගේ අවධානය කඩිනමින් යොමුවන්නේ නම් එය ස්වයංපෝෂිත රටක් වෙනුවෙන් මඟපෙන්වීමක් නොවේද..?\nඅක්කර දහස් ගණනක් වගා කළ හැකි ජලධාරිතාවක් සහිත මහර බණ්ඩාර වැව ප්‍රතිසංස්කරණය වනතුරු රතු මිනිත්තුව අවධානයෙන්.",
       "URL": "https://www.hirunews.lk/252364/1978-පසු-ප්‍රතිසංස්කරණයක්-නොමැති-මහර-බණ්ඩාර-වැව-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2394"
}