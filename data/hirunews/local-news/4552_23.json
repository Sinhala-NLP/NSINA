{
       "Source": "hirunews",
       "Timestamp": "Saturday, 22 April 2017 - 12:35",
       "Headline": "කසළ බැහැර කිරීමට එරෙහිව කරදියානේ නිහඬ විරෝධතා",
       "News Content": "වේරහැර - කරදියාන කසළ අංගනයට කසළ බැහැර කිරීමට විරෝධය පළ කරමින් ප්‍රදේශවාසීන් පිරිසක් අද පෙරවරුවේ නිහඬ විරෝධතාවක නිරතවුණා.\nඑය සංවිධාන කර තිබුණේ වේරැස් ගඟ අවට පරිසරය සුරැකීමේ සංවිධානය විසින්.\nකරදියාන කසල අංගනය අසල අද පැවැත්වීමට නියමිත උද්ඝෝෂණ සහ විරෝධතා වලක්වාලමින් කැස්බෑව මහේස්ත්‍රාත් අධිකරණය ඊයේ වාරණ නියෝගයක් නිකුත් කර තිබුණා.\nඒ, පිලියන්දල පොලිසිය කළ ඉල්ලීමකට අනුවයි.\nඑසේම අදාළ උද්ඝෝෂණයට එරෙහිව බොරලැස්ගමුව පොලිසිය ද ගංගොඩවිල මහේස්ත්‍රාත් අධිකරණයෙන් වාරණ නියෝගයක් ලබාගෙන තිබූ අතර, එහිදී අධිකරණය ප්‍රකාශකර තිබුණේ සාමකාමී විරෝධතාවයක් පළ කළ හැකි වුවත්, මාර්ග අවහිර කරමින් කලහකාරි ලෙස හැසිරීම තහනම් බවයි.\nකෙසේ නමුත් වේරහැර - කරදියාන කසළ අංගනයට අද දිනයේ කසළ රැගත් ලොරි රථ 22 ක් පමණ පැමිණි බවයි හිරු ප්‍රාදේශිය වාර්තාකරු සඳහන් කළේ.\nඑම ස්ථානයේ නිහඬ විරෝධතාව සඳහා ප්‍රාදේශීය දේශපාලනඥයන් සහ විවිධ සංවිධානද එක්ව සිටියා.\nමේ අතර, නාය යාමට ලක්වූ මීතොටමුල්ල කසල කන්දේ අතුරුදන් වූවන් සෙවීමේ මෙහෙයුම් කටයුතු අද 9 වන දිනටත් ක්‍රියාත්මක කරන බව යුද හමුදාව ප්‍රකාශ කළා.\nයන්ත්‍රසූත්‍ර යොදාගනිමින් සිදුකරන මෙහෙයුම්වලට ප්‍රමුඛතාව ලබාදී ඇති බවයි හමුදා මාධ්‍ය ප්‍රකාශක, බ්‍රිගේඩියර් රොෂාන් සෙනෙවිරත්න හිරු ප්‍රවෘත්ති අංශයට කියා සිටියේ.",
       "URL": "https://www.hirunews.lk/159728/කසළ-බැහැර-කිරීමට-එරෙහිව-කරදියානේ-නිහඬ-විරෝධතා",
       "Category": "Local News",
       "Parent URL": "https://www.hirunews.lk/local-news.php?pageID=4552"
}