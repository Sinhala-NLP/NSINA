{
       "Source": "hirunews",
       "Timestamp": "Saturday, 16 September 2017 - 13:00",
       "Headline": "විදුලි වර්ජනය අඛණ්ඩව - සේවා සැපයීමට හමුදා කණ්ඩායම් 89ක් සූදානමින්",
       "News Content": "ඉල්ලීමක් ඉදිරිපත් වුවහොත්  ඕනෑම අවස්ථාවක අඛණ්ඩ විදුලි සැපයුම වෙනුවෙන් මැදිහත්වීමට සූදානමින් සිටින බව යුද හමුදා මාධ්‍ය ප්‍රකාශක, මේජර් ජෙනරාල් රොෂාන් සෙනෙවිරත්න පවසනවා.\nහමුදා ප්‍රකාශකවරයා කියා සිටියේ හමුදා භට කණ්ඩායම් 89ක් ඒ සඳහා මේ වන විටත් සූදානම් කර ඇති බවයි.\nමේ අතර, විදුලිබල වෘත්තීය සමිති පවසන්නේ කිසිදු බලපෑමක් හමුවේ නොනැවතී වර්ජනය අඛණ්ඩව සිදුකරන බවයි.\nඑමෙන්ම බලධාරීන් විශ්‍රාම ගිය විදුලි සේවකයන්ට යළි සේවයට පැමිණෙන ලෙස ඉල්ලීම් කළ ද කිසිවෙකුත් ඊට ප්‍රතිචාර දක්වා නොමැති බව ලංකා විදුලි සේවක සංගමයේ ලේකම් රන්ජන් ජයලාල් ප්‍රකාශ කළා.\nවිදුලිබල අමාත්‍යාංශය පවසන්නේ වර්ජනයේ නිරත වෘත්තීය සමිති ඇතැම් ස්ථානවල කඩාකප්පල්කාරී ක්‍රියා සිදුකරන බවට තොරතුරු ලැබී ඇති බවයි.\nඑම අමාත්‍යාංශයේ මාධ්‍ය ප්‍රකාශක සුලක්ෂණ ජයවර්ධන කියා සිටියේ මහජනතාව මෙවැනි ක්‍රියා සම්බන්ධයෙන් අවදානයෙන් පසුවන ලෙසයි.\nවිදුලිබල සේවක වර්ජනය හේතුවෙන් මඩකලපුව, ගාල්ල, කළුතර, අම්පාර, රත්නපුර සහ කුරුණෑගල යන දිස්ත්‍රික්කවලට අයත් ප්‍රදේශ කිහිපයක විදුලි බිද වැටීම් සිදුව ඇති බවට වාර්තා වනවා.\nඉංජිනේරු කාර්යාලවල සේවකයන් නොමැතිවීම හේතුවෙන් සැපයුම යථා තත්වයට පත් කිරීමේ කටයුතු ප්‍රමාද වී ඇති බවයි විදුලිබල අමාත්‍යාංශය ප්‍රකාශ කළේ.\nවිදුලිබල මණ්ඩලයේ ඉහළ පාලන අධිකාරියට වැටුප් ගෙවීමේදී මුල්‍ය අක්‍රමිකතාවක් සිදුවන බව පවසමින් සහ තවත් ඉල්ලීම් කිහිපයක් මුල් කර ගනිමින් පසුගිය 13 වන දා විදුලිබල වෘත්තීය සමිති ඒකාබද්ධව මෙම වැඩ වර්ජනය ආරම්භ කළා.",
       "URL": "https://www.hirunews.lk/171059/විදුලි-වර්ජනය-අඛණ්ඩව-සේවා-සැපයීමට-හමුදා-කණ්ඩායම්-89ක්-සූදානමින්",
       "Category": "Local News",
       "Parent URL": "https://www.hirunews.lk/local-news.php?pageID=4319"
}