{
       "Source": "hirunews",
       "Timestamp": "Saturday, 15 April 2023 - 16:43",
       "Headline": "අධිබලැති විදුලි රැහැනක ගැටී පුද්ගලයෙකු මරුට",
       "News Content": "තෙමහල් නිවසක බිත්ති කපරාරු කිරීමට ගිය පුද්ගලයෙකු අධිබලැති විදුලි රැහැනක ගැටී ජිවිතක්ෂයට පත්වීමේ පුවතක් ජා-ඇල ප්‍රදේශයෙන් වාර්තා වනවා.\nඅද (15) උදෑසන අදාළ පුද්ගලයා තවත් දෙදෙනෙකු සමග නිවසක බිත්ති කපරාරු කිරීමට යකඩ පලංචියක් බැදීමට ගිය අවස්ථාවේ මෙම අනතුරට මුහුණදී ඇති බවයි පොලීසිය සඳහන් කළේ.\nපලංචිය බැදීමට යොදා ගත් යකඩ බටයක් අසල මාර්ගයේ තිබූ අධිබලැති විදුලි රැහැනක ගැටීමෙනුයි ඔහුට විදුලිසැර වැදී ඇත්තේ.\nඅදාළ පුද්ගලයා ජා-ඇල රෝහල වෙත රැගෙන යාමට කටයුතු කළ ද ඒ වනවිටත් ඔහු ජිවිතක්ෂයට පත්ව සිටි බව සඳහන්.\nමෙලෙස මියගොස් ඇත්තේ ජා-ඇල, තුඩැල්ල ප්‍රදේශයේ පදිංචි 32 හැවිරිදි දෙදරු පියෙක්.\nමේ අතර, පිලියන්දල - හල්පිට ප්‍රදේශයේ බොල්ගොඩ ගගේ පාවෙමින් තිබු නාඳුනන මළ සිරුරක් සොයා ගෙන තිබෙනවා.\nමසුන් ඇල්ලීමට ගිය පුද්ගලයෙකු එම සිරුර දැක ඒ පිළිබඳ පොලීසිය දැනුම්දී ඇති බව සඳහන්. එය මීට දින දෙකකට පමණ පෙර මියගිය අයෙකුගේ සිරුරක් බවට පොලීසිය සැක පළ කරන අතර, ඔහුගේ අනන්‍යතාව තහවුරු කර ගැනීම සඳහා වැඩිදුර විමර්ශන ක්‍රියාත්මක බවයි පොලීසිය සඳහන් කළේ.",
       "URL": "https://www.hirunews.lk/332591/අධිබලැති-විදුලි-රැහැනක-ගැටී-පුද්ගලයෙකු-මරුට",
       "Category": "Local News",
       "Parent URL": "https://www.hirunews.lk/local-news.php?pageID=412"
}