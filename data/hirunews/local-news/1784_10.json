{
       "Source": "hirunews",
       "Timestamp": "Saturday, 31 July 2021 - 11:51",
       "Headline": "ඉසුරු උදානගෙන් ක්‍රිකට් ආයතනයට ලිපියක්",
       "News Content": "තමන් ජාත්‍යන්තර ක්‍රිකට් පිටියට සමුදෙන බව තුන් ඉරියව් ක්‍රීඩක ඉසුරු උදාන ශ්‍රී ලංකා ක්‍රිකට් ආයතනය වෙත දැනුම් දී තිබෙනවා.\nඊට අදාළ ලිපිය ඉසුරු උදාන විසින් ශ්‍රී ලංකා ක්‍රිකට් ආයතනය වෙත එවා ඇතැයි ශ්‍රී ලංකා ක්‍රිකට් ආයතනයේ ලේකම් මොහාන් ද සිල්වා  පැවසුවා.\nඅදාළ ලිපිය මගින් ඉසුරු උදාන දැනුම් දී ඇත්තේ වහාම ක්‍රියාත්මක වන පරිදි තමන් මෙම තීරණය ගන්නා බවයි.\n33 හැවිරිදි ඉසුරු උදාන ශ්‍රී ලංකා විස්සයි විස්ස කණ්ඩායමට විටින් විට ඇතුළත් කරනු ලැබූ ක්‍රීඩකයෙක් වන අතර, ඔහු විස්සයි විස්ස ජාත්‍යන්තර තරග 35 කදී ලකුණු 256ක් සහ කඩුලු 27ක් ලබාගෙන තිබෙනවා.\nචැම්පියන්ස් ලීග් විස්සයි විස්ස තරගාවලියේදී කඩුලු ත්‍රිත්වයක් ලබා ගත් එකම ක්‍රීඩකයා වන ඉසුරු උදාන අයි.පී.එල්. ඇතුළු ලොව පුරා විස්සයි විස්ස ලීග් තරගාවලි රැසකට සහභාගි වූ ක්‍රීඩකයෙක්.",
       "URL": "https://www.hirunews.lk/278478/ඉසුරු-උදානගෙන්-ක්‍රිකට්-ආයතනයට-ලිපියක්",
       "Category": "Local News",
       "Parent URL": "https://www.hirunews.lk/local-news.php?pageID=1784"
}