{
       "Source": "hirunews",
       "Timestamp": "Thursday, 19 November 2020 - 20:08",
       "Headline": "ස්කයිප් තාක්ෂණයෙන් සාක්ෂිදීමට පැමිණි බදියුදීන්ට භාෂා ප්‍රශ්නයක් (වීඩියෝ)",
       "News Content": "රක්ෂිත බන්ධනාගාර ගත කර සිටින පාර්ලිමේන්තු මන්ත්‍රී රිෂාඞ් බදියුදීන්ගෙන් පාස්කු ප්‍රහාරය සම්බන්ධයෙන් විමර්ශනය කෙරෙන ජනාධිපති කොමිසම ස්කයිප් තාක්ෂණය ඔස්සේ අද පළමුවරට සාක්ෂි විමසනු ලැබුවා.\nඒ, ඔහු රඳවා සිටින මැගසින් බන්ධනාගාරයෙන් කොවිඞ් 19 ආසාදිතයන් වාර්තාවීමත් සමඟ කොමිසමට කැඳවීමට නොහැකි වීම හේතුවෙන්.\nරිෂාඩ් බදියුදීන් මන්ත්‍රීවරයා මැගසින් බන්ධනාගාරයේ  'ඊ' වාට්ටුවේ රඳවා සිටින අතර එම වාට්ටුවේ රැඳවියන් කිහිප දෙනෙකුට කොවිඞ් -19 වෛරසය ආසාදනය වී ඇති බව මේ වනවිට වාර්තා වී තිබෙනවා.\nඒ අනුව පෙරවරු 11.00ට පමණ ඔහු ස්කයිප් තාක්ෂණයෙන් කොමිසම සමඟ සම්බන්ධ වුණේ බන්ධනාගාර නිලධාරින්ගේ අධීක්ෂණය යටතේයි.\nකෙසේ වෙතත් සාක්ෂි විමසීම ආරම්භයේම රිෂාඩ් බදියුදීන් වෙනුවෙන් පෙනී සිටින නීතිඥ රුෂ්ඩි හබීබ් කොමිසමෙන් ඉල්ලා සිටියේ සාක්ෂිකරුට දෙමළ භාෂාවෙන් සාක්ෂි ලබාදීමට අවස්ථාව ලබාදෙන ලෙසයි.\nඑහිදී ජනාධිපති කොමිසමේ සභාපති විනිසුරුවරයා සඳහන් කළේ, රිෂාඩ් බදියුදීන් මෙම කොමිසමේ පොලිස් විමර්ශන ඒකකයට සිංහල භාෂාවෙන් ප්‍රකාශ ලබාදී ඇති බවත් එහිදී “මා හට සිංහල භාෂාව කතාකිරීමට හා තේරුම් ගැනීමට බාධාවක් නැත.\nඑබැවින් සිංහල භාෂාවෙන් ප්‍රකාශ ලබාදෙන බව දැනුම් දෙමි”‍ යනුවෙන් සඳහන් කර ඇති බවයි.\nඑමෙන්ම මීට පෙර පාස්කු ප්‍රහාරය සම්බන්ධයෙන් සොයාබැලූ පාර්ලිමේන්තු තේරීම් කාරක සභාව හමුවේ රිෂාඞ් බදියුදීන් සාක්ෂි ලබාදී ඇත්තේ සිංහල භාෂාවෙන් බවත්, ප්‍රහාරයට පසු 2019.04.29 දින විකාශය වූ හිරු ටීවී සලකුණ වැඩසටහනට සම්බන්ධ වී ඔහු සිංහල භාෂාවෙන් සාකච්ඡා කර ඇති බවත් කොමිසම නිරීක්ෂණය කර ඇති බවද ජනාධිපති කොමිසමේ සභාපති විනිසුරුවරයා සඳහන් කළා.\nඑම නිසා අද දිනයේ සාක්ෂි ලබාදෙනවිට සිංහල භාෂාවෙන් සාක්ෂි ලබාදෙන ලෙසත් අවශ්‍ය අවස්ථාවලදී පමණක් ඉංග්‍රීසි හෝ දමිළ භාෂාව භාවිත කරන ලෙසත් සභාපති විනිසුරුවරයා වැඩිදුරටත් රිෂාඞ් බදියුදීන්ගේ නීතිඥවරයාට දැනුම් දුන්නා.\nඒ අනුව සාක්ෂි ලබාදීමට පෙර කොමිසමේ තෝල්කවරයා විසින් සාක්ෂියට අදාළ දිවුරුම ලබාදෙන්නැයි රිෂාඩ් බදියුදීන් මන්ත්‍රීවරයාට සඳහන් කළත් රිෂාඩ් බදියුදීන් එහිදී දෙමළ භාෂාවෙන් දීර්ඝ අදහස් දැක්වීමක් සිදුකළා.\nරක්ෂිත බන්ධනාගාර ගත කර සිටින පාර්ලිමේන්තු මන්ත්‍රී රිෂාඩ් බදියුදීන් -\n''මගේ මවු භාෂාව දෙමළ. දෙමළෙන් තමයි මම ඉගෙනගත්තේ. මට මගේ මවු භාෂාවෙන් සාක්ෂි දෙන්න අවශ්‍යයි. දෙමළ භාෂාව ආණ්ඩුක්‍රම ව්‍යවස්ථාවෙන් පිළිගත් භාෂාවක්. පාර්ලිමේන්තු තේරීම් කාරක සභාවේ සාක්ෂි දෙනකොට දෙමළ භාෂාව ගැන දන්න නීතිඥවරයකු ළඟ තබාගෙන ඔහුගෙන් උදව් ගන්න මට අනුමැතිය ලබාදුන්නා. මම මේ නොකරපු වරදකටයි මෙහෙම බන්ධනාගාර ගතකර තිබෙන්නේ. නැත්නම් මට ඇවිත් සාක්ෂි දෙන්න පුලු‍වන්. භාෂාව තමයි මගේ ප්‍රධාන ගැටලු‍ව. එම නිසා මට භාෂා පරිවර්තකයකු ලබාදෙන්න කියලා ඉල්ලා සිටිනවා.''\nඑම ඉල්ලීම මත රිෂාඞ් බදියුදීන්ගෙන් සාක්ෂි ලබාගැනීම පස්වරු 1.30 දක්වා කල්තැබීමට ජනාධිපති කොමිසමට සිදුවුණා.\nඒ, ජනාධිපති කොමිසමට අනුයුක්තව රාජකාරි කරන භාෂා පරිවර්තකයා අසනීප තත්ත්වයක් පසුවීම නිසා වෙනත් අයෙකු ඊට කැඳවීමට සිදුවීමෙන්.",
       "URL": "https://www.hirunews.lk/255128/ස්කයිප්-තාක්ෂණයෙන්-සාක්ෂිදීමට-පැමිණි-බදියුදීන්ට-භාෂා-ප්‍රශ්නයක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2323"
}