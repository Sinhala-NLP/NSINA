{
       "Source": "hirunews",
       "Timestamp": "Sunday, 28 August 2022 - 7:46",
       "Headline": "ඉදිරි සතියේ විදුලි කප්පාදුව අඩුවෙයි (වීඩියෝ)",
       "News Content": "හෙටින් (29) ආරම්භ වන සතියේ දී විදුලිය කප්පාදු කෙරෙන කාලසීමාව අඩු කිරීමට අවස්ථාව පවතින බව ශ්‍රී ලංකා මහජන උපයෝගීතා කොමිසම පවසනවා.\nඒ, හදිසියේ අක්‍රිය වු නොරොච්චෝලේ තාප විදුලි බලාගාරයේ පළමු ජනන යන්ත්‍රය යළි ඊයේ (27) දිනයේ ජාතික පද්ධතියට එක් කිරීමත් සමඟ පවතින තත්ත්වය පිළිබඳව සැලකිල්ලට ගනිමින්.\nපළමු ජනන යන්ත්‍රය අක්‍රිය වීම සහ දෙවන ජනන යන්ත්‍රය අලුත්වැඩියාවක් හේතුවෙන් නවතා දැමීම හේතුවෙන් පසුගිය 15 වනදා සිට මේ දක්වා දිනකට පැය 3 ක කාලයක් විදුලි කප්පාදුවක් කෙරුණා.\nඒ සමග විදුලි කප්පාදු කාලයේ අඩු වීමක් සිදුවන්නේද යන්න පිළිබඳව දැනුම් දෙන ලෙසයි මහජන උපයෝගීතා කොමිසමේ සභාපති ජනක රත්නායක විදුලිබල මණ්ඩලයට උපදෙස් ලබා දුන්නේ.\nඊට ප්‍රතිචාර දක්වමින් ලංකා විදුලිබල මණ්ඩලය ප්‍රකාශ කළේ විදුලිය කප්පාදු කෙරෙන කාලසීමාව සංශෝධනය සම්බන්ධයෙන් මහජන උපයෝගිතා කොමිසමට කඩිනමින් දැනුම් දීමට කටයුතු කරන බවයි.\nවිදුලිබලය උත්පාදනයට අවශ්‍ය ඉන්ධන සංචිත ප්‍රමාණය හා ජල විදුලි බලාගාර පිළිබඳ තත්ත්වය සලකා බැලීමෙන් අනතුරුව ඒ පිළිබඳව මහජන උපයෝගිතා කොමිසම වෙත දැනුම්දීමට පියවර ගන්නා බවයි විදුලි බල මණ්ඩලයේ මාධ්‍ය ප්‍රකාශක ඇන්ඩෲ නවමනී සඳහන් කළේ.",
       "URL": "https://www.hirunews.lk/313918/ඉදිරි-සතියේ-විදුලි-කප්පාදුව-අඩුවෙයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=908"
}