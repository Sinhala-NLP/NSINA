{
       "Source": "hirunews",
       "Timestamp": "Thursday, 09 June 2022 - 7:43",
       "Headline": "ලිට්රෝ ගෑස් අදත් නැහැ - පෝලිම්වල නො රැදෙන්න යි දැනුම් දීමක් (වීඩියෝ)",
       "News Content": "අද දිනයේ දිවයින පුරා සාමාන්‍ය පරිදි ගෑස් බෙදාහැරීමට සැලසුම් කර තිබුණ ද අදත් ගෑස් බෙදා හැරීමට හැකියාවක් නොමැති බව ලිට්‍රෝ සමාගම පවසනවා.\nඑම සමාගම ජනතාවට දැනුම් දෙනනේ, ඒ හේතුවෙන් අදත් ගෑස් ලබා ගැනීම සඳහා පෝලිම්වල රැඳී නො සිටින ලෙසට යි.\nගෑස් මෙටි්‍රක් ටොන් 3,900ක් රැගෙන, මෙරටට ළඟා වී ඇති නෞකාවේ ගෑස් තොග ගොඩබෑමේ කටයුතු මේ වනවිට අඛණ්ඩ ව සිදු කෙරෙන බව එම සමාගම ප්‍රකාශ කළා.\nකෙසේ වෙතත් ගෑස් මිල දී ගැනීම සඳහා දිවයින පුරා අලෙවි මධ්‍යස්ථාන ඉදිරිපිට, ඊයේත් ජනතාව දිගු පෝලිම් වල රැඳී සිටි බවයි හිරු වාර්තාකරුවන් සඳහන් කළේ.\nඑමෙන්ම පෙට්‍රල් සහ ඩීසල් ලබා ගැනීම සඳහා ද දිවයින පුරා ඉන්ධනහල් ඉදිරිපිට දින ගණනාවක් පුරා දිවා - රෑ අඛණ්ඩ ව පවතින කිලෝමීටර ගණනාවක් දිගු වාහන පෝලිම් තවදුරටත් දැක ගත හැකියි.\nපවතින ඉන්ධන අර්බුදය හමුවේ ලංකා ගමනාගමන මණ්ඩලයේ ඩිපෝ මගින් පෞද්ගලික බස් රථ සහ අත්‍යවශ්‍ය සේවා සඳහා ඉන්ධන ලබා දෙන බව ප්‍රකාශ කෙරුණ ද අපේක්ෂිත පරිදි ඩිපෝ මගින් ඉන්ධන ලබා ගැනීමට නො හැකි වී ඇති බව පෞද්ගලික බස් කර්මාන්තකරුවන් පවසනවා.\nපවතින තත්වය හමුවේ දිවයින පුරා පෞද්ගලික බස් රථ ධාවනය අද දිනයේ සීමා කිරිම්වලට යටත්ව ධාවනය කරන බව ලංකා පෞද්ගලික බස් හිමියන්ගේ සංගමයේ සභාපති ගැමුණු විජේරත්න ප්‍රකාශ කළා.",
       "URL": "https://www.hirunews.lk/306623/ලිට්රෝ-ගෑස්-අදත්-නැහැ-පෝලිම්වල-නො-රැදෙන්න-යි-දැනුම්-දීමක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1109"
}