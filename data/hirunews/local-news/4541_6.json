{
       "Source": "hirunews",
       "Timestamp": "Saturday, 29 April 2017 - 16:27",
       "Headline": "මවක් දරුවා සමග කැළණි ගඟට පනී",
       "News Content": "වැලිවේරිය ප්‍රදේශයේ පදිංචි මවක් සිය 6 හැවිරිදි දරුවා ද රැගෙන අද දහවල් කඩුවෙල පාලමෙන් කැළණි ගගට පැන තිබෙනවා.\nකෙසේ වෙතත්, අසල සිටි පිරිසක් අදාල කාන්තාව බේරාගෙන ඇති අතර, ඇගේ දරුවා අතුරුදන්ව ඇති බවයි පොලිසිය ප්‍රකාශ කළේ.\nඅදාළ කාන්තාව මේ වනවිට බියගම පොලිසිය මගින් අත්අඩංගුවට ගෙන ඇති අතර, අතුරුදන්ව සිටින දරුවා සොයා නාවික හමුදාව මෙහෙයුමක් ආරම්භ කර ඇති බවයි පොලිසිය ප්‍රකාශ කළේ.\nපසුව  මෙම කාන්තාව බියගම පොලිසිය මගින් අත්අඩංගුවට ගෙන ඇති අතර, ඇය ප්‍රකාශ කර ඇත්තේ දරුවා හදා වඩා ගැනීමට අපහසු නිසා මෙලෙස කැළණි ගගට පැන සියදිවි හානි කර ගැනීමට උත්සාහ කළ බවයි.\nඑමෙන්ම අතුරුදන්වූ දරුවාට අමතරව තවත් වයස අවුරුදු 21 ක සහ මාස 11 දරුවන් දෙදෙනෙකු සිටින බවත් සිය සැමියා තමන් හැරගොස් සිටින බවත් ඇය පොලිසියට අනාවරණය කළා.\nඇය පවසා ඇත්තේ 21 හැවිරිදි දරුවා තම මව සමගද මාස 11 ක් වන දරුවා තම සැමියා සමගද ජීවත්වන බවයි.\nදරුවාද සමග ගඟට පැන දිවි නසා ගැනීමට උත්සාහ ගත් 39 හැවිරිදි මවගෙන් තවදුරටත් ප්‍රශ්න කිරීම් සිදුකරන අතරල ඇය රාගම ශික්ෂණ රෝහලට ඇතුළත් කිරීමට නියමිත බව පොලිසිය පවසනවා.\nමව සහ දරුවා ගඟට පැන්න කඩුවෙල පාලමේ ස්ථාන කිහිපයක රුධිර පැල්ලම් කිහිපයක්ද දැකගත හැකිවුණා.",
       "URL": "https://www.hirunews.lk/160267/මවක්-දරුවා-සමග-කැළණි-ගඟට-පනී",
       "Category": "Local News",
       "Parent URL": "https://www.hirunews.lk/local-news.php?pageID=4541"
}