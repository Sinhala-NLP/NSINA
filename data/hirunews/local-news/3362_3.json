{
       "Source": "hirunews",
       "Timestamp": "Wednesday, 08 May 2019 - 16:50",
       "Headline": "මඩකලපුව විශ්වවිද්‍යාලය පෞද්ගලික සරසවියක් ලෙස පවත්වාගෙන යාමට අපේක්ෂා කරන බව ජනපති කියයි",
       "News Content": "ත්‍රස්තවාදය ලොව කොතැනක හෝ ජයග්‍රහණය කර නොමැති අතර, අන්තවාදී ත්‍රස්තවාදයේ ම්ලේච්ඡ අරමුණුවලට ශ්‍රී ලාංකීය ජාතිය බෙදා වෙන් කිරීමට ඉඩ නොතැබිය යුතු බව ජනාධිපති මෛත්‍රීපාල සිරිසේන අවධාරණය කරනවා.\nජනාධිපතිවරයා මේ බව අවධාරණය කළේ අද (08) පෙරවරුවේ කල්මුණේ, සයින්දමර්දු ප්‍රදේශයේ නිරික්ෂණ චාරිකාවක නිරත වු අවස්ථාවේ නැගෙනහිර පළාත් රාජ්‍ය නිලධාරින් සහ පළාතේ මුස්ලිම් තරුණ තරුණයන් හමු වෙමින්.\nජනාධිපති මෛත්‍රීපාල සිරිසේන මෙහිදී අවධාරණය කළේ අප්‍රේල් 21 වනදා සිදුවීම ශ්‍රී ලංකාවේ ප්‍රශ්නයක් නොව ජාත්‍යන්තරය හා සම්බන්ධ වූ ත්‍රස්ත ක්‍රියාවක් බවයි.\nමෙම ජාත්‍යන්තර ත්‍රස්ත කණ්ඩායමට එරෙහිව ලොව බලවත් රටවල් නැගි සිටියදී ඊට සම්බන්ධවූවන් මෙරටින් විනාශ කර දැමීමේ මෙහෙයුම් ශ්‍රී ලංකා ආරක්ෂක අංශ මේ වන විට සාර්ථක අවසානයක් කරා මෙහෙයවමින් සිටින බව  ද ජනාධිපතිවරයා ප්‍රකාශ කළා.\nඑබැවින් රටේ ජාතික සමගිය සහ සංහිදියාව පළුදුවන ආකාරයේ ක්‍රියාකාරකම්වලට සම්බන්ධවෙමින් ත්‍රස්තවාදයට කිසිදු ඉඩක් තැබීමට දායක නොවන ලෙසයි මෛත්‍රීපාල සිරිසේන මහතා සියලූදෙනාගෙන් ඉල්ලා සිටියේ.\nරට තුළ ජාතික සමගිය සහ සංහිදියාව ශක්තිමත් කර ගැනීමට සියලූදෙනා කැප විය යුතු බව ද ඔහු සදහන් කළා.\nඅප්‍රේල් 26 වනදා බෝම්බ පිපිරීම සිදු වූ කල්මුණේ,සයින්දමර්දු ප්‍රදේශයේදී නැගෙනහිර පළාත් රාජ්‍ය නිලධාරින් සමග හමුවකට ද ජනාධිපතිවරයා එක්වුනා.\nආරක්ෂක අංශවල සිදුකරන ලද ප්‍රතිසංවිධාන වැඩපිළිවෙළ සමග මෙරට ජාතික ආරක්ෂාව පිළිබද කටයුතු මේ වන විට නව මුහුණුවරක් සහ සැලැස්මක් ඔස්සේ ක්‍රියාත්මක වන අතර එම වැඩපිළිවෙළ මගින් සියලූ පුරවැසියන්ට බියෙන්, සැකෙන් තොරව නිදහස් සමාජයක ජීවත්වීමේ අයිතිය තහවුරු කර තිබෙන බවද මෛත්‍රීපාල සිරිසේන මහතාසඳහන් කළා.\nඅනතුරුව ජනාධිපතිවරයා එම ස්ථානයේ දී ප්‍රදේශයේ මුස්ලිම් තරුණ තරුණියන් සමග හමුවකට ද එක්වී තිබෙනවා.\nනැගෙනහිර පළාත් ආණ්ඩුකාර එම්.එල්.ඒ.එම්. හිස්බුල්ලාගේ ප්‍රධානත්වයෙන් මඩකලපුවේ ආරම්භ කළ විශ්ව විද්‍යාලය පිළිබදව ද ජනාධිපතිවරයා මෙහිදී අදහස් දක්වා තිබෙනවා.\nඔහු එහිදී ප්‍රකාශ කළේ අධ්‍යාපන අමාත්‍යාංශයේ සහ උසස් අධ්‍යාපන අමාත්‍යාංශයේ නීති රීති යටතේ පෞද්ගලික විශ්වවිද්‍යාලයක් ලෙස එය ඉදිරියට කරගෙන යාමට අපේක්ෂා කරන බවයි.\nඑහිදී එම විශ්වවිද්‍යාලය මගින් පවත්වාගෙන යනු ලබන විෂය මාලා පිළිබදව පැහැදිලි තීරණයක් ගැනීමට නියමිත බව ද ජනාධිපති  සඳහන් කළ බවයි ජනාධිපති මාධ්‍ය අංශය කියාසිටියේ.\nමෛත්‍රීපාල සිරිසේන මහතා මෙහිදී වැඩිදුරටත් කියා සිටියේ ත්‍රස්තවාදයට මාතෘභූමියේ කොතැනකවත් ඉඩ නොතබන අතර එය විනාශ කර දැමීමේ වගකීම නිසි ලෙස ඉටු කරනවා මෙන්ම රටේ කිසිදු ජන කොටසක් අපහසුතාවයට පත් නොවන අයුරින් කටයුතු කිරීමේ වගකීම රාජ්‍ය නායකයා ලෙස තමා ඉටුකරන බවයි.\nජනාධිපති මාධ්‍ය අංශය සඳහන් කළේ අප්‍රේල් 26 වනදා සයින්දමර්දු ප්‍රදේශයේ බෝම්බ පිපිරීම් සිදු වූ ස්ථානය වෙත ගිය ජනාධිපතිවරයා එම ස්ථානය ද නිරික්ෂණ කළ බවයි.",
       "URL": "https://www.hirunews.lk/216007/මඩකලපුව-විශ්වවිද්‍යාලය-පෞද්ගලික-සරසවියක්-ලෙස-පවත්වාගෙන-යාමට-අපේක්ෂා-කරන-බව-ජනපති-කියයි",
       "Category": "Local News",
       "Parent URL": "https://www.hirunews.lk/local-news.php?pageID=3362"
}