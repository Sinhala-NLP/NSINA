{
       "Source": "hirunews",
       "Timestamp": "Wednesday, 13 July 2022 - 19:07",
       "Headline": "ඇඳිරි නීතිය නිසා බස්නාහිර පොදු ප්‍රවාහනයට සීමා",
       "News Content": "අද පෙරවරුවේ බස්නාහිර පළාතට වහාම ක්‍රියාත්මක වන පරිදි ඇඳිරි නීතිය පැනවීමටත් දිවයින පුරා හදිසි නීතිය බලාත්මක කිරීමටත් ආරක්ෂක අංශවලට නියෝග කිරීමත් සමග බස්නාහිර පළාතේ පොදු ප්‍රවාහන කටයුතු සීමා කෙරුණා.\nඑමෙන්ම, රට තුල උද්ගතවූ තත්ත්වයත් සමග කලහකාරි ලෙස හැසිරෙන පිරිස් සහ ඔවුන් ගමන් ගන්නා ලොරි රථ සහ ටිපර් රථ වහාම අත්අඩංගුවට ගැනීමටත් කටයුතු කරන ලෙසයි වැඩබලන ජනාධිපති රනිල් වික්‍රමසිංහ ආරක්ෂක අංශවලට නියෝග කර ඇත්තේ.\nබස්නාහිර පළාතට ඇඳිරි නීතිය පැනවීමත් සමග පිට පළාත්වල සිට කොළඹ කොටුව දක්වා පැමිණෙන සියලු දුම්රිය ධාවනය නතර කිරීමටයි දුම්රිය දෙපාර්තමේන්තුව කටයුතු කරනු ලැබුවේ.\nඑමෙන්ම, අද පෙරවරුවේ කොළඹට පැමිණි සියලු කාර්යාල දුම්රිය යළි ගමනාන්තය දක්වා අද පස්වරුවේ ධාවනය කිරීමට දුම්රිය දෙපාර්තමේන්තුව පියවර ගත්තා. ඇතැම් දුම්රිය අවලංගු වූ අතර දුම්රිය ධාවනය සීමා කිරීම හේතුවෙන් දුම්රිය ස්ථාන කිහිපයක උණුසුම්කාරි තත්ත්වයන් ද වාර්තා වුණා.\nකළුතර සිට කොටුව බලා අද දහවල් ධාවනය වෙමින් තිබූ දුම්රිය පානදුර දුම්රිය ස්ථානයේදී ධාවනය සීමා කිරීමට කටයුතු කිරීමත් සමග එහි සිටි මගීන් දුම්රිය ස්ථානයේ දේපලවලට හානි කරමින් කලහකාරි ලෙස හැසිරුණු බවයි හිරු වාර්තාකරු සඳහන් කළේ.\nමාතර දුම්රිය ස්ථානයේ ද පස්වරු 2 ට කොළඹ බලා ධාවනය වන දුම්රිය නතර කිරීමට දුම්රිය බලධාරින් කටයුතු කිරීම හේතුවෙන් මගීන් කලහකාරි ලෙස හැසිරීම නිසා එම දුම්රිය පස්වරු 3.15 ට කොළඹ කොටුව බලා ධාවනය කිරීමටයි බලධාරින් පියවර ගත්තේ.\nකෙසේ වෙතත්, කලහකාරි සිද්ධීන් වාර්තා වන දුම්රිය ස්ථානවලට විශේෂ ආරක්ෂාවක් යෙදවීමට දුම්රිය දෙපාර්තමේන්තුව කටයුතු කළ අතර, කොළඹ කොටුව බලා ධාවනය වන සියලුම දුම්රිය අද පස්වරුවේ නතර කෙරුණා.\nඑසේම, කලහකාරි සිද්ධීන් හේතුවෙන් මොරටුව, රාගම සහ වේයන්ගොඩ ඇතුලු දුම්රිය ස්ථාන කිහිපයක ස්ථානාධිපතිවරුන් ඇතුලු කාර්ය මණ්ඩලය ඉවත් වීමට කටයුතු කරනු ලැබුවා.\nකොළඹ මධ්‍යම බස් නැවතුම්පොල දුර ගමන් සේවා ක්‍රියාත්මක වූ අතර, කොළඹ දක්වා පැමිණි බස් රථවල අඩුවක් දක්නට ලැබෙන බවයි හිරු වාර්තාකරුවන් සඳහන් කළේ.\nඑමෙන්ම, අද පස්වරුවේ කොළඹ සිට දුරගමන් සේවා ඇතුළු ප්‍රදේශ කිහිපයකට බස් රථ සීමා සහිතව ධාවනය වී තිබුණා.",
       "URL": "https://www.hirunews.lk/309906/ඇඳිරි-නීතිය-නිසා-බස්නාහිර-පොදු-ප්‍රවාහනයට-සීමා",
       "Category": "Local News",
       "Parent URL": "https://www.hirunews.lk/local-news.php?pageID=1023"
}