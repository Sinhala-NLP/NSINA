{
       "Source": "hirunews",
       "Timestamp": "Thursday, 12 October 2017 - 14:23",
       "Headline": "පර්පෙචුවල් සමාගම රහස් තොරතුරු ලබාගත් ආකාරය ගැන වාර්තාවක් බැදුම්කර කොමිසමට",
       "News Content": "පර්පචුවෙල් ටෙ‍්‍රෂරීස් සමාගම ආරම්භයේ සිටම බැඳුම්කර සම්බන්ධයෙන් අභ්‍යන්තර තොරතුරු ලබාදුන් පුද්ගලයින්ට මිලියන ගණනින් අල්ලස් ලබාදී ඇති බව එම සමාගමේ ප්‍රධාන අලෙවි නිලධාරී නුවන් සල්ගාදු අද (12) ප්‍රකාශ කළා.\nඒ, මහ බැංකු බැඳුම්කර නිකුතුව සම්බන්ධයෙන් විමර්ශනය කෙරෙන ජනාධිපති කොමිසම හමුවේ සාක්ෂි ලබාදෙමින්.\nඅර්ජුන් ඇලෝසියස්ගේ පෞද්ගලික ලේකම්වරයාගේ නීතිඥවරයා අද කොමිසමට දැනුම් දුන්නේ ඊයේ පෞද්ගලික රෝහලකට ඇතුළත් වූ සිය සේවා දායකයා මේ වනවිට දැඩි සත්කාර ඒකකයේ ප්‍රතිකාර ලබන බවයි.\nඑම නිසා ඒ.එම්. හා ආර්.කේ. යන නම්වලින් පර්පචුවෙල් ටෙ‍්‍රෂරීස් සමාගම පවත්වාගෙන ගිය ලිපිගොනු සම්බන්ධයෙන් දිවුරුම් ප්‍රකාශයක් ලබාගැනීමට නොහැකි බව නීතිඥවරුන් ප්‍රකාශ කළා.\nකොමිසම පැවසුවේ ඔහු සුව වූ සැණින් එම දිවුරුම් ප්‍රකාශය කොමිසමට ඉදිරිපත් කරන ලෙසයි.\nඅනතුරුව අර්ජුන් මහේන්ද්‍රන් අද කොමිසම හමුවේ අවසන් වශයෙන් සාක්ෂි ලබාදුන්නේ ඔහුගේ නීතිඥවරයා කළ හරස් ප්‍රශ්න විමසීමටයි.\nඅනතුරුව සාක්ෂි ලබාදෙමින් පර්පචුවෙල් ටෙ‍්‍රෂරීස් සමාගමේ ප්‍රධාන අලෙවි නිලධාරී නුවන් සල්ගාදු බැඳුම්කර සම්බන්ධයෙන් අභ්‍යන්තර තොරතුරු ලබාදුන් පුද්ගලයින්ට ගෙවූ සන්තෝසම් ඇතුළත් ලේඛණයක් කොමිසමට ඉදිරිපත් කළා.\nඑහි දැක්වෙන්නේ පර්පචුවෙල් ටෙ‍්‍රෂරීස් සමාගම සිය සහෝදර සමාගම් හරහා කේත නාමයන් කිහිපයක් වෙත මිලියන ගණනින් ගෙවීම් කර ඇති බවයි.\nචාලි, කාර්, ටැංගෝ, ලිට්ල් ජොනී හා වුල්වරින් ලෙස සඳහන් අදාළ කේත නාමයන්වලින් අර්ථ දැක්වෙන්නේ කවුරුන් දැයි කොමිසම ප්‍රශ්න කළා.\nසාක්ෂිකරු පැවසුවේ චාලි යනු සේවක අර්ථ සාධක අරමුදලේ බැඳුම්කර ලංසු තැබීම සම්බන්ධයෙන් ප්‍රධාන වගකීම් දරන ඉන්දික සමන් කුමාර හා ටී.උදයසීලන් යන අය බවයි.\nකාර්, ටැංගෝ ලෙස හඳුන්වන්නේ කවුරුන් දැයි නොදන්නා බව ප්‍රකාශ කළ සාක්ෂිකරු පැවසුවේ ලිට්ල් ජොනී යනු සේවා නියුක්තිකයන්ගේ භාර අරමුදල් මණ්ඩලයේ අභ්‍යන්තර තොරතුරු ලබාදෙන පුද්ගලයාගේ කේත නාමය බවයි.\nඑවක පෞද්ගලික බැංකුවක සේවය කළ වර්තමානයේ රාජ්‍ය බැංකුවක සේවය කරන කවීන් කරුණාමුණි නැමැත්තා සඳහා එය යොදාගත් බවද සාක්ෂිකරු පැවසුවා.\nසාක්ෂිකරු පැවසුවේ වුල්වරින් යනු අදාළ රාජ්‍ය බැංකුවේ ප්‍රධාන අලෙවි නිලධාරී නවීන් අනුරාධ බවයි. එලෙස අනෙක් පුද්ගලයින්ටද මිලියන ගණනින් පර්පචුවෙල් ටෙ‍්‍රෂරීස් සමාගම ආරම්භයේ සිටම අල්ලස් ලබාදී ඇති බවට ශ්‍රේෂ්ඨාධිකරණ විනිසුරු ප්‍රසන්න ජයවර්ධන කළ ප්‍රකාශය සාක්ෂිකරු මෙහිදී පිළිගත්තා.",
       "URL": "https://www.hirunews.lk/173313/පර්පෙචුවල්-සමාගම-රහස්-තොරතුරු-ලබාගත්-ආකාරය-ගැන-වාර්තාවක්-බැදුම්කර-කොමිසමට",
       "Category": "Local News",
       "Parent URL": "https://www.hirunews.lk/local-news.php?pageID=4275"
}