{
       "Source": "hirunews",
       "Timestamp": "Monday, 04 May 2020 - 13:21",
       "Headline": "චීනයට යළි අනතුරු ඇඟවීමක්",
       "News Content": "කොරෝනා වෛරසය බිහිවූ චීනයේ මේ වනවිට එය පාලනය වී ඇතත් යළි වෛරසය ව්‍යාප්තවීමේ අවදානමක් පවතින බවට එරට ජ්‍යෙෂ්ඨ සෞඛ්‍ය නිලධාරියෙකු අනතුරු අඟවා තිබෙනවා.\nගතවූ සති දෙකක කාලය තුළ වෛරසය දේශීයව ව්‍යාප්තවීමේ සිද්ධීන් වාර්තාවී ඇති බවයි ජාතික සෞඛ්‍ය කොමිසමේ ප්‍රකාශක මී ෆෙන්ග් ප්‍රකාශ කර ඇත්තේ.\nකෙසේ වෙතත් චීනයේ ජාතික සෞඛ්‍ය කොමිසම සඳහන් කළේ කොරෝනා බවට තහවුරු වූ රෝගීන් තුන්දෙනෙකු පමණක් ඉරිදා දිනය වනවිට වාර්තාවී ඇති බවයි.\nඔවුන්ද විදේශයන් හි සිට චීනයට පැමිණි අය වනවා.\nජාතික සෞඛ්‍ය කොමිසමේ ප්‍රකාශක මී ෆෙන්ග් පෙන්වා දෙන්නේ මේ වනවිට පළාත් 10ක දේශීයව කොරෝනා වෛරසය ව්‍යාප්තවීමේ නව සිද්ධීන් ගතවූ දින 14 ක කාලය තුළ වාර්තාවී ඇති බවයි.\nචීනයෙන් ආසාදිතයන් 82,880 දෙනෙකු වාර්තාවී ඇති අතර, මරණ වාර්තාවී ඇත්තේ 4,633 ක් පමණයි.\nඑමෙන්ම ගතවූ පැය 24 ක කාලය තුළ නව ආසාදිතයන් තුන්දෙනෙකු වාර්තාවී තිබුණද චීනයෙන් මරණ කිසිවක් වාර්තාවී නොමැති බවයි විදෙස් වාර්තා සඳහන් කළේ.\nමේ අතර කැනඩාවේ කොරෝනා මරණවල වැඩිවීමක් පෙන්නුම් කරන බව එරට වාර්තා සඳහන් කළා.\nගතවූ සති දෙකක කාලය තුළ මරණ සංඛ්‍යාව සියයට 10 කින් ඉහළ ගොස් ඇති බවයි එම වාර්තා පෙන්වා දෙන්නේ. මේ වනවිට එරට කොරෝනා මරණ සංඛ්‍යාව දැක්වෙන්නේ 3,682ක් ලෙසයි.\nඑමෙන්ම 59,474 දෙනෙකුට වෛරසය ආසාදනය වී තිබෙනවා.\nකොරෝනා වෛරසයේ බලපෑම හමුවේ ප්‍රංශය පනවා තිබූ හදිසි සෞඛ්‍ය තත්ත්වය ලබන ජූලි 24 වනදා දක්වා දීර්ඝ කර තිබෙනවා.\nදැනට පනවා ඇති සීමාවන් අර්ධ වශයෙන් ඉවත් කිරීමෙන් පසුව වුවද කොරෝනා වෛරසයට එරෙහිව සටන් කිරීම සඳහා ලබාදී ඇති උපදෙස් දැඩිව ක්‍රියාත්මක බවයි ප්‍රංශ රජය ප්‍රකාශ කර ඇත්තේ.\nප්‍රංශයෙන් මේ වනවිට කොරෝනා ආසාදිතයන් එක්ලක්ෂ 68,693ක් වාර්තාවී ඇති අතර, මරණ සංඛ්‍යාව දැක්වෙන්නේ 24,895ක් ලෙසයි.\nකොරෝනා වෛරසය හමුවේ ජපානයද එරට තුළ පනවා තිබූ හදිසි තත්ත්වය මේ මස 31 වනදා දක්වා දීර්ඝ කිරීමට තීරණය කර ඇති බව අග්‍රාමාත්‍ය ෂින්සෝ අබේ ප්‍රකාශ කර තිබෙනවා.\nඉන්දියාවද කොරෝනා ව්‍යාප්තිය හමුවේ එරට වසා දැමීම් අද සිට තවත් සති දෙකකින් දීර්ඝ කළා.\nඉන්දියාවෙන් මේ වනවිට කොරෝනා ආසාදිතයන් 42,505 දෙනෙකු වාර්තාවී ඇති අතර, මරණ 1,391ක් ලෙසයි දැක්වෙන්නේ.\nකොරෝනා වෛරසයෙන් යුරෝපයේ දැඩි බලපෑමකට ලක්ව තිබූ ඉතාලියේ සති 9 කට පසු අද පළමුවරට එරට වැසියන්ට තම ඥාතීන් බැලීමට නිදහස හිමිව තිබෙනවා.\nවිදෙස් වාර්තා සඳහන් කළේ එරට පිරිමි පුද්ගලයන්ගේ සියයට 72ක පිරිසක් එනම් මිලියන හතරක ජනතාවක් අද සිට යළි තම වැඩබිම් වෙත පැමිණෙනු ඇති බවයි.\nඑමෙන්ම අවන්හල් ද ආහාර රැගෙන යාම සඳහා පමණක් යළි විවෘත කෙරෙන බවයි වාර්තාවන්නේ.\nකෙසේ වෙතත් තැබෑරුම් සහ අයිස්ක්‍රීම් වෙළඳසැල් තවදුරටත් වසා තැබෙන අතර, පොදු ප්‍රවාහනයේදී සියලුදෙනාට මුඛ ආවරණ පළඳින ලෙසයි එරට සෞඛ්‍ය අංශ උපදෙස් දී ඇත්තේ.\nඉතාලිය එවැනි පියවරක් ගෙන ඇත්තේ එරටින් කොරෝනා ආසාදිතයන් දෙලක්ෂ 10,717ක් සහ මරණ 28,884ක් වාර්තාවන පසුබිමකයි.\nලොව පුරා කොරෝනා ආසාදිතයන් 35 ලක්ෂ 66,804ක් වාර්තාවී ඇති අතර, මරණ සංඛ්‍යාව දැක්වෙන්නේ දෙලක්ෂ 48,304ක් ලෙසයි.",
       "URL": "https://www.hirunews.lk/240031/චීනයට-යළි-අනතුරු-ඇඟවීමක්",
       "Category": "Local News",
       "Parent URL": "https://www.hirunews.lk/local-news.php?pageID=2755"
}