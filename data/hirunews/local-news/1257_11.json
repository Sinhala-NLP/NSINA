{
       "Source": "hirunews",
       "Timestamp": "Friday, 01 April 2022 - 15:07",
       "Headline": "මිරිහාන විරෝධතාවයේ විමර්ශන රහස් පොලිසියට - දේපල හානිය මිලියන 39 ක් (වීඩියෝ)",
       "News Content": "මිරිහානේ පිහිටි ජනාධිපති ගෝඨාභය රාජපක්ෂගේ පෞද්ගලික නිවස ආසන්නයේ ඊයේ (31) සිදු වූ කලහකාරි සිද්ධියේ දී වාහන සහ දේපලවලට සිදු වූ හානිය රුපියල් මිලියන 39කට ආසන්න බවට ඇස්තමේන්තු කර තිබෙනවා.\nපොලීසිය පැවසුවේ ඊට අදාළ විමර්ශන අපරාධ පරීක්ෂණ දෙපාර්තමේන්තුව ඇතුළු පාර්ශව විසින් සිදුකරන බවයි.\nඒ සම්බන්ධයෙන් කාන්තාවක ඇතුලු පුද්ගලයින් 53 දෙනෙකු අත්අඩංගුවට ගැණුනා.\nඑසේම, විරෝධතාවට එක්වූ සිවිල් පුද්ගලයින් 26 දෙනෙකු තුවාල ලබා ඇති අතර, සිද්ධිය අතරතුර පොලිස් නිලධාරින් 24 දෙනෙකු ද තුවාල ලබා රෝහල් ගත කෙරුණා.\nඉන් 18 දෙනෙකුම පොලිස් විශේෂ කාර්ය බලකායේ සාමාජිකයින්.\nඑසේම, සිද්ධිය වාර්තා කිරීමට ගිය ප්‍රාදේශීය මාධ්‍යවේදියෙකු ද තුවාල ලැබූ අතර, ඔහුට පහරදීමක් ද සිදුව ඇති බවටයි වාර්තා වන්නේ.\nඅත්අඩංගුවට ගත් පිරිස රඳවා සිටි මිරිහාන පොලිස් ස්ථානයට අද පෙරවරුවේ දේශපාලන පක්ෂ කිහිපයක නියෝජිතයින් ද පැමිණ තිබුණා.\nසැකකරුවන් කළුබෝවිල රෝහලේ අධිකරණ වෛද්‍ය නිලධාරිවරයා හමුවට ඉදිරිපත් කර මේ වනවිට නුගේගොඩ මහේස්ත්‍රාත් අධිකරණය වෙත ඉදිරිපත් කර තිබෙනවා.\nමෙම සිද්ධියේ දී අත්අඩංගුවට ගත් පිරිස් සම්බන්ධයෙන් ත්‍රස්තවාදය වැළැක්වීමේ පනත යටතේ කටයුතු නොකරන අතර, දණ්ඩ නීති සංග්‍රහය සහ පොදු දේපල යටතේ නීතිය ක්‍රියාත්මක කරන බව ද ජ්‍යෙෂ්ඨ නියෝජ්‍ය පොලිස්පති අජිත් රෝහණ පැවසුවා.",
       "URL": "https://www.hirunews.lk/300935/මිරිහාන-විරෝධතාවයේ-විමර්ශන-රහස්-පොලිසියට-දේපල-හානිය-මිලියන-39-ක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1257"
}