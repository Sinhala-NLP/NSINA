{
       "Source": "hirunews",
       "Timestamp": "Sunday, 17 January 2016 - 7:24",
       "Headline": "ඇලහැර නිල් මැණික, මැණිකක් නොවන බව හෙළි වේ",
       "News Content": "මෙතෙක් ශ්‍රී ලංකාවෙන් සොයාගත් විශාලතම නිල් මැණික තමන් සතු බවට බේරුවල ප්‍රදේශයේ ව්‍යාපාරිකයෙකු ඊයේ මාධ්‍ය වෙත කරුණු අනාවරණය කළා. නමුත් එය මැණික් වර්ගයකට අයත් නොවන බවයි අප කළ විමසීමකදී කොළඹ මැණික් අධ්‍යයන ආයතනයේ ප්‍රධාන රත්නවේදී අශාන් අමරසිංහ සඳහන් කළේ.\nතද නිල් පැහැති ග්‍රෑම් 480 ක බරකින් යුත් මෙම පාෂාණය බේරුවල ව්‍යාපාරිකයාට හමු වී ඇත්තේ මීට මසකට පෙරයි.\nදඹුල්ල - ඇලහැර ප්‍රදේශයේ පුද්ගලයෙකු අදාළ පාෂාණය ඔහුට අලෙවි කර තිබුණා.\nදඹුල්ල - ඇලහැර ප්‍රදේශයේ පතලකින් හමුව ඇති මෙම පාෂාණය දැන් සතු ව්‍යාපාරිකයා වසර 34 කට වැඩි කාලයක් මැණික් ව්‍යාපාරයේ නිරත වූ පුද්ගලයෙක්.\nමෙම පාෂාණය මැණිකක් මෙන් දිස් වූවද එය මැණික් වර්ගයකට අයත් නොවන බව කොළඹ මැණික් අධ්‍යයන ආයතනයේ ප්‍රධාන රත්නවේදී අශාන් අමරසිංහ ප්‍රකාශ කළා.\nබරින් කැරට් 1404 ක් වූ ශ්‍රී ලංකාවෙන් හමුවු විශාලතම මැණික මීට සති දෙකකට පෙර වාර්තා වූ අතර, එය නිල් ආර්නූල් වර්ගයේ මැණිකක්.\nකොළඹ මැණික් අධ්‍යයන ආයතනය එම මැණික තක්සේරු කර තිබුණේ රුපියල් කෝටි 1400 කටයි.\nමේ අතර, අදාළ ව්‍යාපාරිකයා සතු මැණික වටිනාකමක් තක්සේරු කිරීමට හෝ ජාතික මැණික් හා ස්වර්ණාභරණ අධිකාරියට මෙතෙක් ඉදිරිපත් කර නොමැති බවයි එහි සභාපති අසංක වෙලගෙදර කියා සිටියේ.",
       "URL": "https://www.hirunews.lk/124156/ඇලහැර-නිල්-මැණික-මැණිකක්-නොවන-බව-හෙළි-වේ",
       "Category": "Local News",
       "Parent URL": "https://www.hirunews.lk/local-news.php?pageID=5207"
}