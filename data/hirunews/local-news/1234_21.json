{
       "Source": "hirunews",
       "Timestamp": "Tuesday, 12 April 2022 - 16:45",
       "Headline": "කෘෂිකර්ම රාජ්‍ය ඇමති ශාන්ත බණ්ඩාර නිදහස් පක්ෂයේ සියලු තනතුරුවලින් ඉවතට (වීඩියෝ)",
       "News Content": "කෘෂිකර්ම රාජ්‍ය අමාත්‍ය ධුරයට පත් කෙරුණු පාර්ලිමේන්තු මන්ත්‍රී ශාන්ත බණ්ඩාර ශ්‍රී ලංකා නිදහස් පක්ෂයේ සියලු තනතුරුවලින් ඉවත්කර තිබෙනවා.\nනිදහස් පක්ෂ සභාපති මෛත්‍රීපාල සිරිසේනට එම පක්ෂයේ ව්‍යවස්ථාව අනුව පැවරී ඇති බලතල ප්‍රකාරව සහ ඔහුගේ උපදෙස් මත පක්ෂයේ ප්‍රධාන ලේකම් පාර්ලිමේන්තු මන්ත්‍රී දයාසිරි ජයසේකර විසිනුයි ශාන්ත බණ්ඩාර මහතාට මේබව ලිපියකින් දන්වා ඇත්තේ.\nඒ අනුව මන්ත්‍රීවරයා වහාම ක්‍රියාත්මක වන පරිදි පක්ෂයේ ප්‍රචාරක ලේකම් පක්ෂයේ උප ලේකම් මධ්‍යම කාරක සභා සාමාජිකත්වය සහ යාපහුව ශ්‍රී ලංකා නිදහස් පක්ෂ ප්‍රධාන ආසන සංවිධායක තනතුර ඇතුලු පක්ෂයේ සියලු තනතුරුවලින් ඉවත් කර තිබෙනවා.\nඑමෙන්ම ඉදිරි විනය කටයුතු පිළිබඳ පියවර ගැනීමට ද තීන්දු කර ඇති බව එම ලිපිය මගින් දන්වා ඇත්තේ.\nශෂීන්ද්‍ර රාජපක්ෂගේ ඉල්ලා අස්වීමෙන් පුරප්පාඩු වූ කෘෂිකර්ම රාජ්‍ය අමාත්‍ය තනතුර සඳහායි කුරුණෑගල දිස්ත්‍රික් පාර්ලිමේන්තු මන්ත්‍රී ශාන්ත බණ්ඩාර ඊයේ දිවුරුම් දෙනු ලැබුවේ.\nකැබිනට් මණ්ඩලය ඉල්ලා අස් වීමෙන් පසු කෘෂිකර්ම රාජ්‍ය අමාත්‍ය ධුරය ද හිස් වූ අතර, එම පුරප්පාඩුවට යි ශාන්ත බණ්ඩාර පත් කළා.\nඔහු පසුගියදා පාර්ලිමේන්තුවේ ස්වාධීනව කටයුතු කිරීමට තීරණය කළ ශ්‍රී ලංකා නිදහස් පක්ෂ මන්ත්‍රීවරුන් 14 දෙනා අතරින් අයෙක් වීම විශේෂත්වයක්.\nඑම පක්ෂයේ මහලේකම් දයාසිරි ජයසේකර නිදහස් පක්ෂ මුලස්ථානයේ කොළඹ දිස්ත්‍රික් ආසන සංවිධායක හමුවකට අද එක්වෙමින් වැඩිදුරටත් කියා සිටියේ ශ්‍රී ලංකා නිදහස් පක්ෂය ජනාධිපතිවරයා සමඟ පැවත්වීමට සැලසුම් කර තිබු ඉදිරි සාකච්ජා වර්ජනය කිරීමටද තීරණය කර ඇති බවයි.\nආණ්ඩුව නියෝජනය කළ ශ්‍රී ලංකා නිදහස් පක්ෂයේ මන්ත්‍රීවරුන් 14 දෙනෙකු පාර්ලිමේන්තුව තුළ ස්වාධීනව කටයුතු කිරීමට පසුගියදා තීරණය කළේ ආණ්ඩුවේ ඇතැම් ආර්ථික ප්‍රතිපත්ති වලට විරෝධය පලකරමින්.\nඒ අනුව ශ්‍රී ලංකා නිදහස් පක්ෂයේ කුරුණැගල දිස්ත්‍රික් පාර්ලිමේන්තු මන්ති්‍රී ශාන්ත බණ්ඩාරද ස්වාධීනව කටයුතු කිරීමටයි කටයුතු කළා. කෙසේ වෙතත්, ඔහු ජනාධිපති ගෝඨාභය රාජපක්ෂ  ඉදිරියේ ඊයේ රාජ්‍ය අමාත්‍ය ධූරයේ දිවුරුම් දුන්නා.\nශ්‍රී ලංකා නිදහස් පක්ෂ මුලස්ථානයේ අද පැවති කොළඹ දිස්ත්‍රික් ආසන සංවිධායක හමුවට එක්වෙමින් පක්ෂ සභාපති මෛත්‍රිීපාල සිරිසේන සිය පක්ෂයේ ප්‍රචාරක ලේකම් ශාන්ත බණ්ඩාර නව කෘෂිකර්ම රාජ්‍ය අමාත්‍යවරයා ලෙස දිවුරුම් දීම සම්බන්ධයෙන් අදහස් පළ කළා.\nඑහිදී ඔහු කියා සිටියේ කිසිදු දැනුම්දීමකින් තොරව ඔහු රාජ්‍ය අමාත්‍ය ධූරය ලබාගෙන ඇති බවයි.\nමේ අතර, ශාන්ත බන්ඩාර රාජ්‍ය අමාත්‍ය ධුරය ලබාගැනීම විරෝධය පලකරමින් ශ්‍රී ලංකා නිදහස් පක්ෂ මුලස්ථානය ඉදිරිපිට අද දහවල් විරෝධතාවක් පැවැත්වුනා.\nඑහිදි පක්ෂ මහලේකම් හිටපු අමාත්‍ය දයාසිරි ජයසේකර ඇතුළු පිරිසක් එම ස්ථානයට පැමිණ ඔවුන් සමග සාකච්ජා කිරිමට උත්සහ කිරීමේදි ඇතිවුයේ උණුසුම් තත්ත්වයක්.",
       "URL": "https://www.hirunews.lk/301821/කෘෂිකර්ම-රාජ්‍ය-ඇමති-ශාන්ත-බණ්ඩාර-නිදහස්-පක්ෂයේ-සියලු-තනතුරුවලින්-ඉවතට-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1234"
}