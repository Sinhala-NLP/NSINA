{
       "Source": "hirunews",
       "Timestamp": "Friday, 12 June 2020 - 18:51",
       "Headline": "අද මෙතෙක් කිසිදු කොරෝනා ආසාදිතයෙක් වාර්තාවී නැහැ",
       "News Content": "අද දිනයේ මේ දක්වා කාලසීමාව තුළ කොරෝනා ආසාදනය වූ කිසිදු රෝගියෙකු මෙරටින් වාර්තා නොවන අතර, රෝහල්ගතව ප්‍රතිකාර ලබා සුවය ලැබූ 46 දෙනෙකු රෝහල්වලින් පිටව ගොස් තිබෙනවා.\nඒ අනුව මේ වනවිට මෙරටින් වාර්තාවන කොරෝනා ආසාදනය වූ රෝගීන් සංඛ්‍යාව 1,877 ක් වන අතර, පූර්ණ සුවය ලැබූ සංඛ්‍යාව 1,196 ක්.\nඑමෙන්ම නිරෝධායන කටයුතු අවසන් කිරීමෙන් අනතුරුව පුද්ගලයින් 73 දෙනෙකු අද නිවෙස් බලා පිටව ගියා.\nකටුකැලියාවේ පිහිටි යුදහමුදා බලඇණි පුහුණු පාසලේ නිරෝධායනයට ලක්වූ 59 දෙනෙකු සහ රාජගිරිය ආයුර්වේද ගොඩනැගිල්ලේ නිරෝධායනය වූ තවත් 33 දෙනෙකු මෙලෙස පිටව ගිය බව යුද හමුදා මාධ්‍ය ඒකකය සඳහන්කළා.\nඔවුන් බෙලරූස් සහ ජපානයේ සිට මෙරටට පැමිණි සිසුන් පිරිසක්.\nකොවිඩ් 19 වසංගතයෙන් පසුව පාසල් යළි විවෘත කිරීමේදී සෑම පාසලකම ගිලන් කාමරයක් සකස් කර තිබිය යුතු බව අධ්‍යාපන අමාත්‍යාංශය චක්‍රලේඛයක් මගින් විදුහල්පතිවරුන්ට දැනුම් දී තිබෙනවා.\nමේ අතර තාවකාලිකව අත්හිටවනු ලැබූ හැඳුනුම්පත් නිකුත් කිරීමේ එක්දින සේවාව, ජූනි 22 වන සඳුදා සිට යළි ආරම්භ කරන බව පුද්ගලයින් ලියාපදිංචි කිරීමේ දෙපාර්තමේන්තුවේ කොමසාරිස් ජනරාල් වියානි ගුණතිලක ප්‍රකාශ කළා.",
       "URL": "https://www.hirunews.lk/242904/අද-මෙතෙක්-කිසිදු-කොරෝනා-ආසාදිතයෙක්-වාර්තාවී-නැහැ",
       "Category": "Local News",
       "Parent URL": "https://www.hirunews.lk/local-news.php?pageID=2664"
}