{
       "Source": "hirunews",
       "Timestamp": "Wednesday, 17 August 2022 - 9:33",
       "Headline": "ඊයේ පැමිණි නැවේ ගෑස් අද වෙළෙදපොළට",
       "News Content": "මෙරටට පැමිණි නෞකාවේ අඩංගු ගෑස් තොග අද (17) වෙළෙදපොළට නිකුත් කරන බව ලාෆ් සමාගම පවසනවා.\nගෑස් මෙටි්‍රක් ටොන් 3000ක් රැගත් මෙම නෞකාව ඊයේ දිවයිනට ලගා වූ අතර සාම්පල් පරීක්ෂාවෙන් පසු එහි ගොඩබෑම් කටයුතු සිදු කෙරුණා.\nමේ අතර, සුපර් ඩීසල් ඇතුළු ඩීසල් ටොන් ලක්ෂයක් රැගත් නෞකාවක් අද දිවයිනට ළගා වීමට නියමිත යි.\nඒ අනුව, මෙරටට, සුපර් ඩීසල් නෞකාවක් පැමිණෙන්නේ මාස 2කට පසු ව වීම විශේෂත්වයක්.\nකෙසේ වෙතත් බොර තෙල් රැගත් නෞකා කිහිපයක්ම දිවයිනට ළගා වී ඇතත් මෙහෙයුම් කටයුතු අක්‍රිය කර ඇති සපුගස්කන්ද තෙල් පිරිපහදුවේ කටයුතු තවමත් ආරම්භ වී නැහැ.\nකෙසේ වෙතත්, විදුලිබල හා බලශක්ති අමත්‍යාංශය මීට පෙර ප්‍රකාශ කළේ, ලබන 20 වැනි දා සිට ගුවන් යානා ඉන්ධන ද පිරිපහදුවෙන් ලබා දෙන බව යි.\nනීතිවිරෝධී ව ඉන්ධන ළග තබා ගත් පුද්ගලයන් සොයා සිදු කරන විමර්ශන සහ වැටලීම් තවදුරටත් ක්‍රියාත්මක අතර, හඟුරන්කෙත ප්‍රදේශයේ නිවසක සඟවා තිබූ ඩීසල් ලීටර් 200ක් සහ පෙට්‍රල් ලීටර් 100ක් අද අලුයම දිගන පොලිස් විශේෂ කාර්ය බලකා නිලධාරින් සොයා ගනු ලැබුවා.\nමේ අතර, ඇමෙරිකානු ඩොලර් මිලියන 500කට අධික සුළං බල ව්‍යාපෘති 2ක් සඳහා අදානි ග්‍රීන් එනර්ජි සමාගම වෙත තාවකාලික බලපත්‍ර ලබාදුන් බව විදුලිබල හා බලශක්ති අමාත්‍ය කංචන විජේසේකර ප්‍රකාශ කළා.\nකෙසේ වෙතත්, ඛනිජ තෙල් පොදු සේවක සංගමයේ සභාපති අශෝක රංවල ඊයේ කොළඹ පැවති මාධ්‍ය හමුවකට එක්වෙමින් කියා සිටියේ, හිතවතුන්ට ලබාදීමේ අරමුණින් ආණ්ඩුව ජාතික සම්පත් විකුණමින් සිටින බව යි.\nමේ අතර, පුත්තලම - කොළඹ මාර්ගය, හලාවත නගරයෙන් අවහිර කරමින් ධීවරයින් පිරිසක් අදත් විරෝධතාවක නිරත වුණා.\nඒ, ධීවර කටයුතු සඳහා අවශ්‍ය භූමිතෙල් ලබාදෙන ලෙස බල කරමින්.\nමේ හේතුවෙන් රථ වාහන ගමනාගමනයට බාධා එල්ල වී තිබෙනවා.",
       "URL": "https://www.hirunews.lk/312977/ඊයේ-පැමිණි-නැවේ-ගෑස්-අද-වෙළෙදපොළට",
       "Category": "Local News",
       "Parent URL": "https://www.hirunews.lk/local-news.php?pageID=934"
}