{
       "Source": "hirunews",
       "Timestamp": "Wednesday, 31 August 2022 - 6:48",
       "Headline": "රුපියල් මිලියන 157ක් වටිනා රන් බිස්කට් සමග අයෙක් අත්අඩංගුවට",
       "News Content": "රුපියල් පහළොස් කෝටි හැත්තෑ ලක්ෂයක් වටිනා කිලෝග්‍රෑම් 06යි ග්‍රෑම් 995ක් බරැති රන් බිස්කට් 60ක් සිය ඉන ප්‍රදේශයේ සගවා ගෙන ඩුබායි සිට කටුනායක ජාත්‍යන්තර ගුවන් තොටුපොලට රැගෙන ආ පුද්ගලයෙකු අත්අඩංගුවට ගෙන තිබෙනවා.\nතීරුබදු රහිත සාප්පු සංකීර්ණයක සේවකයකු වන අදාළ සැකකරු රන් බිස්කට් 10 බැගින් වූ පාර්සල් 06ක් ලෙස සකසා මෙලෙස රට පිට කිරීමට උත්සහ කරනු ලැබුවා.\nග්‍රෑම් 116.62ක් බැගින් බරකින් යුතු මෙම රන් බිස්කට් සියල්ල කැරට් 24 තනි පවුම් රත්රන් වන බවට තක්සේරු කර තිබෙනවා.\nමේ අතර නීතිවිරෝධී ලෙස මෙරටින් අපනයනය කිරීමට උත්සහ කළ අබලි ලෝහ අඩංගු බහලුම් 10 ක් ශ්‍රී ලංකා රේගුවේ මධ්‍යම බුද්ධි අංශයේ නිලධාරීන් විසින් ඊයේ පරික්ෂා කරනු ලැබුවා.\nරේගු මාධ්‍ය ප්‍රකාශක, රේගු අධ්‍යක්ෂ සුදත්ත සිල්වා සඳහන් කළේ මෙම බහලුම් ඉන්දීය ජාතික ව්‍යාපාරිකයෙකුට අයත් බවට අනාවරණ කරගෙන ඇති බවයි.\nඅදාල බහලුම් තුළ අබලි තඹ, ඇළුමිනියම් සහ යකඩ මෙටි්‍රක් ටොන් 140 ක් තිබී සොයාගෙන තිබෙනවා.\nඅදාළ අබලි ද්‍රව්‍යවල වටිනාකම රුපියල් මිලියන 60 කට වඩා අධික බවයි රේගු මාධ්‍ය ප්‍රකාශකවරයා සඳහන් කළේ.\nඑමෙන් ම ස්වභාවික ක්‍රේප් රබර් මෙටි්‍රක් ටොන් 140 ක්ද මෙම බහලුම් තුළ තිබී ඇති අතර, සිද්ධිය සම්බන්ධයෙන් සැකකරුවන් තුන්දෙනෙකු ද අත්අඩංගුවට ගෙන තිබෙනවා.",
       "URL": "https://www.hirunews.lk/314178/රුපියල්-මිලියන-157ක්-වටිනා-රන්-බිස්කට්-සමග-අයෙක්-අත්අඩංගුවට",
       "Category": "Local News",
       "Parent URL": "https://www.hirunews.lk/local-news.php?pageID=901"
}