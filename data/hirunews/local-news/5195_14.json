{
       "Source": "hirunews",
       "Timestamp": "Tuesday, 26 January 2016 - 9:59",
       "Headline": "මානව හිමිකම් මණ්ඩලයට දුන් පොරොන්දු ඉටු කරන්න - හියුමන් රයිට්ස් වොච්",
       "News Content": "ජිනිවා මානව හිමිකම් මණ්ඩලයේදී ශ්‍රී ලංකාව ලබාදුන් පොරොන්දු ඒ ආකාරයෙන්ම ඉටු කරලීම සඳහා මැදිහත් වන්නැයි හියුමන් රයිට්ස් වොච් ආයතනය - ජගත් මානව හිමිකම් කොමසාරිස්වරයාගෙන් ඉල්ලීමක් කළා. ජගත් මානව හිමිකම් මණ්ඩලයේදී සම්මත කර ගත් යෝජනාවට ශ්‍රී ලංකාව සම සත්කාරකත්වය පළ කර තිබෙනවා.\nඒ අනුව එමගින් යෝජිත වගවීමේ යාන්ත්‍රණය ක්‍රියාත්මක කිරීමට ශ්‍රී ලංකාව කටයුතු කළ යුතුයි. විදේශීය විනිසුරුවන් සහ නීතිවේදීන් ඇතුළත් හයිබ්‍රිඞ් අධිකරණ එහි අත්‍යවශ්‍ය අංගයක් බවයි හියුමන් රයිට්ස් වොච් ආයතනයේ ආසියානු අධ්‍යක්ෂ බ්‍රැඞ් ඇඩම්ස් කියා සිටියේ. හියුමන් රයිට්ස් වොච් ආයතනය මෙම ප්‍රකාශය නිකුත් කළේ බී.බී.සී ලෝක සේවයට ජනාධිපති මෛත්‍රීපාල සිරිසේන සිදුකළ ප්‍රකාශයකට පිළිතුරු වශයෙන්.\nඑම සම්මුඛ සාකච්ඡාවේදී ජනාධිපතිවරයා කියා සිටියේ මෙරට යුද්ධය පිළිබඳ පරීක්ෂණ යාන්ත්‍රණය සඳහා ජාත්‍යන්තර මැදිහත්වීමකට තමා කිසිසේත් එකඟ නොවන බවයි. මෙරට යුද්ධයේ සිදුවීම් පිළිබද යුක්තිය සහ වගවීම සහතික කරලීම සඳහා ජාත්‍යන්තරයේ සම්බන්ධතාව අත්‍යවශ්‍ය වන බවත්, ඒ සඳහා වන කැපවීමෙන් ඉවත්වීමට ශ්‍රී ලංකාවට දැන් නොහැකි බවත් හියුමන් රයිට්ස් වොච් ආයතනය අවධාරණය කළා.",
       "URL": "https://www.hirunews.lk/124764/මානව-හිමිකම්-මණ්ඩලයට-දුන්-පොරොන්දු-ඉටු-කරන්න-හියුමන්-රයිට්ස්-වොච්",
       "Category": "Local News",
       "Parent URL": "https://www.hirunews.lk/local-news.php?pageID=5195"
}