{
       "Source": "hirunews",
       "Timestamp": "Tuesday, 07 December 2021 - 18:26",
       "Headline": "වන්නියෙන් මතු වූ පුපුරා නොගිය මෝටාර්",
       "News Content": "කිලිනොච්චිය, උමයාල්පුරම් ප්‍රදේශයේ පිපිරීමකට ලක් වූ නිවසේ හා ගෙවත්ත තුළ තිබී පුපුරා නොගිය මෝටාර් උණ්ඩ 40ක් අද (07) දින කිලිනොච්චිය පොලිස් විශේෂ කාර්ය බලකා නිලධාරින් විසින් සොයාගෙන තිබෙනවා.\nකිලිනොච්චිය , උමයාල්පුරම්හි අබිලි යකඩ එකතු කිරීමේ ස්ථානයේ දී පසුගිය 05 වැනිදා සිදු වූ පිපිරීමකින් 25 හැවිරිදි තරුණයෙකු ජීවිතක්ෂයට පත් වූ අතර, 13 හැවිරිදි දරුවෙකු ද එම අනතුරෙන් තුවාල ලැබුවා.\nකිලිනොච්චිය මහේස්ත්‍රාත් අධිකරණ නියෝග යටතේ පොලිස් විශේෂ කාර්ය බලකා බෝම්බ නිෂ්ක්‍රීය අංශය අදාළ නිවස පරීක්ෂා කිරීමේදී මෙම පුපුරණ ද්‍රව්‍ය සොයා ගැනුණු බවයි වාර්තා වන්නේ.\nපොලිසිය පැවසූවේ අදාළ නිවස තුළ හා ගෙවත්ත තුළ තිබි මෝටාර් උණ්ඩ හා තවත් පුපුරණ ද්‍රව්‍ය කොටස් තොගයක් තිබී සොයාගත් අතර, ඒවා අධික ලෙස දිරාපත්ව තිබූ බවට සිදු කළ විමර්ශනවලින් අනාවරණය වූ බවයි.\nසිද්ධිය සම්බන්ධයෙන් කිලිනොච්චිය පොලිසිය වැඩිදුර පරීක්ෂණ කටයුතු සිදු කරනවා.",
       "URL": "https://www.hirunews.lk/290324/වන්නියෙන්-මතු-වූ-පුපුරා-නොගිය-මෝටාර්",
       "Category": "Local News",
       "Parent URL": "https://www.hirunews.lk/local-news.php?pageID=1510"
}