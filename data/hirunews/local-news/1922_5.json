{
       "Source": "hirunews",
       "Timestamp": "Friday, 28 May 2021 - 19:39",
       "Headline": "ගිනිගත් නෞකාව දෙකඩවීමේ අවදානමක් නොමැති බවට නාවික හමුදාව කියයි (වීඩියෝ)",
       "News Content": "කොළඹ වරායට නාවික සැතපුම් 9 යි දශම 5 ක් දුරින් වූ මුහුදු ප්‍රදේශයේදී ගිණි ගැනීමට ලක්ව ඇති එම් වී එක්ස්ප්‍රස් පර්ල් නෞකාව කොටස් 2කට වෙන්වීමේ අවදානමක් මෙතෙක් නොමැති බව නාවික හමුදාපති වයිස් අද්මිරාල් නිශාන්ත උළුගේතැන්න ප්‍රකාශ කළා.\nරජයේ ප්‍රවෘත්ති දෙපාර්තමේන්තුවේ අද පස්වරුවේ පැවති මාධ්‍ය හමුවකට එක් වෙමින් ඔහු කියා සිටියේ නෞකාවේ ආපදා තත්වය මේ වන විට බොහෝ දුරට පාලනය කර ඇති බවයි.\nමාධ්‍ය හමුවට එක්වූ සමුද්‍රිය පරිසර ආරක්ෂණ අධිකාරියේ සභාපති නීතීඥ දර්ශනී ලහඳපුර කියා සිටියේ  සම්පූර්ණ පරිසර හානිය ගණනය කිරීමට දීර්ඝ කාලයක් ගතවන බැවින් අදාල නෞකා සමාගමෙන් අතරමැදි හානිපූර්ණයක් ලබා ගැනීමට අපේක්ෂා කරන බවයි.\nමේ අතර නෞකාව ගිනි ගැනීමත් සමග එහි ඉන්ධන, රසායනික ද්‍රව්‍ය සහ අපද්‍රව්‍ය මුසු වී ඇති වෙරළාසන්න මුහුදු ප්‍රදේශ වලට පනවා ඇති ධීවර කටයුතු අත්හිටවීම තවදුරටත් ක්‍රියාත්මකයි.\nමෙම මාධ්‍ය හමුවට එක්වූ ධීවර කටයුතු පිළිබඳ රාජ්‍ය අමාත්‍ය කාංචන විජේසේකර සඳහන් කළේ ධීවර කටයුතු අත්හිටුවීම හේතුවෙන් ආදායම් අහිමීව සිටින ධීවරයින්ට මූල්‍යමය සහනයක් ලබා දීමට රජය තීරණය කර ඇති බවයි.\nඅදාළ නෞකාව තුළ ශ්‍රී ලංකාවට ගොඩබෑම සඳහා බහලුම් 500 ක් පැවති බව නෞකාවේ ශ්‍රී ලංකාවේ නියෝජිත ආයතනය වන සී කොන්සෝටියම් ප්‍රයිවට් ලිමිටඩ් ආයතනයේ අධ්‍යක්ෂ ලක්මාල් දිසානායක ප්‍රකාශ කළා.\nකෙසේ වෙතත් එම බහලුම්වල අඩංගු ද්‍රව්‍ය පිළිබඳව අදහස් දැක්විය නොහැකි බවයි ඔහු කියා සිටියේ.",
       "URL": "https://www.hirunews.lk/272728/ගිනිගත්-නෞකාව-දෙකඩවීමේ-අවදානමක්-නොමැති-බවට-නාවික-හමුදාව-කියයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1922"
}