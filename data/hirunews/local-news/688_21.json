{
       "Source": "hirunews",
       "Timestamp": "Sunday, 04 December 2022 - 18:41",
       "Headline": "මිනී පෙට්ටියක් කර තබා ආ SYU සාමාජිකයෝ කුරුණෑගල රත් කරති",
       "News Content": "\"මේක නෙමේ ජීවිතේ, ජීවිතය දිනන අරගලයට සෙට් වෙමු\" යන මැයෙන් සමාජවාදී තරුණ සංගමය අද (04) පස්වරුවේ කුරුණෑගල නගර මධ්‍යයේ දී විරෝධතාවක් සංවිධාන කර තිබුණා.\nඒ සඳහා සමාජවාදී තරුණ සංගමයේ ජාතික සංවිධායක එරංග ගුණසේකර ඇතුළු පිරිසක් එක්ව සිටි අතර මිනී පෙට්ටියක් ද ඔසවාගෙන විරෝධතාකරුවන් කුරුණෑගල ඔර්ලෝසු කණුව ඉදිරිපිට විරෝධතාවයේ නියැලී පසුව කුරුණෑගල - කොළඹ ප්‍රධාන මාර්ගය ඔස්සේ විරෝධතා පා ගමන ආරම්භ කොට තිබෙනවා.\nකුරුණෑගල මූලස්ථාන පොලීසිය ඉදිරිපිට දී පොලිස් නිලධාරින් විරෝධතා පෙළපාලිය ට බාධා කළ අතර විරෝධතාකරුවන් සහ පොලීසිය අතර උණුසුම් තත්ත්වයක් ද ඇති වූ බව වාර්තා වනවා.\nවිරෝධතාව මැඩ පැවැත් වීම සඳහා කැරලි මර්දන ඒකකය ද කැඳවා තිබූ අතර, පිරිස පොලිස් මාර්ග බාධක බිඳගෙන කුරුණෑගල රජපීල්ල මාර්ගයට පිවිස, විරෝධතා රැලියක් පවත්වා විසිර ගොස් තිබෙනවා.",
       "URL": "https://www.hirunews.lk/321945/මිනී-පෙට්ටියක්-කර-තබා-ආ-syu-සාමාජිකයෝ-කුරුණෑගල-රත්-කරති",
       "Category": "Local News",
       "Parent URL": "https://www.hirunews.lk/local-news.php?pageID=688"
}