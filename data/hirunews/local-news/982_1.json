{
       "Source": "hirunews",
       "Timestamp": "Friday, 29 July 2022 - 19:32",
       "Headline": "මන්ත්‍රී අමරකීර්ති අතුකෝරල ඝාතනයේ සැකකරුවන් පිරිසක් සොයන්න පොලිසිය මහජන සහාය ඉල්ලයි",
       "News Content": "පසුගිය මැයි මස 09 වැනිදා නිට්ටඹුවේදී හිටපු පාර්ලිමෙන්තු මන්ත්‍රි අමරකීර්ති අතුකොරළ ඝාතනයට සම්බන්ධ සැකකරුවන් 08 දෙනකු හදුනාගැනීම සඳහා මහජන සහාය ලබා දෙන ලෙස ඉල්ලමින් පොලීසිය අද ඔවුන්ගේ ඡායාරූප මාධ්‍ය වෙත මුදා හරිනු ලැබුවා.\nනිට්ටඹුව නගරයේදී ඇති වූ ප්‍රචණ්ඩකාරී හා කළහකාරී සිදුවීම් හේතුවෙන් පාර්ලිමේන්තු මන්ත්‍රීවරයෙක් ඔහුගේ ආරක්ෂාවට සිටි පොලිස් සැරයන්වරයෙක් හා සිවිල් පුද්ගලයෙකු ඝාතනයට ලක්වුණා.\nමෙම සිද්ධිය සම්බන්ධයෙන් මේවන විට සංවිධානාත්මක අපරාධ විමර්ශන කොට්ඨාශය මගින් විමර්ශන සිදුකරනු ලබනවා.\nසිද්ධියට අදාළව අත්තනගල්ල මහේස්ත්‍රාත් අධිකරණය වෙත කරුණු වාර්තා කර සැකකරුවන් 35 දෙනෙකු සී. සී. ටී. වී. දර්ශන උපයෝගී කර ගනිමින් හඳුනාගෙන මේවන විට අත්අඩංගුවට ගෙන ඇති බවයි පොලිසිය කියාසිටියේ.\nමෙම අපරාධයට ඍජුව සම්බන්ධ වූ බවට සී. සී. ටී. වී. දර්ශනවලින් නිරීක්ෂණය වන තවත් සැකකරුවන් 8 දෙනෙකු අත්අඩංගුවට ගැනීම සඳහා පොලිසිය පරීක්ෂණ සිදුකරමින් පවතිනවා.\nමෙතෙක් හඳුනා නොගත් එම සැකකරුවන්ගේ අනන්‍යතාව හඳුනා ගැනීම සඳහා පොලිසිය මහජන සහාය පතන අතර ඒ සම්බන්ධයෙන් තොරතුරු දැනුම්දීමට මනුෂ්‍ය ඝාතන හා සංවිධානාත්මක අපරාධ විමර්ශන කොට්ඨාශය විශේෂ දුරකතන අංක කිහිපයක් ද හඳුන්වාදී තිබෙනවා.\nඒ අනුව එම විමර්ශන කොට්ඨාශයේ අධ්‍යක්ෂවරයාගේ 011 2514217 අංකයට සහ 071 8592868 අංකයෙන් සහකාර අධ්‍යක්ෂවරයාට ද අදාළ තොරතුරු ලබාදිය හැකියි.",
       "URL": "https://www.hirunews.lk/311336/මන්ත්‍රී-අමරකීර්ති-අතුකෝරල-ඝාතනයේ-සැකකරුවන්-පිරිසක්-සොයන්න-පොලිසිය-මහජන-සහාය-ඉල්ලයි",
       "Category": "Local News",
       "Parent URL": "https://www.hirunews.lk/local-news.php?pageID=982"
}