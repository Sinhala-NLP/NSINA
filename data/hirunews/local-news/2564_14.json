{
       "Source": "hirunews",
       "Timestamp": "Thursday, 23 July 2020 - 19:39",
       "Headline": "අංගොඩ ලොක්කාගෙන් නිවසට ඇමතුමක් (වීඩියෝ)",
       "News Content": "මියගිය බවට වාර්තා වුණු අපරාධ රැසකට සම්බන්ධ සැකකරුවෙකු වන මද්දුමගේ චන්දන ලසන්ත පෙරේරා හෙවත් අංගොඩ ලොක්කා මීට සති දෙකකට පමණ පෙර තම දියණියට දුරකථන ඇමතුමක් ලබා දුන් බව ඔහුගේ පියා ප්‍රකාශ කළා.\nඒ හිරු ප්‍රවෘත්ති අංශයේ කණ්ඩායමක් අද පස්වරුවේ ඔහුගේ අංගොඩ පිහිටි නිවසට ගිය අවස්ථාවේදීයි.\nඅදාළ නිවස දෙමහල් ගොඩනැගිල්ලක් ලෙස මේ වනවිට ඉදිකරමින් පවතින අතර, එම අවස්ථාවේ ඔහුගේ පියා හිරු ප්‍රවෘත්ති අංශය සමග සංවාදයකට එක්වෙමිනුයි මේ බව සඳහන් කළේ.\nඅංගොඩ ලොක්කා ඉන්දියාවේදී විෂක් ශරීරගත කර ඝාතනය කර ඇති බවට අද ජාතික පුවත්පත් වාර්තා කර තිබුණා.\nකෙසේ වෙතත්, පොලිස් මාධ්‍ය ප්‍රකාශක ජ්‍යෙෂ්ඨ පොලිස් අධිකාරී ජාලිය සේනාරත්න ප්‍රකාශ කළේ සිද්ධිය සම්බන්ධයෙන් මෙතෙක් තහවුරු කළ තොරතුරක් ලැබී නොමැති බවයි.\nමනුෂ්‍ය ඝාතන, කොල්ලකෑම්, මහා පරිමාන මත්ද්‍රව්‍ය ජාවාරම් ඇතුළු දරුණු අපරාධ රැසකට ‘‘මද්දුමගේ ලසන්ත චන්දන පෙරේරා හෙවත් අංගොඩ ලොක්කා’’ ට චෝදනා එල්ල වන්නේ කලක සිටයි.\nඔහුගේ නම කරළියට පැමිණෙන්නේ 2017 වසරේ පෙබරවාරි මස 27 වැනිදා පාතාල කල්ලි නායක සමයං සහ බන්ධනාගාර නිලධාරීන් ඇතුළු 08 දෙනෙකු බන්ධනාගාර බස් රථයක් තුළදීම වෙඩි තබා ඝාතනය කිරීමේ සිද්ධියත් සමඟයි.\nකළුතර එතනමඩල ප්‍රදේශයේදී සිදුකළ එම ප්‍රහාරය මෙහෙයවනු ලැබු පුද්ගලයා ලෙස සැලකෙන්නේ අංගොඩ ලොක්කායි.\nඑම සිද්ධිය පාතාල කල්ලි දෙකක කලක් තිස්සේ පැවති ගැටුමක ප්‍රතිඵලයක් වුණා.\nඅංගොඩ ලොක්කාගේ සමීපතම ගෝලයා වු මුල්ලේරියාවේ පදිංචිව සිටි සුරංග කුමාර හෙවත් අංගොඩ රත්තරං නැමැත්තා 2017 වසරේ ජනවාරි මාසයේදී සමයං විසින් ඝාතනය කිරීමේ පළිය අංගොඩ ලොක්කා විසින් ගෙන තිබුණේ සමයංගේ ද ජීවිතය කෙළවර කරමින්.\nඉන් පසුව සමයංගේ ඝාතනයට අංගොඩ ලොක්කාට සහය දුන් අතුරුගිරියේ ලඩියා නම් පාතාල කල්ලි සාමාජිකයා ද සමඟ බෝට්ටුවක ආධාරයෙන් ඉන්දියාවට පළා ගිය අංගොඩ ලොක්කා, චෙන්නායි ප්‍රදේශයේ සැඟව සිටි බවටයි තොරතුරු වාර්තා වුණේ.\nකෙසේ වෙතත්, පසුව වාර්තා වුණේ ආගමන විගමන නීති උල්ලංඝනය කළ වරදට එරට පොලිසිය විසින් අත්අඩංගුවට ගෙන රැඳවුම් කඳවුරක රඳවා සිටියදී අංගොඩ ලොක්කා හා ලඩියා ඉන් පළා ගොස් ඇති බවයි.\nඉන්දියාවේ සිට ද අංගොඩ ලොක්කා මෙරට අපරාධ රැසක් මෙහෙයවා ඇති බවට චෝදනා එල්ල වු පසුබිමකයි අංගොඩ ලොක්කා ඉන්දියාවේදී කිසියම් විෂක් ශරීර ගත කර ඝාතනය කර ඇති බවට වාර්තා පළවන්නේ.\nඑම වාර්තා සඳහන් කරන්නේ මියගිය පාතාල සාමාජිකයෙකුගේ බිරිඳක විසින් අංගොඩ ලොක්කාට වසදී ඇති බවයි.\nඑම මියගිය පාතාල සාමාජිකයාගේ බිරිඳ අංගොඩ ලොක්කාගේ උපදෙස් අනුව ඉන්දියාවට ගොස් සිටි ඔහුගේ පෙම්වතියක් බවයි පැවසෙන්නේ.\nආරංචි මාර්ග පවසන අන්දමට මෙම කාන්තාවට අමතරව බන්ධනාගාර ගතව සිටින තවත් පාතාල සාමාජිකයන්ගේ බිරින්දෑවරුන් ද අංගොඩ ලොක්කා විසින් බිය වද්දා වරින් වර ඉන්දියාවට ගෙන්වා ගෙන තිබෙනවා.\nඑලෙස ගෙන්වා ගන්නා කාන්තාවන් සමඟද අංගොඩ ලොක්කා සමීප ඇසුරක් පවත්වා ඇති අතර ඒ සම්බන්ධයෙන් ඇති වු මත ගැටුම් හේතුවෙන් මෙම ඝාතනය සිදුවු බවට ද විවිධ මත පළ වනවා.\nඅංගොඩ ලොක්කාගේ නිවසට ගිය හිරු ප්‍රවෘත්ති අංශයේ කණ්ඩායම පසුව අංගොඩ ප්‍රදේශයේම පිහිටි ඔහුගේ සහෝදරියගේ නිවසට ගොස් තොරතුරු සොයා බැලූවා.\nඑහිදී අප සමග අදහස් දැක්වූ ඔහුගේ පවුලේ සාමාජිකයෙකු කියා සිටියේ මේ සම්බන්ධයෙන් ඔවුන්ට ද ගැටලූ මතුවී ඇති බවයි.\nකෙසේ වෙතත්, අංගොඩ ලොක්කා අවසන් වරට පවුලේ සාමාජිකයින් සමග දුරකථනයෙන් සම්බන්ධ වූයේ මීට සති දෙකකට පමණ පෙර බව එහිදී තහවුරු කෙරුණා.\nඔහු වැඩිදුරටත් කියා සිටියේ මීට පෙර අවස්ථා කිහිපයකදී අංගොඩ ලොක්කා දීර්ඝ කාලයක් දුරකථනයෙන් සම්බන්ධ නොවූ අවස්ථා පැවති බවයි.\nඅප මේ පිළිබඳව ශ්‍රි ලංකාවේ ඉන්දියානු මහ කොමසාරිස් කාර්යාලයෙන් ද විමසීමක් කළා.\nඑහි නිලධාරියෙකු ප්‍රකාශ කළේ අංගොඩ ලොක්කාගේ ඝාතනය සම්බන්ධයෙන් තහවුරු කළ හැකි තොරතුරු තවමත් ලැබී නොමැති බවයි.",
       "URL": "https://www.hirunews.lk/246252/අංගොඩ-ලොක්කාගෙන්-නිවසට-ඇමතුමක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2564"
}