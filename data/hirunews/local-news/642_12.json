{
       "Source": "hirunews",
       "Timestamp": "Monday, 26 December 2022 - 14:05",
       "Headline": "සහන සොයන සහන සෙවණේ සහෝදරියන් (වීඩියෝ)",
       "News Content": "කාන්තා දිනය, ආබාධිත දිනය වැනි දිනයන් වෙන් කරමින් කාන්තාව ඔසවා තැබීමට විවිධ වැඩසටහන් ක්‍රියාත්මක කෙරුණ ද කාගෙන් හො පිළිසරක් යදින කාන්තාවෝ අප සමාජයේ නැතුවාම නොවෙයි.\nවිශේෂ අවශ්‍යතා සහිත, එහෙත් දක්ෂතාවලින් පිරිපුන්, කිසිවෙකුගේ ඇස නොගැටුණු සරණක් සොයන කාන්තාවන් පිරිසක් පිළිබඳ සේරුවාවිල පුද බිමට මායිම් වු සහන සෙවන ආයතනයෙන් වාර්තා වනවා.\nවසර 12ක පමණ කාලයක සිට මෙය පවත්වාගෙන එන්නේ පී.කේ.ඒ. නිරෝෂා මහත්මිය යි.\nමෙම ස්වේච්ඡා ආයතනය මගින් ආබාධිත සහිත කාන්තාවන්, දරුවන් ඇතුළු පුද්ගලයන් සඳහා රැකවරණය, පුනරුත්ථාපනය සහ වෘත්තීය පුහුණුව ලබා දෙනවා.\nමේ වන විට මෙහි නේවාසික ව සිටින පිරිස 28ක්.\nපරිගණක පාඨමාලා, අකුරු ඉගැන්වීම මෙන්ම මෙහි නේවාසිකව සිටින පිරිසගේ හැකියාවන් ඔපනැංවීම සඳහා තවත් වැඩසටහන් රැසක්ද ක්‍රියාත්මක යි.\nකෙසේ වෙතත්, පවතින ආර්ථික අර්බුදයේද ප්‍රතිඵලයක් ලෙස මේ වනවිට සහන සේවා ආයතනයටද විවිධ අභියෝගයන්ට මුහුණ දීමට සිදු ව තිබෙනවා.\nපවතින තත්ත්වය හමුවේ නිරෝෂා මහත්මියගේ සැමියා විසින් සිදු කරගෙන යන ගොවිතැනේ අස්වැන්නද මෙම මධ්‍යස්ථානය පවත්වා ගෙන යාම වෙනුවෙන් කැපකිරීමට\nසිදුව තිබෙනවා.\nමෙහි නේවාසික පිරිස් වෙනුවෙන් විවිධ පිරිස් විසින් ලබා දෙනු ලබන දාන මාන අඩු වීම ඊට ප්‍රධානතම හේතුව යි.\nසිය දස්කම් උපයෝගී කරගනිමින් අත්කම් නිර්මාණ හා මැහුම් ගෙතුම්වලින් යම් මුදලක් සොයා ගැනීමට මොවුන්ට හැකියාව තිබුණ ද එවැන්නක් කිරීම සඳහා අමුද්‍රව්‍ය නොමැතිකම දැඩි ගැටලුවක් වී තිබෙනවා.\nතමන්ටත් සමාජයේ ස්වාධීන ව ජීවත් වීමට අවශ්‍ය පරිසරය සකසා දෙන ලෙසයි මොවුන් සියලු දෙනාගෙන් ඉල්ලා සිටින්නේ.",
       "URL": "https://www.hirunews.lk/323589/සහන-සොයන-සහන-සෙවණේ-සහෝදරියන්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=642"
}