{
       "Source": "hirunews",
       "Timestamp": "Wednesday, 16 March 2022 - 7:45",
       "Headline": "බෙහෙත් වර්ග 60ක මිල වැඩි කළ ගැසට්ටුව නිකුත් වේ",
       "News Content": "ඖෂධ වර්ග 60ක මිල ඉහළ දැමීම පිළිබඳව වන මිල සංශෝධන ඇතුළත් ගැසට් පත්‍රය ඊයේ නිකුත් කෙරුණා.\nඑහි සඳහන් වන්නේ, අදාළ නියෝග පළ කරනු ලබන දිනයේ සිට දින 45ක් ඉකුත්වීමට පෙර උපරිම සිල්ලර මිල හෝ ප්‍රතිශෝධිත සිල්ලර මිල යන දෙකෙන් වඩා අඩු මිල වෙළඳ ඇසුරුම මත සළකුණු කළ යුතු බවයි.\nඅදාළ ගැසට් නිවේදනය අනුව පැරසිටමෝල් පෙති හෝ කරල් සඳහා ප්‍රකාශයට පත් කර ඇති උපරිම සිල්ලර මිල සටහන් වන්නේ රුපියල් දෙකයි ශත 97ක් ලෙසයි.\nතයිරොක්සින් පෙති හෝ කරල් මයික්‍රොග්‍රෑම් 100ක් රුපියල් 15යි ශත 38ක් වනවා.\nමෙට්පොමින් පෙති හෝ කරල් මිලිග්‍රෑම් 500 රුපියල් හයයි ශත 67ක් වන අතර, ලොසාටන් පොටෑසියම් මිලිග්‍රෑම් 50ක කරළක හෝ පෙත්තක උපරිම සිල්ලර මිල රුපියල් 17යි ශත 40ක්.\nඩොලරයේ අගය ඉහළ යෑමත් සමඟ ඖෂධ ආනයනකරුවන්ට ඖෂධ ආනයනයේ දී මුහුණදීමට සිදු ව ඇති ගැටලු සම්බන්ධයෙන් අවධානය යොමු කරමින් මිල ඉහළ දැමීම සඳහා පසුගිය දා ඖෂධ මිල නියාමන කමිටුව අවසර ලබාදුන්නා.",
       "URL": "https://www.hirunews.lk/299598/බෙහෙත්-වර්ග-60ක-මිල-වැඩි-කළ-ගැසට්ටුව-නිකුත්-වේ",
       "Category": "Local News",
       "Parent URL": "https://www.hirunews.lk/local-news.php?pageID=1291"
}