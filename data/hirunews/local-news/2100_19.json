{
       "Source": "hirunews",
       "Timestamp": "Tuesday, 09 March 2021 - 9:22",
       "Headline": "හිස සුන් තරුණියගේ මළ සිරුරේ DNA පරීක්ෂණයේ වාර්තාව එළියට (වීඩියෝ)",
       "News Content": "පසුගිය මාර්තු පළමුවනදා ගමන් බෑගයක දමා වේල්ලවීදියට ගෙනවිත් දමා තිබියදී හමුවූ හිස සුන් තරුණියකගේ මළ සිරුරේ DNA සාම්පල, ඇයගේ මවගෙන් සහ සහෝදරයාගෙන් ලබාගත් DNA සාම්පල සමඟ ගැලපෙන බව පොලිස් මාධ්‍ය ප්‍රකාශක නියෝජ්‍ය පොලිස්පති අජිත් රෝහණ පවසනවා.\nරජයේ අතිරේක රස පරීක්ෂක D.H.L.W. ජයමාන්න විසින් එම වාර්තාව නිකුත්කර ඇති එම වාර්තාවේ දැක්වෙන්නේ මෙම තරුණියගෙන් ලබාගත් DNA සාම්පල ඇයගේ මවගේ සහ සහෝදරයාගේ DNA සාම්පල සමඟ ගැලපෙන බවයි.\nඒ අනුව මේ වනවිට අදාල කවන්ධයේ අනන්‍යයතාව ජීව විද්‍යාත්මකව තහවුරු වී ඇති බව පොලිස් මාධ්‍ය ප්‍රකාශක නියෝජ්‍ය පොලිස්පති අජිත් රෝහණ වැඩිදුරටත් සඳහන් කළා.\nමේ අතර තරුණියක ඝාතනය කළ උප පොලිස් පරීක්ෂකවරයා පිටෙහි එල්ලා ගෙන සිටි බවට සැක කෙරෙන බෑගය පුළුස්සා ඇති බවට අනාවරණ වී තිබෙනවා.\nසිදුකරන ලද පොලිස් පරීක්ෂණවලින් අනාවරණ වී ඇත්තේ උප පොලිස් පරීක්ෂකවරයාගේ නිවස ආසන්නයේදී අදාළ බෑගය පුළුස්සා ඇති බවටයි.\nබෑගයට අමතරව උප පොලිස් පරීක්ෂකවරයා කොළඹ සිට නිවසට පැමිණි අවස්ථාවේ හැද සිටි ටී - ෂර්ටය ද පුළුස්සා ඇති බවට මීට පෙර අනාවරණ වී තිබුණා.\nකෙසේ වෙතත්, ඝාතනය කරන ලද තරුණියගේ හිස කොටස තවමත් සොයා ගැනීමට හැකි වී නැහැ.\nඑමෙන්ම, ඉදිරි දින කිහිපය තුළ දී ද උප පොලිස් පරීක්ෂකවරයාගේ නිවස ආසන්නයේ විශේෂ සෝදිසි මෙහෙයුමක් ක්‍රියාත්මක කරන බවයි පොලීසිය සදහන් කළේ.",
       "URL": "https://www.hirunews.lk/264781/හිස-සුන්-තරුණියගේ-මළ-සිරුරේ-dna-පරීක්ෂණයේ-වාර්තාව-එළියට-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2100"
}