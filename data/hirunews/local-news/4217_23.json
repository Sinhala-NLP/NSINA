{
       "Source": "hirunews",
       "Timestamp": "Wednesday, 15 November 2017 - 12:20",
       "Headline": "තියුණු ආයුධ රැගත් ගත් පිරිසක් යාපනයේ ස්ථාන 04කදී පුද්ගලයින් 08 දෙනෙකුට පහරදෙයි",
       "News Content": "යාපනය ප්‍රදේශයේදී තියුණු ආයුධ රැගත් ගත් බිහිසුණු කල්ලියක් විසින් ඊයේ (14) රාත්‍රියේ ස්ථාන 04කදී පුද්ගලයින් 08 දෙනෙකු කපා කොටා තිබෙනවා.\nමෙම පිරිස් මෙතෙක් අත්අඩංගුවට ගැනීමට නොහැකි වී ඇති බැවින් ජනතාව බියෙන් පසුවන බවයි අප වාර්තාකරු සඳහන් කළේ.\nඊයේ (14) රාත්‍රියේ මණිපායි, සංගුවේලි උතුර ප්‍රදේශයේදී, අද (15) විදෙස්ගත වීමට සූදානම් වූ පවුලක තිදෙනෙකු සහ ත්‍රීරෝද රථ රියදුරෙකුට යතුරුපැදි 05කින් පැමිණි පිරිසක් කපා කොටා පලා ගොස් තිබෙනවා.\nඑම යතුරුපැදි කල්ලිය ප්‍රථමයෙන් ත්‍රීරෝද රථ රියදුරු පසුපස හඹා ගොස් ඇති අතර එම අවස්ථාවේ ඔහු රවිශංකර් නැමැත්තෙකුගේ නිවසට දිව යාම හේතුවෙන් එම නිවසේ සිටි රවිශංකර්, ශිවගුරුනාදන් සහ පහීධරන් යන පුද්ගලයින්ටද තියුණු ආයුධ වලින් පහරදී ඇති බවයි වාර්තා වන්නේ.\nපසුව යතුරුපැදි කල්ලිය එම ස්ථානයෙන් පිටව ගොස් ඇති අතර ඒ යන අතරමගදී යාපනය නගරයේ මාර්ගයක ගමන් කරමින් සිටි කුලසිංහම් කුලප්‍රදීපන් නැමත්තෙකුද තියුණු ආයුධ වලින් පහරදී තිබෙනවා.\nඅනතුරුව කෝපායි, මුකමඩම් ප්‍රදේශයේ මාර්ගයේ සිටි ධනබාලසිංහම් එක්මන්රාජ් සහ ජේසුදාසන් ජෙගන්දන් නමැති දෙදෙනාටද තියුණු ආයුධ වලින් තුවාල සිදුකර ඇති බවයි වාර්තා වන්නේ.\nඊයේ රාත්‍රීයේ 9.30ට පමණ අවසාන වශයෙන් පිහි ඇනුම් සිදුකර ඇත්තේ කොණ්ඩාවිල් බස්නැවතුම්පළ ආසන්නයේ වෙළඳසැලක් ඉදිරිපිට සිටි සේලවරාසා මණ්මාරන් යන පුද්ගලයාටයි.\nපසුගිය 13 වනදා ද මණිපායි සහ කෝපායි ප්‍රදේශවලදී පුද්ගලයින් සිව්දෙනෙකු මෙලෙස කපා කොටා තිබුණා.\nකෙසේ වෙතත් අදාළ මැර කල්ලිවල ප්‍රහාර හේතුවෙන් ගත වූ දින 02 තුළ පුද්ගලයි 12 දෙනෙකු බරපතල කැපුම් තුවාල සහිතව යාපනය ශික්ෂණ රෝහලේ ප්‍රතිකාර ලබනවා.\nඡායාරූප - වවුනියාව, රොමේෂ් මධුසංක",
       "URL": "https://www.hirunews.lk/176081/තියුණු-ආයුධ-රැගත්-ගත්-පිරිසක්-යාපනයේ-ස්ථාන-04කදී-පුද්ගලයින්-08-දෙනෙකුට-පහරදෙයි",
       "Category": "Local News",
       "Parent URL": "https://www.hirunews.lk/local-news.php?pageID=4217"
}