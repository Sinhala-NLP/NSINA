{
       "Source": "hirunews",
       "Timestamp": "Friday, 06 October 2017 - 10:52",
       "Headline": "ජාතික ආහාර නිෂ්පාදන සංග්‍රාමය ඇරඹේ - කෘෂි තාක්ෂණික උපකරණ බද්දෙන් නිදහස් කරන බව ජනපති කියයි",
       "News Content": "‘‘එක්වෙමු නැගිටිමු - අටුකොටු පුරවමු’’ ජාතික ආහාර නිෂ්පාදන සංග්‍රාමය පෙරටු කර ගත් ජාතික වප් මගුල් උත්සවය ජනාධිපති මෛත්‍රීපාල සිරිසේනගේ ප්‍රධානත්වයෙන් අද (06) පෙරවරුවේ ආරම්භ කෙරුණා.\nඒ කැකිරාව - තිබ්බටුවැව වෙල්යායේදීයි. මෙම අවස්ථාවට රජයේ අමාත්‍යවරුන්, රජයේ නිලධාරින් මෙන්ම, ගොවිජනතාව ද විශාල පිරිසක් එක්ව සිටියා.\nඅද සිට ආරම්භ වන මෙම ජාතික වප් මඟුල් උත්සවයට සමගාමීව ඔක්තෝම්බර් 12 වනදා දක්වා ජාතික ආහාර නිෂ්පාදන සංග්‍රාම සතිය ක්‍රියාත්මකයි.\nජනාධිපතිවරයා වප් මගුල් උත්සවය පැවැත්වුණු කැකිරාව - තිබ්බටුවැව වෙල්යායට පැමිණීමෙන් අනතුරුව ජනාධිපතිවරයාගේ ප්‍රධානත්වයෙන් සීසෑම ආරම්භ වුණා.\nඑම අවස්ථාවට කෘෂිකර්ම අමාත්‍ය දුමින්ද දිසානායක, ග්‍රාමීය ආර්ථික කටයුතු අමාත්‍ය පී.හැරිසන්, ඇමතිනි චන්ද්‍රානි බණ්ඩාර, රාජ්‍ය අමාත්‍ය වසන්ත අලූවිහාරේ, නියෝජ්‍ය අමාත්‍ය අනුරාධ ජයරත්න ඇතුළු මැතිඇමතිවරුන් රැසක් එක්ව සිටියා.\nසීසෑමේ කටයුතු උතුරුමැද පළාත නියෝජනය කරන ගොවි නායකයින්ගේ සහාභාගිත්වයෙන් ආරම්භ වීම ද විශේෂත්වයක්.\nහෙළ සම්ප්‍රදායට අනුව, සීසෑමේ කටයුතු ආරම්භ කිරීමෙන් අනතුරුව ගෙවිලියන් වෙල් යායට ඇඹුල ගෙන ඒමේ චාරිත්‍රය ද සිදුකෙරුණා.\nමෙම ජාතික වප් මගුල් උත්සවය ආරම්භ කිරීමේ අවස්ථාවට එක්වූ කෘෂිකර්ම අමාත්‍ය දුමින්ද දිසානායක කියා සිටියේ සියලූදෙනාම එකාවන්ව අනාගතයට කරන ආයෝජනයක් ලෙස සලකා වගා සංග්‍රාමයට එක්විය යුතු බවයි.\nජාතික ආහාර නිෂ්පාදන සංග්‍රාමය පෙරටු කර ගත් ජාතික වප් මගුල් උත්සවය අමතමින් ජනාධිපති මෛත්‍රීපාල සිරිසේන සදහන් කළේ ජාතික වගකීමක් ලෙස සලකමින් රටේ සියලූ පාර්ශව මෙම වගා සංග්‍රාමයට එක්විය යුතු බවයි.\nඑහිදී ජනාධිපතිවරයා සදහන් කළේ ජාතික ආහාර නිෂ්පාදන සංග්‍රාමය සාර්ථක කර ගැනීම සදහා ආනයනය කෙරෙන සියලූම කෘෂිකාර්මික තාක්ෂණ උපකරණ බදු වලින් නිදහස් කිරීමට කටයුතු කරන බවයි.",
       "URL": "https://www.hirunews.lk/172736/ජාතික-ආහාර-නිෂ්පාදන-සංග්‍රාමය-ඇරඹේ-කෘෂි-තාක්ෂණික-උපකරණ-බද්දෙන්-නිදහස්-කරන-බව-ජනපති-කියයි",
       "Category": "Local News",
       "Parent URL": "https://www.hirunews.lk/local-news.php?pageID=4286"
}