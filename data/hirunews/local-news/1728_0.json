{
       "Source": "hirunews",
       "Timestamp": "Friday, 27 August 2021 - 13:09",
       "Headline": "නිරෝධායන ඇඳිරි නීතිය තව දුරටත් දීර්ඝ කෙරේ (වීඩියෝ)",
       "News Content": "දැනට පනවා ඇති නිරෝධායන ඇදිරි නීති කාල සීමාව සැප්තැම්බර් 6 වන සඳුදා අලුයම 4 දක්වා දීර්ඝ කරනු ලැබුවා.\nඒ ජනාධිපතිවරයාගේ ප්‍රධානත්වයෙන් ජනාධිපති කාර්යාලයේ අද පැවති කොවිඩ් මර්දන විශේෂ කමිටු රැස්වීමේදී ගත් තීරණයකට අනුවයි.\nසෞඛ්‍ය අමාත්‍ය කෙහෙළිය රඹුක්වැල්ල සඳහන් කළේ ජනතාව නිරෝධායන ඇදිරි නීතිය දැඩි අවධානයකට ගෙන නොමැති අතර, එය ක්‍රියාකාරි තත්ත්වයට පත් කිරීම සඳහා එම පියවර ගනු ලැබූ බවයි.\nඑමෙන්ම, අනවශ්‍ය ගමන් බිමන් වලින් වැළකී නිවසේ රැදී සිටිමින් නිරෝධායන අදිරි නීතියට අනුකූලව කටයුතු කරන ලෙස ද ඔහු ඉල්ලා සිටියා.\nඑමෙන්ම, නිරෝධායන ඇඳිරි නීති කාලසීමාව දීර්ඝ කිරීම සම්බන්ධයෙන් ජනාධිපති මාධ්‍ය අංශය ද නිවේදනයක් නිකුත් කළා.\nඑහි සඳහන් වුණේ ජනාධිපති ගෝඨාභය රාජපක්ෂගේ ප්‍රධානත්වයෙන් අද රැස්වූ කොවිඩ් මර්දන විශේෂ කමිටුව එන්නත්කරණ වැඩපිළිවෙලෙහි ප්‍රගතිය පිළිබඳව දීර්ඝ ලෙස සමාලෝචනය කළ බවයි.\nමෙතෙක් එන්නත් ලැබී නැති වයස අවුරුදු 30 ට වැඩි යම් පුද්ගලයෙකු හෝ ප්‍රදේශයක් වේ නම් ඒ පිළිබඳ දැනුම්දී අවශ්‍ය එන්නත් ඉල්ලුම් කරන ලෙස ප්‍රාදේශීය සෞඛ්‍ය වෛද්‍ය නිලධාරින් දැනුවත් කරන්නැයි ජනාධිපතිවරයා මෙහිදී උපදෙස් ලබාදී තිබෙනවා.\nඅග්‍රාමාත්‍ය මහින්ද රාජපක්ෂ මෙම හමුවේදී සඳහන් කර ඇත්තේ එන්නත ලබා ගැනීමට ජනතාව උනන්දු කරවීම ප්‍රාදේශීය දේශපාලනඥයන්ගේ වගකීමක් වන බවයි.\nඅවුරුදු 60 ට වැඩි බෝ නොවන රෝගවලින් පෙලෙන පුද්ගලයන්ට වෛරසය ආසාදනය වුවහොත් හැකි ඉක්මනින් රෝහල් ගත කළ යුතු බව මෙහිදී අවධාරණය කෙරුණා.\nකොවිඩ් ආසාදිතයෙකු නොවන සහ නිවසේ කිසිවෙකු නිරෝධායනයට ලක් නොවන පුද්ගලයෙකු මියගියහොත් දේහය පිළිබඳ අවසන් කටයුතු පැය 24 ක් තුල සිදුකිරීමට ගෙන ඇති තීරණය තවදුරටත් ක්‍රියාත්මක කිරීම කෙරෙහි ද සාකච්ඡාවේදී අවධානය යොමුව තිබෙනවා.\nනිරෝධායන ඇඳිරි නීති කාලසීමාවේ ජනතාවගේ දෛනික අවශ්‍යතා ඉටු කිරීමට ගෙන යන වැඩපිළිවෙල පිළිබඳව දීර්ඝ ලෙස සාකච්ඡා කළ කොවිඩ් මර්දන විශේෂ කමිටුව තීරණය කර ඇත්තේ දෛනික රැකියාවල නිරත සහ අඩු ආදායම්ලාභී ජනතාව කෙරෙහි විශේෂ අවධානයක් යොමු කිරීමටයි.\nමේ අතර, හෙට සහ අනිද්දා දිවයිනේ සියලුම ආර්ථික මධ්‍යස්ථාන තොග වෙළඳාම සඳහා පමණක් විවෘත කිරීමට රජය තීරණය කර තිබෙනවා.\nමේ අතර, ලෝක සෞඛ්‍ය සංවිධානයේ විශේෂඥයින් 17 දෙනෙකු හා මෙරට වෛද්‍ය විශේෂඥයින් 16 දෙනෙකුගෙන් සමන්විත තාක්ෂණික කණ්ඩායමක් එක්ව සැකසූ වාර්තාවක් මගින් නිර්දේශ කිහිපයක් ඉදිරිපත් කර තිබෙනවා.\nඅදාළ වාර්තාව සකසා ඇත්තේ මෙරට කොවිඩ් ව්‍යාප්තිය, කොවිඩ් මරණ , එන්නත්කරණය සහ රට වසා දැමීම තුළින් සිදුවන ආර්ථිකමය පාඩු යන කරුණු පදනම් කර ගනිමින්.\nඑහි දැක්වෙන්නේ කොවිඩ් ව්‍යාප්තිය පාලනය සඳහා ඔක්තෝබර් 02 වැනිදා දක්වා රට වසා දැමීම ක්‍රියාත්මක විය යුතු බවයි.\nඅවසන් දින 7 තුළ කොවිඩ් මරණ වාර්තා වීම අතින් ශ්‍රී ලංකාව ලොව 11 වැනි ස්ථානයට පත්ව ඇති බවද එම වාර්තාවෙන් පෙන්වා දෙනවා.\nලෝක සෞඛ්‍ය සංවිධානය හා එක්ව මෙම වාර්තාව සැකසීම සඳහා විශේෂඥ වෛද්‍යවරුන් වන පාලිත අබේකෝන්, නිහාල් අබේසිංහ, රජීව් ද සිල්වා, ,පද්මා ගුණරත්න ,ආනන්ද විජේවික්‍රම යන අය එක්වී තිබෙනවා.\nමීට අමතරව මහාචාර්යවරුන් වන සරෝජ් ජයසිංහ, ඉන්දික කරුණාතිලක, නීලිකා මලවිගේ, කාමිනී මෙන්ඩිස්, මලික් පීරිස් සහ මංජු විජේසිංහ යන අය ද එක්ව තිබුණා.",
       "URL": "https://www.hirunews.lk/280715/නිරෝධායන-ඇඳිරි-නීතිය-තව-දුරටත්-දීර්ඝ-කෙරේ-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1728"
}