{
       "Source": "hirunews",
       "Timestamp": "Saturday, 11 July 2020 - 7:36",
       "Headline": "මෙරට පළමු ආසාදිතයා වාර්තා වී අදට මාස 4යි",
       "News Content": "මෙරට පළමු කොරෝනා ආසාදිතයා වාර්තා වී අදට මාස 4ක් ගත වනවා.\nඒ, වෛරසය දැඩි ලෙස පැතිරුණු ඉතාලියෙන් පැමිණි සංචාරකයන්ට මඟ පෙන්වූ 52 හැවිරිදි පුද්ගලයෙකුට කොවිඞ් 19 ආසාදනය වීමත් සමඟයි.\nමේ අතර, දිනක් තුළ වාර්තා වූ වැඩිම කොරෝනා ආසාදිතයින් සංඛ්‍යාව ඊයේ මෙරටින් වාර්තා වුණා.\nඒ, නව ආසාදිතයින් 300ක් වාර්තාවීමත් සමඟයි.\nඊයේ රාත්‍රියේ තවත් කොරෝනා ආසාදිතයින් 17 දෙනෙකු වාර්තා වී තිබෙනවා.\nවැලිකඩ බන්ධනාගාරයෙන් හමුවූ එක් රැදවියෙක්, කන්දකාඩු මධ්‍යස්ථානයේ ආසාදිතයෙකු සමීපතම ඇසුරු කළ 3 දෙනෙකු, මෙන්ම ඉන්දියාව, පාකිස්ථානය සහ එක්සත් අරාබි එමීර් රාජ්‍යයේ සිට මෙරටට පැමිණි 13 දෙනෙකු ඊට අයත්.\nමේ අතර, කන්දකාඩු පුනරුත්ථාපන මධ්‍යස්ථානයේ සිට පසුගිය මස ජුනි 26 වනදින පුනරුත්ථාපනය අවසන් කිරීමෙන් අනතුරුව නිවසට පැමිණි අම්බලන්තොට ප්‍රදේශයේ තරුණයාගේ පී.සී.ආර්. පරීක්ෂණ අද සිදුකිරීමට නියමිතව තිබෙනවා.\nඑමෙන්ම, ඔහුගේ නිවසේ තවත් සාමාජිකයින් දෙදෙනෙකුගේ ද පී.සී.ආර්. පරීක්ෂණ ඒ සමඟ සිදුකිරීමට කටයුතු කර ඇති බවයි ප්‍රදේශයේ සෞඛ්‍ය වෛද්‍ය නිලධාරි යූ.පී. මාලක කියා සිටියේ.\nඑමෙන්ම, කන්දකාඩු පුනරුත්ථාපන මධ්‍යස්ථානයේ රැඳවියන් බැලීමට ගිය 13 දෙනෙකු ඊයේ හඳුනාගෙන ඔවුන් ස්වයං නිරෝධායනයට ලක් කිරීමට කටයුතු කර තිබූ අතර, එළඹෙන 14 වන දිනෙන් පසුව ඔවුන්ගේ ද පී.සී.ආර්. පරීක්ෂණ සිදුකිරීමට අවධානය යොමුකරන බවයි සෞඛ්‍ය වෛද්‍ය නිලධාරියා වැඩිදුරටත් සඳහන් කළේ.\nකෙසේ වෙතත්, කොවිඩ් 19 පැතිරීම වැළැක්වීමේ ජාතික ක්‍රියාන්විත මධ්‍යස්ථානයේ ප්‍රධානී, යුද හමුදාපති ලුතිනන් ජෙනරාල් ශවේන්ද්‍ර සිල්වා ජනතාවගෙන් ඉල්ලා සිටියේ වෛරසය සමාජගත වීම වැළැක්වීම සඳහා අවශ්‍ය පියවර ගෙන ඇති බැවින් අනිසි බියක් ඇති කර නොගන්නා ලෙසයි.\nමේ අතර, මෙරටින් වාර්තා වන කොරෝනා ආසාදිත සංඛ්‍යාව මේ වන විට 2454ක් ලෙස දැක්වෙන අතර ඉන් 1980දෙනෙකු පූර්ණ සුවය ලබා රෝහල්වලින් පිටව ගොස් තිබෙනවා.\n463 දෙනෙකු තවදුරටත් රෝහල්ගතව වෛද්‍ය අධීක්ෂණය යටතේ ප්‍රතිකාර ලබන බවයි වසංගත රෝග විද්‍යා අංශය සඳහන් කළේ.\nමේ අතර, කොරෝනා ආසාදිතයින් දිවයිනේ විවිධ ප්‍රදේශවලින් වාර්තා වන බවට සමාජ මාධ්‍ය ඔස්සේ අසත්‍ය ප්‍රචාර පතුරුවන පුද්ගලයන්ට එරෙහිව දැඩිව නීතිය ක්‍රියාත්මක කරන බව පොලිස් මාධ්‍ය ප්‍රකාශක, ජ්‍යෙෂ්ඨ පොලිස් අධිකාරී ජාලිය සේනාරත්න සඳහන් කළා.",
       "URL": "https://www.hirunews.lk/245186/මෙරට-පළමු-ආසාදිතයා-වාර්තා-වී-අදට-මාස-4යි",
       "Category": "Local News",
       "Parent URL": "https://www.hirunews.lk/local-news.php?pageID=2595"
}