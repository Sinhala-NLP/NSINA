{
       "Source": "hirunews",
       "Timestamp": "Thursday, 14 April 2022 - 7:41",
       "Headline": "අර්බුදයෙන් ගොඩ එන හැටි ලෝක බැංකුව කියයි",
       "News Content": "ශ්‍රී ලංකාවේ අවිනිශ්චිත ආර්ථික වාතාවරණය සහ එමඟින් ජනතාවට එල්ලවී ඇති බලපෑම් පිළිබඳව ලෝක බැංකුව කණස්සල්ල පළ කරනවා.\nඑහි ශ්‍රී ලංකා අධ්‍යක්ෂ ෆාරිස් හඩාඩ් සර්වෝස් ප්‍රකාශ කළේ එහිදී මෙරට දුප්පත් සහ අවදානමට ලක්ව සිටින ගෘහස්ථයන් වෙත හදිසි ආධාර ලබාදීම සඳහා කටයුතු කරමින් සිටින බවද ඔහු සඳහන් කළා.\nආර්ථික අර්බුදයේ බලපෑම අවම කරමින් ශ්‍රී ලාංකික ජනතාවගේ යහපත උදෙසා කටයුතු කිරීමට පියවර ගන්නා බවයි ලෝක බැංකුවේ ශ්‍රී ලංකා අධ්‍යක්ෂවරයා වැඩිදුරටත් සඳහන් කළේ.\nඅර්බුදයෙන් ගොඩඒම සඳහා තිරසාර සහ සාර්ව වර්ධනයක් සිදුවිය යුතු අතර, ඒ සඳහා විශේෂයෙන් යොමුවූ ඒකාත්මික ක්‍රියාමාර්ග අවශ්‍ය බව ලෝක බැංකුවේ අදහසයි.\nඑහිදී ව්‍යුහාත්මක මූලාශ්‍ර සහ ඒවායේ අවදානම් පිළිබඳව සැළකිල්ල යොමුකළ යුතුයි.\nදේශීය ආදායම් එක් රැස් කිරීම ශක්තිමත් කොට මූල්‍ය පරතරය අවම කිරීමට පියවර ගත යුතුයි.\nමූල්‍ය ක්‍ෂේත්‍රය දැඩි පරීක්ෂාවෙන් අධීක්ෂණය කළ යුතු අතර, එහිදී රාජ්‍ය අංශය පිළිබඳව මෙන්ම මෑතකදී සිදුවූ රුපියලේ අගය අවප්‍රමාණ වීම තුළින් බැංකුවල ශේෂපත්‍රයට සිදුවූ බලපෑමද සැළකිල්ලට ගත යුතු බවයි ලෝක බැංකුව පෙන්වා දෙන්නේ.\nමෙහිදී ගනු ලබන පියවර තුළින් වර්ධනයට මෙන්ම දුප්පත් ජනතාව කෙරෙහි මූලික වශයෙන් අහිතකර බලපෑමක් ඇතිවිය හැකි නමුත් එමඟින් අසමබරතාව කැපී පෙනෙන ලෙස නිවැරදි කිරීමටත් තිරසාර වර්ධනයක් සඳහා ශක්තිමත් පදනමක් ඇති කිරීමටත් ජාත්‍යන්තර මූල්‍ය වෙළඳපොල වෙත ප්‍රවේශ වීමටත් අවස්ථාවක් ලැබෙනු ඇති බව ලෝක බැංකුව අවධාරණය කළා.\nමෙහිදී දුප්පත් සහ අවදානම් කාණ්ඩය වෙත සිදුවන බලපෑම අවම කරලීම අභියෝගකාරී වන බවයි ලෝක බැංකුව නිකුත් කළ වාර්තාවේ දැක්වෙන්නේ.\nමේ අතර ශ්‍රී ලංකාවට තවත් ඩොලර් බිලියන 2 ක මූල්‍යාධාර ලබාදීමට ඉන්දියාව තීරණය කර තිබෙනවා.\nඑමෙන්ම මෙරට ආහාර සහ ඉන්ධන අවශ්‍යතා සඳහා සහය වීමටද සූදානම් බවයි ඉන්දියාව සඳහන් කර ඇත්තේ.\nවිනිමය හුවමාරු සහ ණය යෝජනා ක්‍රමය යටතේ ශ්‍රී ලංකාවට සහය වීමට කටයුතු කරන බවත්, ඒ සම්බන්ධයෙන් සාකච්ඡා ආරම්භ කර ඇති බවත් ඉන්දීය ආරංචි මාර්ග උපුටා දක්වමින් රොයිටර් පුවත් සේවය සඳහන් කළා.\nශ්‍රී ලංකාව ණය සේවාකරණය අත්හිටුවීම සැළකිල්ලට ගත යුතු කරුණක් වුවත්, මූල්‍ය හුවමාරු සහ මූල්‍ය සහයක් ලෙස තවත් ඩොලර් බිලියන 2ක් ලබාදිය හැකි බව එහිදී ඉන්දීය රජයේ ආරංචි මාර්ග සඳහන් කර තිබෙනවා.",
       "URL": "https://www.hirunews.lk/301923/අර්බුදයෙන්-ගොඩ-එන-හැටි-ලෝක-බැංකුව-කියයි",
       "Category": "Local News",
       "Parent URL": "https://www.hirunews.lk/local-news.php?pageID=1231"
}