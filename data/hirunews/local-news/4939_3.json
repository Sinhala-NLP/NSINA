{
       "Source": "hirunews",
       "Timestamp": "Wednesday, 03 August 2016 - 7:23",
       "Headline": "අගමැති රනිල් ඉන්දුනීසියාවේදී රාජ්‍ය නායකයන් රැසක් හමුවෙයි",
       "News Content": "ඉස්ලාමීය සහයෝගීතා සංවිධානයේ නිරීක්ෂණ සාමාජිකත්වය ලබාගැනීම සඳහා ශ්‍රී ලංකාවට සහය දක්වන බව ජෝර්දාන නියෝජ්‍ය අග්‍රාමාත්‍ය ආචාර්ය ජවාඞ් අල් අනානි ප්‍රකාශ කළා.\nඒ, අග්‍රාමාත්‍ය රනිල් වික්‍රමසිංහ සමඟ ඉන්දුනීසියාවේ ජකර්තා සම්මන්ත්‍රණ මධ්‍යස්ථානයේදී ඊයේ පැවති සාකච්ඡාවේදියි.\nශ්‍රී ලංකාව සහ ජෝර්දානය අතර ද්විපාර්ශවික සබඳතා ශක්තිමත් කරගැනීම සඳහා උපරිම සහය ලබාදෙන බවද ඔහු අග්‍රාමාත්‍ය රනිල් වික්‍රමසිංහට ප්‍රකාශ කර තිබෙනවා.\nමේ අතර, අග්‍රාමාත්‍යවරයා ඊයේ ලෝක ඉස්ලාමීය ආර්ථික සමුළු පදනමෙහි සභාපති තුන් මූසා හිටම් හමුවුණා.\nදකුණු ආසියාතික රටවල සහභාගීත්වයෙන් ලෝක ඉස්ලාමීය ආර්ථික සමුළුවේ අතුරු සැසි වාරයක් ශ්‍රී ලංකාවේ පැවැත්වීමට අපේක්ෂා කරන බවත් ඒ ඔස්සේ ශ්‍රී ලංකාවට ආයෝජන අවස්ථා හිමි කර ගැනීමේ ඉඩ පවතින බවත් පදනමේ සභාපතිවරයා අග්‍රාමාත්‍යවරයාට ප්‍රකාශ කර තිබෙනවා.\nඅග්‍රාමාත්‍ය රනිල් වික්‍රමසිංහ, ඊයේ දිනයේදී මලයාසියානු අග්‍රාමාත්‍ය දතෝ ශ්‍රී නජීබ් රසාක් හමුවුණා.\nඑහිදී දකුණු සහ අග්නිදිග ආසියාවේ බහුවිධ සහ ප්‍රජාතාන්ත්‍රික සමාජයන්හි ආගමික කාර්ය භාරය මැයෙන එළඹෙන නොවැම්බර් 17 සිට 19 දක්වා කොළඹ දී පැවැත්වෙන ජාත්‍යන්තර සමුළුවකට සහභාගි වන ලෙස අග්‍රාමාත්‍යවරයා මලයාසියානු අග්‍රාමාත්‍යවරයාට නිළ ආරාධනයක් සිදුකර තිබෙනවා.\nඑමෙන්ම ඉන්දුනීසියානු සමුද්‍ර කටයුතු පිළිබඳ අමාත්‍ය ලූ හට් බින්සාර් අතර සාකච්ඡාවක්ද අග්‍රාමාත්‍යවරයා සමඟ ඊයේ පැවැත්වුණා.\nශ්‍රී ලංකාවේ බෞද්ධ සංචාරකයන්ට ඉන්දුනීසියානු බෞද්ධ වෙහෙර විහාර පිළිබඳව අවබෝධය ලබාදීම පිළිබඳවද එහිදී අවධානය යොමුවී තිබෙනවා.\nශ්‍රී ලංකාවේ නව ආයෝජන සම්බන්ධයෙන් අග්‍රාමාත්‍ය රනිල් වික්‍රමසිංහ, ඔහු දැනුවත් කළ බවද සඳහන්.\nඊයේ පස්වරුවේ තජිකිස්ථාන් ජනාධිපති එමොමලී රහමන් මුණගැසුණු අග්‍රාමාත්‍ය රනිල් වික්‍රමසිංහ ලෝකයේ සියලු රටවල් සමඟ සමීපව කටයුතු කිරීමේ මෙරට විදේශ ප්‍රතිපත්තිය පිළිබඳව පැහැදිළි කර තිබෙනවා.",
       "URL": "https://www.hirunews.lk/139679/අගමැති-රනිල්-ඉන්දුනීසියාවේදී-රාජ්‍ය-නායකයන්-රැසක්-හමුවෙයි",
       "Category": "Local News",
       "Parent URL": "https://www.hirunews.lk/local-news.php?pageID=4939"
}