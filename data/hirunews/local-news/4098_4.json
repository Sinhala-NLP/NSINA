{
       "Source": "hirunews",
       "Timestamp": "Thursday, 01 February 2018 - 14:17",
       "Headline": "බැඳුම්කර විවාදයට තවත් දින යොදා ගැනීමේ බාධාවක් නැහැ",
       "News Content": "මහබැංකු බැඳුම්කර ජනාධිපති කොමිෂන් සභා වාර්තාව සහ බරපතල වංචා හා දූෂණ පිළිබඳ ජනාධිපති කොමිෂන් සභා වාර්තාවන් පදනම් කර ගනිමින් පැවැත්වීමට නියමිත පාර්ලිමේන්තු විවාදය සඳහා අවශ්‍ය තරම් ඉදිරි දින යොදා ගැනීමේ බාධාවක් නොමැති බව කථානායක කාර්යාලය පවසනවා.\nනිවේදනයක් නිකුත් කරමින් එම කාර්යාලය පෙන්වා දෙන්නේ අදාළ විවාදය පෙබරවාරි 6 වනදා සිදුකිරීමට පාර්ලිමේන්තුව කැඳවන්නේ බහුතර පක්ෂ නායකයින්ගේ එකඟතාවයට අනුව බවයි.\nඑහෙත්, එදින විවාදය පැවැත්වීමෙන් පසු පක්ෂ නායකයින්ගේ කැමැත්ත පරිදි අදාළ කරුණු සම්බන්ධව විවාදය සඳහා වෙනත් ඉදිරි දින යොදා ගැනීමේ බාධාවක් නොමැති බව ද කථානායක කාර්යාලය ප්‍රකාශ කළා.\nඑසේම, පෙබරවාරි 6 වනදා ඊට යොදා ගනු ලැබූව ද එදින එම විවාදය සම්පූර්ණයෙන්ම පවත්වා අවසන් වන බව එමගින් අදහස් නොවන බව ද කථානායක කාර්යාලය නිකුත් කළ නිවේදනයේ තවදුරටත් සඳහන්.",
       "URL": "https://www.hirunews.lk/182605/බැඳුම්කර-විවාදයට-තවත්-දින-යොදා-ගැනීමේ-බාධාවක්-නැහැ",
       "Category": "Local News",
       "Parent URL": "https://www.hirunews.lk/local-news.php?pageID=4098"
}