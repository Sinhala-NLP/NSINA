{
       "Source": "hirunews",
       "Timestamp": "Saturday, 01 July 2023 - 22:19",
       "Headline": "ලක්ෂ 10ක රත්තරන් සොරකම් කළ කාන්තාවක් අත්අඩංගුවට",
       "News Content": "පරිස්සමට තැබූ ලක්ෂ දහයක පමණ රත්තරන් හොරකම් කළ පුවතක් අම්බලන්ගොඩ පොලිස් වසමෙන් වාර්තා වෙනවා.\nමාතර ප්‍රදේශයේ පදිංචි කාන්තාවක් සිය ඥාතියෙකු ගේ විවාහ මංගල්‍යයට සහභාගි වීම සඳහා වතුගෙදර ආඳා දොළ ප්‍රදේශයට පැමිණි අතර ඇය මේ අවස්ථාවට එන විට වැඩි ආරක්ෂාව පතා ඇයගේ නිවසේ තිබූ ලක්ෂ 10ක් පමණ වටිනා රත්රන් ආභරණ සියල්ලම රැගෙන විත් තිබෙනවා.\nමංගල උත්සවයට සහභාගි වී පසුව ඇය පැලඳ සිටි රන් ආභරණ ඇතුළු අනෙකුත් ආභරණ සහිතව පර්සලය ඇය සිටි නිවෙසේ ඇයගේ බෑගයේ ඇතුළත තබා තිබුණු බව සඳහන්.\nමේ අතර ඇයගේ ඥාතියෙකුගේ අවමංගල්‍යයක් ද ආරංචි වීමෙන් පසුව ඇය කුරුඳුවත්ත ප්‍රදේශයේ පිහිටි අවමංගල්‍ය තිබූ නිවෙසට ගොස් ඊට සහභාගි වී ආපසු පැමිණ ඇයගේ භාණ්ඩ රැගෙන නැවත මාතර පිහිටි ඇයගේ නිවෙසට ගොස් තිබෙනවා.\nඑහිදී ඇයගේ බෑගය තුළ තිබූ රත්රන් බඩු පරීක්ෂා කිරීමේදී එම රන් ආභරණ සහිත පාර්සලය නොමැති බව දුටු කාන්තාව එවේලේම නැවත අම්බලන්ගොඩ ඥාතියාගේ නිවෙසට පැමිණ සොයා බැලුවත් ඇයගේ රන් භාණ්ඩ සහිත පාර්සලය සොයා ගැනීමට නොහැකි වී ඇති බව සඳහන්.\nඇය විසින් අම්බලන්ගොඩ පොලිසියට ඒ සම්බන්ධයෙන් පැමිණිල්ලක් කර තිබූ අතර අම්බලන්ගොඩ පොලිසියේ නිලධාරීන් කණ්ඩායමක් අදාළ ස්ථානය පරීක්ෂා කිරීමෙන් පසු මේ සම්බන්ධ අසල නිවෙසක සිටි කාන්තාවකගෙන් ප්‍රශ්න කිරීමේදී සොරාගත් රන් භාණ්ඩ සහිත පාර්සලය ඇයගේ ඇඳ යට තිබී සොයා ගැනීමට හැකි වී තිබෙනවා.\nමෙම පාර්සලයේ ආබරණවල අඩුවක් තිබූ බව ආභරණ අයිති කාන්තාව පැවසූ පසු සිද්ධියට සම්බන්ධ කාන්තාවගේ තන පටයේ සඟවා තිබී පොලිස් නිලධාරිනියක් විසින් රන් මාල 2ක් ද සොයා ගෙන තිබෙනවා.\nසිද්ධියට සම්බන්ධ කාන්තාව පොලිසිය විසින් අත්අඩංගුවට ගෙන ඇති අතර සොරාගත් රන් භාන්ඩ මේ වන විට පොලිස් භාරයේ තබා ඇති බවත් සිද්ධිය සම්බන්ධව බලපිටිය මහේස්ත්‍රාත් අධිකරණය වෙත කරුණු ඉදිරිපත් කිරීමට නියමිත බවයි වැඩිදුරටත් වාර්තා වෙන්නේ.",
       "URL": "https://www.hirunews.lk/339703/ලක්ෂ-10ක-රත්තරන්-සොරකම්-කළ-කාන්තාවක්-අත්අඩංගුවට",
       "Category": "Local News",
       "Parent URL": "https://www.hirunews.lk/local-news.php?pageID=221"
}