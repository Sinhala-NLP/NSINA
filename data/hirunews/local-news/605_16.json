{
       "Source": "hirunews",
       "Timestamp": "Friday, 13 January 2023 - 11:21",
       "Headline": "කැළණිතිස්සට පැය විසි හතරකට 'නැප්තා'",
       "News Content": "කැළණිතිස්ස බලාගාරයට අවශ්‍ය නැප්තා ඉන්ධන නොමැති වීම හේතුවෙන් අද (13) රාත්‍රියේ සිට එය අක්‍රිය වනු ඇති බව ලංවිම ඒකාබද්ධ වෘත්තීය සමිති සන්ධානය අනතුරු අඟවනවා.\nඅද කොළඹදී කැඳවා තිබූ මාධ්‍ය හමුවකට එක්වෙමින් ලංවිම ඒකාබද්ධ වෘත්තීය සමිති සන්ධානයේ කැඳවුම්කරු රන්ජන් ජයලාල් කියා සිටියේ නැප්තා මිලදී ගැනීමට අවශ්‍ය මුදල් ලංකා විදුලි බල මණ්ඩලය සතුව නොමැති බවයි.\nකෙසේ වෙතත් ලංකා විදුලිබල මණ්ඩලය ප්‍රකාශ කළේ ඉදිරි පැය විසි හතර සඳහා අවශ්‍ය නැප්තා කැලණිතිස්ස සංයුක්ත චක්‍රීය විදුලි බලාගාරයට ලබාදී ඇති බවයි. කෙසේ වෙතත් හෙට දිනයට අවශ්‍ය නැප්තා ලබාගැනීමට සාකච්ඡා ආරම්භ කර ඇති බව විදුලිබල මණ්ඩල ප්‍රකාශකයෙකු කියා සිටියා.\nමේ අතර ඛණිජ තෙල් බලපත්‍ර ලබාගැනීම සඳහා වන වාර්ෂික ගාස්තු ඉහළ දමමින් විදුලිබල හා බලශක්ති අමාත්‍ය කංචන විජේසේකර විසින් ගැසට් නිවේදනයක් නිකුත් කර තිබෙනවා.\nඒ අනුව ගිවිසුමේ වටිනාකම ඇමරිකානු ඩොලර් ලක්ෂයක් දක්වා වන බලපත්‍ර සඳහා වාර්ෂික ගාස්තුව ඇමරිකානු ඩොලර් 100 දක්වා ඉහළ යනු ඇති.\nඇමරිකානු ඩොලර් ලක්ෂයේ සිට ලක්ෂ ලක්ෂ 05 දක්වා වටිනාකමක් සහිත ගිවිසුම් සඳහා වාර්ෂික බලපත්‍ර ගාස්තුව ඇමරිකානු ඩොලර් 500 ක් වන අතර ගිවිසුමේ වටිනාකම ඩොලර් ලක්ෂ 05 සිට ලක්ෂ 10 දක්වා වන බලපත්‍ර සඳහා අයකෙරෙන ගාස්තුව ඇමරිකානු ඩොලර් දහසක්.",
       "URL": "https://www.hirunews.lk/324924/කැළණිතිස්සට-පැය-විසි-හතරකට-නැප්තා",
       "Category": "Local News",
       "Parent URL": "https://www.hirunews.lk/local-news.php?pageID=605"
}