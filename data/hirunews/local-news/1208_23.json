{
       "Source": "hirunews",
       "Timestamp": "Tuesday, 26 April 2022 - 11:31",
       "Headline": "මෙරට ණය ගෙවීමේ අලුත් ම කලාවක් ගැන ආර්ථික විශේෂඥයන්ගෙන් හෙළිදරවුවක් (වීඩියෝ)",
       "News Content": "චීන රජයෙන් ලබා ගත් ණය ප්‍රතිව්‍යූහගත කිරීම සඳහා චීන පාර්ශවයෙන් එතරම් සාධනීය ප්‍රතිචාර හිමි වී නො මැති බව වාර්තා වනවා.\nඅද පැවති කැබිනට් මණ්ඩල රැස්වීමේ දී මේ සම්බන්ධයෙන් මාධ්‍යවේදියකු සිදු කළ විමසීමකට පිළිතුරු දෙමින් කැබිනට් මාධ්‍ය ප්‍රකාශක අමාත්‍ය නාලක ගොඩහේවා කියා සිටියේ, මේ සම්බන්ධයෙන් අඛණ්ඩ සාකච්ඡා සිදු කෙරෙමින් පවතින බව යි.\nකෙසේ වෙතත් මෙතෙක් පැවති සාකච්ඡාවල දී ණය ප්‍රතිව්‍යූහගත කිරීම සම්බන්ධයෙන් එතරම් සාධනීය ප්‍රතිචාරයක් හිමි වී නොමැති බවත් ඔවුන් ඒ වෙනුවට ණය වාරික ගෙවා දැමීම සඳහා තවත් ණය මුදලක් ලබා දීමට කැමැත්ත පළ කර ඇති බවත් පවසා සිටියා.\nණය ප්‍රතිව්‍යූහගත කිරීමේ ශ්‍රී ලංකා යෝජනාවට ප්‍රතිචාර දක්වමින් චීන රජය පවසා ඇත්තේ, චීනය ලොව පුරා බොහෝ රටවලට ද්ව්පාර්ශවික ගිවිසුම් හරහා ණය ලබා දීම් සිදු කරන බවත් එබැවින් එක් රටකට පමණක් මෙලෙස විශේෂත්වයක් දැක්වීම ගැටලුකාරී තත්ත්වයක් උද්ගත කරන්නක් විය හැකි බව යි.\nමේ අතර, ඊයේ ජනමාධ්‍යවේදින් පිරිසක්, චීන තානාපති චී චෙන්හොං සමඟ පැවති හමුවක දී සිදු කළ ප්‍රශ්න කිරීම් හමුවේ චීන තානාපතිවරයා ශ්‍රී ලංකාව ජාත්‍යන්තර මූල්‍ය අරමුදල කරා යොමුවීම සම්බන්ධයෙන් එතරම් දැඩි ප්‍රසාදයකින් අදහස් පළ කළේ නෑ.\nමෙම සාකච්ඡාවේ දී මාධ්‍යවේදින් ශ්‍රී ලංකා රජය විසින් චීන රජයෙන් ඉල්ලා ඇති ඩොලර් බිලියන 2.5ක ණය මුදල සම්බන්ධයෙන් ප්‍රශ්න කර සිටියා.\nඑයට ප්‍රතිචාර දැක්වූ චීන තානාපතිවරයා කියා සිටියේ, එම ණය මුදල සම්බන්ධයෙන් සිදු කෙරුණු සාකච්ඡා අතරමඟ නවතා දමා ශ්‍රී ලංකාව ජාත්‍යන්තර මූල්‍ය අරමුදල වෙත යොමු වූ බව යි.\nකෙසේ වෙතත් මේ සම්බන්ධයෙන් අදහස් දක්වන ආර්ථික විශේෂඥයන් සඳහන් කරන්නේ, යම් රටක ණය මුදලක් ගෙවා දැමීම සඳහා එම රටට ණය අධාරය ලබා දුන් රට විසින් ම පෙරලා තවත් ණය මුදලක් ලබා දීමට යෝජනා කළ පළමු අවස්ථාව මෙය විය හැකි බව යි.",
       "URL": "https://www.hirunews.lk/302845/මෙරට-ණය-ගෙවීමේ-අලුත්-ම-කලාවක්-ගැන-ආර්ථික-විශේෂඥයන්ගෙන්-හෙළිදරවුවක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1208"
}