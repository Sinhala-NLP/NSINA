{
       "Source": "hirunews",
       "Timestamp": "Sunday, 20 November 2022 - 13:16",
       "Headline": "යූරියා පොහොර නිකුත් කිරීමේදී බර මැන බැලීමට නියෝග",
       "News Content": "නිසි බරින් යුක්ත වේදැයි තහවුරු කිරීමෙන් අනතුරුව ගොවීන්ට යූරියා පොහොර නිකුත් කරන්නැයි කෘෂිකර්ම අමාත්‍යවරයා ගොවිජන සංවර්ධන කොමසාරිස්වරයා වෙත උපදෙස් ලබා දී තිබෙනවා.\nඒ, යූරියා පොහොරවල නිසි බර නොමැති බවට මේ වනවිට මතුව තිබෙන චෝදනා සැළකිල්ලට ගනිමින්.\nමෙම කටයුත්ත සිදු කිරීමේදී ගොවිජන මධ්‍යස්ථානවලට අමතර කාලයක් වැය කිරීමට සිදුවුවද රජයේ පොහොර වැඩපිළිවෙල කඩාකප්පල් කිරීමට උත්සහායක් ඇති හෙයින් අදාළ පියවර ගැනීමේ වැදගත්කම කෘෂිකර්ම අමාත්‍යවරයා විසින් පෙන්වා දී තිබෙනවා.\nකෙසේ වෙතත් ගොවීන්ට අවශ්‍ය නම් සිය අභිමතය පරිදි කිරා බැලීමකින් තොරව වුව ද මිල දී ගත හැකියි.\nපසුගියදා පේමඩුව පොහොර ගබඩාව මගින් නිකුත් කරන යූරියා පොහොර මිටිවල නිසි බර නොමැති බවට මෙලෙස චෝදනා එල්ලවුණා.\nඒ අනුව මේ වනවිටත් නෛතික කටයුතු අවසන් වන තුරු පේමඩුව පොහොර ගබඩාව මුද්‍රා තැබීමටයි ලංකා කොමර්ෂල් පොහොර සමාගම පියවර ගෙන ඇත්තේ.\nකෘෂිකර්ම අමාත්‍යාංශය වැඩිදුරටත් සඳහන් කළේ මහ කන්නයේ වී සහ බඩඉරිඟු වගාවන් සඳහා අවශ්‍ය යූරියා පොහොර මේ වනවිට සියලුම ගොවිජන සේවා මධ්‍යස්ථාන ඔස්සේ ලබාගැනීමට අවශ්‍ය පහසුකම් සළසා ඇති බවයි.",
       "URL": "https://www.hirunews.lk/320844/යූරියා-පොහොර-නිකුත්-කිරීමේදී-බර-මැන-බැලීමට-නියෝග",
       "Category": "Local News",
       "Parent URL": "https://www.hirunews.lk/local-news.php?pageID=721"
}