{
       "Source": "hirunews",
       "Timestamp": "Tuesday, 22 August 2023 - 10:12",
       "Headline": "ජනප්‍රිය පිහිනුම් ශූරියකගේ නිරුවත් ඡායාරූප අන්තර්ජාලයට මුදා හැරි අධ්‍යක්ෂකට ඇප",
       "News Content": "ජනප්‍රිය පිහිනුම් ශූරියකගේ නිරුවත් ඡායාරූප අන්තර්ජාලයට මුදා හැර වට්ස්ඇප්\nතාක්ෂණය හරහා සමූහවලට හුවමාරු කෙළේ යැයි මෙරට ප්‍රසිද්ධ සමාගමක අධ්‍යක්ෂවරයකු අපරාධ පරීක්ෂණ දෙපාර්තමේන්තුව ව්සින් අත්අඩංගුවට ගනු ලැබුවා.\nකොළඹ ප්‍රධාන මහේස්ත්‍රාත් ප්‍රසන්න අල්විස් විසින් ඊයේ (21) එම අධ්‍යක්ෂවරයා රුපියල් ලක්ෂ 5 බැගින් වූ ශරීර ඇපයක් මත මුදාහැරීමට නියෝග කර තිබෙනවා.\nමෙම සිද්ධිය සම්බන්ධයෙන් අපරාධ පරීක්ෂණ දෙපාර්තමේන්තුවේ පරිගණක අපරාධ විමර්ශන ඒකකය අධිකරණයට කරුණු වාර්තා කරමින් සඳහන් කර සිටියේ, මෙම සැකකරු අසභ්‍ය ප්‍රකාශන පනත අනුව වරදක් සිදු කර ඇති බවයි.\nමෙම සුප්‍රද්ධ අධ්‍යක්ෂවරයා අදාළ පැමිණිලිකාරිය වන ජනප්‍රිය පිහිනුම් ශූරියගේ නිරුවත් ඡායරූප සන්තකයේ තබාගෙන වට්ස්ඇප් ඔස්සේ ජංගම දුරකථන සමූහයකට ප්‍රචාරය කර තිබෙනවා.\nඑම ඡායාරූප සන්තකයේ තබා ගැනීම, ප්‍රචාරය කිරීම අසභ්‍ය පනත ප්‍රකාරව ලිංගික අතවරයක් කළ බවට අපරාධ පරීක්ෂණ දෙපාර්තමේන්තුව පවසනවා.\nසැකකරු වෙනුවෙන් අධිකරණයේ පෙනී සිටි නීතිඥවරයා සඳහන් කර සිටියේ, තම සේවාදායකයා ඔහුගේ ජංගම දුරකතනයේ වට්ස්ඇප් සමූහයකට ලැබුණු එම ඡායාරූප තවත් සමුහයකට යැවීම පමණක් සිදු කළ බවයි.\nමෙම සිද්ධියට අදාළව තමන් වරදක් කළ බවට සැකකරු අධිකරණය හමුවේ වරද පිළිගත් බැවින්, ඒ අනුව, සැකකරුට එරෙහිව චෝදනා ගොනු කරන ලෙසට මහේස්ත්‍රාත්වරයා අපරාධ පරීක්ෂණ දෙපාර්තමේන්තුවට නියෝග කරමින් සැකකරුට ඇප ලබා දුන්නා.\nමෙම සිද්ධියට අදාළ නඩුව ලබන මස 4 වන දා තෙක් කල් තැබුණා.",
       "URL": "https://www.hirunews.lk/345669/ජනප්‍රිය-පිහිනුම්-ශූරියකගේ-නිරුවත්-ඡායාරූප-අන්තර්ජාලයට-මුදා-හැරි-අධ්‍යක්ෂකට-ඇප",
       "Category": "Local News",
       "Parent URL": "https://www.hirunews.lk/local-news.php?pageID=82"
}