{
       "Source": "hirunews",
       "Timestamp": "Thursday, 19 May 2022 - 19:41",
       "Headline": "ශ්‍රී ලංකාව පළමු වරට ණය පැහැර හැර ඇති රටක් වෙයි (වීඩියෝ)",
       "News Content": "ස්වෛරීත්ව බැඳුම්කරවල පොලිය ගෙවීම සඳහා ඊයේ දිනය දක්වා ලැබී තිබූ සහන කාලය අවසන් වී තිබෙනවා.\nඒ හේතුවෙන් අද වන විට ශ්‍රී ලංකාව නිල වශයෙන් ණය පැහැර හැර ඇති රටක් ලෙසටයි සැලකෙන්නේ.\nඅද පැවති මාධ්‍ය හමුවකදී මහ බැංකු අධිපතිවරයා කියාසිටියේ ශ්‍රී ලංකාව ණය ගෙවීමට අමතර කාලයක් අවශ්‍ය බව සහ එම ණය ප්‍රති ව්‍යුහගත කිරීමට අමතර කාලයක් අවශ්‍ය බැවින් මෙය පැහැර හැරීමක් ලෙස සැලකුව ද ශ්‍රී ලංකාව මෙම ණය පැහැර හැරීම සිදු නොකරන බවයි.\nමෙම ණය පියවීමට ප්‍රති ව්‍යුහගත කිරීමේ සැලසුම් සූදානම් කරමින් සිටින බව ද මහ බැංකු අධිපතිවරයා කියාසිටියා.\nප්‍රවෘත්ති සාකච්ඡාවක් කැඳවමින් මහ බැංකු අධිපති ආචාර්ය නන්දලාල් වීරසිංහ මහතා පැවසුවේ, මෙරට ඉතුරුම් සහ ණය ප්‍රතිපත්ති පොලී අනුපාතික තවදුරටත් නොවෙනස්ව පවත්වාගෙන යන බවයි.\nරට තුළ'පවතින ඩොලර් හිඟයට විසඳුමක් ලෙස නව පියවර කිහිපයක් එහිදී ප්‍රකාශයට පත් කෙරුණා.\nඑමෙන්ම ණය ප්‍රතිව්‍යුහගත කිරීම සම්බන්ධ'සාකච්ඡාවල ප්‍රගතිය ගැන ද මෙහිදී සඳහන් කෙරුණා.\nමහ බැංකු අධිපතිවරයා වැඩිදුරටත් සඳහන් කළේ ඉන්ධන, ගෑස් සහ විදුලි බිල තවදුරටත් ඉහළ නැංවීම සම්බන්ධයෙන් නිර්දේශ ඉදිරිපත් කරන බවයි.\nමේ අතර ඇමෙරිකානු ඩොලර් 15,000 කට වැඩි විදේශ මුදල් බැංකු වල තැන්පත් කිරීම සඳහා සති දෙකක කාලයක් ලබාදීමට මහබැංකුව තීරණය කර තිබෙනවා.\nරට තුල පවතින විදේශ විනිමය අර්බුදයත් සමග ඇතැම් පිරිස් නීති විරෝධී ලෙස ඇමෙරිකානු ඩොලර් එකතු කර වැඩි මුදලකට අලෙවි කිරීම් සිදුකරන බැවින් මෙම තීරණය ගත් බවයි මහබැංකු අධිපති ආචාර්ය නන්දලාල් වීරසිංහ අද පැවති මාධ්‍ය හමුවේදී කියා සිටියේ.\nඒ අනුව, ඇමෙරිකානු ඩොලර් 15,000 කට වැඩි මුදල් ප්‍රමාණයක් තමන් සතුව තිබේ නම් බැංකුවල තැන්පත් කර පවතින විනිමය අනුපාතයට අනුව සහ පොලී අනුපාතයට අනුව මුදල් ලබා ගැනීමට කටයුතු කරන ලෙසයි මහබැංකු අධිපතිවරයා ඉල්ලා සිටියේ.\nපසුගියදා පැවති මාධ්‍ය හමුවකදී රට තුල දේශපාලන ස්ථාවරයක් කඩිනමින් ඇති කිරීමට කටයුතු නොකරන්නේ නම් තමන් මහබැංකු අධිපති ධුරයෙන් ඉල්ල අස්වන බව ආචාර්ය නන්දලාල් වීරසිංහ සඳහන් කළා.\nකෙසේ වෙතත්, අද පැවති මාධ්‍ය හමුවේදී මහබැංකු අධිපතිවරයා සඳහන් කළේ තමන් ඉල්ලා අස් නොවන බවයි.\nඑසේම, නිත්‍ය තැන්පතු පහසුකම් අනුපාතිකය සියයට 13.5 ක සහ නිත්‍ය ණය පහසුකම් අනුපාතිකය සියයට 14.5 ක මට්ටමේම නොවෙනස්ව පවත්වා ගැනීමට ගත් තීරණය සම්බන්ධයෙන් ද මහබැංකු අධිපති ආචාර්ය නන්දලාල් වීරසිංහ මාධ්‍ය හමුවේදී මෙලෙස පැහැදිලි කරනු ලැබුවා.\nලෝක බැංකුව මගින් ලබා දෙන මුදල් වියදම් කරන ආකාරය සහ ඉදිරියේදී ඉන්ධන ලබා ගැනීම් සිදුකිරීම සඳහා විදේශ විනිමය උපයා ගන්නා ආකාරය සම්බන්ධයෙන් මාධ්‍යවේදියෙකු එහිදී මහබැංකු අධිපතිවරයාගෙන් ප්‍රශ්න කරනු ලැබුවා.\nශ්‍රී ලංකාව තුල මේ වනවිට පවතින ඉන්ධන හිඟය හා සීග්‍රයෙන් ඉහළ ගිය ඉන්ධන මිල හමුවේ, යතුරු පැදියෙන් සිය සේවා ස්ථානය වෙත ගිය බොහෝ පිරිස් හා පෞද්ගලික ආයතනවල විධායක ශ්‍රේණියේ පුද්ගලයින් පවා මේ වන විට දුම්රිය වැනි පොදු ප්‍රවාහන සේවා වෙත යොමුවෙමින් සිටිනවා.\nඉන්ධන මිල අධික වීම හා හිඟය හේතුවෙන් ඉන්ධන ලබා ගැනීමට ඇති දුෂ්කරතාව ඊට හේතු වී ඇති අතර, කාර්යාල ප්‍රවාහන සේවා ගාස්තු හා කුලීරථ ගාස්තු ද ඉතා ඉහළ අගයක් ගැනීම තවත් හේතුවක්.\nබස් ගාස්තු ද බොහෝසෙයින් වැඩිවී තිබීම හා ඊට සාපේක්ෂව දුම්රිය ගාස්තු අඩුවීම හේතුවෙන් වැඩි පිරිසක් දුම්රියේ ගමන්කිරීමට පෙළඹී ඇති බව ද වාර්තා වනවා.\nකාර්යාලවල සේවකයින්ට විවේක දිනවල වැඩි කාලයක් ඉන්ධන පෝලිම්වල ගතකිරීමට සිදුවීම මෙම ආර්ථික අර්බුදයේ එක් සමාජයීය බලපෑමක්.\nපාසල් ප්‍රවාහන සේවා ගාස්තු ද සීග්‍රයෙන් ඉහළයෑම හමුවේ දෙමව්පියන් දුෂ්කරතාවන්ට මුහුණ පා සිටින අතර, දුර පළාත්වල සිට නගරබද පාසල් වෙත ළමුන් එවීම ද අඩු කර, පදිංචි නගරයට ආසන්න පාසල් වෙත දරුවන් ඇතුළත් කිරීමට දෙමව්පියන් පෙළඹී ඇති බවට ද වාර්තා වෙනවා.",
       "URL": "https://www.hirunews.lk/304764/ශ්‍රී-ලංකාව-පළමු-වරට-ණය-පැහැර-හැර-ඇති-රටක්-වෙයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1157"
}