{
       "Source": "hirunews",
       "Timestamp": "Wednesday, 19 January 2022 - 15:24",
       "Headline": "පූජිතගේ නඩුවේ දෝෂ - හේමසිරි නිදහස් කරන්නේ ද යන්න තීරණය පෙබරවාරි 18 වනදා (වීඩියෝ)",
       "News Content": "පාස්කු ඉරුදින ත්‍රස්ත ප්‍රහාරය සම්බන්ධ නඩුවෙන් හිටපු ආරක්ෂක ලේකම් හේමසිරි ප්‍රනාන්දු නිදහස් කරන්නේද? නැද්ද යන නියෝගය ලබන මස 18 වන දා ප්‍රකාශයට පත් කරන බව කොළඹ ත්‍රිපුද්ගල මහාධිකරණ විනිසුරු මඩුල්ල ප්‍රකාශ කළා.\nඒ මෙම නඩුව අද නාමල් බළල්ලේ, ආදිත්‍ය පටබැඳිගේ සහ මොහොමඩ් ඉර්ෂඩීන් යන ත්‍රිපුද්ගල විනිසුරු මඩුල්ල ඉදිරියේ කැඳවූ අවස්ථාවේදීයි.\nඑහිදී පැමිණිල්ල වෙනුවෙන් පෙනී සිටි නියෝජ්‍ය සොලිසිටර් ජනරාල් සුදර්ශන ද සිල්වා දන්වා සිටියේ පැමිණිල්ලේ සාක්ෂි කැඳවීම අවසන් කරන බවයි.\nඑම කරුණ සළකා බැලූ ත්‍රිපුද්ගල විනිසුරු මඩුල්ල චෝදනාවලින් විත්තිකරු නිදහස් කරන්නේ ද? එසේ නොමැතිනම්, ඔහු වෙනුවෙන් විත්තිවාචකයක් කැඳවන්නේද? යන නියෝගය ලබන මස 18 වනදා ප්‍රකාශයට පත්කරන බව සඳහන් කළා.\nප්‍රහාරයක් එල්ල වන බවට නිශ්චිත බුද්ධි තොරතුරු ලැබී තිබියදීත් එය වළක්වා ගැනීමට කටයුතු නොකිරීමෙන් සාපරාධි ලෙස රාජකාරිය පැහැර හැරීම ඇතුළු චෝදනා යටතේ හිටපු ආරක්ෂක ලේකම්වරයාට එරෙහිව මෙම නඩුව පවරා තිබෙනවා.\nඑමෙන්ම, පාස්කු ප්‍රහාරය සම්බන්ධයෙන් හිටපු පොලිස්පති පූජිත් ජයසුන්දරට එරෙහිව පවරා ඇති නඩුව ද කොළඹ ත්‍රිපුද්ගල විනිසුරු මඩුල්ල හමුවේ අද යළි විභාගයට ගැණුනා.\nමෙහිදී පැමිණිල්ල විසින් සාක්ෂි වශයෙන් ලකුණු කර තිබූ හිටපු රාජ්‍ය බුද්ධි සේවයේ ප්‍රධානී නිලන්ත ජයවර්ධන විසින් විත්තිකාර පොලිස්පති පූජිත් ජයසුන්දර වෙත යොමු කර බුද්ධි වාර්තා අඩංගු ලේඛන 38කට අදාල මුල් ලේඛන ඉදිරිපත් කිරීම සඳහා පොලිස්පතිවරයාට ලැබෙන බුද්ධි වාර්තා පවත්වාගෙන යාමේ අංශයේ ප්‍රධාන පොලිස් පරීක්ෂක නිමල් සේනාරත්න සාක්ෂියට කැඳවා තිබුණා.\nතමා විසින් ලකුණු කළ ලේඛන අතුරින් ලේඛන හයක මුල් පිටපත් නොමැති බව මෙහිදී පැමිණිල්ල මෙහෙයවන නියෝජ්‍ය සොලිසිටර් ජෙනරාල් දිලීප පිරිස් අධිකරණයට දන්වා සිටියා.\nඑමෙන්ම, එක් ලේඛනයක මුල් පිටපත සාක්ෂිකරු විසින් රැගෙනවිත් නොමැති බවයි ඔහු අධිකරණයට දන්වා සිටියේ.\nඉන් අනතුරුව සාක්ෂිකරු මාර්ගයෙන් අදාල මුල් ලේඛන ලකුණු කිරිම ආරම්භ කෙරුණු අතර එහිදී ඇතැම් ලේඛනවල අසම්පූර්ණ තාවයන් සහ එකිනෙකට වෙනස් ලේඛන අධිකරණය විසින් නිරීක්ෂණය කරනු ලැබුවා.\nඑහිදී විනිසුරු ආදිත්‍ය පටබැඳිගේ විවෘත අධිකරණයේ ප්‍රකාශයක් කරමින් යම් විමර්ශනයක් සිදු කළ විට ඊට අදාළ සම්පූර්ණ වාර්තා අධිකරණයට හා නීතිපති දෙපාර්තමේන්තුව වෙත යොමුකිරීමට පොලිසිය කටයුතු කළ යුතු බව ප්‍රකාශ කළා.\nපැමිණිල්ල විසින් ලකුණු කළ ඇතැම් ලේඛන වල මුල් ලේඛන වෙනස් තත්ත්වයක පවතින බව විනිසුරුවරයා පෙන්වා දුන්නා.\nමෙවැනි ක්‍රියා හරහා අපරාධ විමර්ශන ක්‍රියාදාමය කෙරෙහි ජනතාව තබා තිබෙන විශ්වාසය බිඳ වැටීමකට ලක් වන බව ද විනිසුරු ආදිත්‍ය පටබැඳිගේ ප්‍රකාශකළා.\nමෙහිදී ත්‍රිපුද්ගල විනිසුරු මඩුල්ලේ සභාපති විනිසුරු නාමල් බලල්ලේ ප්‍රකාශ කළේ මෙම නඩුවේ පැමිණිල්ල විසින් ලකුණු කර තිබෙන ලේඛන දෙස පිරික්සීමේදී මෙම නඩුව ගොනු නොකර සිටිය යුතුව තිබූ බව පෙන්වා දුන්නා.\nපැමිණිල්ල විසින් ඇතැම් ලේඛන ඉදිරිපත් කර තිබෙන ආකාරය වැරදි සහගත බවත් ඔහු පැවසුවා.\nඉන් අනතුරුව නියෝජ්‍ය සොලිසිටර් ජෙනරාල් දිලීප පිරිස් විසින් මෙම නඩුවට අදාළව ලකුණු කළ ලේඛන 31 කට අදාළ මුල් ලේඛන සාක්ෂිකාර ප්‍රධාන පොලිස් පරීක්ෂකවරයා මාර්ගයෙන් අධිකරණය හමුවේ ලකුණු කළා.\nඅනතුරුව විත්තිකාර පූජිත් ජයසුන්දර වෙනුවෙන් පෙනී සිටි ජනාධිපති නීතිඥ රොෂාන් දෙහිවල මතු කළ හරස් ප්‍රශ්නවලට පිළිතුරු දුන් සාක්ෂිකාර ප්‍රධාන පොලිස් පරීක්ෂකවරයා රාජ්‍ය බුද්ධි සේවයේ හිටපු ප්‍රධානී නිලන්ත ජයවර්ධන විසින් විත්තිකාර පොලිස්පතිවරයා වෙත යොමු කර තිබූ ලිපි 31 අතරින් ලිපි බහුතරයක් සම්බන්ධයෙන් නිසි ක්‍රියාමාර්ග ගන්නා ලෙස විත්තිකරු විසින් සටහන් යොදා ඇතැයි පිළිගත්තා.\nඑම බුද්ධි වාර්තා සම්බන්ධයෙන් අවශ්‍ය ක්‍රියාමාර්ග ගන්නා ලෙස ත්‍රස්තවාදී විමර්ශන කොට්ඨාශය, අපරාධ පරීක්ෂණ දෙපාර්තමේන්තුව, නැගෙනහිර පළාත භාර ජ්‍යෙෂ්ඨ නියෝජ්‍ය පොලිස්පති වරයා, වයඹ හා සබරගමුව ප්‍රදේශය භාර නියෝජ්‍ය පොලිස්පති වරුන්ට අදාල ලේඛන ව සටහන් යොදා විත්තිකරු විසින් ඒවා යොමු කර තිබූ බව සාක්ෂිකරු පිළිගත්තා.\nපැමිණිල්ල විසින් ලකුණු කළ බුද්ධි වාර්තා අඩංගු ලේඛන අතුරින් වාර්තා 21ක් සම්බන්ධයෙන් අවශ්‍ය ක්‍රියාමාර්ග ගන්නා ලෙස පොලිස්පතිවරයා විසින් සටහන් යොදා තිබූ බවත් අධිකරණය හමුවේ අනාවරණය වුණා.\nඅනතුරුව වැඩිදුර විභාගය හෙට දින තෙක් කල් තැබුණා.",
       "URL": "https://www.hirunews.lk/294465/පූජිතගේ-නඩුවේ-දෝෂ-හේමසිරි-නිදහස්-කරන්නේ-ද-යන්න-තීරණය-පෙබරවාරි-18-වනදා-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1414"
}