{
       "Source": "hirunews",
       "Timestamp": "Saturday, 14 March 2020 - 14:13",
       "Headline": "කෝටි 10කට ආසන්න කේරළ ගංජා තොගයක් උතුරු මුහුදෙන් අල්ලයි",
       "News Content": "නාවික හමුදාව සහ වෙරළාරක්ෂක බලකාය උතුරු මුහුදේ අද අලූයම සිදුකළ ඒකාබද්ධ මෙහෙයුමකදී කේරළ ගංජා කිලෝග්‍රෑම් 485 ක් සමඟ සැකකරුවන් දෙදෙනෙකු අත්අඩංගුවට ගෙන තිබෙනවා.\nඑම කේරළ ගංජා තොගයේ වටිනාකම රුපියල් මිලියන 97ක් පමණ වන බවයි නාවික හමුදාව ප්‍රකාශ කළේ.\nපසුගිය දින 75 තුළ නාවික හමුදාව සිදුකළ මෙහෙයුම්වලදී සිය භාරයට ගනු ලැබූ කේරළ ගංජා ප්‍රමාණය කිලෝග්‍රෑම් 1900 කට අධික බවයි නාවික හමුදා මාධ්‍ය ප්‍රකාශක ලූතිනන් කමාන්ඩර් ඉසුරු සූරියබණ්ඩාර සඳහන් කළේ.\nමේ අතර මැදපෙරදිගට අපනයනය කිරීම සඳහා ප්‍රවාහනය කරමින් තිබූ කසළ තේ කිලෝ 16,200ක් සමඟ සැකකරුවෙකු පොලිස් විශේෂ කාර්ය බලකාය අද පස්වරුවේ අත්අඩංගුවට ගෙන තිබෙනවා.\nඒ, වත්තල - බෝපිටිය ප්‍රදේශයේදියි. කිලෝ 9 බැගින් වූ ඇසුරුම් 1800ක තිබී එම කසළ තේ තොගය සොයාගෙන ඇති බව සඳහන්.\nඅත්අඩංගුවට ගත් සැකකරුගෙන් සිදුකළ ප්‍රශ්න කිරීම්වලදී එම ප්‍රදේශයේම පිහිටි ගබඩාවක තිබී කසළ තේ කිලෝ 3,000ක් සමඟ තවත් පුද්ගලයෙකු අත්අඩංගුවට ගත් බවයි පොලිස් විශේෂ කාර්ය බලකාය වැඩිදුරටත් සඳහන් කළේ.",
       "URL": "https://www.hirunews.lk/236496/කෝටි-10කට-ආසන්න-කේරළ-ගංජා-තොගයක්-උතුරු-මුහුදෙන්-අල්ලයි",
       "Category": "Local News",
       "Parent URL": "https://www.hirunews.lk/local-news.php?pageID=2853"
}