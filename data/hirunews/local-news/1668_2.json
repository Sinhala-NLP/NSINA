{
       "Source": "hirunews",
       "Timestamp": "Sunday, 26 September 2021 - 12:52",
       "Headline": "බස්නාහිර ළමයින් එන්නත්කරණය හෙට සිට පුළුල් වෙයි (වීඩියෝ)",
       "News Content": "අවුරුදු 12ට වැඩි දරුවන් එන්නත් කිරීම බස්නාහිර පළාතේ සියලු‍ම ශික්ෂණ රෝහල්, මහ රෝහල්, දිස්ත්‍රික් රෝහල් සහ මූලික රෝහල් තුළදී හෙට සිට සිදුකෙරෙන බව ළමා රෝග විශේෂඥයින්ගේ විද්වත් සංගමය සඳහන් කළා.\nඒ යටතේ එන්නත් ලබා දීම සිදු කරන්නේ නිදන්ගත රෝගවලන් පෙළන සහ විශේෂ අවශ්‍යතා සහිත දරුවන්ටයි.\nනිදන්ගත රෝගවලන් පෙළන සහ විශේෂ අවශ්‍යතා සහිත වයස අවුරුදු 12ට වැඩි දරුවන්ට ෆයිසර් එන්නත ලබාදීම අදත් කොළඹ රිජ්වේ ආර්යා ළමා රෝහලේදී සහ කුරුණෑගල ශික්ෂණ රෝහලේදී සිදුවනවා.\nකොළඹ රිජ්වේ ආර්යා ළමා රෝහලේදී ළමුන් 150 දෙනෙකුට සහ කුරුණෑගල ශික්ෂණ රෝහලේදී ළමුන් 126කට මේ යටතේ ෆයිසර් එන්නත් ලබා දී තිබුණා.\nකොරෝනා මර්දන එන්නත්කරණ වැඩසටහන යටතේ ගෙවුණු දිනයේදී පළමු සහ දෙවැනි මාත්‍රා වශයෙන් ලබා දුන් එන්නත් මාත්‍රා ගණන 148,306ක්.\nඒ අනුව පුද්ගලයින් 65,431ක් පළමු මාත්‍රාවත්, පුද්ගලයින් 82,875ක් දෙවැනි මාත්‍රාවත් ලබා ගෙන තිබෙනවා.\nවිදෙස් ගතවන්නන් සඳහා ෆයිසර් එන්නත ලබාදීම නාරාහේන්පිට යුද හමුදා රෝහලේදී අද සිදුවනවා.\nශ්‍රී ලංකාවේ පැතිර යන ඩෙල්ටා කොරෝනා අනු ප්‍රභේදය නිල වශයෙන් නම් කර තිබෙනවා.\nශ්‍රී ජයවර්ධනපුර විශ්වවිද්‍යාලයේ ආසාත්මිකතා ප්‍රතිශක්ති විද්‍යා හා සෛල ජෛව විද්‍යා ආයතනය මගින් හඳුනා ගැනුණු 701-එස් කාණ්ඩයේ මෙම අනු ප්‍රභේදය හඳුන්වා ඇත්තේ ඒ.වයි.28 ලෙසින්.\nඩෙල්ටා කොරෝනා ප්‍රභේදයේ විද්‍යාත්මක හැඳින්වීම සමඟ ශ්‍රී ලංකාවේ පැතිර යන ඩෙල්ටා අනු ප්‍රභේදය බී-එක 617 දෙක විසි අට ලෙසින් දැන් හැඳින්වෙනවා.\nසාම්පල පරීක්ෂණ මගින් අනාවරණ වී ඇත්තේ විශේෂයෙන් ශ්‍රී ලංකාව තුළ දැන් 95% කට වැඩි ප්‍රතිශතයක් පැතිර ඇත්තේ ඩෙල්ටා කොරෝනා ප්‍රභේදය බවයි.\nකලින් පැවති කොරෝනා ප්‍රභේදවලට වඩා ඉහළ සම්ප්‍රේෂණ හැකියාවක් සහිතව පරිනාමය වූ ඩෙල්ටා ප්‍රභේදය කොරෝනා වෛරස් ගෝලීය වසංගතයේ ව්‍යාප්තිය සහ ප්‍රවණතාවන් කෙටි කාලයක් තුළ වෙනස් කිරීමට සමත් වුණා.\nචීනයේ වූහාන් නුවරින් හඳුනා ගැනුණු මුල් කොරෝනා ප්‍රභේදයට සාපේක්ෂව 50% කට වැඩි සම්ප්‍රේෂණ හැකියාවක් සහිත ඩෙල්ටා කොරෝනා ප්‍රභේදය ඇල්ෆා ප්‍රභේදයට වඩා 60% කට වැඩි සම්ප්‍රේෂණ හැකියාවක් පෙන්නුම් කරනවා. ඇතැම් විද්‍යාඥයින් එය නව වෛරසයක් ලෙස හැඳින්වීමටද පෙළඹුණා.\nමේ අතර, ඩෙල්ටා කොරෝනා ප්‍රභේදය මගින් දකුණු අප්‍රිකාවේ පසුගිය කාලය තුළ ව්‍යාප්තව පැවති බීටා කොරෝනා ප්‍රභේදය මුළුමනින්ම පාහේ තුරන් කර ඇති බව නව අධ්‍යනයකින් අනාවරණ වී තිබෙනවා.\nඉන්දියාවෙන් මුල්වරට හඳුනා ගැනුණු ඩෙල්ටා කොරෝනා ප්‍රභේදය දකුණු අප්‍රිකාවේ 03 වන කොරෝනා රැල්ලටද හේතු වුණා.\nඊයේ දිනයේ කොවිඩ් ආසාදිතයින් 1,159 දෙනෙකු වාර්තා වීමත් සමග මෙරට සමස්ත ආසාදිතයින් සංඛ්‍යාව දැක්වෙන්නේ 512,531ක් ලෙසින්.\nඑසේම ඊයේ දිනයේදී මෙරටින් කොරෝනා මරණ 79 ක් වාර්තා වුණා.\nඒ අනුව මෙරට කොරෝනා මරණ 12,609 ක් දක්වා ඉහළ ගියා.\nමේ අතර ශ්‍රී ලංකා පොදුජන පෙරමුණේ ගාල්ල දිස්ත්‍රික් පාර්ලිමේන්තු මන්ත්‍රී චන්දිම වීරක්කොඩිට කොරෝනා වෛරසය ආසාදනය වී තිබෙනවා.\nඇති වූ හදිසි රෝගී තත්ත්වයක් හේතුවෙන් ඊයේ කරාපිටිය ශික්ෂණ රෝහලේදී සිදුකළ කොවිඩ් පරීක්ෂාවකදීයි මේ බව තහවුරු වී ඇත්තේ.\nමන්ත්‍රීවරයාව වැඩිදුර ප්‍රතිකාර සඳහා හික්කඩුව ප්‍රදේශයේ නිරෝධායන මධ්‍යස්ථානයක් වෙත යොමුකර තිබෙනවා.\nමේ අතර, කොවිඩ් රෝගීන් නිවෙස්වල රඳවමින් ප්‍රතිකාර කිරීමේ ක්‍රමවේදයේදී ජනතාවට සිදුවන අපහසුතා මග හැරවීම සඳහා ඉදිරියේදී වෙබ් අඩවියක් දියත් කරන බව  නිවෙස්ගත රෝගී සත්කාරක සේවාවේ වෛද්‍ය කණ්ඩායමේ ප්‍රධානී විශේෂඥ වෛද්‍ය මල්කාන්ති ගල්හේන ප්‍රකාශ කළා.\nමේ අතර සෞඛ්‍ය සේවක දීමනා කප්පාදුවට එරෙහිව හෙට දිනයේ පෙරවරු 7.00 සිට පැය 5ක් සේවයෙන් ඉවත් වන බව සෞඛ්‍ය වෘත්තිය සමිති එකමුතුව සඳහන් කළා.",
       "URL": "https://www.hirunews.lk/283275/බස්නාහිර-ළමයින්-එන්නත්කරණය-හෙට-සිට-පුළුල්-වෙයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1668"
}