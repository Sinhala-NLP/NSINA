{
       "Source": "hirunews",
       "Timestamp": "Thursday, 12 April 2018 - 14:17",
       "Headline": "පළාත් 7 කට නව ආණ්ඩුකාරවරුන්",
       "News Content": "පළාත් 7 ක් සඳහා නව ආණ්ඩුකාරවරුන් අද ජනාධිපති මෛත්‍රීපාල සිරිසේන ඉදිරියේ දිවුරුම් දුන්නා.\nඒ අනුව, බස්නාහිර පළාත් ආණ්ඩුකාරවරයා ලෙස මෙතෙක් දකුණු පළාත් ආණ්ඩුකාරවරයා ලෙස කටයුතු කළ හේමකුමාර නානායක්කාර පත් කර තිබෙනවා.\nඋතුර පළාත් ආණ්ඩුකාරවරයා ලෙස කටයුතු කළ රෙජිනෝල්ඩ් කුරේ මධ්‍යම පළාත් ආණ්ඩුකාරවරයා ලෙසයි පත්කර ඇත්තේ.\nමධ්‍යම පළාත් ආණ්ඩුකාරවරිය ලෙස කටයුතු කළ නිලූකා ඒකනායක සබරගමුව පළාතටත්, එම පළාතේ හිටපු ආණ්ඩුකාරවරයා වූ මාර්ෂල් පෙරේරා දකුණු පළාත සඳහාත් පත් කර තිබෙනවා.\nබස්නාහිර පළාත් ආණ්ඩුකාරවරයා ලෙස කටයුතු කළ කේ.සී. ලෝගේෂ්වරන් පත්කර ඇත්තේ වයඹ පළාත් ආණ්ඩුකාරවරයා ලෙසටයි.\nඋතුරුමැද පළාත් ආණ්ඩුකාරවරයා ලෙස මීට පෙර කටයුතු කළ පී.බී. දිසානායක ඌව පළාතට පත් කර ඇති බවයි ජනාධිපති මාධ්‍ය ඒකකය සඳහන් කළේ.\nඌව පළාත් හිටපු ආණ්ඩුකාරවරයා වූ එම්.පී. ජයසිංහ පත්කර ඇත්තේ උතුරුමැද පළාත් ආණ්ඩුකාරවරයා ලෙසයි.\nකෙසේ වෙතත්, නැගෙනහිර පළාත සඳහා නව ආණ්ඩුකාරවරයෙකු පත් කර නොමැති අතර එම ධුරයේ කටයුතු කරන්නේ රෝහිත බෝගොල්ලාගමයි.\nනව පත්කිරීම් අනුව උතුර, පළාතේ ආණ්ඩුකාර ධුරය පුරප්පාඩු වී ඇති අතර, වයඹ ආණ්ඩුකාරවරිය වූ අමරා පියසීලි රත්නායකට ධුරය අහිමි වී තිබෙනවා.",
       "URL": "https://www.hirunews.lk/188247/පළාත්-7-කට-නව-ආණ්ඩුකාරවරුන්",
       "Category": "Local News",
       "Parent URL": "https://www.hirunews.lk/local-news.php?pageID=3993"
}