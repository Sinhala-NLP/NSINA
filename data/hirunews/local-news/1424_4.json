{
       "Source": "hirunews",
       "Timestamp": "Saturday, 15 January 2022 - 7:26",
       "Headline": "9 වැනි පාර්ලිමේන්තුවේ දෙවැනි සැසිය චාම් අයුරින්",
       "News Content": "9 වැනි පාර්ලිමේන්තුවේ දෙවන සැසිවාරය විවෘත කිරිමේ උත්සවය චාම් අයුරින් සංවිධාන කර ඇති බව වේත්‍රධාරි නරේන්ද්‍ර ප්‍රනාන්දු ප්‍රකාශ කළා.\n9 වැනි පාර්ලිමේන්තුවේ මංගල සැසිවාරය විවෘත කිරීමේ උත්සවය මෙන් මෙම අවස්ථාව ද ඉතා චාම්ව සංවිධාන කරන ලෙස, ජනාධිපති ගෝඨාභය රාජපක්ෂගෙන් ලද ඉල්ලීම මත එම කටයුතු චාම් ව සිදු කෙරෙන බවයි වේත්‍රධාරිවරයා සඳහන් කළේ.\nඒ අනුව මෙවර උත්සවයට ආචාර වෙඩි මුර සහ රථ පෙළපාලි ඇතුළත් කෙරෙන්නේ නැහැ.\n9 වැනි පාර්ලිමේන්තුවේ දෙවන සැසිවාරය විවෘත කිරීමේ උත්සවය ලබන 18 වැනි දා පෙරවරු 10ට ජනාධිපති ගෝඨාභය රාජපක්ෂගේ ප්‍රධානත්වයෙන් පැවැත්වීමට නියමිත යි.\nඑදිනට පාර්ලිමේන්තුවට පැමිණෙන මාධ්‍යවේදීන් හා විවිධ සේවා සපයන්නන් සඳහා කොරෝනා පරීක්ෂණය අනිවාර්ය කර තිබෙනවා.\nඑසේම, ආරාධිත අමුත්තන් ඇතුළු පිරිස් එන්නත්කරණ කාඩ්පත රැගෙන පැමිණීම අනිවාර්ය බවයි පාර්ලිමේන්තු වේත්‍රධාරි නරේන්ද්‍ර ප්‍රනාන්දු වැඩිදුරටත් සඳහන් කළේ.",
       "URL": "https://www.hirunews.lk/294048/9-වැනි-පාර්ලිමේන්තුවේ-දෙවැනි-සැසිය-චාම්-අයුරින්",
       "Category": "Local News",
       "Parent URL": "https://www.hirunews.lk/local-news.php?pageID=1424"
}