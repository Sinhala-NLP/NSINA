{
       "Source": "hirunews",
       "Timestamp": "Sunday, 27 September 2020 - 12:45",
       "Headline": "කෘත්‍රිම හිඟයට පිළියම් ලෙස සහල් මෙටි‍්‍රක් ටොන් ලක්ෂයක් ආනයනය කිරීමේ තීරණයක්",
       "News Content": "වෙළඳපොල තුළ ඇතිවිය හැකි කෘත්‍රිම සහල් හිඟයකට පිළියම් ලෙස සහල් මෙටි‍්‍රක් ටොන් ලක්ෂයක් ආනයනය  කිරීමට අමාත්‍ය මණ්ඩල අනුමැතිය හිමිව තිබෙනවා.\nඊට අදාළ කැබිනට් පත්‍රිකාව වෙළඳ අමාත්‍ය බන්දුල ගුණවර්ධන විසින් අමාත්‍ය මණ්ඩලය වෙත ඉදිරිපත් කරනු ලැබුවා.\nසාමාන්‍යයෙන් ශ්‍රී ලංකාවේ ජනතාව වැඩි වශයෙන් භාවිත කරන සහල් වර්ගය නාඩු සහල් වර්ගයි.\nසම්බා මෙන්ම රතු කැකුළු සහල්ද මෙරට ජනතාව වැඩි වශයෙන් පරිභෝජනය කරනු ලබනවා.\nඑමෙන්ම මෙරට මාසික සහල් පරිභෝජනය සහල් මෙටි‍්‍රක් ටොන් ලක්ෂ දෙකක්.\nකෘෂිකර්ම අධ්‍යක්ෂ ජනරාල්වරයාගේ දත්තවලට අනුව එම සහල් මෙටි‍්‍රක් ටොන් ලක්ෂ දෙක නිපදවීම සඳහා  අවශ්‍ය වන වී තොගවලින්  සියයට 95ක්ම මේ වනවිටත් රජයේ සහ පෞද්ගලික වී ගබඩා වෙත ලැබී තිබිය යුතුයි.\nකෘෂිකර්ම දෙපාර්තමේන්තුව එම ගණනය කිරීම සිදුකරනු ලබන්නේ වගා කරන වී වර්ගය, බිම් ප්‍රමාණය, සපයනු ලබන පොහොර ප්‍රමාණය ආදිය සැළකිල්ලට ගනිමින්.\nකෙසේ වෙතත් පසුගියදා මෙරට මහා පරිමාණ වී මෝල් හිමියන් ඇතුලූ සියලූ වී මෝල් හිමියන් කැඳවා සිදුකළ සාකච්ඡාවකදී ඔවුන් ප්‍රකාශ කර ඇත්තේ කෘෂිකර්ම අධ්‍යක්‍ෂ ජනරාල්වරයා කුමක් සඳහන් කළද තම ගබඩා සතුව එම සංඛ්‍යාලේඛනවලට සමාන වී තොග නොපවතින බවයි.\nවෙළඳ අමාත්‍යාංශය පවසන්නේ මෙම ප්‍රකාශ ඉදිරි මාසවලදී වෙළඳපොලේ කෘත්‍රිම සහල් හිගයක් පෙන්වමින් මිල වැඩි කිරීමේ උත්සාහයක් යැයි අනුමාණ කළ හැකි බවයි.\nසාමාන්‍යයෙන් සෑම වර්ෂයකදීම ඔක්තෝම්බර්, නොවැම්බර් සහ දෙසැම්බර් මාසවල මෙරට සහල් වෙළඳපොලේ හිඟයක් ඇති කිරීමට ඇතැම් ව්‍යාපාරිකයන් උත්සාහ කිරීම සුලබ කරුණක්.\nමෙවරද එවැනි තත්ත්වයක් ඇති කිරීමට ඉඩ නොතබා කෘත්‍රිම හිඟයක් ඇති කිරීමට උත්සාහ දැරුවොත් එය පාලනය කිරීම සඳහා මෙලෙස සහල් මෙටි‍්‍රක් ටොන් ලක්ෂයක් ආනයනය කිරීමට තීරණය කළ බවයි වෙළඳ අමාත්‍යාංශයේ ලේකම් භද්‍රානි ජයවර්ධන හිරු ප්‍රවෘත්ති අංශය කළ විමසීමකදී සඳහන් කළේ.",
       "URL": "https://www.hirunews.lk/251213/කෘත්‍රිම-හිඟයට-පිළියම්-ලෙස-සහල්-මෙටි‍්‍රක්-ටොන්-ලක්ෂයක්-ආනයනය-කිරීමේ-තීරණයක්",
       "Category": "Local News",
       "Parent URL": "https://www.hirunews.lk/local-news.php?pageID=2427"
}