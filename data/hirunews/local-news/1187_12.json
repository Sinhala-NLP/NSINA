{
       "Source": "hirunews",
       "Timestamp": "Friday, 06 May 2022 - 19:05",
       "Headline": "මන්නාරම් ද්‍රෝණියේ ඉන්ධන සහ ගෑස් ගවේෂණයට විධිමත් වැඩපිළිවෙලක් සකස් නොකිරීම ගැන කෝපා කමිටුවේ අවධානය",
       "News Content": "මන්නාරම් ද්‍රෝණියේ පවතින ඉන්ධන සහ ස්වභාවික ගෑස් ගවේෂණ කර ලබාගැනීමට විධිමත් වැඩපිළිවෙලක් සකස් නොකිරීම පිළිබඳ කෝපා (COPA) කමිටුවේ අවධානය යොමු වී තිබෙනවා.\nමේ පිළිබඳ සාකච්ඡා කෙරුණේ බලශක්ති අමාත්‍යාංශයේ 2018, 2019 සහ 2020 වර්ෂවල විගණකාධිපති වාර්තා සහ වර්තමාන කාර්යසාධනය පිළිබඳව පරීක්ෂාකිරීමට රජයේ ගිණුම් පිළිබඳ කාරක සභාව පාර්ලිමේන්තු මන්ත්‍රී ලසන්ත අලගියවන්නගේ ප්‍රධානත්වයෙන් ඊයේ (05) පාර්ලිමේන්තුවේදී රැස් වූ අවස්ථාවේදීයි.\nමෙම කාරක සභාවේ සභාපතිවරයා ලෙස කටයුතු කරන්නේ පාර්ලිමේන්තු මන්ත්‍රී (මහාචාර්ය) තිස්ස විතාරණ මහතායි.\n2016 වර්ෂයේදී පැවති රජයේ ගිණුම් පිළිබඳ කාරක සභාවේදී සොයාගෙන ඇති දත්ත අනුව මන්නාරම් ද්‍රෝණියේ ඉන්ධන බැරල් බිලියන 5ක් පමණ සහ ස්වභාවික ගෑස් ඝන අඩි ට්‍රිලියන 5ක් පමණ පවතින බවත් එය වසර 60 පමණ අවශ්‍යතාවයන් සපුරාලීමට ප්‍රමාණවත් බවත් එදින පැමිණ සිටි ප්‍රධාන ගණන් දීමේ නිලධාරියා සඳහන්කොට තිබුණා.\nඑසේම එය රටේ විදුලිබල සැපයුම කිලෝවොට් 1130 දක්වා වැඩිකිරීමට යොදාගත හැකි බවත් ස්වභාවික වායු නිපදවීම තුළින් වසර 25ක් තුළ රටට විවිධ අංශ වලින් ඩොලර් බිලියන 200 ක පමණ වාසියක් සැලසෙන බවත් හෙතෙම වැඩිදුරටත් ප්‍රකාශ කර තිබුණා.\nනමුත් මෙම බිම් කොටසේ ගවේෂණ කටයුතු සිදු කිරීම හෝ හදුනාගත් නිධි දෙකෙහි වායු වාණිජමය වශයෙන් නිපදවීම මගින් රටට විවිධ අංශ වලින් ලබාගතහැකිව තිබූ අදායම ලබාගැනීමට විධිමත් වැඩපිළිවෙලක් සකස් නොකිරීම පිළිබඳව මෙහිදී කෝපා කමිටුව විසින් පැමිණ සිටි නිලධාරීන්ගෙන් ප්‍රශ්න කරනු ලැබුවා.\nමෙහිදී පැමිණ සිටි නිලධාරීන් සඳහන් කළේ මේ සඳහා විශ්වාසනීය ආයෝජකයෙක් සොයාගැනීමට අපහසු වී ඇති අතර මේ සම්බන්ධයෙන් කටයුතු කිරීමට ශ්‍රී ලංකා ඛණිජ තෙල් සංවර්ධන අධිකාරියේ සේවක සංඛ්‍යාවද ප්‍රමාණවත් නොවන බවයි.\nඑසේම සපුගස්කන්ද තෙල් පිරිපහදුව නවීකරණය හා පුළුල් කිරීම හා නව පිරිපහදුවක් ඉදිකිරීම පිළිබඳවද මෙහිදී සාකච්ඡා වී තිබෙනවා.\nමෙහිදී පැමිණ සිටි නිලධාරීන් පැවසුවේ සපුගස්කන්ද භූමියේම නව තෙල් පිරිපහදුවක් සකස් කිරීම පිළිබඳ ශක්‍යතා අධ්‍යයනයක් සිදු කොට ඇති බවයි.\nමේ අනුව මේ සම්බන්ධයෙන් වාර්තාවක් ලබාදෙන ලෙස කෝපා කමිටුව නිර්දේශ කර තිබෙනවා.\nතව ද කාර්යමණ්ඩලයේ පුරප්පාඩු පිළිබඳව සාකච්ඡා කිරීම සහ මෙරට දෛනික තෙල් අවශ්‍යතාව පිළිබඳවද මෙහිදී සාකච්ඡා වුණා.\nමෙම කාරක සභාව සඳහා රාජ්‍ය අමාත්‍ය බී.වයි.ජී. රත්නසේකර සහ පාර්ලිමේන්තු මන්ත්‍රීවරුන් වන දුමින්ද දිසානායක, තිස්ස අත්තනායක, අශෝක් අබේසිංහ, සුදර්ශනී ප්‍රනාන්දුපුල්ලේ සහ කාදර් මස්තාන් සහභාගී වී තිබෙනවා.",
       "URL": "https://www.hirunews.lk/303680/මන්නාරම්-ද්‍රෝණියේ-ඉන්ධන-සහ-ගෑස්-ගවේෂණයට-විධිමත්-වැඩපිළිවෙලක්-සකස්-නොකිරීම-ගැන-කෝපා-කමිටුවේ-අවධානය",
       "Category": "Local News",
       "Parent URL": "https://www.hirunews.lk/local-news.php?pageID=1187"
}