{
       "Source": "hirunews",
       "Timestamp": "Friday, 03 March 2023 - 10:26",
       "Headline": "﻿නාකොටික් නිලධාරීන්ගේ ලක්ෂ 35ක් පැහැරගැනීමට පැමිණි කල්ලියක් මෙල්ල කෙරෙයි",
       "News Content": "පොලිස් මත්ද්‍රව්‍ය කාර්යාංශයේ නිලධාරීන් සතුව තිබූ රුපියල් ලක්ෂ 35කට ආසන්න මුදලක් කිඳෙල්පිටිය - බදුවිල පාරේදී කොල්ලකෑමට තැත් කළ සිව්දෙනෙකුගෙන් යුත් කල්ලියක් අහසට වෙඩි තබා මෙල්ල කළ බව පොලිසිය පවසනවා.\nකෙසේ වෙතත් එහිදී සැකකරුවන් තුන්දෙනෙකු පලාගොස් ඇති අතර, එක් අයෙකු අත්අඩංගුවට ගෙන ඇති බව සඳහන්.\nපොලිස් මත්ද්‍රව්‍යනාශක කාර්යාංශයේ නිලධාරීන් ලක්ෂ 35ක් අතැතිව කිදෙල්පිටිය ප්‍රදේශයට ගොස් ඇත්තේ අයිස් මත්ද්‍රව්‍ය වැටලීමක් සඳහායි.\nලද බුද්ධි තොරතුරකට අනුව මත්ද්‍රව්‍ය ගැනුම්කරුවන් ලෙස පෙනී සිටිමින් ඔවුන් එම වැටලීමට එක්ව තිබෙනවා.\nඑහිදී යතුරුපැදිවලින් පැමිණි සිව්දෙනෙකු පොලිස් නිලධාරීන්ගේ වෑන් රථය හරස් කර ඔවුන් සතුව තිබූ මුදල් කොල්ලකෑමට තැත් කර ඇති බව සඳහන්.\nඑහි දී එක් පොලිස් නිලධාරියෙකු අහසට වෙඩි තබා තත්වය පාලනය කර ඇති අතර, සැකකරුවන් තුන්දෙනෙකු ඔවුන් පැමිණි යතුරුපැදිවලින් පලාගොස් ඇති බව පොලිසිය කියා සිටියා.\nඅත්අඩංගුවට ගත් සැකකරු බණ්ඩාරගම - වැල්මිල්ල ප්‍රදේශයේ පදිංචි 38 හැවිරිදි අයෙක්.",
       "URL": "https://www.hirunews.lk/328857/﻿නාකොටික්-නිලධාරීන්ගේ-ලක්ෂ-35ක්-පැහැරගැනීමට-පැමිණි-කල්ලියක්-මෙල්ල-කෙරෙයි",
       "Category": "Local News",
       "Parent URL": "https://www.hirunews.lk/local-news.php?pageID=501"
}