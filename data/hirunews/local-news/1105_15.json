{
       "Source": "hirunews",
       "Timestamp": "Friday, 10 June 2022 - 14:09",
       "Headline": "මැයි 9 වින්දිතයෝ පොලිස් මූලස්ථානයට",
       "News Content": "මැයි 9 වැනි දා පොලිසිය බලා සිටියදී ම කොළඹ 'ගෝඨාගෝගම' සාමකාමී විරෝධතාකරුවන්ට පහර දීමක් සිදු වුණා.\nඉන් මාසයක් ඇවෑමෙන්, බ්‍රහස්පතින්දා (9) කඳුළු ගෑස් හා ජල ප්‍රහාර නො තකා, වින්දිතයන් යුක්තිය ඉල්ලා පොලිස් මූලස්ථානය කරා ගමන් කළා.\n9 වැනි දා සිද්ධිය පිළිබඳ මේ වන විට විමර්ශන රැසක් ක්‍රියාත්මක වන අතර, කිහිප දෙනෙකු ම අත් අඩංගුවට ගෙන තිබෙනවා.\nකෙසේ වෙතත් එම විමර්ශන තුළ වින්දිතයාගේ පාර්ශවය කෙරෙහි වැඩි නීතිමය බලපෑමක් ඇති වන බව යි මෙම සිද්ධිය විශ්ලේෂණය කර බොහෝ පිරිස් හඳුන්වන්නේ.\nවිශේෂයෙන් සිද්ධිය සිදු වී දින ගණනාවක් ම යන තුරු ගාලුමුවදොරට පහර දුන් කිසිවකුත් අත් අඩංගුවට ගැනීමට පොලිසිය සමත් වුණේ නෑ.\nපසු ව එම ක්‍රියාවලිය කෙරෙහි විවිධ බලපෑම් කණ්ඩායම්වල බරපතළ විරෝධයක් සමාජය තුළ ඇති වුණා.\nපසු ව 9 වැනි දා සිද්ධියට අදාළ ව පාර්ලිමේන්තු මන්ත්‍රී මිලාන් ජයතිලක හා සනත් නිශාන්ත යන මන්ත්‍රීවරුන් රක්ෂිත බන්ධනාගාරගත කෙරුණා.\nමිලාන් ජයතිලක පසු ව ඇප ලබා නිදහස් වූ නමුත් සනත් නිශාන්ත තවමත් සිටින්නේ, රක්ෂිත බන්ධනාගාරය තුළ යි.\nමීට අමතර ව මහින්ද කහඳගම ද අත් අඩංගුවට ගැනුණු අතර, පවිත්‍රා වන්නිආරච්චිගෙන් පොලිසිය ප්‍රකාශයක් සටහන් කරගත්තා.\nනමුත් 9 වැනි දා සිද්ධියට සමාජය වෙතින් බරපතළ ම චෝදනා එල්ල වුණේ, හිටපු අග්‍රාමාත්‍ය මහින්ද රාජපක්ෂට හා ජොන්ස්ටන් ප්‍රනාන්දුට යි.\nඒ අනුව, පාර්ලිමේන්තු මන්ත්‍රී ජොන්ස්ටන් ප්‍රනාන්දු ඊයේ (09) කොළඹ දිසා අධිකරණයට භාර වූ නමුත් ශරීර ඇප දෙකක් ලබා පෙරළා නිවස බලා ගියා.\nඑසේ ම අපරාධ විමර්ශන ඒකකය ප්‍රකාශයක් සටහන් කරගත්තේ, හිටපු අමාත්‍ය මහින්ද රාජපක්ෂගෙන්.\nකෙසේ වෙතත් 9 වැනි දා සිද්ධියට අදාළ ව මන්ත්‍රී මන්දිරවලට පහර දීම පිළිබඳ පුද්ගලයන් 1500ක් පමණ මේ වන විට අත් අඩංගුවට ගෙන තිබෙනවා.",
       "URL": "https://www.hirunews.lk/306740/මැයි-9-වින්දිතයෝ-පොලිස්-මූලස්ථානයට",
       "Category": "Local News",
       "Parent URL": "https://www.hirunews.lk/local-news.php?pageID=1105"
}