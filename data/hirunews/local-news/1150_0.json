{
       "Source": "hirunews",
       "Timestamp": "Monday, 23 May 2022 - 9:56",
       "Headline": "ජොන්ස්ටන් සී.අයි.ඩී.යට අනුර, පොලිස්පති හමුවට",
       "News Content": "අරලියගහ මන්දිරය ඉදිරිපිට සහ ගාලු මුවදොරදී ඉකුත් 9 වනදා ඇති වූ ගැටුම සම්බන්ධයෙන් ප්‍රකාශ ගැනීම සඳහා හිටපු අමාත්‍ය ජොන්ස්ටන් ප්‍රනාන්දු අද (23) අපරාධ පරීක්ෂණ දෙපාර්තමේන්තුව හමුවට කැඳවා තිබෙනවා.\nඑමෙන්ම ගාලු මුවදොර අරගලකරුවන්ට පහරදීමට පැමිණි පොදුජන පෙරමුණේ ආධාරකරුවන්ට බාධා නොකරන ලෙසට සහ කඳුළු ගෑස් ප්‍රහාර එල්ල නොකරන ලෙසට උපදෙස් දුන් බව කියන සිද්ධිය සම්බන්ධයෙන් මහජන ආරක්ෂක අමාත්‍යාංශයේ ලේකම් විශ්‍රාමික මේජර් ජෙනරාල් ජගත් අල්විස්ගෙන් ඉදිරියේදී ප්‍රකාශයක් ගැනිමට නියමිත බවයි වාර්තාවන්නේ.\nමෙම ගැටුම සම්බන්ධයෙන් දැනටමත් අපරාධ පරීක්ෂණ දෙපාර්තමේන්තුව පාර්ලිමේන්තු මන්ත්‍රීවරුන් වන නාමල් රාජපක්ෂ, පවිත්‍රා වන්නිආරච්චි, රෝහිත අබේගුණවර්ධන, සී.බී. රත්නායක, ඉන්දික අනුරුද්ධ සහ සංජීව එදිරිමාන්න මෙන්ම සබරගමු පළාත් සභාවේ හිටපු සභාපති කංචන ජයරත්නගෙන් ප්‍රකාශ ලබාගත්තා.\nඊට අමතරව පොලිස්පති සී.ඩී.වික්‍රමරත්න, විශේෂ කාර්ය බලකායේ අණදෙන නිලධාරි නියෝජ්‍ය පොලිස්පති වරුණ ජයසුන්දර, බස්නාහිර පළාත භාර ජ්‍යෙෂ්ඨ නියෝජ්‍ය පොලිස්පති දේශබන්දු තෙන්නකෝන් සහ පොලිස් විශේෂ කාර්යාංශය භාර නියෝජ්‍ය පොලිස්පති ඒ.සී.ධනපාලගෙන් අපරාධ පරීක්ෂණ දෙපාර්තමේන්තුව ප්‍රශ්න කරනු ලැබුවා.\nමේ අතර රට පුරා පසුගිය දිනවල ඇතිවූ ප්‍රචණ්ඩ ක්‍රියා සම්බන්ධයෙන් පොලිස්පති සී.ඩී. වික්‍රමරත්න හමු වී අද සාකච්ඡා කිරීමට බලාපොරොත්තු වන බව ජනතා විමුක්ති පෙරමුණේ නායක පාර්ලිමේන්තු මන්ත්‍රී අනුර කුමාර දිසානායක ප්‍රකාශ කළා.",
       "URL": "https://www.hirunews.lk/305055/ජොන්ස්ටන්-සී-අයි-ඩී-යට-අනුර-පොලිස්පති-හමුවට",
       "Category": "Local News",
       "Parent URL": "https://www.hirunews.lk/local-news.php?pageID=1150"
}