{
       "Source": "hirunews",
       "Timestamp": "Monday, 04 April 2022 - 20:15",
       "Headline": "ජනපතිගේ යෝජනාව විපක්ෂය ප්‍රතික්ෂේප කරයි",
       "News Content": "උද්ගතව ඇති අර්බුදයට විසඳුම් සෙවීමට අමාත්‍ය ධුර භාරගෙන එක්වන ලෙස සියලු දේශපාලන පක්ෂවලට ජනාධිපති ගෝඨාභය රාජපක්ෂ කළ ආරාධනාව සමගි ජන බලවේගය, දෙමළ ජාතික සන්ධානය, එක්සත් ජාතික පක්ෂය සහ ජනතා විමුක්ති පෙරමුණ ප්‍රතික්ෂේප කරනවා.\nආණ්ඩුවේ හවුල්කාර පක්ෂ 11හේ එකමුතුව ප්‍රකාශ කළේ අමාත්‍ය ධුර වෙනස් කිරීමෙන් පවතින අර්බුදයට විසදුම් නොලැබෙන බවයි.\nඒ අනුව සියළු ප්‍රගතිශීලී පක්ෂ ඒකරාශී වූ සර්ව පාක්ෂික අන්තර්කාලීන ආණ්ඩුවක් නිර්මාණය කළ යුතු බව කොළඹ අද පැවැත් වූ මාධ්‍ය හමුවකට එක්වෙමින් හිටපු අමාත්‍යවරුන් වන උදය ගම්මන්පිළ සහ විමල් වීරවංශ කියා සිටියා.\nකෙසේ වෙතත්, අමාත්‍යවරුන් පත් කිරීම නොව මහ මැතිවරණයක් පැවැත්වීම ගැටළුවට විසදුම බව සමගි ජන බලවේගයේ ජාතික සංවිධායක පාර්ලිමේන්තු මන්ත්‍රී තිස්ස අත්තනායක සදහන් කළා.\nජනාධිපතිවරයාගේ ආරාධනාව දෙමළ ජාතික සන්ධානය ද ප්‍රතික්ෂේප කරන බවයි එහි මාධ්‍ය ප්‍රකාශක පාර්ලිමේන්තු මන්ත්‍රී එම්.ඒ. සුමන්දිරන් සදහන් කළේ.\nජනාධිපතිවරයාගේ ආරාධනාව පිළිබදව අද පැවති මාධ්‍ය හමුවකදී අදහස් පළ කළා.\nජනතා විමුක්ති පෙරමුණේ නායක අනුර කුමාර දිසානායක එහි දී කියා සිටියේ තමන් ජනාධිපතිවරයාගේ ආරාධනය සම්පූර්ණයෙන්ම ප්‍රතික්ෂේප කරන බවයි.",
       "URL": "https://www.hirunews.lk/301197/ජනපතිගේ-යෝජනාව-විපක්ෂය-ප්‍රතික්ෂේප-කරයි",
       "Category": "Local News",
       "Parent URL": "https://www.hirunews.lk/local-news.php?pageID=1250"
}