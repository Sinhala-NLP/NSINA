{
       "Source": "hirunews",
       "Timestamp": "Thursday, 20 May 2021 - 13:37",
       "Headline": "වැලිගම අනතුර ගැන පොලිසියෙන් පිළිතුරක් (වීඩියෝ)",
       "News Content": "මාතර - වැලිගම - මිදිගම ප්‍රදේශයේ පුද්ගලයෙක් නිවසේ නිරෝධානය වී සිටින තම බිරිඳ හා දරුවන් වෙත රාත්‍රි ආහාර රැගෙන ඒම සඳහා නගරයට ගොස් සිටි අතරවාරයේ බස් රථයකට යටවී ජිවිතක්ෂයට පත්ව තිබෙනවා.\nඔහු කිසියම් පිරිසකගේ පහරදීමකට ලක්ව මහ මග වැටී සිටියදී මෙම අනතුර සිදු වී ඇති බවයි වාර්තා වන්නේ.\nමෙම අනතුරට ලක් වූ පුද්ගලයාගේ දියණියක් කොග්ගල ඇගලුම් කර්මාන්ත ආයතනයේ සේවයේ නියුතු අතර ඇය කොවිඩි ආසාදිත වීම හේතුවෙන් එම පවුලේ මව හා තවත් දරුවන් දෙදෙනෙක් නිවසේ නිරෝධානයට ලක්කර තිබුණා.\nනමුත් දින කිහිපයක් තිස්සේ නිවසේ අත්‍යවශ්‍ය භාණ්ඩ කිසිවක් නොමැති වීම හේතුවෙන් දරුවන් හා බිරිඳට රාත්‍රි ආහාරය රැගෙන ඒම සඳහා මෙම පුද්ගලයා වැලිගම නගරයට පැමිණ තිබුණේ පසුගිය 17 වැනිදා රාත්‍රීයේයි.\nඑහිදි කිසියම් පිරිසක් මොහුට පහරදී ඇති බවයි වාර්තා වන්නේ.\nඔහුගේ බිරිඳ හා දරුවන් පවසන්නේ ඔහුට වැලිගම පොලිසිය විසින් පහර දී ප්‍රධාන මාර්ගයට ගෙනවිත් දමා තිබියදි බස් රථයකට යටවී ජීවිතක්ෂයට පත්ව ඇති බවයි.\nකෙසේ වෙතත් අප කළ විමසීමකදී පොලිසිය සඳහන් කලේ මෙය පෞද්ගලික ආරාවුලක් මත සිදුවුවක් බවයි.",
       "URL": "https://www.hirunews.lk/271930/වැලිගම-අනතුර-ගැන-පොලිසියෙන්-පිළිතුරක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1941"
}