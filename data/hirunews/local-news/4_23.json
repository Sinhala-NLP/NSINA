{
       "Source": "hirunews",
       "Timestamp": "Wednesday, 27 September 2023 - 9:26",
       "Headline": "2024 අය-වැය නොවැ. 13 දා මැතිසබයට",
       "News Content": "2024 අය-වැය සඳහා වන විසර්ජන පනත් කෙටුම්පත ඔක්තෝබර් දෙවැනි සතියේ පාර්ලිමේන්තුවට ඉදිරිපත් කරන බව මුදල් රාජ්‍ය අමාත්‍ය, ආචාර්ය රංජිත් සියඹලාපිටිය ඊයේ (26) පැවසුවා.\nඅය – වැය දෙවැනි වර කියවීම නොවැම්බර් මස 13 වන දා මුදල් අමාත්‍යවරයා ලෙස ජනාධිපති රනිල් වික්‍රමසිංහ විසින් සිදු කිරීමට නියමිතයි.\nඅය – වැය දෙවැනි වර කියවීමේ විවාදය නොවැම්බර් 14 සිට 21 දක්වා පැවැත්වෙන අතර 21 වන දා පස්වරුවේ දෙවැනි වර කියවීමේ ඡන්ද විමසීම පැවැත්වීමට නියමිත බව මුදල් රාජ්‍ය ඇමැති ප්‍රකාශ කර සිටියා.\nඑමෙන්ම, කාරක සභා අවස්ථා විවාදය නොවැම්බර් 22 සිට දෙසැම්බර් මස 13 දක්වා පැවැත්වෙන බවත් තුන් වැනි වර ඡන්ද විමසීම එදිනම සිදු කරන බවත් රාජ්‍ය ඇමැතිවරයා සඳහන් කළා.\nඅය – වැය සම්මත කර ගැනීමෙන් අනතුරුව ඊට කථානායක අනුමැතිය ඇතිව දෙසැම්බර් 27 වන විට නීතියක් බවට පත් කිරීමට නියමිත අතර දෙසැම්බර් 31 වැනිදායින් පසු රජයේ වියදම් සඳහා මුදල් වෙන් කිරීම සිදු වන්නේ නව අය – වැය මඟින්.\n2024 සඳහා වන විසර්ජන පනත් කෙටුම්පත පාර්ලිමේන්තුවට ඉදිරිපත් කිරීමට කැබිනට් මණ්ඩලයේ අනුමැතිය ද පළ වී තිබෙනවා.\nඅදාළ විසර්ජන පනත් කෙටුම්පත සකස් කිරීමට පසුගිය ජුලි මාසයේදී පැවැති අමාත්‍ය මණ්ඩල රැස්වීමේදී අනුමැතිය ලැබී තිබුණ අතර ඒ අනුව නීති කෙටුම්පත් සම්පාදක විසින් 2024 වර්ෂය සඳහා වූ විසර්ජන පනත් කෙටුම්පත සකස් කර ඇති බවයි රාජ්‍ය ඇමැතිවරයා කියා සිටියේ.\nඒ සඳහා නීතිපතිවරයාගේ නිෂ්කාශනය හිමි වී ඇති අතර එකී පනත් කෙටුම්පත රජයේ ගැසට් පත්‍රයේ පළ කිරීමටත් අනතුරුව අනුමැතිය සඳහා පාර්ලිමේන්තුවට ඉදිරිපත් කිරීමට මුදල් ස්ථායීකරණ හා ජාතික ප්‍රතිපත්ති ඇමැතිවරයා ලෙස ජනාධිපති රනිල් වික්‍රමසිංහ ඉදිරිපත් කළ යෝජනාවට කැබිනට් අනුමැතිය හිමි වුණා.\nමෙවර අය – වැයෙන් සෞඛ්‍ය, අධ්‍යාපනය සහ සුබසාධන වියදම් කෙරෙහි රජයේ වැඩි අවධානයක් යොමුව ඇතැයි ද පැවසූ මුදල් රාජ්‍ය ඇමැති රංජිත් සියඹලාපිටිය, මෙම වසරේදී රුපියල් බිලියන 65ක් පමණ වූ සුබසාධන විදයම රුපියල් බිලියන 185ක් පමණ දක්වා ඉහළ ගොස් ඇති බව ද කියා සිටියා.",
       "URL": "https://www.hirunews.lk/349521/2024-අය-වැය-නොවැ-13-දා-මැතිසබයට",
       "Category": "Local News",
       "Parent URL": "https://www.hirunews.lk/local-news.php?pageID=4"
}