{
       "Source": "hirunews",
       "Timestamp": "Monday, 03 April 2023 - 7:28",
       "Headline": "අලුත්ගමින් ඇල්ලූ චීන කල්ලිය හය දක්වා රිමාන්ඩ් (වීඩියෝ)",
       "News Content": "අන්තර්ජාලය ඔස්සේ, රුපියල් කෝටි 30ක පමණ මූල්‍ය වංචාවක් සිදු කළ බවට සැකපිට අත්අඩංගුවට ගත් චීන ජාතිකයන් 39 දෙනා මේ මස 6 වනදා දක්වා රක්ෂිත බන්ධනාගාරගත කර තිබෙනවා.\nඒ ඊයේ (02) ඔවුන් කළුතර මහේස්ත්‍රාත් වෙත ඉදිරිපත් කිරීමෙන් අනතුරුවයි.\nචීන තානාපති කාර්යාලය හරහා ලැබුණු පැමිණිල්ලකට අනුව අලුත්ගම - කළුවාමෝදර ප්‍රදේශයේ සංචාරක නිකේතනයක රැදී සිටිය දී මොවුන් අත්අඩංගුවට ගනු ලැබුවේ පෙරේදා දිනයේයි.\nපසුගිය පෙබරවාරි මාසයේ දී සංචාරක වීසා මත මෙරටට පැමිණ ඇති අදාළ චීන ජාතිකයන් 39 දෙනා අතර කාන්තාවන් 5 දෙනෙකු සහ වයස අවුරුදු 6ක කුඩා පිරිමි දරුවෙකුද සිටිනවා.\nමොවුන් අන්තර්ජාලය ඔස්සේ විවිධ රටවල ජීවත් වන පුද්ගලයන්ගේ බැංකු ගිණුම්වලින් වංචනිකව රුපියල් කෝටි 30ක පමණ මුදලක් වංචා කර ඇති බවට සැක මතුව තිබෙනවා.\nපෙරේදා මෙම චීන ජාතිකයන් අත්අඩංගුවට ගන්නා අවස්ථාවේ දී ඔවුන් සතුව තිබී ලැප්ටොප් පරිගණක 34ක්, මිල අධික ජංගම දුරකතන 120ක් මෙන්ම විදේශ මුදල් ඇතුළු මුදල් තොගයක් ද සොයා ගැනුනා.",
       "URL": "https://www.hirunews.lk/331576/අලුත්ගමින්-ඇල්ලූ-චීන-කල්ලිය-හය-දක්වා-රිමාන්ඩ්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=438"
}