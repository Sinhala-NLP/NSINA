{
       "Source": "hirunews",
       "Timestamp": "Monday, 29 August 2016 - 16:23",
       "Headline": "අධිකරණ නියෝගයක් මත ඕමන්තේ සිදුකළ කැණීමකින් තවත් අවි හමුවේ",
       "News Content": "වව්නියාව මහේස්ත්‍රාත් අධිකරණයෙන් ලබා ගත් නියෝගයක් මත  ඕමන්ත - පාලමෝට්ටෙයි ප්‍රදේශයේ ඉඩමක සිදුකරන ලද කැණීම්වලදී එල්.ටී.ටී.ඊ. සංවිධානයට අයත් තවත් ආයුධ කිහිපයක් ඊයේ සොයා ගත්තා.\nඕමන්ත - පාලමෝට්ටෙයි ප්‍රදේශයේ නැවත පදිංචි වූ වැසියෙකු සිය ඉඩම එළි පෙහෙලි කරමින් සිටියදී පසුගිය 25 වන දා අවි තොගයක් හමුවී තිබෙනවා.\nඑහි වැඩිදුර පරීක්ෂණ කටයුතු සදහා වව්නියාව වැඩබලන මහේස්ත්‍රාත් ලෙනින් කුමාර්ගේ නියෝගයකට අනුව අදාළ ඉඩම පස් කපන යන්ත්‍ර දෙකක් යොදා කැණීම් ආරම්භ කරනු ලැබුවා.\nඒ අනුව ඊයේ දිනයේදී එල්.එම්.ජී. සහ එම්.පී.එම්.ජී. වර්ගයේ අවි 7ක කොටස් හමුවී ඇති අතර, ඒවා යුද සමයේදී එල්.ටී.ටී.ඊ. සංවිධානය විසින් මෙහි දමා පළා යන්නට ඇතැයි සැක කෙරෙනවා.\nඕමන්ත පොලීසියේ අධීක්ෂණය මත සිදුකෙරෙන මෙම කැණීම් සඳහා පොලිස් විශේෂ කාර්ය බලකාය, යුද හමුදාවේ සහ පුරාවිද්‍යා දෙපාර්තමේන්තුවේ නිලධාරීන් පිරිසක් ද එක්ව සිටි බව සදහන්.",
       "URL": "https://www.hirunews.lk/141757/අධිකරණ-නියෝගයක්-මත-ඕමන්තේ-සිදුකළ-කැණීමකින්-තවත්-අවි-හමුවේ",
       "Category": "Local News",
       "Parent URL": "https://www.hirunews.lk/local-news.php?pageID=4902"
}