{
       "Source": "hirunews",
       "Timestamp": "Saturday, 25 July 2020 - 12:49",
       "Headline": "කොරෝනා රෝගීන් ප්‍රතිකාර ලබන රෝහල්වල, ආරක්ෂාව තර කෙරේ (වීඩියෝ)",
       "News Content": "කොරෝනා ආසාදිතයින් ප්‍රතිකාර ලබන රෝහල්වල ආරක්ෂාව තර කිරීමට යුද හමුදාව සහ පොලීසිය එක්ව විශේෂ වැඩපිළිවෙලක් ආරම්භ කර තිබෙනවා.\nපොලිස් මාධ්‍ය ප්‍රකාශක, ජ්‍යෙෂ්ඨ පොලිස් අධිකාරී ජාලිය සේනාරත්න හිරු ප්‍රවෘත්ති අංශයට කියා සිටියේ කොරෝනා ආසාදිතව අයි.ඞී.එච්. රෝහලේ ප්‍රතිකාර ලැබූ පුද්ගලයෙකු ඊයේ ඉන් පළා යාමේ සිද්ධියත් සමඟ මෙම පියවර ගෙන ඇති බවයි.\nමුල්ලේරියාව අයි.ඞී.එච්. රෝහලේ ප්‍රතිකාර ලබමින් සිට ඊයේ අලූයම පළා ගිය එම කොරෝනා ආසාදිතයා කොළඹ ජාතික රෝහලේ බාහිර රෝගී ප්‍රතිකාර අංශය ඉදිරිපිට දී යුද හමුදා බුද්ධි අංශ භාරයට ගෙන තිබුණා.\nපසුව අදාළ පුද්ගලයා යළි අයි.ඞී.එච්. රෝහල වෙත  රැගෙන යාමට ද සෞඛ්‍ය අංශ කටයුතු කළා. මොහු හඳුනා ගැනීමට සහය වී තිබුණේ කොළඹ ජාතික රෝහලේ කාර්ය මණ්ඩල සාමාජිකයන් දෙදෙනෙක්.\nඊයේ මෙම පුද්ගලයා පළා යාමේ සිද්ධියට, විවිධ අංශවල පැවති යම් යම් දුර්වලතා හඳුනා ගැනීමට හැකි වූ බව ද පොලිස් මාධ්‍ය ප්‍රකාශකවරයා සඳහන් කළා.\nමෙම පුද්ගලයා අයි.ඞී.එච්. රෝහලේ සිට ජාතික රෝහලට පැමිණි ගමන් මාර්ගය පිළිබද තවදුරටත් තහවුරු කර ගැනීම සිදුකරන බව ද පොලිස් මාධ්‍ය ප්‍රකාශකවරයා කියා සිටියා.\nමත්ලෝලී මෙම කොරෝනා ආසාදිතයා අයි.ඞී.එච්. රෝහලෙන් පළා යාමත් සමඟ ඔහු සොයා ගැනීම සඳහා පොලීසිය මහජන සහය ඉල්ලා සිටියා. ඔහු ත්‍රිකුණාමලය - වල්ලිමලර් ප්‍රදේශයේ පදිංචි එල්සියාම් නසීම් නැමති 41 හැවිරිදි පුද්ගලයෙක්.\nඑසේම ඔහු කොරෝනා වෛරසය ආසාදනය වීම හේතුවෙන් කන්දකාඩු පුනරුත්ථාපන මධ්‍යස්ථානයේ සිට අයි.ඞී.එච්. රෝහලට ඇතුළත් කර තිබුණා.\nසෞඛ්‍ය සේවා අධ්‍යක්ෂ ජනරාල් විශේෂඥ වෛද්‍ය අනිල් ජාසිංහ ද මෙම සිද්ධිය සම්බන්ධයෙන් හිරු ප්‍රවෘත්ති අංශයට අදහස් පළ කළා. එහිදී ඔහු කියා සිටියේ මෙම ආසාදිතයාගෙන් රෝගය සමාජයට පැතිරීම ඉතා අවම මට්ටමක පවතින බවයි.\nමේ අතර, ඊයේ දිනයේ වාර්තා වූ ආසාදිතයින් 11 දෙනා සමඟ මෙරට දී වාර්තා වූ මුළු කොරෝනා ආසාදිතයින්ගේ සංඛ්‍යාව 2764 දක්වා ඉහළ ගියා. එසේම, ඉන් 2094 දෙනෙකු මේ වන විට සුවය ලබා රෝහල්වලින් පිටව ගොස් තිබෙනවා. රෝහල්ගතව තවදුරටත් ප්‍රතිකාර ලබන සංඛ්‍යාව 659ක් ලෙසටයි දැක්වෙන්නේ.\nමේ අතර, අද උදෑසනින් අවසන් වූ පැය 24 තුළ ද ඉන්දියාවෙන් නව කොරෝනා වෛරස් ආසාදිතයන් 48,916ක් වාර්තා වී තිබෙනවා.\nඒ අනුව ඉන්දියාවේ මුළු කොරෝනා වෛරස් ආසාදිතයන් සංඛ්‍යාව දහතුන් ලක්ෂ 36,861ක් වන බවයි ඉන්දීය සෞඛ්‍ය අමාත්‍යාංශය සඳහන් කළේ.\nඑමෙන්ම, ගත වූ පැය 24 තුළ මරණ 757ක් වාර්තා වීමත් සමඟ ඉන්දියාවේ කොරෝනා මරණ සංඛ්‍යාව 31,358 දක්වා ඉහළ යනවා.\nඇමරිකා එක්සත් ජනපදය සහ බ්‍රසීලය හැරුණු කොට ලොව වැඩිම කොරෝනා ආසාදිතයන් වාර්තා වන ඉන්දියාවේ කොරෝනා මරණ සංඛ්‍යාව දැන් ලොව 6 වන ඉහළම මරණ සංඛ්‍යාවයි.\nකෙසේ නමුත්, ඉන්දියාවේ කොරෝනා වෛරස් ආසාදිතයන් සුවය ලැබීමේ ප්‍රතිශතය සියයට 63.53ක් බව ඉන්දීය සෞඛ්‍ය අමාත්‍යාංශය සඳහන් කළා.\nඉන්දියාවේ කොරෝනා ආසාදිතයන් සංඛ්‍යාව පසුගිය 2 වන දා සිට සති 3ක කාලයක් තුළ දෙගුණයක් වීම විශේෂත්වයක්.",
       "URL": "https://www.hirunews.lk/246358/කොරෝනා-රෝගීන්-ප්‍රතිකාර-ලබන-රෝහල්වල-ආරක්ෂාව-තර-කෙරේ-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2561"
}