{
       "Source": "hirunews",
       "Timestamp": "Thursday, 18 August 2016 - 7:38",
       "Headline": "දෙවන වරටත් කැළණිවැලි දුම්රියකට ගල් ගසයි",
       "News Content": "කැළණිවැලි දුම්රිය මාර්ගයේ අවිස්සාවේල්ලේ සිට කොළඹ කොටුව දක්වා ධාවනය වෙමින් තිබූ දුම්රියකට ගල් ගැසූ තරුණයන් තුන්දෙනෙකු නාරාහේන්පිට පොලීසිය අත්අඩංගුවට ගත්තා.\nමෙම දුම්රිය නාරාහේන්පිට පොලිස්  රෝහල අසලින් ගමන් කරමින් තිබියදියි ඊයේ මොවුන් මෙලෙස ගල් ප්‍රහාර එල්ල කර ඇත්තේ.\nඅත්අඩංගුවට ගත් තරුණයන් අවුරුදු 16 සහ 18 යන වයස්වල පසුවනවා.\nසැකකරුවන් අද කොටුව මහේස්ත්‍රාත් අධිකරණයට ඉදිරිපත් කිරීමට නියමිතයි.\nකැළණිවැලි දුම්රිය මාර්ගයේ අවිස්සාවේල්ල බලා ධාවනය වන දුම්රියට ගල් ප්‍රහාර එල්ල කළ දෙවන අවස්ථාව මෙය වනවා.\nපසුගිය ඉරිදාද කොළඹ කොටුවේ සිට අවිස්සාවේල්ල බලා ධාවනය වූ දුම්රියට  පුවක්පිටිය ප්‍රදේශයේදී ගල් ප්‍රහාරයක් එල්ලවුණා.\nඑමෙන්ම එදිනම පානදුර සිට කොළඹ කොටුව බලා ධාවනය වෙමින් තිබූ දුම්රියකට කොම්පඤ්ඤ වීදිය දුම්රිය ස්ථානය අසලදී  ගල් ප්‍රහාරයක් එල්ලවූ අතර එම සිද්ධියට තරුණයන් හතරදෙනෙකු පොලීසිය අත්අඩංගුවට ගත්තා.\nමොවුන් ප්‍රදේශයේ ධීවර කටයුතුවල නිරත තරුණයන් බවයි පරීක්ෂණවලදී අනාවරණ වුණේ.\nමීට පෙර උතුරු දුම්රිය මාර්ගයේ ධාවනය වෙමින් තිබු දුම්රියකට පිටතින් එල්ල වු බෝතල් ප්‍රහාරයකින් සහකාර අධ්‍යාපන අධ්‍යක්ෂකවරයෙකු ජිවිතක්ෂයට පත් වුණා.\nකෙසේ වෙතත් මෙම සිදුවීම් හේතුවෙන් දුම්රියට සහ මගීන්ගේ ආරක්ෂාව සඳහා ගිනි අවි සහිත දුම්රිය ආරක්ෂක නිලධාරීන් 200 ක් යොදවා ඇති නමුත් තවදුරටත් දුම්රියට ගල් ප්‍රහාර එල්ලවීමේ සිද්ධි වාර්තාවනවා.",
       "URL": "https://www.hirunews.lk/140872/දෙවන-වරටත්-කැළණිවැලි-දුම්රියකට-ගල්-ගසයි",
       "Category": "Local News",
       "Parent URL": "https://www.hirunews.lk/local-news.php?pageID=4918"
}