{
       "Source": "hirunews",
       "Timestamp": "Thursday, 12 August 2021 - 14:07",
       "Headline": "ඓතිහාසික ඇසළ මංගල්‍යයේ පළමු කුඹල් පෙරහැර හෙට (විඩීයෝ)",
       "News Content": "මහනුවර ඓතිහාසික ඇසළ මංගල්‍යයේ පළමු කුඹල් පෙරහැර හෙට රාත්‍රී වීථි සංචාරය කිරීමට නියමිත යි.\nපවතින කොවිඩ් වසංගතය හමුවේ මෙවර ඇසළ මංගල්‍යය ජනතා සහභාගිත්වයෙන් තොර ව පැවැත්වෙනවා.\nමහනුවර ඓතිහාසික ඇසළ මංගල්‍යයේ කටයුතු ආරම්භ කෙරුණේ පසුගිය 8 වැනිදා සිදු කෙරුණු කප් සිටුවීමේ\nමංගල්‍යයෙන්.\nඒ අනුව ඇසළ පෙරහැර මංගල්‍යයේ කුඹල් පෙරහැර හෙට සිට ලබන 17 වැනිදා දක්වා වීථි සංචාරය කෙරුණ ද එය නැරඹීම සඳහා ජනතාවට අවස්ථාව හිමිවන්නේ නැහැ.\nඒ, පවතින කොවිඩ් වසංගතයත් සමඟ පෙරහැර කමිටුව ගනු ලැබූ තීරණය හේතුවෙන්.\nපෙරහැර මංගල්‍යය සඳහා සහභාගී වන නැදුන්ගමුවේ රාජා හස්තියා මහනුවර බලා ගමන් ආරම්භ කළේ පසුගිය දෙවැනිදා යි.\nහස්තියා ගමන් කිරීමේ දී මුහුණ දෙන අනාරක්ෂිත තත්ත්වය සම්බන්ධයෙන් හිරු ප්‍රවෘත්ති කළ අනාවරණයෙන් පසු එම හස්තියාට විශේෂ ආරක්ෂාවක් සැපයීමට කටයුතු යොදා ඇත්තේ මෙලෙසින්.\nඑම හස්තියා කඩුගන්නාව බිංගෙය අසළින් සෙංකඩගල පුරවරයට පිවිසීමේ දී පිළිගනු ලැබුවේ මහා සංඝරත්නයේ පිරිත් සජ්ඣායනා මධ්‍යයේ යි.\nඇසළ පෙරහර මංගල්‍යයේ රන්දෝලි පෙරහර ලබන 18 වැනිදා ආරම්භ වන අතර, 22 වැනි දිනට යෙදෙන පොහෝ දිනයේ දී අවසන් රන්දෝලි පෙරහර වීථි සංචාරය කිරීමට නියමිත යි.\nපෙරහර මංගල්‍යයේ කටයුතු සම්බන්ධයෙන් දැනුවත් කිරීම සඳහා දියවඩන නිලමේ ප්‍රදීප් නිලංග දෑල මහතා ඊයේ ප්‍රවෘත්ති සාකච්ඡාවක් කැඳවා තිබුණා.",
       "URL": "https://www.hirunews.lk/279518/ඓතිහාසික-ඇසළ-මංගල්‍යයේ-පළමු-කුඹල්-පෙරහැර-හෙට-විඩීයෝ",
       "Category": "Local News",
       "Parent URL": "https://www.hirunews.lk/local-news.php?pageID=1759"
}