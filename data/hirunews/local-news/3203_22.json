{
       "Source": "hirunews",
       "Timestamp": "Monday, 12 August 2019 - 7:30",
       "Headline": "හජ් උත්සවය අදයි",
       "News Content": "ලොව පුරා ඉස්ලාම් බැතිමතුන්ගේ හජ් උත්සවය අදට යෙදී තිබෙනවා. ඇති නැති පරතරය විවිධ භේදයන් දුරලා සමානාමතාව, සහෝදරත්වය ඇති කිරීම හජ් උත්සවයේ ප්‍රමුඛ අරමුණයි.\nහජ් උත්සවය නිමිත්තෙන් සුබපැතුම් පණිවුඩයක් නිකුත් කරන ජනාධිපති මෛත්‍රීපාල සිරිසේන කියා සිටියේ ලොව නන් දෙසින් පැමිණෙන සියලූ ඉස්ලාම් බැතිමතුන් සහජීවනයෙන් දෙවියන් නමදින මේ මහා පූජෝත්සවය මගින් ලැබෙනුයේ අන් සියලූ ආගමිකයන් සමඟද සමානාත්මතාවයෙන් යුතුව දිවි ගෙවීමේ ශික්ෂණය බවයි.\nඉස්ලාම් දහමේ අනිවාර්ය ආගමික වතාවත් අතරේ අවසාන අංගය වන්නේ හජ් වන්දනාවයි.\nවියවුලෙන් වියවුලට පත් ලොවක අනෝන්‍ය වශයෙන් මිනිසුන් පැවැත්විය යුතු බැදීමේ මහිමය පිළිබද පුළුල් ආදර්ශයක්ද හජ් උත්සවයෙන් සැපයෙනවා.\nමේ අතර අග්‍රාමාත්‍ය රනිල් වික්‍රමසිංහ හජ් උත්සවය නිමිත්තෙන් සුබපැතුම් පණිවුඩයක් නිකුත් කරමින් කියා සිටියේ සමාජය තුළ ඇති නැති පරතරය දුරලා සමානාත්මතාව, සහෝදරත්වය ඇති කිරීම හජ් උත්සවයේ ප්‍රමුඛ අරමුණ බවයි.\nලොව පුරා විසිර සිටින ඉස්ලාම් ජනතාව කිසිදු භේදයකින් තොරව එක්රැස්ව උරින් උර ගැටී ලෝක සාමය වෙනුවෙන් දෙවියන් නමදින ජාත්‍යන්තර සමුළුවක් ලෙස මෙය හැඳින්විය හැකි බවද අග්‍රාමාත්‍යවරයා නිකුත් කළ පණිවුඩයේ සඳහන්.",
       "URL": "https://www.hirunews.lk/222040/හජ්-උත්සවය-අදයි",
       "Category": "Local News",
       "Parent URL": "https://www.hirunews.lk/local-news.php?pageID=3203"
}