{
       "Source": "hirunews",
       "Timestamp": "Thursday, 21 September 2017 - 20:14",
       "Headline": "ආණ්ඩුවට තුනෙන් දෙකක් නැතැයි ඒකාබද්ධ විපක්ෂය කියයි",
       "News Content": "පාර්ලිමේන්තුවේදී ඊයේ (20) සම්මත වූ පළාත් සභා ඡන්ද විමසීම් සංශෝධන පනත් කෙටුම්පත සම්බන්ධයෙන් අද පැවති මාධ්‍ය හමු සහ උත්සව කිහිපයකදී දේශපාලන නියෝජිතයින් අදහස් පළ කළා.\nපිවිතුරු හෙළ උරුමය අද (21) කැඳවා තිබූ මාධ්‍ය හමුවට එක්වු එහි ප්‍රධාන ලේකම්, පාර්ලිමේන්තු මන්ත්‍රී උදය ගම්මන්පිල කියා සිටියේ රජය මැතිවරණ කල් දමා ගැනීමේ අරමුණින් යුතුව එම සංශෝධනය සම්මත කර ගත් බවයි.\nකෙසේ වෙතත්, මෙම සංශෝධනය මගින් කාන්තාවන්ට සාධාරණයක් ඉටු වූ බවයි කොළඹ අද (21) පැවති උත්සවයකට එක්වෙමින් නියෝජ්‍ය අමාත්‍ය අජිත් පී. පෙරේරා කියා සිටියේ.\nඑහෙත්, කොළඹ පැවති මාධ්‍ය හමුවකට එක්වෙමින් පාර්ලිමේන්තු මන්ත්‍රී ඩලස් අලහප්පෙරුම කියා සිටියේ ආණ්ඩු පක්ෂයට පාර්ලිමේන්තුව තුළ තුනෙන් දෙකක බලයක් නොමැති බවට පළාත් සභා ඡන්ද විමසීමේ පනත් කෙටුම්පතට ඡන්දය විමසන අවස්ථාවේදී හෙළි වූ බවයි.\nඑමෙන්ම, ඊයේ දිනයේදී එම පනත් කෙටුම්පත සම්මත කර ගැනීමට යාමේදී රජය පාර්ශවයෙන් බරපතල වැරදි 05 ක් සිදුවූ බවද ඔහු කියා සිටියා.",
       "URL": "https://www.hirunews.lk/171504/ආණ්ඩුවට-තුනෙන්-දෙකක්-නැතැයි-ඒකාබද්ධ-විපක්ෂය-කියයි",
       "Category": "Local News",
       "Parent URL": "https://www.hirunews.lk/local-news.php?pageID=4310"
}