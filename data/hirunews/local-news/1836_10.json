{
       "Source": "hirunews",
       "Timestamp": "Wednesday, 07 July 2021 - 14:04",
       "Headline": "මහින්ද ජයසිංහ අත්අඩංගුවට",
       "News Content": "මුතුරාජවෙල ප්‍රදේශයේ ඉදිකිරීමට යෝජිත එල්.එන්.ජී. බලාගාරයට එරෙහිව පැවති විරෝධතාවක් අතරතුර ජනතා විමුක්ති පෙරමුණේ හිටපු පළාත් සභා මන්ත්‍රී මහින්ද ජයසිංහ සහ තවත් අයෙකු අත්අඩංගුවට ගෙන තිබෙනවා.\nඔවුන් අද පෙරවරුවේ බෝපිටිය මංසන්ධියේදී විරෝධතාව පැවැත්වීමට සැළසුම් කර තිබූ අතර, පමුණුගම පොලිසිය විසින් වැලිසර මහේස්ත්‍රාත් අධිකරණයෙන් ලබාගත් අධිකරණ නියෝගයක් පෙන්වා දැනුම්දී ඇත්තේ පමුණුගම පොලිස් බල ප්‍රදේශයේ උද්ඝෝෂණ පැවැත්වීම තහනම් කර ඇති බවයි.\nඒ අනුව ඔවුන් ජාඇළ නගරයට පැමිණ විරෝධතාව පැවැත්වීමට උත්සහ කිරීමේදී පමුණුගම පොලිසිය විසින් සැකකරුවන් අත්අඩංගුවට ගෙන තිබෙනවා. එහිදී පොලිසිය සහ විරෝධතාකරුවන් අතර උණුසුම් තත්වයක්ද හටගැනුනු බවයි හිරු වාර්තාකරු කියා සිටියේ.\nමේ අතර නිරෝධායන නීති උල්ලංඝනය කරමින් බදුල්ල - බොරලන්ද නගරයේ විරෝධතාවක් පැවැත්වීමේ චෝදනාව මත අත්අඩංගුවට ගත් ජනතා විමුක්ති පෙරමුණේ හිටපු පාර්ලිමේන්තු මන්ත්‍රීවරුන් වන සමන්ත විද්‍යාරත්න සහ නාමල් කරුණාරත්න ඇතුලු පස්දෙනා ඇප මත මුදාහැර තිබෙනවා.\nඔවුන් අද වැලිමඩ මහේස්ත්‍රාත් ප්‍රසන්න ජයසේකර හමුවට ඉදිරිපත් කළ අවස්ථාවේ නියෝග කෙරුණේ ලක්ෂයක ශරීර ඇප මත ඔවුන් මුදාහරින ලෙසටයි",
       "URL": "https://www.hirunews.lk/276329/මහින්ද-ජයසිංහ-අත්අඩංගුවට",
       "Category": "Local News",
       "Parent URL": "https://www.hirunews.lk/local-news.php?pageID=1836"
}