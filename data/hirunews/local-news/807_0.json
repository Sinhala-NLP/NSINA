{
       "Source": "hirunews",
       "Timestamp": "Thursday, 13 October 2022 - 12:55",
       "Headline": "වරායෙන් නිදහස් කරන සහල් කිලෝ මිලියනය සත්ත්ව ආහාරවලට",
       "News Content": "විවිධ හේතූන් මත රේගුව මගින් වසර ගණනාවක් වරායේ රඳවා ගැනීමෙන් අනතුරුව මුදා හරින සහල් කිලෝ මිලියනය සත්ත්ව ආහාර සඳහා යොමුකරන බව මුදල් රාජ්‍ය අමාත්‍යාංශය පවසනවා.\nඑහි ප්‍රකාශකයෙකු සඳහන් කළේ අදාළ සහල් තොගය කල් ඉකුත් වීම හේතුවෙන් මිනිස් පරිභෝජනයට නුසුදුසු බවයි.\nවිවිධ හේතූන් මත රේගුව මගින් වසර ගණනාවක් වරායේ රඳවාගෙන සිටි සහල් කිලෝ මිලියනය මුදා හැරීමට පියවර ගන්නා බව මුදල් රාජ්‍ය අමාත්‍ය රංජිත් සියඹලාපිටිය ඊයේ (12) ප්‍රකාශ කළා.\nප්‍රමාද ගාස්තු නොගෙවීම හේතුවෙන් රඳවාගෙන තිබූ බහාලුම් 79 ක මෙම සහල් තොගය පවතිනවා.\nකොළඹ වරායේ පවතින අධික තදබදය අවම කිරීම සඳහා දැනට රේගුව මගින් එහි රඳවාගෙන සිටින බහාලුම් 950 කට අධික ප්‍රමාණයක් ප්‍රමාද ගාස්තුවලින් තොරව මුදා හැරීමටයි තීරණය කෙරුණේ.\nරාජ්‍ය අමාත්‍ය සියඹලාපිටිය සඳහන් කළේ මෙම බහාලුම්වල සහල්වලට අමතරව කරුංකා සහ කහ තොග විශාල වශයෙන් පවතින බවයි.\nකෙසේ වෙතත් එම කරුංකා සහ කහ තොගය පරිභෝජනයට සුදුසු ද යන්න පිලිබඳව සොයා බලන බව ද මුදල් රාජ්‍ය අමාත්‍යාංශයේ ප්‍රකාශකයෙකු සඳහන් කළා.\nමේ අතර, හෙටට (14) යෙදෙන ලෝක බිත්තර දිනයට සමගාමීව ගැබිණි මව්වරුන් 500කට පෝෂණ මල්ලක් බැගින් ප්‍රදානය කිරීමේ වැඩසටහනක් හෙට හම්බන්තොට අගුණුකොලපැලැස්සේදී සිදු කෙරෙනවා.\nඒ කෘෂිකර්ම අමාත්‍ය මහින්ද අමරවීරගේ ප්‍රධානත්වයෙන්.\nශ්‍රී ලංකාවේ වාර්ෂික බිත්තර නිෂ්පාදනය මිලියන 1000 ත් 2000 ත් අතර පවතින අතර රටේ වාර්ෂික ඒකපුද්ගල බිත්තර පරිභෝජනය බිත්තර 174ක් බවයි ගණන් බලා ඇත්තේ.",
       "URL": "https://www.hirunews.lk/317742/වරායෙන්-නිදහස්-කරන-සහල්-කිලෝ-මිලියනය-සත්ත්ව-ආහාරවලට",
       "Category": "Local News",
       "Parent URL": "https://www.hirunews.lk/local-news.php?pageID=807"
}