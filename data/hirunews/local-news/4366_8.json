{
       "Source": "hirunews",
       "Timestamp": "Thursday, 17 August 2017 - 19:58",
       "Headline": "අර්ජුන් ඇලෝසියස්ට එක් මසකදී පමණක් රුපියල් කෝටි 35 ක මුදලක් ලාභාංශ ගෙවා ඇති බව කොමිසමේදී හෙළි වෙයි",
       "News Content": "පර්පචුවල් සමාගම් සමූහයේ එක් සමාගමක් විසින් එහි හිමිකරු වන අර්ජුන් ඇලෝසියස්ට හා ඔහුගේ පියාට නොවැම්බර් මාසයේදී පමණක් රුපියල් කෝටි 35 කට ආසන්න මුදලක් ලාභාංශ වශයෙන් ගෙවා ඇති බවට අද (17) බැදුම්කර කොමිසමේදී හෙළිවුණා.\nඒ පර්පචුවල් සමාගමේ ප්‍රධාන විධායක නිලධාරි කසුන් පලිසේනගෙන් දස වන දිනටත් අද සිදුකළ සාක්ෂි විමසීමේදීයි.\nඑහිදී සාක්ෂිකරු සදහන් කළේ අදාළ සමාගම සිය මව් සමාගම වන පර්පචුවල් ඇසට් මැනේජ්මන්ට් සමාගමට රුපියල් කෝටි 44කට ආසන්න ලාභාංශ පසුගිය වසරේ අවස්ථා දෙකකදී ගෙවා ඇති බවයි.\nඑම ලාභාංශ වලින් රුපියල් කෝටි 35 ක මුදලක් පර්පචුවල් කැපිටල් හෝල්ඩින්ස් හිමිකාරිත්වය දරන අර්ජුන් ඇලෝසියස්ට සහ ඔහුගේ පියා වන ජොෆ්රි ඇලෝසියස් යන අයට හිමිවූ බව සාක්ෂිකරු කොමිසම හමුවේ කියා සිටියා.\nඊට අමතරව එම ලාභාංශවලට තවත් මුදල් යොදා බැංකු ඇතුලූ ආයතන රැසක රුපියල් කෝටි 64 කට ආසන්න වටිනාකමින් යුත් වරණීය කොටස් හෙවත් ඡන්ද බලය හිමි කොටස් ද මිලදී ගෙන තිබෙනවා.\nනීතිපති දෙපාර්තමේන්තුව නියෝජනය නොකරන පාර්ශවයෙන් සාක්ෂිකරුගේ ප්‍රශ්න විමසීම අද දිනෙන් අවසන් වූ බවයි කොමිසම සදහන් කළේ.\nකෙසේ වෙතත්, නීතිපති දෙපාර්තමේන්තුව කියා සිටියේ පර්පචුවල් ටෙ‍්‍රෂරීස් සමාගමේ ගණුදෙනු සම්බන්ධයෙන් ලබා ගත් හඩ පටිගත කිරීම් දෙලක්ෂ 40,000ක් සහ දස දහස් ගණනක ලියකියවිලි ඇතුළු සාක්ෂි විමර්ශනයට කිරීමට අවම වශයෙන් සතියක් කාලයක් අවශ්‍ය වන බවයි.\nඒ අනුව පර්පචුවෙල් ටෙ‍්‍රෂරීස් සමාගමේ ප්‍රධාන විධායක නිලධාරි කසුන් පලිසේනගෙන් හරස් ප්‍රශ්න විමසීම ලබන සිකුරාදා දින දක්වා කල් තැබීමටයි කොමිසම තීරණය කළේ.",
       "URL": "https://www.hirunews.lk/168698/අර්ජුන්-ඇලෝසියස්ට-එක්-මසකදී-පමණක්-රුපියල්-කෝටි-35-ක-මුදලක්-ලාභාංශ-ගෙවා-ඇති-බව-කොමිසමේදී-හෙළි-වෙයි",
       "Category": "Local News",
       "Parent URL": "https://www.hirunews.lk/local-news.php?pageID=4366"
}