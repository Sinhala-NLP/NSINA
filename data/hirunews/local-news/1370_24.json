{
       "Source": "hirunews",
       "Timestamp": "Monday, 07 February 2022 - 13:48",
       "Headline": "උසස් පෙළ සිසුන්ට නියෝජ්‍ය සෞඛ්‍ය සේවා අධ්‍යක්ෂ ජනරාල්වරයාගෙන් පණිවිඩයක් (වීඩියෝ)",
       "News Content": "කොරෝනා වසංගත තත්වය තුළ දැන් පැවැත්වෙන උසස් පෙළ විභාගය සඳහා පෙනී සිටින දරුවන් හැකිතාක් ඒකරාශී වීමෙන් වළකින ලෙස නියෝජ්‍ය සෞඛ්‍ය සේවා අධ්‍යක්ෂ ජනරාල්වරයා ඉල්ලීමක් කළා.\nකොළඹ අද පැවති මාධ්‍ය හමුවකට එක්වෙමින් ඔහු පෙන්වා දුන්නේ කොරෝනා මර්දන බුස්ටර් එන්නත් මාත්‍රාව ලබා ගැනීම සඳහා ජනතාව තුල පවතින උනන්දුව මේ දිනවල වර්ධනය වී ඇති බවයි.\nමේ අතර, රුසියාවේ නිෂ්පාදිත තනි මාත්‍රාවේ ස්පුට්නික් ලයිට් එන්නත භාවිතයට ඉන්දියාව අනුමැතිය ලබාදී තිබෙනවා.\nඉන්දීය වාර්තා සඳහන් කළේ මාත්‍රා ද්විත්වයේ ස්පුට්නික් වී එන්නත ලබා ගත් අයෙකුට බූස්ටර් මාත්‍රාවක් ලෙස තනි මාත්‍රාවේ ස්පුට්නික් ලයිට් එන්නත භාවිතයට ගත හැකි බව රුසියානු ඍජු ආයෝජන අරමුදල ප්‍රකාශ කර ඇති බවයි.\nඑසේම, කොරෝනා වසංගත තත්වය හමුවේ 2020 වසරේ මාර්තු මාසයේ සිට වසා දමා ඇති සිය දේශසීමා සංචාරකයින් සඳහා යළි කඩිනමින් විවෘත කරන බව ඕස්ට්‍රේලියානු අග්‍රාමාත්‍ය ස්කොට් මොරිසන් ප්‍රකාශ කළා.\nමෙම සතියේදී පැවැත්වෙන පාර්ලිමේන්තු විවාදයේදී ද මේ සම්බන්ධයෙන් සාකච්ඡා කිරීමට නියමිත බවයි ඔහු සඳහන් කළේ.",
       "URL": "https://www.hirunews.lk/296386/උසස්-පෙළ-සිසුන්ට-නියෝජ්‍ය-සෞඛ්‍ය-සේවා-අධ්‍යක්ෂ-ජනරාල්වරයාගෙන්-පණිවිඩයක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1370"
}