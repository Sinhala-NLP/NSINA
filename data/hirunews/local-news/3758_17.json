{
       "Source": "hirunews",
       "Timestamp": "Saturday, 08 September 2018 - 13:11",
       "Headline": "ජිනිවා මානව හිමිකම් මණ්ඩලයට, ශ්‍රී ලංකාවෙන් කණ්ඩායමක් නැහැ",
       "News Content": "මෙවර ජිනිවා මානව හිමිකම් මණ්ඩල සැසි වාරය සඳහා ශ්‍රී ලංකාවේ සිට නියෝජිත කණ්ඩායමක් යැවීමට අදහස් නොකරන බව විදේශ කටයුතු අමාත්‍යාංශය පවසනවා.\nඑහි ප්‍රකාශිකාව හිරු ප්‍රවෘත්ති අංශයට සදහන් කළේ ජිනිවා නුවර ජගත් සංවිධාන ශ්‍රී ලංකා නිත්‍ය නියෝජිත කාර්යාලයේ නිලධාරීන් එම සැසියට එක්වන බවයි.\nජිනිවා ජගත් සංවිධාන කාර්යාලයේ නිත්‍ය නියෝජිත ලෙස රවිනාථ ආරියසිංහට පසුව පත්වූ අබ්දුල් අසීස් එහිදී ලක් රජය නියෝජනය කරනු ඇති.\nමීට පෙර පැවති මානව හිමිකම් මණ්ඩල සැසි වාර සඳහා ශ්‍රී ලංකාවේ සිට නියෝජිත කණ්ඩායම් යැවීමට රජය පියවර ගෙන තිබුණා.\nමෙවර ජිනිවා මානව හිමිකම් මණ්ඩලයේ 39 වැනි සැසිවාරය සැප්තැම්බර් 10 වැනිදා සිට 28 වැනිදා දක්වා පැවැත්වීමට නියමිතයි.\nකෙසේ නමුත්, මෙවර සැසි වාරය සඳහා තම නියෝජිත කණ්ඩායමක් ජිනිවා වෙත යැවීම පිළිබඳව ලබන 14 වන දා පැවැත්වෙන රැස්වීමකදී තීරණය කරන බව දෙමළ ජාතික සන්ධානය ප්‍රකාශ කළා.\nමෙවර ජිනිවා මානව හිමිකම් මණ්ඩල සැසි වාරය සඳහා ශ්‍රී ලංකාව පිළිබඳ වාර්තා දෙකක් ඉදිරිපත් කෙරෙනවා.\nඅත්තනෝමතික රදවා ගැනීම් පිළිබඳ මානව හිමිකම් මණ්ඩල ක්‍රියාකාරී කණ්ඩායම ශ්‍රී ලංකාව සම්බන්ධයෙන් සකස් කළ වාර්තාව ඉන් පළමුවැන්නයි.\nඊට අමතරව සත්‍යය, යුක්තිය, සාධාරණත්වය හා ගැටුම් වැළැක්වීම ප්‍රවර්ධනය සඳහා වූ එක්සත් ජාතීන්ගේ විශේෂ නියෝජිත පැබ්ලෝ ඩි ග්‍රීෆ් ගේ ශ්‍රී ලංකා සංචාරය අලලා සකස් කළ වාර්තාවක් ද ඊට ඉදිරිපත් කෙරෙනවා.\nමරණ දඬුවම ක්‍රියාත්මක කිරීම පිළිබඳ ගැටළුව මෙවර ජිනිවා මානව හිමිකම් මණ්ඩල සැසි වාරයේදී සාකච්ඡාවට ලක්වන තවත් ප්‍රධාන මාතෘකාවක්.",
       "URL": "https://www.hirunews.lk/199432/ජිනිවා-මානව-හිමිකම්-මණ්ඩලයට-ශ්‍රී-ලංකාවෙන්-කණ්ඩායමක්-නැහැ",
       "Category": "Local News",
       "Parent URL": "https://www.hirunews.lk/local-news.php?pageID=3758"
}