{
       "Source": "hirunews",
       "Timestamp": "Tuesday, 16 February 2021 - 20:02",
       "Headline": "රුවන් ගුණසේකරට එරෙහිව, බිම්ෂානිගෙන් පොලිස්පතිට ලිපියක්",
       "News Content": "ශ්‍රී ලංකාවේ ප්‍රථම නියෝජ්‍ය පොලිස්පතිනිය ලෙස උසස් වීම් ලැබූ බිම්ෂානි ජාසිං ආරච්චි ගේ උසස්වීම බලරහිත කරන්නැයි ඉල්ලා ජ්‍යෙෂ්ඨ පොලිස් අධිකාරීවරුන් 32 නෙකු ගොනු කළ මූලික අයිතිවාසිකම් පෙත්සම ලබන මැයි 18 වන දා සලකා බැලීමට ශ්‍රේෂ්ඨාධිකරණය අද නියම කළා.\nඒ, මුර්දු ප්‍රනාන්දු, ශිරාන් ගුණරත්න සහ අචල වෙන්ගප්පුලි යන ත්‍රිපුද්ගල ශ්‍රේෂ්ඨාධිකරණ විනිසුරු මඩුල්ල ඉදිරියේ මෙම පෙත්සම කැදවූ අවස්ථාවේදියි.\nමෙහිදී පෙත්සම්කරුවන් වෙනුවෙන් ජනාධිපති නීතිඥ සංජීව ජයවර්ධන පෙනී සිටි අතර ඔහු ඉල්ලා සිටියේ වගඋත්තරකාර නියෝජ්‍ය පොලිස්පතිනී බිම්ෂානි ජාසිං ආරච්චි ගේ උසස්වීම් ක්‍රියාත්මක කිරීම වළක්වාලන අතුරු තහනම් නියෝගයක් නිකුත් කරන ලෙසයි.\nනියෝජ්‍ය පොලිස්පතිවරිය පොලිස් දෙපාර්තමේන්තුවේ නීති සහය ලබාගෙන නොතිබූ අතර ඇය වෙනුවෙන් ඉදිරිපත් වූ නීතිඥ ක්‍රිෂ්මාල් වර්ණසූරිය අධිකරණය  හමුවේ කියා සිටියේ මෙම නඩුවේ පළමුවන පෙත්සම්කරු ලෙස පොලිස් නීති කොට්ඨාශයේ අධ්‍යක්ෂ ජ්‍යෙෂ්ඨ පොලිස් අධිකාරී රුවන් ගුණසේකර කටයුතු කරන බැවින් නඩුවට අදාළ ලේඛන තමන් වෙත ලැබී නොමැති බවයි.\nඑම නිසා අදාළ විරෝධතා ඉදිරිපත් කිරීම සඳහා කල් ලබාදෙන ලෙස ඔහු ශ්‍රේෂ්ඨාධිකරණයෙන් ඉල්ලා සිටියා.\nඑම ඉල්ලීම පිළිගත් විනිසුරු මඩුල්ල සඳහන්  කළේ පෙත්සමෙන් ඉල්ලා  ඇති අතුරු තහනම් නියෝගයට අදාළ විරෝධතා අද සිට සති 3ක් ඇතුළත ඉදිරිපත් කිරීමට වගඋත්තරකාර පාර්ශවයට අවස්ථාව ලබාදෙන බවයි. ප්‍\nරති විරෝධතා ඇත්නම් එම සති තුන ඉක්ම ගොස් සතියක් තුළ ගොනු කරන ලෙස පෙත්සම්කාර පාර්ශවයට දැනුම් දුන්නා.\nජ්‍යෙෂ්ඨ පොලිස් අධිකාරීවරියක ලෙස කටයුතු කළ බිම්ෂානි ජාසිං ආරච්චි පොලිස් කොමිසම විසින් පසුගිය වසරේදී නියෝජ්‍ය පොලිස්පති ධුරයට උසස් කර ඇති අතර, ජ්‍යෙෂ්ඨ පොලිස් අධිකාරීවරුන් 32 අදාළ පෙත්සම ගොනු කර ඇත්තේ පොලිස් සේවයේ අනුමත සේවක සංඛ්‍යාවේ කාන්තාවන් සඳහා නොමැති තනතුරකට බිම්ෂානි ජාසිං ආරච්චි පත් කර ඇති බව පවසමින්.\nමේ අතර, නියෝජ්‍ය පොලිස්පතිනී බිම්ෂානි ජාසිං ආරච්චි පොලිස්පතිවරයා වෙත ලිපියක් යොමු කර තිබෙනවා.\nඑමගින් ඇය දක්වා ඇත්තේ මෙම පෙත්සම හා නොතීසි පොලිස් මූලස්ථානයේ නීති අංශයට පසුගිය ජනවාරි මස 16 වන දා හෝ ආසන්න දිනකදී ලැබී ඇති නමුත් තමන්ට එය භාරදීම අදාළ කොට්ඨාශය විසින් චේතනාන්විතව පැහැර හැර ඇති බවට සාධාරණ සැකයක් මතුව ඇති බවයි.\nඑම නිසා මෙම නඩුව සම්බන්ධයෙන් සිදුකරන සියළු කටයුතුවලින් නඩුවේ පෙත්සම්කාර ජ්‍යෙෂ්ඨ පොලිස් අධිකාරී රුවන් ගුණසේකර ඉවත් කර ලෙස අදාළ ලිපියෙන් දක්වා ඇති බව සඳහන්.",
       "URL": "https://www.hirunews.lk/262801/රුවන්-ගුණසේකරට-එරෙහිව-බිම්ෂානිගෙන්-පොලිස්පතිට-ලිපියක්",
       "Category": "Local News",
       "Parent URL": "https://www.hirunews.lk/local-news.php?pageID=2142"
}