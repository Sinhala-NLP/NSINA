{
       "Source": "hirunews",
       "Timestamp": "Sunday, 12 September 2021 - 8:59",
       "Headline": "මුහුදු මාර්ගයෙන් ගෙනා වියළි කහ සහ විදුලි උපකරණ සමග 5ක් අත්අඩංගුවට",
       "News Content": "නීති විරෝධීව මුහුදු මාර්ගයෙන් මෙරටට රැගෙන ආ වියළි කහ සහ විදුලි උපකරණ තොගයක් සමග සැකකරුවන් 5 දෙනෙකු නාවික හමුදාව විසින් අත්අඩංගුවට ගෙන තිබෙනවා.\nකල්පිටිය තුඩාව සහ මන්නාරම අරිප්පු වෙරළ ප්‍රදේශවල පසුගිය 10 වනදා රාත්‍රී සහ ඊයේ (11)අලුයම කළ විශේෂ සෝදිසි මෙහෙයුම් මගිනුයි සැකකරුවන් සහ මෙම භාණ්ඩ සොයාගෙන ඇත්තේ.\nමෙහිදී වියළි කහ කිලෝ 1628 පමණ ප්‍රමාණයක් සහ ඩිංගි යාත්‍රා දෙකක් ද නාවික හමුදා භාරයට ගෙන තිබෙනවා.\nවයඹ නාවික විධානයට අයත් නෞකාවක නිලධාරීන් කණ්ඩායමක් විසින් පසුගිය 10 වනදා රාත්‍රී තුඩාව වෙරළට පැමිණෙමින් තිබූ සැක කටයුතු ඩිංගි යාත්‍රාවක් පරීක්ෂා කර තිබෙනවා.\nඑහිදී අදාළ යාත්‍රාවේ තිබී මෙරටට රැගෙන ඒමට සූදානම් කර උර 31ක අසුරා තිබූ වියළි කහ කිලෝ 1134ක් සමග සැකකරුවන් තුන්දෙනෙකු අත්අඩංගුවට ගැණුනා.\nඑමෙන්ම එම යාත්‍රාවේ තිබී ගෘහ විදුලි පරිපථ සඳහා යොදාගන්නා විදුලි උපාංග සහිත තවත් උර දෙකක් ද සොයාගත් බවයි නාවික හමුදාව කියාසිටියේ.\nමේ අතර උතුරු මැද නාවික විධානයට අයත් මැරීන් භට කණ්ඩායමක් මගින් ඊයේ (11) අලුයම අරිප්පු මෝය ප්‍රදේශයේ සිදු කළ තවත් විශේෂ සෝදිසි මෙහෙයුමකදී සැක කටයුතු ඩිංගි යාත්‍රාවක් පරීක්ෂා කර නීති විරෝධීව රැගෙන එමින් තිබී තවත් වියළි කහ කිලෝ 494යි ග්‍රෑම් 100ක පමණ තොගයක් සමග සැකකරුවන් දෙදෙනෙකු අත්අඩංගුවට ගෙන තිබෙනවා.\nමෙම මෙහෙයුම්වලදී අත්අඩංගුවට ගත් පුද්ගලයන් අවුරුදු 26ත් 45ත් අතර වයස්වල පසුවනවා.\nඔවුන් කල්පිටිය සහ පේසාලෙයි ප්‍රදේශවල පදිංචිකරුවන් බවට අනාවරණ වී ඇති අතර ඉදිරි නීතිමය කටයුතු සඳහා මහජන සෞඛ්‍ය පරීක්ෂකවරුන්ට භාරදී තිබෙනවා.\nවියළි කහ සහ විදුලි උපකරණ රේගු කාර්යාල වෙත භාරදෙන බවයි නාවික හමුදාව සඳහන් කළේ.",
       "URL": "https://www.hirunews.lk/281995/මුහුදු-මාර්ගයෙන්-ගෙනා-වියළි-කහ-සහ-විදුලි-උපකරණ-සමග-5ක්-අත්අඩංගුවට",
       "Category": "Local News",
       "Parent URL": "https://www.hirunews.lk/local-news.php?pageID=1697"
}