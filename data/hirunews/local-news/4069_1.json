{
       "Source": "hirunews",
       "Timestamp": "Thursday, 22 February 2018 - 13:30",
       "Headline": "බ්‍රිගේඩියර් ප්‍රියංක ප්‍රනාන්දු දිවයිනට",
       "News Content": "බ්‍රිතාන්‍යයේ ශ්‍රී ලංකා මහකොමසාරිස් කාර්යාලයේ ආරක්ෂක කටයුතු පිළිබද අමාත්‍ය උපදේශක බ්‍රිගේඩියර් ප්‍රියංක ප්‍රනාන්දුට කළ කැඳවීමකට අනුව ඔහු අද දිවයිනට පැමිණියා.\nහිරු ගුවන් තොටුපල වාර්තාකරු සඳහන් කළේ  අද (22) පස්වරු 12යි 33ට පමණ ලන්ඩනයේ සිට පැමිණි ශ්‍රී ලන්කන් ගුවන් සේවයට අයත් යූ එල් 504 දරණ යානයෙන් ඔහු මෙරටට පැමිණි බවයි.\nකෙසේ වෙතත්, බ්‍රිගේඩියර්වරයා මාධ්‍යයට විවෘත නොකරමින් ශ්‍රී ලංකා යුද හමුදාවට අයත් රථයකින් ගුවන්තොටුපල පරිශ්‍රයේ සිට පිටතට රැගෙන ගොස් තිබුණා.\nබ්‍රිගේඩියර් ප්‍රියංක ප්‍රනාන්දු පිළිබඳව කතා බහක් ඇති වුණේ 70 වන නිදහස් දිනය දා ලන්ඩනයේ ශ්‍රී ලංකා මහ කොමසාරිස් කාර්යාලය ඉදිරිපිට විරෝධතාවයේ නිරත වූ එල්.ටී.ටී.ඊ හිතවාදීන් පිරිසකට ගෙළ පෙන්වා සංඥාවක් සිදුකිරීමේ කිරීමේ සිද්ධිය හේතුවෙන්.\nපසුව ඔහුගේ සේවය තාවකාලිකව අත්හිටවනු ලැබූ බව විදේශ අමාත්‍යාංශ්‍ය නිවේදනයක් නිකුත් කරමින් ප්‍රකාශ කලත් අනතුරුව, ජනාධිපතිවරයාගේ නියෝගය මත ඔහු යලි එම රාජකාරිවල පිහිටුවනු ලැබුවා.\nසිංහලේ අපි ජාතික සංවිධානයේ නියෝජිතයින් කිහිපදෙනෙකු ද බ්‍රිගේඩියර්වරයා පිළිගැනීම සදහා ගුවන්තොටුපලට පැමිණ සිටියා.\nමේ අතර බ්‍රිතාන්‍යයේ ශ්‍රී ලංකා මහකොමසාරිස් අමාරි විජේවර්ධන සිය ධුර කාලය පිළිබද ගිවිසුම ලබන මාර්තු 31 වනදා සිට සිය කැමැත්තෙන් අවසන් කිරීමට තීරණය කර ඇති බව විදේශ කටයුතු අමාත්‍යාංශය ප්‍රකාශ කළා.\nඑහි ලේකම් ප්‍රසාද් කාරියවසම් ෂා ප්‍රවෘත්ති අංශය වෙත ප්‍රකාශ කළේ ලබන අගෝස්තු මස දක්වා ඇය එම ධුරයේ කටයුතු කිරීමට නියමිත වුවත්, ඇය කළ ඉල්ලීමක් සලකා බලා ඊට අවසරය ලබාදුන් බවයි.",
       "URL": "https://www.hirunews.lk/184248/බ්‍රිගේඩියර්-ප්‍රියංක-ප්‍රනාන්දු-දිවයිනට",
       "Category": "Local News",
       "Parent URL": "https://www.hirunews.lk/local-news.php?pageID=4069"
}