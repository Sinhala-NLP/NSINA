{
       "Source": "hirunews",
       "Timestamp": "Sunday, 02 May 2021 - 19:34",
       "Headline": "කොම්පඤ්ඤවීදිය තැපැල් කාර්යාලයේ 11කටත් කොරෝනා (වීඩියෝ)",
       "News Content": "අද දිනයේ මේ දක්වා අලුතින් ආසාදිතයින් 1228 දෙනෙකු වාර්තා වීමත් සමඟ මෙරට සමස්ත ආසාදිතයින් සංඛ්‍යාව එක්ලක්ෂ 11,090ක් දක්වා ඉහළ ගියා. මේ අතර, අද දිනයේදීත් තවත් කොරෝනා ආසාදිතයින් 764 දෙනෙකු සුවය ලබා රෝහල්වලින් පිටව යාමත් සමඟ සුවය ලැබූ මුළු සංඛ්‍යාව 97,242ක්.\nරෝහල් රැසකත් අතිරේක කොරෝනා වාට්ටු.  - ආයුර්වේද රෝහල්, ප්‍රතිකාර මධ්‍යස්ථාන වෙයි.\nකොරෝනා ආසාදිතයන් සීග්‍ර ලෙස ඉහළ යාම හේතුවෙන් බොහෝ අතරමැදි රෝහල්වල ඇඳන් සම්පූර්ණයෙන්ම පිරී ගොස් තිබෙනවා. ඒ අනුව ආයුර්වේද රෝහල් කිහිපයක් ද කොරෝනා ප්‍රතිකාර මධ්‍යස්ථාන ලෙස පවත්වාගෙන යාමටයි රජය තීරණය කර ඇත්තේ.\nමෙලෙස රෝගීන් ඉහළ යාම හේතුවෙන් පළාත්බද ප්‍රතිකාර මධ්‍යස්ථාන සකස් කිරීමට පළාත් සෞඛ්‍ය අධ්‍යක්ෂවරුන්ගේ ද අවධානය යොමුව තිබෙනවා.\nරාජගිරිය, නාවින්න සහ පල්ලෙකැලේ යන ආයුර්වේද රෝහල් කොරෝනා ප්‍රතිකාර මධ්‍යස්ථාන ලෙස නම් කිරීමට තීරණය කර ඇති බවයි දේශීය වෙදකම් ප්‍රවර්ධන, ග්‍රාමීය හා ආයුර්වේද රෝහල් සංවර්ධන හා ප්‍රජා සෞඛ්‍ය රාජ්‍ය අමාත්‍ය සිසිර ජයකොඩි කියා සිටියේ.\nඑමේන්ම කොම්පඤ්ඤවීථිය තැපැල් කාර්යාලයේ කාර්ය මණ්ඩලයේ 11 දෙනෙකුට කොරෝනා ආසාදිත බවට හඳුනාගැනීමත් සමඟ තාවකාලිකව එය වසා දැමුණා.\nමේ අතර, බලපිටිය මූලික රෝහලේ වෛද්‍ය, හෙද සහ කනිෂ්ඨ කාර්ය මණ්ඩල සාමාජිකයින් 9 දෙනෙකුටද කොරෝනා ආසාදනය වී තිබෙනවා. එම රෝහලේ ප්‍රතිකාර ගැනීමට පැමිණි පුද්ගලයින් 10 දෙනෙකුටද කොරෝනා වෛරසය ආසාදනය වී ඇති බවයි වාර්තා වන්නේ.\nනුවරඑළිය පොලිස් ස්ථානයේ කාන්තා උප පොලිස් පරීක්ෂකවරියකට සහ රථ වාහන අංශයේ පොලිස් නිලධාරීන් සිව් දෙනෙකුට කොරෝනා වෛරසය ආසාදනය වී තිබෙනවා.",
       "URL": "https://www.hirunews.lk/270223/කොම්පඤ්ඤවීදිය-තැපැල්-කාර්යාලයේ-11කටත්-කොරෝනා-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1980"
}