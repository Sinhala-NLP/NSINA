{
       "Source": "hirunews",
       "Timestamp": "Sunday, 29 May 2022 - 23:41",
       "Headline": "2022 IPLතරගාවලියේ ජය ගුජරාට් ටයිටන්ස් කණ්ඩායමට",
       "News Content": "ඉන්දීය ප්‍රිමියර් ලීග් තරගාවලියේ අවසන් මහා තරගය ජය ගැනීමට ගුජරාට් ටයිටන්ස් කණ්ඩායම සමත්වුණා.\nතරගයේ කාසියේ වාසිය දිනා පළමුවෙන් පන්දුවට පහරදුන් රාජස්ථාන් රෝයල්ස් කණ්ඩායම නියමිත පන්දුවාර 20 අවසානයේ කඩුලු 7ක් දැවී ලකුණු 130 ක් ලබාගත්තා.\nජොස් බට්ලර් ලකුණු 39ක් ලබාගත්තා.\nපන්දු යැවී්මේදී හර්දික් පාන්ඩ්යා ලකුණු 17කට කඩුලු 3ක් බිඳහෙළුවා.\nඒ අනුව ගුජරාට් ටයිටන්ස් කණ්ඩායමට හිමිවු ඉලක්කය ලකුණු 131ක්.\nඔවුන් පන්දුවාර 18යි එක් පන්දුවක් අවසානයේ කඩුලු 3ක් පමණක් දැවී ජයග්‍රාහී ඉලක්කය පසු කළා.\nලොව ධනවත්ම ක්‍රිකට් ලීගය ලෙසටයි IPL ක්‍රිකට් තරගාවලිය සැලකෙන්නේ.\n15වැනි වරට ක්‍රියාත්මක වූ මෙවර තරගාවලිය සඳහා පළමු වරට පැවැත්වුනේ කණ්ඩායම් 10 කගේ සහභාගිත්වයෙන්.\nමෙවර IPL තරගාවලිය දින 65ක් පුරා ක්‍රියාත්මක වූ අතර මුලික වටයේ තරග 70ක් ක්‍රීඩාංගන 7කදී පැවැත්වුණා.\nඑහිදී IPL ශූරතා වැඩිම වාරගණනක් දිනා කාගේත් අවධානය දිනා ගත් මහේල ජයවර්ධන ප්‍රධාන පුහුනුකාරිත්වය දැරූ මුම්බායි ඉන්දියන්ස් සහ චෙන්නායි සුපර් කිංග්ස් මුලික වටයෙන්ම ඉවත් වන්නට සිදු වුණා.\nIPL තරගාවලියේ නවකයින් වන ගුජරාට් කණ්ඩායම මූලික වටයේදී සහභාගි වූ තරග 14 න් 10 ක්ම ජයගනිමින් අවසන් වටයේ සිය ස්ථානය කල් වෙලා ඇතිවම වෙන් කර ගත්තා. ඔවුන් අවසන් මහ තරගයට සුදුසුකම් ලබාගත්තේ පළමු අවසන් පූර්ව තරගයේදී රාජස්ථාන් කණ්ඩයාම පරාජයට පත්කරමින්.\nසමාරම්භක IPL තරඟාවලියේ ශූරයන් වන රාජස්ථාන් කණ්ඩායම, මෙවර තරගාවලියේ අවසන් වටයට පිවිසියේ මූලික වටයේදී සහභාගි වූ තරග 14 න් 9ක් ජයගනිමින්.\nපළමු අවසන් පූර්ව තරගයේදී ගුජරාට් කණ්ඩායම හමුවේ පරාජයට පත්වුවද, තුන්වැනි අවසන් වටයේදී තරගයේදී රෝයල් චැලේන්ජර්ස් බැංගලෝර් කණ්ඩායම පරාජය කරමින් ඔවුන් අවසන් මහ තරගයට පිවිසියා.\nප්‍රධාන පුහුණුකාරිත්වය දරන කුමාර් සංගක්කාර සහ වේග පන්දු පුහුණුකරු ලසිත් මාලිංග ප්‍රමුඛ රාජස්ථාන් රෝයල්ස් කණ්ඩායම සිය දෙවැනි IPL කුසලානය තමන් සතු කර ගැනීමට තරග බිමට පිවිසෙන අතර මෙවර IPL කෝඩුකාරයින් වන ගුජරාට් ටයිටන්ස් තරග බිමට පිවිසෙන්නේ කුලුදුල් IPL කුසලානයක පහස විද ගැනීමටයි.\nමේ අතර මෙම තරගය IPL තරගාවලියේ පළමු තරගය රාජස්ථාන් රෝයල්ස් ජයග්‍රහණය කරා මෙහෙයවූ ශේන් වොර්න් වෙනුවෙන් වෙන් කිරීමටද රාජස්ථාන් බලධාරීන් පියවර ගෙන තිබෙනවා. මෙවර IPL තරගාවලියේ ශූරයන් සඳහා කුසලාන සමගින් ඉන්දීය රුපියල් කෝටි 20 ක මුදලක් පිරිනැමෙන අතර එය දළ වශයෙන් ශ්‍රී ලංකා රුපියල් කෝටි 91ක් පමණ වනවා.\nතරගාවලියේ අනු ශූරයන් සඳහා ඉන්දීය රුපියල් කෝටි 13ක මුදලක් පිරිනැමෙන අතර එය දළ වශයෙන් ශ්‍රී ලංකා රුපියල් කෝටි 59ක අගයක්.\nමේ අතර IPL තරගාවලියට වසර 15ක් සපිරිම නිමිත්තෙන් සැමරුම් ජර්සියක් නිර්මාණය කර තිබු අතර එය ගිනස් ලෝක වාර්තා අතරට එක්වුණේ ලොව එතෙක් මෙතෙක් නිර්මාණය වු විශාලම ක්‍රිකට් ජර්සිය ලෙසටයි.\nඑම ජර්සිය මීටර් 66.42ක දිගකින් යුක්ත වෙනවා.\nගිනස් ලෝක වාර්තාවට අදාල සහතික පත්‍රය ඉන්දීය ක්‍රිකට් පාලක මණ්ඩලයේ සභාපති සෞරව් ගංගුලිලලේකම් ජේ ෂා සහ IPL සභාපති බ්‍රිජේෂ් පටෙල් යන මහත්වරුන් වෙත ලබා දුන්නා.\n120000කට අධික ක්‍රීඩා ලෝලීන් ඉදිරියේ පැවැති මෙවර IPL තරගාවලියේ සමාප්ති උත්සවය බොලිවුඩ් සුපිරි නළුනිළියන්ගෙන් මෙන්ම ගායක ගායිකාවන්ගෙන් වර්ණවත් වුණා.",
       "URL": "https://www.hirunews.lk/305644/2022-iplතරගාවලියේ-ජය-ගුජරාට්-ටයිටන්ස්-කණ්ඩායමට",
       "Category": "Local News",
       "Parent URL": "https://www.hirunews.lk/local-news.php?pageID=1134"
}