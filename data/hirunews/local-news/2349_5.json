{
       "Source": "hirunews",
       "Timestamp": "Thursday, 05 November 2020 - 19:27",
       "Headline": "ඇඳිරි නීතිය ඉවත් කළත්, නිරෝධායනය අඛන්ඩව (වීඩියෝ)",
       "News Content": "එළවළු, පළතුරු ඇතුළු අත්‍යාවශ්‍ය භාණ්ඩ තොග රැගෙන දිස්ත්‍රික්ක අතර ගමන් කරන ලොරි රථ සඳහා ඇඳිරි නීති බලපත්‍ර අවශ්‍ය නොවන බව ජනාධිපති මාධ්‍ය අංශය ප්‍රකාශ කළා.\nජනාධිපති කාර්යාලයේදී කොවිඩ් මර්දන කාර්ය සාධක බලකාය අද (05) රැස්වූ අවස්ථාවේ මෙම තීරණය ගෙන තිබෙනවා.\nඒ අනුව ආර්ථික මධ්‍යස්ථාන, තොග වෙළඳාමට පමණක් සීමා කිරීමට ද තීරණය කෙරුණු බවයි ජනාධිපති මාධ්‍ය අංශය ප්‍රකාශ කළේ.\nමෙහිදී ජනාධිපති ගෝඨාභය රාජපක්ෂ වැඩිදුරටත් නිලධාරින්ට උපදෙස් ලබාදී තිබුණේ ඇදිරි නීතිය ඉවත් කළ පසු, ස්වයං නිරෝධායන ක්‍රියාවලිය දැඩිව නිරීක්ෂණය කරන ලෙසයි.\nමේ වනවිට නිවාස 31,457ක අසූහාර දහසකට ආසන්න සංඛ්‍යාවක් ස්වයං නිරෝධායනයට යොමුකර සිටිනවා.\nආසාදිතයන් සමාජයෙන් හමුවුවහොත් ඔහුගේ හෝ ඇයගේ ආශ්‍රිතයන් සහ ඔවුන් අයත් ප්‍රදේශ පිළිබඳව විශේෂ අවධානයක් යොමුකර අවශ්‍ය වුවහොත් හුදකලා ප්‍රදේශ ලෙස පවත්වාගෙන යන්නැයි ජනාධිපතිවරයා මෙහිදී උපදෙස් ලබා දුන්නා.\nකටුනායක ආයෝජන කලාපයේ මෙහෙයුම් අඛන්ඩව පවත්වාගෙන යාමට සියලු පියවර ගෙන ඇති අතර, පෞද්ගලික රෝහල්වල දායකත්වය ඇතිව සෞඛ්‍ය අමාත්‍යාංශයේ හා නාවික හමුදාවේ අධීක්ෂණය යටතේ වෙළඳ කලාපය ආශ්‍රිත පී.සී.ආර්. පරීක්ෂණ අහඹු ලෙස සහ අඛන්ඩව කරගෙන යාමට ද මෙහිදී උපදෙස් ලබාදී තිබෙනවා.\nමේ අතර, ලබන සඳුදායින් පසු බස්නාහිර පලාත විවෘත කිරීමට වැඩි හැකියාවක් ඇතැයි යුද හමුදාපති ලුතිනන් ජනරාල් ශවේන්ද්‍ර සිල්වා ප්‍රකාශ කළා.\nහිරු ටී.වී. පත්තරේ විස්තරේ වැඩසටහනට එක්වෙමින් ඔහු ප්‍රකාශ කළේ බස්නාහිර පළාතට පනවා ඇති නිරෝධායන ඇදිරි නීතිය ඉවත් කිරීමට නම්, ජනතාව සෞඛ්‍යාරක්ෂිත ක්‍රම අනුගමනය කරමින් සහයෝගය දැක්විය යුතු බවයි.\nබස්නාහිර පළාතට සහ කුලියාපිටිය මෙන්ම ඇහැලියගොඩ පොලිස් බල ප්‍රදේශ හා කුරුණෑගල මහනගර සභා සීමාවට පනවා ඇති, නිරෝධායනය ඇඳිරි නීතිය තවදුරටත් ක්‍රියාත්මකයි.\nඑසේම, ගිරිඋල්ල, මාවනැල්ල, හෙම්මාතගම සහ බුලත්කොහුපිටිය යන පොලිස් බල ප්‍රදේශ හා ගලිගමුව ප්‍රාදේශීය සභා බල ප්‍රදේශය තවමත් හුදකලා ප්‍රදේශ ලෙසටයි පවතින්නේ.\nමේ අතර, නිරෝධායන ඇදිරි නීතිය උල්ලංඝනය කිරීම සම්බන්ධයෙන් පසුගිය පැය 24 තුළ පුද්ගලයින් 200 ක් පොලීසිය අත්අඩංගුවට ගෙන ඇති අතර, වාහන 18 ක් පොලිස් භාරයට ගෙන තිබෙනවා.\nමේ දක්වා කාලය තුළදී ඇදිරි නීතිය උල්ලංඝනය කිරීම සම්බන්ධයෙන් අත්අඩංගුවට ගෙන ඇති සමස්ත පුද්ගලයින් සංඛ්‍යාව 2393 ක්.\nමුඛ ආවරණ භාවිත නොකිරීම හා දුරස්ථභාවය පවත්වා නොගැනීම සම්බන්ධයෙන් ඊයේ දිනයේ පුද්ගලයින් තුන් දෙනෙකු අත්අඩංගුවට ගෙන ඇති අතර, ඊට අදාළව මේ දක්වා 78 දෙනෙකු අත්අඩංගුවට ගෙන ඇති බවයි පොලීසිය පැවසුවේ.\nමේ අතර, සෞඛ්‍ය අමාත්‍යාංශය මගින් නිකුත් කර ඇති මාර්ගෝපදේශ මත පදනම්ව ශ්‍රී ලංකා වකුෆ් සභාව තීරණය කර ඇත්තේ මුස්ලිම් පල්ලියක ඕනෑම අවස්ථාවක රැස්විය හැකි උපරිම සංඛ්‍යාව 25 දෙනෙකුට පමණක් සීමා කිරීමටයි.\nබස්නාහිර පළාතේ සහ හුදකලා කරනු ලැබ ඇති හෝ සංචරණ සීමා පනවා ඇති ප්‍රදේශවල පිහිටි සියලුම මුස්ලිම් පල්ලි නැවත දැනුම් දෙනතුරු වසා තැබිය යුතු බව ද වකුෆ් සභාව නිවේදනය කළා.\nමේ අතර, 2019 - 2020 තක්සේරු වර්ෂය සඳහා ආදායම් වාර්තාව ලබන වසරේ පෙබරවාරි 28 හෝ එදිනට පෙර ගොනු කරන්නේ නම්, දේශීය ආදායම් පනතේ විධිවිධාන අනුව නියමිත දිනට වාර්තා ගොනු කිරීමට අපොහොසත් වීම මත දඩ පනවනු නොලබන බව දේශීය ආදායම් දෙපාර්තමේන්තුව සඳහන් කළා.",
       "URL": "https://www.hirunews.lk/254092/ඇඳිරි-නීතිය-ඉවත්-කළත්-නිරෝධායනය-අඛන්ඩව-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2349"
}