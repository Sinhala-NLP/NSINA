{
       "Source": "hirunews",
       "Timestamp": "Friday, 01 April 2022 - 16:56",
       "Headline": "හෙට (02) දිනයේ පැය 8 1/2 ක විදුලි කප්පාදුවක් (වීඩියෝ)",
       "News Content": "ජනතාවට අඛණ්ඩව විදුලි සැපයුමක් ලබාදීමට අදාළව මහජන උපයෝගිතා කොමිසම ශ්‍රේෂ්ඨාධිකරණය හමුවේ පෙත්සමක් ගොනුකර තිබෙනවා.\nඑම පෙත්සම ගොනු කර ඇත්තේ විදුලිබල මණ්ඩලය වෙත ඉන්ධන ලබාදෙන ලෙසට, බලශක්ති අමාත්‍යාංශයට නියෝගයක් නිකුත් කරන ලෙසට ඉල්ලමින්.\nවිදුලිබල, බලශක්ති සහ මුදල් අමාත්‍යාංශ එහි එහි වගඋත්තරකරුවන් ලෙස නම් කර තිබෙනවා.\nබලාගාර පවත්වාගැනීමට ප්‍රමාණවත් ඉන්ධන නොමැතිවීම හේතුවෙන් දිවයින පුරා සිදු කරන විදුලි කප්පාදුව හෙට (02) දිනයේදී පැය 8 හමාරක් දක්වා අඩු කර ඇති බව මහජන උපයෝගීතා කොමිසන් සභාව පවසනවා.\nමේ අතර දිවයින පුරා ඉන්ධන පිරවුම්හල් රැසක ඩීසල් සහ භූමිතෙල් මිල දී ගැනීම සඳහා පැමිණි පාරිභෝගිකයන්ගේ පෝලීම් අදත් පැවති බව හිරු වාර්තාකරුවන් සඳහන් කළා.\nමෙවන් පසුබිමක ඩීසල් මෙට්‍රික් ටොන් 40, 000 ක් අඩංගු නෞකාව අද රාත්‍රිී 11.30ට පමණ මෙරටට පැමිණෙනු ඇති බවයි බලශක්ති අමාත්‍යාංශය සඳහන් කළේ.\nමේ අතර ලබන සඳුදා ගෑස් අඩංගු නෞකාවක් පැමිණීමට නියමිත බව ලිට්රෝ සමාගම පවසනවා. එහි ප්‍රකාශකයෙකු හිරු ප්‍රවෘත්ති අංශයට කියා සිටියේ එහි ගෑස් මෙට්‍රික් ටොන් 3,500 ක් අන්තර්ගත වන බවයි.\nඑමෙන්ම, මේ වනවිට ගොඩබා ඇති ගෑස් මෙටි්‍රක් ටොන් 3,800 බෙදාහැරීමේ කටයුතු අඛණ්ඩව සිදු කෙරෙන බව ද ලිට්රෝ සමාගම ප්‍රකාශ කළා.\nකෙසේ වෙතත්, දිවයිනේ ප්‍රදේශ රැසක ගෑස් අලෙවි මධ්‍යස්ථාන ඉදිරිපිට දිගු පෝලිම් පැවති බවයි අප වාර්තාකරුවන් සඳහන් කළේ.\nමේ අතර, පවතින විදුලි කප්පාදුව, භාණ්ඩ මිල ඉහළ යාම මෙන්ම ඉන්ධන, ගෑස් ඇතුලු අත්‍යවශ්‍ය ද්‍රව්‍ය හිඟයට විරෝධය පල කරමින් අද දිවයිනේ ප්‍රදේශ කිහිපයක විරෝධතා පැවැත්වුණා.\nමොරටුව වඩු කාර්මිකයින්, ගාල්ලේ ධීවරයින් මෙන්ම පුත්තලම ලොරි රථ රියදුරන් ඇතුලු පිරිස් පැවැත් වූ විරෝධතා හේතුවෙන් එම ප්‍රදේශවල ප්‍රධාන මාර්ගයන්හි වාහන ගමනාගමනයට එල්ල වුණේ දැඩි බාධාවන්.\nමොරටුවේ පැවති විරෝධතාවයේ දී විරෝධතාකරුවන් අද පස්වරුවේ මොරටුව නගරාධිපති සමන්ලාල් ප්‍රනාන්දුගේ නිවසට ගල් ප්‍රහාර එල්ල කළ බව වාර්තා වුණා.\nකෙසේ වෙතත්, නගරාධිපතිවරයා සිය ෆේස්බුක් ගිණුමේ සටහනක් තබමින් සඳහන් කර තිබුණේ වඩු කාර්මිකයන්ගේ ගැටලු සම්බන්ධයෙන් අදාළ බලධාරින් සමග දුරකථන මාර්ගයෙන් සාකච්ඡා කළ බවයි.\nමේ අතර, පාර්ලිමේන්තු මන්ත්‍රී චාමර සම්පත් දසනායක අද වැල්ලවාය - කිරිඉබ්බන්ආර මහින්ද රාජපක්ෂ සම්මන්ත්‍රශාලා පරිශ්‍රයේ පැවති රැකියා ප්‍රධානය කිරීමේ උත්සවයකට සහභාගී වී ඉන් පිටතට පැමිණි අවස්ථාවේ දී එම ස්ථානයේ විරෝධතාවයක නිරත වූ පිරසක් විසින් හුූ හඩක් නගමින් මන්ත්‍රීවරයාගේ රථයට බිත්තර ප්‍රහාරයක් එල්ල කර තිබෙනවා.\nඑම උත්සවය රාජ්‍ය අමාත්‍ය ශෂේන්ද්‍ර රාජපක්ෂ ද සහභාගී වීමට නියමිතව තිබුණා.\nABCDEF\n8 am - 12 pm අතර පැය 04ක්\n4 pm - 7 pm අතර පැය 03ක්,\n9 pm - 10.30 pm අතර පැය 1.30ක් ද,\nGHIJKL\n12 pm - 4 pm අතර පැය 04ක්\n6 pm - 9 pm පැය 03ක්\n10.30 pm - 12 am අතර පැය 1.30ක් විදුලි සැපයුම අත්හිටවනු ඇති.",
       "URL": "https://www.hirunews.lk/300948/හෙට-02-දිනයේ-පැය-8-1-2-ක-විදුලි-කප්පාදුවක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1257"
}