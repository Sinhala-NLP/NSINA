{
       "Source": "hirunews",
       "Timestamp": "Monday, 12 October 2020 - 18:34",
       "Headline": "රිෂාඩ්ගේ සොහොයුරා මුදා හැරීම ගැන යළි පරීක්ෂණයක් සිදුකරන්න - නීතිපතිගෙන් සී.අයි.ඩී.යට උපදෙස් (වීඩියෝ)",
       "News Content": "පාර්ලිමේන්තු මන්ත්‍රී රිෂාඩ් බදියුදීන්ගේ සොහොයුරා වන රියාජ් බදියුදීන් මුදා හැරීම සම්බන්ධයෙන් යළි පරීක්ෂණයක් සිදුකරන ලෙස නීතිපති දප්පුල ද ලිවේරා අපරාධ පරීක්ෂණ දෙපාර්තමේන්තුවට දැනුම් දී තිබෙනවා.\nඒ, අපරාධ පරීක්ෂණ දෙපාර්තමේන්තුවේ නියෝජ්‍ය පොලිස්පතිවරයා, අධ්‍යක්ෂවරයා ඇතුළු අනෙකුත් නිලධාරීන් අද(12) හමුවීමෙන් අනතුරුවයි.\nඑහිදී රියාජ් බදියුදීන් සම්බන්ධයෙන් අදාළ විමර්ශනවල දුර්වලතා පැවති බව පෙනී ගොස් තිබෙනවා.\nඒ අනුව අදාළ කරුණු සම්බන්ධයෙන් තවදුරටත් පූර්ණ විමර්ශනයක් කරන ලෙස නීතිපතිවරයා උපදෙස් ලබාදී ඇති බවයි නීතිපතිවරයාගේ සම්බන්ධීකරණ නිලධාරීනී රජයේ අධිනීතිඥ නිෂාරා ජයරත්න සඳහන් කළේ.\nමේ අතර, රියාජ් බදියුදීන් මුදා හැරීම සම්බන්ධයෙන් සියලු විමර්ශන වාර්තා රැගෙන අපරාධ පරීක්ෂණ දෙපාර්තමේන්තුවේ නියෝජ්‍ය පොලිස්පතිවරයා සහ ප්‍රධාන විමර්ශන නිළධාරිවරයා අද(12) නිතිපතිවරයා හමුවේ පෙනී සිටියා.\nඒ, ත්‍රස්තවාදීන්ට සහය දැක්වූ බවට චෝදනා එල්ලවූ රියාජ් බදියුදීන් මුදාහැරීම සම්බන්ධ කරුණු විමසීමටයි.\nඑමෙන්ම, රියාජ් බදියුදීන් නිදහස් කිරීමට එරෙහිව පාර්ශව කිහිපයක් අදත් පොලිස් කොමිසම වෙත පැමිණිලි ඉදිරිපත් කළා.",
       "URL": "https://www.hirunews.lk/252386/රිෂාඩ්ගේ-සොහොයුරා-මුදා-හැරීම-ගැන-යළි-පරීක්ෂණයක්-සිදුකරන්න-නීතිපතිගෙන්-සී-අයි-ඩී-යට-උපදෙස්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2394"
}