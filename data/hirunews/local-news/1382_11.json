{
       "Source": "hirunews",
       "Timestamp": "Tuesday, 01 February 2022 - 19:54",
       "Headline": "සත් මහලෙන් වැටුණු සිසුවාගේ සිරුරේ අයිස් අඩංගුවීම ගැන විමර්ශන පාසලටත් (වීඩියෝ)",
       "News Content": "බම්බලපිටිය සුපිරි නිවාස සංකීර්ණයක හත්වන මහලෙන් ඇද වැටී මියගිය 15 හැවිරිදි සිසුවා ඉගෙනුම ලැබූ ජාත්‍යන්තර පාසලේ විදුහල්පතිවරයාගෙන් සහ ඔහුගේ මිතුරන්ගෙන් ප්‍රකාශ සටහන් කරගැනීමට පොලිසිය තීරණය කර තිබෙනවා.\nඒ, පශ්චාත් මරණ පරීක්ෂණයේදී සිසුවාගේ සිරුර මෙතැම්පිටමින් හෙවත් අයිස් මත්ද්‍රව්‍ය තිබූ බවට හෙළිවීමත් සමඟයි.\nපසුගිය 28 වනදා පාසල් නිමවීමෙන් පසු මෙම සිසුවා ත්‍රිරෝද රථයකින් අදාළ නිවාස සංකීර්ණය වෙත පැමිණ ඇති අතර, ඉන් ටික වේලාවකට පසු ඔහුගේ සිරුර මහල් නිවාස සංකීර්ණයේ බිම් මහලේ තිබී සොයාගැනුනා.\nඅනතුරුව ඔහුගේ බෑගය සහ වතුර බෝතලය හත්වන මහලේ තිබී සොයාගත් අතර, එම මහලෙන් මොහු බිමට පැන ඇති බවටයි පොලිසිය සැක කරන්නේ.\nකෙසේ වෙතත් මෙම පාසල් සිසුවා හත්වන මහලෙන් බිමට පනින අවස්ථාවේ අයිස් මත්ද්‍රව්‍ය පානය කර තිබුණේද යන්න ප්‍රශ්ණාර්ථයක්. පශ්චාත් මරණ පරීක්ෂණයේදී තහවුරු වී ඇත්තේ සිසුවාගේ ශරීරයේ අධිසාන්ද්‍රණ අයිස් මත්ද්‍රව්‍ය තිබූ බවටයි.\nඅප මෙම සිදුවීම පිළිබඳව අන්තරායකර ඖෂධ පාලක ජාතික මණ්ඩලයේ සභාපතිනි විශේෂඥ වෛද්‍ය ප්‍රියංගි අමරබන්දුගෙන් කළ විමසීමකදී ඇය කියා සිටියේ ජාත්‍යන්තර පාසල් තුළ මත්ද්‍රව්‍ය නිවාරණ වැඩසටහන් පැවැත්වීමේ ද අඩුවක් දක්නට ලැබෙන බවයි.\nඑසේම අයිස් මත්ද්‍රව්‍ය සමඟ අත්අඩංගුවට ගන්නා පුද්ගලයින්ට දඩුවම් ලබාදීම සඳහා වන නීති සංශෝධණය කිරීමටද පියවර ගෙන ඇති බව ඇය සඳහන් කළා.",
       "URL": "https://www.hirunews.lk/295901/සත්-මහලෙන්-වැටුණු-සිසුවාගේ-සිරුරේ-අයිස්-අඩංගුවීම-ගැන-විමර්ශන-පාසලටත්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1382"
}