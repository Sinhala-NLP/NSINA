{
       "Source": "hirunews",
       "Timestamp": "Tuesday, 26 February 2019 - 19:26",
       "Headline": "ඊ.ටී.අයි. ගනුදෙණුවේදී දේශීය සමාගම් මගහැරීම ගැන - ජාතික ආර්ථීක සභාවේ අවධානය",
       "News Content": "ඊ.ටී.අයි. ගණුදෙනුවේදී එය මිලට ගැනීමට ඉදිරිපත්වූ දේශීය සමාගම් සමඟ ප්‍රමාණවත් පාරදෘශ්‍ය භාවයකින් කටයුතු නොකිරීම පිළිබඳව ජාතික ආර්ථීක සභාවේ අවධානය යොමුවුණා.\nඊ.ටී.අයි. වත්කම් මිලට ගැනීමට සමාගම් 3 ක් කැමැත්ත පළ කර තිබූ අතර, ඉන් දේශීය සමාගම් දෙක සමඟ තැන්පතුකරුවන්ට ගෙවීමට උපරිම මුදලක් ලබාගැනීම සඳහා කේවල් කිරීමක් සිදුකළේද යන්න සම්බන්ධයෙන්ද ගැටළු සහගත බවයි එහිදී අනාවරණ වුණේ.\nඑසේම සමාගම් 3 ටම ලන්සු තැබීම සඳහා සමාන අවස්ථා ලබානොදීම පිළිබදවද මෙහිදී අවධානය යොමුවුණා.\nජාතික ආර්ථීක සභාව ජනාධිපති කාර්යාලයේදී අද රැස්වූණේ ජනාධිපති මෛත්‍රිපාල සිරිසේනගේ ප්‍රධානත්වයෙන්.\nඅමාත්‍යවරුන් කිහිපදෙනෙකු මෙන්ම මුදල් අමාත්‍යාංශයේ ලේකම්වරයා සහ මහ බැංකු අධිපතිවරයාද ඊට එක්ව සිටියා.\nඑහිදී ජනාධිපති මෛත්‍රිපාල සිරිසේන ප්‍රකාශ කළේ ඊ.ටී.අයි. තැන්පතුකරුවන්ට කඩිනම් සහන සැළසිය යුතු බවයි. ඒ අනුව ඊ.ටී.අයි. සමාගමේ වත්කම් අලෙවි කිරීම පිළිබඳව ජාතික ආර්ථීක සභාව සිය නිර්දේශ ඉදිරිපත් කළා.\nදේශීය සමාගම්වලට ඊට අදාළව නිසි අවස්ථා නොලැබීම පිළිබඳව ආර්ථීක සභාවේ අවධානය යොමුවුණේ ඒ අනුවයි.\nමේ අතර ක්ෂුද්‍ර මූල්‍ය ණය පිළිබඳවද ජාතික ආර්ථීක සභාව අද විශේෂ අවධානයක් යොමුකර තිබුණා.\nඑහිදී ජනාධිපතිවරයා සඳහන් කර ඇත්තේ ණය ලබාදීමේ ආයතන ලියාපදිංචි කිරීමේ විධිමත් ක්‍රමවේදයක් පැවතිය යුතු බවයි.\nමේ අතර කෙරවලපිටිය එල්.එන්.ජී. විදුලි බලාගාරය සම්බන්ධයෙන් වූ ටෙන්ඩර් ක්‍රියාවලිය සොයා බැලීම සඳහාද ජනාධිපති මෛත්‍රීපාල සිරිසේන විසින් කමිටුවක් පත්කර තිබෙනවා.\nඒ, අද පෙරවරුවේ පැවති අමාත්‍ය මණ්ඩල රැස්වීමේදීයි.\nඅමාත්‍ය රවී කරුණානායක විසින් අදාළ ටෙන්ඩරය සම්බන්ධයෙන් වූ කැබිනට් පත්‍රිකාව එහිදී ඉදිරිපත් කර ඇති අතර, ඊට අමාත්‍ය පාඨලී චම්පික රණවකගේ විරෝධය එල්ල වී තිබෙනවා.\nඅමාත්‍යවරයා එහිදී ප්‍රකාශ කර ඇත්තේ ටෙන්ඩරය විදේශීය සමාගමකට නොව දේශීය සමාගමකට ලබාදීමට කටයුතු කළ යුතු බවයි.\nඊට ප්‍රතිචාර දක්වමින් ජනාධිපතිවරයා අමාත්‍යවරුන් වන පාඨලී චම්පික රණවක, මලික් සමරවික්‍රම, හර්ෂ ද සිල්වා සහ රවී කරුණානායකගෙන් සමන්විත මෙම කමිටුව පත්කරනු ලැබුවා.\nඑහි වාර්තාව මීළඟ අමාත්‍ය මණ්ඩල රැස්වීමට ඉදිරිපත් කරන ලෙසයි ජනාධිපති මෛත්‍රීපාල සිරිසේන දැනුම් දී ඇත්තේ.",
       "URL": "https://www.hirunews.lk/211250/ඊ-ටී-අයි-ගනුදෙණුවේදී-දේශීය-සමාගම්-මගහැරීම-ගැන-ජාතික-ආර්ථීක-සභාවේ-අවධානය",
       "Category": "Local News",
       "Parent URL": "https://www.hirunews.lk/local-news.php?pageID=3482"
}