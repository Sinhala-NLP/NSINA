{
       "Source": "hirunews",
       "Timestamp": "Monday, 25 January 2021 - 14:05",
       "Headline": "පාර්ලිමේන්තු මන්ත්‍රීවරුන් දෙදෙනෙකු ස්වයං නිරෝධායනයට යොමුවෙයි",
       "News Content": "පාර්ලිමේන්තු මන්ත්‍රීවරුන් වන චමින්ද විජේසිරි සහ හේෂා විතානගේ ස්වයං නිරෝධායනයට යොමුවී සිටිනවා.\nඔවුන් හිරු ප්‍රවෘත්ති අංශයට කියා සිටියේ කොරෝනා ආසාදිත පාර්ලිමේන්තු මන්ත්‍රී වසන්ත යාපා බණ්ඩාරගේ ආශ්‍රිතයින් වීම හේතුවෙන් තමන්, මෙම පියවරට එළඹි බවයි.\nඑසේම, පාර්ලිමේන්තු මන්ත්‍රී වසන්ත යාපා බණ්ඩාර පසුගිය 19 වනදා පාර්ලිමේන්තු රැස්වීම සඳහා සහභාගි වී ඇති බව වේත්‍රධාරි නරේන්ද්‍ර ප්‍රනාන්දු සඳහන් කළා.\nඔහු වැඩිදුරටත් කියා සිටියේ මන්ත්‍රීවරයාගේ සමීප ආශ්‍රිතයින් සොයා මේ වනවිට සී.සී.ටී.වී දර්ශන පරීක්ෂා කරමින් පවතින බවයි.\nමේ අතර, කොරෝනා ආසාදිත සෞඛ්‍ය ඇමතිනි පවිත්‍රා වන්නිආරච්චිගේ ආශ්‍රිතයෙකු වීම හේතුවෙන් සෞඛ්‍ය සේවා අධ්‍යක්ෂ ජනරාල් වෛද්‍ය අසේල ගුණවර්ධන ස්වයං නිරෝධායනයට ලක්ව සිටිනවා.",
       "URL": "https://www.hirunews.lk/260669/පාර්ලිමේන්තු-මන්ත්‍රීවරුන්-දෙදෙනෙකු-ස්වයං-නිරෝධායනයට-යොමුවෙයි",
       "Category": "Local News",
       "Parent URL": "https://www.hirunews.lk/local-news.php?pageID=2190"
}