{
       "Source": "hirunews",
       "Timestamp": "Friday, 12 August 2022 - 20:45",
       "Headline": "අරගලකරුවන් භාරදුන් මුදල් අධිකරණයට ඉදිරිපත් කිරීමේ ප්‍රමාදය ගැන පොලිසිය කරුණු දක්වයි",
       "News Content": "අරගලකරුවන් විසින් ජනාධිපති මන්දිරයේ දී සොයාගෙන කොටුව පොලිසිය වෙත භාර දුන් රුපියල් එක්කෝටි හැත්තෑ ලක්ෂයකට අධික මුදල් අධිකරණයට ඉදිරිපත් කිරීමට ප්‍රමාද වීම සම්බන්ධයෙන් සිදුකරන විමර්ශනයට අදාළව පොලිස් විශේෂ විමර්ශන ඒකකය විසින් අද කොළඹ මහේස්ත්‍රාත් අධිකරණයට වාර්තාවක් ඉදිරිපත් කළා.\nඑහිදී පොලිස් විශේෂ විමර්ශනය ඒකකයේ අධ්‍යක්ෂ ජ්‍යෙෂ්ඨ පොලිස් අධිකාරී ඩී.එස්. වික්‍රමසිංහ මහතා අධිකරණයට දන්වා සිටියේ මෙම සිද්ධියට අදාළව දුරකථන ඇමතුම් විස්තර වාර්තා ලබාගෙන විමර්ශන සිදුකළ බවයි.\nඑම දුරකථන ඇමතුම් පරීක්ෂාවේ දී බස්නාහිර පළාත භාර ජ්‍යෙෂ්ඨ නියෝජ්‍ය පොලිස්පති දේශබන්දු තෙන්නකෝන් මහතා විසින් කොටුව පොලිසියේ ස්ථානාධිපතිවරයාට දුරකථන ඇමතුමක් ලබා දී තිබෙන බව අනාවරණය වී ඇතැයි පොලිස් විශේෂ විමර්ශන ඒකකයේ අධ්‍යක්ෂවරයා අධිකරණයට දන්වා සිටියා.\nතමා කොටුව පොලිසියේ ස්ථානාධිපතිවරයාට දුරකතනයෙන් කතා කළ බව නියෝජ්‍ය පොලිස්පතිවරයා පිළිගෙන තිබෙන බවද පොලිස් විශේෂ විමර්ශන ඒකකය අධිකරණයට දැනුම් දුන්නා.\nඑහෙත් එම දුරකථන ඇමතුම මගින් අදාළ මුදල් සම්බන්ධයෙන් ගත යුතු පියවර පිළිබඳව තමන් කොටුව පොලිසියේ ස්ථානාධිපතිවරයාට උපදෙස් ලබා දීමක් සිදු නොකළ බවත් ජ්‍යෙෂ්ඨ නියෝජ්‍ය පොලිස්පතිවරයා සිය ප්‍රකාශය තුළින් සඳහන් කර ඇතැයි පොලිස් විශේෂ විමර්ශන ඒකකය අධිකරණය හමුවේ අනාවරණය කළා.\nඒ අනුව මෙම සිද්ධිය සම්බන්ධයෙන් වැඩිදුර පරීක්ෂණ සිදු කරන බව සඳහන් කළ පොලිස් විශේෂ විමර්ශන ඒකකයේ අධ්‍යක්ෂවරයා එහි ප්‍රගතිය වාර්තා කිරීම සඳහා දිනයක් ලබා දෙන ලෙසත් ඉල්ලා සිටියා.\nඑම නඩුව ලබන 26 වනදා යළි කැඳවීමට නියෝග කළ මහේස්ත්‍රාත්වරයා එදින විමර්ශන ප්‍රගතිය වාර්ථා කරන ලෙස පොලිසියට නියෝග කලා.\nමේ අතර තමන්ව ශ්‍රී ලංකාවෙන් පිටුවහල් කිරීමට ආගමන හා විගමන දෙපාර්තමේන්තුව ගෙන තිබෙන තීරණය බල රහිත කරන නියෝගයක් නිකුත් කරන මෙන් ඉල්ලා බ්‍රිතාන්‍ය ජාතික තරුණියක වන කෙලිග් ෆ්‍රේසර් නැමැත්තිය විසින් අභියාචනාධිකරණයට රිට් පෙත්සමක් ඉදිරිපත් කර තිබෙනවා.\nඑහි වගඋත්තරකරුවන් ලෙස ආගමන ල විගමන පාලකවරයා සහ නීතිපතිවරයා නම් කර තිබෙන අතර පෙත්සම්කාරිය සඳහන් කළේ තමා ගාලුමුවදොර පැවැති ගෝඨා ගෝ ගම අරගලයට ක්‍රියාකාරිව මැදිහත් වූ බවයි.\nපසුව ආගමන සහ විගමන දෙපාර්තමේන්තුව විසින් තමන් සඳහා නිකුත් කර තිබූ වීසා බලපත්‍රය අත්තනෝමතික ලෙස අවලංගු කිරීමට කටයුතු කළ බවත් ඇය පෙන්වා දෙනවා.\nඑලෙස ආගමන සහ විගමන දෙපාර්තමේන්තුව ගනු ලැබූ තීරණය නීති විරෝධී යැයි තීන්දු කොට එය බල රහිත කිරීමේ රීට් ආඥාවක් නිකුත් කරන ලෙසයි පෙත්සම්කාරිය අධිකරණයෙන් ඉල්ලා ඇත්තේ.\nමේ අතර පසුගිය ජූලි 14 වැනිදා සිංගප්පූරුවට පැමිණි හිටපු ජනාධිපති ගෝඨාභය රාජපක්ෂ මහතා මේ වනවිට තායිලන්තයේ රැඳී සිටිනවා.\nහිටපු ජනාධිපති ගෝඨාභය රාජපක්ෂ මහතාට තම රටට ඇතුළුවීම සඳහා අවසර ලබා දී ඇත්තේ මානුෂීය හේතුන් මත බවත් වෙනත් රටක ස්ථිර රැකවරණය ලබාගන්නා තුරු ඔහුට තාවකාලිකව රැදී සිටිය හැකි බවත් තායිලන්ත අග්‍රාමාත්‍ය ප්‍රයුත් චන් ඕ චා මහතා ප්‍රකාශ කළා.\nමෙරට ජනතාව දැක්වූ විරෝධතා හේතුවෙන් පසුගිය ජූලි 13 වැනිදා මාලදිවයින බලා පිටව ගිය ගෝඨාභය රාජපක්ෂ මහතා පසුව සිංගප්පූරුවට පැමිණි අතර මසකට ආසන්න කාලයක් ඔහු එරට රැඳී සිටීමෙන් අනතුරුවයි ඊයේ තායිලන්තය බලා පැමිණියේ.\nමේ අතර, හිටපු ජනාධිපතිවරයාට මෙරටට පැමිණීමට ඇති මූලික අයිතිවාසිකම් තහවුරු කරන ලෙස ඉල්ලමින් සිවිල් ක්‍රියාකාරීකයකු වන ඕෂල හේරත් මහතා අද ශ්‍රී ලංකා මානව හිමිකම් කොමිෂන් සභාව වෙත පැමිණිල්ලක් ඉදිරිපත් කළා.",
       "URL": "https://www.hirunews.lk/312593/අරගලකරුවන්-භාරදුන්-මුදල්-අධිකරණයට-ඉදිරිපත්-කිරීමේ-ප්‍රමාදය-ගැන-පොලිසිය-කරුණු-දක්වයි",
       "Category": "Local News",
       "Parent URL": "https://www.hirunews.lk/local-news.php?pageID=946"
}