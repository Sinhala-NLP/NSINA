{
       "Source": "hirunews",
       "Timestamp": "Tuesday, 22 December 2020 - 7:57",
       "Headline": "විශ්වවිද්‍යාල කඩඉම් ලකුණුවලට එරෙහි තීන්දුව හෙට",
       "News Content": "විශ්වවිද්‍යාල ප්‍රතිපාදන කොමිෂන් සභාව විසින් නිකුත් කරන ලද විශ්වවිද්‍යාල කඩඉම් ලකුණු අනුව ඉංජිනේරු සහ භෞතික විද්‍යා පීඨ සඳහා සිසුන් ඇතුළත් කරගැනීම අත්හිටුවන අතුරු තහනම් නියෝගයක් නිකුත් කරන ලෙස ඉල්ලා ගොනුකර ඇති මූලික අයිතිවාසිකම් පෙත්සම් විභාග කිරීමට අවසර ලබාදෙන්නේද නැද්ද යන නියෝගය හෙට ප්‍රකාශයට පත් කිරීමට නියමිතයි.\nඅදාළ පෙත්සම් බුවනෙක අලුවිහාරේ, එස්. තුරෙයිරාජා සහ යසන්ත කෝදාගොඩ යන විනිසුරුවරුන්ගෙන් සමන්විත ත්‍රිපුද්ගල ශ්‍රේෂ්ඨාධිකරණ විනිසුරු මඩුල්ලක් හමුවේ ඊයේ (21) තුන්වන දිනටත් සළකා බැලුණා.\nඑහිදී පෙත්සම් සහ වගඋත්තරකාර පාර්ශවවල දේශන ඉදිකිරීම සම්පූර්ණයෙන්ම අවසන් වූ බවයි හිරු අධිකරණ වාර්තාකරු සඳහන් කළේ. ඉන් අනතුරුවයි අධිකරණය මෙම නියෝගය ප්‍රකාශයට පත් කළේ.\n2019 වසරේදී උසස්පෙළ විභාගයට නව විෂය නිර්දේශ යටතේ පෙනී සිට සමත්වූ සිසුන් හතළිස් දෙදෙනෙකු විසින් මෙම පෙත්සම ගොනුකර තිබුණා.",
       "URL": "https://www.hirunews.lk/257615/විශ්වවිද්‍යාල-කඩඉම්-ලකුණුවලට-එරෙහි-තීන්දුව-හෙට",
       "Category": "Local News",
       "Parent URL": "https://www.hirunews.lk/local-news.php?pageID=2260"
}