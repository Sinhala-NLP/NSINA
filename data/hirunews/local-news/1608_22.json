{
       "Source": "hirunews",
       "Timestamp": "Sunday, 24 October 2021 - 14:05",
       "Headline": "ශ්‍රී ලංකාවේ කොමියුනිස්ට් පක්ෂයේ සභාපතිත්වයෙන් රාජා කොල්ලුරේ ඉවතට (වීඩියෝ)",
       "News Content": "ශ්‍රී ලංකාවේ කොමියුනිස්ට් පක්ෂයේ සභාපති වයඹ පළාත් ආණ්ඩුකාර රාජා කොල්ලුරේ වහාම ක්‍රියාත්මක වන පරිදි පක්ෂ සභාපතිත්වයෙන් ඉවත් කිරීමට එම පක්ෂය තීරණය කර තිබෙනවා.\nකෙසේ වෙතත්, රාජා කොල්ලුරේ කියා සිටියේ අදාළ ක්‍රියාමාර්ගය පක්ෂ ව්‍යවස්ථාවට පටහැනි බැවින්  ඊට එරෙහිව ක්‍රියාමාර්ග ගන්නා බවයි.\nවයඹ ආණ්ඩුකාර රාජා කොල්ලුරේ විශේෂ ප්‍රකාශයක් කරමින් වැඩ වර්ජනයේ නිරත ගුරුවරුන්ගේ වැටුප් කප්පාදු කරන බවට පසුගිය 21 වන දා ප්‍රකාශ කළා.\nමොහුගේ මෙම ආන්දෝලනාත්මක ප්‍රකාශය විපක්ෂයේ දේශපාලන පක්ෂවල මෙන්ම වෘත්තීය සමිතිවල ද දැඩි විවේචනවලට ලක්වුණා.\nආණ්ඩුකාරවරායාගේ ප්‍රකාශය කොමියුනිස්ට් පක්ෂය හෙළා දැක තිබූ අතර ඒ අනුවයි පක්ෂ මූලස්ථානයේදී අද පැවැති මධ්‍යම කාරක සභා රැස්වීමේදී මොහු සභාපති ධුරයෙන් ඉවත් කිරීමට තීරණය කරනු ලැබුවේ.\nමධ්‍යම කාරක සභා රැස්වීමට රාජා කොල්ලුරේ ද සහභාගි වී සිට ඇති අතර එහිදී ඔහු කියා සිටියේ ආණ්ඩුකාරවරයා වශයෙන් තමා එවැනි ප්‍රකාශයක් සිදුකළ බවයි.",
       "URL": "https://www.hirunews.lk/285925/ශ්‍රී-ලංකාවේ-කොමියුනිස්ට්-පක්ෂයේ-සභාපතිත්වයෙන්-රාජා-කොල්ලුරේ-ඉවතට-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1608"
}