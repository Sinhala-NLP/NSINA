{
       "Source": "hirunews",
       "Timestamp": "Friday, 07 July 2023 - 7:10",
       "Headline": "විදුලිබල මණ්ඩලය ප්‍රතිව්‍යුහගත කිරීමේ ඉදිරි පියවර සම්බන්ධයෙන් විශේෂ සාකච්ඡාවක්",
       "News Content": "විදුලිබල මණ්ඩලය ප්‍රතිව්‍යුහගත කිරීමේ ඉදිරි පියවර සම්බන්ධයෙන් විශේෂ සාකච්ඡාවක් විදුලිබල හා බලශක්ති අමාත්‍ය කංචන විජේසේකරගේ ප්‍රධානත්වයෙන් එම අමාත්‍යාංශයේ දී පවත්වා තිබෙනවා.\nට්විටර් පණිවිඩයක් තබමින් ඔහු සඳහන් කළේ ආසියානු සංවර්ධන බැංකුව ලෝක බැංකුව, ජපාන අන්තර්ජාතික සහයෝගීතා ඒජන්සිය, එක්සත් ජනපද ජාත්‍යන්තර සංවර්ධන නියෝජිත ආයතනය සහ ජාත්‍යන්තර මූල්‍ය සංගමයේ මෙරට ප්‍රධාන නියෝජිතයින් මෙන්ම විදුලිබල ක්ෂේත්‍රයේ ප්‍රවීණයන් ඊයේ (06) පැවති මෙම සාකච්ඡාවට එක්වූ බවයි.\nඑහිදී විදුලිබල මණ්ඩලය ප්‍රතිව්‍යුහගත කිරීමේ වැඩපිළිවෙල වෙනුවෙන් සහය ලබා දෙන බව මෙම සංවර්ධන ආයතන ප්‍රකාශ කළ බව ද අමාත්‍යවරයා සඳහන් කළා.\nවිදුලිබල ක්‍ෂේත්‍රයේ ප්‍රතිව්‍යුහගත කිරීමේ කාර්යාලය මගින් සංවර්ධන නියෝජිත ආයතන සමග සාකච්ඡාකර අවශ්‍ය තාක්ෂණික හා මූල්‍ය සහය ලබා ගනිමින් ඉදිරි සැළසුම සහ නව පනතේ විධිවිධාන ක්‍රියාත්මක කරනු ඇති.\nනව විදුලිබල පනත් කෙටුම්පත මේ වන විට නීති කෙටුම්පත් කාර්යාලය වෙත ඉදිරිපත් කර ඇති අතර නීතිපතිවරයාගේ අනුමැතිය ලද සැනින් එය අමාත්‍ය මණ්ඩලය වෙත ඉදිරිපත් කරන බවයි අමාත්‍ය කංචන විජේසේකර කියා සිටියේ.",
       "URL": "https://www.hirunews.lk/340285/විදුලිබල-මණ්ඩලය-ප්‍රතිව්‍යුහගත-කිරීමේ-ඉදිරි-පියවර-සම්බන්ධයෙන්-විශේෂ-සාකච්ඡාවක්",
       "Category": "Local News",
       "Parent URL": "https://www.hirunews.lk/local-news.php?pageID=207"
}