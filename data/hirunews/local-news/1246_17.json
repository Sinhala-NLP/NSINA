{
       "Source": "hirunews",
       "Timestamp": "Wednesday, 06 April 2022 - 15:10",
       "Headline": "ආර්ථික වර්ධන වේගය පහළට",
       "News Content": "මේ වසරේ ශ්‍රී ලංකාවේ ආර්ථික වර්ධන වේගය සියයට 2.4ක් දක්වා පහත වැටෙනු ඇති බවට ආසියානු සංවර්ධන බැංකුව අනාවැකි පළ කරනවා.\nකොරෝනා වසංගත තත්ත්වය විදේශ සංචිත හිඟය සහ ණය ගෙවීම් ඇතුළු තත්ත්වයන් මෙලෙස මේ වසරේ ආර්ථික වර්ධන වේගය පහත දැමීමට හේතුවී ඇති බවයි ආසියානු සංවර්ධන බැංකුව පෙන්වා දෙන්නේ.\nකෙසේ වෙතත්, ලබන වසරේදී සියයට 2.5ක ආර්ථික වර්ධන වේගයක් ශ්‍රී ලංකාව විසින් ළගා කරගනු ඇති බවට ද ආසියානු සංවර්ධන බැංකුව සිය පුරෝකතනය තුලින් ඉදිරිපත් කර තිබෙනවා.\nමේ අතර, මේ වසරේ මුල් කාර්තුවේදී ඩොලර් මිලියන 1412ක ආයෝජන යෝජනා 33ක් ලැබී ඇති බව ශ්‍රී ලංකා ආයෝජන මණ්ඩලය සඳහන් කළා.\nඉන්ධන සහ පුනර්ජනනීය බලශක්ති ප්‍රභවයන් ඇතුළු ආයෝජන ඊට ඇතුළත්.\nමේ වසරේ මුල් කාර්තුවේ ලැබුණු නව ආයෝජන යෝජනා සංඛ්‍යාව පසුගිය වසරේ එම කාල පරිච්ඡේදයට වඩා සියයට 80ක වර්ධනයක් පෙන්නුම් කරන බවයි ආසියානු සංවර්ධන බැංකුව පෙන්වා දෙන්නේ.\nමේ අතර, ශ්‍රී ලංකාවේ ගිණුම්කරණ වෘත්තිකයන් සඳහා ප්‍රමුඛතම ආයතනය වන ශ්‍රී ලංකා වරලත් ගණකාධිකාරි ආයතනය නිවේදනයක් නිකුත් කරමින් ඊයේ සඳහන් කළේ රට මුහුණදී සිටින වත්මන් ආර්ථික හා මූල්‍ය අර්බුදයට වහාම විසඳුමක් ලබාදෙන ලෙසයි.\nසියලු දේශපාලන පක්ෂ සමග සාකච්ඡා කර රටේ යහපත වෙනුවෙන් සැලැස්මක් සකස් කරන ලෙසත් ඔවුන් එම නිවේදනයෙන් රජයෙන් ඉල්ලා සිටිනවා. ඒ සඳහා අවශ්‍ය පරිදි තම සේවා හා සහාය ලබාදීමට සූදානම් බවයි ශ්‍රි ලංකා වරලත් ගණකාධිකාරි ආයතනය එම නිවේදනයෙන් වැඩිදුරටත් පෙන්වා දෙන්නේ.",
       "URL": "https://www.hirunews.lk/301345/ආර්ථික-වර්ධන-වේගය-පහළට",
       "Category": "Local News",
       "Parent URL": "https://www.hirunews.lk/local-news.php?pageID=1246"
}