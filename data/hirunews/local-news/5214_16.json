{
       "Source": "hirunews",
       "Timestamp": "Monday, 11 January 2016 - 10:14",
       "Headline": "ඉන්ෆ්ලූවෙන්සා අවදානමක් නෑ",
       "News Content": "නව ඉන්ෆ්ලූවෙන්සා ඒ එච් වන් එන් වන් වෛරසය ශ්‍රී ලංකාව තුළ පැතිර යාමේ අවධානමක් නොමැති බව සෞඛ්‍ය අමාත්‍යාංශය පවසනවා.\nඑම අමාත්‍යාංශය සදහන් කළේ සියලූම රෝහල්වල බාහිර රෝගී අංශවලින් එවැනි රෝගීන් මාසිකව පරීක්ෂාවට ලක් කරන බවයි.\nඑමෙන්ම ඔවුන්ගෙන් ලබා ගන්නා රුධිර සාම්පල් රජයේ පර්යේෂණ ආයතනයට යොමු කරන බවයි සෞඛ්‍ය සේවා අධ්‍යක්ෂ ජනරාල් විශේෂඥ වෛද්‍ය පාලිත මහීපාල සඳහන් කළේ.\nකෙසේ වෙතත්, වව්නියාව ප්‍රදේශයෙන් ඉන්ෆ්ලූවෙන්සා වෛරසය ආසාදනය වූ රෝගීන් තුන්දෙනෙකු වාර්තා වී ඇති බවයි වව්නියාව මූලික රෝහලේ අධ්‍යක්ෂ වෛද්‍ය කේ.අකිලේන්ද්‍රන් හිරු ප්‍රවෘත්ති අංශයට කියා සිටියේ.\nබාහිර රෝගී අංශයට ප්‍රතිකාර ලබා ගැනීම සඳහා එම රෝගීන් පැමිණි අවස්ථාවේදී ඉන්ෆ්ලූවෙන්සා වෛරසය ශරීර ගත වී ඇති බවට අනාවරණ වී තිබෙනවා.\nකෙසේ වෙතත්, දැනටමත් රෝගය පැතිර යාම වැළැක්වීම සඳහා පියවර ගෙන ඇති බවයි රෝහල් අධ්‍යක්ෂවරයා වැඩිදුරටත් සදහන් කළේ.\nඉන්ෆ්ලූවෙන්සා වෛරසය සාමාන්‍යයෙන් පැතිර යන්නේ වාතය හරහායි.\nඉන්ෆ්ලූවෙන්සා වෛරසය ආසාදිත පුද්ගලයෙකුගෙන් තවත් පුද්ගලයෙකුට කිවිසුම් සහ කැස්ස මගින් බෝවීමේ හැකියාව පවතිනවා.",
       "URL": "https://www.hirunews.lk/123769/ඉන්ෆ්ලූවෙන්සා-අවදානමක්-නෑ",
       "Category": "Local News",
       "Parent URL": "https://www.hirunews.lk/local-news.php?pageID=5214"
}