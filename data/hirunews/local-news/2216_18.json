{
       "Source": "hirunews",
       "Timestamp": "Tuesday, 12 January 2021 - 13:36",
       "Headline": "ඊයේ වැඩිම ආසාදිතයින් කළුතරින්, කොළඹ සිව්වන ස්ථානයට බසී (වීඩියෝ)",
       "News Content": "පසුගිය වසරේ ඔක්තෝම්බර් 04 වැනිදා සිට ආරම්භ වූ මෙරට කොරෝනා දෙවන රැල්ලට අදාළව කොළඹ දිස්ත්‍රික්කයෙන් වාර්තා වන ආසාදිතයින් සංඛ්‍යාව 20,000 ඉක්මවා තිබෙනවා.\nඒ අනුව එම සංඛ්‍යාව සටහන් වන්නේ 20,017 ක් ලෙසයි.\nඑසේම, ගම්පහ දිස්ත්‍රික්කයෙන් කොරෝනා දෙවන රැල්ලට අදාළව ආසාදිතයින් 10,303ක් මේ වනවිට වාර්තා වන අතර, ඉන් අනතුරුව වැඩිම ආසාදිතයින් සංඛ්‍යාවක් වාර්තා වන්නේ කළුතර දිස්ත්‍රික්කයෙන්.\nඑම සංඛ්‍යාව 3,854 ක්.\nමහනුවර දිස්ත්‍රික්කයෙන්ද කොරෝනා දෙවන රැල්ලට අදාළව ආසාදිතයින් 2,236 දෙනෙකු මේ වනවිට වාර්තා වනවා.\nමේ අතර, ඊයේ දිනයේ මෙරටින් හඳුනා ගැණුනු කොරෝනා ආසාදිතයින් 569 දෙනා අතරින් 110 ක් වූ වැඩිම ආසාදිතයින් සංඛ්‍යාව කළුතර දිස්ත්‍රික්කයෙන් වාර්තා වුණා.\nඑසේම, ගම්පහ දිස්ත්‍රික්කයෙන් ඊයේ ආසාදිතයින් 88 දෙනෙකු සහ කෑගල්ල දිස්ත්‍රික්කයෙන් ආසාදිතයින් පනස් දෙදෙනෙකු හඳුනාගෙන තිබුණා.\nකෙසේ වෙතත්, මෙතෙක් දෛනිකව වැඩිම ආසාදිතයින් වාර්තා වූ කොළඹ දිස්ත්‍රික්කයෙන් ඊයේ වාර්තා වී තිබුණේ ආසාදිතයින් 37 දෙනෙකු පමණයි.\nමේ වනවිට අමාත්‍ය වාසුදේව නානායක්කාරට, රාජ්‍ය අමාත්‍ය දයාසිරි ජයසේකරට සහ පාර්ලිමේන්තු මන්ත්‍රී රවුෆ් හකීම්ට කොරෝනා වෛරසය ආසාදනය වී ඇති බව තහවුරු වී තිබෙනවා.\nඑසේම, අග්‍රාමාත්‍යවරයාගේ දේශපාලන කටයුතු සම්බන්ධීකරණ ලේකම් කුමාරසිරි හෙට්ටිගේට ද කොරෝනා වෛරසය ආසාදනය වූ අතර, ඒ අනුව, ඔහුගේ සහ රවුෆ් හකීම් මන්ත්‍රීවරයාගේ මෙන්ම වාසුදේව නානායක්කාර අමාත්‍යවරයාගේ ආශ්‍රිතයින් වූ පාර්ලිමේන්තු මන්ත්‍රීවරුන් 31 දෙනෙකුට නිරෝධායනයට යොමුවන ලෙස උපදෙස් ලබාදී තිබෙනවා.\nඑලෙස උපදෙස් ලැබුණු විපක්ෂයේ ප්‍රධාන සංවිධායක ලක්ෂ්මන් කිරිඇල්ල හිරු ප්‍රවෘත්ති අංශය අමතා ප්‍රකාශ කළේ තමාට සිදුකළ පී.සී.ආර්. පරීක්ෂණයෙන් වෛරසය ආසාදනය වී නොමැති බව තහවුරු වූ බවයි.\nසිදුකළ පී.සී.ආර්. පරීක්ෂණයෙන් කොරෝනා වෛරසය ආසාදනය වී නොමැති බවට තහවුරු වූ බව තිස්ස අත්තනායක මන්ත්‍රීවරයාද ප්‍රකාශ කළා.\nඅමාත්‍ය එස්.එම්.චන්ද්‍රසේනද හිරු ප්‍රවෘත්ති අංශයට සඳහන් කළේ තමාට සිදුකළ රැපිඩ් ඇන්ටිජන් පරීක්ෂණයෙන් ආසාදිතයෙකු නොවන බව තහවුරු වූ බවයි.\nමේ අතර රාජ්‍ය අමාත්‍ය විමලවීර දිසානායකගෙන් අප කළ විමසීමකදී සඳහන් කළේ තමාට සිදුකළ රැපිඩ් ඇන්ටිජන් පරීක්ෂණයෙන් කොවිඩ් ආසාදිතයෙකු නොවන බවට තහවුරු වූ බවයි.\nඑසේම, ගයන්ත කරුණාතිලක, තලතා අතුකෝරාල සහ එම්.ඒ.සුමන්දිරන් යන මන්ත්‍රීවරුන්ටද කොරෝනා වෛරසය ආසාදනය වී නොමැති බව මීට පෙර තහවුරු වුණේ සිදුකළ පී.සී.ආර්. පරීක්ෂණවල ප්‍රතිඵලවලට අනුවයි.\nමේ අතර, මහා බ්‍රිතාන්‍යයෙන් මුල්වරට හඳුනාගත් නව කොරෝනා වෛරස් ප්‍රභේදය ආසාදනය වූ බවට සැක කෙරෙන පුද්ගලයෙකු පිළිබඳ පරීක්ෂණ ක්‍රියාත්මක බව නියෝජ්‍ය සෞඛ්‍ය සේවා අධ්‍යක්ෂ ජනරාල් විශේෂඥ වෛද්‍ය හේමන්ත හේරත් ප්‍රකාශ කළා.\nඑමෙන්ම, පාසල් ක්‍රීඩා උත්සව පැවැත්වීම සම්බන්ධයෙන් සෞඛ්‍ය මාර්ගෝපදේශ ලබාදීමට කටයුතු කරන බව වසංගත රෝග විද්‍යා අංශයේ ප්‍රධාන වසංගත රෝග විද්‍යාඥ විශේෂඥ වෛද්‍ය සුදත් සමරවීර කියා සිටියා.\nමේ අතර, සෞඛ්‍ය මාර්ගෝපදේශ කඩ කරන පුද්ගලයින් සොයා තවදුරටත් මෙහෙයුම් සිදුකරන බව පොලිස් මාධ්‍ය ප්‍රකාශක නියෝජ්‍ය පොලිස්පති අජිත් රෝහණ ප්‍රකාශ කළා.",
       "URL": "https://www.hirunews.lk/259517/ඊයේ-වැඩිම-ආසාදිතයින්-කළුතරින්-කොළඹ-සිව්වන-ස්ථානයට-බසී-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2216"
}