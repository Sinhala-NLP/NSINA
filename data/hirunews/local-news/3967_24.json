{
       "Source": "hirunews",
       "Timestamp": "Sunday, 29 April 2018 - 22:04",
       "Headline": "හෙළයේ මහා සිනමාවේදියා ජීවන ගමනට සමුදෙයි",
       "News Content": "මෙරටින් බිහි වූ විශිෂ්ටතම සිනමාවේදියා ලෙස සැලකෙන ආචාර්ය ලෙස්ටර් ජේම්ස් පීරිස් මහතා අද (29) කොළඹ පෞද්ගලික රෝහලකදී දිවි ගමනට සමුදුන්නා.\nඔහු මියයනවිට පසුවූයේ 99 වැනි වියේයි.\nහෙළ සිනමාවේ මහා සිනමාවේදියා ලෙස සැලකෙන ආචාර්ය ලෙස්ටර් ජේම්ස් පීරිස් සැලකෙන්නේ දේශීය සිනමාව නව ආරකට යොමුකළ චිත්‍රපට අධ්‍යක්ෂවරයෙකු ලෙසටයි.\nදකුණු ඉන්දීය ආභාෂයට නතුව තිබූ මෙරට චිත්‍රපට කර්මාන්තය දේශීය හුරුව හා මුසුකොට ලාංකීය සිනමාවක් නිර්මාණය කිරීම සදහා ඔහු පළමු පියවර තබන්නේ රේඛාව චිත්‍රපටයෙන්.\nඉන් අනතුරුව මෙරට සහ ජාත්‍යන්තරයේ සම්මානයන්ට පාත්‍ර වූ චිත්‍රපට නිර්මාණ රැසකට අධ්‍යක්ෂණයෙන් දායක වූ මෙම කෘතහස්ත සිනමාවේදියාගේ විශිෂ්ටතම නිර්මාණය ලෙස විචාරකයන් සලකන්නේ නිධානය චිත්‍රපටයයි.\nරේඛාවෙන් ඇරඹි ලෙස්ටර් ජේම්ස් පිරිස් මහතාගේ සිනමා චාරිකාව සංදේශය, ගම්පෙරළිය, රන්සළු, ගොලු හදවත, කලියුගය, යුගාන්තය, මඩොල්දූව, වෑකන්ද වළව්ව ඇතුළු නිර්මාණ රැසකින් වර්ණවත් වනවා.\nසරසවි, ජනාධිපති, ඕ.සී.අයි.සී. ඇතුළු සියලු දේශීය සම්මානයන්ගෙන් පිදුම් ලැබූ ආචාර්ය ලෙස්ටර් ජේම්ස් පීරිස් නවදිල්ලිල රණමයුර චිත්‍රපට සම්මානයටද හිමිකම් කියනවා.",
       "URL": "https://www.hirunews.lk/189591/හෙළයේ-මහා-සිනමාවේදියා-ජීවන-ගමනට-සමුදෙයි",
       "Category": "Local News",
       "Parent URL": "https://www.hirunews.lk/local-news.php?pageID=3967"
}