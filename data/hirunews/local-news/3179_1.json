{
       "Source": "hirunews",
       "Timestamp": "Monday, 26 August 2019 - 13:09",
       "Headline": "දේශීය වෛද්‍ය සිසුන් මානව හිමිකම් කොමිසමට",
       "News Content": "කොළඹ විශ්වවිද්‍යාලයේ දේශීය වෛද්‍ය විද්‍යා ආයතනයේ සිසුන් පිරිසක් අද මානව හිමිකම් කොමිසමට පැමිණිල්ලක් ඉදිරිපත් කළා.\nඒ, රාජගිරියේ පිහිටි පිරිමි නේවාසිකාගාරයේ සිසුන් පෙර දැනුම්දීමකින් තොරව ඉවත් කර ඇති බව පවසමින්.\nපැමිණිල්ල ඉදිරිපත් කිරීමෙන් අනතුරුව දේශීය වෛද්‍ය ශිෂ්‍ය කමිටුවේ සභාපති බුවනක තිසුර කියා සිටියේ නේවාසිකාගාර පාලනාධිකාරියේ අත්තනෝමතික ක්‍රියාකාරකම් හේතුවෙන් සිසුන් මේ වනවිට දැඩි අසීරුතාවකට පත්ව සිටින බවයි.\nමේ අතර විශ්වවිද්‍යාලයීය වෘත්තිය සමිති එකමුතුව කොළඹදී අද මාධ්‍ය හමුවක් කැඳවා තිබුණා.\nඊට එක්වෙමින් ජාතික විශ්වවිද්‍යාල වෘත්තිය සමිති මධ්‍යම කමිටුවේ ප්‍රචාරක ලේකම් විජයතිලක ජයසිංහ කියා සිටියේ වැටුප් විෂමතා සම්බන්ධයෙන් පැන නැගී ඇති ගැටළුකාරී තත්ත්වය ඉදිරි දින දෙක තුළ විසඳීමට බලධාරීන් කටයුතු නොකළහොත් වෘත්තිය ක්‍රියාමාර්ගයකට එළඹෙන බවයි.",
       "URL": "https://www.hirunews.lk/222988/දේශීය-වෛද්‍ය-සිසුන්-මානව-හිමිකම්-කොමිසමට",
       "Category": "Local News",
       "Parent URL": "https://www.hirunews.lk/local-news.php?pageID=3179"
}