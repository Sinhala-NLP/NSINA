{
       "Source": "hirunews",
       "Timestamp": "Thursday, 27 January 2022 - 22:52",
       "Headline": "ලියනාඩෝ පෙන්වූ අලි ගැටලුව (වීඩියෝ)",
       "News Content": "අම්පාර - පල්ලක්කාඩු ප්‍රදේශයට බැහැර කරන කසල ආහාරයට ගැනීමෙන් මේ දක්වා අලි ඇතුන් 20ට ආසන්න සංඛ්‍යාවක් මියගොස් තිබෙනවා.\nකසළ සමඟ පොලිතින් ආහාරයට ගැනීම නිසා ආමාශයේ ඇති වූ ආසාත්මිකතා මෙම මරණවලට හේතුව බවයි පරිසරවේදීන් පෙන්වා දෙන්නේ.\nමෙම ඛේදජනක තත්ත්වය පිළිබඳව හොලිවුඩ් සුපිරි නළු ලියනාඩෝ ඩිකැප්රියෝගේ ද අවධානය යොමු වී තිබෙනවා.\nමේ ගෙවී යන්නේ තවත් සද්දන්තයෙකුගේ අවසන් විනාඩි කිහිපයයි.\nමෙවන් සද්දන්තයින් 20කට ආසන්න සංඛ්‍යාවකට මරු කැඳවීමට අම්පාර - දීඝවාපිය පල්ලක්කාඩු ප්‍රදේශයේ පිහිටුවා ඇති මෙම කසළ ප්‍රතිචක්‍රීකරණ මධ්‍යස්ථානය මූලික වී තිබෙනවා.\nඒ, කළමනාකරණයකින් තොරව මෙම ස්ථානයට බැහැර කරන කසළ අලි ඇතුන් ආහාරයට ගැනීම හේතුවෙන්.\nයුරෝපා සංගමයේ මූල්‍ය ආධාර යටතේ කසල ප්‍රතිචක්‍රීයකරණ ව්‍යාපෘතියක් ලෙස ප්‍රදේශයේ අක්කර 5ක පමණ භූමි භාගයක 2008 වසරේ දී මෙය ඉදිකර ඇතත් මේ දක්වා එහි කිසිදු කසළ ප්‍රතිචක්‍රීකරණයක් සිදුව නැහැ.\nඅලි මංකඩක් ආසන්නයේ ඉදිකර තිබූ මෙම මධ්‍යස්ථානය, වන අලීන්ගෙන් ආරක්ෂා කර ගැනිම සඳහා ඒ වටා ඉදිකළ විදුලි වැට අකුණු සැර වැඳීමෙන් ක්‍රියාවිරහිත වී ඇත්තේ 2014 වසරේදීයි.\nඑය මෙතෙක් අළුත්වැඩියා නොකිරීමේ අවසන් ප්‍රතිඵලය වී ඇත්තේ මෙම කසල කන්ද අලිමංකඩින් ගමන් ගන්නා සද්දන්තයින්ගේ භෝජනාගාරය බවට පත්වීමයි.\nඅම්පාර දිස්ත්‍රික්කයේ වෙරළබඩ කලාපයේ බල ප්‍රදේශ 9ක කැළි කසල ටොන් ගණනින් අඩ්ඩාලච්චේනෙයි ප්‍රාදේශීය සභාවේ මැදිහත් වීමෙන් මෙම ප්‍රදේශයට බැහැර කිරීම මේ වනවිටත් සිදුවන්නේ ව්‍යාපෘතිය සඳහා අනුමැතිය ලැබූ භූමි ප්‍රමාණයද ඉක්මවා යමින් මෙම ස්ථානයට වනඅලීන්ගේ ආකර්ෂණය ද ඊට සමාන්තරව ඉහළ ගොස් තිබෙනවා.\nඅලි ඇතුන්ගේ පැමිණිම අවහිර කිරිම සඳහා අගල් කැපීමට බලධාරීන් පියවර ගෙන තිබුනත්, වර්ෂාවත් සමඟ කසළ කන්දෙන් ගලා එන අපජලය අඟල්වල තැන්පත් වීමෙන් තවත් පරිසර ගැටලුවක් නිර්මාණය වී තිබෙනවා.\nමෙම ගැටලුව සම්බන්ධයෙන් විදෙස් මාධ්‍ය වාර්තා කිරීමත් සමග හොලිවුඩ් සුපිරි නළු ලියනාඩෝ ඩිකැප්රියෝගේ අවධානය ද ඊට යොමු වී තිබෙනවා.\nපරිසරවේදියෙකු ද වන ලියනාඩෝ ඩිකැප්රියෝ මිලියන 19කට අධික ග්‍රාහකයින් පිරිසක් සිටින සිය ට්විටර් ගිණුමේ එම පුවතට ප්‍රචාරය ලබාදීමට කටයුතු කර තිබුණා.",
       "URL": "https://www.hirunews.lk/295391/ලියනාඩෝ-පෙන්වූ-අලි-ගැටලුව-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1393"
}