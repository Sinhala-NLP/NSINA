{
       "Source": "hirunews",
       "Timestamp": "Tuesday, 11 July 2017 - 19:19",
       "Headline": "විහාරය වසා දැමීම දඹුළු හිමිවරුන් ප්‍රතික්ෂේප කරයි",
       "News Content": "සංරක්ෂණ සහ ප්‍රතිසංස්කරණ කටයුතු වෙනුවෙන් දඹුල්ල ලෙන් විහාර සංකීර්ණය තාවකාලිකව වසා දැමීමට පුරාවිද්‍යා උපදේශන සභාව ගත් තීරණය සම්බන්ධයෙන් මේ වනවිට පුළුල් සංවාදයක් මතුව තිබෙනවා.\nමාධ්‍ය හමුවක් කැඳවමින් දඹුල්ල රජමහා විහාරයේ, භාරකාර පූජ්‍ය අඹගස්වැවේ රාහුල හිමියන් අද ප්‍රකාශ කළේ දෙස් විදෙස් සංචාරකයින් සඳහා විහාරය තවදුරටත් විවෘත බවයි.\nමාධ්‍ය හමුවට එක්වෙමින් ශ්‍රී ලංකා නිදහස් පක්ෂයේ දඹුල්ල ආසන සංවිධායක යූ.ආර්. දයානන්දසිරිද කියා සිටියේ විහාරය වසා දැමීමට කටයුතු කරන්නේ නම් තමන් ආසන සංවිධායක ධුරයෙන් ඉවත්වන බවයි.\nකෙසේ වෙතත් දඹුල්ල ලෙන් විහාර සංකීර්ණය තාවකාලිකව වසා දැමීමට ගත් තීරණය සම්බන්ධයෙන් අධ්‍යාපන අමාත්‍ය අකිල විරාජ් කාරියවසම් අදහස් පළ කරමින් කියා සිටියේ දඹුල්ල ලෙන් විහාරය සංරක්ෂණය කිරීමේ කටයුතු සිදුකිරිම සඳහා මෙම කමිටුවෙන් අදාළ තීරණ ගත් බවයි.\nමේ අතර විහාරස්ථානයේ ප්‍රවේශපත්‍ර අලෙවිය මධ්‍යම සංස්කෘතික අරමුදල මගින් සිදු කිරීමටයි පුරාවිද්‍යා උපදේශන සභාව තීරණය කර තිබුණේ.\nකෙසේ වෙතත් තවදුරටත් බෞද්ධ කටයුතු කොමසාරිස්වරයාගේ අධීක්ෂණය යටතේ විහාරස්ථාන භාරකාර හිමියන් එම කටයුතු සිදුකරන බවයි එහි විහාරාධිපති පූජ්‍ය ගොඩගම මංගල හිමියන් මහනුවර අද පැවති මාධ්‍ය හමුවකට එක්වෙමින් සඳහන් කළේ.\nමේ අතර කොළඹ අද පැවති පැවති උත්සවයකින් අනතුරුව අමාත්‍ය එස්.බී. දිසානායක කියා සිටියේ දඹුලූ විහාරයේ කටයුතුවලට ආණ්ඩුව මැදිහත්වීම යුක්ති සහගත නොවන බවයි.\nමේ අතර මීට ටික වේලාවකට පෙර අධ්‍යාපන අමාත්‍යාංශය දඹුලූ විහාරයේ සිද්ධිය සම්බන්ධයෙන් නිවේදනයක් නිකුත් කර තිබෙනවා.\nඑහි සඳහන් වුණේ පුරාවිද්‍යා උපදේශන මණ්ඩලය ගත් තීරණ පිළිබඳ පමණක් ඊයේ ප්‍රකාශයට පත් කළ බවයි. තීරණ ගැනීම සහ ඒවා ක්‍රියාත්මක කිරීම යනු කරුණු දෙකක් බවත්, දඹුලූ විහාරය සම්බන්ධ ඉදිරි කටයුතු මහා සංඝ රත්නය සමග සාකච්ඡා කර ක්‍රියාත්මක කරන බවත් අදාළ නිවේදනයේ දැක්වෙනවා.",
       "URL": "https://www.hirunews.lk/165635/විහාරය-වසා-දැමීම-දඹුළු-හිමිවරුන්-ප්‍රතික්ෂේප-කරයි",
       "Category": "Local News",
       "Parent URL": "https://www.hirunews.lk/local-news.php?pageID=4427"
}