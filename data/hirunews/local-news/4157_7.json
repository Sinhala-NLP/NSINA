{
       "Source": "hirunews",
       "Timestamp": "Monday, 25 December 2017 - 16:09",
       "Headline": "කටුගස්තොටින් සහ ලිදුලින් බිළිඳු මළ සිරුරු දෙකක් හමුවෙයි",
       "News Content": "කටුගස්තොට ප්‍රදේශයේ වන ලැහැබක තිබී හමුවූ බිළිදිය රෝහලේ ප්‍රතිකාර ලබමින් සිටියදී මිය ගොස් තිබෙනවා.\nපොලීසිය සඳහන් කළේ දින කිහිපයකට පමණ පෙර මෙම බිළිදිය උපත ලබා ඇති අතර පසුව කැළයට විසි කර දමා තිබියදී ප්‍රදේශවාසීන් විසින් ඊයේ සොයා ගෙන ඇති බවයි.\nපසුව බිළිදිය කටුගස්තොට රෝහලට ඇතුළත් කිරීමෙන් අනතුරුව වැඩිදුර ප්‍රතිකාර සඳහා මහනුවර රෝහලට ඇතුළත් කර ඇති අතර එහිදීි ඇය අද ජීවිතක්ෂයට පත්වී තිබෙනවා.\nසිද්ධිය සම්බන්ධයෙන් 27 හැවිරිදි බිළිදියගේ මව අත්අඩංගුවට ගනු ලැබූ බවයි පොලීසිය සඳහන් කළේ.\nඑමෙන්ම ලිදුල - නාගසේන ප්‍රදේශයේ තේ වතු යායක තිබී අද පස්වරුවේ තවත් බිළිඳු මළ සිරුරක් සොයාගෙන ඇති බව පොලීසිය කියා සිටියා.\nමේ අතර, බණ්ඩාරවෙල - කොළතැන්න - ඔත්තෙකඬේ ප්‍රදේශයේ දුම්රිය මාර්ගයක් ආසන්නයේ තිබී පුද්ගල මළ සිරුරක් අද උදෑසන සොයාගෙන තිබෙනවා.\nපොලීසිය සඳහන් කළේ හාලිඇල ප්‍රදේශයේ පදිංචි 32 හැවිරිදි පුද්ගලයෙක් මෙලෙස මිය ගොස් ඇති බවයි.\nමේ අතර, පොලොන්නරුව - ගිරිතලේ - සුදුගල්කන්ද ප්‍රදේශයේ රක්ෂිතයක තිබී පිළිස්සී මිය ගිය කාන්තා ඇට සැකිල්ලක් අද සොයා ගැනුණා.\nකෙසේ නමුත්, ඇයගේ අනන්‍යතාව මෙතෙක් තහවුරු වී නැහැ.",
       "URL": "https://www.hirunews.lk/179293/කටුගස්තොටින්-සහ-ලිදුලින්-බිළිඳු-මළ-සිරුරු-දෙකක්-හමුවෙයි",
       "Category": "Local News",
       "Parent URL": "https://www.hirunews.lk/local-news.php?pageID=4157"
}