{
       "Source": "hirunews",
       "Timestamp": "Friday, 19 May 2017 - 7:55",
       "Headline": "පිළියන්දල වෙඩි තැබීමෙන් තුවාල ලබා සිටි කුඩා දැරිය මියයයි",
       "News Content": "පොලිස් මත්ද්‍රව්‍ය නාශක කාර්යාංශයේ නිලධාරීන් කණ්ඩායමට පිළියන්දල - මොරටුව පාරේ පිහිටි රාජ්‍ය බැංකුවක් ඉදිරිපිටදී එල්ල වූ වෙඩි ප්‍රහාරයෙන් තුවාල ලබා රෝහල් ගතකර සිටි 11 හැවිරිදි දැරිය ජීවිතක්ෂයට පත්ව තිබෙනවා.\nකොළඹ ජාතික රෝහලේ දැඩි සත්කාර ඒකකයේ ප්‍රතිකාර ලබමින් සිටි මෙම දැරිය අද අලූයම 3.45 ට පමණ මියගිය බවයි රෝහල් ප්‍රකාශකයෙකු හිරු ප්‍රවෘත්ති අංශයට සඳහන් කළේ.\nඑමෙන්ම මියගිය දැරියගේ බාල සොහොයුරියද වෙඩි වැදීමෙන් තුවාල ලැබූ අතර, ඇය මේ වනවිට ප්‍රතිකාර ලබා පිටව ගොස් ඇති බව සඳහන්.\nතම පියාගේ ව්‍යාපාරික ස්ථානයේ රැඳී සිටියදියි මොවුන් තුන්දෙනා මෙම අනතුරට ලක්වූයේ.\nමොවුන් පිළියන්දල - මඩපාත - පොල්හේන ප්‍රදේශයේ පදිංචිකරුවන්.\nවෙඩි තැබීමෙන් පොලිස් පරීක්ෂක නියෝමාල් රංගජීව සහ තවත් නිලධාරියෙකු තුවාල ලැබූ අතර ඔවුන් තවමත් කොළඹ ජාතික රෝහලේ ප්‍රතිකාර ලබනවා.\nපසුගිය 9 වනදා පිළියන්දල - මොරටුව පාරේ පිහිටි රාජ්‍ය බැංකුවක් ඉදිරිපිටදී සිදුවූ මෙම වෙඩි තැබීමෙන් පොලිස් මත්ද්‍රව්‍ය නාශක අංශයේ නිලධාරියෙකු ජීවිතක්ෂයට පත්වුණා.\nපොලීසිය දැනට සිදුකර ඇති පරීක්ෂණවලින් අනාවරණ වී ඇත්තේ මෙම වෙඩි තැබීම මධුෂ් නැමති පාතාල නායකයාගේ කල්ලිය විසින් සිදුකර ඇති බවටයි.",
       "URL": "https://www.hirunews.lk/161643/පිළියන්දල-වෙඩි-තැබීමෙන්-තුවාල-ලබා-සිටි-කුඩා-දැරිය-මියයයි",
       "Category": "Local News",
       "Parent URL": "https://www.hirunews.lk/local-news.php?pageID=4510"
}