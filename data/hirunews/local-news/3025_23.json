{
       "Source": "hirunews",
       "Timestamp": "Friday, 29 November 2019 - 19:28",
       "Headline": "රාජ්‍ය අමාත්‍යවරුන් කිහිපදෙනෙකු අදත් වැඩ භාර ගනී",
       "News Content": "පසුගියදා දිවුරුම් දුන් අමාත්‍යවරුන් කිහිප දෙනෙකු අදත් සිය ධූරවල රාජකාරී ආරම්භ කළ අතර, ඒ අනුව, අමාත්‍ය චමල් රාජපක්ෂ ආරක්ෂක රාජ්‍ය අමාත්‍ය ධුරයේ අද පෙරවරුවේ රාජකාරි ආරම්භ කළා.\nමේ අතර, තොරතුරු හා සන්නිවේදන තාක්ෂණ රාජ්‍ය අමාත්‍ය ලක්ෂ්මන් යාපා අබේවර්ධනද අද සිය අමාත්‍යාංශයේදී රාජකාරී ආරම්භ කළා.\nආයෝජන ප්‍රවර්ධන රාජ්‍ය අමාත්‍ය කෙහෙලිය රඹුක්වැල්ල අද කොළඹ ලෝක වෙළඳ මධ්‍යස්ථානයේ පිහිටි එම අමාත්‍යාංශයේදීයි සිය ධූරයේ රාජකාරී ආරම්භ කළේ.\nඅධ්‍යාපන සේවා රාජ්‍ය අමාත්‍යවරයා ලෙස දිවුරුම් දුන් රංජිත් සියඹලාපිටියද බත්තරමුල්ල - ඉසුරුපායේ පිහිටි එම අමාත්‍යාංශයේදී රාජකාරී ආරම්භ කළා.\nඑසේම, තේ කර්මාන්ත සංවර්ධන රාජ්‍ය අමාත්‍යවරයා ලෙස දිවුරුම් දුන් කංචන විජේසේකර සහ පරිසර රාජ්‍ය අමාත්‍ය ජයන්ත සමරවීරද අද එම ධූරවල රාජකාරී කටයුතු ආරම්භ කළේ අදාළ අමාත්‍යාංශවලදීයි.\nසමාජ ආරක්ෂණ රාජ්‍ය අමාත්‍යවරයා ලෙස පත්වූ තාරක බාලසූරියද සිය අමාත්‍ය ධූරයේ රාජකාරී ආරම්භ කළා.\nමේ අතර, බලශක්ති රාජ්‍ය අමාත්‍ය රෝහිත අබේගුණවර්ධන අද සිය ධූරයේ රාජකාරී ආරම්භ කළා.\nපසුගිය කාලයේදී හිටපු අමාත්‍ය අර්ජුන රණතුංගගේ ආරක්ෂකයින්ගේ වෙඩි පහරින් ජීවිතක්ෂයට පත්වූ එහි සේවය කළ රංග රාජපක්ෂගේ පවුලට රුපියල් ලක්ෂයක මුදලක් සහ එම සිද්ධියෙන් තුවාල ලැබූ නාලක රුක්මල් පෙරේරාට රුපියල් 50,000 ක මුදලක් රෝහිත අබේගුණවර්ධන අමාත්‍යවරයාගේ පෞද්ගලික ධන පරිත්‍යාගයෙන් පිරිනැමීම ද මෙහිදී සිදුකෙරුණා.\nසංචාරක ප්‍රවර්ධන රාජ්‍ය අමාත්‍ය අරුන්දික ප්‍රනාන්දු සහ වාරිමාර්ග හා ග්‍රාමීය සංවර්ධන අමාත්‍ය මහින්ද යාපා අබේවර්ධනද අද එම අමාත්‍යාංශවලදී රාජකාරී කටයුතු ආරම්භ කළා.",
       "URL": "https://www.hirunews.lk/229226/රාජ්‍ය-අමාත්‍යවරුන්-කිහිපදෙනෙකු-අදත්-වැඩ-භාර-ගනී",
       "Category": "Local News",
       "Parent URL": "https://www.hirunews.lk/local-news.php?pageID=3025"
}