{
       "Source": "hirunews",
       "Timestamp": "Wednesday, 08 July 2020 - 10:13",
       "Headline": "සෙට්ටිකුලමේදී සුනඛයෙකු වෙඩි තබා ඝාතනය කෙරේ",
       "News Content": "සෙට්ටිකුලම ප්‍රදේශයේ නිවසක සුරතලයට ඇති කළ සුනඛයෙකු වෙඩි තබා ඝාතනය කර තිබෙනවා.\nපොලීසිය සඳහන් කළේ මේ සම්බන්ධයෙන් ඊයේ ලද පැමිණිල්ලකට අනුව පරීක්ෂණ ආරම්භ කළ  බවයි.\nපසුගිය සිකුරාදා යාබද නිවසේ සිටි පුද්ගලයෙකු මෙම සුනඛයාට වායු රයිපලයකින් වෙඩි තබා ඇති බව පැමිණිල්ලේ සඳහන්.\nමියගිය සුනඛයාගේ පශ්චාත් මරණ පරීක්ෂණය පෙරේදා සෙට්ටිකුලම පශු වෛද්‍ය එස්.කිරුබානන්ද කුමරන් විසින් සිදුකර ඇති අතර, එහිදී අනාවරණ වී ඇත්තේ වෙඩි උණ්ඩයක් ශරීර ගතවීමෙන් මෙම සත්වයා මියගොස් ඇති බවයි.\nසිද්ධියට සම්බන්ධයෙන් මෙතෙක් කිසිවෙකු අත්අඩංගුවට ගෙන නැහැ.\nමීට පෙරද සුනඛයින් ඝාතනය කිරීමේ සිද්ධීන් රැසක් වාර්තාවූ අතර, ආසන්නම සිදුවීම වාර්තාවූයේ පසුගිය මැයි මස 7 වනදා මීගමුව - පෙරියමුල්ල ප්‍රදේශයේ නිවසක සුරතලයට ඇති කළ සුනඛයෙකු වෙඩි තබා ඝාතනය කිරිමයි.\nඅනතුරුව සිද්ධිය සම්බන්ධයෙන් විශ්‍රාමික පොලිස් නිලධාරියෙකු අත්අඩංගුවට ගැනුනු අතර, පසුව ඔහු රක්ෂිත බන්ධනාගාර ගත කිරීමටයි පියවර ගැනුනේ.",
       "URL": "https://www.hirunews.lk/244970/සෙට්ටිකුලමේදී-සුනඛයෙකු-වෙඩි-තබා-ඝාතනය-කෙරේ",
       "Category": "Local News",
       "Parent URL": "https://www.hirunews.lk/local-news.php?pageID=2602"
}