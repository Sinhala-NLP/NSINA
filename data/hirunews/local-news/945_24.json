{
       "Source": "hirunews",
       "Timestamp": "Friday, 12 August 2022 - 21:48",
       "Headline": "ලෝක ප්‍රකට ලේඛක සල්මන් රුෂ්ඩි පිහි ඇනුමකට ලක් වෙයි",
       "News Content": "අමෙරිකාවේ බටහිර නිව්යෝර්ක්හි දේශනයක් පවත්වමින් සිටින අතරතුර දී ලෝක ප්‍රකට ලේඛක සල්මන් රුෂ්ඩි පිහි ඇනුමකට ලක්ව තිබෙන බව විදෙස් මාධ්‍ය වාර්තා කරනවා.\nරුෂ්ඩි විසින් දේශනයක් කරමින් සිටි, චෞටූක්වා ආයතනයේ වේදිකාවට කඩා වැදුණු අයෙක් රුෂ්ඩිට පිහියෙන් ඇනීමට කටයුතු කරනු සියැසින් දුටු ඇසෝසියේටඩ් ප්‍රෙස් වාර්තාකරුවෙකු සඳහන් කළේ, පිහි ඇනුම කළ තැනැත්තාව අල්ලා ගන්නට සභාවේ සිටි පිරිසට හැකි වූ බවයි.\nකෙසේ නමුත් සුප්‍රකට ලේඛකයාගේ සෞඛ්‍ය තත්ත්වය කෙසේ දැයි නිශ්චිතව පැවසිය නොහැකි බවයි විදෙස් මාධ්‍ය වාර්තා කරන්නේ.\nමෙලෙස පිහි ඇනුමැකට ලක් වූ ලේඛක සල්මාන් රුෂ්ඩි, ඉරාන ආධ්‍යාත්මික නායක අයතොල්ලා කොමෙයිනි විසින් ෆත්වා දණ්ඩනය පනවා ඇති අයෙක් වන අතර ඔහුව දුටු තැන මරා දමන ඔනෑ ම අයෙකුට විශාල මුදල් ත්‍යාගයක් ලබා දෙන බව ද අයතොල්ලා කොමෙයිනි විසින් නියම කර තිබෙනවා.\nරුෂ්ඩිට එරෙහිව ඉරාන ආධ්‍යාත්මික නායකයා විසින් මෙම ෆත්වා දණ්ඩනය පනවා ඇත්තේ, 1988 දී රුෂ්ඩි විසින් ලියා පළ කළ \"The Satanic Verses\" නම් කෘතිය තුළින් ස්ලාම් මතවාදයන්ට අපහාස කරන බව පවසමින්.\nඑය එවක දී ලෝකයේ දැඩි කතා බහකට ලක් වූ මාතෘකාවක් වූ අතර, රුෂ්ඩිගේ අදාළ කෘතිය විකුණූ වෙළෙඳ සැල් ද ගිනි බත් කිරීමට ස්ලාම්භක්තිකයන් කටයුතු කර තිබුණා.\nඑපමණක් නොව, අදාළ කෘතියේ නෝවීජියානු ප්‍රකාශකයාට වෙඩි තබා ඇති අතර, එම කෘතිය ජපන් බසට පරිවර්තනය කළ මහාචාර්ය හිතොෂි ඉගරෂිව ද පිහි ඇනුමකට ලක් කර මරා දමා තිබෙනවා.\nමෙවැනි ජීවිත තර්ජන හේතුවෙන් රුෂ්ඩි බ්‍රිතාන්‍යයේ රැකවරණය යටතේ ජෝෂප් ඇන්ටන් යන අන්වර්ත නාමය යටතේ පෙනී සිටීමට කටයුතු කර තිබූ අතර, තම අප්‍රකට ජීවිතයේ මතකයන් \"ජෝෂප් ඇන්ටන්\" නමින් ම චරිතාපදානයක් ලෙසින් පළ කිරීමට ද ඔහු කටයුතු කර තිබෙනවා.\nමේ අතර 2012 දී අර්ධ-නිල ඉරාන ආගමික පදනමක් විසින් රුෂ්ඩිගේ හිස සඳහා වූ ත්‍යාගය ඩොලර් මිලියන 2.8 සිට ඩොලර් මිලියන 3.3 දක්වා ඉහළ නංවා තිබෙනවා.",
       "URL": "https://www.hirunews.lk/312596/ලෝක-ප්‍රකට-ලේඛක-සල්මන්-රුෂ්ඩි-පිහි-ඇනුමකට-ලක්-වෙයි",
       "Category": "Local News",
       "Parent URL": "https://www.hirunews.lk/local-news.php?pageID=945"
}