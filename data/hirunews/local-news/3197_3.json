{
       "Source": "hirunews",
       "Timestamp": "Thursday, 15 August 2019 - 18:51",
       "Headline": "මංගල දිනය අවුල් කරන බව කියා කප්පම් ඉල්ලූ දෙදෙනෙකු අත්අඩංගුවට",
       "News Content": "විවාහ මංගල්‍යය කඩා කප්පල් කරන බවට පවසා තරුණයෙකුගෙන් රුපියල් ලක්ෂ 10 ක කප්පම් මුදලක් ඉල්ලූ පුද්ගලයන් දෙදෙනෙකු බණ්ඩාරගම පොලීසිය අද අත්අඩංගුවට ගත්තා.\nකප්පම් ඉල්ලූ බවට කිසිවෙකුටත් පැවසුවහොත් මරා දමන බවට ද, ඔවුන් මෙම තරුණයාට පවසා ඇති බවයි පොලීසිය සඳහන් කළේ. අත්අඩංගුවට පත් වූ සැකකරුවන් බණ්ඩාරගම ප්‍රදේශයේ පදිංචිකරුවන්.\nඉදිරි දිනකදී පැවැත්වෙන මංගල දිනයේදී මනමාලියට සහ ඇයගේ ඥාතීන්ට යම් රහසක් හෙළි කරන බවට පවසමිනුයි සැකකරුවන් තරුණයාට මෙලෙස තර්ජනය කර ඇත්තේ.\nකෙසේ වෙතත්, සැකකරුවන් කප්පම් මුදලින් රුපියල් ලක්ෂ 5 ක මුදලක් ලබා ගැනීමට පැමිණි අවස්ථාවේදී පොලීසිය අත්අඩංගුවට ගෙන තිබූ අතර, වැඩිදුර විමර්ශනවලදී අනාවරණ වී ඇත්තේ ඔවුන් මෙම තරුණයා දීර්ඝ කාලයක සිට ඇසුරු කර ඇති බවයි.",
       "URL": "https://www.hirunews.lk/222302/මංගල-දිනය-අවුල්-කරන-බව-කියා-කප්පම්-ඉල්ලූ-දෙදෙනෙකු-අත්අඩංගුවට",
       "Category": "Local News",
       "Parent URL": "https://www.hirunews.lk/local-news.php?pageID=3197"
}