{
       "Source": "hirunews",
       "Timestamp": "Wednesday, 30 September 2020 - 16:43",
       "Headline": "සජිත්ගේ රැස්වීමට ගල්ගැසූ දෙදෙනා රිමාන්ඩ් (වීඩියෝ)",
       "News Content": "විපක්ෂ නායක සජිත් ප්‍රේමදාස සහභාගි වූ ජනහමුවකට ගල් ප්‍රහාරයක් එල්ල කළ සම්බන්ධයෙන් අත්අඩංගුවට ගත් සැකකරුවන් දෙදෙනා ලබන මස 07 දක්වා රක්ෂිත බන්ධනාගාර ගත කර තිබෙනවා.\nමෙම සිද්ධිය සිදුවුණේ ගල්කිස්ස - බංගලාව පාර, නිවාස සංකීර්ණයේ ඊයේ රාත්‍රීයේ සංවිධාන කර තිබූ ජන හමුවක් අතරතුරයි.\nවිපක්ෂ නායකවරයා ජන හමුව අමතන අතරතුරයි එය සිදුවුණේ.\nගල් ප්‍රහාරය එල්ල කළ බවට සැකකරන පුද්ගලයෙකු අද අලු‍යම් කාලයේ ගල්කිස්ස - රෂ්ටම්වත්ත ප්‍රදේශයේදී අත්අඩංගුවට ගෙන ඇති අතර සිද්ධියට සම්බන්ධ තවත් සැකකරුවෙකු අද උදෑසන ගල්කිස්ස පොලිසියට පැමිණ භාරවීමෙන් පසු අත්අඩංගුවට ගෙන තිබෙනවා.\nඅත්අඩංගුවට ගත් 21 සහ 40 වන වියේ පසුවන රෂ්ටම්වත්ත ප්‍රදේශයේ පදිංචි සැකකරුවන් මත්ද්‍රව්‍යයට භාවිතයට ඇබ්බැහි වුවන්  වන අතර ගල් ප්‍රහාරය සිදුකරන අවස්ථාවේදිද අධික ලෙස මත්ද්‍රව්‍ය භාවිත කර සිට ඇති බවටයි අනාවරණය වී ඇත්තේ.\nපොලිසිය පැවසුවේ මෙය දේශපාලන හේතුවක් මත නොව, ජනහමුව සංවිධාන කළ සංවිධායකයන් හා අත්අඩංගුවට ගත් පුද්ගලයින් අතර පැවැති පෞද්ගලික ආරවුලක් මත එල්ල කළ ගල් ප්‍රහාරයක් බවයි.\nඑම ගල් ප්‍රහාරය එල්ලවූ රැස්වීමේ දර්ශන පහතින්.",
       "URL": "https://www.hirunews.lk/251489/සජිත්ගේ-රැස්වීමට-ගල්ගැසූ-දෙදෙනා-රිමාන්ඩ්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2419"
}