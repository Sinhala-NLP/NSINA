{
       "Source": "hirunews",
       "Timestamp": "Sunday, 05 January 2020 - 16:32",
       "Headline": "Update - අත්අඩංගුවට ගත් රන්ජන්ට ඇප - විදේශගතවීමත් තහනම් - පොලිස් විමර්ශන තවදුරටත්",
       "News Content": "බස්නාහිර - දකුණ අපරාධ කොට්ඨාශය මගින් අත්අඩංගුවට ගත් පාර්ලිමේන්තු මන්ත්‍රී රන්ජන් රාමනායක අධිකරණයට ඉදිරිපත් කිරීමෙන් අනතුරුව ඇප මත මුදා හැරුණා.\nඅද පස්වරුවේ මන්ත්‍රීවරයා නුගේගොඩ අතිරේක මහේස්ත්‍රාත් එච්.යූ.කේ. පැල්පොල හමුවට ඉදිරිපත් කිරීමෙන් පසුව රුපියල් ලක්ෂ 5 බැගින් වූ ශරීර ඇප දෙකක් මත මුදා හැරීමට නියෝග කෙරුණු අතර  ඔහුට විදෙස් ගමන් තහනමක් ද පනවනු ලැබුවා.\nඑමෙන්ම, සාක්ෂිකරුවන්ට බලපෑම් නොකරන ලෙසයි අතිරේක මහේස්ත්‍රාත්වරයා සැකකාර මන්ත්‍රීවරයාට තරයේ අවවාද කරනු ලැබුවේ.\nරන්ජන් රාමනායකගේ මාදිවෙල පිහිටි නිවස ඊයේ රාත්‍රියේ බස්නාහිර - දකුණ අපරාධ කොට්ඨාශයේ නිලධාරීන් පිරිසක් සෝදිසි කරනු ලැබුුවේ අධිකරණය මගින් ලබා ගත් සෝදිසි වරෙන්තුවකට අනුවයි.\nපොලිස් මාධ්‍ය කොට්ඨාශය සඳහන් කළේ නිවසේ තිබී අපරාධ පරීක්ෂණ දෙපාර්තමේන්තුවේ මූල්‍ය අපරාධ කොට්ඨාශයේ සහ අල්ලස් හෝ දූෂණ විමර්ශන කොමිෂන් සභාවේ විමර්ශනවලට සම්බන්ධ සංවාද ඇතුළත් බවට සැක කෙරෙන තවත් cd  තැටි සහ අසභ්‍ය චිත්‍රපට අඩංගු සංයුක්ත තැටි ගණනාවක් හමුවූ බවයි. එමෙන්ම, ලැප්ටොප් පරිගණකයක්, පිස්තෝල ගිනි අවියක්, එම සජීවි පතොරොම් 127ක් සහ සැක කටයුතු ලේඛන කිහිපයක් ද සොයා ගත් බව පොලිස් මාධ්‍ය කොට්ඨාශය නිකුත් කළ නිවේදනයේ දැක්වෙනවා.\nඅත්අඩංගුවට ගත් මන්ත්‍රීවරයා නුගේගොඩ - පාගොඩ පාරේ පිහිටි බස්නාහිර දකුණ අපරාධ කොට්ඨාශය වෙත රැගෙන ඒමෙන් අනතුරුව අද පස්වරු 4 පමණ වන තෙක් එහි රදවාගෙන ප්‍රශ්න කරනු ලැබුවා.\nඉන් අනතුරුවයි ඔහුව නුගේගොඩ මහේස්ත්‍රාත් අධිකරණය වෙත ඉදිරිපත් කරනු ලැබුවේ.\nඑහිදී පොලීසිය විසින් සැකකාර රන්ජන් රාමනායක මන්ත්‍රීවරයාගේ නිවසේ තිබී සොයා ගත් භාණ්ඩ පිළිබද තොරතුරු මහේස්ත්‍රාත්වරයා වෙත වාර්තා කර තිබෙනවා.\nපොලීසිය එහිදී සදහන් කළේ සැකකරු සන්තකයේ තිබූ පතොරොම් රදවන සහිත පෙට්ටි තුනෙහි පතොරොම් 150ක් තිබිය යුතු නමුත් පතොරොම් 127ක් පමණක් සොයා ගැනීමට හැකි වී ඇති අතර පතොරොම් 23ක් භාවිතා කර ඇති බවයි.\nඑම පතොරොම් ගිනි අවි ආඥා පනතේ යම් වරදක් සදහා යොදාගෙන ඇත්ද යන්න පිළිබදව විමර්ශනය කරන අතර එය ගිනි අවි ආඥා පනතේ 44 වන වගන්තිය යටතේ දඩුවම් ලැබිය හැකි වරදක් බව පොලීසිය අධිකරණයට වාර්තා කළා.\nගිනි අවි ආඥා පනත යටතේ රිපීටර් වර්ගයේ ගිනි අවියක් ලග තබා ගැනීම ජීවිතාන්තය දක්වා සිර දඩුවම් ලබාදිය යුතු වරදක් බැවින් ඇප පනතේ 13 වන වගන්තිය අදාළ කර ගන්නා ලෙස පොලීසිය අධිකරණයෙන් ඉල්ලීමක් කළා.\nසැකකරු පාර්ලිමේන්තු මන්ත්‍රීවරයෙකු වන බැවින් ඔහුට ඇප ලබාදුනහොත් විමර්ශනවලට අදාළව සාක්ෂිකරුවන්ට බලපෑමක් සිදුකළ හැකි බැවින් මන්ත්‍රීවරයාට ඇප ලබා නොදෙන ලෙසත් පොලීසිය අධිකරණයෙන් ඉල්ලා සිටියා.\nමේ අතර පොලිස් මාධ්‍ය කොට්ඨාශය සදහන් කළේ මන්ත්‍රීවරයාගේ නිවසේ තිබී සොයා ගත් සංයුක්ත තැටි සහ ලිපි ද්‍රව්‍ය මගින් මොහු අපරාධ පරීක්ෂණ දෙපාර්තමේන්තුව, මූල්‍ය අපරාධ විමර්ශන කොට්ඨාශය සහ අල්ලස් හෝ දූෂන විමර්ශන කොමිෂන් සභාව පවත්වනු ලබන වැදගත් අපරාධ කටයුතු සම්බන්ධයෙන් මැදිහත් වී ඇත්ද යන්න සම්බන්ධයෙන් විමර්ශනයක් සිදුකෙරෙන බවයි.\nශ්‍රී ලංකා ආණ්ඩුව කෙරෙහි අනාදර හැගීම් ඇවිස්සවීම හෝ යුක්තිය පසිදලීම කෙරෙහි වෛරය හෝ අපහාසය අවුස්සන ආකාරයෙන් සිදුකිරීම සඳහා එම රාජ්‍ය නිලධාරීන් සමග කුමන්ත්‍රණය කිරීම හෝ ඒ සඳහා අනුබල දීම සිදුකර ඇත්ද යන්න පිළිබදව ද තවදුරටත් විමර්ශන පැවැත්වෙන බවයි පොලිස් මාධ්‍ය කොට්ඨාශය ප්‍රකාශ කළේ.\nඑමෙන්ම, මන්ත්‍රීවරයා විසින් බලපත්‍ර නොමැතිව ස්වයංක්‍රීය ගිනි අවියක් සහ එම අවියට භාවිතා කරන උණ්ඩ සන්තකයේ තබාගෙන සිටීම සහ ගිනි අවිය භාවිතා කර යම්කිසි අපරාධයක් සිදුකර ඇත්ද යන්න පිළිබදව ද බස්නාහිර පළාත දකුණ අපරාධ කොට්ඨාශය වැඩිදුරටත් විමර්ශන සිදුකරනවා.\nUpdate :- Sunday, January 5, 2020, 5.31PM\n----------------------------------------------------------\nඅත්අඩංගුවට ගත් රන්ජන් රාමනායක අධිකරණයට\nබස්නාහිර - දකුණ අපරාධ කොට්ඨාශය මගින් අත්අඩංගුවට ගත් පාර්ලිමේන්තු මන්ත්‍රී රන්ජන් රාමනායක අද පස්වරුවේ නුගේගොඩ මහේස්ත්‍රාත් අධිකරණයට ඉදිරිපත් කර තිබෙනවා.\nඊයේ (04) අත්අඩංගුවට ගත් මන්ත්‍රීවරයා මෙතෙක් බස්නාහිර දකුණ අපරාධ කොට්ඨාශයේ රදවාගෙන ප්‍රශ්න කරනු ලැබුවා.\nරන්ජන් රාමනායක අත්අඩංගුවට ගනු ලැබුවේ  නීතිවිරෝධී ගිනි අවියක් සහ අසභ්‍ය දර්ශන ඇතුළත් සංයුක්ත තැටි ළඟ තබාගැනීම ඇතුළු චෝදනා කිහිපයක් යටතේයී.",
       "URL": "https://www.hirunews.lk/231632/update-අත්අඩංගුවට-ගත්-රන්ජන්ට-ඇප-විදේශගතවීමත්-තහනම්-පොලිස්-විමර්ශන-තවදුරටත්",
       "Category": "Local News",
       "Parent URL": "https://www.hirunews.lk/local-news.php?pageID=2968"
}