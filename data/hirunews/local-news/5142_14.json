{
       "Source": "hirunews",
       "Timestamp": "Friday, 04 March 2016 - 18:46",
       "Headline": "බදු සංශෝදනයකට රජයේ අවධානය",
       "News Content": "ජනාධිපති මෛත්‍රීපාල සිරිසේනගේ ප්‍රධානත්වයෙන් ජනාධිපති කාර්යාලයේදී අද පැවති විශේෂ කැබිනට් රැස්වීමේදී රටේ ආර්ථිකය සම්බන්ධයෙන් තීන්දු කිහිපයක් ගෙන තිබෙනවා.\nඑහිදී විශේෂයෙන් රජයේ මූල්‍ය තත්ත්වය පිළිබඳව සාකච්ඡා වී ඇති අතර, ආදායම් වැඩි කර ගැනීම සහ වියදම් පාලනය කර ගැනීම පිළිබඳවද සාකච්ඡා වී ඇති බවයි වාර්තා වන්නේ.\nපසුගිය පාලන සමයේ විශාල වශයෙන් ඇතැම් රජයේ ආයතන විදේශ රටවලින් ණය ලබාගෙන ඇති බවත්, ඇතැම් ණය ලේඛණගත නොවීම සම්බන්ධයෙනුත් මෙහිදී සාකච්ඡා වී තිබෙනවා.\nඑමෙන්ම, ඉදිරියේදී බදු සංශෝධනයක් සිදුකිරීම කෙරෙහිද අද පැවති විශේෂ අමාත්‍ය මණ්ඩල රැස්වීමේදී අවධානය යොමුව ඇති බවයි රජයේ ජ්‍යෙෂ්ඨ අමාත්‍යවරයෙකු හිරු ප්‍රවෘත්ති අංශයට සඳහන් කළේ.\nනියෝජ්‍ය අමාත්‍ය, ආචාර්ය හර්ෂ ද සිල්වා කැබිනට් රැස්වීමට එක්වීමෙන් අනතුරුව පිටතට පැමිණි අවස්ථාවේදී මාධ්‍ය වෙත අදහස් දක්වමින් කියා සිටියේ රටේ ඉදිරිය සම්බන්ධයෙන් තීන්දු කිහිපයක්ම මෙහිදී ගත් බවයි.\nමෙම විශේෂ කැබිනට් රැස්වීම සම්බන්ධයෙන් හිරු ප්‍රවෘත්ති අංශය මුදල් අමාත්‍ය රවී කරුණානායකගෙන් විමසීමක් කළා.\nඑහිදී අමාත්‍යවරයා කියා සිටියේ රාජපක්ෂ පාලන සමයේ ගිණුම්ගත නොකළ ණය සහ ඒවා ගෙවීම සඳහා ඉදිරියේදී ගන්නා පියවර මෙහිදී සාකච්ඡා වූ බවයි.",
       "URL": "https://www.hirunews.lk/127783/බදු-සංශෝදනයකට-රජයේ-අවධානය",
       "Category": "Local News",
       "Parent URL": "https://www.hirunews.lk/local-news.php?pageID=5142"
}