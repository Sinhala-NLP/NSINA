{
       "Source": "hirunews",
       "Timestamp": "Thursday, 22 August 2019 - 7:16",
       "Headline": "රජයේ වෛද්‍යවරුන් අද පෙරවරු අටේ සිට වර්ජනයක",
       "News Content": "ඉල්ලීම් කිහිපයක් මුල් කර ගනිමින් රජයේ වෛද්‍ය නිලධාරීන්ගේ සංගමය අද උදෑසන 8 සිට පැය 24 ක දීප ව්‍යාප්ත සංකේත වර්ජනයක් ආරම්භ කරනවා.\nබාල ඖෂධ සහ රජයේ රෝහල්වල පවතින දැඩි ඖෂධ හිඟය, වෛද්‍යවරුන්ගේ ස්ථාන මාරු ක්‍රමවේදයේ පිළිබඳ ගැටළු සහ නුසුදුස්සන්ට වෛද්‍ය පත්වීම් ලබාදීමට ගන්නා උත්සාහය ඇතුලු කරුණු 8 ක් මුල් කරගනිමින් මෙම වර්ජනය දියත් කරන බවයි එම සංගමයේ මාධ්‍ය ප්‍රකාශක වෛද්‍ය සමන්ත ආනන්ද ප්‍රකාශ කළේ.\nමාතෘ රෝහල්, ළමා රෝහල්, මහරගම අපේක්ෂා රෝහල සහ විශේෂිත වකුගඩු රෝගී ප්‍රතිකාර ඒකක මෙන්ම ත්‍රිවිධ හමුදා රෝහල්වල මෙම වර්ජනය ක්‍රියාත්මක නොකරන බවයි ඔහු තවදුරටත් කියා සිටියේ.\nකෙසේ වෙතත් රජයේ වෛද්‍ය නිලධාරීන්ගේ සංගමයේ මෙම වර්ජනයට රජයේ වෛද්‍ය නිලධාරීන්ගේ සංසදයේ කිසිදු සහයෝගයක් නොමැති බව එහි කමිටු සාමාජික වෛද්‍ය නිරෝෂන ප්‍රේමරත්න හිරු ප්‍රවෘත්ති අංශයට අදහස් දක්වමින් කියා සිටියා.",
       "URL": "https://www.hirunews.lk/222696/රජයේ-වෛද්‍යවරුන්-අද-පෙරවරු-අටේ-සිට-වර්ජනයක",
       "Category": "Local News",
       "Parent URL": "https://www.hirunews.lk/local-news.php?pageID=3186"
}