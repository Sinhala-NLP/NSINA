{
       "Source": "hirunews",
       "Timestamp": "Friday, 18 June 2021 - 20:02",
       "Headline": "තෝර් සිංහයාට කොරෝනා ආසාදනය වීම සොයන්න විමර්ශනයක්",
       "News Content": "දෙහිවල සත්වෝද්‍යානයේ තෝර් නැමති සිංහයාට කොරෝනා වෛරසය ආසාදනය වීම සම්බන්ධයෙන් විමර්ශනයක් ආරම්භ කර තිබෙනවා.\nවනජීවී හා වන සංරක්ෂණ අමාත්‍ය සී.බී. රත්නායක ප්‍රකාශ කළේ දින දෙකක් ඇතුළත ඒ පිළිබඳ වාර්තාව ඉදිරිපත් කරන බවයි.\n2012 වසරේදී දකුණු කොරියාවෙන් මෙරටට රැගෙන ආ මෙම සිංහයාට දින කිහිපයක් තිස්සේ කැස්ස සහ උගුරේ අපහසුතා මෙන්ම ආහාර නොගැනීමේ තත්වයක් පෙන්නුම් කළ බැවින් කොරෝනා පරීක්ෂණයක් සිදුකර තිබෙනවා.\nඑහිදී සිංහයාට වෛරසය ආසාදිත බවටයි තහවුරු වී ඇත්තේ. ඒ අනුව 11 හැවිරිදි වියේ පසුවන තෝර් අනෙකුත් සතුන්ගෙන් වෙන් කර ප්‍රතිකාර කිරීමට පියවර ගත් බව ජාතික සත්වෝද්‍යාන දෙපාර්තමේන්තුව ප්‍රකාශ කළා.\nප්‍රතිකාර කිරීම සඳහා ඉන්දියාවේ මධ්‍යම සත්වෝද්‍යාන අධිකාරියේද උපදෙස් ලබා ගත් බවයි වනජීවී රැකවරණ රාජ්‍ය අමාත්‍ය විමලවීර දිසානායක සඳහන් කළේ.\nමෙම සිංහයාට කොරෝනා ආසාදනය වූ ආසන්න කාලසීමාව තුළ එම සත්වෝද්‍යානයේ සිටි සීබ්‍රා පැටවෙකු සහ හිපපොටේමස් සත්වයෙකුද මියගොස් ඇතැයි වාර්තාවනවා.\nකෙසේ වෙතත් ජාතික සත්වෝද්‍යාන දෙපාර්තමේන්තුව කියා සිටියේ ආහාර මාර්ගයේ ඇතිවූ බැක්ටීරියා ආසාත්මිකතාවක් නිසා හිපපොටේමස් සත්ත්වයා මිය ගොස් ඇති බවයි.\nසීබ්‍රා පැටවාගේ මරණයට හේතුව ආහාර මාර්ගයේ අවහිරවීමකින් ඇතිවූ ආසාදන තත්වයක් බව ඔවුන් සඳහන් කළා.\nමේ අතර කොළඹ - දෙමටගොඩ ප්‍රදේශයෙන් මුල් වරට හමුවූ සීග්‍ර ව්‍යාප්තියක් සහිත ඉන්දීය ඩෙල්ටා ප්‍රභේදය දැනට ආසාදිතයින් වැඩි වශයෙන් හමුවන දිවයිනේ අනෙකුත් ප්‍රදේශවල ද පවතින්නේ ද යන්න පිළිබදව සොයා බලන ලෙස සෞඛ්‍ය ඇමතිනි පවිත්‍රා වන්නිආරච්චි උපදෙස් ලබාදී තිබෙනවා.\nඒ, අද පෙරවරුවේ සෞඛ්‍ය අමාත්‍යාංශයේ පැවති කොරෝනා මර්දනය සඳහා වූ ක්‍රියාකාරී සමාලෝචන කමිටු රැස්වීමේදියි.\nසෞඛ්‍ය ප්‍රවර්ධන කාර්යාංශයේ අද පැවති මාධ්‍ය හමුවකදී ශ්‍රී ජයවර්ධනපුර විශ්වවිද්‍යාලයේ මහාචාර්ය නීලිකා මලවිගේ කියා සිටියේ ඉන්දීය ඩෙල්ටා ප්‍රභේදය ආසාදනයෙන් මරණයට පත්වීම වළක්වාගැනීමට එන්නත්කරණය වැදගත් බවයි.\nමේ අතර, ගාල්ල - උණවටුනේ ඇතිවූ සිද්ධියට විපක්ෂයේ දේශපාලනඥයින්ගේ සමීපතමයින් පිරිසක් සම්බන්ධ වී ඇති බවයි අද පැවති සාකච්ඡාවකින් අනතුරුව රාජ්‍ය අමාත්‍ය මහාචාර්ය චන්න ජයසුමන කියා සිටියේ.\nමේ අතර අද දිනයේ මේ දක්වා කාලය තුළ ආසාදිතයන් 1560 දෙනෙකු අලුතින් වාර්තාවීමත් සමඟ මෙරට මුළු ආසාදිත සංඛ්‍යාව 234,624 දක්වා ඉහළ ගියා.",
       "URL": "https://www.hirunews.lk/274671/තෝර්-සිංහයාට-කොරෝනා-ආසාදනය-වීම-සොයන්න-විමර්ශනයක්",
       "Category": "Local News",
       "Parent URL": "https://www.hirunews.lk/local-news.php?pageID=1876"
}