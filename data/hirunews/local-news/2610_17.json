{
       "Source": "hirunews",
       "Timestamp": "Saturday, 04 July 2020 - 19:23",
       "Headline": "බ්‍රිතාන්‍යයේ සමූල ඝාතනයකට සැලසුම් කළ කාන්තාව - ශ්‍රී ලංකාවට පැමිණි බවට පාපොච්චාරණයක් (වීඩියෝ)",
       "News Content": "මෙරට පාස්කු ප්‍රහාරය සිදුකළ ආකාරයටම බ්‍රිතාන්‍යයේ ලන්ඩන් නුවර මරාගෙන මැරෙන බෝම්බ ප්‍රහාරයක් එල්ල කිරීමට සැලසුම් කළ කාන්තාව එම ප්‍රහාරය සැලසුම් කිරීම සඳහා ශ්‍රී ලංකාවට ද පැමිණ ඇති බව අනාවරණ වී තිබෙනවා.\nඑම කාන්තාව ජීවිතාන්තය දක්වා බන්ධනාගාර ගත කිරීමටයි ලන්ඩන් අධිකරණය නියෝග කරනු ලැබුවේ.\nඑසේම, බ්‍රිතාන්‍ය මාධ්‍ය වාර්තා කරන්නේ එරට තුළදී බ්‍රිතාන්‍ය ජාතික කාන්තාවක විසින් මරාගෙන මැරෙන ප්‍රහාරයක් සැළසුම් කළ ප්‍රථම අවස්ථාව මෙය බවයි.\n36 හැවිරිදි ෂෆියා ෂයික් නමැති මෙම බ්‍රිතාන්‍ය ජාතික කාන්තාව ශ්‍රී ලංකාවේ සංචාරයක නිරත වී තිබෙන්නේ පසුගිය වසරේ පාස්කු උත්සව සමයේදීයි.\nලන්ඩන් නුවරදී ප්‍රහාරයක් එල්ල කර පුද්ගලයින් විශාල සංඛ්‍යාවක් එකවර ඝාතනය කිරීමට ඇය අපේක්ෂා කර තිබුණේ, පුද්ගලයින් 256 දෙනෙකුට මරු කැඳවමින් පාස්කු ඉරුදින මෙරට සිදුවූ ත්‍රස්ත ප්‍රහාරය අධ්‍යයනය කරමිනුයි.\nදැඩි අන්තවාදී මත දරණ කාන්තාවක වූ ඇය අදාළ ප්‍රහාරය සඳහා තෝරාගෙන තිබුණේ ලන්ඩන් නුවර සුප්‍රඛට ශාන්ත පාවුළු දේවස්ථානය සහ තවත් ප්‍රසිද්ධ සංචාරක හෝටලයක්.\nඅදාළ පිපිරීම් දෙක සිදුකර උමං දුම්රිය ස්ථානයකදී මරාගෙන මැරෙන ප්‍රහාරයක් දියත්කිරීම ඇගේ සැලසුම වී තිබෙනවා.\nඑහිදී බ්‍රිතාන්‍ය ජාතිකයින් මෙන්ම අමෙරිකානු සහ චීන ජාතිකයින් ඝාතනය කිරීම ඇගේ ඉලක්කය වූ බව සඳහන්.\nස්වයං ඝාතනයට භාවිත කරන පුපුරණ ද්‍රව්‍ය සහිත කබායක් ඇඳ, පුපුරණ ද්‍රව්‍ය සහිත බෑගයක්ද රැගෙන ඇය අදාළ දේවස්ථානයේ සහ හෝටලයේ පෙරහුරු සංචාරයක ද නිරතවී ඇති බවටයි පසුව අනාවරණවී ඇත්තේ.\nඇය මේ සම්බන්ධයෙන් තවත් පුද්ගලයින් කිහිපදෙකුගේ සහය පතා ඇත්තේ බෝම්බ පුපුරුවාහැරීම පිළිබඳ ප්‍රමාණවත් දැනුමක් නොමැතිවීම හේතුවෙන්.\nමේ පිළිබඳ බුද්ධි තොරතුරු මගින් දැනගත් වහාම බ්‍රිතාන්‍ය බුද්ධි අංශ උපාය දූතයන් දැඩි අන්තවාදී මත දරන්නන් ලෙස පෙනී සිටිමින් ඇයව අත්අඩංගුවට ගෙන තිබුණා.\nසිදුවීමට ගිය මහත් ව්‍යයසනයක් වළක්වාගැනීමට බ්‍රිතාන්‍ය ආරක්ෂක අංශවලට හැකිවුණේ තමන්ට ලද බුද්ධි තොරතුරු මත කඩිනමින් ක්‍රියාත්මක වීම හේතුවෙන්.\nෂෆියා ෂයික් ඉස්ලාම් ධර්මය වැළඳගෙන තිබෙන්නේ 2007 වසරේදීයි.\nඒවන විට ඇයට වයස අවුරුදු 24 ක්.\nඅන්තර්ජාල දේශන ඔස්සේ ඇය ඉස්ලාම් අන්තවාදයට නැඹුරුවී ඇති බව බ්‍රිතාන්‍ය වාර්තා පවසනවා.\nඅදාළ කාන්තාව අයි.එස්. ත්‍රස්තයින්ගේ බ්‍රිතාන්‍ය නියෝජිතයෙකු ලෙසද කටයුතු කර ඇති අතර, අවස්ථා ගණනාවකදී අන්තවාදී මත සහිත පාඨ සමාජ මාධ්‍ය ඔස්සේ පළකිරීමට ද කටයුතු කර තිබුණා.\nඇයගේ එම සමාජ මාධ්‍ය පළ කිරීම් ඔස්සේ බුද්ධි නිලධාරීන් විශ්වාස කරන්නේ ඇය බිග්බෙන් ඔරලෝසු කණුව නෙදර්ලන්තයේ දේවස්ථානයක් හා සුප්‍රකට ලන්ඩන් පාලමද ඉලක්ක කරගෙන සිටි බවයි.\nබ්‍රිතාන්‍ය බුද්ධි අංශ අධිකරණයට කරුණු දක්වමින් සඳහන් කර ඇත්තේ අදාළ කාන්තාව අවස්ථා ගණනාවකදී ශ්‍රී ලංකාවේ සහ පාකිස්ථානයේ සංචාරය කළ බව ප්‍රශ්න කිරීම් වලදී සඳහන් කළ බවයි.\nඑසේම, ඇය සමඟ 15දෙනෙකුගෙන් සමන්විත අන්තවාදී කණ්ඩායමක් කටයුතු කර ඇති බවටද ඔවුන් අධිකරණයට කරුණු වාර්තා කර තිබෙනවා.\nඇය තමාගේ මරණයෙන් පසු අන්තවාදී කටයුතු දිගටම කරගෙන යාම සඳහා අනුගාමිකයන් පිරිසක් පුහුණුකරගෙන තිබූ බවද හෙළිකරගෙන ඇති බව විදෙස් වාර්තාවල සඳහන්.\nලන්ඩන් නුවර අධිකරණයකට ඉදිරිපත් කෙරුණු ෂෆියා ෂයික්ට ජීවිතාන්තය දක්වා සිර දඩුවම් නියම කෙරුණේ, ස්වයං ඝාතනයක් සැලසුම් කිරීම සහ ත්‍රස්තවාදයට අනුබල දීමේ චෝදනා යටතේයි.\nසිරදඬුවම ප්‍රකාශයට පත් කිරීමෙන් අනතුරුව ඇය අයි.එස්. සංවිධානයේ සාම්ප්‍රදායික ආචාරයක් සිදුකර සිනාමුසු මුහුණින් බන්ධනාගාරය වෙත නික්ම ගිය බවයි බ්‍රිතාන්‍යයේ ඩේලිමේල් පුවත්පත වාර්තාකර තිබුණේ.",
       "URL": "https://www.hirunews.lk/244693/බ්‍රිතාන්‍යයේ-සමූල-ඝාතනයකට-සැලසුම්-කළ-කාන්තාව-ශ්‍රී-ලංකාවට-පැමිණි-බවට-පාපොච්චාරණයක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2610"
}