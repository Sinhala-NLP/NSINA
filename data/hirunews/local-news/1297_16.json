{
       "Source": "hirunews",
       "Timestamp": "Sunday, 13 March 2022 - 7:51",
       "Headline": "බස් ගාස්තු සංශෝධනය ගැන කතාබහ හෙට කැබිනට් මණ්ඩලයට (වීඩියෝ)",
       "News Content": "ඉන්ධන මිල ගණන් ඉහළ දැමීමත් සමඟ බස් ගාස්තු සංශෝධනය කිරීම සම්බන්ධයෙන් මුදල් අමාත්‍යවරයා සමඟ අද (13) පස්වරුවේ සාකච්ඡාවක නිරත වන බව ප්‍රවාහන අමාත්‍ය දිලුම් අමුණුගම පවසනවා.\nලංකා ඛනිජ තෙල් නීතිගත සංස්ථාව ඔටෝ ඩීසල් ලීටරයක මිල රුපියල් 55 කින් ඉහළ දැමූ අතර, එහි නව මිල වන්නේ රුපියල් 176 ක්.\nමීට අමතරව සුපර් ඩීසල් ලීටරයක් රුපියල් 95 කින් ඉහළ දැමුණු අතර, එහි නව මිල රුපියල් 254 ක් වනවා.\nඉන්ධන මිල ඉහළ යාමත් සමග බස් ගාස්තු ඉහළ දැමීමක් හෝ ඉන්ධන සහනාධාරයක් ලබාදිය යුතු බවට බස් සංගම් ඉල්ලීමක් කළා.\nඉන්ධන මිල වැඩිවීම සැලකිල්ලට ගනිමින් බස් ගාස්තු සංශෝධනය සම්බන්ධයෙන් අද (13) දිනයේදී සිය සංගමය තීරණයක් ගන්නා බව ලංකා පෞද්ගලික බස් හිමියන්ගේ සංගමයේ සභාපති ගැමුණු විජේරත්න ප්‍රකාශ කළා.\nමේ අතර, හෙට (14) දිනයේදී බස් සංගම් සමඟ මෙන්ම අමාත්‍ය මණ්ඩල හමුවේදීද ඉන්ධන මිල ඉහළ යෑම හමුවේ ගාස්තු සංශෝධනය කිරීම හෝ සහනාධාරයක් ලබාදිය හැකි ක්‍රමවේදයක් සම්බන්ධයෙන් සාකච්ඡා කරන බවයි ප්‍රවාහන අමාත්‍ය දිලුම් අමුණුගම කියා සිටියේ.",
       "URL": "https://www.hirunews.lk/299346/බස්-ගාස්තු-සංශෝධනය-ගැන-කතාබහ-හෙට-කැබිනට්-මණ්ඩලයට-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1297"
}