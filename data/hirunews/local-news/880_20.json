{
       "Source": "hirunews",
       "Timestamp": "Friday, 09 September 2022 - 13:43",
       "Headline": "සැප්තැම්බර් 19 ශෝක දිනයක් ලෙස ප්‍රකාශයට පත් කෙරෙයි",
       "News Content": "දෙවැනි එලිසබෙත් රැජිනගේ අභාවය වෙනුවෙන් සැප්තැම්බර් 19 ශ්‍රී ලංකාවට ශෝක දිනයක් ලෙස ප්‍රකාශයට පත් කරන ලෙස ජනාධිපති රනිල් වික්‍රමසිංහ විසින් ස්වදේශ කටයුතු සහ රාජ්‍ය පරිපාලන අමාත්‍යවරයාට උපදෙස් දී තිබෙනවා.\nඒ අනුව දිවයිනේ සියලු රාජ්‍ය ආයතනවල ජාතික කොඩිය ලබන 19 වැනි දා දක්වා අඩකුඹු කර තැබෙනු ඇති.\nජනාධිපති මාධ්‍ය ඒකකය මේ බව නිවේදනය කළා.\nහිරු නොබසින අධිරාජ්‍යයට පුරා දශක හතක් නායකත්වය සැපයූ දෙවන එළිසබෙත් මහ රැජින ඊයේ රාත්‍රියේ සිය 96 වසරක දිවි ගමනට සමුදුන්නා.\nමහ රැජිනගේ අභාවයත් සමඟ මහා බ්‍රිතාන්‍යයේ රජ කිරුළ හිමි වුණේ චාල්ස් කුමරුටයි.\nමේ අතර මහ රැජිනගේ අභාවය සම්බන්ධයෙන් ලෝක නායකයින් රැසක් ශෝකය පළ කරමින් සිටිනවා.\n96 වැනි වියේ පසු වූ බ්‍රිතාන්‍යයේ දෙවන එළිසබෙත් මහ රැජින පිළිබඳ ලොව පුරා අවධානය යොමු වුණේ බකින්හැම් විසින් ඊයේ පස්වරුවේ ඇයගේ සෞඛ්‍ය'තත්ත්වය සම්බන්ධයෙන් නිවේදනයක් නිකුත් කිරීමත් සමඟයි.\nමහ රැජිනගේ සෞඛ්‍ය තත්ත්වය පිළිබඳ වෛද්‍යවරු නිරන්තර සුපරීක්ෂාවෙන් පසුවන බව එමගින් පැවසුණා.\nපසුගිය පෙබරවාරි මාසයේ කොවිඩ් වෛරසයට ගොදුරු වීමෙන් පසුව මහ රැජිනගේ සෞඛ්‍ය තත්ත්වයේ පිරිහීමක් දක්නට ලැබුණු අතර ඇය බොහෝ ප්‍රසිද්ධ අවස්ථාවන්ට එක්වුණේ නැහැ.\nකෙසේ වෙතත් මහ රැජිනගේ මෞලි මංගල්‍යයේ 70වන සැමරුම හෙවත් ප්ලැටිනම් ජුබිලිය වෙනුවෙන් පසුගිය ජූලි මාසයේ පැවති උත්සවයට ඇයගේ සක්‍රිය සහභාගීත්වයක් දක්නට ලැබුණා.\nපසුගිය අඟහරුවාදා බ්‍රිතාන්‍යයේ අග්‍රාමාත්‍ය ධුරයට පත්වූ එළිසබෙත් ට්‍රස්ට් මහත්මිය හමුවීමේ නිල අවස්ථාව වෙනුවෙන් මහ රැජින බකින්හැම් මාලිගයට නොපැමිණි අතර ඇය මහ රැජින මුණ ගැසුණේ ස්කොට්ලන්තයේ වැල්මොරාල් මාළිගයේදී.\nරජ පවුලේ සාමාජිකයන් ඊයේ පස්වරුවේ සිටම මහ රැජින සිය ගිම්හාන නිවාඩුව ගත කරමින් සිටි ස්කොට්ලන්තයේ වැල්මොරාල් මාලිගය වෙත පැමිණීම ඇරඹුවේ රැජිනගේ සෞඛ්‍ය තත්ත්වය පිළිබඳ අසුබ නිමිත්තක සේයාවක් මතුවීමත් සමඟයි.\nඒ සමඟ බ්‍රිතාන්‍ය පුරා මෙන්ම ලෝක නායකයින්ද රැජිනට ඉක්මන් සුව ප්‍රාර්ථනා කිරීමට එක් වූ නමුත් බ්‍රිතාන්‍ය වේලාවෙන් පස්වරු 6.30ට පමණ හිරු නොබසින අධිරාජ්‍යයට දශක 7ක් නායකත්වය සැපයූ දෙවන එළිසබෙත් මහ රැජින දිවි ගමණට සමු දී තිබුණා.\nසාම්ප්‍රදායිකව රජ පවුලේ සාමාජිකයින්ගේ පෞද්ගලික අවසන් ගෞරව පුද කිරීමෙන් අනතුරුව බකින්හැම් මාළිගයේ බ්‍රිතාන්‍ය ධජය අඩකුඹු කෙරුණා.\nඒ ඒ වන විටත් මාලිගය ඉදිරිපිට බලාපොරොත්තු සහගතව රැඳී සිටි ජනතාවගේ සෝ සුසුම් මධ්‍යයේයි.\nඅනතුරුව බකින්හැම් මාළිගයේ ගේට්ටුවේ රැජිනගේ සමු ගැනීම පිළිබඳ ශෝක ජනක පණිවුඩය සටහන් කෙරුණා.\nසාම්ප්‍රදායික ලෙස බ්‍රිතාන්‍ය රාජකීයයෙකුගේ අභවය මුලින්ම නිවේදනය කරනු ලබන්නේ BBC සේවය හරහායි.\nබ්‍රිතාන්‍යය රාජකීයෙකුගේ අභාවය ධුරයේ සිටින අග්‍රාමාත්‍යවරයාට දැනුම්දෙනු ලබන්නේ අතිශය සාම්ප්‍රදායික ක්‍රමයකටයි.\nඒ සඳහා විශේෂ කේත ක්‍රමයක් භාවිත කෙරෙන අතර රැජිනගේ පෞද්ගලික ලේකම්වරයා විසින් ඒ සඳහා භාවිත කළ කේතය LONDON BRIFGE IS DOWN යන්නයි.\nබ්‍රිතාන්‍ය අග්‍රාමාත්‍ය නිල නිවස ඇතුළු වැදගත් ස්ථාන රැසක බ්‍රිතාන්‍ය ධජය අඩකුඹු කෙරුණා.\nමහ රැජිනගේ රාජකීය අවමඟුල් මෙහෙයුම හැඳින්වෙන්නේ ඔපරේෂන් ලන්ඩන් බ්‍රිජ් යන නමිනුයි. ඒ අනුව බ්‍රිතාන්‍යයේ යටත් විජිත රාජ්‍යයන් මෙන්ම ශ්‍රී ලංකාවද ඇතුළුව පොදු රාජ්‍ය මණ්ඩලීය රටවල් වෙත රැජිනගේ අභාවය නිල වශයෙන් දැනුම්දීම සිදුකෙරෙනවා.\nරැජිනගේ අභාවයත් සමඟ 73 හැවිරිදි චාල්ස් කුමරු සාම්ප්‍රදායිකව රජ පදවියට පත්වන අතර මේ බකින්හැම් මාලිගය විසින් නිකුත් කළ තුන්වැනි චාල්ස් රජුගේ පළමු නිල නිවේදනයයි.\nසිය මවගේ අභාවය පිළිබඳව තුන්වන චාල්ස් රජු එහි සඳහන් කර තිබෙනවා. ඔහු අද රාත්‍රියේ බ්‍රිතාන්‍ය රට වැසියන් අමතා විශේෂ ප්‍රකාශයක් සිදුකිරීමට නියමිතව ඇති අතර චාල්ස් රජුගේ නිල රාජකීය පදවි ප්‍රාප්තිය පැවැත්වීමට සැලසුම් කර ඇත්තේ වසරක කාලයකින් පසුවයි.\nමේ වන විට බ්‍රිතාන්‍ය පුරා දින 10ක ශෝක කාලයක් ප්‍රකාශයට පත්කර තිබෙනවා. ස්කොට්ලන්තයේ බැල්මොරාල් මාළිගයේ සිට විශේෂ රාජකීය දුම්රියකින් මහ රැජිනගේ දේහය ලන්ඩන් නුවර බලා රැගෙන ඒමටයි නියමිතව ඇත්තේ.\nලන්ඩන් නුවර වෙස්මිනිස්ටර් ඇබේ දේවස්ථානයේ දින 3ක කාලයක් මහ රැජිනගේ දේහය මහජන ගෞරවය සඳහා තැන්පත් කර තැබෙනු ඇති.\nදේහය පිළිබඳ අවසන් කටයුතු සිදු කිරීමට නියමිතව ඇත්තේ අදින් දින 10ක කාලයකට පසුවයි. රැජිනගේ දේහය රජ පවුලේ පෞද්ගලික සුසාන භූමියේ තැන්පත් කෙරෙන්නේ ඇගේ දිවංගත ස්වාමිපුරුෂයාවන පිලිප් කුමරුගේ සොහොන් කොතට යාබදවයි.\nලොව පුරා ඉමහත් ජනාදරයට පත් වූ'එළිසබෙත් මහ රැජිනගේ වියෝවයෙන් ශෝකයට පත් ලෝක ප්‍රජාව මෙන්ම ලෝක නායකයින්ද මේ වන විටත් ඇගේ අභාවය වෙනුවෙන් ශෝක පණිවුඩ නිකුත් කරමින් සිටිනවා.\n1926 වසරේ අප්‍රේල් 21 වැනිදා එළිසබෙත් කුමරිය උපත ලබන්නේ 6 වැනි ජෝර්ජ් කුමරුගේ පළමු දියණිය වශයෙන්. ජෝර්ජු කුමරු බ්‍රිතාන්‍යයේ රජු බවට පත්වීමත් සමඟ 10 හැවිරිදි එළිසබෙත් කුමරිය රජ පෙළපතේ සාමාජිකාවක් බවට පත්වනවා.\n21 වැනි වියේදී ඇය විවාහවන්නේ සිය පරිවාර නාවික නිලධාරියා වූ පිලිප් කුමරු සමඟයි. 6වන ජෝර්ජ් රජුගේ ඇවෑමෙන් එළිසබෙත් කුමරිය බ්‍රිතාන්‍යයේ කිරුළට හිමිකම් කියන්නේ වයස අවුරුදු 25දී.\n1952 වසරේ ඇය බ්‍රිතාන්‍ය කිරුළේ වගකීම භාරගත්තේ රජ පෙළපතේ ලාබාලතමයා ලෙසින්. එතැන් සිට එළිසබෙත් මහ රැජින දශක 7ක් පුරා බ්‍රිතාන්‍ය කිරුළ දැරුවේ දීර්ඝතම කාලයක් බලයේ රැඳී සිටි රාජකීයයා බවට පත්වෙමින්.\nඇය යටතේ බ්‍රිතාන්‍යයේ අගමැතිවරු 15 දෙනෙකු පාලන බලය හෙබවීමත් විශේෂත්වයක්. සිය පාලන කාලය තුළ ලොව පුරා මානව දයාව ප්‍රචලිත කරමින් ලෝක ප්‍රජාවගේ යහපත උදෙසාද ඇය කළ මෙහෙවර අප්‍රමාණයි.\nබ්‍රිතාන්‍යයේ කොවිඩ් වසංගත තත්ත්වය පාලනය කිරීම වෙනුවෙන්ද එළිසබෙත් මහ රැජින දැක් වූ දායකත්වය සුළුපටු නැහැ. බ්‍රිතාන්‍යයේ ජාතික උත්සව වලදී ඇය සක්‍රිය දායකත්වයක් දැක්වූයේ සාම්ප්‍රදායික රජ පෙළපතක නව මුහුණුවරක් එක්කරමින්.\n2012 වසරේ ලන්ඩන් ඔලිම්පික් උළෙලේ සමාරම්භක උත්සවය සඳහා ඇය එක් වූ අතර 2019 ලෝක කුසලාන ක්‍රිකට් තරගාවලියේදීත් මහ රැජින ඉතා උද්යෝගයෙන් එයට එක්වුණා.\nලොව ප්‍රබලතම රාජ්‍යයක නායිකාවක ලෙස මෙන්ම බිරිඳක, මවක සහ මිත්තණියක ලෙස ඇය කටයුතු කළ ආකාරය ප්‍රශංසනීයයි. ඇගේ සැමියාවන පිලිප් කුමරු පසුගිය වසරේ අභාවයට පත්වන තෙක්ම ඔවුන් දෙදෙනා ගත කළ සාර්ථක යුග දිවිය ලොවටම ආදර්ශයක් වුණා.\nසිය පුත්‍රයා වූ චාල්ස් කුමරුගේ බිරිඳ ඩයනා කුමරියගේ අභාවයේදීත් සිය මුණුපුරෙකු වූ හැරී කුමරු රජ පවුල හැරදා මේගන් මාකල් සමඟ නික්ම ගිය අවස්ථාවේදීත් ඇය ප්‍රකට කළේ උතුම් මාතෘත්වයේ සහ මිත්තණියකගේ ශක්තිමත් භාවයයි.\nදරුවන් සිව් දෙනෙකුගේත් මුණුපුරු, මිණිපිරියන් 8 දෙනෙකුගේත් මී මුණුපුරන් 12 දෙනෙකුගේත් සෙනෙහස අප්‍රමාණව ලද දෙවන එළිසබෙත් මහ රැජින සරල සහ සැනසුම්දායී දිවි පෙවෙතකට ප්‍රිය කළ කාන්තාවක්.\nසිය 96 වසරක දිවි සැරිය නිමා කළ එළිසබෙත් මහ රැජින ඉතිහාසයේ තැබූ පුරාවෘත්තය කිසිදා ජන හදවත් තුළින් මැකී නොයන්නේ ලොව පුරා සමස්ත කාන්තා පරපුරටම ඇය පරමාදර්ශයක් වන බැවිනුයි.\nමේ අතර බැල්මොරල් මාලිගයේ සිට ලන්ඩන් නුවර බලා පැමිණි තුන්වැනි චාල්ස් රජු අද රාත්‍රියේ ප්‍රකාශයක් සිදු කිරීමට නියමිතයි.",
       "URL": "https://www.hirunews.lk/314950/සැප්තැම්බර්-19-ශෝක-දිනයක්-ලෙස-ප්‍රකාශයට-පත්-කෙරෙයි",
       "Category": "Local News",
       "Parent URL": "https://www.hirunews.lk/local-news.php?pageID=880"
}