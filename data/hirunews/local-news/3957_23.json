{
       "Source": "hirunews",
       "Timestamp": "Sunday, 06 May 2018 - 19:09",
       "Headline": "මැලේසියාවේදී අත්අඩංගුවට ගත් සංක්‍රමණිකයන් හමුවන්න, ශ්‍රී ලංකා මහ කොමසාරිස් අවසර ඉල්ලයි",
       "News Content": "මැලේසියානු මුහුදේ දී, එරට පොලීසියේ විශේෂ ඒකකය මගින් රඳවා ගනු ලැබූ ශ්‍රී ලාංකික සංක්‍රමණිකයන් 131 දෙනා අතුරෙන් 127 දෙනෙකු සංක්‍රමණික නීතිය යටතේ අත්අඩංගුවට ගනු ලැබූ බව රාජකීය මැලේසියානු පොලීසිය සඳහන් කළා.\nඔවුන් මේ වන විට ජොහෝර් බාරු ප්‍රදේශයේ සංක්‍රමණික මධ්‍යස්ථානයක රඳවා සිටිනවා.\nඉතිරි ශ්‍රී ලාංකිකයන් සිව්දෙනා මිනිස් ජාවාරම වැළැක්වීමේ පනත් යටතේ අත්අඩංගුවට ගත් බවයි එමගින් කියා සිටියේ.\nමුහුදු මාර්ගයෙන් නීතිවිරෝධී ලෙස ඕස්ට්‍රේලියාවට සහ නවසීලන්තයට යාමට තැත් කළ ශ්‍රී ලාංකිකයන් 131 දෙනෙකු මැලේසියානු මුහුදේදී අත්අඩංගුවට පත්වූයේ පසුගිය මැයි 01 වන දායි.\nඑහෙත් ඒ පිළිබද තොරතුරු මෙතෙක් අනාවරණ වූයේ නැහැ.\nවිදෙස් වාර්තා සඳහන් කළේ මොවුන් විශේෂයෙන් නවීකරණය කළ ඉන්ධන ප්‍රවාහන යාත්‍රාවක් ඒ සඳහා යොදාගෙන ඇති බවයි.\nමැලේසියානු මුහුදේදී එරට පොලීසිය අත්අඩංගුවට ගත් එම ශ්‍රී ලාංකික සංක්‍රමණිකයන් පිරිස පිරිමි පුද්ගලයන් 98 දෙනෙකු කාන්තාවන් 24 දෙනෙකු සහ ළමයින් 09 දෙනෙකුගෙන් සමන්විත බව සඳහන්.\nඕස්ට්‍රේලියාව සහ නවසීලන්තය බලා යාමට නියමිතව තිබූ යාත්‍රාවට ළඟාවීම සඳහා මෙම සංක්‍රමණිකයන් බෝට්ටුවකින් ප්‍රවාහනය කළ ඉන්දුනීසියානු සහ මැලේසියානු ජාතිකයන් හත්දෙනෙකුද අත්අඩංගුවට ගෙන තිබෙනවා.\nඅත්අඩංගුවට ගත් ශ්‍රී ලාංකික සංක්‍රමණිකයන් සම්බන්ධයෙන් මැලේසියානු බලධාරීන් සමඟ සමීප අන්දමින් කටයුතු කරන බව මැලේසියාවේ ශ්‍රී ලංකා මහකොමසාරිස් කාර්යාලය ප්‍රකාශ කළා.\nමූලික තොරතුරුවලින් අනාවරණ වී ඇත්තේ අත්අඩංගුවට ගත් ශ්‍රී ලාංකිකයන් අතරින් 43 දෙනෙකුට එක්සත් ජාතීන්ගේ සරණාගත කොමිසම මගින් නිකුත් කළ සරණාගත හැඳුනුම්පත් තිබූ බවයි.",
       "URL": "https://www.hirunews.lk/190113/මැලේසියාවේදී-අත්අඩංගුවට-ගත්-සංක්‍රමණිකයන්-හමුවන්න-ශ්‍රී-ලංකා-මහ-කොමසාරිස්-අවසර-ඉල්ලයි",
       "Category": "Local News",
       "Parent URL": "https://www.hirunews.lk/local-news.php?pageID=3957"
}