{
       "Source": "hirunews",
       "Timestamp": "Wednesday, 16 March 2022 - 16:02",
       "Headline": "ඇමති බැසිල් රාජපක්ෂට අභියාචනාධිකරණයෙන් යළි නොතීසි",
       "News Content": "අමාත්‍ය බැසිල් රාජපක්ෂට පාර්ලිමේන්තු මන්ත්‍රී ධුරය සහ මුදල් අමාත්‍ය ධුරය දැරීමට නීතිමය සුදුසුකමක් නොමැති බවට තීන්දුවක් ලබාදෙන ලෙස ඉල්ලා ගොනුකර ඇති පෙත්සම සම්බන්ධයෙන් මැයි මස 12 වනදා කරුණු දක්වන ලෙස දන්වා එහි පළමුවන වග උත්තරකරු ලෙස නම් කර සිටින අමාත්‍ය බැසිල් රාජපක්ෂ වෙත අභියාචනාධිකරණය යළි නොතීසි නිකුත් කරන ලෙස නියෝග කළා.\nඒ අදාළ පෙත්සම අභියාචනාධිකරණ විනිසුරු සෝභිත රාජකරුණා ඉදිරියේ අද (16) කැදවූ අවස්ථාවේදීයි. එහිදී පෙත්සම්කරුවන් වෙනුවෙන් පෙනී සිටි ජනාධිපති නීතිඥ විජයදාස රාජපක්ෂ කරුණු දක්වමින් මෙම නඩුකරයට අදාළ නොතීසි වගඋත්තරකාර බැසිල් රාජපක්ෂ වෙත භාර දී ඇති බව සඳහන් කළා.\nඑහෙත්, මෙම නඩුව කැදවනු ලැබු අවස්ථාවේදී අමාත්‍ය බැසිල් රාජපක්ෂ හෝ ඔහු වෙනුවෙන් නීතිඥවරයෙකු අධිකරණය හමුවේ පෙනී සිටියේ නැහැ.\nඒ අනුව බැසිල් රාජපක්ෂ වෙත යළි නොතිසි නිකුත් කිරීමට නියෝග කළ විනිසුරුවරයා නඩුව මැයි මස 12 වනදා කැඳවන ලෙස ද නියෝග කළ බවයි හිරු අධිකරණ වාර්තාකරු පැවසුවේ.\nපූජ්‍ය උලපනේ සුමංගල හිමියන් සහ බරපතළ වංචා පිළිබඳව සොයා බැලූ ජනාධිපති කොමිසමේ හිටපු ලේකම් ලැසිල් ද සිල්වා විසින් මෙම පෙත්සම ඉදිරිපත් කර තිබුණා.",
       "URL": "https://www.hirunews.lk/299638/ඇමති-බැසිල්-රාජපක්ෂට-අභියාචනාධිකරණයෙන්-යළි-නොතීසි",
       "Category": "Local News",
       "Parent URL": "https://www.hirunews.lk/local-news.php?pageID=1290"
}