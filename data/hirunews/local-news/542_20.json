{
       "Source": "hirunews",
       "Timestamp": "Saturday, 11 February 2023 - 21:30",
       "Headline": "බල තණ්හාවෙන් අපේ සමාජය දුෂණය වෙලා (වීඩියෝ)",
       "News Content": "ලෝකයෙන්ම සිඟමන් යදිමින් සමරන නිදහස සැබෑ නිදහසක්දැයි කොළඹ අගරදගුරු අතිඋතුම් මැල්කම් කාදිනල් රංජිත් හිමිපාණන් ප්‍රශ්න කරනවා.\nඋන්වහන්සේ මේ අදහස් පළකළේ බණඩාරනායක අනුස්මරණ ජාත්‍යන්තර සම්මන්ත්‍රණ ශාලාවේ පැවති උත්සවයකදී.\nමෙහිදී වැඩි දුරටත් අදහස් දැක්වූ කාදිනල් හිමිපාණන්...\nඅද වන විට ශ්‍රී ලංකාවේ සමාජය නරක විදියට දූෂිත වෙලා.\nපසුගිය වසර 75 පුරාවටම අප ගමන් කර ඇත්තේ ආපස්සටයි.\nඒත් අපි එක්ක නිදහස ලැබූ රටවල් ඉදිරියට ගියා.\nඅපේ රටේ 100%ක් අවංකභාවය තිබෙනවද ?\nඅවංක නොවූ යම් අයෙකුට සමාජයෙන් කිසියම් දඬුවමක් ලැබී තිබෙනවාද ?\nඒ බව මම අමුතුවෙන් කිව යුතු නැහැ. ඔබටම බලාගන්න පුළුවන්.\nආර්ථික වශයෙන් නොවෙයි අද හැම දෙයක්ම කඩාවැටිලා.\nසදාචාරය බිඳවැටිලා. නිවැරදි දේ කරන්න අපිට පුළුවන් වෙලා නැහැ.\nයුක්තිය ගැන ජනතාවට තිබිය යුතු හැඟීම නැති වෙලා ගිහින්.\nහැමවෙලේම බලන්නේ මොනවා හරි ලබාගන්න.\nඒක උඩ ඉඳන් පහළටම පවතින තත්ත්වයක්.\n-සම්තිං එකක්- කාගෙන් හරි,\nමොනව හරි ගන්නයි හැමතිස්සෙම බලන්නේ.\nබල තණ්හාවෙන් අපේ සමාජය දූෂිත කරලා.\nඅවුරුදු 75ක් අපි අපේ මව්බිම පාවා දීලයි තිබෙන්නේ.\nමොකක්ද අප සමරලා තියෙන නිදහස ?\nආචාර වෙඩිමුර, කොඩි එසවීම්, ආචාර පෙළපාළි... අමුත්තන්ට පෙන්වූවා අපි උසස්\nරටක් කියලා.\nහැබැයි ලෝකෙ පුරා අපි ණය ඉල්ලමින් යනවා, ඒක නිදහසද ?\nරටේ ප්‍රධාන පුද්ගලයා කියන්නේ නිදහස අභිමානයෙන් සැමරීම කියලා. අපි\nසමරන්නේ ඔහුගේ අභිමානයද, අපේ අභිමානයද ?\nරටට මෙහෙම වෙලා තියෙන්නේ ඉතිහාසය පුරා සිදුවුණු අතපසුවීම් හින්දා.\nදේශීය ආර්ථිකය බිඳ දමමින් විවෘත ආර්ථිකය රටට හඳුන්වා දුන්නා.\nරටේ නිෂ්පාදනය කරන්න පුළුවන් දේවල් පවා පිටරටින් ගෙන්වූවා.\nඅපි යැපෙන ආර්ථිකයක් බවට පත්වුණා.\nඉන්දියාවත් එක්ක තියෙන වෙළඳ හිඟය බලන්න, අපිට නොවෙයි වාසිය ඔවුන්ට.\nචීනය එක්කත් එහෙමයි.\nඅපිට පුළුවන් වෙන්න ඕන ඔවුන්ට කියන්න අපි ඔබේ භාණ්ඩ මිලදී ගන්නම් ඔබත්\nඅපේ නිෂ්පාදන මිලට ගන්න කියලා.\nඔබට ණයක් ගෙවන්න තිබෙනවා. ඒ ණය ගෙවන්න ඔබ තවත් ණයක් ගන්නවා.\nමේ වතාවේ IMF ගිහින්.\nමීට කලින් ඉන්දියාව සහ චීනය. මොකක්ද මේ ? කෝ අපේ දේශහිතෛශීභාවය?\nඅපි ජාතික ගීයට ගරු කරනවා. ඒත් අපි තවමත් ලංකා මාතාවට වටිනාකමක්\nනැති මිනිස්සු.\nඅපි අපේ රට විනාශ කරලයි තියෙන්නේ.",
       "URL": "https://www.hirunews.lk/327191/බල-තණ්හාවෙන්-අපේ-සමාජය-දුෂණය-වෙලා-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=542"
}