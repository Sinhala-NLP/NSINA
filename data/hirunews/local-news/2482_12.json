{
       "Source": "hirunews",
       "Timestamp": "Wednesday, 02 September 2020 - 12:54",
       "Headline": "දෙදෙනෙකුට මරු කඳවූ මට්ටකුලිය අනතුරේ CCTV දර්ශණ (වීඩියෝ)",
       "News Content": "දිවයිනේ ස්ථාන කිහිපයක සිදුවූ අනතුරුවලින් පුද්ගලයින් 4 දෙනෙකු මියගොස් 7 දෙනෙකු තුවාල ලබා තිබෙනවා.\nමඩකලපුව - කල්මුණේ ප්‍රධාන මාර්ගයේ තාලන්කුඩා ප්‍රදේශයේ ඊයේ රාත්‍රියේ සිදුවූ අනතුරකින් තරුණයන් දෙදෙනෙකු ජිවිතක්ෂයට පත්ව වුණා.\nඅක්කරෙයිපත්තුවේ සිට කොළඹ දෙසට ධාවනය වෙමින් තිබූ සුඛෝපභෝගි බස් රථයක ඔවුන් දෙදෙනා ගමන් කල යතුරුපැදිය ගැටීමෙන් මෙම අනතුර සිදුව තිබෙනවා.\nඑහිදී මියගියේ 20 හැවිරිදි සහ 22 හැවිරිදි පුදුකුඩුඉරිප්පු ප්‍රදේශයේ පදිංචි තරුණයින් දෙදෙනෙක්. අනතුරෙන් පසු බස් රථයේ රියදුරු සහ රිය සහායකවරයා පලාගොස් ඇති අතර ඔවුන් අත්අඩංගුවට ගැනීම සඳහා පොලීසිය පරීක්ෂණයක් ආරම්භ කර තිබෙනවා.\nඑමෙන්ම, මට්ටක්කුලිය - මැදපාර ප්‍රදේශයේදී අද උදෑසන සිදුවූ රිය අනතුරකින් කාන්තාවක් සහ තවත් අයෙකු ජිවිතක්ෂයට පත්වුණා.\nපොලීසිය සඳහන් කළේ ලොරි රථයක්, වේගය පාලනය කර ගත නොහැකි වීමෙන් ඉදිරියෙන් ගමන් කළ ත්‍රිරෝද රථ දෙකක ගැටී මෙම අනතුර සිදුව ඇති බවයි. අනතුරෙන් තවත් පුද්ගලයින් දෙදෙනෙකු තුවාල ලබා රෝහල් ගත කර තිබෙනවා.\nමියගිය කාන්තාව මහබැංකුවේ සේවයේ නියුතු අයෙකු බවටයි වාර්තා වන්නේ.\nමේ අතර, බදුල්ල - මහියංගනය මාර්ගයේ සොරනාතොට ප්‍රාදේශීය සභාව ආසන්නයේදී මෝටර් රථයක් අද අලුයම අඩි 40ක පමණ ප්‍රපාතයකට පෙරලීමෙන් ඌව වෙල්ලස්ස විශ්වවිද්‍යාලයේ කථිකාචාර්යවරුන් 5 දෙනෙකු තුවාල ලබා රෝහල් ගත කෙරුණා.\nමෝටර් රථය පැදවූ කථිකාචාර්යවරයාට නින්ද යාම හේතුවෙන් මෙම අනතුර සිදුව ඇති බවයි පොලීසිය කියා සිටියේ.\nතුවාල ලැබූ කථිකාචාර්යවරියන් 4 දෙනා සහ මෝටර් රථය පැදවූ කථිකාචාර්යවරයා මේ වනවිට බදුල්ල මූලික රෝහලේ ප්‍රතිකාර ලබනවා.\nතුවාල ලැබූවන් අතර, ගැබිණි කථිකාචාර්යවරියක් ද සිටින බවයි හිරු වාර්තාකරු කියා සිටියේ.",
       "URL": "https://www.hirunews.lk/249232/දෙදෙනෙකුට-මරු-කඳවූ-මට්ටකුලිය-අනතුරේ-cctv-දර්ශණ-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2482"
}