{
       "Source": "hirunews",
       "Timestamp": "Monday, 15 August 2022 - 13:53",
       "Headline": "ළමයින් පාසල්වලට පැමිණීම ඉහළ මට්ටමක (වීඩියෝ)",
       "News Content": "මාසයකට අධික කාලයකට පසු සතියේ දින පහම පාසල්වල ඉගැන්වීම කටයුතු ආරම්භ කිරීමත් සමඟ අද (15) දිනයේ සිසුන්ගේ පැමිණීම ඉහල මට්ටමක පැවති බව අධ්‍යාපන අමාත්‍යාංශය සඳහන් කළා.\nඉන්ධන අර්බුදයෙන් පොදු ප්‍රවාහනය ඇතුළු ක්ෂේත්‍රවලට එල්ල වූ බලපෑම හමුවේ දිවයින පුරා සියලු පාසල් පසුගිය ජූලි 04 වනදා සිට වසා දැමීමට අධ්‍යාපන අමාත්‍යාංශය තීරණය කළා.\nකෙසේවෙතත් පසුව තීරණය වූයේ රජයේ සහ රජයේ අනුමත පෞද්ගලික පාසල් සතියේ දින තුනක් පමණක් පැවැත්වීමටයි.\nමේ අතර බලශක්ති අමාත්‍යාංශය මඟින් පාසල් වෑන් රථ සඳහා ඩිපෝ මගින් ඉන්ධන කෝටාවක් වෙන් කිරීමටත් පිරවුම්හල් මගින් ඉන්ධන ලබාදීමේදී ප්‍රමුඛතාවයක් ලබා දීමටත් කටයුතු කළා.\nඒ අනුවයි අධ්‍යාපන අමාත්‍යාංශය අද සිට දින පහම සාමාන්‍ය පරිදි පාසල් පවත්වන බව සති අන්තයේදී නිවේදනය කළේ.\nඅද පාසල් වෙත පැමිණි සිසුන් මෙන්ම ගුරුවරු සහ දෙමාපියන් ද අදහස් පළ කරමින් කියා සිටියේ පාසල් දින පහ තුළම පැවැත්වීමට ගත් තීරණය යහපත් බවයි.\nපොදු ප්‍රවාහනය ද අද සිට යථා තත්ත්වයට පත් කර තිබෙනවා.",
       "URL": "https://www.hirunews.lk/312818/ළමයින්-පාසල්වලට-පැමිණීම-ඉහළ-මට්ටමක-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=939"
}