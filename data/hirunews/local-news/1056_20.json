{
       "Source": "hirunews",
       "Timestamp": "Thursday, 30 June 2022 - 14:50",
       "Headline": "රුමේනියානු ශ්‍රමික ගැටලුවලට විසඳුම්",
       "News Content": "රුමේනියාවේ රැකියාවේ නියුතු ශ්‍රී ලාංකික ශ්‍රමිකයින්ගේ ගැටලු සම්බන්ධයෙන් සූම් සාකච්ඡාවක් රුමේනියාවේ සිටින ශ්‍රී ලාංකික ශ්‍රමිකයින් සහ කම්කරු සහ විදේශ රැකියා අමාත්‍ය මනුෂ නානායක්කාර අතර අද (30) දිනයේ දී පැවති අතර ශ්‍රමිකයින් මුහුණදෙන ගැටලුවලට ක්ෂණික විසඳුම් ලබාදීමට ද පියවර ගත්තා.\nරුමෙනියාවේ රැකියා සඳහා පිටත්ව යන පිරිස් වෙත වෙනම පුහුණුවක් ලබාදීමේ ක්‍රමවේදයක් සකස් කරන ලෙසට ශ්‍රමිකයින් ඉල්ලා සිටි අතර ඔවුන්ට විශේෂිත පුහුණුවක් ලබාදීම සඳහා වන ක්‍රමවේදය වහාම ආරම්භ කරන ලෙසටයි අමාත්‍යවරයා එහිදී උපදෙස් ලබාදුන්නේ.\nරුමේනියාවේ රැකියාවල නියුතු ශ්‍රමිකයින්ගේ සේවා ගිවිසුම්වල ඇති ඇතැම් ගැටලු පිළිබඳවත් රියදුරු බලපත්‍ර ලබාගැනීම සම්බන්ධවත් ශ්‍රමිකයින් මෙහිදී කරුණු දැක්වූවා.\nවිදේශ කටයුතු අමාත්‍යාංශයේ මැදිහත්වීම මත එම ගැටලුවලට විසඳුම් ලබාදීමට කටයුතු කරන බවට ද අමාත්‍යවරයා සහතික වුණා.\nවිදේශගත ශ්‍රමිකයින්ගෙන් මාසිකව ඩොලර් මිලියන 500ක මුදලක් නීත්‍යානුකූල ක්‍රමය ඔස්සේ එවන්නේ නම්, ඩොලර් අර්බුදය නිසා රටේ ජනතාව මුහුණදෙන ගැටලුවලට විසදුම් ලබාදිය හැකි බවයි මෙහිදී අමාත්‍යවරයා පෙන්වා දුන්නේ.\nදැනටමත් බැංකු ක්‍රමය හරහා මුදල් එවන බව ශ්‍රමිකයින් පැවසූ අතර පහසුවෙන් රටට මුදල් එවීම සඳහා ලංකාවේ බැංකු ශාඛාවක් එරට විවෘත කරන ලෙස ද ඉල්ලා සිටියා.\nඒ සම්බන්ධයෙන් ගත යුතු ඉදිරි පියවර ගැනීමට ද අමාත්‍ය මනුෂගේ අවධානය මෙහිදී යොමු වුණා.\nපසුගිය සතියේ දී මනුෂ නානායක්කාර අමාත්‍යවරයා රුමේනියානු තානාපතිතුමා සමග සාකච්ඡා කළ අතර එහිදී මතු වූ කරුණු පිළිබඳවත් ශ්‍රමිකයින් දැනුවත් කිරීමට කටයුතු කළා.\nරැකියා මාරු කිරිමේ දී ජාවාරම්කරුවන්ට හසු නොවිය යුතු බවත් අමාත්‍යවරයා මෙහිදී පැවසූ අතර, රුමේනියාවේ නීතියට අනුගතව කටයුතු කරමින් ලංකාවට වැඩියෙන් රැකියා අවස්ථාවන් ප්‍රමාණයක් ලබාගත හැකි අයුරින් කටයුතු කරන ලෙස ද අමාත්‍යවරයා මෙහිදී වැඩිදුරටත් අවධාරණය කර සිටියා.",
       "URL": "https://www.hirunews.lk/308633/රුමේනියානු-ශ්‍රමික-ගැටලුවලට-විසඳුම්",
       "Category": "Local News",
       "Parent URL": "https://www.hirunews.lk/local-news.php?pageID=1056"
}