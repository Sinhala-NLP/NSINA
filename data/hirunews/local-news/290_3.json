{
       "Source": "hirunews",
       "Timestamp": "Tuesday, 06 June 2023 - 16:38",
       "Headline": "අභියාචනාධිකරණයෙන් නීතිපතිවරයාට නියෝගයක්",
       "News Content": "කණ්ඩුල, මංගල හා හසලක යන අලි ඇතුන් සම්බන්ධ නඩුවේ සැකකරුවන් ලෙස හිටපු වනජීවි අධ්‍යක්ෂ ජනරාල් දයාවන් රත්නායක සහ දෙහිවල ජාතික සත්වෝද්‍යානයේ හිටපු අධ්‍යක්ෂ ජනරාල් අනුර ද සිල්වා නම් කිරීම හෝ අත්අඩංගුවට ගැනීම සිදු නොකිරීමට වගබලා ගන්නා ලෙසට අභියාචනාධිකරණය අද නීතිපතිවරයාට නියෝග කර තිබෙනවා.\nඒ ජනාධිපති ලේකම්වරයාගේ උපදෙස් මත ශ්‍රී ලංකා රාමඤ්ඤ සහ අමරපුර නිකායවලට අදාළ අලි ඇතුන් තුන්දෙනා නිදහස් කිරීම සම්බන්ධයෙන් කොටුව මහේස්ත්‍රාත් අධිකරණයේ පවතින නඩුවකට අදාළවයි.\nඅභියාචනාධිකරණ සභාපති විනිසුරු නිශ්ශංක බන්දුල කරුණාරත්න සහ එම්.ඒ.ආර්.මරික්කාර් මෙම නියෝග කළේ.\nඔවුන් ඉදිරිපත් කර තිබූ පෙත්සම් දෙකක් විභාගයට ගත් අවස්ථාවේදීයි.\nහිටපු ජනාධිපතිපතිවරුන් තුන්දෙනෙකු විසින් මීට වසර ගණනාවකට පෙර සන්නස් පත්‍ර මගින් ප්‍රදානය කර තිබූ එම අලි ඇතුන් තුන්දෙනා රැකබලා ගැනීමේ වගකීම වෙනත් පාර්ශවයකට පවරාගැනීමේ සිද්ධියක් මුල්කරගෙන මෙම නඩුව ක්‍රියාත්මක වනවා.",
       "URL": "https://www.hirunews.lk/337210/අභියාචනාධිකරණයෙන්-නීතිපතිවරයාට-නියෝගයක්",
       "Category": "Local News",
       "Parent URL": "https://www.hirunews.lk/local-news.php?pageID=290"
}