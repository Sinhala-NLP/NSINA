{
       "Source": "hirunews",
       "Timestamp": "Wednesday, 23 February 2022 - 13:53",
       "Headline": "කොළොන්නේ කොල්ල කල්ලියක් නිසා ගම්මාන 4ක් බියෙන්",
       "News Content": "ඇඹිලිපිටිය - කොළොන්න ප්‍රදේශයේ ගම් කිහිපයක ප්‍රදේශවාසින් බිය වද්දමින් කොල්ලකෑම් ඇතුළු තවත් අපරාධ රැසක් සිදුකරන කල්ලියක් අත්අඩංගුවට ගැනීම සඳහා පොලීසිය පරීක්ෂණයක් ආරම්භ කර තිබෙනවා.\nකොළොන්න - වව්ල්පෙන, කුඹුරුගමුව, හල්මිල්ල සහ ගොඩකුඹුර යන ප්‍රදේශවල ජනතාව බිය වද්දමින් ඔවුන් මෙලෙස කොල්ලකෑම් සිදුකර ඇති බවටයි වාර්තා වන්නේ.\nමොවුන් නිවෙස්වලට පැන ඒවායේ සිටින පුද්ගලයින් බිය ගන්වා මුදල් සහ රන් ආභරණ කොල්ල කා පළා ගොස් ඇති අතර, එක් අවස්ථාවක දී කාන්තාවකට අපයෝජනයක් ද සිදුකර ඇති බවටයි පොලීසිය සඳහන් කළේ.\nමීට සම්බන්ධ පුද්ගලයෙකු අත්අඩංගුවට ගෙන ඇති අතර, අනෙකුත් සැකකරුවන් සොයා පොලීසිය තවදුරටත් විමර්ශන සිදු කරනවා.\nමේ අතර, කොටදෙණියාව - වත්තේමුල්ල ප්‍රදේශය භීතියට පත් කරමින් හැසිරුණු අල්කයිඩා නමින් හඳුන්වන දාමරික කණ්ඩායමේ තවත් සාමාජිකයෙකු පොලීසිය ඊයේ (22) පස්වරුවේ අත්අඩංගුවට ගෙන තිබෙනවා.\nඒ අනුව මෙම සිද්ධිය සම්බන්ධයෙන් මේ දක්වා අත්අඩංගුවට ගෙන ඇති සැකකරුවන් සංඛ්‍යාව 4ක්.\nමිනුවන්ගොඩ ප්‍රදේශයේදී ඊයේ අත්අඩංගුවට සැකකරු 19 හැවිදිරි වත්තෙමුල්ල ප්‍රදේශයේම පදිංචිකරුවෙක්.",
       "URL": "https://www.hirunews.lk/297816/කොළොන්නේ-කොල්ල-කල්ලියක්-නිසා-ගම්මාන-4ක්-බියෙන්",
       "Category": "Local News",
       "Parent URL": "https://www.hirunews.lk/local-news.php?pageID=1338"
}