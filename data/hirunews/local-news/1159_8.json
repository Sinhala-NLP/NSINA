{
       "Source": "hirunews",
       "Timestamp": "Thursday, 19 May 2022 - 11:14",
       "Headline": "කිසිදු පාර්ලිමේන්තු මන්ත්‍රීවරයෙකුට සහන මිලට තෙල් දෙන්නේ නෑ - ඛනිජ තෙල් ඇමති (වීඩියෝ)",
       "News Content": "කිසිදු පාර්ලිමේන්තු මන්ත්‍රීවරයෙකුට ඉන්ධන සඳහා සහනාධාර ලබා නොදෙන බව හා කිසිදු පාර්ලිමේන්තු මන්ත්‍රීවරයෙකු ඒ සඳහා සුදුසුකම් නොලබන බවත් බලශක්ති අමාත්‍ය කංචන විජේසේකර ට්විටර් පණිවිඩයක් නිකුත් කරමින් සඳහන් කරනවා.\nමේ සම්බන්ධයෙන් පැතිර යන ආරංචි සමග සමාජයේ මතුවන කලකිරීම සහ වෛරය දේශපාලඥයකු ලෙස තමාට වටහාගත හැකි බවත් තමා නැවතත් අවධාරණය කරන්නේ වෙළඳපොලේ පවතින මිලට පිටින් කිසිදු පාර්ලිමේන්තු මන්ත්‍රීවරයෙකුට ඉන්ධන ලබාදීමක් සිදු නොකරන බවයි.\nඑමෙන්ම මතභේදයට තුඩු දුන් නාරාහේන්පිට පොලිස් ගරාජයේ තෙල් පොම්පය සම්බන්ධයෙන් වහාම විධිමත් පරීක්ෂණයක් සිදු කරන ලෙස තමන් ඛනිජ තෙල් සංස්ථාවට උපදෙස් දුන් බවත් ඒ සම්බන්ධයෙන් වන වාර්තාව අද (19) දිනය තුළ දී පාර්ලිමේන්තුවට ඉදිරිපත් කරන බවත් මෙම පණිවිඩයේ සඳහන්.\nමේ අතර ඉන්ධන නෞකාවකට මුදල් ගෙවූ බව බලශක්ති අමාත්‍යවරයා ප්‍රකාශ කළා.\nඒ අනුව අද දිනයේ පෙරවරුවේ දී මහබැංකුව මැදිහත් වී ගෙවනු ලැබූ මෙම මුදල් මගින් ඉන්ධන නෞකාවේ රැගෙන ආ ඉන්ධන දින දෙකක් තුළ බෙදා හැරීමට හැකි බවයි අමාත්‍යවරයා මෙහිදී සඳහන් කළේ.\nමේ අතර මෙම ගැටලුව අද පාර්ලිමේන්තුව තුළ දී සාකච්ඡාවට ගැනුණා.\nඑහිදී නැගී සිටි මාතර දිස්ත්‍රික් පාර්ලිමේන්තු මන්ත්‍රී බුද්ධික පතිරණ සඳහන් කළේ කිසිදු මන්ත්‍රීවරයෙකුට අමතර වරප්‍රසාදයක් ලබා නොදිය යුතු බවයි.\nඔවුන් ද සාමාන්‍ය ජනයා මෙන්ම පෝලිමේ සිට ඉන්ධන ලබා ගැනීමේ අවස්ථාව ලබා ගත යුතු බවත් සාමාන්‍ය ජනතාව ඉන්ධන පෝලිමේ සිටිය දී විඳින වේදනාව පාර්ලිමේන්තුවේ සිටින 225 දෙනාටම දැනිය යුතු බවත් ඔහු සඳහන් කළා.",
       "URL": "https://www.hirunews.lk/304717/කිසිදු-පාර්ලිමේන්තු-මන්ත්‍රීවරයෙකුට-සහන-මිලට-තෙල්-දෙන්නේ-නෑ-ඛනිජ-තෙල්-ඇමති-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1159"
}