{
       "Source": "hirunews",
       "Timestamp": "Wednesday, 16 November 2022 - 17:34",
       "Headline": "ඇතුළෙ ඉඳන් පොඩි ලැසී මවගේ උපන්දිනයට ලක්ෂ තිහක් වියදම් කරලා - පවුම් පහළොවක මාලයකුත් දීලා",
       "News Content": "බන්ධනාගාර ගතව සිටින ජනිත් මධුසංඛ හෙවත් පොඩි ලැසී නමැති අපරාධකරුගේ, මවගේ උපන් දිනය සමරමින් පාතාලයේ අපරාධකරුවන් රැසකගේ ද සහභාගිත්වයෙන් අම්බලන්ගොඩ පිහිටි හෝටලයක සාදයක් පවත්වා ඇති බවට කරුණු වාර්තා වනවා.\nපසුගිය සතියේ, පවත්වන ලද තම මවගේ උපන්දින සාදය සඳහා සම්පූර්ණ වියදම් දරා ඇත්තේ පොඩි ලැසී බවත් ඒ සඳහා රුපියල් ලක්ෂ 30ක පමණ මුදලක් වැය වී ඇති බව ද කරුණු වාර්තා වනවා.\nසාදය පැවති දින පොඩි ලැසී විසින් බන්ධනාගාරයේ සිට නිකුත් කළ පණිවුඩයක් ද ඇයගේ මව විසින් කියවා ඇති බවට කරුණු වාර්තා වන අතර පොඩි ලැසීගේ මවගේ උපන් දිනය වෙනුවෙන් ඔහු විසින් පවුම් 15ක රන් මාලයක්ද තම මවට තෑග්ගක් ලෙස ලබා දී තිබෙනවා.\nබූස්ස අධි ආරක්ෂිත බන්ධනාගාරයේ රඳවා සිටින පොඩි ලැසී නමැති පාතාල අපරාධකරුට මේ වන විටත් ඇප ලැබී ඇතත්, ඇප කොන්දේසි සපුරමින් තවමත් ඔහු බන්ධනාගාරයෙන් එළියට පැමිණ නැහැ.\nමේ අතර පොඩි ලැසී විසින් තම ආධාරකරුවන් මාර්ගයෙන්, තම නීත්‍යානුකූල බිරිඳට හා දරුවාට රටින් පිට නොවන ලෙස බල කරමින් මරණ තර්ජනය කර ඇති බවට ද තොරතුරු වාර්තා වනවා.",
       "URL": "https://www.hirunews.lk/320533/ඇතුළෙ-ඉඳන්-පොඩි-ලැසී-මවගේ-උපන්දිනයට-ලක්ෂ-තිහක්-වියදම්-කරලා-පවුම්-පහළොවක-මාලයකුත්-දීලා",
       "Category": "Local News",
       "Parent URL": "https://www.hirunews.lk/local-news.php?pageID=730"
}