{
       "Source": "hirunews",
       "Timestamp": "Monday, 29 March 2021 - 22:24",
       "Headline": "පළාත් සභා මැතිවරණය පැවැත්වීම කල් දමන ලෙස මහා සංඝරත්නයෙන් ඉල්ලීමක් (වීඩියෝ)",
       "News Content": "පොදු මහජන අපේක්ෂා සැලකිල්ලට ගෙන නව ව්‍යවස්ථාවක් සම්මත කරන තෙක් පළාත් සභා මැතිවරණය පැවැත්වීම කල් දමන ලෙස මහා සංඝරත්නය ඉල්ලීමක් කරනවා.\nජනාධිපති ගෝඨාභය රාජපක්ෂ මහතා සහ සියලු පාර්ලිමේන්තු මන්ත්‍රීවරුන් වෙත ලිපියක් යොමු කරමින් මහා සංඝරත්නය සදහන් කර ඇත්තේ පැරණි පළාත් සභා ක්‍රමය නැවත ස්ථාපිත කිරිම සඳහා කඩිනමින් මැතිවරණයක් පැවැත්වීම කිසිසේත් සාධාරණීකරණය කළ නොහැකි බවයි.\nකරුණු 6ක් මුල්කර ගනිමින් පූජ්‍ය ඕමාරේ කස්සප අනු නා හිමි, පූජ්‍ය මුරුත්තෙට්ටුවේ ආනන්ද හිමි, මහාචාර්ය පූජ්‍ය මැදගොඩ අභයතිස්ස හිමි ඇතුළු මහා සංඝරත්නය විසින් මෙම ලිපිය ජනාධිපතිවරයාගේ සහ පාර්ලිමේන්තු මන්ත්‍රීවරුන්ගේ අවධානය පිණිස යොමු කර තිබෙනවා.\nඑහි සඳහන් කර ඇත්තේ මහජන අපේක්ෂා අනුව සහ මැතිවරණයට පෙර ලබාදුන් පොරොන්දු අනුව නව ව්‍යවස්ථාව සම්මත කිරීමේ ක්‍රියාවලියට ප්‍රමුඛතාවය ලබාදිය යුතු බවයි.\nනව ව්‍යවස්ථාව පිළිබඳ සැළකිල්ලක් නොදක්වා මහජන අපේක්ෂාවට පිටුපාමින් පළාත් සභා මැතිවරණය පැවැත්වුවද මහජනතාවගේ දෙවන අපේක්ෂා වවන මනාප ඡන්ද ක්‍රමය වෙනස් කිරීම සඳහා නව පළාත් සභා පනතක් අවශ්‍යවන බව එම ලිපියෙන් පෙන්වා දී තිබෙනවා.\nමහා සංඝරත්නය වැඩිදුරටත් පෙන්වා දෙන්නේ කොවිඩ් වසංගත තත්ත්වය තවදුරටත් පවතින තත්ත්වයක් යටතේ සහ භයානක තුන්වන රැල්ලක් මතුවීමේ\nඅවදානමක් තිබියදී අත්‍යවශ්‍ය නොවන මැතිවරණයක් දේශපාලන වුවමනාවක් මත පැවැත්වීම මගින් පවතින ආණ්ඩුව මහජන අප්‍රසාදයට පත්විය හැකි බවයි.\nරට ආර්ථික අර්බුදයක ගිලී පවතින තත්ත්වයක් තුළ පළාත් සභා මැතිවරණය පැවැත්වීම සදහා රුපියල් කෝටි 500ක් වැනි මුදලක් වැය කිරීම යෝග්‍ය නොවන\nබවද මහා සංඝරත්නය යොමු කළ අදාළ ලිපියේ වැඩිදුරටත් සදහන්.",
       "URL": "https://www.hirunews.lk/266943/පළාත්-සභා-මැතිවරණය-පැවැත්වීම-කල්-දමන-ලෙස-මහා-සංඝරත්නයෙන්-ඉල්ලීමක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2053"
}