{
       "Source": "hirunews",
       "Timestamp": "Tuesday, 21 June 2022 - 13:29",
       "Headline": "වෛද්‍යවරුන් ඇතුළු, සෞඛ්‍ය කාර්ය මණ්ඩලයට ඉන්ධන ගැනීමට පිරවුම්හල් 74 ක්",
       "News Content": "පවතින ඉන්ධන අර්බුදය හමුවේ දිවයින පුරා තෝරාගත් ඉන්ධන පිරවුම්හල් 74ක් සෞඛ්‍ය සේවය සඳහා වෙන් කර තිබෙනවා.\nඒ අනුව සිකුරාදා දිනයේ දී පමණක් එම ඉන්ධන පිරිවුම්හල් වලින් වෛද්‍යවරුන්, හෙඳ හෙදියන් හා සෞඛ්‍ය ක්ෂේත්‍රයේ අනෙකුත් කාර්ය මණ්ඩල සඳහා ඉන්ධන නිකුත් කිරීම සිදු කෙරෙනු ඇති.\nපසුගියදා වෛද්‍යවරුන් ඇතුළු සෞඛ්‍ය ක්ෂේත්‍රයේ අනෙකුත් නිලධාරීන් චෝදනා කළේ තමන්ට ඉන්ධන ලබා ගැනිමේදී දැඩි අර්බුදකාරී තත්වයකට මුහුණ දීමට සිදුව ඇති බවයි.\nඒ අනුව පළාත් 9ම ආවරණය වන පරිදි මෙම ඉන්ධන පිරවුම්හල් නම් කර තිබෙනවා.\nඅවශ්‍ය වුවහොත් තවත් ඉන්ධන පිරවුම්හල් වෙන් කිරීමට සූදානම් බවයි සෞඛ්‍ය අමාත්‍ය කෙහෙළිය රඹුක්වැල්ල කොළඹ අද පැවති මාධ්‍ය හමුවට එක්වෙමින් සඳහන් කළේ.\nකෙසේ වෙතත්, ඉන්ධන පිවරවුම්හල් අසල තවදුරටත් දිගු පෝලිම් පවතින අතර, විදුලිබල හා බලශක්ති අමාත්‍ය කංචන විජේසේකර ප්‍රකාශ කළේ අනිද්දා පෙට්‍රල් නෞකාවක් සහ 25 වන සෙනසුරාදා ඩීසල් නෞකාවක් මෙරටට ළඟාවීමට නියමිත බවයි.\nඑවන් පසුබිමක ඇතැම් ඉන්ධන පිරවුම්හල් අසල උණුසුම් තත්ත්වයන් පවතින්නේ තමන්ට ප්‍රමාණවත් පරිදි ඉන්ධන ලබාදෙන ලෙස ජනතාව කලහකාරි ලෙස හැසිරීමත් සමගයි.\nඅඟුරුවාතොට - බටගොඩ - ගල්පාත ඉන්ධන පිරවුම්හලේ අද උදෑසන උණුසුම් තත්වයක් හටගෙන තිබුණා.\nපොලිසිය සඳහන් කළේ, ඉන්ධන ලබා ගැනීම සඳහා පෝලිම් වල රැදී සිටි ජනතාව කළහකාරී අන්දමින් හැසිරීමත් සමඟ ඔවුන් පාලනය කිරීම සඳහා කටයුතු කළ බවයි.\nපිරවුම්හලේ කළමණාකරු ඉන්ධන නොමැති බවට දැනුම් දුන්න ද, එහි ඉන්ධන ගබඩා කර ඇති ටැංකිය විවෘත කර පෙන්වන ලෙස ජනතාව ඉල්ලා සිටීමත් සමගයි එම උණුසුම් තත්ත්වය හට ගෙන ඇත්තේ.\nඑමෙන්ම, අකුරණ හතේ කණුව ප්‍රදේශයේ පිරවුම්හලකින් ඉන්ධන ලබා නොදෙන බවට චෝදනා කරමින් පිරිසක් ඊයේ යාපනය - මහනුවර මාර්ගය හතේ කණුව ප්‍රදේශයෙන් අවහිර කරමින් විරෝධතාවයක නිරත වුණා.\nශ්‍රී ලංකා ගමනාගමන මණ්ඩලයට අයත් ඩිපෝ මගින් පෞද්ගලික බස් රථ සඳහා ඉන්ධන නිකුත් කරන බවට බලශක්ති අමාත්‍ය කංචන විජේසේකර මීට පෙර සඳහන් කළ අතර, ඒ අනුව, ඇතැම් ශ්‍රී ලංගම ඩිපෝ අසල ඉන්ධන ලබා ගැනීමට පෞද්ගලික බස් රථ පෝලිම් පවතින බව හිරු වාර්තාකරුවන් සඳහන් කළා.",
       "URL": "https://www.hirunews.lk/307762/වෛද්‍යවරුන්-ඇතුළු-සෞඛ්‍ය-කාර්ය-මණ්ඩලයට-ඉන්ධන-ගැනීමට-පිරවුම්හල්-74-ක්",
       "Category": "Local News",
       "Parent URL": "https://www.hirunews.lk/local-news.php?pageID=1079"
}