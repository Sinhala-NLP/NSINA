{
       "Source": "hirunews",
       "Timestamp": "Thursday, 03 November 2016 - 13:48",
       "Headline": "අගමැති හොංකොං වෙත ළඟාවෙයි",
       "News Content": "15 වන ජර්මානු ව්‍යාපාර සඳහා වූ ආසියා - ශාන්තිකර සමුළුවට සහභාගිවීම සඳහා දිවයිනෙන් පිටත්ව ගිය අග්‍රාමාත්‍ය රනිල් වික්‍රමසිංහ ඇතුලු දූත පිරිස හොංකොං ජාත්‍යන්තර ගුවන් තොටුපල වෙත ළඟාවී තිබෙනවා.\nඑහිදී අගමැතිවරයා ඇතුලු  දූත පිරිස පිළිගනු ලැබුවේ චීනයේ ශ්‍රී ලංකා තානාපති කරුණාසේන කොඩිතුවක්කු විසින්.\nආසියා - ශාන්තිකර කලාපීය ව්‍යවසායකයින් සහ ජර්මානු ව්‍යවසායකයින් අතර සම්බන්ධතා ශක්තිමත් කිරීමේ අරමුණින් පැවැත්වෙන මෙම සමුළුව හොංකොං ජාත්‍යන්තර සම්මන්ත්‍රණ ශාලාවේදී අද ආරම්භ වනවා.\nමේ මස 5 වනදා දක්වා මෙම සමුළුව පැවැත්වෙන අතර, ඊට එම කලාපයේ නීති සම්පාදකයින්, විද්වතුන් සහ ව්‍යවසායකයන් එක්වන බව සඳහන්.\nඅග්‍රාමාත්‍ය රනිල් වික්‍රමසිංහ හෙට දිනයේදී 15 වන ජර්මානු ව්‍යාපාර සඳහා වූ ආසියා - ශාන්තිකර සමුළුව ඇමතීමට නියමිතයි.\nආසියා - ශාන්තිකර අභියෝගයන් සහ ඉදිරි දර්ශනය යන මැයෙන් ඔහු මෙහිදී දේශනයක්ද පවත්වනවා.",
       "URL": "https://www.hirunews.lk/146735/අගමැති-හොංකොං-වෙත-ළඟාවෙයි",
       "Category": "Local News",
       "Parent URL": "https://www.hirunews.lk/local-news.php?pageID=4810"
}