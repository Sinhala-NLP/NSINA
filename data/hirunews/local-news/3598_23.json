{
       "Source": "hirunews",
       "Timestamp": "Wednesday, 19 December 2018 - 7:27",
       "Headline": "සීදූවේ සහ බෙලිඅත්තේ වෙඩි පත්තුවෙයි",
       "News Content": "සීදූව සහ බෙලිඅත්ත ප්‍රදේශවල වෙඩි තැබීම් දෙකක් සිදුව තිබෙනවා.\nඉන් එක් වෙඩි තැබීමක් සීදූව - ලියනගේමුල්ල ප්‍රදේශයේදී සමාජශාලාවක් තුළ අද (19) අළුයම 2.30ත් - 3ත් අතර කාලයේ සිදුව ඇති අතර සිද්ධියෙන් තුවාල ලැබූ 34 හැවිරිදි සීදූව රද්දොළුව ප්‍රදේශයේ පදිංචි පුද්ගලයෙකු ප්‍රතිකාර සඳහා මීගමුව රෝහලට ඇතුලත් කර ඇති බවයි පොලිසිය සඳහන් කළේ.\nලියනගේමුල්ල ප්‍රදේශයේ පිහිටි මෙම සමාජ ශාලාව තුලට පැමිණි පිරිසක් සහ එහි සේවකයෙකු අතර ඇති වූ බහින් බස්වීමක් හේතුවෙන් මෙම වෙඩි තැබීම සිදුව ඇති බවටයි මූලික විමර්ශණවලදී අනාවරණය වුණේ.\nසිද්ධියෙන් තුවාල ලැබුවේ මෙම සමාජ ශාලාවට පැමිණි පුද්ගලයෙක්.\nවෙඩි තැබීම සමාජ ශාලාවේ හිමිකරු විසින් සිදුකර ඇති බවට හෙළිව ඇති අතර සිද්ධියට සම්බන්ධ සැකරකැවන් ප්‍රදේශයෙන් පලා ගොස් තිබෙනවා.\nමේ අතර, බෙලිඅත්ත - ගැටමාන්න - කොස්ගස්හන්දිය ප්‍රදේශයේදී ඊයේ (19) රාත්‍රි 8යි 35ට පමණ සිදුවූ තවත් වෙඩි තැබීමකින් පුද්ගලයෙකු තුවාල ලැබුවා.\nයතුරුපැදියකින් පැමිණි නාඳුනන පුද්ගලයින් දෙදෙනෙකු මෙම වෙඩි තැබීම සිදුකර පලාගොස් ඇති බව සදහන්.\nසිද්ධියෙන් තුවාල ලබා ඇත්තේ බෙලිඅත්ත - මහහීල්ල ප්‍රදේශයේ පදිංචි 24 හැවිරිදි තරුණයෙක්.\nඔහු හත්බෝධිය ප්‍රාදේශීය රෝහලට ඇතුළත් කිරීමෙන් අනතුරුව වැඩිදුර ප්‍රතිකාර සදහා තංගල්ල මූලික රෝහලට මාරු කර යවා තිබෙනවා.\nඔහුගේ කලවා ප්‍රදේශයට වෙඩි වැදී ඇති බවයි පොලීසිය කියා සිටියේ.\nවෙඩි තැබීම සිදුකළ පුද්ගලයින් කවුරුන්ද යන්න මෙතෙක් අනාවරණ වී නැහැ.",
       "URL": "https://www.hirunews.lk/206403/සීදූවේ-සහ-බෙලිඅත්තේ-වෙඩි-පත්තුවෙයි",
       "Category": "Local News",
       "Parent URL": "https://www.hirunews.lk/local-news.php?pageID=3598"
}