{
       "Source": "hirunews",
       "Timestamp": "Thursday, 11 May 2017 - 15:09",
       "Headline": "හලාවතින් හමුවු හෙරොයින් තොගය ගෙන්වු සැකකරුවන් සෙවීමට විශේෂ විමර්ශණයක් (ඡායාරූප)",
       "News Content": "හලාවත ප්‍රදේශයේදී සොයා ගැනුනු හෙරොයින් තොගය ජාවාරම් කිරීමට සම්බන්ධ ප්‍රධාන සැකකරුවන් අත්අඩංගුවට ගැනීමට පොලිස් මත්ද්‍රව්‍ය නාශක කාර්යාංශය සහ පුත්තලම දිසා බුද්ධි නිලධාරීන්ගෙන් සමන්විත  කණ්ඩායමක් විමර්ශණ ආරම්භ කර තිබෙනවා.\nඅද අලුයම අත්අඩංගුවට ගැනුනු මෙම හෙරොයින් තොගයේ වර්තමාන වෙළඳ වටිනාකම රුපියල් කෝටි 200 ක් පමණ වන බවටයි සැළකෙන්නේ.\nපසුගියදා කන්ටේනරයක් තුල ග්‍රීස් පෙට්ටි අතර සගවා මෙරටට ආනයනය කරනු ලැබීමෙන් පසු අත්අඩංගුවට ගත් හෙරොයින් කිලෝ 260 ට පසු අත්අඩංගුවට ගත් විශාලතම හෙරොයින් තොගය මෙයයි.\nපුත්තලම දිස්ත්‍රික්ය භාර නියෝජ්‍ය පොලිස්පතිවරයා ඇතුලු කණ්ඩායමක් විසින් අද අලුයම හලාවත මුහුදු තීරයේදී කළ වැටලීමෙන් හෙරොයින් තොගය ප්‍රවාහනය කළ ඩිෆේන්ඩර් රථයක් සහ එක් සැකකරුවෙකු ද අත්අඩංගුවට ගැනුනා.\nපෞද්ගලික ඔත්තුකරුවෙකු විසින් නියෝජ්‍ය පොලිස්පතිවරයාට මාස 3 කට පමණ පෙර ලබාදුන් තොරතුරකට අනුවයි අද මෙම වැටලීම සිදුකර ඇත්තේ.\nපොලිසිය සඳහන් කළේ පසුගියදා පිළියන්දලදී පොලිස් මත්ද‍්‍රව්‍ය නාශක  කාර්යාංශයේ නිලධාරීන්ට වෙඩි ප්‍රහාරයක් එල්ල කිරීමට සම්බන්ධ දැනට විදේශගතව සිටින ජාවාරම්කරුවෙකු මෙම ජාවාරම පිටුපස සිටින බවට තොරතුරු ලැබී ඇති බවයි.",
       "URL": "https://www.hirunews.lk/161102/හලාවතින්-හමුවු-හෙරොයින්-තොගය-ගෙන්වු-සැකකරුවන්-සෙවීමට-විශේෂ-විමර්ශණයක්-ඡායාරූප",
       "Category": "Local News",
       "Parent URL": "https://www.hirunews.lk/local-news.php?pageID=4522"
}