{
       "Source": "hirunews",
       "Timestamp": "Thursday, 27 August 2020 - 17:02",
       "Headline": "ගම්වදින වන අලි කැලෑ වදින ක්‍රමවේදයක් හදන්න - ජනපතිගෙන් නිලධාරීන්ට උපදෙස් (වීඩියෝ)",
       "News Content": "වන අලි ගම් වැදීම වෙනුවට කැලෑ වදින ක්‍රමවේදයක් සකස් කර අලි මිනිස් ගැටුමට දෙවසරක් තුළ ස්ථීර විසඳුමක් ලබා දෙන්නැයි ජනාධිපති ගෝඨාභය රාජපක්ෂ නිලධාරීන්ට උපදෙස් ලබාදී තිබෙනවා.\nමිනිසා සහ වන අලියා යන කොට්ඨාශ දෙකම සුරැකෙන කඩිනම් සහ ස්ථීර විසඳුම් සෙවීම ප්‍රමුඛ කාර්යක් බවයි ජනාධිපතිවරයා අවධාරණය කරන්නේ.\nවනජීවි රැකවරණය, අලි වැට හා අගල් ඉදිකිරීම ඇතුළු ආරක්ෂිත වැඩපිළිවෙළ හා කැලෑ නැවත වගා කිරීම හා වන සම්පත් සංවර්ධන රාජ්‍ය අමාත්‍යාංශයේ ඉදිරි සැලැසුම් පිළිබඳව අද (27) දහවල් ජනාධිපති කාර්යාලයේ පැවති සාකච්ඡාවේදී ඔහු මේ බව සඳහන් කළා.\nදිස්ත්‍රික්ක රැසක ජනතාව මුහුණ දෙන වන අලි ගම් වැදීමේ ගැටළුව වසර 40කට ආසන්න කාලයක් සාකච්ඡාවට ලක්වන අතර විවිධ විසඳුම් ක්‍රියාත්මක කළ ද ගැටළුව මෙතෙක් විසඳී නැහැ.\nනිවේදනයක් නිකුත් කරමින් ජනාධිපති මාධ්‍ය අංශය පෙන්වා දෙන්නේ 2019 වසරේ දී වන අලි ගම් වැදීමෙන් මිනිස් ජීවිත 122ක් අහිමි වී ඇති බවයි.\nඑමෙන්ම එම කාලය තුල වන අලි 407 දෙනෙකු මිය ගොස් තිබෙනවා.\nමෙම වසරේ ගත වූ මාස 08 තුළ අහිමි වූ මිනිස් ජීවිත ගණන 62ක් වන අතර මිය ගිය අලි සංඛ්‍යාව 200ක්.\nමේ හේතුවෙන් වගා කටයුතුවලට,  දෛනික ජන ජිවිතයට මෙන්ම වන අලි ගහණයට එල්ල වී ඇති තර්ජනය අතිවිශාල බවයි ජනාධිපති ගෝඨාභය රාජපක්ෂ ප්‍රකාශ කළේ.\nහෙක්ටයාර දොළොස් ලක්ෂයක කැලෑ බිමක්  වනජීවි දෙපාර්තමේන්තුව සතුව පවතිනවා.\nවන සතුන්ගේ ආහාර පිළිබඳ සොයා බැලීම ද වනජීවි සංරක්ෂණ දෙපාර්තමේන්තුවේ වගකීමක් බවයි ජනාධිපතිවරයා පෙන්වා දුන්නේ.\nදීර්ඝ කාලයක සිට පවතින ගැටළුවට විසඳුමක් සෙවීමට හෝ උපාය මාර්ග සකස් කිරීමට හෝ අදාළ ක්ෂේත්‍රවල නිලධාරීන්ට නොහැකිවීම පිළිබඳ ජනාධිපතිවරයා මෙහිදී මවිතය පළ කළ බවයි ජනාධිපති මාධ්‍ය අංශය නිකුත් කළ නිවේදනයේ දැක්වෙන්නේ.\nවන අලි ගම් වැදීම වළක්වා ජන ජීවිතය සහ වගා බිම් ආරක්ෂා කිරීමට ස්ථීර විසඳුම්ක් සෙවීම සඳහා කමිටුවක් දපත් කර තිබෙනවා.\nරක්ෂිත භූමිවල ඇති වැව් සහ ජලාශ ප්‍රතිසංස්කරණයට සහ ඒ ආශ්‍රිතව තෘණ වගාව ප්‍රවර්ධනය කිරීමේ වැදගත්කම ආර්ථික පුනර්ජීවනය පිළිබඳ ජනාධිපති කාර්ය සාධක බලකායේ ප්‍රධානී බැසිල් රාජපක්ෂ මෙම සාකච්ඡාවේදී පෙන්වා දී තිබෙනවා.\nකඩොලාන සංරක්ෂණය සහ පුළුල්ව ව්‍යාප්ත කිරීමේ අවශ්‍යතාව ද දීර්ඝ ලෙස සාකච්ඡාවට ලක් කර තිබෙනවා.\nකඩොලාන වගා කිරීමේදී ජනතාවට ප්‍රතිලාභ හිමිවන අයුරින් නීති ලිහිල් කළ යුතුව ඇතැයි ද ජනාධිපතිවරයා ප්‍රකාශ කර තිබෙනවා.\nකඩොලාන ආශ්‍රිතව ඉස්සන් වගාව කරගෙන යාමට ඇති හැකියාව ද නිලධාරීන් පෙන්වා දී තිබෙනවා.\nගංගා ආශ්‍රිතව වැලි ගොඩදැමීම පාලනයක් සහිතව කරගෙන යාමට එම ප්‍රදේශවල ජනතාවට අවසර දීම කෙරෙහි ද අවධානය යොමු කර තිබෙනවා.\nජනතා උද්යෝගය මත ක්‍රියාත්මක ව්‍යාපෘති ජනතා අවධානයෙන් මිදී ඇති කාලයේදී ද අඛණ්ඩව ක්‍රියාත්මක කිරීමට නිලධාරීන් වගබලා ගතයුතු බවයි  ජනාධිපති ගෝඨාභය රාජපක්ෂ සඳහන් කර ඇත්තේ.",
       "URL": "https://www.hirunews.lk/248786/ගම්වදින-වන-අලි-කැලෑ-වදින-ක්‍රමවේදයක්-හදන්න-ජනපතිගෙන්-නිලධාරීන්ට-උපදෙස්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2494"
}