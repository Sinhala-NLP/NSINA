{
       "Source": "hirunews",
       "Timestamp": "Wednesday, 07 September 2022 - 15:18",
       "Headline": "ඉන්දීය ධීවරයන් 12ක් නාවික හමුදා භාරයට",
       "News Content": "මෙරට මුහුදු සීමාව තුළ අනවසරයෙන් ධීවර කටයුතු කළ ඉන්දීය ධීවරයින් දොලොස් දෙනෙකු (12) නාවික හමුදා භාරයට ගෙන තිබෙනවා.\nනාවික හමුදාව විසින් ඊයේ (06) පස්වරුවේ මුලතිව්, අලම්පිල් ප්‍රදේශයට ඔබ්බෙන් වූ මුහුදු ප්‍රදේශයේ සිදුකළ විශේෂ මෙහෙයුමකදීයි මෙම ධීවරයන් අත්අඩංගුවට ගෙන ඇත්තේ.\nජාත්‍යන්තර මුහුදු සීමාව උල්ලංඝනය කර මෙරට මුහුදු සීමාව තුළට ඇතුළු වී අනවසර ධීවර කටයුතු සිදු කරමින් සිටි ඉන්දීය ධීවර යාත්‍රාවක් සමඟ අත්අඩංගුවට ගත් මෙම ඉන්දීය ධීවරයින් දොලොස් දෙනා මේ වන විට ත්‍රිකුණාමලය නාවික තඨාකාංගණය වෙත රැගෙන එමින් සිටින අතර, ඉදිරි නීතිමය කටයුතු සඳහා ත්‍රිකුණාමලය ධීවර පරීක්‍ෂක කාර්යාලය වෙත භාරදීමට නියමිතයි.\nවිදේශීය ධීවරයින් මෙරට මුහුදු සීමාව උල්ලංඝනය කරමින් සිදු කරන නීති විරෝධී ධීවර කටයුතු හේතුවෙන් දේශීය ධීවර ප්‍රජාවට සිදුවන බලපෑම සහ සාගරික පරිසරයේ ජෛව විවිධත්වයට එල්ලවන හානිය මැඩපැවැත්වීමේ අරමුණින්, මෙරට මුහුදු තීරයේ මුර සංචාර වැඩි කරමින් ඉදිරියටත් අඛණ්ඩ මෙහෙයුම් සිදු කරනු ලබන බව නාවික හමුදාව සඳහන් කළා.",
       "URL": "https://www.hirunews.lk/314780/ඉන්දීය-ධීවරයන්-12ක්-නාවික-හමුදා-භාරයට",
       "Category": "Local News",
       "Parent URL": "https://www.hirunews.lk/local-news.php?pageID=885"
}