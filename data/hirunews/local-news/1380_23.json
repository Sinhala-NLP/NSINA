{
       "Source": "hirunews",
       "Timestamp": "Wednesday, 02 February 2022 - 15:44",
       "Headline": "වෛද්‍ය සිසුන්ට පහර දීමේ සිදුවීම පිටුපස සිටින දේශපාලන හස්තය කවුද ? (ඡායාරූප)",
       "News Content": "රාගම වෛද්‍ය පීඨයේ සිව්වන වසරේ වෛද්‍ය පීඨ සිසුන් විසින් තෙවැනි වසරෙහි ඉගෙනුම ලබන වෛද්‍ය සිසුන් හට ලබාදුන් උපදෙස්වලට උරණ වූ රාජ්‍ය අමාත්‍ය අරුන්දික ප්‍රනාන්දු සමග සමීප සබඳතා පවත්වන එක් වෛද්‍ය සිසුවෙකු විසින් එම මැර බලය උපයෝගී කරගනිමින් මෙම පහරදීම තම දරුවන්ට සිදු කර ඇති බවට වෛද්‍ය පීඨ ශිෂ්‍ය දෙමාපිය සංගමය විසින් ලිපියක් නිකුත් කරමින් ප්‍රකාශ කරනු ලබනවා.\nඔවුන් පවසන්නේ, අදාළ සිසුවා විසින් තම සහෝදරයින් වන් සිසුන් හට අමානුෂික අයුරින් මැර බලය භාවිත කරමින් මෙම නොමනා ක්‍රියාව සිදු කර ඇති බවයි.\nකෙසේවෙතත්, සිදුවීම සිදුවන අවස්ථාවේ දී අදාළ අමාත්‍යවරයාගේ මැර පිරිසෙන් එක් අයෙකු අල්ලාගත් සමස්ත සරසවි සිසුන් විසින් ඔහුව පොලීසියට භාර දී ඇති අතර, මේ වනවිට අනාවරණ වී ඇත්තේ, ඔහු රාජ්‍ය අමාත්‍යවරයාගේ සේවකයකු බවයි.\nමීට පෙර රාජ්‍ය විශ්වවිද්‍යාලවල වෛද්‍ය පීඨවල මෙවන් අයහපත් සිදුවීම් සිදු නොවී ඇති අතර, දෙමාපියන් ඉල්ලා සිටින්නේ විශ්වවිද්‍යාල පාලනාධිකාරියෙන් මෙන්ම වගකිව යුතු බලධාරින්ගෙන් තරාතිරම නොබලා මෙම සිදුවීමට සම්බන්ධ සියලු දෙනාට නීතිය ක්‍රියාත්මක කරන ලෙසයි.\nසහෝදරයින් විසින් උපදෙසක් ලබාදීම වරදක් ලෙස දකින මෙවන් මානසික රෝගීන් වන් පිරිස් මානසික වෛද්‍යවරයෙකුට යොමු කළ යුතු බව සඳහන් කරන දෙමාපියන් කියා සිටින්නේ, මොවුන් වැනි අයවලුන් වෛද්‍ය ක්ෂේත්‍රයට මෙන්ම ඔවුන් විසින් අනාගතයේ දී අසරණ රෝගීන්ට ද ප්‍රතිකාර කිරීම දැඩි අවදානම් සිදුවීමක් විය හැකි බවයි.\nකෙසේවෙතත් , අදාළ සිදුවීම සම්බන්ධයෙන් කිසිදු තරාතිරමක් නොබලා දඬුවම් කිරීමටත් නීතිය ක්‍රියාත්මක කිරීමටත් තමන් පොලිස්පතිවරායට උපදෙස් ලබා දී ඇති බව ද මහජන ආරක්ෂක අමාත්‍ය සරත් වීරසේකර සඳහන් කළා.",
       "URL": "https://www.hirunews.lk/295973/වෛද්‍ය-සිසුන්ට-පහර-දීමේ-සිදුවීම-පිටුපස-සිටින-දේශපාලන-හස්තය-කවුද-ඡායාරූප",
       "Category": "Local News",
       "Parent URL": "https://www.hirunews.lk/local-news.php?pageID=1380"
}