{
       "Source": "hirunews",
       "Timestamp": "Wednesday, 21 June 2023 - 22:00",
       "Headline": "හඳුනා නොගත් ක්ෂය රෝගීන් 6000ක් සමාජයේ",
       "News Content": "ක්ෂය රෝගීන් 14000ක් සමාජය තුළ සිටිය යුතු බව ලෝක සෞඛය සංවිධානය ඇස්තමේන්තු ගත කර ඇතත් මේ වන විට සොයා ගැනීමට හැකි ඇත්තේ රෝගීන් 8000ක් පමණක් යැයිද ඉතිරි 6000ක් පමණ දෙනා සමාජ තුළ සිටිමින් තවත් බොහෝ දෙනෙකුට රෝගය බෝකරමින් සිටින්නේ යැයි ද ක්ෂය රෝග සහ ළය රෝග පිලිබඳ වැඩසටහනේ ප්‍රජා වෛද්‍ය විශේෂඥ ඔනාලි රාජපක්ෂ පවසනවා.\nමෙම තත්ත්වය අතිශයින්ම භයානක බවත්, එක් ක්ෂය රෝගියෙක් වසරකට නිරෝගි පුද්ගලයින් 10 -15 දෙනෙකුට රෝග කාරක විශබීජය අසාදනය කරන බවද ඇය පවසනවා.\nවාර්තා වන ක්ෂය රෝගීන්ගේ 40%ත් 45%ත් අතර ප්‍රතිශතයක් වාර්තා වන්නේ බස්නාහිර පළාතෙන් වන අතර එයිනුත් වාර්තා වන රෝගීන්ගෙන් හරි අඩක්ම වාර්තා වනුයේ කොළඹ දිස්ත්‍රික්කයෙන් යැයිද ඇය පෙන්වා දෙනවා.\nබෝවන රෝගවලින් ශ්‍රී ලංකාවේ වසරකට වැඩිම ප්‍රමාණයක් මියයනුයේ ක්ෂයරෝග හේතුවෙන් යැයිද වාර්ෂිකව වාර්තාවන සෑම ක්ෂයරෝගීන් 10 දෙනෙකුගෙන් එක් අයෙකු මේ අනුව මරණයට පත්වෙන බවද විශේඥවරිය වැඩිදුරටත් සඳහන් කරනවා.",
       "URL": "https://www.hirunews.lk/338655/හඳුනා-නොගත්-ක්ෂය-රෝගීන්-6000ක්-සමාජයේ",
       "Category": "Local News",
       "Parent URL": "https://www.hirunews.lk/local-news.php?pageID=248"
}