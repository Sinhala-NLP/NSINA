{
       "Source": "hirunews",
       "Timestamp": "Sunday, 31 July 2016 - 8:03",
       "Headline": "අනධ්‍යයන සේවකයින්ගේ වර්ජනය අසාධාරණයි - ඇමති කිරිඇල්ල",
       "News Content": "ඉල්ලීම් හතෙන් හයක් ලබාදී තිබියදීත් විශ්වවිද්‍යාල අනධ්‍යයන සේවකයින් සිය වැඩවර්ජනය තවදුරටත් ක්‍රියාත්මක කිරීම අසාධාරණ බව විශ්වවිද්‍යාල අධ්‍යාපන හා මහාමාර්ග අමාත්‍ය ලක්ෂ්මන් කිරිඇල්ල පවසනවා.\nමාසික හිලව් දීමනාව සහ විධිමත් විශ්‍රාම වැටුපක් ලබාදීම ඇතුලූ ඉල්ලීම් හතක් මුල් කරගෙන විශ්වවිද්‍යාල අනධ්‍යයන සේවකයින් ආරම්භ කර ඇති වැඩවර්ජනය අද පස්වන දිනටත් ක්‍රියාත්මකයි.\nවිශ්වවිද්‍යාල වෘත්තීය සමිති ඒකාබද්ධ කමිටුවේ සම සභාපති එඞ්වඩ් මල්වත්තගේ කියාසිටියේ මේ වනතුරු තම ගැටලූවලට විසඳුම් ලබාදීම සඳහා වන එකඟතාවයකට අමාත්‍යවරයා පැමිණ නොමැති බවයි.\nකෙසේ වෙතත්, මහනුවරදී ඊයේ මාධ්‍ය වෙත අදහස් දක්වමින් අමාත්‍ය ලක්ෂ්මන් කිරිඇල්ල කියා සිටියේ මෙම වැඩවර්ජනය පිටුපස ඒකාබද්ධ විපක්ෂයේ බලවේග ක්‍රියාත්මක බවයි.\nවිශ්වවිද්‍යාලවල අන්‍යධයන සේවකයන් පසුගිය 27 වනදා සිට ආරම්භ කළ වර්ජනය හේතුවෙන් දිවයින පුරා විශ්වවිද්‍යාල 15ක සහ අනුබද්ධ ආයතන රැසක අධ්‍යයන කටයුතු අඩාල වී තිබෙනවා.",
       "URL": "https://www.hirunews.lk/139426/අනධ්‍යයන-සේවකයින්ගේ-වර්ජනය-අසාධාරණයි-ඇමති-කිරිඇල්ල",
       "Category": "Local News",
       "Parent URL": "https://www.hirunews.lk/local-news.php?pageID=4943"
}