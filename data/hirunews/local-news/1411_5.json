{
       "Source": "hirunews",
       "Timestamp": "Thursday, 20 January 2022 - 19:34",
       "Headline": "සත්‍යග්‍රහයේ නිරත සත්වෝද්‍යානයේ සේවකයින්ට අමාත්‍යාංශයෙන් සාකච්ඡාවක් (වීඩියෝ)",
       "News Content": "අධ්‍යක්ෂ ජනරාල්වරියට විරෝධය පල කරමින් ආරම්භ කල සත්‍යග්‍රහය තවදුරටත් ක්‍රියාත්මක කරන බව දෙහිවල සත්වෝද්‍යානයේ වෘත්තීය සමිති පවසනවා.\nඅදාළ ගැටලුව සම්බන්ධයෙන් අද දිනයේ ජනාධිපති පෞද්ගලික ලේකම්වරයා සමග සාකච්ඡාවක් පැවති අතර හෙට පෙරවරුවේදී විෂය භාර රාජ්‍ය අමාත්‍යංශයේ ලේකම් පාලිත ප්‍රනාන්දු සමගද ඔවුන් සාකච්ඡා කිරීමට නියමිතයි.\nදෙහිවල සත්වෝද්‍යානය ඉදිරිපිටදී  එහි සේවකයන් අද 3 වන දිනටත් මෙම සත්‍යග්‍රහයේ නිරත වන්නේ රුපියල් 5000සේ අතුරු දීමනාව කඩිනමින් ලබාදීම, සතුන් මිය යාම සහ රෝගී වීම සම්බන්ධයෙන් පශු වෛද්‍යවරුන් සහ දෙපාර්තමේන්තුවේ අධ්‍යක්ෂ ජනරාල්වරිය සොයා නොලැබීම ඇතුලු ඉල්ලීම් කිහිපයකට විසඳුම් ඉල්ලමින්.\nසත්‍යග්‍රහයත් සමග සේවකයින් සතුන්ගේ කුටිවල අගුළු මාරු කර කුටි විවෘත කිරීමට නොහැකි වන ලෙසට සකසා තිබූ බවත් ජලය සැපයෙන නළ මාර්ග අක්‍රිය කර තිබූ බවත් සත්වෝද්‍යාන පාලන අධිකාරිය සදහන් කළා.\nකෙසේ වෙතත්, පසුව සතුන්ගේ කුටිවල දොරගුළු කඩා ආහාරපාන ලබාදීමට කටයුතු කළ බවයි හිරු ප්‍රවෘත්ති අංශය කළ විමසීමකදී සත්වෝද්‍යාන පාලන අධිකාරිය සදහන් කළේ.\nකෙසේ වෙතත් වෘත්තීය සමිති නියෝජිතයන් කියා සිටියේ තමන් විරෝධතාවයේ නිරත වුවද සතුන්ගේ මූලික අවශ්‍යතා ඉටු කර ඇති බවයි.\nසත්වෝද්‍යාන සේවකයන්ගේ සත්‍යග්‍රහයට සහය දක්වමින් ඉන්ධන, දුම්රිය හා වරාය ඇතුලු වෘත්තීය සමිති කිහිපයක නියෝජිතයින්ද අද එම ස්ථානයට පැමිණ තිබුණා.\nමේ අතර රජයේ පශු වෛද්‍ය නිලධාරීන්ගේ සංගමය මාධ්‍ය හමුවක් කැඳවමින් කියා සිටියේ මෙම වෘත්තීය ක්‍රියාමාර්ගය හිටපු අධ්‍යක්ෂ ජනරාල්වරියගේ මැදිහත්වීම මත සිදු කරන බවට සැකයක් පවතින බවයි.",
       "URL": "https://www.hirunews.lk/294611/සත්‍යග්‍රහයේ-නිරත-සත්වෝද්‍යානයේ-සේවකයින්ට-අමාත්‍යාංශයෙන්-සාකච්ඡාවක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1411"
}