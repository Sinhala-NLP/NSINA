{
       "Source": "hirunews",
       "Timestamp": "Wednesday, 09 June 2021 - 15:14",
       "Headline": "විදේශ කටයුතු අමාත්‍යාංශය ඇමෙරිකානු රාජ්‍ය දෙපාර්තමේන්තුවේ මැදිහත් වීමක් ඉල්ලයි",
       "News Content": "කොංග්‍රස් සභිකාවියක විසින් ඉදිරිපත් කළ මෙරට ප්‍රතිසන්ධාන ප්‍රයත්නයන් සඳහා ප්‍රයෝජනවත් නොවන යෝජනාව ඉවත් කර ගැනීමට හෝ සංශෝධනය කිරීමට ඇමෙරිකානු රාජ්‍ය දෙපාර්තමේන්තුවේ ක්ෂණික මැදිහත්වීමක් අවශ්‍ය බව විදේශ අමාත්‍යාංශය ප්‍රකාශ කර තිබෙනවා.\nවිදේශ අමාත්‍ය දිනේෂ් ගුණවර්ධන මේ බව සඳහන් කර ඇත්තේ මෙරට එක්සත් ජනපද තානාපති කාර්යාල නියෝජ්‍ය දූත මණ්ඩල ප්‍රධානී මාටින් ටී.කෙලී ඊයේ හමුවූ අවස්ථාවේදියි.\nඑක්සත් ජනපද නියෝජිත මන්ත්‍රී මණ්ඩලයේ, නියෝජිත මන්ත්‍රී ඩෙබෝරා කේ. රොස් සහ තවත් නියෝජිත මන්ත්‍රීවරුන් සිව්දෙනෙකු පසුගිය මැයි 18 වැනි දින මෙරට මානව හිමිකම් සම්බන්ධයෙන් අංක 413 දරණ අදාල යෝජනාව ඉදිරිපත් කළා.\nඅනතුරුවයි ඒ පිළිබඳ මෙරට විදේශ අමාත්‍යාංශයේ අවධානය යොමු වුණේ.\nසනාථ නොකරන ලද, පදනම් විරහිත සහ අමූලික අසත්‍ය කරුණු සහ එම යෝජනාවේ අභිප්‍රාය පිළිබඳව බරපතල සැක මතු කළ ශ්‍රී ලංකා රජය  එම යෝජනාවේ අන්තර්ගතය පිළිබඳව දැඩි ලෙස විරෝධය පළ කළා.\nඑය ඇමරිකා එක්සත් ජනපදය ඇතුළු රටවල් 32 ක ත්‍රස්තවාදී සංවිධානයක් ලෙස තහනම් කර ඇති එල්ටීටීඊ සංවිධානයේ බෙදුම්වාදී න්‍යාය පත්‍රය ඉදිරියට ගෙන යාම සඳහා එක්සත් ජනපද කොන්ග්‍රසය තුළ සිටින එල්ටීටීඊ හිතවාදී කල්ලියකගේ බලපෑම මත ගෙන එන ලද්දක් බව රජයේ අදහස වුණා.\n1997 සිට එක්සත් ජනපදය විසින් තහනම් කරන ලද එල්.ටී.ටී.ඊ. ය “සන්නද්ධ ස්වාධීන සංවිධානයකට” සමාන කරන අදාල යෝජනාව යථාර්ථයන් වැරදි ලෙස නිරූපණය කරන බවද රජය ප්‍රකාශ කළා.\nමේ අතර විදේශ අමාත්‍ය දිනේෂ් ගුණවර්ධන තානාපති කාර්යාල නිලධාරි මාටින් ටී.කෙලී වෙත වැඩිදුරටත් සඳහන් කර ඇත්තේ ශ්‍රී ලංකාවට ලබාදෙන අඛන්ඩ සහයෝගය වෙනුවෙන් ඇමෙරිකානු රජයට සහ එරට ජනතාවට ස්තුතිය පුද කරන බවයි.\nකොරෝනා එන්නත් සැපයීම සඳහා වන වැඩසටහනට ශ්‍රී ලංකාව ඇතුළත් කිරීම සම්බන්ධයෙන් ද කෘතඥතාව පළ කළ විදේශ ඇමතිවරයා ඇමෙරිකාව විසින් ශ්‍රී ලංකාවට ලබාදුන් හදිසි වෛද්‍ය සැපයුම් සම්බන්ධයෙන් ද කෘතවේදීත්වය පළ කර තිබෙනවා.\nවෙළඳ සහ ආයෝජන කටයුතු ඇතුළු තවත් කරුණු රැසක් මෙහිදී සාකච්ඡා වූ බව ද විදේශ අමාත්‍යාංශය නිවේදනය කළා.",
       "URL": "https://www.hirunews.lk/273835/විදේශ-කටයුතු-අමාත්‍යාංශය-ඇමෙරිකානු-රාජ්‍ය-දෙපාර්තමේන්තුවේ-මැදිහත්-වීමක්-ඉල්ලයි",
       "Category": "Local News",
       "Parent URL": "https://www.hirunews.lk/local-news.php?pageID=1896"
}