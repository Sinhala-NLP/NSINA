{
       "Source": "hirunews",
       "Timestamp": "Monday, 19 June 2023 - 17:56",
       "Headline": "මස්කෙළිය සමූපකාර සමිතියේ විගණන කටයුතු සඳහා ගිණුම් වාර්තා ලබා නොදීමට එරෙහිව නීති මඟට",
       "News Content": "මස්කෙළිය විවිධ සේවා සමූපකාර සමිතිය වසර 07ක පමණ කාලයකින් එම සමිතියේ ගිණුම්, සමූපකාර දෙපාර්තමේන්තුවේ නුවරඑළිය දිස්ත්‍රික් කාර්යාලයට ඉදිරිපත් නොකිරීම නිසා ව්‍යවස්ථාපිත විගණනයක් සිදුකිරීමට නොහැකිව තිබෙන බව මධ්‍යම පළාත් සමූපකාර සංවර්ධන දෙපාර්තමේන්තුවේ, නුවරඑළිය කාර්යාලයේ නියෝජ්‍ය කොමසාරිස්වරිය පවසනවා.\nඇය පවසන්නේ එසේ ගිණුම් ඉදිරිපත් නොකිරීමට එරෙහිව නීති මගින් කටයුතු කිරීමට පියවර ගෙන ඇති බවයි.\nතොරතුරු දැන ගැනීමේ පනත යටතේ මස්කෙළිය විවිධ සේවා සමූපකාර සමිතිය මගින් පාලනය කෙරෙන ග්‍රාමීය බැංකු ශාඛාවන් පිළිබඳව කරන ලද තොරතුරු විමසුමකදී මධ්‍යම පළාත් සමූපකාර සංවර්ධන දෙපාර්තමේන්තුවේ නුවරඑළිය නියෝජ්‍ය කොමසාරිස් එස්.එස්.ප්‍රේමසිංහ විසින් මේ බව ලිඛිතව දන්වා තිබෙනවා.\nමස්කෙළිය සමූපකාර සමිතියේ ගිණුම් ඉදිරිපත් කරන ලෙස එම සමිතියට දිගින් දිගටම දන්වා ඇතත්, ගිණුම් ඉදිරිපත් නොකිරීම හේතුවෙන් විගණනයක් කළ නොහැකි බවත්, සාමාන්‍යයෙන් විගණනය කිරීම සඳහා දෙපාර්තමේන්තුව මගින් එක් නිලධාරියෙක් පමණක් තමන් විසින් යොමු කරන බවත් පවසන නියෝජ්‍ය කොමසාරිස්වරිය පවසනවා.\nඑහිදී මස්කෙළිය සමිතියේ ගිණුම් වාර්තා ලබා නොදීම නිසා තමන්ද ඇතුළුව කණ්ඩායම් වශයෙන් සමිතියට ගොස් ගිණුම් වාර්තා ලබාදෙන ලෙස ඉල්ලා සිටියත් සමිතියෙන් ඒවා මේ දක්වා ලබා නොදුන් බවත් ඇය වැඩිදුරටත් සඳහන් කරනවා.\nඑය වෙනත් ආයතනයක් නිසා තමන් හට බලහත්කාරයෙන් ගිණුම් වාර්තා ලබාගත නොහැකි බවත්, ගිණුම් ඉදිරිපත් නොකිරීම සම්බන්ධව සමිතියට එරෙහිව මේ වන විට නීත්‍යාණුකුලව කටයුතු කිරීම සඳහා නීති අංශය වෙත යොමු කර ඇති බවත් එහිදී ඇය සඳහන් කළා.",
       "URL": "https://www.hirunews.lk/338416/මස්කෙළිය-සමූපකාර-සමිතියේ-විගණන-කටයුතු-සඳහා-ගිණුම්-වාර්තා-ලබා-නොදීමට-එරෙහිව-නීති-මඟට",
       "Category": "Local News",
       "Parent URL": "https://www.hirunews.lk/local-news.php?pageID=255"
}