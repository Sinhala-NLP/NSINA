{
       "Source": "hirunews",
       "Timestamp": "Friday, 01 April 2022 - 19:19",
       "Headline": "ගෑස් ගැන මගේ නෝනගෙන් අහන්න - ඇමති කෙහෙළිය (වීඩියෝ)",
       "News Content": "මිරිහානේ සිදුවීම පිටුපස ඇත්තේ දේශපාලන අන්තවාදය බව අමාත්‍ය කෙහෙලිය රඹුක්වැල්ල පවසනවා.\nඒ, ජනාධිපති මාධ්‍ය කේන්ද්‍රයේ අද (01) පැවති මාධ්‍ය හමුවකදීයි.\nමේ අතර, මිරිහානේ පිහිටි ජනාධිපතිවරයාගේ පෞද්ගලික නිවස ආසන්නයේ ඊයේ පැවති විරෝධතාව සම්බන්ධයෙන් ජනාධිපති මාධ්‍ය අංශය නිවේදනයක් නිකුත් කරමින් සඳහන් කළේ එම විරෝධතාවයේ නිරත වූ පිරිස අතර සිටි සංවිධානාත්මක අන්තවාදීන් පිරිසක් කළහකාරී ලෙස හැසිරෙමින් ප්‍රචණ්ඩකාරී තත්ත්වයක් ඇති කළේ යැයි අනාවරණ වී ඇති බවයි.\nයකඩ මුගුරු, කැති පොලු රැගත් මෙම කණ්ඩායම උද්ඝෝෂණයේ නිරත පිරිස උසිගන්වා මිරිහාන - පැඟිරිවත්ත ප්‍රදේශයේ පිහිටි ජනාධිපතිවරයාගේ නිවස දෙසට ගමන් කර කළහකාරී තත්ත්වයක් ඇති කර තිබෙන බව එමඟින් නිකුත් කළ නිවේදනයේ සඳහන්.\nමෙලෙස ප්‍රචණ්ඩකාරී ලෙස හැසිරුණු පිරිසෙන් බොහෝ දෙනෙක් අත්අඩංගුවට ගෙන ඇති අතර, ඉන් බහුතරයක් සංවිධානාත්මක අන්තවාදීන් බව තහවුරු වී ඇති බවයි ජනාධිපති මාධ්‍ය අංශය සඳහන් කළේ.\nඔවුන් ”අරාබි වසන්තයක් මෙරට ඇති කරමු“ ලෙස හඬ නගමින් මෙම උද්ඝෝෂණය මෙහෙයවා ඇති බව ද එමඟින් නිකුත් කළ නිවේදනයේ වැඩිදුරටත් දැක්වෙනවා.\nඉතා සැළසුම්කාරී ලෙස නිර්නාමිකව සමාජ මාධ්‍ය භාවිත කරමින් ජනතාව කෝප ගන්වා රට අරාජික කිරීමේ අරමුණින් මෙම කළහකාරී තත්වය සිදුකර ඇති බවට අත්අඩංගුවේ පසුවන පිරිසෙන් අනාවරණ වී ඇති බවයි එහි සඳහන් වන්නේ.",
       "URL": "https://www.hirunews.lk/300952/ගෑස්-ගැන-මගේ-නෝනගෙන්-අහන්න-ඇමති-කෙහෙළිය-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1257"
}