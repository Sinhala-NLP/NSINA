{
       "Source": "hirunews",
       "Timestamp": "Sunday, 09 October 2022 - 13:12",
       "Headline": "අයි.එම්.එෆ් සහ ලෝක බැංකු නියෝජිතයන් හමුවීමට රජයේ දූත පිරිසක් වොෂින්ටනයට",
       "News Content": "ජාත්‍යන්තර මූල්‍ය අරමුදලේ සහ ලෝක බැංකුවේ වාර්ෂික සමුළුවට සහභාගිවීමට ශ්‍රී ලංකා රජයේ නියෝජිත කණ්ඩායමක් ඇමරිකාවේ වොෂින්ටන් නුවර බලා පිටත්ව ගොස් තිබෙනවා.\nමුදල් රාජ්‍ය අමාත්‍ය ෂෙහාන් සේමසිංහගේ ප්‍රධානත්වයෙන් යුත් මෙම දූත පිරිසට මුදල් අමාත්‍යාංශ ලේකම්වරයා, මහ බැංකු අධිපතිවරයා ඇතුලු පිරිසක් ඇතුළත්.\nවාර්ෂික සමුළුව හෙට ආරම්භ වන අතර, එය ලබන 16 වනදා දක්වා පැවැත්වීමටයි නියමිතව ඇත්තේ.\nමෙම කාලසීමාව තුළ ශ්‍රී ලංකා නියෝජිත කණ්ඩායම ජාත්‍යන්තර මූල්‍ය අරමුදලේ සහ ලෝක බැංකුවේ නියෝජිතයන් සමඟ සාකච්ඡා කිහිපයක් පැවැත්වීමට නියමිත බවයි මුදල් අමාත්‍යාංශ ආරංචි මාර්ග සඳහන් කළේ.\nමෙහිදී ශ්‍රී ලංකා රජයේ පාර්ශවයෙන් සිදුකර ඇති මූල්‍ය ප්‍රතිසංස්කරණ සහ ප්‍රතිපත්තිමය වෙනස්කම් පිළිබඳව ජාත්‍යන්තර මූල්‍ය අරමුදල පුළුල්ව තවදුරටත් දැනුවත් කිරීම සිදුවන බව එම ආරංචි මාර්ග වැඩිදුරටත් කියා සිටියා.",
       "URL": "https://www.hirunews.lk/317418/අයි-එම්-එෆ්-සහ-ලෝක-බැංකු-නියෝජිතයන්-හමුවීමට-රජයේ-දූත-පිරිසක්-වොෂින්ටනයට",
       "Category": "Local News",
       "Parent URL": "https://www.hirunews.lk/local-news.php?pageID=815"
}