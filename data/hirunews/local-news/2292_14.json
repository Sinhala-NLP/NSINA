{
       "Source": "hirunews",
       "Timestamp": "Sunday, 06 December 2020 - 7:32",
       "Headline": "මෙරට සමස්ථ කොරෝනා ආසාදිතයින්ගේ සංඛ්‍යාව 27,000 ඉක්මවයි",
       "News Content": "ඊයේ දිනයේත් තවත් කොරෝනා මරණ හතක් වාර්තාවීමත් සමඟ මෙරට සමස්ත මරණ සංඛ්‍යාව 137 දක්වා ඉහළ ගියා.\nබණ්ඩාරගම ප්‍රදේශයේ පදිංචි 91 හැවිරිදි පිරිමි පුද්ගලයෙකු පසුගිය තුන්වනදා නිවසේදී මියගොස් ඇති අතර, මරණයට හේතුව ලෙස දක්වා ඇත්තේ කොවිඩ් 19 ආසාදනය වීම නිසා ඇතිවූ හෘද රෝගයක්. එම ප්‍රදේශයේම පදිංචි 81 හැවිරිදි කාන්තාවක්ද පසුගිය මස 28 වනදා නිවසේදීම මියගියා.\nකොරෝනා සමඟ ඇතිවූ පපුවේ ආසාදනයක්, උග්‍ර පෙනහළු රෝගී තත්ත්වය සහ හෘද රෝග තත්ත්වය මරණයට හේතුව ලෙස දක්වා තිබෙනවා.\nබන්ධනාගාර රැඳවියෙකු වන 53 හැවිරිදි පිරිමි පුද්ගලයෙකුද පසුගිය 1 වනදා කොරෝනා වැළඳී මියගොස් ඇති බව රජයේ ප්‍රවෘත්ති දෙපාර්තමේන්තුව සඳහන් කළා.\nකොරෝනා  ආසාදනය වීමත් සමඟ ඇතිවූ නියුමෝනියා තත්ත්වය මරණයට හේතුව ලෙස දක්වා තිබෙනවා. එමෙන්ම වැලිකඩ බන්ධනාගාර රැඳවියෙකු වන 66 හැවිරිදි පුද්ගලයෙකු බන්ධනාගාර රෝහලේදී පසුගිය 2 වනදා මියගියා. මරණයට හේතුව කොවිඞ් නියුමෝනියා තත්වය බවයි රජයේ ප්‍රවෘත්ති දෙපාර්තමේන්තුව සඳහන් කළේ.\nදෙමටගොඩ ප්‍රදේශයේ පදිංචි 56 හැවිරිදි කාන්තාවක් අයි.ඩී.එච්. රෝහලේ දැඩි සත්කාර ඒකකයේ ප්‍රතිකාර ලබමින් සිටියදී පෙරේදා මියගොස් තිබෙනවා.\nමරණයට හේතුව ලෙස කොරෝනා නියුමෝනියා තත්වය දක්වා තිබෙනවා.\nවැල්ලවත්ත ප්‍රදේශයේ පදිංචි 62 හැවිරිදි කාන්තාවක්ද අයි.ඩී.එච්. රෝහලේ ප්‍රතිකාර ලබමින් සිටියදී ඊයේ මියගිය අතර, ඇයගේ මරණයට හේතුවී ඇත්තේ දියවැඩියාව, අධිරුධිර පීඩනය සහ කොරෝනා නියුමෝනියා තත්ත්වයත් සමඟ ඇතිවූ බහු ඉන්ද්‍රීය අක්‍රියවීමයි.\nකොළඹ 13 ප්‍රදේශයේ පදිංචි 84 හැවිරිදි කාන්තාවක්ද පෙරේදා නිවසේදී මියගියා. කොරෝනා නියුමෝනියා තත්වය මෙම මරණයට හේතුවී තිබෙනවා.\nමේ අතර ඊයේ දිනයේ නව ආසාදිතයන් 669 දෙනෙකු හඳුනාගැනීමත් සමඟ මෙරට සමස්ත කොරෝනා ආසාදිතයන් සංඛ්‍යාව 27,000 ඉක්මවා ගියා.\nඑය දැක්වුණේ 27,228 ක් ලෙසයි. ඊයේ හමුවූ ආසාදිතයන්ගෙන් 487 දෙනෙකු පෑලියගොඩ කොවිඞ් පොකුරේ ආසාදිතයන් වන අතර, අනෙක් එකසිය අසූ දෙදෙනා බන්ධනාගාර කොවිඩ් පොකුරේ ආසාදිතයන් බවයි රජයේ ප්‍රවෘත්ති දෙපාර්තමේන්තුව සඳහන් කළේ.\nඒ අනුව මිනුවන්ගොඩ බ්‍රැන්ඩික්ස් සහ පෑලියගොඩ කොවිඩ් පොකුරේ ආසාදිතයන් සංඛ්‍යාව 23,674 දක්වා ඉහළ ගොස් තිබෙනවා. තවදුරටත් ආසාදිතයන් 7001 දෙනෙකු රෝහල්ගතව ප්‍රතිකාර ලබන අතර, සුවය ලැබූ සංඛ්‍යාව 20,090 ක්.\nඊයේ දිනයේදි  ගම්පහ දිස්ත්‍රික්කයෙන් කොරෝනා ආසාදිතයින් 50 දෙනෙකු වාර්තා වී තිබෙනවා. ඉන් 16 දෙනෙකු කැළණිය සෞඛ්‍ය වෛද්‍ය නිලධාරී කොට්ඨාසයෙන් වාර්තාවී ඇති බවයි ගම්පහ දිස්ත්‍රික් ප්‍රාදේශීය සෞඛ්‍ය සේවා අධ්‍යක්ෂ වෛද්‍ය මිගාර ඈපා කියා සිටියේ. 07 දෙනෙකු දිවුලපිටියෙන්ද, 06 දෙනෙකු බියගම කොට්ඨාසයෙන්ද, 05 දෙනෙකු මීගමුව කොට්ඨාසයෙන්ද වාර්තා වනවා.  ඒ අනුව මේ දක්වා ගම්පහ දිස්ත්‍රික්කයෙන් වාර්තාවන කොරෝනා ආසාදිතයින් සංඛ්‍යාව 5,611 ක්.\nඑමෙන්ම, ගාල්ල පොලිස් වසමේ කොරෝනා ආසාදිතයින් වැඩිපුර හඳුනාගෙන ඇති ග්‍රාම සේවා වසම් පහක සංචරණ සීමා කිරිමට පියවර ගන්නා ලෙස ගාල්ල දිස්ත්‍රික් වසංගත රෝග විද්‍යාඥ වෛද්‍ය වෙනුර කේ. සිංගාරච්චි, ගාල්ල සෞඛ්‍ය වෛද්‍ය නිලධාරිවරයාට ඊයේ  නිර්දේශ කර තිබෙනවා. මෙලෙස සංචරණ සීමා පැනවීමට නිර්දේශ කර ඇත්තේ මකුළුව, දෙද්දුගොඩ උතුර, මිලිද්දුව, ඇත්තිලිගොඩ සහ තලාපිටිය යන ග්‍රාම සේවා වසම් වලටයි.\nශ්‍රී ලංකා දුම්රිය ස්ථානාධිපති සංගමය කොළඹදී ඊයේ ප්‍රවෘත්ති සාකච්ඡාවක් කැඳවමින් කියා සිටියේ දුම්රිය ස්ථානවලින් ආසාදිතයින් වාර්තා වීම සමඟ මගීන්ගෙන් තොරතුරු රැස් කිරිමේ ක්‍රියාවලිය දුම්රිය දෙපාර්තමේන්තුව නිසි පරිදි සිදු නොකරන බවයි.\nමේ අතර, නිසි සෞඛ්‍ය උපදෙස් නොමැතිව මගීන් ප්‍රවාහනය කරන පෞද්ගලික බස් රථ සම්බන්ධයෙන් නිරෝධායන නීතිවලට අනුව නඩු පවරන ලෙසට පොලිස්පතිවරයාට ඊයේ උපදෙස් ලබාදුන් බව වාහන නියාමන, බස් රථ ප්‍රවාහන සේවා සහ දුම්රිය මැදිරි හා මෝටර් රථ කර්මාන්ත රාජ්‍ය අමාත්‍ය දිලුම් අමුණුගම ප්‍රකාශ කළා. ඒ, මහනුවර ඊයේ පැවැති උත්සවයකින් අනතුරුව මාධ්‍ය වෙත අදහස් දක්වමින්.\nඑමෙන්ම මැද පෙරදිග රටවල් දෙකක සහ ඕස්ටේ්‍රලියාවේ මෙන්ම ජපානයේ රැඳී සිටි ශ්‍රී ලාංකිකයන් 298 දෙනෙකු අද අලුයම දිවයිනට පැමිණියා. එක්සත් අරාබි එමීර් රාජ්‍යයේ සිට 169 දෙනෙකු, කටාරයේ සිට 41 දෙනෙකු, ඕස්ටේ්‍රලියාවේ සිට 38 දෙනෙකු සහ ජපානයේ සිට 50 දෙනෙකු මෙලෙස දිවයිනට පැමිණ තිබෙනවා.",
       "URL": "https://www.hirunews.lk/256394/මෙරට-සමස්ථ-කොරෝනා-ආසාදිතයින්ගේ-සංඛ්‍යාව-27000-ඉක්මවයි",
       "Category": "Local News",
       "Parent URL": "https://www.hirunews.lk/local-news.php?pageID=2292"
}