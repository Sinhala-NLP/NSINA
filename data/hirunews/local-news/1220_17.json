{
       "Source": "hirunews",
       "Timestamp": "Wednesday, 20 April 2022 - 14:07",
       "Headline": "''තමුන්නාන්සේ ටොම් පචයෙක් ! වාඩිවෙනවා හාල්පාරුවා !''- සජිත් - කථානායක මැතිසබයේ හැප්පෙයි (වීඩියෝ)",
       "News Content": "පක්ෂ නායකයින් සියලුදෙනාම එකඟ වී, ජනාධිපතිවරයාගෙන් තනතුර අත් හරින ලෙස ඉල්ලීමක් කරන්නේ නම්, එම ඉල්ලීමට තමන් කන්දීමට සූදානම් බව ජනාධිපතිවරයා පැවසුවේ යැයි කථානායක මහින්ද යාපා අබේවර්ධන පක්ෂ නායක රැස්වීමේ දී සඳහන් කළ බව විපක්ෂ නායක සජිත් ප්‍රේමදාස අද (20) පාර්ලිමේන්තුවේ දී ප්‍රකාශ කළා.\nමෙහිදී වැඩිදුරටත් අදහස් දැක්වූ විපක්ෂ නායකවරයා සඳහන් කළේ, පක්ෂ නායකවරුන් සමග සාකච්ඡා කර,එම ඉල්ලීම ඊළඟ පක්ෂ නායක රැස්වීමේ දී සිදු කරන බවයි.\nකෙසේවෙතත් දිවා ආහාරයෙන් පසුව නැවත පාර්ලිමේන්තුවේ වැඩ කටයුතු ආරම්භ වීමෙන් පසු කථානායකවරයා සිය ප්‍රකාශය සම්බන්ධයෙන් පැහැදිලි කිරීමක් සිදු කළා.\nඑහිදී කථානායකවරයා පවසා සිටියේ, තමන් සමාජ මාධ්‍ය හරහා මේ වනවිට සංසරණය වන ජනාධිපතිවරයා තනතුරෙන් ඉවත් වීම පිළිබඳ කථානායකවරයාට දැනුම් දී ඇති බවට සිදුවන ප්‍රචාරයන් ප්‍රතික්ෂේප කරන බවයි.\nපක්ෂ නායක රැස්වීමේ දී තමන් එවැන්නක් නොපැවසූ බව, කථානායකවරයා කියා සිටියා.\nමෙහිදී කථානායක මහින්ද යාපා අබේවර්ධන සමග දැඩි වාග් ප්‍රහාරයකට එක් වූ විපක්ෂ නායක සජිත් ප්‍රේමදාස දැඩි ලෙස කියා සිටියේ, කථානායකවරයා පක්ෂ නායක රැස්වීමේ දී සිදු කළ ප්‍රකාශය තමන් අකුරක් නෑර නිවැරදි ව කියා සිටි බවයි.\nඑයට වැරදි අර්ථකථනයක් ලබා නොදුන් බවත්, ඔහු කියා සිටියා.",
       "URL": "https://www.hirunews.lk/302366/තමුන්නාන්සේ-ටොම්-පචයෙක්-වාඩිවෙනවා-හාල්පාරුවා-සජිත්-කථානායක-මැතිසබයේ-හැප්පෙයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1220"
}