{
       "Source": "hirunews",
       "Timestamp": "Monday, 15 May 2023 - 13:04",
       "Headline": "රෝයල් චැලෙන්ජර්ස් බැංගලෝර් කණ්ඩායමට දැවැන්ත ජයක්",
       "News Content": "2023 IPL තරගාවලියේ අවසන් වටයට සුදුසුකම් ලබා ගැනීමේ බලාපොරොත්තුව තවදුරටත් රදවා ගන්නට රෝයල් චැලෙන්ජර්ස් බැංගලෝර් කණ්ඩායමට හැකියාව ලැබුණා.\nඒ රාජස්ථාන් රෝයල්ස් කණ්ඩායම සමග පැවැති තරගයෙන් ලකුණු 112ක දැවැන්ත ජයක් වාර්තා කරමින්.\nමෙම තරගයේ පළමුව පන්දුවට පහර දුන් බැංගලෝර් ක්‍රීඩකයින් පන්දුවාර 20 අවසානයේදී කඩුලු 5ක් දැවී රැස්කළ ලකුණු සංඛ්‍යාව 171ක්.\nනායක ෆෆ් ඩු ප්ලේසිස් ලකුණු 55ක් සහ ග්ලෙන් මැක්ස්වෙල් ලකුණු 54ක් ලබා ගත්තා.\nරාජස්ථාන් රෝයල්ස් පිළිතුරු ඉනිම පන්දුවාර 10යි පන්දු 3කදී ලකුණු 59කට සීමා කළ බැංගලෝර් පන්දු යවන්නන් තරගයෙන් දැවැන්ත ජයක් හිමිකර ගත්තා.\nඒ කණ්ඩායමක් IPL තරගයකදී දැවී ගිය තුන්වැනි අඩුම ලකුණු සංඛ්‍යාව ලෙසින්.\nවේන් පානේල් කඩුලු 3ක් බිද දමද්දී,ඛාන් ෂර්මා සහ මිචෙල් බ්‍රේස්වෙල් අතරේ කඩුලු දෙක බැගින් බෙදී ගියා.\nමේ අතර ඊයේ පැවැති අනෙක් තරගයේදී චෙන්නායි සුපර් කිංග්ස් කණ්ඩායමට එරෙහිව කඩුලු 6ක ජයක් වාර්තා කරන්නට කොල්කටා නයිට් රයිඩර්ස්\nකණ්ඩායමට හැකියාව ලැබුණා.\nමෙම තරගයේ පළමුව පන්දුවට පහර දුන් චෙන්නායි සුපර් කිංග්ස් කණ්ඩායමට පන්දුවාර 20 අවසානයේදී කඩුලු 6ක් දැවී ලබා ගැනීමට හැකිවුණේ ලකුණු 144ක් පමණයි.\nශීවම් ඩුබේ නොදැවී ලකුණු 48යි.\nවරුන් චක්‍රවර්ති සහ සුනිල් නරයින් අතරේ කඩුලු දෙක බැගින් බෙදී ගියා.\nපිළිතුරු ඉනිම ක්‍රීඩා කළ කොල්කටා නයිට් රයිඩර්ස් කණ්ඩායම පන්දුවාර 18 යි පන්දු 3කදී කඩුලු 4ක් දැවී ලකුණු 147ක් ලබා තරගයේ ජය තහවුරු කර ගත්තා.\nකොල්කටා කණ්ඩායම සුරැකිව ජයග්‍රහණය කරා රැගෙන ගියේ නායක නිතීෂ් රානා නොදැවී ලකුණු 57ක් සහ රින්කු සිං ලකුණු 54ක් ලබා ගනිමින්.\nදීපක් චාහර් කඩුලු 3යි.\nමෙවර තරගයේ සිය ක්‍රීඩාංගණය වන චෙන්නායි MA චිදම්බරම් පිටියේදී සිය අවසන් තරගයට ක්‍රීඩා කළ චෙන්නායි ක්‍රීඩකයින් තරගයෙන් අනතුරුව සැමරූම් තිළිණ ක්‍රීඩාලෝලීන්ට ලබාදුන්නේ මෙලෙසින්.\nඒ අතරවාරයේදී නායක මහේන්ද්‍ර සිං දෝනිගෙන් සැමරුම් අත්සනක් ලබා ගන්නට ජාත්‍යන්තර විස්තර විචාරයේ නිරතව සිටින හිටපු ඉන්දීය සුපිරි ක්‍රීඩක සුනිල් ගවස්කාර් විසින් කටයුතු කළේ මෙලෙසින්.\nමෙවර IPL තරගාවලියේ පළමු වටයේ තරග අවසන් වන්නට තවත් තරග 9ක් පමණක් ඉතිරිව තිබුණත් කිසිදු කණ්ඩායමක් මෙතෙක් අවසන් වටය සදහා\nසුදුසුකම් ලබා ගෙන නොතිබීම කැපී පෙනෙනවා.\nදිල්ලි කැපිටල්ස් කණ්ඩායම හැරුණුකොට අනෙකුත් කණ්ඩායම් 9ය සදහා අවසන් වටයට සුදුසුකම් ලබන්නට හැකියාව පවතිනවා.",
       "URL": "https://www.hirunews.lk/335264/රෝයල්-චැලෙන්ජර්ස්-බැංගලෝර්-කණ්ඩායමට-දැවැන්ත-ජයක්",
       "Category": "Local News",
       "Parent URL": "https://www.hirunews.lk/local-news.php?pageID=342"
}