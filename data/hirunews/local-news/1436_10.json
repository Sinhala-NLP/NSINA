{
       "Source": "hirunews",
       "Timestamp": "Monday, 10 January 2022 - 13:03",
       "Headline": "තවත් ආනයනික ලිට්රෝ ගෑස් තොගයක් ගොඩබෑමට අවසර (වීඩියෝ)",
       "News Content": "නියමිත ප්‍රමිතිය තහවුරු වීමත් සමග ලිට්රෝ සමාගම මෙරටට ගෙන්වූ ගෑස් නෞකා දෙකෙන් එක් නැවක පවතින ගෑස් ගොඩබෑම සඳහා අවසර හිමි වී තිබෙනවා.\nපාරිභෝගික කටයුතු පිළිබඳ අධිකාරියේ උසස් නිලධාරියෙකු හිරු ප්‍රවෘත්ති අංශයට කියා සිටියේ, අනෙක් නෞකාවේ සාම්පල වාර්තා මෙතෙක් නිකුත් වී නොමැති බවයි.\nඑසේම ලබන සතිය වන විට ලාෆ් සමාගමට අයත් ගෑස් නෞකාවක් ද දිවයිනට පැමිණිමට නියමිත ව තිබෙනවා.\nමේ අතර, ගෑස් මිලදී ගැනීම සඳහා දිවයිනේ බොහෝ ප්‍රදේශවල ජනතාව අදත් පෝලිම්වල රැදී සිටිනවා.\nඑහි දී ඔවුන් චෝදනා කළේ, පෝලිම්වල සිටින ඇතැමුන් ගෑස් මිල දී ගෙන පසුව ඒවා වැඩි මිලට අලෙවි කිරීමේ ජාවාරමක නිරතවන බවයි.\nපවතින තත්ත්වය හමුවේ වෙළඳපොලේ වළං මිලද ඉහළ ගොස් ඇති බවද වාර්තා වෙනවා.\nතවදුරටත් බොහෝ දෙනා භූමිතෙල් භාවිතය කෙරෙහි ද යොමු වී ඇත්තේ පවතින ගෑස් අර්බුදය හමුවේයි.\nමේ අතර, මේ වසර තුළ ආහාර ආනයනය 35%කින් නතර කර රට තුළ නිෂ්පාදනය කරන බව කෘෂිකර්ම අමාත්‍ය මහින්දානන්ද අලුත්ගමගේ ප්‍රකාශ කළා.\nඔහු මේ බව කියා සිටියේ, බෝපේ - පෝද්දල පැවති උත්සවයකට එක්වෙමින්.",
       "URL": "https://www.hirunews.lk/293545/තවත්-ආනයනික-ලිට්රෝ-ගෑස්-තොගයක්-ගොඩබෑමට-අවසර-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1436"
}