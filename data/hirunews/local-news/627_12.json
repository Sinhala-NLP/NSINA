{
       "Source": "hirunews",
       "Timestamp": "Tuesday, 03 January 2023 - 8:35",
       "Headline": "ඉන්දු - ශ්‍රී ලංකා පළමු විස්සයි විස්ස තරගය අද",
       "News Content": "2023 වසරේ ශ්‍රී ලංකා ජාතික ක්‍රිකට් කණ්ඩායම මුහුණදෙන අභියෝගාත්මක ඉන්දීය සංචාරය අද (03) ආරම්භ වීමට නියමිතයි.\nඒ අනුව ශ්‍රී ලංකා - ඉන්දියා තරග තුනකින් සමන්විත පන්දුවාර විස්ස තරගාවලියේ පළමු තරගය රාත්‍රි 7ට මුම්බායි හි වන්කඩේ ක්‍රීඩාංගණයේ දී පැවැත්වෙනු ඇති.\nශ්‍රී ලංකා කණ්ඩායමක් ඉන්දීය විස්සයි විස්ස තරගාවලියක් සඳහා එක්වන 6වන අවස්ථාව මෙය වන අතර මීට පෙර පැවති තරගාවලි පහම ජයගනු ලැබුවේ ඉන්දියාවයි.\nඑමෙන්ම විස්සයි විස්ස තරග ඉතිහාසයේ ශ්‍රී ලංකාව සහ ඉන්දියාව තරග 26ක් ක්‍රීඩා කර ඇති අතර ඉන් තරග 17ක් ජයගනු ලැබුවේ ඉන්දියාවයි.\nශ්‍රී ලංකාව ජයගෙන ඇත්තේ තරග 8ක් පමණයි.\nපළමු තරගය සම්බන්ධයෙන් ඊයේ පැවති මාධ්‍ය හමුවේදී අදහස් දැක්වූ ශ්‍රී ලංකා ක්‍රිකට් කණ්ඩායමේ නායක දසුන් ශානක කියා සිටියේ ඉන්දියාව හොඳ කණ්ඩායමක් බැවින් තම පිල මෙම තරගාවලියේ දී උපරිමයෙන් ක්‍රීඩා කිරීමට අපේක්ෂා කරන බවයි.",
       "URL": "https://www.hirunews.lk/324147/ඉන්දු-ශ්‍රී-ලංකා-පළමු-විස්සයි-විස්ස-තරගය-අද",
       "Category": "Local News",
       "Parent URL": "https://www.hirunews.lk/local-news.php?pageID=627"
}