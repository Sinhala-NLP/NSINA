{
       "Source": "hirunews",
       "Timestamp": "Wednesday, 23 February 2022 - 13:11",
       "Headline": "බම්බලපිටිය - කොල්ලුපිටිය මුහුදු තීරයේ නැවතත් කිඹුල් බිය ඇවිලේ (වීඩියෝ)",
       "News Content": "අද (23) උදෑසන බම්බලපිටිය අවට මුහුදු තීරයේ දැවැන්ත කිඹුලකු සැරිසරන ආකාරය දැක්වෙන වීඩියෝ දර්ශන මාලාවක් සමාජ මාධ්‍ය ඔස්සේ සැරිසරනවා.\nමෙම දර්ශන පෙළ වාර්තා වන්නේ බම්බලපිටිය, කොල්ලුපිටිය සහ ගෝල්ෆේස් වෙරළ තීරය දක්වා මීට සති ගණනාවකට පමණ පෙර වාර්තා වූ කිඹුලන් පිළිබඳ සිදුවීම් මාලාවෙන් පසුවයි.\nකෙසේ වෙතත් සමාජ මාධ්‍ය ඔස්සේ සැරිසරන මෙම දර්ශන පැහැදිලි කරන්නේ මෙම සත්වයා මීට පෙර මෙම වෙරළ තීරයේ දැකගන්නට ලැබුණු කිඹුලන්ට වඩා ප්‍රමාණයෙන් විශාල බවයි.\nමේ හේතුවෙන් නැවතත් මෙම මුහුදු තීරය ආශ්‍රිත සියලු ධීවර ක්‍රියාකාරකම්වලට බරපතළ තර්ජනයක් එල්ල වී ඇති බව බම්බලපිටිය, කොල්ලුපිටිය, දෙහිවල-ගල්කිස්ස මූලික කර ගත් ධීවරයින් පෙන්වා දෙනවා.\nඔවුන් බලධාරීන්ගෙන් ඉල්ලා සිටින්නේ තමන්ගේ ජීවන වෘත්තියට බරපතළ බලපෑමක් එල්ල කරන මෙම කිඹුල් තර්ජනය සහමුලින් මැඬලීම සඳහා විධිමත් ක්‍රියා මාර්ගයක් ගන්නා ලෙසයි.\nමීට පෙර මෙලෙස වරින් වර මෙම ප්‍රදේශයේ මුහුදු තීරයේ දක්නට ලැබුණු කිඹුලන් කොළඹ නගරයේ ඇළ මාර්ග ඔස්සේ මුහුදට සංක්‍රමණය වී ඇති බවට වනජීවී බලධාරීන් ප්‍රකාශ කළා.\nකෙසේ වෙතත් මෙම සත්වයින් එලෙස මුහුදට සංක්‍රමණය වීම වළක්වාලීම සඳහා මෙතෙක් පැහැදිලි ක්‍රියාමාර්ගයක් ගෙන නැහැ.",
       "URL": "https://www.hirunews.lk/297809/බම්බලපිටිය-කොල්ලුපිටිය-මුහුදු-තීරයේ-නැවතත්-කිඹුල්-බිය-ඇවිලේ-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1338"
}