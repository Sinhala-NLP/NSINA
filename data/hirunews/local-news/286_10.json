{
       "Source": "hirunews",
       "Timestamp": "Thursday, 08 June 2023 - 8:28",
       "Headline": "ශ්‍රී ලංකා ගුරු අධ්‍යාපනඥ සේවාවේ පුරප්පාඩු 1,500ක්",
       "News Content": "ශ්‍රී ලංකා ගුරු අධ්‍යාපනඥ සේවාවේ සතින පුරප්පාඩු 1,500ක ප්‍රමාණය නිසා ගුරු සිසුන්ට ඉගැන්වීම් කටයුතුවලට හා ගුරුවරුන්ගේ දැනුම් ඉහළ දැමීමේ කටයුතුවලට දැඩි බාධා සිදුවෙමින් තිබෙන බව ශ්‍රී ලංකා ගුරු අධ්‍යාපනඥ සේවා කතිකාචාර්යවරුන්ගේ සංගමය සඳහන් කරනවා.\nජාතික අධ්‍යාපන විද්‍යාපීඨවල හා ගුරු විද්‍යාලවල හා ගුරු වෘත්තීය සංවර්ධන මධ්‍යස්ථානවල ඉගැන්වීම් කටයුතු සිදු කරනු ලබන්නේ, කතිකාචාර්ය, ජ්‍යෙෂ්ඨ කතිකාචාර්යවරුන් 700කට ආසන්න ප්‍රමාණයක් බවත්, එහෙත් අදාළ කටයුතු සිදුකිරීම සඳහා 2,200ක පමණ ප්‍රමාණයක් සිටිය යුතු බවත් එම සංගමයේ ලේකම් එම්.පී.එච්, සවනතිලක වැඩිදුරටත් ප්‍රකාශ කර තිබෙනවා.\nගුරු වෘත්තීය සංවර්ධන මධ්‍යස්ථාන 113ක් පවතින බවත්, මෙම ස්ථානවල කතිකාචාර, ජ්‍යෙෂ්ඨ කතිකාචාර්යවරුන් ආසන්න වශයෙන් 225ක් වත් සිටිය කළ යුතු නමුත්, අදාළ ස්ථානවල සිටින්නේ, සිටිය යුතු ප්‍රමාණයෙන් හරි අඩක ප්‍රමාණයක් බවත් ඔහු වැඩිදුරටත් සඳහන් කළා.\nගුරු අධ්‍යාපනඥ සේවයේ නිලධාරී, ඇති වී තිබෙන ගැටලු විසදීම පමා කරමින් තිබෙන නිසා එයට පසුගිය මස 23වැනිදා එක්දින වෘත්තීය ක්‍රියාමාර්ග සිදු කළ බවත්, එහෙත් තවමත් \"අදාළ ගැටලු විසදීමට අවශ්‍ය කටයුතු කර නොමැති බවත් ලේකම්වරයා ප්‍රකාශ කර සිටියා.\nඒ අනුව දෙවැනි ක්‍රියාමාර්ගය ලෙස ජාතික අධ්‍යාපන විද්‍යාපීඨවලට සිසුන් බදවා ගැනීමට අදාළ කටයුතුවලින් ඉවත්ව සිටීමේ ක්‍රියාමාර්ගයක් මේ වනවිට ආරම්භ කර තිබෙන බවත්, මේ ආකාරයට වෘත්තීය ක්‍රියාමාර්ග සිදුකිරීමට සිදු වී තිබෙන්නේ, පුරප්පාඩු සම්පූර්ණ නොකිරීම, වැටුප් විෂමතා ඉවත් නොකිරීම අධ්‍යාපන විශ්වවිද්‍යාව ආරම්භ නොකිරීම ඇතුළු ගැටලූ 09ක් මුල්කරගෙන බවත් ඔහු වැඩිදුරටත් සඳහන් කරනවා.\nමෙහි දීලේකම්වරයා සඳහන් කළේ ගුරුවරුන් පුහුණු කරන කතිකාචාර්යවරුන්ගේ හා ජ්‍යෙෂ්ඨ කතිකාචාර්යවරුන්ගේ වැටුප ගුරු වැටුපට වඩා අඩු වී තිබෙන බවත්, මෙම විෂමතාව ඇති වූයේ, ගුරු වැටුප් විෂමතා විසඳීමට සමානව මෙම සේවාවට ඇති වී තිබූ වැටුප් විෂමතා ඉවත් කිරීමට කටයුතු නොකිරීම නිසා බවයි.\nමේ නිසා වැටුප් විෂමතා ඉවත් කරන තෙක් රුපියල් 30000 මාසික දීමනාවක් ලබාදෙන ලෙසත් බලධාරීන්ගෙන් ඉල්ලා සිටින බවද ඔහු පවසා සිටියා.",
       "URL": "https://www.hirunews.lk/337334/ශ්‍රී-ලංකා-ගුරු-අධ්‍යාපනඥ-සේවාවේ-පුරප්පාඩු-1500ක්",
       "Category": "Local News",
       "Parent URL": "https://www.hirunews.lk/local-news.php?pageID=286"
}