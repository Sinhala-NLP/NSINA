{
       "Source": "hirunews",
       "Timestamp": "Tuesday, 06 December 2022 - 18:07",
       "Headline": "ආහාර සෞඛ්‍ය සතිය නිමිත්තෙන් වැලිගම ව්‍යාපාරික ස්ථාන 45ක් පරික්ෂා කෙරේ",
       "News Content": "සෞඛ්‍ය අමාත්‍යාංශය මගින් සිදුකරන ආහාර සෞඛ්‍ය සතිය මේ මස 5 වැනිදා සිට 11 වැනිදා දක්වා ක්‍රියාත්මකයි.\nඒ නිමිත්තෙන් වැලිගම නගරයේ වෙළඳසැල්, ආපන ශාලා සහ හෝටල් පරික්ෂා කිරීමට පියවර ගෙන තිබෙනවා.\nවැලිගම මහජන සෞඛ්‍ය කොට්ඨාස හයක් ආවරණය වන පරිදි මෙම වැඩසටහන ක්‍රියාත්මක කෙරෙන අතර ඊයේ (05) සහ අද (06) දිනයේ දී පමණක් සංචාරක හෝටල් 20ක්, වෙළඳ ආයතන, ආපන ශාලා ඇතුළු ස්ථාන 45ක් පරික්ෂා කිරීමට ලක් වුණා.\nවැලිගම සෞඛ්‍ය වෛද්‍ය නිලධාරි කාර්යාලය පවසන්නේ, සෞඛ්‍ය උපදෙස් උල්ලංඝණය කරමින් මත්ස්‍ය වෙළඳාමේ යෙදුණු ස්ථාන දෙකකට එරෙහිව නීතිමය ක්‍රියාමාර්ග ගැනිමටත් ඊට අමතරව සංචාරක හෝටල් හා අනිකුත් වෙළඳ ආයතන පහකට එරෙහිව නීතිමය ක්‍රියාමාර්ග ගැනීමටත් කටයුතු කළ බවයි.\nතවද 2011 ආහාර සුරක්ෂිතතා නියෝග යටතේ ස්ථාන 10කට එරෙහිව රතු නිවේදන නිකුත් කිරීමටත් මහජක සෞඛ්‍ය පරීක්ෂකවරු පියවර ගෙන තිබුණු අතර එහිදී වැරදි නිවැරදි කොට දින 30ක් ඇතුලත දැනුම් දෙන ලෙස උපදෙස් ලබා දී තිබෙනවා.\nඑසේ නොවුණහොත් නීතිමය ක්‍රියාමාර්ග ගැනීමට නියමිත බවයි සෞඛ්‍ය වෛද්‍ය නිලධාරි කාර්යාලය පවසන්නේ.",
       "URL": "https://www.hirunews.lk/322109/ආහාර-සෞඛ්‍ය-සතිය-නිමිත්තෙන්-වැලිගම-ව්‍යාපාරික-ස්ථාන-45ක්-පරික්ෂා-කෙරේ",
       "Category": "Local News",
       "Parent URL": "https://www.hirunews.lk/local-news.php?pageID=684"
}