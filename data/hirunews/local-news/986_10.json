{
       "Source": "hirunews",
       "Timestamp": "Thursday, 28 July 2022 - 13:12",
       "Headline": "මාසික විදුලි බිල්පත විද්‍යුත් තැපෑලෙන් ලබා ගැනීමට පහසුකම්",
       "News Content": "මාසික විදුලි බිල්පත් විද්‍යුත් තැපෑල මගින් බිල්පත ලබා ගැනීමට පාරිභෝගිකයින්ට හැකියාව පවතින බව විදුලිබල මණ්ඩලය ප්‍රකාශ කළා.\nඒ සඳහා විදුලිබල මණ්ඩලයේ වෙබ් අඩවියට පිවිස ඊ - බිල් සේවාව සඳහා ලියාපදිංචි විය හැකි බවයි එම මණ්ඩලය පෙන්වා දෙන්නේ.\nඑමෙන්ම කෙටි පණිවුඩ හරහා ද අදාළ ලියාපදිංචිය ලබා ගත හැකි වනවා.\nඒ අනුව, ඊ - බිල් හිස්තැනක් ගිණුම් අංකය හිස්තැනක් විද්‍යුත් ලිපිනය සටහන් කර 1987 ට කෙටි පණිවුඩ යොමුකළ යුතුයි.\nමේ අතර, මෙම වසර සදහා යෝජිත විදුලි ගාස්තු සංශෝධනය පිළිබද මහජන අදහස් විමසීම මේ වන විට බණ්ඩාරනායක අනුස්මරණ සම්මන්ත්‍රණ ශාලාවේදී පැවත්වෙනවා.\nඑහි දී විදුලි බල මණ්ඩලය ඇතුළු ආයතන හා පුද්ගලයින් 50 දෙනෙකු වාචිකව අදහස් ඉදිරිපත් කිරීමට නියමිතයි.\nයෝජිත විදුලි ගාස්තු සංශෝධනය පිළිබදව ලිඛිත යෝජනා 1500කට ආසන්න ප්‍රමාණයක් මහජන උපයෝගීතා කොමිසම වෙත ලැබී තිබුණා.\nඅද ඉදිරිපත් කෙරෙන චාචික යෝජනා සමාලෝචනය කිරීමෙන් පසු මහජන උපයෝගීතා කොමිසම අවසන් ගාස්තු සංශෝධනය ප්‍රකාශයට පත් කරනු ඇති.\nයෝජිත සංශෝධනය මගින් ගෘහස්ථ අංශයේ මාසික පරිභෝජනය එකක 60ට වඩා අඩු පිරිසට සියයට 800කට වැඩි ගාස්තු ඉහල දැමීමක් විදුලි බල මණ්ඩලය යෝජනා කර තිබුණා.",
       "URL": "https://www.hirunews.lk/311178/මාසික-විදුලි-බිල්පත-විද්‍යුත්-තැපෑලෙන්-ලබා-ගැනීමට-පහසුකම්",
       "Category": "Local News",
       "Parent URL": "https://www.hirunews.lk/local-news.php?pageID=986"
}