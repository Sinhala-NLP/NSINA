{
       "Source": "hirunews",
       "Timestamp": "Wednesday, 03 October 2018 - 20:37",
       "Headline": "තෙබුවනදී නොසන්සුන් ලෙසට හැසිරුනු පොලිස් නිලධාරියාගේ සේවය තාවකාලිකව අත්හිටුවයි",
       "News Content": "තමන්ට සාධාරණය ඉෂ්ඨ නොකරන්නේ නම් වෙඩි තබා ගන්නා බවට ප්‍රකාශ කරමින් කළුතර තෙබුවන ප්‍රදේශයේදී ගිනි අවියක් අතැතිව නොසන්සුන් ලෙස හැසිරුනු පොලිස් නිලධාරියාගේ සේවය තාවකාලිකව අත්හිටුවා තිබෙනවා.\nනීතිය හා සාමය පිළිබඳ අමාත්‍ය රංජිත් මද්දුමබණ්ඩාර හිරු ප්‍රවෘත්ති අංශයට කියා සිටියේ අදාළ නිලධාරියාගේ මානසික තත්ත්වය සම්බන්ධයෙන් වාර්තාවක් ලබාගන්නා ලෙසට අදාළ අංශ වෙත උපදෙස් ලබාදුන් බවයි.\nඅදාළ සැරයන්වරයා සඳහන් කළේ තමා නීති විරෝධීව වැලි ප්‍රවාහනය කළ  රථයක් සිය භාරයට ගත්තත් ඊට එරෙහිව නීතිය ක්‍රියාත්මක කිරීමට ඉඩ නොදුන් බවයි.\nඅද දහවල් 12ට පමණ තම සේවා ස්ථානයෙන් පිටතට පැමිණි සනත් ගුණවර්ධන නැමැති පොලිස් සැරයන්වරයා මෙලෙස සිය ගිනි අවිය පෙන්වමින් සාධාරණය ඉෂ්ඨ නොකරන්නේ නම් වෙඩි තබා ගන්නා බව සදහන් කළා.\nමෙහිදී තෙබුවන පොලිස් ස්ථානාධිපතිවරයා ඇතුළු නිලධාරීන් ඔහු සමග සාකච්ඡා කිරීමේදී සැරයන්වරයා සදහන් කළේ නීතිගරුක නිලධාරියෙක් වන තමන් සාධාරණය අපේක්ෂා කරන බවයි.\nපසුව  පොලිස් නිලධාරියාගේ බිරිඳ සහ දරුවා ද එම ස්ථානයට පැමිණියා\nඉන් අනතුරුව එම ස්ථානයට පැමිණි විශේෂ කාර්ය බලකායේ පොලිස් නිලධාරියෙකු සැරයන් ගුණවර්ධන මහතා සමග සාකච්ඡා කිරිමට ගත් උත්සාහය ද ව්‍යර්ත වී ගියා.\nඉන් පසු කළුතර ප්‍රදේශය භාර  ජ්‍යෙෂ්ඨ පොලිස් අධිකාරීවරයා ද එම ස්ථානයට පැමිණියා.\nපැය දෙකක පමණ කාලයකින් පසු සැරයන් ගුණවර්ධන මහතා මෙල්ල කර ගැනීමට පොලිස් විශේෂ කාර්ය බලකායේ නිලධාරීන් පියවර ගත්තා.\nමෙහිදී වෙඩි තැබීමක් සිදුවූ අතර, ඉන් කිසිවෙකුටත් හානි සිදුවූයේ නැහැ.\nපොලිසිය සදහන් කළේ සැරයන් සරත් ගුණවර්ධන මහතා මතුගම මහේස්ත්‍රාත් අධිකරණයට හෙට ඉදිරිපත් කිරීමට නියමිත බවයි.\nමොහු යුද සමයේදී එල්.ටී.ටී.ඊ. අත්අඩංගුවේ සිට පසුව නිදහස් වූ පුද්ගලයෙකු බවද වාර්තාවනවා.",
       "URL": "https://www.hirunews.lk/201348/තෙබුවනදී-නොසන්සුන්-ලෙසට-හැසිරුනු-පොලිස්-නිලධාරියාගේ-සේවය-තාවකාලිකව-අත්හිටුවයි",
       "Category": "Local News",
       "Parent URL": "https://www.hirunews.lk/local-news.php?pageID=3716"
}