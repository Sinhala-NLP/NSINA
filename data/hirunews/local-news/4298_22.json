{
       "Source": "hirunews",
       "Timestamp": "Thursday, 28 September 2017 - 13:38",
       "Headline": "පැහැරගත් තරුණියක් බේරාගනී - බේරාගත් පුද්ගලයෙකු මරුට",
       "News Content": "අද (28) උදෑසන රැකියාවට යමින්සිටි තරුණියක් පැහැරගෙන යමින් සිටියදී අසල්වැසියන් විසින් බේරාගත් පුවතක් ගම්පහ ප්‍රදේශයෙන් වාර්තා වනවා.\n28 හැවිරිදි ගම්පහ මදුරුවිට ප්‍රදේශයේ පදිංචි මෙම තරුණිය මෙසේ පැහැරගෙන ගොස් ඇත්තේ ඇගේ පැරණි පෙම්වතා බව කියන තරුණයකු සහ තවත් තරුණයන් දෙදෙනකු විසින්.\nතරුණිය ත්‍රීරෝද රථයක දමාගෙන පැහැරගෙන යන බවට දැනගත් පසු අසල්වැසියන් කර ඇත්තේ මෝටර් රථවලින් අදාළ ත්‍රි රෝද රථය හඹා යාමයි.\nපසුව සීදුව කොටුගොඩවත්ත ප්‍රදේශයේදී තරුණියව බේරා ගැනීමට අසල්වාසීන් සමත් වුනා.\nඇය බේරාගැනීමේ මෙහෙයුමට එක් වූ 60 හැවිරිදි අසල්වැසි පුද්ගලයකු එම අවස්ථාවේ ඇද වැටී මිය ගොස් ඇති බවද අප වාර්තාකරු කියා සිටියා.\nඔහු  හෘද රෝගයක් සම්බන්ධයෙන් ප්‍රතිකාර ගනිමින් සිටි බව ඔහුගේ ඥාතීහු සඳහන් කර තිබෙනවා.\nඅසල්වැසියන්ගේ පහර කෑමට ලක්වූ තරුණියගේ පැරණි පෙම්වතා බව කියන තරුණයා ගම්පහ මහ රෝහලට ඇතුළත් කර ඇති බව සඳහන්.\nඔහුගේ සහයට ආ අනෙකුත් තරුණයන් දෙදෙනා පළා ගොස් තිබෙනවා.\nසිද්ධිය සම්බන්ධයෙන් ගම්පහ පොලිසිය වැඩිදුර පරීක්ෂණ පවත්වනවා.",
       "URL": "https://www.hirunews.lk/172053/පැහැරගත්-තරුණියක්-බේරාගනී-බේරාගත්-පුද්ගලයෙකු-මරුට",
       "Category": "Local News",
       "Parent URL": "https://www.hirunews.lk/local-news.php?pageID=4298"
}