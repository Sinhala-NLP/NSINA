{
       "Source": "hirunews",
       "Timestamp": "Saturday, 26 November 2016 - 20:52",
       "Headline": "මාස්පොතදී පොලිසියට වෙඩි තැබූ  සැකකරුවන් ගැන නිවැරදි තොරතුරකට තෑගි (ඡායාරූප)",
       "News Content": "කුරුණෑගල මාස්පොත ප්‍රදේශයේදී උප පොලිස් පරීක්ෂකවරයකු වෙඩි තබා ඝාතනය කිරීමේ සිද්ධියට සම්බන්ධ සැකකරුවන් අත්අඩංගුවට ගැනීම සඳහා පොලිසිය මහජන සහය පතනවා.\nපැහැරගත් මෝටර් රථයක් පිළිබඳ සොයා බැලීමට ගිය පොලිස් නිලධාරීන් තිදෙනෙකුට කුරුණැගල මාස්පොත ප්‍රදේශයේ තාවකාලික නැවතුම් පලකදී පුද්ගලයින් දෙදෙනෙකු විසින් වෙඩි තබා පලාගියේ පසුගිය 15 වෙනිදා රාත්‍රියේයි.\nමෙම වෙඩි තැබීමෙන් තවත් පොලිස් නිලධාරීන් දෙදෙනෙකු තුවාල ලැබුවා.\nසිද්ධියට සම්බන්ධ සැකකරුවන් අත්අඩංගුවට ගැනීමට ඉවහල්වන සාර්ථක තොරතුරක් ලබාදෙන පුද්ගලයකුට හෝ කණ්ඩායමකට විශේෂ මුදල් ත්‍යාග පිරිනමන බවයි පොලිස් මුලස්ථානය නිවේදනය කලේ.\nසිද්ධිය සම්බන්ධයෙන් පොලිසීයට අවශ්‍ය සැකකරුවන් තිදෙනෙකුගේ ඡායාරූප අද මාධ්‍ය වෙත නිකුත් කලා.\nඑහි පළමු සැකකරු ජාතික හැදුනුම් පත් දෙකක් භාවිතා කරන අතර ඒවායෙහි ඔහුගේ නම සඳහන් වන්නේ කන්දෙ ගෙදරලාගේ චමිල මධූසංක හා පාලන් කණ්ඩම්බි චමින්ද ලෙසටයි.\nඔහුගේ ලිපිනය ලෙස දැක්වෙන්නේ කොට්ටාව පන්නිපිටිය ප්‍රදේශයයි.\nධනුෂ්ක ඉන්දික නොහොත් බබී ලෙස හැදින්වෙන දෙවන සැකකරු ගල්කිස්ස රත්මලාන හා බඩෝවිට ප්‍රදේශවල නිතර ගැවසෙන බව පොලීසිය පවසනවා.\nතෙවන සැකකරු, මැණික්ගේ උපාන්ත තිළිණ මහානාම නමැති හෙටිටයාවත්ත රඹුක්කන ප්‍රදේශයේ පදිංචිකරුවෙක්.\nමෙම පුද්ගලයන් පිළිබඳ තොරතුරක් දන්නේ නම් ළගම ඇති පොලිස් ස්ථානයට හෝ 011 2451633 / 011 2451631 / 071 8592604 හෝ 077 2001021 යන දුරකථන අංකවලට දැනුම්දෙන ලෙසට ද පොලිසිය ඉල්ලා සිටිනවා.",
       "URL": "https://www.hirunews.lk/148399/මාස්පොතදී-පොලිසියට-වෙඩි-තැබූ-සැකකරුවන්-ගැන-නිවැරදි-තොරතුරකට-තෑගි-ඡායාරූප",
       "Category": "Local News",
       "Parent URL": "https://www.hirunews.lk/local-news.php?pageID=4779"
}