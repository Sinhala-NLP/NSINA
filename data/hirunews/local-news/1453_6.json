{
       "Source": "hirunews",
       "Timestamp": "Monday, 03 January 2022 - 7:34",
       "Headline": "ගත වූ දිනයේ රිය අනතුරුවලින් 12 ක් මියයයි(වීඩියෝ)",
       "News Content": "ඊයේ දිනයේ දී පමණක් රිය අනතුරුවලින් පුද්ගලයින් 12 දෙනෙකු මියගොස් තිබෙනවා.\nනිවිතිගල, බණ්ඩාරගම, වරකාපොල, ගල්ගමුව, බදුල්ල, කොළඹ - කුරුඳුවත්ත, අක්කරෙයිපත්තුව, ඕපාත, වැලිමඩ, හංවැල්ල, මාළඹේ යන ප්‍රදේශවලිනුයි මෙම රිය අනතුරු වාර්තා වී ඇත්තේ.\nකැස්බෑව - බණ්ඩාරගම මාර්ගයේ වැල්මිල්ල ප්‍රදේශයේ දී යතුරුපැදියක් පාලනය කරගත නො හැකි ව මාර්ගයෙන් ඉවතට පැන කාණුවකට වැටී ඊයේ සිදු වූ අනතුරකින් අවුරුදු 18ක් සහ විස්සක් වයසැති තරුණ යුවළක් මියගියා.\nනිවිතිගල - රත්නපුර මාර්ගයේ දෑල ප්‍රදේශයේදී යතුරුපැදියක් පාලනය කරගත නො හැකි ව විදුලි කණුවක ගැටී සිදු වූ අනතුරකින් 27 හැවිරිදි පුද්ගලයෙකු ඊයේ මියගොස් තිබෙනවා.\nඑමෙන්ම කුරුණෑගල - අඹේපුස්ස මාර්ගයේ මංගෙදර ප්‍රදේශයේදී ලංගම බස් රථයක, මාර්ගය හරහා ගමන් ගත් පදිකයෙකු ගැටී සිදු වූ අනතුරකින් 37 හැවිරිදි පුද්ගලයෙකු මියගියා.\nඊයේ අලුයම සිදු වූ මෙම අනතුරින් මියගොස් ඇත්තේ, ලිඳුල ප්‍රදේශයේ පදිංචි පුද්ගලයෙක්.\nපාදෙණිය - අනුරාධපුර මාර්ගයේ කුරුන්දන්කුලම ප්‍රදේශයේ දී වෑන් රථයක් සහ යතුරුපැදියක් ගැටී සිදු වූ අනතුරකින් යතුරුපැදියේ ගමන් කළ 56 හැවිරිදි පුද්ගලයෙකු මියගියා.\nබදුල්ල - මහියංගණ මාර්ගයේ කයිලගොඩ ඉන්ධන පිරවුම්හල අසල දී ලොරි රථයක් පදික මාරුව මතින් ගමන් කළ පුද්ගලයෙකුගේ ඇඟේ ගැටී සිදු වූ අනතුරකින් එම පුද්ගලයා මියගියා.\n53 හැවිරිදි මොහු බදුල්ල - පිටවේල්ලගම ප්‍රදේශයේ පදිංචිකරුවෙක්.\nකොළඹ 07 - කුරුඳුවත්ත - සොයිසා වටරවුමේදී ත්‍රිරෝද රථ දෙකක් ගැටී සිදු වූ අනතුරකින් 72 හැවිරිදි අංගොඩ - හිඹුටාන ප්‍රදේශයේ පදිංචි පුද්ගලයෙකු මියගියා.\nසිද්ධියෙන් තුවාල ලැබූ ත්‍රිරෝද රථයක රියදුරෙකු, එහි ගමන් කළ කාන්තාවන් දෙදෙනෙකු සහ පිරිමි පුද්ගලයෙකු කොළඹ ජාතික රෝහලේ ප්‍රතිකාර ලබනවා.\nඅක්කරෙයිපත්තුව - කල්මුණේ මාර්ගයේ අඩ්ඩාලච්චේන ප්‍රදේශයේ දී වෑන් රථයක යතුරුපැදියක් ගැටී පෙරළී යාමෙන් 26 හැවිරිදි පසුපැදිකරු මියගොස් තිබෙනවා.\n26 හැවිරිදි මොහු පාලමුණ හතර - හුසේනියා නගර් ප්‍රදේශයේ පදිංචිකරුවෙක්.\nඕපාත - රජවංගල අතුරු මාර්ගයේ දී ත්‍රිරෝද රථයක් කාර්මික දෝෂයකට ලක්ව මාර්ගයෙන් ඉවතට පැන පෙරළී යාමෙන් එහි සිටි 67 හැවිරිදි පුද්ගලයෙකු මියගියා.\nවැලිඔය - කල්්‍යානිපුර අතුරු මාර්ගයේදී සහ කොළඹ - අවිස්සාවේල්ල මාර්ගයේ සීතාවක ප්‍රාදේශීය ලේකම් කාර්යාලය අසල දී යතුරුපැදි දෙකක් පාලනය කරගත නො හැකි ව පෙරළී යාමෙන් අවුරුදු 52ක් සහ 24ක් වයසැති දෙදෙනෙකු මියගියා.\nමාළඹේ - කඩුවෙල මාර්ගයේ ත්‍රිරෝද රථයක් හැරවීමට යාමේ දී යතුරුපැදියක ගැටී සිදු වූ අනතුරකින් යතුරුපැදියේ පිටුපස ගමන් කළ 24 හැවිරිදි කාන්තාවක් මියගියා.\nමේ අතර පොලිස් මාධ්‍ය ප්‍රකාශක ජ්‍යෙෂ්ඨ පොලිස් අධිකාරී නිහාල් තල්දූව ඊයේ සඳහන් කළේ, නව වසර ආරම්භයේ දී රිය අනතුරුවලින් 18 දෙනෙකු මියගිය බවයි.",
       "URL": "https://www.hirunews.lk/292864/ගත-වූ-දිනයේ-රිය-අනතුරුවලින්-12-ක්-මියයයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1453"
}