{
       "Source": "hirunews",
       "Timestamp": "Saturday, 18 November 2017 - 17:04",
       "Headline": "ගිංතොට ඇතුළු ප්‍රදේශ කිහිපයකට අද පස්වරු 6 සිට යළිත් පොලිස් ඇදිරිනීතිය",
       "News Content": "ගාල්ල - ගිංතොට ප්‍රදේශයේ ඇතිවූ නොසන්සුන්කාරි තත්ත්වය මේ වනවිට සම්පූර්ණයෙන්ම පාලනය කර ඇති බව පොලිස් මාධ්‍ය ප්‍රකාශක පොලිස් අධිකාරි රුවන් ගුණසේකර ප්‍රකාශ කළා.\nගාල්ලේදී අද පස්වරුවේ විශේෂ මාධ්‍ය හමුවක් කැදවමින් ඔහු කියා සිටියේ අදාළ ප්‍රදේශවල සාමය තවදුරටත් ආරක්ෂා කිරීම සදහා අද (18) පස්වරු 6 සිට හෙට පෙරවරු 6 දක්වා යළි පොලිස් ඇදිරි නීතිය පැනවීමට තීරණය කළ බවයි.\nඅන්තවාදී කලහකාරි අරමුණු පෙරදැරකර ගත් පිරිසක් මෙම සිද්ධියට මූලිකත්වය ගෙන කටයුතු කර ඇති බව ද ඔහු සදහන් කළා.\nමේ අතර, මෙම සිද්ධිය සම්බන්ධයෙන් අත්අඩංගුවට ගත් පුද්ගලයින් 19 දෙනා ලබන 30 වනදා දක්වා රක්ෂිත බන්ධනාගාර ගත කර තිබෙනවා.\nඒ සිද්ධියට සම්බන්ධ සැකකරුවන් අද ගාල්ල වැඩබලන මහේස්ත්‍රාත්වරයා හමුවට ඉදිරිපත් කළ අවස්ථාවේදීයි.\nඒ පිළිබදව ද පොලිස් මාධ්‍ය ප්‍රකාශක පොලිස් අධිකාරි රුවන් ගුණසේකර කරුණු පැහැදිලි කරමින් කියා සිටියේ ඔවුන් ඇප ලබා ගැනීම සදහා මහාධිකරණයට යායුතු බවයි.\nඑමෙන්ම, සමාජජාල මාධ්‍ය ඔස්සේ අසත්‍ය කටකතා පතුරුවන අන්තවාදී පිරිස් සම්බන්ධයෙන් සොයා බලන ලෙස පොලිස්පතිවරයා අපරාධ පරීක්ෂණ දෙපාර්තමේන්තුවට උපදෙස් ලබාදුන් බව ද ඔහු කියා සිටියා.\nමේ අතර, මෙම නොසන්සුන්කාරි තත්ත්වය සම්බන්ධයෙන් විශේෂ සාකච්ඡාවක් ගාල්ල දිස්ත්‍රික් ලේකම් කාර්යාලයේදී අද පැවැත්වුණු අතර එහිදී අදහස් දැක්වූ ස්වදේශ කටයුතු අමාත්‍ය වජිර අබේවර්ධන කියා සිටියේ සියලූම ආගමික නායකයින්ගේ ප්‍රධානත්වයෙන් මේ පිළිබදව කමිටුවක් පත් කළ බවයි.",
       "URL": "https://www.hirunews.lk/176352/ගිංතොට-ඇතුළු-ප්‍රදේශ-කිහිපයකට-අද-පස්වරු-6-සිට-යළිත්-පොලිස්-ඇදිරිනීතිය",
       "Category": "Local News",
       "Parent URL": "https://www.hirunews.lk/local-news.php?pageID=4212"
}