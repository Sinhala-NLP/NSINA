{
       "Source": "hirunews",
       "Timestamp": "Tuesday, 08 September 2020 - 19:16",
       "Headline": "ප්‍රේමලාල් ජයසේකර මන්ත්‍රී ධුරයේ දිවුරුම් දෙයි - කළු පටි පැළඳ සමගි ජනබලවේගය සභා ගැබෙන් පිටවෙයි (වීඩියෝ)",
       "News Content": "මරණ දඩුවම නියමවී සිටින ප්‍රේමලාල් ජයසේකර, කථානායක මහින්ද යාපා අබේවර්ධන ඉදිරියේ පාර්ලිමේන්තු මන්ත්‍රීවරයෙකු ලෙස අද දිවුරුම් දුන්නා.\nඔහු අද පෙරවරුවේ පාර්ලිමේන්තු සංකීර්ණය වෙත රැගෙන එනු ලැබුවේ පාර්ලිමේන්තු රැස්වීම සදහා සහභාගි වීමට අවසර ලබාදෙන ලෙස අභියාචානාධිකරණය විසින් බන්ධනාගාර කොමසාරිස්වරයා වෙත ඊයේ කළ නියෝගයට අනුවයි.\nඅද පස්වරු 1ට පාර්ලිමේන්තු සැසිවාරය ආරම්භ වු පසු කථානායකවරයා ඉදිරියේදි ප්‍රේමලාල් ජයසේකර දිවුරුම් දීම සදහා පැමිණියා.\nඑහිදි සමගි ජනබලවේගයේ මන්ත්‍රීවරුන්ගෙන් එල්ල වුයේ දැඩි විරෝධයක්.\nමන්ත්‍රීවරයා දිවුරුම් දිමෙන් පසුවද ඔවුන් විරෝධය පල කල අතර අප පාර්ලිමේන්තු වාර්තාකරු සදහන් කලේ සමගි ජන බලවේගයේ නායක විපක්ෂ නායක සජිත් ප්‍රේමදාස ඇතුලූ මන්ත්‍රීවරුන් පිරිසක් කළු සාටක පැලද සභාවට පැමිණ සිටි බවයි.\nකෙසේ වෙතත් කථානායක මහින්ද යාපා අබේවර්ධන සභාවේ ඉදිරි කටයුතු සිදුකෙරුනු අතර එහිදි සමගි ජන බලවේගයේ සියලූ මන්ත්‍රීවරුන් සභා ගර්භයෙන් ඉවත්ව ගියා.\nපසුව මහ බැංකු වාර්තාව සම්බන්ධයෙන් වන කල් තැබීමේ යෝජනාව පාර්ලිමේන්තුවට ඉදිරිපත් කළේ පාර්ලිමේන්තු මන්ත්‍රී මහාචාර්ය රංජිත් බණ්ඩාර විසින්. එම විවාදය අතරතුරද ප්‍රේමලාල් ජයසේකර මන්ත්‍රීවරයා සම්බන්ධයෙන් අදහස් පළ වුණා.",
       "URL": "https://www.hirunews.lk/249742/ප්‍රේමලාල්-ජයසේකර-මන්ත්‍රී-ධුරයේ-දිවුරුම්-දෙයි-කළු-පටි-පැළඳ-සමගි-ජනබලවේගය-සභා-ගැබෙන්-පිටවෙයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2468"
}