{
       "Source": "hirunews",
       "Timestamp": "Saturday, 14 January 2017 - 13:25",
       "Headline": "සමුදුරේ ශ්‍රමිකයන් පිළිබඳ ජාත්‍යන්තර සම්මුතියට ශ්‍රී ලංකාව අත්සන් තබයි",
       "News Content": "සාමුද්‍රික ශ්‍රමිකයන්ගේ සේවා තත්ත්වය සහ සුරක්ෂිතතාව සම්බන්ධයෙන් වන ජාත්‍යන්තර සම්මුතියට ශ්‍රී ලංකාව අත්සන් තබා තිබෙනවා.\nමේ සතියේ ජිනිවා නුවර දී එම සම්මුතියට ශ්‍රී ලංකාව වෙනුවෙන් අත්සන් තබා ඇත්තේ ජිනිවා නුවර ජගත් සංවිධාන කාර්යාලයේ ශ්‍රී ලංකා නිත්‍ය නියෝජිත රවිනාථ ආරියසිංහ විසින්.\nඑහිදී ඔහු සඳහන් කළේ තිරසාර සංවර්ධන ඉලක්කයක් කරා යාමේදී නව රැකියා අවස්ථා ජනනයට ශ්‍රී ලංකාව කැප වී සිටින බවයි.\nඑහිදී ජාත්‍යන්තර කම්කරු සංවිධානය සමඟ ශ්‍රමිකයන්ගේ සේවා තත්ත්වය පිළිබඳ කටයුතු කරන බවත් ඔහු කියා සිටියා.\nමෙම සම්මුතියට අත්සන් තැබූ ලෝක කම්කරු සංවිධානයේ 81 වන සාමාජික රට මෙන්ම 16 වන ආසියාතික රට වන්නේ ශ්‍රී ලංකාවයි.\nසම්මුතියට අනුව 22,000 ඉක්ම වූ ශ්‍රී ලාංකික නැවියන්ගේ සේවා තත්ත්වය සහ සුරක්ෂිතතාව තහවුරු කෙරෙනවා.\nඑමෙන්ම මෙරට වරායන් වෙත පැමිණෙන නෞකාවල නැවියන්ගේ සේවා තත්ත්වය පරීක්ෂා කිරීමට ද ශ්‍රී ලංකාවට අවසර ලැබෙන බවයි විදේශ කටයුතු අමාත්‍යාංශය සදහන් කළේ.",
       "URL": "https://www.hirunews.lk/152039/සමුදුරේ-ශ්‍රමිකයන්-පිළිබඳ-ජාත්‍යන්තර-සම්මුතියට-ශ්‍රී-ලංකාව-අත්සන්-තබයි",
       "Category": "Local News",
       "Parent URL": "https://www.hirunews.lk/local-news.php?pageID=4709"
}