{
       "Source": "hirunews",
       "Timestamp": "Monday, 19 October 2020 - 13:14",
       "Headline": "කටුනායක ආයෝජන කලාපයේ කම්හල් 13ක ආසාදිතයින්, මේ සතිය තීරණාත්මක බව යුද හමුදාපති කියයි  (වීඩියෝ)",
       "News Content": "කොරෝනා වෛරසයේ ව්‍යාප්තිය හමුවේ මෙම සතිය රටට තීරණාත්මක බව කොවිඩි නයින්ටීන් පැතිරීම වැළැක්වීමේ ජාතික ක්‍රියාන්විත මධ්‍යස්ථානයේ ප්‍රධානී යුද හමුදාපති ලුතිනන් ජෙනරාල් ශවේන්ද්‍ර සිල්වා ප්‍රකාශ කළා.\nමේ අතර, කොරෝනා ආසාදිතයන් 17 දෙනෙකු හමුවීමත් සමඟ මතුගම හුදෙකලා කෙරුණු ගම්මාන 03ක ජනතාව අද (19) පී.සී.ආර්. පරීක්ෂණ සඳහා යොමු කර තිබෙනවා.\nකළුතර - මතුගම ප්‍රාදේශීය ලේකම් කොට්ඨාශයේ ඕවිටිගල, බදුගම සහ බදුගම නව ජනපදය යන ප්‍රදේශ ඊයේ (18) පස්වරුවේ සිට හුදෙකලා කිරීමට සෞඛ්‍ය අංශ පියවර ගත්තේ කොරෝනා ආසාදිතයින් හමුවීමත් සමඟයි.\nමතුගම ප්‍රදේශයෙන් වාර්තා වී ඇති කොරෝනා ආසාදිතයින් අතරින් 25 දෙනෙකුම හුදෙකලා කෙරුණු ඕවිටිගල, බදුගම සහ බදුගම නව ජනපදය යන ප්‍රදේශවල පදිංචි අය බවයි මතුගම සෞඛ්‍ය වෛද්‍ය නිලධාරී කාර්යාලය සඳහන් කළේ.\nඑමෙන්ම, කළුතර - මීගහතැන්න - විද්‍යාරත්න පිරිවෙනේ භික්ෂූන් වහන්සේ නමකට ද කොරෝනා වෛරසය ආසාදනය වී ඇති බවට හඳුනා ගැනීමත් සමඟ එම පිරිවෙනේ හිමිවරු 09 දෙනෙකු ඇතුළු ආශ්‍රිතයින් 17 දෙනෙකු නිරෝධායනයට යොමු කර තිබෙනවා.\nඑමෙන්ම පොලිස් නිලධාරියෙකුගේ ඥාතීන් දෙදෙනෙකුට කොරෝනා ආසාදනය වීමත් සමඟ ආමර්වීදිය පොලිස් මුරපොළේ ස්ථානධිපතිවරයා ඇතුළු නිලධාරීන් 12 දෙනා නිරෝධායනය සඳහා හබරාදූව නිරෝධායන මධ්‍යස්ථානය වෙත යොමු කර තිබෙනවා.\nමේ වනවිට ආමර්වීදිය පොලිස් මුරපොළ සම්පූර්ණයෙන්ම විෂබීජහරණයට ලක් කර ඇති අතර එහි වැඩ ආවරණය සඳහා වෙනත් පොලිස් නිලධාරීන් පිරිසක් යොදවා ඇති බවයි පොලිස් මාධ්‍ය ප්‍රකාශක කාර්යාලය සඳහන් කළේ.\nමේ අතර මිනුවන්ගොඩ බ්‍රැන්ඩික්ස් කර්මාන්තශාලාවට අමතරව කටුනායක ආයෝජන ප්‍රවර්ධන කලාපයේ කර්මාන්තශාලා 13කින් ද කොරෝනා ආසාදිතයින් 216 දෙනෙකු  වාර්තා වී ඇති බව ශ්‍රී ලංකා ආයෝජන මණ්ඩලය ප්‍රකාශ කළා.\nඅද (19) සිට කටුනායක ආයෝජන ප්‍රවර්ධන කලාපයේ සේවකයින් තම සේවා ස්ථාන වෙත පැමිණිය යුත්තේ පෞද්ගලික වාහනවලින් නොව කර්මාන්තශාලා මගින් සපයන ප්‍රවාහන සේවා වලින් පමණක් බව කටුනායක පොලීසිය දැනුම් දී තිබෙනවා.\nඑම වෙළඳ කලාප සේවක සේවිකාවන් තම සේවා හැඳුනුම්පත ඇඳිරි නීති බලපත්‍රයක් සේ යොදා ගනිමින් සේවයට පැමිණෙන මුවාවෙන් වෙනත් ප්‍රදේශ වෙත ගමන් කර සිටියදී පසුගිය දා අත්අඩංගුවට ගත් අතර, මේ හේතුවෙන් එම පියවර ගත් බවයි පොලීසිය සඳහන් කළේ.\nමීට අමතරව පිළියන්දල - කහතුඩුව ප්‍රදේශයේ ඇඟලුම් කර්මාන්තශාලාවක සේවිකාවකට කොරෝනා ආසාදනය වී ඇති බවට තහවුරු වීමත් සමඟ එහි සේවකයින් 390 දෙනෙකු පී.සී.ආර්. පරීක්ෂණ සඳහා යොමු කර තිබෙනවා.\nඑම වාර්තා අද (19) පස්වරුවේ ලැබීමට නියමිත බවටයි වාර්තා වන්නේ.\nඑමෙන්ම කඳාන ප්‍රදේශයේ පිහිටි ලංකා විදුලි පෞද්ගලික සමාගම හෙවත් ලෙකෝ ආයතනයේ ආරක්ෂක නිලධාරියෙකුට ද කොරෝනා ආසාදනය වී තිබෙනවා.\nමීට පෙර එම ආයතනයේ නිලධාරීන් පිරිසකට කොරෝනා ආසාදනය වී ඇති බවට වාර්තා වුවත් පසුව සිදුකරන ලද පී.සී.ආර්. පරීක්ෂණවලදී අනාවරණ වුණේ ඔවුන්ට වෛරසය ආසාදනය වී නොමැති බවයි.\nමේ අතර, කුලියාපිටිය ප්‍රදේශයෙන් කොරෝනා ආසාදිතයින් 11 දෙනෙකු හමුවීමත් සමඟ ඊයේ (18) සංචරණ සීමා පැනවූ ඌරුපිටිය ප්‍රදේශයේ කොරෝනා ආසාදිතයන්ගේ ආශ්‍රිතයින්ට පී.සී.ආර්. පරීක්ෂණ අද (19) සිදුකෙරෙන බව කුලියාපිටිය සෞඛ්‍ය වෛද්‍ය නිලධාරී වෛද්‍ය උත්පල සංකල්ප ප්‍රකාශ කළා.\nඔහු කියා සිටියේ මේ වන විට ප්‍රදේශයේ 800කට වැඩි පිරිසක් නිරෝධායනයට යොමු කර ඇති බවයි.\nබේරුවල සෞඛ්‍ය වෛද්‍ය නිලධාරී කාර්යාලය මගින් මොරගල්ල ප්‍රදේශයේ සංචාරක හෝටල් පරිශ්‍රයක් තුළ පුද්ගලයින් 82 කුට ඊයේ (18) සිදුකළ පී.සී.ආර්. පරීක්ෂණවලදී ඉන් එක් අයෙකු කොරෝනා ආසාදිතයෙකු බවට හඳුනාගෙන තිබෙනවා.\nඔහු අගලවත්ත ප්‍රදේශයේ මගී ප්‍රවාහන පෞද්ගලික බස් රථයක සේවකයෙකු බවටයි වාර්තා වන්නේ.\nමේ වන විට මෙරටින් වාර්තා වන සමස්ත කොරෝනා ආසාදිතයින් සංඛ්‍යාව 5538ක් ලෙස දැක්වෙන අතර තවදුරටත් රෝහල්ගතව ප්‍රතිකාර ලබන සංඛ්‍යාව 2122ක්.\nඊයේ දිනයේදීත් මිනුවන්ගොඩ බ්‍රැන්ඩික්ස් කොරෝනා පොකුරේ තවත් ආසාදිතයින් 61 දෙනෙකු වාර්තා වීමත් සමඟ එම පොකුර 2075 දක්වා ඉහළ ගියා.\nගම්පහ - මිනුවන්ගොඩ බ්‍රැන්ඩික්ස් පොකුරෙන් වාර්තා වූ කොරෝනා ආසාදිතයින් මේ වන විට දිවයිනේ දිස්ත්‍රික්ක 15කට ව්‍යාප්ත වී තිබෙනවා.\nඇතැම් ප්‍රදේශවලින් එක් කොරෝනා ආසාදිතයෙකු වාර්තා වුවද ඒ පිළිබඳ සැලකිල්ලක් දක්වන ලෙසටයි සෞඛ්‍ය අංශ ජනතාවගෙන් ඉල්ලා සිටින්නේ.\nරජයේ වෛද්‍ය නිලධාරීන්ගේ සංගමයේ සංස්කාරක වෛද්‍ය හරිත අලුත්ගේ සඳහන් කළේ කොරෝනා රෝගය රට තුළ යම් සංකීර්ණ තත්ත්වයක් පෙන්නුම් කළ ද තවමත් සමාජගතවීමක් දක්නට නොලැබෙන බවයි.\nකෙසේ වෙතත්, යුද හමුදාපති ලුතිනන් ජෙනරාල් ශවේන්ද්‍ර සිල්වා සඳහන් කළේ ඉදිරි සතිය රටට තීරණාත්මක වන බවයි.\nකොළඹ මැනිං වෙළඳපොලේ සේවකයෙකුට කොරෝනා වෛරසය ආසාදනය වී ඇති බව තහවුරු වී ඇතැයි මැනිං වෙළඳපොල වෙළඳ සංගමය පවසනවා.\nකොරෝනා වෛරසය යළිත් මෙරට තුළ ව්‍යාප්ත වීමත් සමඟ සෞඛ්‍ය අමාත්‍යාංශය විසින් නව මාර්ගෝපදේශන මාලාවක් ද නිකුත් කර තිබෙනවා.\nඒ අනුව සියළුම ජනතාව ඊට අනුගත වෙමින් ක්‍රියා කළ යුතු අතර අද (19) දිනයේදී ආසන සංඛ්‍යාවට වඩා මගීන් රැගෙන ගිය පෞද්ගලික බස් රථ කිහිපයක්ම ආමර්වීදිය ප්‍රදේශයේදී නතර කොට එම මගීන් ඉවත් කිරීමට පොලීසිය කටයුතු කර තිබුණා.\nමේ අතර මේ වනවිට පැවැත්වෙන උසස් පෙළ විභාග මධ්‍යස්ථාන පරිශ්‍රයන්හි සෞඛ්‍යාරක්ෂාව සම්බන්ධයෙන් කිසියම් ගැටළුවක් වේ නම් 1988 ක්ෂණික දුරකථන අංකය අමතා තොරතුරු ලබා දිය හැකි බවයි අධ්‍යාපන අමාත්‍යාංශය නිවේදනය කළේ.\nඑමෙන්ම, අත්‍යාවශ්‍ය දන්ත වෛද්‍ය කටයුතු සඳහා පමණක් පැමිණෙන ලෙසට රජයේ දන්ත ශල්‍ය වෛද්‍යවරුන්ගේ සංගමයේ ලේකම් විපුල වික්‍රමසිංහ ජනතාවගෙන් ඉල්ලීමක් කළා.\nඑමෙන්ම ආගමන විගමන දෙපාර්තමේන්තුවට පැමිණීමට පෙර  www.immigration.gov.lk වෙබ්  අඩවිය මගින් දිනයක් වෙන් කරගැනීම අනිවාර්ය බවයි  රජයේ ප්‍රවෘත්ති දෙපාර්තමේන්තුව නිවේදනය කළේ.",
       "URL": "https://www.hirunews.lk/252848/කටුනායක-ආයෝජන-කලාපයේ-කම්හල්-13ක-ආසාදිතයින්-මේ-සතිය-තීරණාත්මක-බව-යුද-හමුදාපති-කියයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2381"
}