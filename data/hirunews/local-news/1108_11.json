{
       "Source": "hirunews",
       "Timestamp": "Thursday, 09 June 2022 - 11:44",
       "Headline": "පසුගිය කාලය තුළ කෝප් කමිටුව විමර්ශනයට ලක් කළ ආයතන කිහිපයක් ගැන කෝප් සභාපතිවරයාගෙන් විශේෂ ප්‍රකාශයක්",
       "News Content": "කෝප් කමිටුව විසින් පසුගිය කාලය තුළ විමර්ශනයට ලක්කළ ආයතන කිහිපයක් සම්බන්ධයෙන් පාර්ලිමේන්තුවේ පොදු ව්‍යාපාර පිළිබඳ කාරක සභාවේ සභාපති පාර්ලිමේන්තු මන්ත්‍රී මහාචාර්ය ගරු චරිත හේරත් විශේෂ ප්‍රකාශයක් සිදු කර තිබෙනවා.\nමීට පෙරකෝප් කමිටුව විසින් විමර්ශනයට ලක් කළ ශ්‍රී ලංකා මහ බැංකුව සම්බන්ධ විමර්ශනයේදී එවකට ශ්‍රී ලංකා මහ බැංකුවේ මුදල් මණ්ඩලයේ සමාජිකයෙක්ව සිටි සමන්ත කුමාරසිංහගේ නම රාණි ජයමහ මහත්මිය විසින් සිදු කළ අනාවරණයේදී සාකච්ඡාවට ලක් කිරීම සම්බන්ධයෙන් ප්‍රතිචාර දක්වමින් ඒ මහතා විසින් එවා ඇති කරුණු දැක්වීම\nමෙහිදී සභාපතිවරයා විසින් සභාගත කරනු ලැබුවා.\nසමන්ත කුමාරසිංහ මහතා විසින් දක්වා ඇති නිරීක්ෂණ කරුණු ඇතුළත් 2022 මැයි 30 දිනැති ලිපිය මෙම කාරක සභා වාර්තාවට ඇතුළත් කරන බවයි සභාපතිවරයා ප්‍රකාශ කළේ.\nමහජන බැංකුව සම්බන්ධව කෝප් කමිටුව විසින් සිදු කරන ලද විමර්ශනයේදී ණය නොගෙවීම සම්බන්ධව නවලෝක ගෲප් ඔෆ් කම්පනීස් ආයතනය පිළිබඳ සිදුවූ සඳහන් කිරීම පිළිබඳව නවලෝක සමූහ ව්‍යාපාරය විසින් 2022 මැයි 30\nදින විශේෂ ලිපියක් යොමු කොට ඇති බවත්, නවලෝක ගෲප් යටතේ පවතින සමාගම් 12ක් ඉහත සඳහන් ණය නොගෙවීමට සම්බන්ධ නොවන බවට එහි දක්වා ඇති බවත් සඳහන් කළ සභාපතිවරයා එම ලිපියද සභාගත කර තිබෙනවා.\nඑමෙන්ම පසුගිය සතියේ සෞඛ්‍ය අමාත්‍යාංශය යටතේ ක්‍රියාත්මක වන ශ්‍රී ලංකා රාජ්‍ය ඖෂධ නීතිගත සංස්ථාව සහ සෞඛ්‍ය අමාත්‍යාංශයේ වෛද්‍ය සැපයුම් අංශය කෝප් කමිටුව වෙත කැඳවූ අවස්ථාවේදීඖෂධ තොග කළමණාකරණ පරිගණක පද්ධතිය සම්බන්ධව විමර්ශනය සිදුකළ අතර ඒ සඳහා එවකට අමාත්‍යාංශ ලේකම් ආචාර්ය රත්නායක විසින් ඉදිරිපත් කොට\nතිබූ ඊට අදාල වියදම් පිළිබඳ කරුණු පාදක වූ බවද සභාපතිවරයා සඳහන් කළා.\nමේ සම්බන්ධ පෞද්ගලික පාර්ශවයක් වූ ඊ විස් ඉන්ෆොමේෂන් සිස්ටම් ලිමිටඩ් නම් සමාගම විසින් කෝප් විමර්ශනයේ වැරදි සහගත බවක් ඇතැයි මාධ්‍ය වෙත කරුණු දක්වා ඇති අතර ඔවුන්ගේ ස්ථාවරය 2022 ජූනි 03 වැනිදින කාරක සභාව වෙත ලිපියක් මගින් ඉදිරිපත් කොට තිබෙනවා.\nසභාපතිවරයා පැසුවේ ඊ විස් ඉන්ෆොමේෂන් සිස්ටම් ලිමිටඩ් දක්වා ඇති පරිදි ඔවුන් ඉහත පද්ධතිය වෙනුවෙන් ලබාගෙන ඇති‍තේ රුපියල් මිලියන 223,120,458.73ක් බවයි.\nඑමෙන්ම මේ සම්බන්ධව සෞඛ්‍ය රාජ්‍ය අමාත්‍යාංශය විසින් කෝප් කමිටුව වෙත දක්වා ඇති ලිඛිත ස්ථාවරය අනුව ඊ විස් ඉන්ෆොමේෂන් සිස්ටම් ආයතනය වෙත රුපියල් මිලියන 458,591,910.6ක් ගෙවා ඇති බවත් ඊ විස් සොලියුෂන් ප්‍රයිවෙට් ලිමිටඩ් ආයතනය වෙත රුපියල් මිලියන 66,176,348.98ක් ගෙවා ඇති බවත් සඳහන් බව සභාපතිවරයා ප්‍රකාශ කළා.\nඒ අනුව මුළු එකතුව රුපියල් මිලියන 524,768259.4ක් ගෙවා ඇති බව සඳහන් කොට තිබෙනවා.\nකෝප් සභාපතිවරයා මෙම වාර්තා දෙකම සභාගත කළ අතර මේ පිළිබඳ වි‍ශේෂ පරික්ෂණයක් පැවැත්වීමට විගණකාධිපතිවරයාට කෝප් කමිටුව නිර්දේශ කළ බවත් එම වාර්තාව මසක් ඇතුළත ලැබෙන බවත් ඉන් පසු මේ සම්බන්ධව\nසම්පූර්ණ වාරාතාවක් රට හමුවේ තැබීමට කටයුතු කරන බවත් ප්‍රකාශ කළා.\nඊට අමතරව පසුගිය කාරක සභාවේදී මතුවූ පරිගණක පද්ධති සම්බන්ධ ගැටළුවට පිළියම් සෙවීමට තොරතුරු තාක්ෂණය සම්බන්ධ නිපුණාතාවය ඇති මෙරට තරුණ ප්‍රජාව වෙත සිදු කළ ආරාධනයට විශාල වශයෙන් ප්‍රතිචාර දක්වා ඇති බවත් සඳහන් කළ කෝප් සභාපතිවරයා ඒ පිළිබඳ සිය ස්තූතිය පළ කළා.",
       "URL": "https://www.hirunews.lk/306644/පසුගිය-කාලය-තුළ-කෝප්-කමිටුව-විමර්ශනයට-ලක්-කළ-ආයතන-කිහිපයක්-ගැන-කෝප්-සභාපතිවරයාගෙන්-විශේෂ-ප්‍රකාශයක්",
       "Category": "Local News",
       "Parent URL": "https://www.hirunews.lk/local-news.php?pageID=1108"
}