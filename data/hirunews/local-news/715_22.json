{
       "Source": "hirunews",
       "Timestamp": "Wednesday, 23 November 2022 - 7:01",
       "Headline": "වියළි ආහාර පාර්සලයකට තෙරිපැහැ පොලිස් වසමේ දී මනුෂ්‍ය ඝාතනයක්",
       "News Content": "තෙරිපැහැ පොලිස් වසමේ හෙළගම ප්‍රදේශයේ දී තියුණු ආයුධවලින් පහර දි සිදු කළ මනුෂ්‍ය ඝාතනයක් පිළිබඳ වාර්තා වනවා.\nකාන්තාවන් දෙදෙනෙකු මෙලෙස පිහි ඇනුමට ලක් වී ඇති අතර, ඉන් එක් කාන්තාවකු යි මිය ගොස් ඇත්තේ.\nමරණකාරියගේ දියණිය පවුල් ආරවුලක් හේතුවෙන් වසර කිහිපයක සිට තම පුරුෂයාගෙන් වෙන් ව මවගේ නිවසේ ජීවත් වෙමින් සිට ඇති අතර, ඊයේ (22) රජය මඟින් නොමිලේ ලබා දෙන වියළි ආහාර පාර්සලයක් ලබා ගැනීම සඳහා අදාළ ප්‍රදේශයේ ග්‍රාම නිලධාරී කාර්‍යාලයයට ගොස් ඇති බව සඳහන්.\nදියණියගේ ස්වාමි පුරුෂයාගේ නමට මෙම වියළි ආහාර පාර්සලය නිකුත් කිරීමට නියමිත ව තිබුණත් අදාළ මව හා දියණිය එම පාර්සලය ලබා ගැනීමට උත්සාහ කර තිබෙනවා.\nමෙ‍යින් යම් ආරවුලක් ඇති වී ඇති අතර, දියණියගේ ස්වාමි පුරුෂයා විසින් ඉනේ තිබුණු උල් පිහියක් ගෙන අදාළ මවට සහ දියණියට ඇන තිබෙන බව වාර්තා වනවා.\nතුවාලකාරියන් දෙදෙනා තෙරිපැහැ රෝහලට ඇතුළු කර ඇති අතර, මව මිය ගොස් තිබෙනවා.\nමරණකාරිය වයස අවුරුදු 50ක මුගුණගහපිටිය ප්‍රදේශයේ පදිංචිකාරියක්.\nවයස අවුරුදු 27ක සැකකරු මේ වන විට අත් අඩංගුවට පත් වී ඇති අතර, අද (23) වලපනේ මහේස්ත්‍රාත් අධිකරණය වෙත ඉදිරිපත් කිරීමට නියමිත යි.\nතෙරිපැහැ පොලිසිය විසින් වැඩිදුර පරීක්ෂණ මෙහෙයවනු ඇති.",
       "URL": "https://www.hirunews.lk/321040/වියළි-ආහාර-පාර්සලයකට-තෙරිපැහැ-පොලිස්-වසමේ-දී-මනුෂ්‍ය-ඝාතනයක්",
       "Category": "Local News",
       "Parent URL": "https://www.hirunews.lk/local-news.php?pageID=715"
}