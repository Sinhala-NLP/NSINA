{
       "Source": "hirunews",
       "Timestamp": "Thursday, 29 July 2021 - 12:51",
       "Headline": "බදියුදීන්ගේ නිවසේ සිටි මෙහෙකාරියන් 5 දෙනෙකුගෙන් ප්‍රකාශ සටහන් කර ගැනේ (වීඩියෝ)",
       "News Content": "පාර්ලිමේන්තු මන්ත්‍රී රිෂාඩ් බදියුදීන්ගේ නිවසේ මෙහෙකාර සේවයේ යෙදී සිටියදී පිලිස්සී මියගිය හිෂාලිනි දැරියගේ දේහය ගොඩගෙන දෙවන පශ්චාත් මරණ පරීක්ෂණය සිදුකිරීම සඳහා නුවරඑළිය මහේස්ත්‍රාත් අධිකරණයට කරුණු වාර්තා කර තිබෙනවා.\nකොළඹ අපරාධ කොට්ඨාශයේ විමර්ශන අංශයේ නිලධාරින් ඇතුළු පිරිසක් නුවරඑළිය මහේස්ත්‍රාත් අධිකරණය හමුවේ මෙලෙස කරුණු වාර්තාකළ අතර, එහිදී බී වාර්තාවක් ද ඉදිරිපත් කරනු ලැබුවා.\nනුවරඑළිය මහේස්ත්‍රාත් ලුෂිකා කුමාරි ජයරත්න හමුවේ කොළඹ අපරාධ කොට්ඨාශයේ විමර්ශන අංශයේ නිලධාරින් කරුණු දක්වමින් සඳහන් කළේ දැරියගේ මෘත දේහය ගොඩගැනීම සඳහා කොළඹ මහේස්ත්‍රාත් අධිකරණය නියෝගයක් ලබාදී ඇති බවයි.\nහෙට දිනයේ දැරියගේ සිරුර ගොඩගන්නා ලෙසට කොළඹ මහේස්ත්‍රාත් අධිකරණය ලබාදුන් නියෝගය කොළඹ අපරාධ කොට්ඨාශයේ නිලධාරින් නුවරඑළිය අධිකරණය හමුවේ කරුණු දක්වමින් සඳහන් කළා.\nමේ වනවිට දැරිය මිහිදන් කර ඇති ඩයගම වත්තේ බටහිර කොටසේ පොදු සුසාන භූමියට දැඩි පොලිස් ආරක්ෂාවක් ද යොදවා තිබෙනවා.\nමේ අතර, මියගිය දැරිය දේහය සම්බන්ධයෙන් දෙවන පශ්චාත් මරණ පරීක්ෂණය සිදුකිරීම සඳහා විශේෂඥ වෛද්‍ය මණ්ඩලයක් ඊයේ පත් කළා.\nඒ, කොළඹ විශ්වවිද්‍යාලයේ වෛද්‍ය පීඨයේ අධිකරණය වෛද්‍ය විද්‍යාව පිළිබඳව මහාචාර්ය ජීන් පෙරේරාගේ ප්‍රධානත්වයෙන්.\nකොළඹ විශ්වවිද්‍යාලයේ අධිකරණ වෛද්‍ය විද්‍යාව පිළිබඳ ජ්‍යෙෂ්ඨ කථිකාචාර්ය සමීර ගුණවර්ධන මෙන්ම, පේරාදෙණිය ශික්ෂණ රෝහලේ විශේෂඥ අධිකරණ වෛද්‍ය නිලධාරි ප්‍රභාත් සේනසිංහ එහි සෙසු සාමාජිකයන්.\nඑසේම, මෙම දැරියගේ මරණය සම්බන්ධයෙන් පරීක්ෂණ සිදුකරන පොලිස් කණ්ඩායම් අද දිනයේත් එම ප්‍රදේශයේදී විමර්ශන කටයුතු සිදු කරනු ලබනවා.\nකොළඹ අපරාධ කොට්ඨාශයේ නිලධාරින් පසුගිය දින දෙකෙහිදීම දැරිය පදිංචිව සිටි ඩයගම ප්‍රදේශයෙන් විමර්ශන කටයුතු සිදුකරනු ලැබුවා.\nමේ අතර, පාර්ලිමේන්තු මන්ත්‍රී රිෂාඩ් බදියුදීන්ගේ නිවසේ 2010 වසරේ සිට සේවය කර ඇති මෙහෙකාරියන් 11 දෙනාගෙන් පස් දෙනෙකුගේ ඊයේ ප්‍රකාශ සටහන් කර ගෙන තිබෙනවා.\nඑම ප්‍රකාශවලින් ගම්‍ය වන කරුණු සම්බන්ධයෙන් තවදුරටත් විමර්ශන සිදුකිරීමට නියමිත බවයි පොලිස් මාධ්‍ය ප්‍රකාශක ජ්‍යෙෂ්ඨ නියෝජ්‍ය පොලිස්පති අජිත් රෝහණ සඳහන් කළේ.\nමේ අතර, මෙරට තුලදී ළමයින් පිලිබඳ අසභ්‍ය දර්ශන අන්තර්ජාලයට එක් කිරීමේ සිද්ධීන් 17,625 ක් සම්බන්ධයෙන් විමර්ශන ආරම්භ කර තිබෙනවා.\nමෙම ක්‍රියාවන්ට සම්බන්ධ පුද්ගලයන් අත්අඩංගුවට ගැනීම සඳහා ඇමෙරිකාවෙන් ශ්‍රී ලංකාවට ලැබුණු නවීනතම තාක්ෂණික පහසුකමක් පළමු වතාවට භාවිත කිරීමට නියමිතයි.",
       "URL": "https://www.hirunews.lk/278312/බදියුදීන්ගේ-නිවසේ-සිටි-මෙහෙකාරියන්-5-දෙනෙකුගෙන්-ප්‍රකාශ-සටහන්-කර-ගැනේ-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1788"
}