{
       "Source": "hirunews",
       "Timestamp": "Tuesday, 01 March 2022 - 13:18",
       "Headline": "දුම්රියට ඉන්ධන දින තුනකට පමණ යි (වීඩියෝ)",
       "News Content": "බස් ධාවනය සඳහා ඩීසල් සැපයීම අර්බුදයක් පවතින පසුබිමක දුම්රිය ධාවනයට අවශ්‍ය ඉන්ධන පවතින්නේ දින 3ක් සඳහා පමණක් බව දුම්රිය වෘත්තීය සමිති ප්‍රකාශ කළා.\nබස් රථ සඳහා අවශ්‍ය ඩීසල් ලබා නො දුන හොත් ඉදිරි දින 3 තුළ දී සියලු පෞද්ගලික බස් රථ ධාවනයෙන් ඉවන් වන බවයි සමස්ත ලංකා පෞද්ගලික බස් හිමියන්ගේ සංගමයේ ලේකම් අංජන ප්‍රියන්ජිත් කියා සිටියේ.\nපෞද්ගලික බස් රථ සඳහා ශ්‍රී ලංගම ඩිපෝ හරහා ඩීසල් ලබාදීමේ ක්‍රමවේදයක් ඉදිරි දින කිහිපයේ ආරම්භ කරන බව ප්‍රවාහන රාජ්‍ය අමාත්‍ය දිලුම් අමුණුගම ප්‍රකාශ කර තිබුණා.\nඒ අනුව තම බස් රථයට රත්මලාන ශ්‍රී ලංගම ඩිපෝව මගින් අද දිනයේ ඉන්ධන සපයා ගැනීමට හැකි වූ බවයි ලංකා පෞද්ගලික බස් හිමියන්ගේ සංගමයේ සභාපති ගැමුණු විජේරත්න සදහන් කළේ.\nමේ අතර, පවතින තත්ත්වය හමුවේ දුම්රිය ධාවනය සීමා කරන ලෙස බලධාරීන්ට යෝජනා කළ බව දුම්රිය එන්ජින් රියදුරු සංගමයේ ලේකම් ඉන්දික දොඩම්ගොඩ කියා සිටියා.\nඉන්ධන හිගය හේතුවෙන් ධීවර සහ ගොවිජනතාව ද අර්බුදකාරී තත්ත්වයකට මුහුණ දී සිටිනවා.\nගොවීන් පෙන්වා දෙන්නේ මෙම තත්ත්වය හමුවේ සිය වගා කටයුතු සදහා අවශ්‍ය යන්ත්‍ර සූත්‍ර භාවිත කිරීමට නොහැකි තත්ත්වයක් උදා වී ඇති බවයි.\nමේ අතර, ඉන්ධන හිගය නිසා ප්‍රදේශ රැසක ධීවර ජනතාව ද අපහසුතාවකට පත්ව සිටිනවා.\nකෙසේ වෙතත් ධීවර රාජ්‍ය අමාත්‍ය කංචන විජේසේකර කියා සිටියේ ලංකා අයි.ඕ.සී. සමාගමෙන් ඉන්ධන වැඩි මිලට මිල දී ගෙන හෝ ධීවරයින්ට අවශ්‍ය ඉන්ධන සැපයීමට කටයුතු කරන බවයි.\nකෙසේ වෙතත්, ලංකා ඛනිජ තෙල් නීතිගත සංස්ථාවේ සහ ලංකා අයි.ඕ.සී. සමාගමේ ඉන්ධන පිරවුම්හල්වල අද දිනයේත් දිගු පෝලිම් පවතිනවා.\nබලශක්ති අමාත්‍යාංශයේ මාධ්‍ය ප්‍රකාශක අතිරේක ලේකම් චාමින්ද හෙට්ටිආරච්චි ඉල්ලා සිටියේ ලංකා ඛනිජ තෙල් නීතිගත සංස්ථාව සතු ඉන්ධන සංචිත ප්‍රමාණය අවම මට්ටමකට පැමිණ ඇති බැවින් ඉන්ධන පරිහරණයේ දී සැලකිලිමත් වන ලෙසයි.",
       "URL": "https://www.hirunews.lk/298383/දුම්රියට-ඉන්ධන-දින-තුනකට-පමණ-යි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1325"
}