{
       "Source": "hirunews",
       "Timestamp": "Wednesday, 08 September 2021 - 7:45",
       "Headline": "මැතිවරණ පාර්ලිමේන්තු කාරක සභාව යළි රැස්වේ",
       "News Content": "මැතිවරණ සහ ඡන්ද විමසීම් ව්‍යුහයේ හා නීතිරීතිවල ප්‍රතිසංස්කරණ හඳුනාගැනීමටත්, ඒ සම්බන්ධයෙන් අවශ්‍ය සංශෝධන ඉදිරිපත් කිරීමටත් පත් කළ පාර්ලිමේන්තු විශේෂ කාරක සභාව, සභානායක අධ්‍යාපන අමාත්‍ය දිනේෂ් ගුණවර්ධනගේ ප්‍රධානත්වයෙන් පාර්ලිමේන්තු සංකීර්ණයේදී ඊයේ යලි රැස් වුණා.\nඑහිදී එක්සත් ජාතික පක්ෂය කාරක සභාව හමුවේ, මැතිවරණ ක්‍රමය වෙනස් කිරීම සම්බන්ධයෙන් සිය යෝජනා තවදුරටත් පැහැදිලි කළා.\nපළාත් පාලන ඡන්ද ක්‍රමයේ පවතින අඩුපාඩු හඳුනාගනිමින් ඒ සඳහා වන විසඳුම් ලබාදීම සඳහා රාජ්‍ය සේවා, පළාත් සභා හා පළාත් පාලන අමාත්‍යවරයා පත්කර තිබූ ත්‍රි පුද්ගල සමාලෝචන කමිටුවේ වාර්තාවේ යෝජනා පිළිබඳවද කමිටු සාමාජිකයන් ඊයේ තවදුරටත් කරුණු ඉදිරිපත් කරනු ලැබුවා.\nඒ සඳහා එම කමිටුවේ සාමාජිකයන් වන කමිටු සභාපති ඉඩම් අමාත්‍යංශයේ ලේකම් ආර්.ඒ.ඒ.කේ. රණවක, ශ්‍රී ජයවර්ධනපුර විශ්වවිද්‍යාලයේ උප කුලපති මහාචාර්ය සුදන්ත ලියනගේ, කාරක සභාව හමුවට පැමිණ සිටි බව සඳහන්. නව පළාත් පාලන ඡන්ද ක්‍රමය, පසුගිය පළාත් පාලන ඡන්දයේදී ක්‍රියාත්මක වීමේදී ප්‍රයෝගිකව සිදුවූ අඩුපාඩු වළක්වා ගැනීම සඳහා විකල්ප ක්‍රමවේද කිහිපයක් පිළිබඳව මහාචාර්ය සුදන්ත ලියනගේ   එහිදී පැහැදිලි කර තිබෙනවා.\nයළිත් මෙම විශේෂ කාරක සභාව සැප්තැම්බර් 13 හා 14 යන දිනවල පාර්ලිමේන්තු සංකීර්ණයේදී රැස්වීමට නියමිතයි.\nඑම දින දෙක තුළ ජාතික ජන  බලවේගය, ඉලංගෙයි තමිල් අරසු, දෙමළ ප්‍රගතිශීලි සන්ධානය, ශ්‍රී ලංකා මුස්ලිම් කොංග්‍රසය, ජනතා විමුක්ති පෙරමුණ මෙන්ම සමගි ජන බලවේගය, අපේ ජන බල පක්ෂය, එක්සත් ජාතික නිදහස් පෙරමුණ, සමාජවාදී ජනතා පෙරමුණ, එක්සත් සමාජවාදී පෙරමුණ කාරක සභාව හමුවේ කරුණු  දැක්වීමට නියමිතව තිබෙනවා.",
       "URL": "https://www.hirunews.lk/281643/මැතිවරණ-පාර්ලිමේන්තු-කාරක-සභාව-යළි-රැස්වේ",
       "Category": "Local News",
       "Parent URL": "https://www.hirunews.lk/local-news.php?pageID=1705"
}