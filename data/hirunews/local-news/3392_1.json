{
       "Source": "hirunews",
       "Timestamp": "Sunday, 21 April 2019 - 19:08",
       "Headline": "විශේෂ කැබිනට් රැස්වීමක් රාත්‍රියේ",
       "News Content": "පවතින තත්ත්වය හමුවේ අද (21) රාත්‍රියේ හදිසි අමාත්‍ය මණ්ඩල රැස්වීමක් කැඳවා තිබෙනවා.\nඑමෙන්ම පාර්ලිමේන්තුව අනිද්දා පස්වරුවේ හදිසියේ කැඳවීමට තීරණය කර ඇති බවයි පාර්ලිමේන්තු මහ ලේකම් ධම්මික දසනායක ප්‍රකාශ කළේ.\nඅග්‍රාමාත්‍ය රනිල් වික්‍රමසිංහගේ ඉල්ලීමක් පරිදි ස්ථාවර නියෝගවලට අනුව මෙම කැදවීම සිදුකෙරෙනවා.\nඊට අදාළ ගැසට් නිවේදනය අද (21) පස්වරුවේ නිකුත් කිරීමට නියමිතයි.\nමතුව ඇති තත්ත්වය හමුවේ හෙට (22) සහ අනිද්දා (23) දිවයිනේ සියලුම රජයේ සහ පෞද්ගලික පාසල් වසා තබන බව අධ්‍යාපන අමාත්‍ය අකිල විරාජ් කාරියවසම් සඳහන් කළා.\nපළමු වාර නිවාඩුව අවසන් කර සියලුම පාසල් හෙට (22) යළි විවෘත කිරීමට නියමිතව තිබුණා.\nඑමෙන්ම පවතින තත්ත්වය හමුවේ සියළුම රාජ්‍ය විශ්වවිද්‍යාලවල අධ්‍යයන කටයුතු සහ විභාග කටයුතු නැවත දැනුම් දෙන තුරු අත්හිටුවීමට විශ්වවිද්‍යාල ප්‍රතිපාදන කොමිසම් සභාව තීරණය කර තිබෙනවා.\nකෙසේ වෙතත් නේවාසිකාගාරවල සිටින සිසුන්ට තවදුරටත් එහි රැදී සිටිය හැකි බවයි ප්‍රතිපාදන කොමිසම් සභාවේ සභාපතිවරයා කියා සිටියේ.\nමේ අතර, පොලිස්පතිවරයාගේ නියෝග මත සියලු පොලිස් නිලධාරීන්ගේ නිවාඩු ද අවලංගු කර ඇති බවයි පොලිස් මාධ්‍ය ප්‍රකාශක පොලිස් අධිකාරී රුවන් ගුණසේකර කියා සිටියේ.\nඑමෙන්ම විදේශ ගතවීම සඳහා කටුනායක ගුවන් තොටුපල වෙත පැමිණෙන ගුවන් මගීන් නියමිත වේලාවට පැය 04 කට පෙර ගුවන් තොටුපල වෙත පැමිණීම පමණක් ප්‍රමාණවත් බව ගුවන් හමුදා මාධ්‍ය ප්‍රකාශකවරයා සඳහන් කළා.\nමේ වන විට ගුවන් තොටුපළ පරිශ්‍රය තුළ දැඩි තදබදයක් නිර්මාණය වී ඇති අතර එම තත්ත්වය වළක්වා ගැනීම සඳහා මෙම පියවර අනුගමනය කරන බවයි ඔහු කියා සිටියේ.\nඅද ඇතිවූ තත්ත්වය හමුවේ ගුවන් තොටුපලේ ආරක්ෂාව ද තර කර තිබෙනවා.\nමීට අමතරව බස් රථ සහ දුම්රියෙන් පාර්සල් ප්‍රවාහනය පවතින තත්ත්වය හමුවේ තාවකාලිකව අත්හිටුවා තිබෙනවා.\nප්‍රවාහන රාජ්‍ය අමාත්‍ය අශෝක් අබේසිංහ කියා සිටියේ අද දිනයේ සියළුම රාත්‍රී තැපැල් දුම්රිය අවලංගු කළ බවයි.",
       "URL": "https://www.hirunews.lk/214904/විශේෂ-කැබිනට්-රැස්වීමක්-රාත්‍රියේ",
       "Category": "Local News",
       "Parent URL": "https://www.hirunews.lk/local-news.php?pageID=3392"
}