{
       "Source": "hirunews",
       "Timestamp": "Tuesday, 24 August 2021 - 7:17",
       "Headline": "පරිභෝජනයට නුසුදුසු සහල් වෙලඳපොළට නිකුත් කරන්නේ නැහැ - ශ්‍රී ලංකා රේගුව",
       "News Content": "රේගු භාරයේ රඳවා ඇති මිනිස් පරිභෝජනයට නුසුදුසු බවට තහවුරු කරන ලද සහල් තොගය දුමායනය කර වෙළඳපොළට නිකුත් කිරීමට සැලසුමක් පවතින බවට පළ වන වාර්තා ප්‍රතික්ෂේප කරන බව රේගුව පවසනවා.\nඒ සම්බන්ධයෙන් හිරු ප්‍රවෘත්ති අංශය කළ විමසීමක දී රේගු මාධ්‍ය ප්‍රකාශක සුදත්ත සිල්වා කියා සිටියේ එම සහල් තොගය වෙලඳපොළට නිකුත් කිරීමට කිසිදු සූදානමක් නො මැති බවයි.\nඒ පිළිබඳ විශේෂ විමර්ශනයක් මේ වන විට ක්‍රියාත්මක බව ඔහු ප්‍රකාශ කළා.\nකෙසේ වෙතත් රේගුව මඟින් සිදුකරන එම විමර්ශනවලට එරෙහි ව අදාළ සහල් ආනයනකරුවන් විසින් අභියාචනාධිකරණයේ නඩුවක් ද ගොනු කර ඇති බවයි රේගු මාධ්‍ය ප්‍රකාශකවරයා කියා සිටියේ.\nමිනිස් පරිභෝජනයට නුසුදුසු බවට තහවුරු වූ මෙම බාස්මති සහල් තොගය පාකිස්තානයේ සිට මෙරටට ආනයනය කර ඇත්තේ 2019 වසරේදි යී.\nඑවකට බාස්මතී සහල් ආනයනය සඳහා රජය මඟින් ලබා දී තිබූ සහනයකට යටත් ව බාස්මතිී නො වන පාරිභෝජනයට නුසුදුසු සහල් වර්ග ද ඒ සමඟ මුසු කොට මෙරටට ආනයනය කිරීමට අදාළ ආනයනකරුවන් විසින් කටයුතු කර ඇති බව රේගු මාධ්‍ය ප්‍රකාශකවරයා සඳහන් කළා.\nමෙම සහල් බහාලුම් 100කට ආසන්න ප්‍රමාණයක් කොළඹ වරායේ ගුදම්වල පවතින අතර එහි සාම්පල සෞඛ්‍ය අමාත්‍යාංශයේ ආහාර පාලන ඒකකය, රජයේ රස පරීක්ෂක දෙපාර්තමේන්තුව සහ තවත් රසායනාගාර කිහිපයක් වෙත යොමුකර තිබුණා.\nඑහිදී තහවුරු වී තිබුණේ කෘමි සතුන් බහුල වීම ඇතුළු කරුණු කිහිපයක් මත එම සහල් මිනිස් පරිභෝජනයට නුසුදුසු බවට යි.\nඒ අනුව, අදාළ සහල් තොගය වෙළඳපොළට නිකුත් කිරීමෙන් වළකින ලෙසට සෞඛ්‍ය අමාත්‍යාංශය ද රේගු දෙපාර්තමේන්තුවට දැනුම් දී තිබුණා.",
       "URL": "https://www.hirunews.lk/280460/පරිභෝජනයට-නුසුදුසු-සහල්-වෙලඳපොළට-නිකුත්-කරන්නේ-නැහැ-ශ්‍රී-ලංකා-රේගුව",
       "Category": "Local News",
       "Parent URL": "https://www.hirunews.lk/local-news.php?pageID=1735"
}