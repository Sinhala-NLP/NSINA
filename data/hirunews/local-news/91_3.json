{
       "Source": "hirunews",
       "Timestamp": "Thursday, 17 August 2023 - 16:28",
       "Headline": "පවුල් 52,000 ක් උග්‍ර පානීය ජල අර්බුදයක - ජලය බෙදන්න බවුසර් 200 ක්",
       "News Content": "දිවයින පුරා පවුල් 52,435 කට අයත් පුද්ගලයින් එක්ලක්ෂ 81,671 ක් උග්‍ර පානීය ජල අර්බුදයකට මුහුණ දී තිබෙනවා.\nආපදා කළමනාකරණ මධ්‍යස්ථානය සදහන් කළේ පීඩාවට පත්වූවන්ට සහන සැලසීමේ කටයුතු මේ වනවිට ආරම්භ කර ඇති බවයි.\nවියළි කාලගුණයෙන් වැඩිම බලපෑම කුරුණෑගල දිස්ත්‍රික්කට සිදුව ඇති අතර මඩකලපුව, අම්පාර, යාපනය සහ හම්බන්තොට දිස්ත්‍රික්කවලට ද දැඩි බලපෑම් එල්ලවී තිබෙනවා.\nවළව කලාපය ඇතුළු දිවයින පුරා කුඹුරු අක්කර 37,101 ක් වියළි කාලගුණය හේතුවෙන් විනාශයට පත්ව ඇති බවයි වාර්තා වන්නේ.\nපානීය ජල අර්බුදයට බලපෑ ඇති දිස්ත්‍රික්ක සහ පුද්ගලයින් සම්බන්ධයෙන් ආපදා කළමනාකාර මධ්‍යස්ථානයේ අධ්‍යක්ෂ ජනරාල්, විශ්‍රාමක මේජර් ජනරාල් සුදත්ත රණසිංහ කියා සිටියා.\nඑමෙන්ම ආපදා කළමනාකරණ මධ්‍යස්ථානයට අයත් ජල බවුසර් රථ 200 ක් ද සූදානම් කර ඇති බවයි ඔහු එහිදී කියා සිටියේ.\nතංගල්ල සහ බෙලිඅත්ත ප්‍රදේශවල පවුල් 3000 කට ද පමණ පානීය ජල අර්බුදයක් මතුව තිබෙනවා. ඒ උඩවලව ජලාශයේ ජලය නොමැතිවීම හේතුවෙන්.\nමේ අතර, විදුලිබල මණ්ඩලයේ අධිබලැති විදුලි රැහැන් පද්ධතියේ නඩත්තු කටයුත්තක් හේතුවෙන් කොළඹ දිස්ත්‍රික්කයේ ප්‍රදේශ රැසකට අනිද්දා පැය 18 ක කාලයක් ජල සැපයුම අත්හිටුවන බව ජල සම්පාදන හා ජලාපවාහන මණ්ඩලය පවසනවා.\nඒ අනුව එදින පෙරවරු 8 සිට සිට ලබන 20 වන ඉරිදා අලුයම දෙක දක්වා මෙලෙස ජල සැපයුම අත්හිටුවන්නේ කොළඹ, දෙහිවල - ගල්කිස්ස, කෝට්ටේ, කඩුවෙල මහනගර සභා බල ප්‍රදේශවලට මෙන්ම, මහරගම, බොරලැස්ගමුව, කොළොන්නාව නගර සභා බල ප්‍රදේශවලටයි.\nඑමෙන්ම, කොටිකාවත්ත, මුල්ලේරියාව ප්‍රාදේශීය සභා බලප්‍රදේශවල සහ රත්මලාන සහ කටුබැද්ද ප්‍රදේශවලට ද මෙලෙස ජල සැපයුම අත්හිටුවන බව ජල සම්පාදන හා ජලාපවාහන මණ්ඩලය නිවේදනය කළා.\nමේ අතර, තබ්බෝව රක්ෂිතයේ හටගත් ගින්නකින් අක්කර 50ක පමණ භූමි ප්‍රමාණයක් විනාශ වී තිබෙනවා. පොලිසිය සඳහන් කළේ, ඊයේ පස්වරුවේ හදිසියේම එම ගින්න හටගත් බවයි. පසුව පොලිසිය, යුද්ධ හමුදාව සහ වනජීවි නිලධාරීන් එක්ව එය මැඩපවත්වා තිබෙනවා. ගින්න ඇතිවීමට හේතුව මෙතෙක් අනාවරණය වී නැහැ.\nඑමෙන්ම, ආරච්චිකට්ටුව - බණ්ඩාරහේන මාර්ගයේ අක්කර 35 ක් පුරාවට වගා කර තිබූ පොල් සහ කජු මිශ්‍ර වගාවක අක්කර 10 කට අධික ප්‍රදේශයක් ඊයේ පස්වරුවේ හට ගත් ගින්නකින් විනාශ වී තිබෙනවා. ප්‍රදේශයේ පවතින අධික වියළි කාලගුණය සහ තද සුළං තත්ත්වය හේතුවෙන් ගින්න ව්‍යාප්ත වීමට හේතු වූ බවයි පොලීසිය සදහන් කළේ.\nමේ අතර, ලබන ඔක්තෝම්බර් 10 වනදායින් පසු දිවයිනේ ප්‍රදේශ කිහිපයකට තද වැසි අපේක්ෂා කළ හැකි බව කාලගුණ විද්‍යා දෙපාර්තමේන්තුව සදහන් කළා.\nඑහි අධ්‍යක්ෂ ජනරාල් අතුල කරුණානායක සදහන් කළේ එල්නිනෝ තත්ත්වයේ බලපෑම හේතුවෙන් නිරත දිග මෝසමෙන් අපේක්ෂා කළ වැසි නොලැබුණු බවයි.",
       "URL": "https://www.hirunews.lk/345171/පවුල්-52000-ක්-උග්‍ර-පානීය-ජල-අර්බුදයක-ජලය-බෙදන්න-බවුසර්-200-ක්",
       "Category": "Local News",
       "Parent URL": "https://www.hirunews.lk/local-news.php?pageID=91"
}