{
       "Source": "hirunews",
       "Timestamp": "Tuesday, 28 February 2023 - 19:23",
       "Headline": "ජාතික ජනබලවේගයේ විරෝධතාවයේදී මියගිය පුද්ගලයාගේ සිරුර පුතුට භාරදෙයි (වීඩියෝ)",
       "News Content": "ජාතික ජනබලවේගයේ විරෝධතාවට එක්ව සිටියදී මියගිය නිවිතිගල ප්‍රාදේශීය සභාවේ අපේක්ෂක නිමල් අමරසිරිගේ දේහය ඔහුගේ පුතුට අද භාරදුන්නා.\nඒ, පශ්චාත් මරණ පරීක්ෂණය සිදුකර එය ඔහුගේ පුත්‍රයාට භාරදෙන ලෙස කොළඹ කොටුව මහේස්ත්‍රාත් තිළිණ ගමගේ ලබාදුන් නියෝගය අනුවයි.\nපසුගිය ඉරිදා කොළඹ පැවති විරෝධතාවයේදී කඳුළු ගෑස් හේතුවෙන් ඇතිවූ වමනය නිසා නිමල් අමරසිරි කොළඹ ජාතික රෝහලට ඇතුළත් කර ප්‍රතිකාර ලබමින් සිටියදී ජීවිතක්ෂයට පත්වුණා.\nඔහුගේ මරණය පිළිබඳව මහේස්ත්‍රාත් පරීක්ෂණය අද කොටුව මහේස්ත්‍රාත් තිළිණ ගමගේ විසින් සිදුකළා.\nඑහිදී සිරුර භූමදානය කරන ලෙසටයි මහේස්ත්‍රාත්වරයා නියෝග කළේ. පශ්චාත් මරණ පරීක්ෂණ වාර්තාව ලැබීමෙන් පසු සුදුසු නියෝගයක් නිකුත් කිරීම සඳහා නඩුව ලබන මස 13 වනදා යළි කැඳවීමට තීරණය කෙරුණා.\nඑසේම මියගිය නිවිතිගල ප්‍රාදේශීය සභාවේ අපේක්ෂක නිමල් අමරසිරිගේ පශ්චාත් මරණ පරීක්ෂණය අද සිදු කෙරුණු අතර, එහිදී ඔහුගේ දේහයේ කොටස් රස පරීක්ෂක සහ රසායනාගාර වෙත යොමු කිරීමෙන් පසු අවසන් වාර්තාව ලබාදෙන බවයි පශ්චාත් මරණ පරීක්ෂණය සිදුකළ අධිකරණ වෛද්‍යවරයා සඳහන් කර ඇත්තේ.\nඉන්පසු දේහය ඔහුගේ පුත්‍රයාට භාරදුන් අතර, අවසන් කටයුතු හෙට නිවිතිගලදී සිදුකිරීමට නියමිතයි.\nමහේස්ත්‍රාත් පරීක්ෂණය පැවැත්වෙන ස්ථානයට ජනතා විමුක්ති පෙරමුණේ හිටපු පාර්ලිමේන්තු මන්ත්‍රී සුනිල් හඳුන්නෙත්ති ද පැමිණ සිටියා.",
       "URL": "https://www.hirunews.lk/328616/ජාතික-ජනබලවේගයේ-විරෝධතාවයේදී-මියගිය-පුද්ගලයාගේ-සිරුර-පුතුට-භාරදෙයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=506"
}