{
       "Source": "hirunews",
       "Timestamp": "Thursday, 13 October 2022 - 17:24",
       "Headline": "දිස්ත්‍රික්ක දෙකකට නායයාමේ අනතුරු ඇඟවීම්",
       "News Content": "රත්නපුර සහ කලුතර දිස්ත්‍රික්ක දෙක සඳහා ඉදිරි පැය 24 කාලයකට බලපැවැත්වෙන පරිදි නායයාමේ අනතුරු ඇඟවීම් නිකුත් කර තිබෙනවා.\nඅද(13) පස්වරු 03.30 ට නිකුත් කළ එම නිවේදනයේ දැක්වෙන්නේ කලුතර දිස්ත්‍රික්කයේ ඉංඟිරිය , බුලත්සිංහල, වළල්ලාවිට , පාලින්ද නුවර සහ දොඩංගොඩ ප්‍රදේශවල නායයෑමේ අවධානම් ඇතිවිය හැකි බවයි.\nඑමෙන් ම රත්නපුර දිස්ත්‍රික්කයේ ඇහැළියගොඩ, කුරුවිට , රත්නපුර , ඇළපාත , අයගම, කිරි ඇල්ල , පැල්මඩුල්ල , කලවාන , නිවිතිගල යන ප්‍රදේශවලද නායයෑමේ අවධානම් ඇතිවිය හැකි බව ජාතික ගොඩනැගිලි පර්යේෂණ සංවිධානය සඳහන් කළා.\nමේ අතර කාලගුණ විද්‍යා දෙපාර්තමේන්තුව සඳහන් කළේ දිවයින ආශ්‍රිතව පහළ වායුගෝලයේ පවතින කැළඹිලි ස්වභාවය තවදුරටත් පවතින බවයි.\nඑබැවින් දිවයිනේ නිරිතදිග කොටසේ දැනට පවතින වැසි තත්ත්වය ඉදිරි පැය 24 පුරාවටත් බලාපොරොත්තු වනවා.\nබස්නාහිර, සබරගමුව, මධ්‍යම, දකුණ සහ වයඹ පළාත්වල විටින් විට වැසි හෝ ගිගුරුම් සහිත වැසි ඇතිවිය හැකියි.\nඇතැම් ස්ථානවලට මිලිමීටර් 100ට වැඩි තද වැසි ද ඇතිවිය හැකි අතර දිවයිනේ සෙසු ප්‍රදේශවලට මිලිමීටර් 75ට වැඩි තරමක තද වැසි ද ඇති වනවා.\nගිගුරුම් සහිත වැසි සමග ඇතිවිය හැකි තාවකාලික තද සුළංවලින් සහ අකුණු මගින් සිදුවන අනතුරු අවම කර ගැනීම සඳහා අවශ්‍ය පියවර ගන්නා ලෙසටයි ජනතාවගෙන් ඉල්ලීමක් කෙරෙන්නේ.\nමේ අතර ඊයේ (12) පෙරවරු 8.30 සිට අද පෙරවරු 8.30 දක්වා ගතවූ කාලය තුල වැඩිම වර්ෂාපතනයක් ලැබී ඇත්තේ ගාල්ල දිස්ත්‍රික්කයේ හෑගොඩ ප්‍රදේශයටයි.\nමේ අතර, මධ්‍යම කදුකරයේ ස්ථාන කිහිපයකම ප්‍රධාන මාර්ග වල ඝන මීදුම් තත්ත්වයක් පවතින අතර රථවාහන ධාවනයේදි සැලකිලිමත් වන ලෙස ආපදා කළමනාකරණ මධ්‍යස්තානය දැනුම් දෙනවා.\nඑසේම හුණුපිටිය දුම්රිය ස්ථානය අසලින් දුම්රිය මාර්ගය ජලයෙන් යටවීම හේතුවෙන් දුම්රිය ධාවනයට අද පස්වරුවේ බාධා එල්ල වුනේ සංඥා පද්ධතියේ දෝෂ මතුවීමත් සමඟයි.\nගාල්ල මිනුවන්ගොඩ බිංගෙය අසලින් දුම්රිය මාර්ගයට පස්කන්දක් කඩා වැටීමෙන් අද පෙවරුවේ එම මාර්ගයේ දුම්රිය ධාවනයට බාධා එල්ල වුණා. පවතින අයහපත් කාලගුණ තත්ත්වය හේතුවෙන් අධිවේගී මාර්ගයේ රථ වාහන ධාවනයේදී ද සැලකිලිමත් වන ලෙසයි පොලිසිය රියදුරන්ගෙන් ඉල්ලා සිටින්නේ.\nමේ අතර, පවතින වර්ෂාපතනය හමුවේ ප්‍රධාන ගංගා වල සැලකිය යුතු ජල මට්ටම් ඉහළ යාමක් මෙතෙක් වාර්තා වී නොමැති බව වාරිමාර්ග දෙපාර්තමේන්තුවේ ජල කළමනාකරන අධ්‍යක්ෂ එස්.පි.සි සුගීෂ්වර කියා සිටියා.\nකෙසේ වෙතත්, කදුකර ප්‍රදේශවල අතු ගංගා සහ දියපහරවල් හරහා ගමන් කිරීමේදි වඩාත් සැලකිලිමත් වන ලෙසයි ඔහු ජනතාවගෙන් ඉල්ලා සිටියේ.",
       "URL": "https://www.hirunews.lk/317777/දිස්ත්‍රික්ක-දෙකකට-නායයාමේ-අනතුරු-ඇඟවීම්",
       "Category": "Local News",
       "Parent URL": "https://www.hirunews.lk/local-news.php?pageID=805"
}