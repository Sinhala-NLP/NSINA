{
       "Source": "hirunews",
       "Timestamp": "Friday, 03 March 2017 - 19:58",
       "Headline": "ආමි නුවන් රිමාන්ඩ්",
       "News Content": "අතුරුගිරිය නගරයේ රූපලාවන්‍යගාරයකදී තරුණයෙකු වෙඩි තබා ඝාතනය කළ සිද්ධියේ ප්‍රධාන සැකකරු වන ගීතනවත්ත ආරච්චිගේ අමිල නුවන් හෙවත් ආමි නුවන් නැමැත්තා පොලීසිය අත්අඩංගුවට ගෙන තිබෙනවා.\nඔහු කඩුවෙල මහේස්ත්‍රාත් අධිකරණය හමුවට ඉදිරිපත් කිරීමෙන් පසු මේ මස 17 වන දා දක්වා රක්ෂිත බන්ධනාගාර ගත කෙරුණා.\nමෙම ඝාතන සිද්ධිය වාර්තා වුණේ ජනවාරි මස 17 වන දායි.\nඑසේම මාධ්‍යවේදී කීත් නොයාර් ට පහරදීමේ සිද්ධිය සම්බන්ධයෙන් අත්අඩංගුවට ගත් යුද හමුදා මේජර්වරයා ඇතුළු හමුදා සාමාජිකයින් 5 දෙනා ලබන 16 වනදා දක්වා අද යළි රක්ෂිත බන්ධනාගාර ගත කළා.\nඒ, ඔවුන් ගල්කිස්ස මහේස්ත්‍රාත් අධිකරණයට ඉදිරිපත් කිරීමෙන් අනතුරුවයි.\nමේ අතර, 2006 වසරේදී දෙමළ පාසල් සිසුන් 11 දෙනෙකු පැහැරගෙන ගොස් අතුරුදන් කිරීමේ සිද්ධිය සම්බන්ධයෙන් නාවික හමුදාවේ කොමදෝරුවරයෙකු සහ සුළු නිලධාරියෙකු අපරාධ පරීක්ෂණ දෙපාර්තමේන්තුව අත්අඩංගුවට ගෙන තිබෙනවා.\nඒ, සිද්ධිය සම්බන්ධයෙන් ප්‍රකාශයක් ලබාදීම සඳහා පැමිණි අවස්ථාවේදියි.\nඔවුන් අද කොටුව මහේස්ත්‍රාත් ලංකා ජයරත්න හමුවට ඉදිරිපත් කිරීමෙන් අනතුරුව ලබන 13 වන දා දක්වා රක්ෂිත බන්ධනාගාර ගත කර තිබෙනවා.\nමේ අතර, 2012 වසරේදී වාද්දූව පොලීසිය භාරයේ සිටි සැකකරුවෙකු මිය යාමේ සිද්ධියක් සම්බන්ධයෙන් එවකට එහි සේවය කළ ස්ථානාධිපතිවරයා ඇතුළු පොලිස් නිලධාරීන් 5 දෙනෙකු අපරාධ පරීක්ෂණ දෙපාර්තමේන්තුව අත්අඩංගුවට ගෙන ඇති බව අද පැවැති මාධ්‍ය හමුවකදී නියෝජ්‍ය පොලිස්පති අජිත් රෝහණ කියා සිටියා.",
       "URL": "https://www.hirunews.lk/155990/ආමි-නුවන්-රිමාන්ඩ්",
       "Category": "Local News",
       "Parent URL": "https://www.hirunews.lk/local-news.php?pageID=4633"
}