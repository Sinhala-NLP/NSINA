{
       "Source": "hirunews",
       "Timestamp": "Saturday, 12 March 2016 - 12:35",
       "Headline": "දංකොටුව සිද්ධිය ගැන සොයන්න පොලිස් කණ්ඩායම් 7ක්",
       "News Content": "දංකොටුව - ඉරබඩගම - කොස්හේනවත්ත ප්‍රදේශයේ දී ගිනිගෙන විනාශ වූ වෑන් රථයක තිබී හමුවූ මළ සිරුරු 5 සම්බන්ධයෙන් අපරාධ පරීක්ෂණ දෙපාර්තමේන්තුව සිදුකරන විමර්ශනවලට අදාළව පුද්ගලයන් 20 දෙනෙකුගෙන් ප්‍රශ්න කර ප්‍රකාශ සටහන් කරගෙන තිබෙනවා.\nජ්‍යෙෂ්ඨ පොලිස් නිලධාරියෙකු සදහන් කළේ සිද්ධිය පිළිබද අපරාධ පරීක්ෂණ දෙපාර්තමේන්තුව ඇතුළු පොලිස් කණ්ඩායම් 7ක් අංශ කිහිපයක් ඔස්සේ පරීක්ෂණ ක්‍රියාත්මක කර ඇති බවයි.\nදංකොටුව - ඉරබඩගම - කොස්හේනවත්ත ප්‍රදේශයේ අතුරු මාර්ගයක තිබී මෙම වෑන් රථය දංකොටුව පොලිසිය ඊයේ අලූයම සොයා ගත්තේ 119 පොලිස් හදිසි ඇමතුම් අංකයට ලද තොරතුරකට අනුවයි.\nජන ශුන්‍ය ප්‍රදේශයක් වන මෙම ප්‍රදේශයට අදාළ වෑන් රථය පැමිණ තිබුණේ ඊයේ අලූයම 2 ත් 5 ත් අතර බවටයි පොලිසියට තොරතුරු ලැබී තිබුණේ.\nගිනිගෙන විනාශ වූ වෑන් රථය තුළ තිබී හඳුනා ගැනීමට නොහැකි තරමට පිළිස්සී තිබූ මළ සිරුරු 5ක කොටස් ද සොයා ගත්තා.\nපසුව ඊයේ දහවල් එම ස්ථානයට පැමිණි මාරවිල මහේස්ත්‍රාත් පසන් අමරසිංහ, මීගමුව අධිකරණ වෛද්‍ය නිලධාරීවරයාට නියෝග කළේ පිළිස්සී මිය ගොස් සිටි පුද්ගලයින්ගේ මරණ පරීක්ෂණ පවත්වා ඒ සම්බන්ධයෙන් අධිකරණයට කරුණු වාර්තා කරන ලෙසයි.\nමෙම මළ සිරුරු කාගේ ද යන්න තවමත් අනාවරණ වී නැහැ.\nමොවුන් ඝාතනය කර වෑන් රථයේ දමා මෙම ස්ථානයට රැගෙනවිත් ඊට ගිනිතබා ඇති බවටයි පොලිසිය සැක කරන්නේ. වෑන් රථය තිබූ ස්ථානයේ මීට පෙර ද ඝාතන කිහිපයක් සිදුව තිබෙනවා.\nදැනට සිදුකළ පරීක්ෂණවලදී  අනාවරණ වී ඇත්තේ මෙම වෑන් රථය කොල්ලූපිටිය ප්‍රදේශයේ පදිංචි කාන්තාවකට අයත් එකක් බවටයි.\nඇය එම වෑන් රථය පෞද්ගලික මූල්‍ය ආයතනයට කුලී පදනම මත ලබාදී තිබෙනවා.\nපසුව අදාළ සමාගම විසින් කල් බදු ක්‍රමයට වාහන ලබාගෙන හිඟ වාරික ඇති වාහන අත්පත් කර ගන්නා ප්‍රධානියෙකු ලෙස කටයුතු කරන මාකඳුර - කජුවත්ත ප්‍රදේශයේ පදිංචිකරුවෙකු වෙත ලබාදී ඇති බවට හෙළිදරව් වුණා.\nසෙනරත් කපිල බණ්ඩාර හෙවත් නේවි කපිල ලෙස හඳුන්වන එම පුද්ගලයාගේ බිරිඳ ඊයේ වෑන් රථය ගිනිගත් ස්ථානයට පැමිණ තිබෙනවා.\nඔහුට එරෙහිව මිනී මැරුම් සහ කොල්ලකෑම් කිහිපයක් සම්බන්ධයෙන් අධිකරණයේ නඩු විභාග වන බව විමර්ශන සිදුකරන උසස් පොලිස් නිලධාරියෙකු හිරු ප්‍රවෘත්ති අංශයට සදහන් කළා.\nඑමෙන්ම තම දියණිය අපයෝජනයට ලක් කළ බවට ද ඔහුට චෝදනා එල්ල වී තිබෙනවා.",
       "URL": "https://www.hirunews.lk/128365/දංකොටුව-සිද්ධිය-ගැන-සොයන්න-පොලිස්-කණ්ඩායම්-7ක්",
       "Category": "Local News",
       "Parent URL": "https://www.hirunews.lk/local-news.php?pageID=5132"
}