{
       "Source": "hirunews",
       "Timestamp": "Saturday, 26 June 2021 - 7:55",
       "Headline": "මෙරට කොවිඩ් එන්නත් මිලදී ගැනීමේ ප්‍රසම්පාදන ක්‍රියාවලිය ගැන ලෝක බැංකුවේ ප්‍රසාදය (වීඩියෝ)",
       "News Content": "ඊයේ (25) දිනයේදීත් මෙරටින් කොරෝනා ආසාදිතයින් 1,876 දෙනෙකු වාර්තා වීමත් සමග මෙරට සමස්ත කොරෝනා ආසාදිතයින්ගේ සංඛ්‍යාව 249,926ක් දක්වා ඉහළ ගියා.\nඑමෙන්ම, තවත් කොරෝනා මරණ 48 ක් වාර්තා වීමත් සමඟ සමස්ත කොරෝනා මරණ සංඛ්‍යාව 2,862 දක්වා ඉහළ ගොස් තිබෙනවා.\nපසුගිය 24 වනදා සිදුව ඇති මෙම මරණ අතර, කාන්තාවන් විසි දෙදෙනෙකු සහ පිරිමි පුද්ගලයින් 26 දෙනෙකු වනවා.\nඅවුරුදු 60ට වැඩි පුද්ගලයින් 37 දෙනෙකු ඒ අතර වන බවයි රජයේ ප්‍රවෘත්ති දෙපාර්තමේන්තුව සඳහන් කළේ.\nමේ අතර, කොවිඩ් මර්ධන එන්නත් මිලදී ගැනීමේ ප්‍රසම්පාදන ක්‍රියාවලියේදී ශ්‍රී ලංකාව අනුගමනය කරන ක්‍රමවේදය කෙරෙහි ලෝක බැංකුවේ ප්‍රසාදය ද පළ වී තිබෙනවා.\nඑන්නත් මිලදී ගැනීමේ විනිවිදභාවය සහ ක්‍රමවත් බව හේතුවෙන් දකුණු ආසියානු රටවල සෙසු ආයතන හා සැසඳීමේදී රාජ්‍ය ඖෂධ නීතිගත සංස්ථාව ඉදිරියෙන්ම සිටින ආයතනය ලෙස ලෝක බැංකුව හඳුනාගෙන ඇති බවයි ජනාධිපති කාර්යාලයේ ඊයේ (25) පැවති කොවිඩ් මර්දන කමිටු සාකච්ඡාවට එක්වෙමින් එහි සභාපති විශේෂඥ වෛද්‍ය ප්‍රසන්න ගුණසේන සඳහන් කළේ.\nඑමෙන්ම, ඒ සඳහා ලබාදෙන පිළිගැනීමක් ලෙස එන්නත් මිලදී ගැනීමේදී ලෝක බැංකු වෙබ් අඩවිය හරහා ගෙවීම් සිදුකිරීමේ අවකාශය ශ්‍රී ලංකාවට හිමි වී තිබෙනවා.\nමීට අමතරව එන්නත් ලබාදීම හඳුනාගත් රෝහල් මගින් සිදුකිරීම සඳහා වූ යෝජනාවක් සෞඛ්‍ය සේවා අධ්‍යක්ෂ ජනරාල්වරයාට ඉදිරිපත් කරන බව රජයේ වෛද්‍ය නිලධාරීන්ගේ සංගමයේ සභාපති විශේෂඥ වෛද්‍ය අනුරුද්ධ පාදෙනිය එම සාකච්ඡාවට එක්වෙමින් ප්‍රකාශ කළා.\nදවසේ වැඩි කාල පරාසයක් තුළදී එම රෝහල්වලින් එන්නත් ලබා ගැනීමට මෙමගින් ඉඩ ප්‍රස්ථාව සැලසෙන බවයි ඔහු කියා සිටියේ.\nමේ අතර, ඉදිරි කාලසීමාව තුළ සෞඛ්‍ය මාර්ගෝපදේශ අනුගමනය නොකළහොත් නව වෛරස් ප්‍රභේද පැතිරයාම වලක්වා ගත නොහැකි බව නියෝජ්‍ය සෞඛ්‍ය සේවා ජනරාල් හේමන්ත හේරත් කියා සිටියා.\nමේ අතර, අද උදෑසන හයේ සිට ක්‍රියාත්මක වන පරිදි ගම්පහ දිස්ත්‍රික්කයට අයත් කිරිබත්ගොඩ පොලිස් වසමේ නාහේන ග්‍රාම නිලධාරී වසම හුදෙකලා කර තිබෙනවා.\nඑමෙන්ම, කෑගල්ල දිස්ත්‍රික්කයට අයත් මාවනැල්ල පොලිස් වසමේ හිඹුල්ඔය සහ මහවත්ත ග්‍රාම නිලධාරී වසම් මෙන්ම දෙහිඕවිට පොලිස් වසමේ දෙල්පේ වත්ත සහ අල්ගොඩ ග්‍රාම නිලධාරී වසමේ ඩෙන්ස්වර්ත් වත්ත සහ කෑගල්ල පොලිස් වසමේ හැලමඩ ග්‍රාම නිලධාරී වසමද අද (26) උදෑසන සිට ක්‍රියාත්මක වන පරිදි හුදෙකලා කර ඇති බවයි යුද හමුදාපති ජෙනරාල් ශවේන්ද්‍ර සිල්වා සඳහන් කළේ.",
       "URL": "https://www.hirunews.lk/275361/මෙරට-කොවිඩ්-එන්නත්-මිලදී-ගැනීමේ-ප්‍රසම්පාදන-ක්‍රියාවලිය-ගැන-ලෝක-බැංකුවේ-ප්‍රසාදය-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1859"
}