{
       "Source": "hirunews",
       "Timestamp": "Thursday, 04 October 2018 - 18:36",
       "Headline": "මධූෂ්ගේ පියාගේ අවමගුල සංවිධාන කළ බණ්ඩාට ඔරුවලදී පොලීසියෙන් වෙඩි",
       "News Content": "අතුරුගිරිය - ඔරුවල ප්‍රදේශයේදී අද දහවල් පොලීසිය සමග ඇති වූ වෙඩි හුවමාරුවකින් තුවාල ලැබූ පුද්ගලයා පාතාල නායක මාකදුරේ මධූෂ්ගේ පියාගේ අවමංගල්‍ය උත්සවයේ සියලූ සංවිධාන කටයුතු සිදුකළ තැනැත්තා බවට අනාවරණ වී තිබෙනවා.\nමාකදුරේ මධූෂ් සහ අංගොඩ ලොක්කා යන පාතාල නායකයන්ගේ සමීපතමයෙකු වන 30 හැවිරිදි ඔහු රණසිංහ ආරච්චිගේ හසිත හෙවත් බණ්ඩා නමින් හැදින්වෙන බවයි පොලීසිය ප්‍රකාශ කළේ.\nවෙඩි වැදීමෙන් හිසට සිදුවූ තුවාල හේතුවෙන් අද පස්වරුවේ ඔහු කොළඹ ජාතික රෝහලේදී ශල්‍යකර්මයකට ද ලක් කෙරුණා.\nබණ්ඩා නමැති මෙම පාතාල සාමාජිකයා පොලිස් නිලධාරියෙකුට මරු කැදවූ මාතර රන් කොල්ලය සදහා සැකකරුවන් පැමිණි වෑන් රථය පැදවූ සැකකරු බවට ද පරීක්ෂණවලදී අනාවරණ වී තිබෙනවා.\nමේ අතර, බේරුවල - පන්නිල - අක්කර අසූව ප්‍රදේශයේ ඊයේ සිදුවූ වෙඩි තැබීම සම්බන්ධයෙන් පුද්ගලයන් 11 දෙනෙකු අත්අඩංගුවට ගෙන තිබෙනවා.\nප්‍රදේශය භාර උසස් පොලිස් නිලධාරියෙකු සඳහන් කළේ අත්අඩංගුවට ගත් පුද්ගලයන් අතර පාතාල සාමාජිකයෙකු වන කොස්ගොඩ තාරක සමඟ සබඳතා පැවැත්වූ පුද්ගලයන් කිහිපදෙනෙකුද සිටින බවයි.\nකාන්තාවන් දෙදෙනකු ද, අත්අඩංගුවට ගත් පිරිස අතර සිටිනවා. වෙඩි තැබීම සඳහා යොදාගත් ටී 56 ගිනි අවියක්, තියුණ ආයුධ කිහිපයක් සහ මෝටර් රථයක් මෙන්ම කොල්ලකන ලද යතුරුපැදිය ද එහිදී පොලිස් භාරයට ගෙන තිබුණා.\nයතුරුපැදියකින් ගමන් ගත් පුද්ගලයන් දෙදෙනෙකුට මෙම වෙඩි තැබීම සිදුවුණේ ඊයේ රාත්‍රි 8.20 ට පමණයි.\nඑහිදී තුවාල ලැබූ 26 හැවිරිදි තරුණයා, පයාගල - මුංහේන ප්‍රදේශයේ පදිංචිකරුවෙක්.",
       "URL": "https://www.hirunews.lk/201412/මධූෂ්ගේ-පියාගේ-අවමගුල-සංවිධාන-කළ-බණ්ඩාට-ඔරුවලදී-පොලීසියෙන්-වෙඩි",
       "Category": "Local News",
       "Parent URL": "https://www.hirunews.lk/local-news.php?pageID=3715"
}