{
       "Source": "hirunews",
       "Timestamp": "Saturday, 24 September 2022 - 23:16",
       "Headline": "දරුවන්ගේ දිවා ආහාරයට වරකා - දවසට උයන්නේ එක වේලයි (වීඩියෝ)",
       "News Content": "සංවර්ධනය හේතුවෙන් නිවාස මෙන්ම ගම්බිම් අතහැර යාමට සිදුවූ පිරිසකට ආහාර ඇතුළු දෛනික අවශ්‍යතා සපුරාගත නොහැකිව පීඩාවට පත්ව සිටින පුවතක් පොළොන්නරුව - මැදිරිගිරිය ප්‍රදේශයෙන් වාර්තා වුණා.\nමේ මිනිසුන් ජීවත්වෙන්නේ මොරගහකන්ද ජලාශය ඉදිකිරීමේදී ඉඩම් අහිමි වූ ජනතාව බලධාරීන් විසින් පදිංචි කරවූ පොළොන්නරුව - මැදිරිගිරිය -බිසෝපුර - දහම්වැව ගම්මානයේ.\nමීට පෙර එදා වේල හම්බකරගත් මේ ගම්මානයේ ජනතාවට මේ වන විට උද්ගතව ඇත්තේ තමන්ගේ දෛනික වියදම් පවා පිරිමසාගත නොහැකි තත්ත්වයක්.\nමේ හේතුවෙන් සිය ආහාර වේල මෙන්ම දරුවන්ගේ ආහාර වේල ද මඟහැරීමටයි ජනතාවට සිදුව තිබෙන්නේ.\nවරකා මදුලකින්, ගඩා ගෙඩියකින් තමන්ගේ වේල පිරිමසා ගන්නට මේ දරුවන්ට සිදුව තිබීම මේ රටේ තවත් එක් ඛේදවාචකයක් කියාපාන කැඩපතක්.\nඒ නිසාම මේ දරුවන්ගේ පෝෂණ තත්ත්වය ද පවතින්නේ ඉතා දුර්වල මට්ටමකයි.\nකුසට අහරක් පමණක් නොව බීමට ජල බිඳක්වත් නොමැතිව අසරණ වී සිටින මේ ජනතාවගේ ඉල්ලීම සැපවත් ජීවිතයක් නොවල තම දරුවන්ට එදා වේල සපයා දීමට හැකි පසුබිමක් නිර්මාණය කර දෙන ලෙසයි.",
       "URL": "https://www.hirunews.lk/316233/දරුවන්ගේ-දිවා-ආහාරයට-වරකා-දවසට-උයන්නේ-එක-වේලයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=846"
}