{
       "Source": "hirunews",
       "Timestamp": "Sunday, 19 June 2022 - 8:22",
       "Headline": "වසරක් පුරා වතුර බිල නොගෙවූ 50,000ක් හඳුනා ගනී (වීඩියෝ)",
       "News Content": "වසරකට වැඩි කාලයක් ජල බිල්පත් නොගෙවූ පාරිභෝගිකයින් 50,000 ක් පමණ සිටින බව ජාතික ජල සම්පාදන හා ජලාපවහන මණ්ඩලය පවසනවා.\nඔවුන්ගෙන් රුපියල් මිලියන 532 ක් අයවීමට නියමිතව ඇති බවයි එම මණ්ඩලයේ නියෝජ්‍ය වාණිජ සාමාන්‍යාධිකාරී පියල් පත්මනාත කියා සිටියේ.\nමේ වනවිට ඔවුන්ට දැනුම්දීම් සිදුකිරීමෙන් අනතුරුව විසන්ධි කිරීමේ කටයුතුද ආරම්භ කර තිබෙනවා.\nජාතික ජලසම්පාදන හා ජලාපවහන මණ්ඩලයෙන් ජල සම්බන්ධතා ලබාගෙන ඇති පාරිභෝගිකයින් සංඛ්‍යාව මිලියන 2.8 ක්. 92% ක්ම ගෘහස්ථ ජල පාරිභෝගිකයින් වන අතර ඉන් 75% ක්ම ජල ඒකක 25 ට අඩුවෙන් භාවිත කරනවා.\nජල පාරිභෝගිකයින්ගෙන් මේ වනවිට මණ්ඩලයට අයවිය යුතු හිඟ මුදල රුපියල් මිලියන 7500 ක් බවයි ජාතික ජලසම්පාදන හා ජලාපවහන මණ්ඩලයේ නියෝජ්‍ය වාණිජ සාමාන්‍යාධිකාරී පියල් පත්මනාත සඳහන් කළේ.\nඉන් 69% ක් ගෘහස්ථ ජල පාරිභෝගිකයින් වන අතර, 16% ක් වාණිජ ආයතන වනවා. 9% ක් රජයේ ආයතනයි.\nජල පාරිභෝගිකයින් සිය බිල්පත ලැබී දින 14 ක් තුළ එම මුදල ගෙවා දමන්නේ නම් ඔවුන්ට 1.5% ක වට්ටමක්ද හිමිවනවා.\nසාමාන්‍යයෙන් මසකට රුපියල් මිලියන 2500 ක් පමණ ජල බිල්පත් ආදායමක් මණ්ඩලයට ලැබෙන අතර, පවතින වාතාවරණය හමුවේ ජල සැපයුම සඳහා වන පිරිවැයද මේ වනවිට ඉහළ ගොස් තිබෙනවා.\nඒ, විදුලිය, ඉන්ධන සහ රසායනික ද්‍රව්‍යවල මිල ගණන් ඉහළ යෑම හේතුවෙන්.\nමේ වනවිට එක් ජල ඒකකයක් නිෂ්පාදනය කිරීම සඳහා රුපියල් 50 ත්, 60 ත් අතර මිලක් වැය වනවා.",
       "URL": "https://www.hirunews.lk/307531/වසරක්-පුරා-වතුර-බිල-නොගෙවූ-50000ක්-හඳුනා-ගනී-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1084"
}