{
       "Source": "hirunews",
       "Timestamp": "Wednesday, 09 June 2021 - 13:57",
       "Headline": "ඊයේ වැඩිම ආසාදිතයින් කොළඹ දිස්ත්‍රික්කයෙන් (වීඩියෝ)",
       "News Content": "ඊයේ වාර්තා වූ කොවිඩ් ආසාදිතයින් 2,682 දෙනා සමග මෙරට සමස්ත කොවිඩ් 19 ආසාදිතයින් සංඛ්‍යාව 210,661ක් දක්වා ඉහළ ගියා.\nවාර්තා වූ ආසාදිතයින්ගෙන් 45 දෙනෙකු විදෙස්ගතව සිට පැමිණි පුද්ගලවයින් වන අතර සෙසු  2,637 දෙනා අලු‍ත් අවුරුදු පොකුරේ ආසාදිතයින්.\nඒ අතරින් වැඩිම පිරිස වූ 602 දෙනෙකු කොළඹ දිස්ත්‍රික්කයෙන් වාර්තා වු අතර ඉන් වැඩිම පිරිස වන 174ක් හදුනාගෙන ඇත්තේ කොළඹ මහ නගර සභා බල ප්‍රදේශයෙන්.\nගම්පහ දිස්ත්‍රික්කයෙන් ආසාදිතයින් 434 ක් වාර්තා වූ අතර, කුරුණෑගල දිස්ත්‍රික්කයෙන් වාර්තා වූ ආසාදිතයින් සංඛ්‍යාව 270ක්.\nමේ අතර, මෙරට එන්නත්කරණ වැඩසටහන යටතේ මේ වනවිට සයිනොෆාම් එන්නතේ පළමු මාත්‍රාව මෙතෙක් ලබා දී ඇති පුද්ගලයින් ගණන 133,028 ක්.\nස්පුට්නික් වී එන්නතේ පළමු මාත්‍රාවද මේ දක්වා පුද්ගලයින් 64,986 දෙනෙකුට ලබාදී අවසන්.\nකොවිෂීල්ඩ් එන්නතේ දෙවන මාත්‍රාව පුද්ගලයින්  තුන් ලක්ෂ 53,789 දෙනෙකුට ලබාදී ලබා දී තිබෙනවා.\nමේ අතර, මෙතෙක් දිනකදී තහවුරු කළ වැඩිම කොවිඩ් මරණ සංඛ්‍යාව සෞඛ්‍ය සේවා අධ්‍යක්ෂ ජනරාල්වරයා ගතවූ දිනයේදී නිවේදනය කළා.\nඑම සංඛ්‍යාව 54ක්.\nඒ සමග මෙරට සමස්ත කොරෝනා මරණ සංඛ්‍යාව 1,843ක් දක්වා ඉහළ ගියා.\nමෙම මරණ සිදුව ඇත්තේ පසුගිය මැයි 10 වැනිදා සිට ජුනි 07 දක්වා කාලය තුළදී වන අතර ඊට පිරිමි පුද්ගලයින් 32 දෙනෙක් සහ කාන්තාවන් 22 දෙනෙකු අයත්.\nනියෝජ්‍ය සෞඛ්‍ය සේවා අධ්‍යක්ෂ ජනරාල් විශේෂඥ වෛද්‍ය හේමන්ත හේරත් පැවසුවේ ඉදිරියේදී මරණ සංඛ්‍යාව ඉහළයාම වැළැක්විමට අවශ්‍ය පියවර ක්‍රියාත්මක බවයි.\nමේ අතර, ඒකාබද්ධ සෞඛ්‍ය සේවක සංගමය ඉල්ලීම් කිහිපයක් මුල්කරගනිමින් අද පැය 4ක පමණ වැඩවර්ජනයක නිරත වුණා.\nමෙම වැඩවර්ජනය ක්‍රියාත්මක වුණේ කොළඹ, කළුතර, රාගම, කෑගල්ල, හම්බන්තොට, අම්පාර, මොණරාගල, මාතලේ, කුලියාපිටිය සහ මඩකලපුව යන රෝහල් කේන්ද්‍රකරගනිමින්.\nඊට හේතු ඇත්තේ සියලු‍ සෞඛ්‍ය සේවකයින්ට කොවිඩ් අවදානම් දීමනාව ලබාදීම, සේවක හිඟය අඩු කිරීම ඇතුලු‍ ඉල්ලීම් කිහිපයක්.",
       "URL": "https://www.hirunews.lk/273818/ඊයේ-වැඩිම-ආසාදිතයින්-කොළඹ-දිස්ත්‍රික්කයෙන්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1896"
}