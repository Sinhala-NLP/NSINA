{
       "Source": "hirunews",
       "Timestamp": "Friday, 25 May 2018 - 17:07",
       "Headline": "කොළඹ - පුත්තලම මාර්ගයේ ගමනාගමන කටයුතු සීමා කෙරේ",
       "News Content": "පවතින අයහපත් කාලගුණයෙන් පුත්තලම දිස්ත්‍රික්කයට මේ වන විටත් දැඩි බලපෑම් එල්ල වෙමින් පවතිනවා.\nඅප වාර්තාකරුවන් සඳහන් කළේ දිස්ත්‍රික්කයේ ප්‍රදේශ රැසකට ඊයේ රාත්‍රියේ සිට දැඩි වර්ෂාපතනයක් ඇද හැලෙන බවයි.\nපුත්තලම දිස්ත්‍රික්කයේ ප්‍රදේශ රැසකට මේ වන විටත් තද වැසි පවතිනවා.\nඅප වාර්තාකරු සඳහන් කළේ වර්ෂාවත් සමඟ පුත්තලම නගරයේ මාර්ග රැසක් මෙන්ම පාසල් කිහිපයක්ද ජලයෙන් යටව ඇති බවයි.\nඑමෙන්ම පුරාවිද්‍යා හා කාලගුණ විද්‍යා දෙපාර්තමේන්තුවේ පුත්තලම කාර්යාල හා නියෝජ්‍ය පොලිස්පති කාර්යාලයද ජලයෙන් යටව තිබෙනවා.\nමෙලෙස පුත්තලම නගරය ජලයෙන් යටව ඇත්තේ වැසි ජලය පුත්තලම කලපුව දක්වා ගලායාමට පවතින ඇළ සහ කානු පද්ධතිය අවහිර කරමින් ඉදිකර ඇති අනවසර ඉදිකිරිම් හේතුවෙන්.\nඅයහපත් කාලගුණය හේතුවෙන් කොළඹ - පුත්තලම මාර්ගය බත්ඔලූ ඔය ප්‍රදේශයෙන් ජලයෙන් යටවීම නිසා ඒ අවට රථ වාහන ගමනාගමනය සීමා කර තිබෙනවා.\nමේ අතර කුරුණෑගල දිස්ත්‍රික්කයේ ප්‍රදේශ රැසකටද ඊයේ රාත්‍රියේ සිට කඩින් කඩ තද වැසි ඇතිවෙමින් පවතිනවා.\nපඬුවස්නුවර, පෙනිලිකඩවර වැව පිරීයාමත් සමඟ වැව් බැම්මට හානි සිදුවීම වළක්වාලීම සඳහා ප්‍රදේශවාසීන් ප්‍රාදේශීය ලේකම් කාර්යාලයේද මැදිහත්වීමෙන් වැව් බැම්ම තාවකාලිකව කපා වැවෙහි ජලය පිටකිරීමට කටයුතු කළා.\nමේ අතර කළුබුලු ඔය පිටාර ගැලීමත් සමඟ ඒ ආසන්නයෙන් වූ මාර්ගයක යතුරු පැදියකන් ගමන් කරමින් සිටි පුද්ගලයෙකු සැඩපහරට හසුව ගසාගෙන ගොස් ඇති බව ප්‍රදේශවාසීන් සඳහන් කළා.\nඔහු පිළිබඳ මෙතෙක් කිසිදු තොරතුරක් වාර්තා වී නැහැ.\nමේ අතර හලාවතල මාදම්පේ ගල්මුරුව ප්‍රදේශයේදී ගංවතුරට හසුව සිටි පිරිසක් බේරාගැනකීමට ගිය මාදම්පේ පොලිසියේ කොස්තාපල්වරයෙකු සැඩ පහරකට හසුව ගසාගෙන ගොස් තිබෙනවා.\nපොලිස් මාධ්‍ය ප්‍රකාශක පොලිස් අධිකාරි රුවන් ගුණසේකර මහතා සඳහන් කළේ සැඩපහරට හසු වූ පොලිස් නිලධාරියා සොයා මේ වන විට නාවික හමුදාව මෙහෙයුමක් ආරම්භ කර ඇති බවයි.",
       "URL": "https://www.hirunews.lk/191559/කොළඹ-පුත්තලම-මාර්ගයේ-ගමනාගමන-කටයුතු-සීමා-කෙරේ",
       "Category": "Local News",
       "Parent URL": "https://www.hirunews.lk/local-news.php?pageID=3927"
}