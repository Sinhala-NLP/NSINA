{
       "Source": "hirunews",
       "Timestamp": "Sunday, 20 March 2022 - 19:43",
       "Headline": "වියදම් අවම කරන්න තානාපති කාර්යාල වැසෙන ලකුණු",
       "News Content": "ඉරාකයේ හා නෝර්වේ හි ශ්‍රී ලංකා තානාපති කාර්යාල සහ පොදුරාජ්‍ය මණඩලයීය ඔස්ට්‍රේලියාවේ සිඩ්නි කොන්සල් ජනරාල් කාර්යාලය තාවකාලිකව වසා දැමීමට විදේශ කටයුතු අමාත්‍යාංශයේ අවධානය යොමුව තිබෙනවා.\nඒ මෙරට පවතින ඩොලර් අර්බුදය හමුවේ වියදම් පාලනය කිරීමේ අපේක්ෂාවෙන්.\nඒ සඳහා වන අමාත්‍ය මණ්ඩල පත්‍රිකාවක් විදේශ කටයුතු අමාත්‍යාංශය මගින් හෙට දිනයේ කැබිනට් මණ්ඩලයට ඉදිරිපත් කිරීමට නියමිත බවයි වාර්තාවන්නේ.\nමාර්තු මස 31 වැනිදා සිට ක්‍රියාත්මක වන පරිදි තාවකාලිකව වසා දැමීම සඳහා කැබිනට් අනුමැතිය ඉල්ලා ඇත්තේ\nඉරාකයේ බැග්ඩෑඩ් හි පිහිටි ශ්‍රී ලංකා තානාපති කාර්යාලය,\nනෝර්වේ හි ඔස්ලෝ හි පිහිටි ශ්‍රී ලංකා තානාපති කාර්යාලය සහ\nපොදුරාජ්‍ය මණඩලයීය ඔස්ට්‍රේලියාවේ සිඩ්නි හි පිහිටි කොන්සන් ජනරාල් කාර්යාලයයි.\nබැග්ඩෑඩ් හි පිහිටි ශ්‍රී ලංකා තානාපති කාර්යාලය වසා දැමීමෙන් අනතුරුව එක්සත් අරාබි එමීර් රාජ්‍යයේ අබුඩාබි හි සිටින ශ්‍රී ලංකා තානාපතිවරයා අදාළ කටයුතු ආවරණය කෙරෙනු ඇති.\nනෝර්වේ ඔස්ලෝ හි ශ්‍රී ලංකා තානාපති කාර්යාලය වසා දැමීමෙන් අනතුරුව එම රාජකාරී ස්විඩනයල අයිස්ලන්තය සහ ෆින්ලන්තය යන රටවල තානාපති කාර්යාල වෙත පැවරීමට නියමිත බවයි විදේශ කටයුතු අමාත්‍යාංශ ආරංචි මාර්ග සඳහන් කළේ.\nඊට අමතරව පොදුරාජ්‍ය මණ්ඩලයීය ඔස්ට්‍රේලියාවේ සිඩ්නි හි පිහිටි ශ්‍රී ලංකා කොන්සල් ජනරාල් කාර්යාලය තාවකාලිකව වසා දැමීමෙන් පසු එහි කොන්සල් බල ප්‍රදේශය කැන්බරා හි මහ කොමසාරිස් කාර්යාලය වෙත මාරු කෙරෙනු ඇති.\nකෙසේ වෙතත්ල මෙම තානාපති කාර්යාල සහ කොන්සල් ජනරාල් කාර්යාල වසා දැමීම තාවකාලික බවත්ල මෙරට මූල්‍ය තත්ත්වය යහපත් වූ පසු නැවතත් එම කාර්යාල පිහිටුවීමට නියමිත බවත් විදේශ කටයුතු අමාත්‍යාංශ ආරංචි මාර්ග සඳහන් කළා.",
       "URL": "https://www.hirunews.lk/299938/වියදම්-අවම-කරන්න-තානාපති-කාර්යාල-වැසෙන-ලකුණු",
       "Category": "Local News",
       "Parent URL": "https://www.hirunews.lk/local-news.php?pageID=1281"
}