{
       "Source": "hirunews",
       "Timestamp": "Friday, 31 March 2023 - 22:08",
       "Headline": "ක්‍රීඩා උලෙළක ගුටිබැට හුවමාරුවක් - සිසුවියන් තිදෙනෙකුත් රෝහල්ගත කෙරේ",
       "News Content": "කිලිනොච්චිය ප්‍රදේශයේ පාසලක නිවාසාන්තර ක්‍රීඩා උත්සවයක් අතරතුර දී දෙපිරිසක් අතර ඇති වූ ගැටුමකින් පාසල් සිසුවියන් ඇතුළු 5 දෙදෙනෙකු තුවාල ලබා රෝහල්ගත කර තිබෙනවා.\nක්‍රීඩා උත්සවය නැරඹීමට පැමිණි දෙපිරිසක් අතර ඇතිවූ බහින්බස්වීමක් දුරදිගයාමෙන් මෙම ගැටුම හටගෙන ඇති බවටයි වාර්තා වන්නේ.\nඑම අවස්ථාවේ දී කුපිත වූ පිරිස් ලී පොලු සහ යකඩ බටවලින් පහර දීමත් සමඟ පාසල් සිසුවියන් පිරිසක් ද ප්‍රහාරයට මැදි වී තිබෙනවා.\nපොලිසිය සඳහන් කළේ, සිද්ධිය සම්බන්ධයෙන් පුද්ගලයින් 4 දෙනෙකු අත්අඩංගුවට ගත් බවයි.\nපාසල් භූමිය තුළ ඇති වූ මෙම ගැටුමට විරෝධය පළ කරමින් මව්පියන්, ගුරුවරුන් හා ප්‍රදේශවාසීන් පිරිසක් විරෝධතාවක ද නිරතව වුණා.\nමේ අතර මහනුවර - තලාතුඔය ප්‍රදේශයේ නිවසක මත්ද්‍රව්‍ය වැටලීමකට ගිය අවස්ථාවේ දී එම නිවැසියන් පොලිසියට විරෝධය පළ කිරීම සම්බන්ධ විඩියෝ පටයක් මේ වන විට සමාජ මාධ්‍ය තුළ සංචරනය වනවා.\nඑහිදී නිවැසියන් චෝදනා කරන්නේ, මත්ද්‍රව්‍ය චෝදනා එල්ල කරමින් තරුණයෙකු අත්අඩංගුවට ගැනීමට පොලිසිය විසින් උත්සාහ කළ බවයි.\nකෙසේ වෙතත් නිවැසියන්ගේ විරෝධතාව හේතුවෙන් එම අවස්ථාවේ දී පොලිස් නිලධාරීන් තරුණයා අත්අඩංගුවට නොගෙන පිටව ගොස් තිබෙනවා.\nඅප කළ විමසීමක දී තලාතුඔය පොලිසිය සඳහන් කළේ පසුව ද අදාළ සැකකරු අත්අඩංගුවට ගැනීමක් සිදු නොකළ බවයි.",
       "URL": "https://www.hirunews.lk/331403/ක්‍රීඩා-උලෙළක-ගුටිබැට-හුවමාරුවක්-සිසුවියන්-තිදෙනෙකුත්-රෝහල්ගත-කෙරේ",
       "Category": "Local News",
       "Parent URL": "https://www.hirunews.lk/local-news.php?pageID=442"
}