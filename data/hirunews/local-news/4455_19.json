{
       "Source": "hirunews",
       "Timestamp": "Friday, 23 June 2017 - 12:39",
       "Headline": "Update : අන්තරේ කැදවුම්කරු ලබන 5 වන දා දක්වා රිමාන්ඩ්",
       "News Content": "අත්අඩංගුවට ගත් අන්තර් විශ්වවිද්‍යාලයීය ශිෂ්‍ය බල මණ්ඩලයේ කැදවුම්කරු ලහිරු වීරසේකර ලබන මස 5 වන දා දක්වා අද රක්ෂිත බන්ධනාගාර ගත කෙරුණා.\nඒ, ඔහු මාලිගාකන්ද මහේස්ත්‍රාත්වරයා හමුවට ඉදිරිපත් කිරීමෙන් අනතුරුවයි.\nමරදානේ පිහිටි සමාජ හා සාමයික කේන්ද්‍රයේ අද පැවති මාධ්‍ය හමුවකින් අනතුරුව කොළඹ අපරාධ කොට්ඨාශයේ සහ මරදාන පොලිසියේ නිලධාරින් කණ්ඩායමක් ලහිරු වීරසේකර සහ මොරටුව සරසවියේ ඉංජිනේරු පීඨයේ සිසුවෙකු අත්අඩංගුවට ගත් බවයි පොලිස් මූලස්ථානය සඳහන් කළේ.\nසෞඛ්‍ය අමාත්‍යාංශ ගොඩනැගිලි පරිශ්‍රයට අයුතු ලෙස ඇතුළු වී රජයේ දේපළවලට අලාභ හානි සිදුකිරීම ඔවුන්ට එල්ල වී ඇති චෝදනායි.\nඅදාළ චෝදනා සම්බන්ධයෙන් අත්අඩංගුවට ගෙන රක්ෂිත බන්ධනාගාර ගත කෙරුණු අන්තර් විශ්වවිද්‍යාලයීය භික්ෂු බල මණ්ඩලයේ කැඳවුම්කරු පූජ්‍ය ටැම්පිටියේ සුගතානන්ද හිමියන් ද මේ වනවිට කොළඹ ජාතික රෝහලේ ප්‍රතිකාර ලබමින් සිටිනවා.\nඒ බන්ධනාගාර නිලධාරින්ගේ ආරක්ෂාව යටතේයි.\nඔහු අත්අඩංගුවට ගැනීමෙන් පසු යළිත් වරක් අද පස්වරුවේ අන්තර් විශ්වවිද්‍යාලයී්‍ය ශිෂ්‍ය බල මණ්ඩලයේ සිසුන් කොළඹ දී මාධ්‍ය හමුවක් කැඳවා තිබුණා.\nඑහිදී අදහස් දැක්වු එහි වැඩබලන කැඳවුම්කරු මංගල මද්දුමගේ කියා සිටියේ තම අරගලය ශිෂ්‍ය නායකයින් මර්දනය කිරීමෙන් වැළැක්විය නොහැකි බවයි.\nමේ අතර, නිදහස් අධ්‍යාපනය සඳහා වෘත්තීයවේදීන්ගේ සංගමය අද දහවල් කොළඹ - ලිප්ටන් වටරවුමේ සිට සෞඛ්‍ය අමාත්‍යාංශය ඉදිරිපිටට විරෝධතා පාගමනකින් පැමිණියා.\nඒ, මාලඹේ පෞද්ගලික වෛද්‍ය විද්‍යාලය අහෝසි කරන ලෙසට බලකරමින් සහ සරසවි සිසුන් පෙරේදා සිදුකළ විරෝධතාවයට පොලිසිය පහරදීමේ සිද්ධියට විරෝධය පළ කිරීම සඳහායී.\nකෙසේ වෙතත්, සෞඛ්‍ය අමාත්‍යාංශය ඉදිරිපිට අද සුවසිරිපා එකමුතුව විරොධතාවක නිරත වුණේ අන්තර් විශ්වවිද්‍යාල බලමණ්ඩලයේ සිසුන් අමාත්‍යාංශයට ඇතුළු වී සිදුකළ විරෝධතාවයට එරෙහිවයි.\nමේ අතර, රුහුණු විශ්වවිද්‍යාලයේ සිසුන් එම සරසවිය ඉදිරිපිටින් දිවෙන මාතර - කතරගම මාර්ගයට පැමිණ අද විරෝධතාවයක නිරත වුණේ සෞඛ්‍ය අමාත්‍යාංශ පරිශ්‍රයේ් සිසුන්ට පොලිසිය එල්ල කළ ප්‍රහාරයට විරෝධය පළ කරමින්.\nපසුව එය උණුසුම් මුහුවරක් ගත්තා. ඒ,  මාධ්‍යවේදීන් ලෙස සිවිල් ඇඳුමින් එය ඡායාරූපගත කිරීමට පැමිණි පොලිස් නිලධාරීන් දෙදෙනෙකු හේතුවෙන්.\nවිරෝධතාවයට එක්ව සිටි සිසුන්ට ඔවුන් පිළිබඳව සැක කර ඔවුන්ගේ අනන්‍යතාවය තහවුරු කර ගැනීමට යාමේදී එම නිලධාරීන්ගේ මුදල් පසුබිම්වල තිබී පොලිස් දෙපාර්තමේන්තුවට අයත් හැඳුනුම්පත් හමුවුණා.\nපසුව එම ස්ථානයට නිල ඇඳුමින් සිටි පොලිස් නිලධාරීන් පිරිසක්ද පැමිණියා.\nඅනතුරුව සිවිල් ඇඳුමින් විරෝධතාව ඡායාරූපගත කළ පොලිස් නිලධාරීන් දෙදෙනා මුදාහැරීමට කටයුතු කළ සිසුන්, ඔවුන්ගේ පොලිස් හැඳුනුම්පත් එහි සිටි පොලිස් නිලධාරීන්ට භාරදීමට කටයුතු කළා.\nඑසේම සෞඛ්‍ය අමාත්‍යාංශ පරිශ්‍රයේ පැවති විරෝධතාවයේදී තමන්ට එල්ල වූ ප්‍රහාරය සම්බන්ධයෙන් අන්තර් විශ්වවිද්‍යාලයීය ශිෂ්‍ය බලමණ්ඩලය අද ශ්‍රී ලංකා මානව හිමිකම් කොමිසන් සභාවට පැමිණිල්ලක් ඉදිරිපත් කළා.\nඑමෙන්ම හිටපු ජනාධිපති මහින්ද රාජපක්ෂ ද සරසවි සිසු උද්ඝෝෂණයට සිදුකරන ලද පහරදීම සම්බන්ධයෙන් අද මාධ්‍ය නිවේදනයක් නිකුත් කළා.\nඑමගින් ඔහු එම ප්‍රහාරය හෙළා දැක තිබූ අතර, ලිච්ඡුවී ප්‍රතිපත්ති මත රට පාලනය කරන බව ප්‍රකාශ කර මෙලෙස සිසුන්ට පහරදීම ඛේදවාචකයක් බවයි එහි වැඩිදුරටත් සදහන් කර තිබුණේ.\nUpdate : Friday, June 23, 2017 14.43\n-------------------------------------------\nඅන්තර් විශ්වවිද්‍යාලයීය ශිෂ්‍ය බල මණ්ඩලයේ කැඳවුම්කරු ලහිරු වීරසේකර මීට ටික වේලාවකට පෙර අත්අඩංගුවට ගෙන තිබෙනවා.\nමරදාන ප්‍රදේශයේ අද (23) පැවති මාධ්‍ය හමුවකින් අනතුරුව පොලිස් නිළධාරින් විසින් ඔහු මරදාන පොලිසිය වෙත රැගෙන ගිය අතර එහිදී සිදුකළ ප්‍රශ්න කිරීම්වලින් අනතුරුවයි ඔහු අත්අඩංගුවට ගනු ලැබුවේ.\nසරසවි සිසුන් පැවැත්වූ විරෝධතාවක් අතරතුර සෞඛ්‍ය අමාත්‍යාංශයට කඩා වැදී පොදුදේපලවලට හානි කිරීමේ චෝදනාව මත ඔහු අත්අඩංගුවට ගත් බව පොලිසිය සදහන් කළා.\nඑමෙන්ම, රක්ෂිත බන්ධනාගාර ගත කෙරුණු අන්තර් විශ්වවිද්‍යාලයීය භික්ෂු බල මණ්ඩලයේ කැඳවුම්කරු පූජ්‍ය ටැම්පිටියේ සුගතානන්ද හිමියන් ද බන්ධනාගාර නිලධාරින්ගේ ආරක්ෂාව මැද තවදුරටත් කොළඹ ජාතික රෝහලේ ප්‍රතිකාර ලබමින් සිටිනවා.\nමේ අතර, මාලඹේ පෞද්ගලික වෛද්‍ය විද්‍යාලයට එරෙහිව දියත් කළ විරෝධතාවයට පොලිසිය එල්ල කළ ප්‍රහාරය සම්බන්ධයෙන් ශ්‍රී ලංකා මානව හිිමිකම් කොමිෂන් සභාවට පැමිණිල්ලක් ඉදිරිපත් කරන බව අන්තර් විශ්වවිද්‍යාලයීය ශිෂ්‍ය බල මණ්ඩලය පවසනවා.\nඑහි කැදවුම්කරු ලහිරු වීරසේකර පොලිස් අත්අඩංගුවට පත්වීමට පෙර හිරු ප්‍රවෘත්ති අංශයට කියා සිටියේ අද පස්වරුවේ මෙම පැමිණිල්ල ඉදිරිපත් කිරීමට බලාපොරොත්තු වන බවයි.\nමේ අතර, සරසවි සිසුන් සෞඛ්‍ය අමාත්‍යාංශයට ඇතුලු වී සිදුකළ අලාභය පිළිබදව රජයේ තක්සේරු වාර්තාව අද ලබාදීමට නියමිතයි.\nසෞඛ්‍ය අමාත්‍යාංශයේ ජ්‍යෙෂ්ඨ ප්‍රකාශකයෙකු කියා සිටියේ රජයේ තක්සේරු නිලධාරින් විසින් ඊට අදාළ වාර්තාව අද අනිවාර්යයෙන් ලබාදෙනු ඇති බවයි.\nසරසවි සිසුන් අමාත්‍යාංශයට ඇතුළු වී එහි ගොඩනැගිලිවලට සහ අනෙකුත් දේපලවලට හානිසිදු කිරීම පිළිබදවයි මෙහිදී ඇගයීමට ලක්වී ඇත්තේ.\nසෞඛ්‍ය අමාත්‍යාංශයට අයත් සුඛෝපභෝගි වාහන 16 කට ද මෙහිදී හානි සිදුකර ඇති බව දැනට සිදුකරන ලද පරීක්ෂණවලින් හෙළි වී තිබෙනවා.\nකෙසේ වෙතත් සෞඛ්‍ය අමාත්‍යාංශයේ ජ්‍යෙෂ්ඨ ප්‍රකාශකයෙකු හිරු ප්‍රවෘත්ති අංශයට සදහන් කළේ දළ වශයෙන් සෞඛ්‍ය අමාත්‍යාංශයට සිදුව ඇති පාඩුව රුපියල් ලක්ෂ 100 කට අධික බවයි.",
       "URL": "https://www.hirunews.lk/164241/update-අන්තරේ-කැදවුම්කරු-ලබන-5-වන-දා-දක්වා-රිමාන්ඩ්",
       "Category": "Local News",
       "Parent URL": "https://www.hirunews.lk/local-news.php?pageID=4455"
}