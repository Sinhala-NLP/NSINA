{
       "Source": "hirunews",
       "Timestamp": "Thursday, 04 February 2016 - 19:02",
       "Headline": "ඇඹිලිපිටිය සිද්ධියේ සාක්ෂි දුර්වල කරන බවට රහස් පොලීසියට චෝදනාවක්",
       "News Content": "සාදයක් අතරතුර පොලීසිය සමඟ ඇති වූ ගැටුමකින් ඇඹිලිපිටියේ තරුණයෙකු මිය යාමේ සිද්ධියේ සාක්ෂි සැඟවීමට අපරාධ පරීක්ෂණ දෙපාර්තමේන්තුව උත්සාහ කරන බවට එහි අගතියට පත් පාර්ශව වෙනුවෙන් පෙනී සිටින නීතිඥවරුන් චෝදනා කරනවා.\nඑමෙන්ම සෙසු සැකකාර පොලිස් නිලධාරීන් අත්අඩංගුවට ගැනීමට ප්‍රමාදවීම නිසා අනෙකුත් සාක්ෂි අධෛර්යමත් වන බව පවසමින් පොලිස්පතිවරයාට එරෙහිව මූලික අයිතිවාසිකම් පෙත්සමක් ද ගොනු කරන බවයි එම පාර්ශවය නියෝජනය කරන නීතිඥ උඳුල් ප්‍රේමරත්න සදහන් කළේ.\nඇඹිලිපිටිය - මහඇල ප්‍රදේශයේ මෙම ගැටුම ඇති වී අදට මාසයක කාලයක් ගත වනවා.\nමෙම සිද්ධියේදී ඍජුව පොලීසියට චෝදනා එල්ල වූයේ සැකකරුවන් අත්අඩංගුවට ගැනීමට නිසි පියවර නොගැනීම හේතුවෙන්.\nසිද්ධියෙන් අනතුරුව අධිකරණය නියෝග කළේ ඇඹිලිපිටිය පොලීසියේ එවකට සේවය කළ සහකාර පොලිස් අධිකාරීවරයා ඇතුළු නිලධාරීන් 21 දෙනෙකු අත්අඩංගුවට ගන්නා ලෙසයි.\nඑම නියෝගයෙන් දින 5කට පසුවයි සිද්ධියට සැකපිට අදාළ සහකාර පොලිස් අධිකාරීවරයා අත්අඩංගුවට ගනු ලබන්නේ.\nඒ අනුව ඊයේ දිනයේදී ඔහු ඇඹිලිපිටිය අතිරේක මහේස්ත්‍රාත්වරයා හමුවට ඉදිරිපත් කිරීමෙන් අනතුරුව මේ මස 17 වන දා දක්වා රක්ෂිත බන්ධනාගාර ගත කෙරුණා.\nඒ අනුව ඔහු මේ වන විට කුරුවිට බන්ධනාගාර රෝහලේ ප්‍රතිකාර ලබන්නේ ඔහුගේ කොන්දේ පවතින ආබාධ තත්ත්වයක් හේතුවෙන්.\nබන්ධනාගාර දෙපාර්තමේන්තුවේ ප්‍රකාශකයෙකු හිරු ප්‍රවෘත්ති අංශයට සදහන් කළේ ඔහුගේ සෞඛ්‍ය තත්ත්වය සම්බන්ධයෙන් බන්ධනාගාර වෛද්‍යවරයා විසින් අද නිර්දේශයක් ඉදිරිපත් කිරීමට නියමිත බවයි.\nකෙසේ වෙතත්, සිද්ධිය සම්බන්ධයෙන් චෝදනා එල්ල වූ ඇඹිලිපිටිය හිටපු මූලස්ථාන පොලිස් පරීක්ෂකවරයා සහ අනෙකුත් නිලධාරීන් මෙතෙක් අත්අඩංගුවට ගෙන නැහැ.",
       "URL": "https://www.hirunews.lk/125472/ඇඹිලිපිටිය-සිද්ධියේ-සාක්ෂි-දුර්වල-කරන-බවට-රහස්-පොලීසියට-චෝදනාවක්",
       "Category": "Local News",
       "Parent URL": "https://www.hirunews.lk/local-news.php?pageID=5182"
}