{
       "Source": "hirunews",
       "Timestamp": "Wednesday, 16 October 2019 - 12:53",
       "Headline": "කොළඹ මහ නගර සභාව සමාව ගනී",
       "News Content": "කොළඹ පුරපතිණි රෝසි සේනානායක අරුවක්කාලූ කසල ව්‍යාපෘතිය විවේචනය කිරීමේ වරද පිළිගන්නා බවට මහා නගර සභාව ලිපියක් මගින් දැනුම් දීමත් සමඟ අද පෙරවරුවේ අත්හිටුවනු ලැබූ කසල රැගෙන යාමේ කටයුතු පස්වරුවේ සිට යලි ආරම්භ කරන බව මහනගර හා බස්නාහිර සංවර්ධන අමාත්‍යාංශය ප්‍රකාශ කළා.\nඑහි ලේකම් නිහාල් රූපසිංහ හිරු ප්‍රවෘත්ති අංශය කළ විමසිමකදි කියා සිටියේ මේ සම්බන්ධයෙන් කොළඹ මහා නගර සභාව අද පෙරවරුවේ ලිපියක් මගින් සිය අමාත්‍යාංශය දැනුම්වත් කර තිබූ බවයි.\nඉංග්‍රීසි පුවත්පතකට සම්මුඛ සාකච්ඡාවක් ලබාදෙමින් මෙම ව්‍යාපෘතිය අසාර්ථක සහ පොරොන්දු ඉටු කර ගැනීමට නොහැකි වූ ව්‍යාපෘතියක් ලෙස නගරාධිපතිනි රෝසි සේනානායක ප්‍රකාශ කර තිබුණා.\nමෙම කරුණ මුල් කර ගනිමින් මහනගර හා බස්නාහිර සංවර්ධන අමාත්‍යාංශයේ ලේකම් නිහාල් රූපසිංහ ලිපියක් මඟින් ඊයේ කොළඹ මහානගර සභාවේ කොමසාරිස්වරයා වෙත දැනුම් දෙනු ලැබුවේ අද සිට අරුවක්කාලූ අංගනය වෙත කසළ රැගෙන යාම තාවකාලිකව අත්හිටවු බවයි.\nදිනකට කොළඹ කසළ මෙටි‍්‍රක් ටොන් 400 ප්‍රමාණයක් ලොරි රථ 28 කින් අරුවක්කාලූ කසළ අංගනය වෙත රැගෙන යනු ලබනවා.",
       "URL": "https://www.hirunews.lk/226358/කොළඹ-මහ-නගර-සභාව-සමාව-ගනී",
       "Category": "Local News",
       "Parent URL": "https://www.hirunews.lk/local-news.php?pageID=3095"
}