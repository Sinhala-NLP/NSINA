{
       "Source": "hirunews",
       "Timestamp": "Friday, 28 April 2017 - 7:24",
       "Headline": "තලවතුගොඩ මංසන්ධියේදී පුද්ගලයෙකු ඝාතනය කෙරේ (ඡායාරූප)",
       "News Content": "බත්තරමුල්ල - තලවතුගොඩ මංසන්ධියේදී තරුණයෙකු තියුණු ආයුධවලින් පහරදී ඝාතනය කර තිබෙනවා.\nපොලිසිය සඳහන් කළේ පොලිස් හදිසි ඇමතුම් අංකයට අද අලූයම ලැබුණු දුරකථන ඇමතුමකට අනුව මෙම ඝාතනය පිළිබඳව කරුණු සොයා ගත් බවයි.\nසිද්ධියෙන් මියගොස් ඇත්තේ අතුරුගිරිය - ඔරුවල ප්‍රදේශයේ පදිංචි 25 හැවිරිදි තරුණයෙක්.\nපෞද්ගලික ආරවුලක් මත මෙම ඝාතනය සිදු කර ඇති බවටයි පොලිසිය දැනට සැක පළ කරන්නේ.\nඅද උදෑසන 5.30 ට පමණ තලවතුගොඩ මාදිවෙල මාර්ගයේ නිවසක් ඉදිරිපිට මෙම ඝාතනය සිදුව තිබෙනවා.\nහදිසි ඇමතුම් අංශයට ලැබුනු තොරතුරට අනුව පොලිසිය ගොස් පරීක්ෂා කර එම පුද්ගලයා රෝහලට ඇතුලත් කර ඇති අතර එහිදී තුවාලකරු මියගොස් ඇති බවටයි වෛද්‍යවරු දැනුම්දී ඇත්තේ.\nමෙම මරණය සම්බන්ධයෙන් අදාළ තරුණයාගේ මව ද පොලිසියට පැමිණිලි කර තිබෙනවා.\nමෘත ශරීරය කොළඹ ජාතික රෝහලේ තැන්පත් කර ඇති අතර පශ්චාත් මරණ පරීක්ෂණය අද පැවැත්වීමට නියමිතයි.\nඝාතනයට සම්බන්ධ සැකකරුවන් කිසිවෙකුත් මෙතෙක් හඳුනාගෙන නැහැ.\nවිශේෂ පොලිස් කණ්ඩායමක් යොදවා සැකකරුවන් අත්අඩංගුවට ගැනීම සඳහා තලංගම පොලිසිය පියවර ගෙන තිබෙනවා.",
       "URL": "https://www.hirunews.lk/160136/තලවතුගොඩ-මංසන්ධියේදී-පුද්ගලයෙකු-ඝාතනය-කෙරේ-ඡායාරූප",
       "Category": "Local News",
       "Parent URL": "https://www.hirunews.lk/local-news.php?pageID=4543"
}