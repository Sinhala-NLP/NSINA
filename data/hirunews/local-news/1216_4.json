{
       "Source": "hirunews",
       "Timestamp": "Friday, 22 April 2022 - 16:11",
       "Headline": "විරෝධතාවලට වෙඩි තැබීමට උපදෙස් දී නැතැයි පොලිස්පති කියයි",
       "News Content": "මහජන විරෝධතාවලට වෙඩි තැබීමට තමන් උපදෙස් ලබාදී නොමැති බව මානව හිමිකම් කොමිසම හමුවේ සාක්ෂි ලබාදෙමින් පොලිස්පතිවරයා ප්‍රකාශකර තිබෙනවා.\nපොලිස්පති සී.ඩී. වික්‍රමරත්න ඇතුළු උසස් පොලිස් නිලධාරීන් කිහිප දෙනෙකු අද මානව හිමිකම් කොමිසම වෙත පැමිණියා.\nඒ, එම කොමිසම කළ කැඳවීමක් අනුවයි.\nපොලිස්පතිවරයා මානව හිමිකම් කොමිසන් සභාව වෙත පැමිණෙන අවස්ථාවේ පිරිසක් විරෝධතාවක ද නිරතවුණා.\nමේ අතර රඹුක්කන සිද්ධියෙන් ජීවිතක්ෂයට පත්වූ 42 හැවිරිදි චමින්ද ලක්ෂාන්ගේ දේහය, අද අලුයම ඔහුගේ නිවසට රැගෙන එනු ලැබුවා.\nඒ, පශ්චාත් මරණ පරීක්ෂණය සිදුකිරීමෙන් අනතුරුව ඊයේ පස්වරුවේ දේහය ඥාතීන්ට භාරදීමෙන් පසුවයි.\nචමින්ද ලක්ෂාන්ගේ දේහය පිළිබඳ අවසන් කටයුතු හෙට නාරන්බැද්ද - හිරිවඩුන්න ප්‍රදේශයේදී සිදුකිරීමට නියමිතයි.\nපසුගිය 19 වනදා රඹුක්කන ප්‍රදේශයේ පැවති විරෝධතාවක් විසුරුවා හැරීමට ගත් උත්සහයේදී පොලිසිය සහ විරෝධතාකරුවන් අතර ඇතිවූ ගැටුමින් 42 හැවිරිදි චමින්ද ලක්ෂාන් වෙඩි වැදී ජීවිතක්ෂයට පත්වුණා.\nඑහිදී තුවාල ලැබූ 14දෙනෙකු කෑගල්ල මහ රෝහලට ඇතුළත් කෙරුණු අතර, ඉන් 11 දෙනෙකු තවදුරටත් රෝහල් ගතව ප්‍රතිකාර ලබන බවයි රෝහල් ප්‍රකාශිකාවක සඳහන් කළේ. එමෙන්ම දැඩි සත්කාර ඒකකයේ තුන්දෙනෙකු ප්‍රතිකාර ලබමින් සිටි අතර, එක් අයෙකු මේ වනවිට සාමාන්‍ය වාට්ටුවකට මාරු කර තිබෙනවා.\nමේ අතර රඹුක්කන සිද්ධියට අදාළව රජයේ රස පරීක්ෂක දෙපාර්තමේන්තුවේ නිලධාරීන් කණ්ඩායමක් අද එම ගැටුම ඇති වූ ස්ථානයට ගොස් තිබෙනවා. ඒ, කෑගල්ල මහේස්ත්‍රාත් වාසනා නවරත්න ඊයේ කළ නියෝගයක් අනුවයි.\nඑමෙන්ම සිද්ධියට අදාළ නඩුව අදත් කෑගල්ල මහේස්ත්‍රාත් අධිකරණයේදී විභාගයට ගැනෙන බවයි අප වාර්තාකරු සඳහන් කළේ.",
       "URL": "https://www.hirunews.lk/302542/විරෝධතාවලට-වෙඩි-තැබීමට-උපදෙස්-දී-නැතැයි-පොලිස්පති-කියයි",
       "Category": "Local News",
       "Parent URL": "https://www.hirunews.lk/local-news.php?pageID=1216"
}