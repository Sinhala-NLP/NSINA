{
       "Source": "hirunews",
       "Timestamp": "Friday, 11 November 2022 - 14:49",
       "Headline": "වාර්තාගත බිත්තර දඩයක්",
       "News Content": "උපරිම සිල්ලර මිල ඉක්මවා බිත්තර විකිණීම සම්බන්ධයෙන් මෙතෙක් නියම කළ වැඩිම දඩ මුදල අවිස්සාවෙල්ල මහේස්ත්‍රාත් අධිකරණය විසින් අද නියම කරනු ලැබුවා.\nමෙලෙස රුපියල් දසලක්ෂ විසිදහසක දඩයක් නියම කර ඇත්තේ හංවැල්ල ප්‍රදේශයේ සුපිරි වෙළඳසැල් හිමිකරුවෙකු විසින් උපරිම සිල්ලර මිල ඉක්මවා බිත්තර විකිණිමට අදාළවයි. චෝදනා දෙකක් යටතේ ඊට අදාළ පැමිණිල්ල ගොනුකර තිබුණා.\nඋපරිම සිල්ලර මිල ඉක්මවා බිත්තර අලෙවිකරන වෙළදුන් සොයා පාරිභෝගික අධිකාරිය විසින් දිගින් දිගටම වැටලීම් සිදුකරමින් පවතිනවා.\nමේ අතර දෙමටගොඩ ප්‍රදේශයේ සිදු කළ වැටලීමක දී ද උපරිම සිල්ලර මිල ඉක්මවා බිත්තර අලෙවිකළ වෙළඳසැල් හිමියෙකුට රුපියල් ලක්ෂයක දඩ මුදලක් නියම කෙරුණා.\nඑමෙන්ම අනුරාධපුර ප්‍රදේශයේ කළ තවත් වැටලීමකදී එවැනි වෙළඳසැල් 04 ක් සඳහා රුපියල් 100,000 බැගින් දඩ මුදල් නියම කෙරුණා. එසේම, බිත්තර 2520 ක් ළඟ තබාගෙන අලෙවි නොකිරීමේ සිද්ධියක් සම්බන්ධයෙන් චෝදනා එල්ල වූ පුද්ගලයෙකුට රුපියල් දසදහසක දඩයක් නියම කෙරුණේ බිත්තර තොගය රාජසන්තක කිරීමෙන් අනතුරුවයි.\nමීට අමතරව බලංගොඩ ප්‍රදේශයේ සිදුකල වැටලීමකදී වැඩිමිලට බිත්තර අලෙවිකළ වෙළඳුන් දෙදෙනෙකුට රුපියල් ලක්ෂය බැගින් දඩ නියම කිරීමට බලංගොඩ මහේස්ත්‍රාත් අධිකරණය පියවර ගෙන ඇති බවද වාර්තා වුණා.\nසුදු බිත්තරයක් රුපියල් 43ක හා දුඹුරු හෝ රතු බිත්තරයක් රුපියල් 45ක උපරිම සිල්ලර මිලක් නියම කරමින් රජය පසුගිය අගෝස්තු මස 19 වෙනිදා ගැසට් නිවේදනයක් නිකුත් කළා.\nඑහෙත් බිත්තරයක් රුපියල් 50 ක උපරිම සිල්ලර මිලකට අලෙවි කිරීම සඳහා බිත්තර නිෂ්පාදකයින් විෂය භාර අමාත්‍යවරයා සමඟ පැවති සාකච්ඡාවෙන් පසුව එකඟතාවයට පැමිණ තිබුණා.\nබිත්තර වෙළදුන් පවසන්නේ නිෂ්පාදකයින්ගෙන් තමන්ට ලැබෙන්නේ රජයේ උපරිම මිලෙන් ඉක්මවූ මිලකට බැවින් තමන්ට බිත්තර වෙළදාමෙන් ඉවත්වීමට සිදුවන බවයි.\nඋපරිම සිල්ලර මිල ඉක්මවා බිත්තර අලෙවි කරන වෙළඳුන් සොයා දිවයින පුරා තවදුරටත් මෙහෙයුම් සිදු කරන බවයි පාරිභෝගික කටයුතු පිළිබඳ අධිකාරියේ සභාපති ශාන්ත නිරිඇල්ල හිරු ප්‍රවෘත්ති අංශයට කියා සිටියේ.",
       "URL": "https://www.hirunews.lk/320156/වාර්තාගත-බිත්තර-දඩයක්",
       "Category": "Local News",
       "Parent URL": "https://www.hirunews.lk/local-news.php?pageID=741"
}