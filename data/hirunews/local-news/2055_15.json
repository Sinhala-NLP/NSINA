{
       "Source": "hirunews",
       "Timestamp": "Monday, 29 March 2021 - 11:23",
       "Headline": "ආනයනික පොල් තෙල්වල පිළිකා කාරක අඩංගු බව තහවුරුවෙයි (වීඩියෝ)",
       "News Content": "සැක සහිත ආනයනික පොල්තෙල් සාම්පල් සියල්ලේම ඇෆ්ලටොක්සීන් නම් පිළිකාකාරකය අන්තර්ගතවී ඇති බවට තහවුරු වී තිබෙනවා.\nමේ බව අනාවරණය කර ඇත්තේ සමාගම් තුනකින් ආනයනය කරන ලද පොල්තෙල් සාම්පල් පරික්ෂා කිරීමෙන් අනතුරුව ශ්‍රී ලංකා ප්‍රමිති ආයතනය රේගු දෙපාර්තමේන්තුව වෙත අද (29) පෙරවරුවේ ලබාදුන් වාර්තාව මගින්.\nඒ අනුව අදාළ ප්‍රමිතියෙන් තොර බහාලුම් සියල්ල වහාම යළි හරවා යැවීමට තීරණය කළ බවයි පාරිභෝගික ආරක්ෂණය පිළිබඳ රාජ්‍ය අමාත්‍ය ලසන්ත අලගියවන්න සඳහන් කළේ.\nආනයනික පොල්තෙල් තොගයක ඇෆ්ලටොක්සීන් නම් පිළිකා කාරකය අඩංගු බවට තහවුරු වූයේ මේ මස හතරවනදායි.\nසෞඛ්‍ය අමාත්‍යාංශයේ ආහාර ආරක්ෂණ ඒකකය මගින් ආනයනික පොල්තෙල් බහාලුම් 13ක මෙලෙස පිළිකාකාරකය අඩංගු බවට හදුනා ගැනුනා.\nඒ අනුව අදාළ සාම්පල ප්‍රතිඅපනයන කිරීමටයි එම ඒකකය නිර්දේශ කළේ.\nපසුව ශ්‍රී ලංකා ප්‍රමිති ආයතනය ප්‍රශ්න ගත පොල් තෙල් සම්බන්ධයෙන් ප්‍රමිති ආයතනය පරීක්ෂණයක් ආරම්භ කරන අතර එහි අවසන් වාර්තාව නිකුත් වන තුරු සැක සහිත පොල්තෙල් තොග ගුදම්වල බහා තැබීමටයි පියවර ගැනුනේ.\nපරිභෝජනයට නුසුදුසු මෙම පොල් තෙල් අවසන් වාර්තාවලින් පසු යළි හරවා යැවීම සිදුකරන තුරු ආනයනික සමාගම්වලට අයත් ගබඩා වලට මුද්‍රා තැබීමට පාරිභෝගික කටයුතු පිළිබඳ අධිකාරිය කටයුතු කළා.\nමෙවැනි තත්ත්වයක පවතිත් දී සමස්ථ ලංකා පාරම්පරික පොල් තෙල් නිෂ්පාදිකයන් සඳහන් කළේ උත්සව සමයේ පොල් තෙල් හිඟයක් මෙන්ම මිල ඉහළ යාමක්ද සිදුවිය හැකි බවයි.\nමෙරට වාර්ශික පොල් තෙල් අවශ්‍යතාව මෙට්ට්‍රික් ටොන් එක් ලක්ෂ අසූ දහසක් ඉන් එක් ලක්ෂ තිස් දහසක්ම ආනයනය කරනු ලබනවා.",
       "URL": "https://www.hirunews.lk/266874/ආනයනික-පොල්-තෙල්වල-පිළිකා-කාරක-අඩංගු-බව-තහවුරුවෙයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2055"
}