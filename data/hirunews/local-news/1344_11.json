{
       "Source": "hirunews",
       "Timestamp": "Sunday, 20 February 2022 - 19:24",
       "Headline": "රාජ්‍ය ආයතනවල විදුලිය සහ ඉන්ධන භාවිතය ගැන විශේෂ චක්‍රලේඛයක් හෙට (වීඩියෝ)",
       "News Content": "ඉන්ධන හා විදුලිය භාවිතයේදී අරපිරිමැස්මෙන් කටයුතු කිරීමට අදාළ රජයේ ආයතන සහ දෙපාර්තමේන්තුවලට අවශ්‍ය උපදෙස් ලබාදෙමින් නව චක්‍රලේඛයක් හෙට නිකුත් කිරීමට නියමිතයි.\nමේ අතර, ඉන්ධන නොමැති වීම හේතුවෙන් බලාගාර කිහිපයක් ක්‍රියාත්මක නොවන පසුබිමක බලශක්ති අමාත්‍ය උදය ගම්මන්පිල කියා සිටියේ විදුලි උත්පාදනය සඳහා තාප බලාගාරවලට ඉන්ධන සැපයීම ගැටලු‍කාරී තත්ත්වයකට පත්ව ඇති බවයි.\nඔහු සඳහන් කළේ, විදුලි බල අමාත්‍යාංශය අයි.ඕ.සී. සමාගමෙන් ඉන්ධන ආනයනය කරන බවට දැරූ ස්ථාවරය හේතුවෙන් මෙම ගැටලු‍ව මතු වූ බවයි.\nමේ අතර, අදත් කොළඹ සහ තදාසන්න ප්‍රදේශ රැසක ඉන්ධන පිරවුම්හල් වසා දමා තිබුණේ ඉන්ධන තොග නොමැති වීම හේතුවෙන්.\nකෙසේ වෙතත්, ඩීසල්, පෙට්‍රල් සහ ගුවන් යානා ඉන්ධන රැගත් නෞකා 05 ක් ඉදිරි දින කිහිපයේදී මෙරටට ළඟවීමට නියමිත බව ලංකා ඛනිජ තෙල් නීතිගත සංස්ථාවේ සභාපති සුමිත් විජේසිංහ පවසනවා.\nඑක් නෞකාවකින් මෙට්‍රික් ටොන් 35,000 ත් 40,000 ත් අතර ඉන්ධන තොගයක් රැගෙන එන අතර, සභාපතිවරයා පැවසුවේ ඒ අනුව මේ වනවිට පවතින ඉන්ධන හිඟය ඉදිරියේදී පහව යනු ඇති බවයි.\nමුදල් ගෙවීමේ පදනම මත ලංකා විදුලිබල මණ්ඩලයට ඉන්ධන සැපයීමට සූදානම් බවද ලංකා ඛනිජ තෙල් නීතිගත සංස්ථාවේ සභාපතිවරයා ප්‍රකාශ කළා.\nමේ අතර, මෙරට දෛනික ඉන්ධන ඉල්ලු‍ම මෙටි්‍රක් ටොන් 5,500 ත් 6,000 ත් අතර මට්ටමක පවතින නමුත් පසුගිය සිකුරාදා දිනයේදි එහි ශීඝ්‍ර වර්ධනයක් පෙන්නුම් කරමින් මෙටි්‍රක් ටොන් 9,500 ක් ලෙස දැක්වුණා.\nවිදුලිබල මණ්ඩලය පැවසුවේ, අද දිනයේදී විදුලිය ඉල්ලු‍ම මෙගාවොට් 2370 ක් ලෙසට ඇස්තමේන්තු කර ඇති බවයි.\nසපුගස්කන්ද ඒ සහ බී. බලාගාර, කැලණිතිස්ස, කෙරවලපිටිය වෙස්ට් කෝස්ට් ඇතුළු බලාගාර කිහිපයක් ඉන්ධන නොමැතිව අක්‍රීය වී තිබීම හේතුවෙන් අද දිනයේ ජාතික පද්ධතියට මෙගාවොට් 563 ක් අහිමි වී ඇති බවයි මණ්ඩලය ප්‍රකාශ කළේ.\nකෙසේ වෙතත්, අද විදුලි ඉල්ලුම අඩු මට්ටමක පැවතීම හේතුවෙන් විදුලි කප්පාදුවක අවශ්‍යතාවක් මතු නොවනු ඇති බව විදුලිබල මණ්ඩලය පෙන්වා දෙනවා.\nඅද පැවති රුධිර පරිත්‍යාග කිරීමේ වැඩසටහනක් අතරතුර විදුලිය විසන්ධී වීම හේතුවෙන් ඊට පැමිණි පිරිස දැඩි අපහසුතාවට පත්වීමේ පුවතක් බදුල්ල ප්‍රදේශයෙන් වාර්තා වුණා.\nමේ අතර, රාජ්‍ය ආයතනවල විදුලිය හා ඉන්ධන අරපරිස්සමින් භාවිත කිරීමට අදාළ විශේෂ චක්‍රලේඛයක් නිකුත් කිරීමට රාජ්‍ය පරිපාලන අමාත්‍යාංශය තීරණය කර තිබෙනවා.\nඅමාත්‍යාංශ ලේකම් ජේ.ජේ. රත්නසිරි පැවසුවේ, හෙට දිනයේදී අදාළ චක්‍රලේඛය නිකුත් කරන බවයි.",
       "URL": "https://www.hirunews.lk/297550/රාජ්‍ය-ආයතනවල-විදුලිය-සහ-ඉන්ධන-භාවිතය-ගැන-විශේෂ-චක්‍රලේඛයක්-හෙට-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1344"
}