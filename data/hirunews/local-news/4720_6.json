{
       "Source": "hirunews",
       "Timestamp": "Saturday, 07 January 2017 - 12:49",
       "Headline": "පොරොන්දු වූ ලෙස නොලැබුණු භූමිතෙල් සහනය හිරුගේ මැදිහත්වීමෙන් ජනතාවට",
       "News Content": "මෙවර අයවැය මගින් ජනවාරි 1 වන දා සිට දැනට පවතින රුපියල් 49ක් වන භූමිතෙල් ලීටරයක මිල රුපියල් 5කින් අඩු කරන බවට ප්‍රකාශ කළ ද මේ දක්වා භූමි තෙල් මිල අඩු වී නොමැති බව ජනතාව පවසනවා.\nඔවුන් පෙන්වා දෙන්නේ අද වන විටත් වෙළදපොළේ භූමි තෙල් ලීටරයක් රුපියල් 49ක් බවයි.\nනව මිල අඩුවීමත් සමඟ එය රුපියල් 44ක් විය යුතුයි.\nමේ සම්බන්ධයෙන් හිරු ප්‍රවෘත්ති අංශය ඉන්ධන සැල් කිහිපයකින් ද විමසා සිටියා.\nඔවුන් සඳහන් කළේ ඛනිජ තෙල් නීතිගත සංස්ථාවෙන් තමන්ට භූමි තෙල් ලැබෙනුයේ පැරණි මිල ගණන් යටතේ බවයි.\nඅදාළ කරුණ සම්බන්ධයෙන් අප විෂය භාර අමාත්‍ය චන්දිම වීරක්කොඩිගෙන් විමසීමක් කළා.\nඔහු සඳහන් කළේ මිල අඩු නොකිරීම සම්බන්ධයෙන් තමන් නොදැන සිටි බවයි.\nඒ පිළිබදව තමන්ගේ අවධානය යොමු කිරීම සම්බන්ධයෙන් හිරු ප්‍රවෘත්ති අංශයට සිය ස්තූතිය පළ කළ අමාත්‍යවරයා කියා සිටියේ කඩිනමින් භූමි තෙල් මිල අඩු කිරීමට අදාළ බලධාරීන්ට උපදෙස් ලබාදෙන බවයි.\nඉකුත් නොවැම්බර් මස 10 වන දා මුදල් අමාත්‍ය රවී කරුණානායක 2017 වර්ෂය සඳහා අයවැය යෝජනා ඉදිරිපත් කළ අතර එහිදී ගෑස්, භූමි තෙල් ඇතුළු අත්‍යවශ්‍ය භාණ්ඩ වර්ග 7ක මිල අඩු කරන බව ප්‍රකාශ කළා.\nඊට අමතරව ජනතාවට වැදගත් සහන රැසක් ලබාදෙන බවයි ඔහු කියා සිටියේ.",
       "URL": "https://www.hirunews.lk/151497/පොරොන්දු-වූ-ලෙස-නොලැබුණු-භූමිතෙල්-සහනය-හිරුගේ-මැදිහත්වීමෙන්-ජනතාවට",
       "Category": "Local News",
       "Parent URL": "https://www.hirunews.lk/local-news.php?pageID=4720"
}