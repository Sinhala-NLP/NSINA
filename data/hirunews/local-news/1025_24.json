{
       "Source": "hirunews",
       "Timestamp": "Tuesday, 12 July 2022 - 19:42",
       "Headline": "පාන් ගෙඩියක් රුපියල් විස්සකින් ඉහළට තවත් ගෑස් නැවක් ළඟාවෙයි (වීඩියෝ)",
       "News Content": "අද මධ්‍යම රාත්‍රියේ සිට ක්‍රියාත්මක වන පරිදි බේකරි නිෂ්පාදනවල මිල ගණන් ඉහළ දැමීමට සමස්ත ලංකා බේකරි හිමියන්ගේ සංගමය තීරණය කර තිබෙනවා.\nඑහි සභාපති එන්.කේ.ජයවර්ධන කියා සිටියේ එක් පිටි සමාගමක් විසින් ඊයේ මධ්‍යම රාත්‍රියේ සිට රුපියල් 34 යි ශත 50 කින් තිරිඟු පිටි කිලෝවක මිල වැඩි කිරිම හේතුවෙන් පාන් ගෙඩියක මිල රුපියල් 20 කින් ඉහළ නැංවීමට තීරණය කළ බවයි.\nඒ අනුව ග්‍රෑම් 450 පාන් ගෙඩියක නව මිල වන්නේ රුපියල් 190 ක්. ඊට අමතරව අනෙකුත් බේකරි නිෂ්පාදනවල මිල ද රුපියල් 10 කින් ඉහළ දැමීමටයි තීරණය කර ඇත්තේ.\nතිරිඟු පිටි මිල ඉහළ යාම සම්බන්ධයෙන් සෙරන්ඩිබ් සමාගමෙන් හිරු ප්‍රවෘත්ති අංශය විමසීමක් කළ අතර එහි උසස් නිලධාරියෙකු කියා සිටියේ තම සමාගම මිල ඉහළ දැමීමක් සිදු නොකළ බවයි.\nමේ අතර තවත් ගෑස් මෙටි්‍රක් ටොන් 3725 ක් රැගත් නෞකාවක් අද පස්වරුවේ දිවයිනට ළගා වී තිබෙනවා.\nඅදාළ නෞකාවෙන් ගෑස් ගොඩබෑම මේ වනවිට ආරම්භ කර ඇති බවයි ලිට්රෝ සමාගම ප්‍රකාශ කළේ.\nපෙරේදා ගෑස් මෙටි්‍රක් ටොන් 3700 ක් රැගත් නෞකාවක් දිවයිනට පැමිණි අතර, ඒ අනුව ගෑස් බෙදා හැරීමේ කටයුතු මේ වනවිට ආරම්භ කර තිබෙනවා.\nමේ අතර, ගෘහස්ථ ගෑස් සිලින්ඩර එක්ලක්ෂ විසිදහසක් වෙළදපලට නිකුත් කිරීමට ලිට්රෝ සමාගම අද පියවර ගත්තා. කොළඹ ප්‍රදේශ කිහිපයකට පමණක් අද ගෑස් සිලින්ඩර නිකුත් කෙරෙන අතර හෙට සිට එය දීප ව්‍යාප්තව සිදුකිරීමටයි සැලසුම් කර ඇත්තේ.\nමේ අතර ලංකා ඛනිජ තෙල් නීතිගත සංස්ථාවේ පිරවුම්හල් වෙත ඉන්ධන පැමිණෙන දිනයක් පිළිබද නිශ්චිත තොරතුරු අනාවරණ නොවන පසුබිමක ලංකා අයි.ඕ.සි පිරවුම්හල් අසල පවතින පෝලීම් තවදුරටත් දීර්ඝ වී තිබෙනවා.\nමේ හේතුවෙන් ඇතැම් ඉන්ධන පෝලිම් අසල උණුසුම් තත්ත්වයක් හටගත් අතර ඇතැම් මාර්ග වල රථවාහන ගමනා ගමනයටද බාධා එල්ලවු බවයි අප වාර්තාකරු සදහන් කළේ.\nඑසේම අයි.ඕ.සී. පිරවුම්හල් අසළ ඉන්ධන ලබාදෙන තෙක් දිගු පෝලිම් දක්නට ලැබෙනවා.\nමේ අතර ලංකා ඛනිජ තෙල් නීතිගත සංස්ථාව ඉන්ධන ලබාගැනීම සම්බන්ධයෙන් තොරතුරු විමසීමට අප බලශක්ති අමාත්‍යාංශයේ ලේකම් මාපා පතිරණ ඇමතූ අතර, ඔහු කියා සිටියේ තමා සාකච්ඡාවල රැඳී සිටින බැවින් ඒ පිළිබඳ අදහස් දැක්වීමක් සිදුකළ නොහැකි බවයි.\nමේ වනතෙක් සංස්ථා පිරවුම්හල්වලට ඉන්ධන ලබාදෙන නිශ්චිත දිනයක් ප්‍රකාශයට පත් කිරිමට අමාත්‍යාංශයට හැකියාවක් ලැබී නැහැ.\nමේ අතර විදුලිබල හා බලශක්ති අමාත්‍ය කංචන විජේසේකර ට්විටර් පණිවුඩයක් නිකුත් කරමින් සඳහන් කළේ තුන්වන ඩීසල් නෞකාව සඳහාද ඉතිරි මුදල් ගෙවා ඇති බවයි.\nඑමෙන්ම තවත් ඉන්ධන නෞකා හතරක් සඳහා මුදල් ගෙවීමට කැබිනට් අනුමැතිය අවශ්‍ය බවද ඔහු එම ට්විටර් පණිවුඩයෙන් වැඩිදුරටත් සඳහන් කර තිබෙනවා.",
       "URL": "https://www.hirunews.lk/309826/පාන්-ගෙඩියක්-රුපියල්-විස්සකින්-ඉහළට-තවත්-ගෑස්-නැවක්-ළඟාවෙයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1025"
}