{
       "Source": "hirunews",
       "Timestamp": "Friday, 07 August 2020 - 14:22",
       "Headline": "නව අගමැති දිවුරුම් දීම ඉරිදා කැළණියේදී (වීඩියෝ)",
       "News Content": "නව රජයේ අභිනව අග්‍රාමාත්‍යවරයා ලෙස අග්‍රාමාත්‍ය මහින්ද රාජපක්ෂ අනිද්දා දිනයේදී යළි දිවුරුම් දීමට නියමිතයි.\nකැළණිය රජමහා විහාරයේදී මෙම දිවුරුම් දීමේ උත්සවය පැවැත්වීමට සැලසුම් කර ඇති බව සඳහන්.\nමේ අතර, අග්‍රාමාත්‍ය මහින්ද රාජපක්ෂ නිවේදනයක් නිකුත් කරමින් සඳහන් කළේ නියම විජයග්‍රහණයන් උපදින්නේ අභියෝග මතින් බවයි.\nඑමෙන්ම, මෙම ජයග්‍රහණය මුළු රටේම විජයග්‍රහණයක් බවට පත්කිරීම සිය අධිෂ්ඨානය බව ද අග්‍රාමාත්‍යවරයා නිකුත් කළ නිවේදනයේ දැක්වෙන්නේ.\nමෙවර ශ්‍රී ලංකා පොදුජන පෙරමුණ පැවති මැතිවරණයෙන් අතිවිශිෂ්ඨ ඓතිහාසික ජයග්‍රහණයක් ලබා ගැනීම සහ ඊට දායක වූ සියලූදෙනාට සිය පක්ෂයේ ප්‍රණාමය පුදකරන බව ද අග්‍රාමාත්‍යවරයා නිකුත් කළ නිවේදනයේ වැඩිදුරටත් දැක්වෙනවා.\nකොරෝනා වසංගතය හමුවේ ලොවම අකර්මන්‍ය වී තිබෙන කාලයකදී සියයට 70 කටත් වඩා පිරිසක් ඡන්දය පාවිච්චි කර තිබූ බව ද එහි සඳහන්.\nකෙතරම් අසීරු තත්ත්වයක් වුවත්, ප්‍රජාතන්ත්‍රවාදය වෙනුවෙන් කටයුතු කරන ජනතාව පිළිබඳ සතුටුවිය යුතු බවයි අග්‍රාමාත්‍ය මහින්ද රාජපක්ෂ නිකුත් කළ නිවේදනයේ වැඩිදුරටත් දැක්වෙන්නේ.",
       "URL": "https://www.hirunews.lk/247311/නව-අගමැති-දිවුරුම්-දීම-ඉරිදා-කැළණියේදී-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2533"
}