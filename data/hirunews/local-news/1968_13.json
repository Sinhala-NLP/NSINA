{
       "Source": "hirunews",
       "Timestamp": "Saturday, 08 May 2021 - 7:33",
       "Headline": "WHO අනුමැතිය ලැබුණු චීන සයිනොෆාම් එන්නත ලබන සතියේ සිට මෙරට ජනතාවට (වීඩියෝ)",
       "News Content": "ලෝක සෞඛ්‍ය සංවිධානය විසින් චීනයේ සයිනොෆාම් ඖෂධ සමාගම නිෂ්පාදනය කළ සයිනොෆාම් කොරෝනා එන්නත හදිසි භාවිතය සඳහා යොදා ගැනීමට අනුමැතිය ලබාදී තිබෙනවා.\nබටහිර නොවන රටක් විසින් සංවර්ධනය කළ කොරෝනා එන්නතකට ලෝක සෞඛ්‍ය සංවිධානයේ අනුමැතිය හිමි වූ ප්‍රථම අවස්ථාව මෙයයි.\nකෙසේ නමුත්, සයිනොෆාම් කොරෝනා එන්නතේ මාත්‍රා මිලියන 65ක් පමණ මේ වනවිට චීනය ඇතුළු ලොව රටවල් රැසක ජනතාවට ලබාදී තිබෙනවා.\nලෝක සෞඛ්‍ය සංවිධානය මීට පෙර සිය අනුමැතිය ලබාදී තිබුණේ ෆයිසර්, ඇස්ට්‍රා සෙනෙකා, ජොන්සන් ඇන්ඩ් ජොන්සන් සහ මොඩර්නා කොරෝනා එන්නත්වලටයි.\nඑහෙත්, අප්‍රිකාවේ, ලතින් අමෙරිකාවේ සහ ආසියාවේ රටවල් රැසක දේශීය ඖෂධ නියාමනයන් මඟින් සයිනොෆාම් කොරෝනා එන්නතට අනුමැතිය ලබාදී තිබුණා.\nජාත්‍යන්තර වශයෙන් ප්‍රමාණවත් දත්ත නිරාවරණය නොකළ බව පවසමින් ඇතැම් බටහිර රටවල් සයිනොෆාම් එන්නත පිළිබඳව මුලදී සැකයක් මතු කළා.\nකෙසේ නමුත්, ලෝක සෞඛ්‍ය සංවිධානය ඊයේ ප්‍රකාශ කළේ චීන සයිනොෆාම් කොරෝනා එන්නතේ සුරක්ෂිතභාවය, ශක්‍යතාව සහ ප්‍රමිතිය තමන් අනුමත කරන බවයි.\nඑමෙන්ම, කොරෝනා එන්නත් හිඟයකට මුහුණ දී සිටින ලෝකයට එය ආශීර්වාදයක් වනු ඇති බව ලෝක සෞඛ්‍ය සංවිධානයේ අදහසයි.\nඑමඟින් ඊයේ අනුමැතිය ලබාදුන්නේ වයස 18 ඉක්ම වූ පුද්ගලයින්ට සයිනොෆාම් එන්නත් මාත්‍රා දෙකක් ලබාදිය යුතු බවටයි.\nචීන සයිනොෆාම් එන්නත මගින් රෝග ලක්ෂණ පෙන්වන සහ රෝහල් ගතකිරීමට සිදුවන කොරෝනා ආසාදනය වැළැක්වීමේ ශක්‍යතාව 79% ක් පමණ වන බව ලෝක සෞඛ්‍ය සංවිධානය ප්‍රකාශ කළා.\nසයිනොෆාම් එන්නත මේ වනවිටත් එක්සත් අරාබි එමීර් රාජ්‍යය, පාකිස්තානය සහ හංගේරියාව මගින් පුළුල් ලෙස භාවිත කරනු ලබනවා.\nඒ සඳහා ලෝක සෞඛ්‍ය සංවිධානයේ අනුමැතිය හිමිවීම අඩු සහ මැදි ආදායම් රටවලට කොරෝනා එන්නත් සැපයීමේ ජගත් සංවිධාන වැඩපිළිවෙලට ද රුකුලක් වනු ඇතැයි අපේක්ෂිතයි.\nසයිනොෆාම් එන්නත, ඇස්ට්‍රාසෙනෙකා එන්නත මෙන් සෙන්ටිග්‍රේඩ් අංශක දෙකත්, අටත් අතර සම්මත ශීතකරණ උෂ්ණත්වයේ ගබඩා කළ හැකිවීම විශේෂත්වයක්.\nලෝක සෞඛ්‍ය සංවිධානය ප්‍රකාශ කළේ එමඟින් එය අඩු පහසුකම් සහිත රටවලට කොරෝනා එන්නත් ලබාදීම පහසු කරවනු ඇති බවයි.\nචීනය මඟින් නිෂ්පාදිත තවත් කොරෝනා එන්නතක් වන සිනෝවැක් එන්නත පිළිබඳව ද ලෝක සෞඛ්‍ය සංවිධානය ඉදිරියේදී තීරණයක් ලබාදීමට නියමිතයි.\nඑමෙන්ම, රුසියානු ස්පුට්නික් එන්නතද මේ වනවිට එමඟින් ඇගයීමට ලක් කරමින් සිටිනවා.\nමේ අතර, සයිනොෆාම් එන්නත ලබන සතියේ සිට මෙරට ජනතාවට ලබාදීමට අනුමැතිය ලැබී ඇති බව රාජ්‍ය අමාත්‍ය මහාචාර්ය චන්න ජයසුමන ප්‍රකාශ කළා.\nඒ අනුව කොරෝනා ව්‍යාප්තිය ඉහළ ප්‍රදේශවල ජනතාවට අනුපිළිවෙලින් අදාළ එන්නත් ලබාදෙනු ඇති.\nමේ අතර, ලෝක සෞඛ්‍ය සංවිධානයේ ප්‍රධානී ටෙඩ්‍රොස් ඇඩනම් ගේබ්‍රියෙසස් සමග ඊයේ පැවති සංවාදයකදී ජනාධිපති ගෝඨාභය රාජපක්ෂ ද මේ සම්බන්ධයෙන් අවධානය යොමුකර තිබුණා.\nඑහිදී ජනාධිපතිවරයා පෙන්වා දී තිබුණේ ලෝක සෞඛ්‍ය සංවිධානයේ අනුමැතිය සිනොෆාම් එන්නතට ලැබීමත් සමඟ මෙරට ජනතාවගෙන් වැඩි පිරිසකට එම එන්නත ලබාදීමට හැකිවන බවයි.\nමේ අතර, කොරෝනා එන්නත ජනතාවට ලබාදීම සහ ගෙන්වීම යන පියවර දෙකම වේගවත් කරන ලෙස ද ජනාධිපති ගෝඨාභය රාජපක්ෂ නිලධාරින්ට ඊයේ උපදෙස් ලබාදී තිබුණා.\nමේ අතර, සෞඛ්‍ය අමාත්‍යාංශයේ වසංගත රෝග විද්‍යා අංශය ප්‍රකාශ කළේ ඊයේ දිනය වනවිට කොවිෂීල්ඩ් එන්නතේ පළමු මාත්‍රාව පුද්ගලයින් නව ලක්ෂ විසිපන්දහස් දෙසිය හතලිස් දෙදෙනෙකුට ලබාදී ඇති අතර, දෙවන මාත්‍රාව 187,775 දෙනෙකුට ලබාදී ඇති බවයි.\nඊට අමතරව සයිනොෆාම් එන්නතේ පළමු මාත්‍රාව 2865 දෙනෙකුට සහ දෙවන මාත්‍රාව 2435 දෙනෙකුට ලබාදී තිබෙනවා.\nකෙසේ නමුත් මෙම එන්නත ලබාදී ඇත්තේ සංවර්ධන කටයුතු සඳහා ශ්‍රී ලංකාවට පැමිණ සිටින චීන ජාතිකයින්ට පමණයි.\nස්පුට්නික් එන්නතේ මාත්‍රා 1,669ක් ද ඊයේ වනවිට ශ්‍රී ලාංකිකයින්ට ලබාදී තිබෙනවා.",
       "URL": "https://www.hirunews.lk/270757/who-අනුමැතිය-ලැබුණු-චීන-සයිනොෆාම්-එන්නත-ලබන-සතියේ-සිට-මෙරට-ජනතාවට-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1968"
}