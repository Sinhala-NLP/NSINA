{
       "Source": "hirunews",
       "Timestamp": "Monday, 07 August 2017 - 19:05",
       "Headline": "මහනුවර රන්දෝලි මහ පෙරහරට සියල්ල සූදානම්",
       "News Content": "මහනුවර ශ්‍රී දළදා මාළිගාවේ ඇසළ මහා මංගල්‍යයේ අවසන් රන්දෝලි පෙරහර අද රාත්‍රියේ වීථි සංචාරය කිරීමට නියමිතව තිබෙනවා.\nශ්‍රී ලාංකිකයින්ගේත් ලෝකවාසී බෞද්ධයන්ගේත් ගෞරවාදරයට පත් හෙළයේ මහා සංස්කෘතික මංගල්‍යය දැකබලා ගැනීමට අද දිනයේ මහනුවර නගරයට අතිවිශාල ජනකායක් එක්රැස්වී සිටින බවයි එහි සිටින හිරු වාර්තාකරුවන් සඳහන් කළේ.\nමහනුවර ඓතිහාසික ශ්‍රී දළදා මාළිගාවේ අවසන් රන්දෝළි පෙරහර අද රාත්‍රී 7.53 ට යෙදෙන සුබ මොහොතින් දකුණු දිශාභිමුඛව වීථි සංචාරය ආරම්භ කිරීමට නියමිතයි.\nපෙරහර මංගල්‍යයේ සූදානම සම්බන්ධයෙන් එහි සිට තොරතුරු ගෙන එන  හිරු මහනුවර වාර්තාකරු  ආර්.එම්.ආර්. රත්නායක.\nයටිනුවර වීදිය, කන්දෙ වීදිය, ඞී.එස්. සේනානායක වීදිය ඔස්සේ ගමන් ගන්නා පෙරහර රජ වීදියෙන් ඉහළට පැමිණ මාළිගාවට ගෙවදිනු ඇති.\nඅනතුරුව අලූයම 1.15 ට දකුණු දිශාභිමුඛව ශ්‍රී දන්ත ධාතු මන්දිරයේ පෙරහර සිව් දේවාලයන් පෙරහර සමග පිටත්ව දළදා වීදිය, ඞී. එස්. සේනානායක වීදිය ඔස්සේ ගොස්, දළදා කරඩුව, ගෙඩිගේ විහාරයේ සිරිත් පරිදි තැන්පත් කෙරෙනවා.\nඅනතුරුව සිව් දේවාලයන්හි පෙරහර නැවත දේවාලවලට පැමිණ දේව පූජාව පැවැත්වීමෙන් පසු ගැටඹේ - තොටට ගොස් දිය කැපීමේ මංගල්‍යය සිදුකර නැවත ගණදෙවි කෝවිලට පැමිණීමට නියමිත බව දියවඩන නිලමේ නිලංග දෑල සඳහන් කළා.\nමේ අතර, ඓතිහාසික රුහුණු - කතරගම මහා දේවාලයේ අවසන් පෙරහර ද අද රාත්‍රී 7.30ට යෙදෙන සුබ මොහොතින් වීථි සංචාරය කිරීමට නියමිතයි.",
       "URL": "https://www.hirunews.lk/167851/මහනුවර-රන්දෝලි-මහ-පෙරහරට-සියල්ල-සූදානම්",
       "Category": "Local News",
       "Parent URL": "https://www.hirunews.lk/local-news.php?pageID=4382"
}