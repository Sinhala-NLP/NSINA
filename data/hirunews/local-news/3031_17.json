{
       "Source": "hirunews",
       "Timestamp": "Tuesday, 26 November 2019 - 7:40",
       "Headline": "විල්පත්තු ජාතික වනෝද්‍යානයේ නව මායිම් - ගැසට් කිරීමට සැරසේ",
       "News Content": "විල්පත්තු ජාතික වනෝද්‍යානයට අයත් කලාපයේ අවතැන් වූ පදිංචිකරුවන් සිටින ප්‍රදේශය අතහැර නව ගැසට් පත්‍රයක් මගින් විල්පත්තු ජාතික වනෝද්‍යානයට අයත් නව මායිම් ප්‍රකාශයට පත් කරන බව නීතිපතිවරයා මෝසමක් මගින් අභියාචනාධිකරණයට දැනුම් දී තිබෙනවා.\nවිල්පත්තු ජාතික වනෝද්‍යානයේ අධි ආරක්ෂිතයට අයත් අක්කර දහස් ගණනක භූමි ප්‍රදේශයක් නීතිවිරෝධී ලෙස එළිපෙහෙලි කරමින් නැවත පදිංචි කිරීම් සහ අනවසර පදිංචි කිරීම් කරන පුද්ගලයින්ට එරෙහිව නීතිමය පියවර ගන්නා ලෙස ඉල්ලා ගොනු කර තිබූ රීට් පෙත්සමක් ඊයේ කැදවූ අවස්ථාවේදී නීතිපතිවරයා මේ බව අධිකරණයට දැනුම් දුන්නා.\nඅදාළ පෙත්සම ජනක් ද සිල්වා සහ නිශ්ශංක බන්දුල කරුණාරත්න යන විනිසුරුවන්ගෙන් සමන්විත අභියාචනාධිකරණ විනිසුරු මඩුල්ලක් හමුවේ සලකා බැලෙනවා.\nපෙත්සම ඊයේ කැදවූ අවස්ථාවේදී රජයේ ජ්‍යෙෂ්ඨ නීතිඥවරයා කියා සිටියේ 2012 වසරේ ඔක්තෝම්බර් මස 10 වන දා ප්‍රකාශ කර ඇති ගැසට් නිවේදනය ඉවත් කර අවතැන් වූ පදිංචිකරුවන් අත්හැර විල්පත්තු රක්ෂිතයේ නව මායිම් සහිත ගැසට් නිවේදනයක් ප්‍රකාශයට පත් කරන බවයි.\nපාරිසරික යුක්ති කේන්ද්‍රය ගොනු කළ මෙම පෙත්සමේ වගඋත්තරකරුවන් වශයෙන් වනජීවි අධ්‍යක්ෂ ජනරාල්, මධ්‍යම පරිසර අධිකාරිය, මන්නාරම දිස්ත්‍රික් ලේකම් සහ හිටපු අමාත්‍ය රිෂාඞ් බදියුදීන් ඇතුළු පිරිසක් නම් කර තිබෙනවා.\nඑම පෙත්සමෙන් ඔවුන් පෙන්වා දී ඇත්තේ වගඋත්තරකාර හිටපු අමාත්‍ය රිෂාඞ් බදියුදීන්ගේ මැදිහත්වීමෙන් පවුල් 1500ක් පමණ රක්ෂිතය තුළ යළි පදිංචි කර ඇති බවටයි.\nහිරු සී.අයි.ඒ. තුළින් ද මීට පෙර අවස්ථා ගණනාවකදී විල්පත්තු ජාතික වනෝද්‍යානයේ යළි පදිංචි කිරීම් සම්බන්ධයෙන් තොරතුරු අනාවරණ කළා.",
       "URL": "https://www.hirunews.lk/228991/විල්පත්තු-ජාතික-වනෝද්‍යානයේ-නව-මායිම්-ගැසට්-කිරීමට-සැරසේ",
       "Category": "Local News",
       "Parent URL": "https://www.hirunews.lk/local-news.php?pageID=3031"
}