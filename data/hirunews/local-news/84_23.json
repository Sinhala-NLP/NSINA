{
       "Source": "hirunews",
       "Timestamp": "Sunday, 20 August 2023 - 19:30",
       "Headline": "කුඩා වැල්ලේ ඝාතනයට නාවික හමුදාවේ සෙබළෙකු අත්අඩංගුවට",
       "News Content": "පුද්ගල ඝාතනවලට චෝදනා එල්ල වූ නාවික හමුදාවට අනුයුක්තව සේවය කරන සෙබලෙකු පොලිස් විශේෂ කාර්ය බලකාය විසින් අද බලපිටිය ප්‍රදේශයේදී අත්ඩංගුවට ගෙන තිබෙනවා.\nමෙලෙස අත්අඩංගුවට ගත් නාවික හමුදා සෙබලා තංගල්ල - කුඩාවැල්ල ප්‍රදේශයේදී පසුගිය 15 වනදා පුද්ගලයෙකු වෙඩි තබා ඝාතනය කිරීමේ සිද්ධියේ වෙඩික්කරු බවටයි හදුනාගෙන ඇත්තේ.\nමීට පෙර එම වෙඩි තැබීමේ සිද්ධියට අදාළව වෙඩික්කරුවන් පැමිණි මෝටර් රථය සහ එය පැදවූ පුද්ගලයා අත්අඩංගුවට ගෙන තිබුණා.\nඑහිදි අත්අඩංගුවට ගත් පුද්ගලයා 43 හැවිරිදි පයාගල - ඈතගම ප්‍රදේශයේ පදිංචි අයෙකු වන අතර ඔහු දැනට විදේශ ගතව සිටින සංවිධානාත්මක අපරාධකරුවෙකු වන අම්බලන්ගොඩ දිල්ෂාන්ගේ සමීපතමයෙකු බවටයි සිදු කළ විමර්ශන වලින් අනාවරණය වූයේ.\nයතුරුපැදියකින් පැමිණි දෙදෙනෙකු මෙම වෙඩි තැබීම සිදුකර තිබූ අතර, ඔවුන් අත්අඩංගුවට ගත් මෝටර් රථයෙන් බැස අදාල යතුරුපැදියෙන් ගොස් වෙඩි තැබීම සිදුකර බස් රථයකින් පලාගොස් තිබුණා.\nමෙම වෙඩි තැබීමෙන් මියගියේ බහුදින ධිවර යාත්‍රා සනීපාරක්ෂකවරයෙකු ලෙස සේවය කළ 35 හැවිරිදි කුඩාවැල්ල - මාවැල්ල ප්‍රදේශයේ පදිංචි නිමේෂ් රංග හෙවත් නිමියා නැමැත්තෙක්.\nකෙසේ වෙතත් පොලිස් විශේෂ කාර්ය බලකාය විසින් තවදුරටත් සිදු කළ විමර්ශනවලට අනුව මෙම වෙඩි තැබීම සිදු කළ පුද්ගලයා අද අත්අඩංගුවට ගෙන තිබුණා.\nපසුව සිදු කළ විමර්ශන වලින් අනාවරණය වූයේ අත්අඩංගුවට ගත් සැකකරු පුල්මුඩේ නාවික හමුදාව කඳවුරට අනුයුක්තව සේවය කරන සෙබලෙකු බවටයි.\nපොලිස් විශේෂ කාර්ය බලකාය විසින් දීර්ඝ කාලයක සිට සිදු කළ වමර්ශන වලට අදාළවයි ඔහු අද බලපිටිය ප්‍රදේශයේදී අත්අඩංගුවට ගෙන ඇත්තේ. ඔහුට එරෙහිව තවත් පුද්ගල ඝාතනයකට අදාළව චෝදනා එල්ල වී තිබෙනවා.",
       "URL": "https://www.hirunews.lk/345520/කුඩා-වැල්ලේ-ඝාතනයට-නාවික-හමුදාවේ-සෙබළෙකු-අත්අඩංගුවට",
       "Category": "Local News",
       "Parent URL": "https://www.hirunews.lk/local-news.php?pageID=84"
}