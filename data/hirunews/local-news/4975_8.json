{
       "Source": "hirunews",
       "Timestamp": "Thursday, 07 July 2016 - 12:28",
       "Headline": "පාලිත තෙවරප්පෙරුම එක චෝදනාවකින් නිදහස්",
       "News Content": "අත්අඩංගුවට ගෙන  රක්ෂිත බන්ධනාගාර ගතකර සිටි නියෝජ්‍ය අමාත්‍ය පාලිත  තෙවරප්පෙරුම ඇතුලූ හතරදෙනා එක චෝදනාවකින් මුදාහැරීමට මතුගම මහේස්ත්‍රාත් කෝසල සේනාධීර අද (07) නියෝග කළා.\nඒ, මාර්ගය අවහිර කරමින් රුපියල් 89 000 ක අනර්ථයක් සිදුකළ බවට මොහුට විරුද්ධව එල්ල කර තිබූ චෝදනාවෙන්.\nකෙසේ වෙතත් කළුතර - මීගහතැන්න ප්‍රාථමික විද්‍යාලයට බලහත්කාරයෙන් ඇතුලූවී එහි කටයුතුවලට බාධා එල්ල කිරීමේ සිද්ධිය මත  අත්අඩංගුවට ගැනුනු මව්වරුන් 9 දෙනා මේ වනවිට හඳුනාගැනීමේ පෙරට්ටුවකට ඉදිරිපත් කර තිඛෙනවා.\nමතුගම මහේස්ත්‍රාත් කෝසල සේනාධීර හමුවේ අද මෙම නඩුව කැඳවූ අවස්ථාවේදී මව්වරුන් 9 දෙනා හඳුනාගැනීමේ පෙරට්ටුවක් සඳහා ඉදිරිපත් කෙරුණු අතර, පාසලේ විදුහල්පතිවරයා සහ ගුරුවරුන් මෙම මව්වරුන් හඳුනාගනිමින් සිටින බවයි එහි සිටින හිරු වාර්තාකරු සඳහන් කළේ.\nකළුතර මීගහතැන්න ප්‍රාථමික විද්‍යාලයට බලහත්කාරයෙන් ළමයින් ඇතුලත් කිරීමේ චෝදනාව මත මොවුන් අත්අඩංගුවට ගනු ලැබුවේ පෙරේදා දිනයේයි.\nපසුව ඔවුන් අද දක්වා රක්ෂිත බන්ධනාගාර ගත කෙරුණා.\nමේ අතර මව්වරුන් අත්අඩංගුවට ගත් දිනයේම නිියෝජ්‍ය අමාත්‍ය පාලිත තෙවරප්පෙරුම ඇතුලූ සිව්දෙනා පොලීසියට භාරවූ අතර, ඉන් අනතුරුව ඔවුන් ද අද දක්වා රක්ෂිත බන්ධනාගාර ගත කෙරුණා.\nපාලිත තෙවරප්පෙරුම සමඟ පොලීසියට භාරවූ අය අතර වළල්ලාවිට ප්‍රාදේශීය සභාවේ හිටපු විපක්ෂ නායක දිලිප් පිටිගල සහ එම ප්‍රාදේශීය සභාවේ හිටපු එක්සත් ජාතික පක්ෂ මන්ත්‍රී ජයසේන මල්ලවාරච්චි වනවා.",
       "URL": "https://www.hirunews.lk/137418/පාලිත-තෙවරප්පෙරුම-එක-චෝදනාවකින්-නිදහස්",
       "Category": "Local News",
       "Parent URL": "https://www.hirunews.lk/local-news.php?pageID=4975"
}