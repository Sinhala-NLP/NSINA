{
       "Source": "hirunews",
       "Timestamp": "Friday, 09 September 2022 - 11:51",
       "Headline": "මහින්ද සමරසිංහ සිවිල් ආරක්ෂාව, ප්‍රජාතන්ත්‍රවාදය සහ මානව හිමිකම් පිළිබඳ උපලේකම් උස්රා සේයා හමු වෙයි",
       "News Content": "තානාපති මහින්ද සමරසිංහ ඊයේ (08) වැනි දා වොෂින්ටන් ඩීසී හි පිහිටි තානාපති කාර්යාලයේ දී සිවිල් ආරක්ෂාව, ප්‍රජාතන්ත්‍රවාදය සහ මානව හිමිකම් පිළිබඳ උපලේකම් උස්රා සේයා හමු වී තිබෙනවා.\nජිනීවා හි පැවැත්වීමට නියමිත මානව හිමිකම් කවුන්සිල සැසිවාරයේ දී ශ්‍රී ලංකාවේ වත්මන් වර්ධනයන් පිළිබඳව උපලේකම් උස්රා සේයා දැනුම්වත් කිරීම සඳහා තානාපති සමරසිංහ විසින් මෙම හමුව සංවිධානය කළ බව යි ශ්‍රී ලංකා තානාපති කාර්යාලය පවසන්නේ.\nඋපලේකම් උස්රා සේයා සමඟ විශේෂ සහකාර එමිලි බෝල් සහ විදේශ කටයුතු නිලධාරි මොරීන් අහමඩ් ද එක්ව සිටි බව සඳහන්.\nරැස්වීමෙන් අනතුරු ව උපලේකම් සේයා ට්විටර් පණිවුඩයක් තබමින් දශක ගණනාවක එක්සත් ජනපද - ශ්‍රී ලංකා සබඳතා සහ ශ්‍රී ලාංකීය ජනතාවට අඛණ්ඩ ව එක්සත් ජනපදය ලබා දෙන සහයෝගය පිළිබඳ ආකර්ශනීය සාකච්ඡාවක් සඳහා ශ්‍රී ලංකා තානාපතිවරයාට ස්තුතිය ද පුද කර තිබෙනවා.",
       "URL": "https://www.hirunews.lk/314943/මහින්ද-සමරසිංහ-සිවිල්-ආරක්ෂාව-ප්‍රජාතන්ත්‍රවාදය-සහ-මානව-හිමිකම්-පිළිබඳ-උපලේකම්-උස්රා-සේයා-හමු-වෙයි",
       "Category": "Local News",
       "Parent URL": "https://www.hirunews.lk/local-news.php?pageID=881"
}