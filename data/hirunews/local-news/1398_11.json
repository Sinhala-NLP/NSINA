{
       "Source": "hirunews",
       "Timestamp": "Tuesday, 25 January 2022 - 20:17",
       "Headline": "පෝල් ෆාබ්‍රේස්ට යළි ක්‍රිකට් ප්‍රධාන පුහුණුකරු ධුරය හිමිවන ලකුණු",
       "News Content": "ශ්‍රී ලංකා ක්‍රිකට් කණ්ඩායමේ නව ප්‍රධාන පුහුණුකරු ලෙස එංගලන්තයේ පෝල් ෆාබ්‍රේස් පත් කිරීමට නියමිත බව ක්‍රිකට් අභ්‍යන්තර ආරංචි මාර්ග මඟින් වාර්තා වනවා.\nවසර දෙකක කාලයක් සදහා ෆාබ්‍රේස්ව ප්‍රධාන පුහුණුකරු ලෙස පත් කිරිමට නියමිතයි.\n54 හැවිරිදි පෝල් ෆාබ්‍රේස් මීට පෙර ද ශ්‍රී ලංකා ක්‍රිකට් කණ්ඩායමේ ප්‍රධාන පුහුණුකරු ලෙස කටයුතු කළ අතර, 2014 වසරේ පන්දුවාර 20 ලෝක කුසලානය ශ්‍රී ලංකා කණ්ඩායම ජය ගත්තේ ද ඔහුගේ පුහුණුකාරීත්වය යටතේයි.\nඅනතුරුව ඔහු සිය ධූර කාලය නිමා වීමට පෙර අදාළ පුහුණුකරු ධූරයෙන් ඉවත් වී එංගලන්ත ක්‍රිකට් කණ්ඩායමේ සහාය පුහුණුකරු ලෙස එක් වුණා.\nලබන මස ඔස්ට්‍රේලියා පන්දුවාර 20 ක්‍රිකට් තරගාවලිය සඳහා වැඩබලන පුහුණුකරු රුමේෂ් රත්නායක සමගින් ශ්‍රී ලංකා කණ්ඩායම එක්වීමට නියමිත අතර,පෝල් ෆාබ්‍රේස් එළඹෙන ඉන්දීය තරග සංචාරයේ සිට නව පුහුණුකරු ධූරයේ කටයුතු\nකරනු ඇති.\nමේ අතර නව පුහුණු කාර්යය මණ්ඩලයේ ප්‍රධාන පුහුණුකරු සහ පන්දු රැකීමේ පුහුණුකරු හැරුණු විට සෙසු පුහුණුකරුවන් ලෙස දේශීය පුහුණුකරුවන්ව නම් කිරීමට ද නියමිතයි.\nඊට අදාළව ශ්‍රී ලංකා කණ්ඩායමේ සහය පුහුණුකරු ලෙස දැනට බංග්ලාදේශයේ පුහුණුකරුවකු ලෙස කටයුතු කරන ශ්‍රී ලංකා හිටපු ක්‍රිකට් ක්‍රීඩක නවීඩ් නවාස්ව බදවා ගැනීමට ද ශ්‍රී ලංකා ක්‍රිකට් ආයතනයේ අවධානය යොමු වී තිබෙනවා.",
       "URL": "https://www.hirunews.lk/295174/පෝල්-ෆාබ්‍රේස්ට-යළි-ක්‍රිකට්-ප්‍රධාන-පුහුණුකරු-ධුරය-හිමිවන-ලකුණු",
       "Category": "Local News",
       "Parent URL": "https://www.hirunews.lk/local-news.php?pageID=1398"
}