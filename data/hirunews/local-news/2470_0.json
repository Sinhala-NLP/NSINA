{
       "Source": "hirunews",
       "Timestamp": "Tuesday, 08 September 2020 - 7:50",
       "Headline": "ප්‍රේමලාල් ජයසේකර අද පාර්ලිමේන්තුවේ දිවුරුම් දෙයි",
       "News Content": "මරණ දඬුවම නියම වී සිටින රත්නපුර දිස්ත්‍රික්කයෙන් පාර්ලිමේන්තුවට තේරී පත්වූ ප්‍රේමලාල් ජයසේකර මන්ත්‍රීවරයෙකු ලෙස අද පාර්ලිමේන්තුවේදී දිවුරුම්දීමට නියමිතයි.\nපාර්ලිමේන්තුව පස්වරු 1ට රැස්වීමට නියමිත අතර, ඒ අතරතුර ප්‍රේමලාල් ජයසේකර, මන්ත්‍රීවරයෙකු ලෙස දිවුරුම්දීම සිදුකෙරෙනු ඇති බවටයි වාර්තා වන්නේ.\nමන්ත්‍රීවරයෙකු ලෙස දිවුරුම්දීමට ඔහුට නීතිමය බාධාවක් නොමැති බව අභියාචනාධිකරණය ඊයේ තීරණය කළා.\nප්‍රේමලාල් ජයසේකරට පාර්ලිමේන්තු සභාවාරවලට සහභාගි වීම සඳහා අවසර ලබා දෙන ලෙස අභියාචනාධිකරණය එහිදී බන්ධනාගාර කොමසාරිස් ජනරාල්වරයා වෙත අතුරු නියෝගයක් නිකුත් කළේ.\nප්‍රේමලාල් ජයසේකර ගොනුකළ රිට් පෙත්සම අභියාචනාධිකරණයේ සභාපති ඒ.එච්.එම්.ඩී. නවාස් ඇතුලු විනිසුරු මඩුල්ල හමුවේ විභාගයට ගත් අවස්ථාවේදියි.",
       "URL": "https://www.hirunews.lk/249681/ප්‍රේමලාල්-ජයසේකර-අද-පාර්ලිමේන්තුවේ-දිවුරුම්-දෙයි",
       "Category": "Local News",
       "Parent URL": "https://www.hirunews.lk/local-news.php?pageID=2470"
}