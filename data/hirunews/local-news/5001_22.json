{
       "Source": "hirunews",
       "Timestamp": "Friday, 17 June 2016 - 19:03",
       "Headline": "අරණායකට ආපදා ඇමතිගෙන් පිළිතුරක්",
       "News Content": "අරණායක - සාමසරකන්ද නාය යාමට ලක්වී අදට මාසයක කාලයක් ගත වනවා.\nනාය යාමෙන් නිවාස අහිමිවූවන්ට යළි නිවාස සකස් කර දීම, කඩිනමින් සිදුකරන බවයි ආපදා කළමනාකරණ අමාත්‍ය අනුර ප්‍රියදර්ශන යාපා සදහන් කළේ.\nකෙසේ වෙතත්, තමන්ට ඒ පිළිබදව නිශ්චිත දින වකවානුවක් ප්‍රකාශ කළ නොහැකි බව ද කොළඹ අද පැවැති මාධ්‍ය හමුවකට එක්වෙමින් අමාත්‍යවරයා කියා සිටියා.\nනායයාම්වලින් විපතට පත්වූ ජනතාව පිළිබදව සොයා බැලීම සදහා ආපදා කළමනාකරණ අමාත්‍ය අනුර ප්‍රියදර්ශන යාපාගේ ප්‍රධානත්වයෙන් අරණායක ප්‍රාදේශීය සංවර්ධන කමිටුව ඊයේ රැස්  වුණා.\nඊට අමාත්‍ය කබීර් හෂීම් ඇතුළු ප්‍රදේශයේ ජනතා නියෝජිතයින් රැසක් ද එක්ව සිටි අතර, එම අවස්ථාවේදී ප්‍රදේශවාසීන් පිරිසක් එම ස්ථානයට පැමිණ විරෝධතාවය පළ කළා.\nඒ, තමන්ට කඩිනමින් නිවාස ලබාදෙන ලෙස ඉල්ලමින්.\nප්‍රාදේශීය සංවර්ධන කමිටු රැස්වීම සඳහා සහභාගි වූ මැති ඇමතිවරුන්ට එම ස්ථානයට පැමිණීමට බාධා එල්ල කරමින් ‘හූ ’ හඬ නගමින් ප්‍රදේශවාසීන් විරෝධතාවය පළ කළා.\nඊයේ ඇති වූ මෙම තත්ත්වය පිළිබදව පැහැදිලි කිරීම සඳහා ආපදා කළමනාකරණ අමාත්‍ය අනුර ප්‍රියදර්ශන යාපා අද කොළඹ දී මාධ්‍ය හමුවක් කැදවමින් සදහන් කළේ නාය යාමෙන් නිවාස අහිමිවූවන්ට තාවකාලික නිවාස සකස් කරදීම සඳහා දැනටමත් රජය රුපියල් මිලියන 8.9ක මුදලක් වෙන් කර ඇති බවයි.",
       "URL": "https://www.hirunews.lk/135832/අරණායකට-ආපදා-ඇමතිගෙන්-පිළිතුරක්",
       "Category": "Local News",
       "Parent URL": "https://www.hirunews.lk/local-news.php?pageID=5001"
}