{
       "Source": "hirunews",
       "Timestamp": "Wednesday, 12 October 2016 - 18:42",
       "Headline": "වතු සේවකයින්ගෙන් අදත් විරෝධතා",
       "News Content": "තම දෛනික වැටුප රුපියල් 1000 දක්වා වැඩි කරන ලෙස ඉල්ලා වතුසේවකයින් අදත් දිවයිනේ ප්‍රදේශ කිහිපයකදී විරෝධතාවල නිරත වුණා.\nකොළඹ, කෑගල්ල, මස්කෙළිය සහ යාපනය යන ප්‍රදේශවලයි මෙලෙස ඔවුන් විරෝධතාවල නිරත වුණේ.\nකොළඹ පැවති විරෝධතාවය කොටුව දුම්රියපොල ඉදිරිපිටින් ආරම්භ වූ අතර ඊට එක්වූ වතු සේවකයින් පාගමනින් ජනාධිපති ලේකම් කාර්යාලය අසලට පැමිණියා.\nමේ නිසා ගාලූමුවදොරට පිවිසෙන මාර්ගය ලෝටස් වටරවුමෙන් වසා තැබීමට පොලිසිය පියවර ගත් අතර, අනතුරුව වතු සේවකයින් 10 දෙනෙකුට ජනාධිපති කාර්යාලයේ නියෝජිතයෙකු මුණ ගැසීමට අවස්ථාව ලබාදී තිබුණා.\nකෑගල්ල දිස්ත්‍රික්කයේ වතු 5 ක කම්කරුවන් කෑගල්ල නගරයෙන් කොළඹ - මහනුවර ප්‍රධාන මාර්ගය අවහිර කරමින් විරෝධතාවයේ නිරත වීම නිසා, එම මාර්ගයේ ගමනාගමන කටයුතුවලට ද බාධා එල්ල වුණා.\nකෙසේ වෙතත්, කොළඹ අද පැවති උත්සවයකට එක්වෙමින් කම්කරු අමාත්‍ය ඩබ්ලිව්.ඩී.ජේ සෙනෙවිරත්න කියා සිටියේ වතු කම්කරුවෙකුගේ නව වැටුප ඇතුළත් සාමුහික ගිවිසුමට ලබන සිකුරාදා දිනයේදී අත්සන් තබන බවයි.",
       "URL": "https://www.hirunews.lk/145065/වතු-සේවකයින්ගෙන්-අදත්-විරෝධතා",
       "Category": "Local News",
       "Parent URL": "https://www.hirunews.lk/local-news.php?pageID=4840"
}