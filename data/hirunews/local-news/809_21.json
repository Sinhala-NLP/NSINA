{
       "Source": "hirunews",
       "Timestamp": "Wednesday, 12 October 2022 - 7:37",
       "Headline": "ඥාණසාර හිමි තිළිණි ප්‍රියමාලි ළඟ මුදල් අයෝජනය කර නෑ - බොදුබල සේනාව (වීඩියෝ)",
       "News Content": "බොදුබල සේනා සංවිධානයේ නායක පූජ්‍ය ගලගොඩඅත්තේ ඥාණසාර හිමියන් තිළිණි ප්‍රියමාලි නම් කාන්තාව හමුවේ මුදල් ආයෝජනය කර ඇති බවට පළවන වාර්තා ප්‍රතික්ෂේප කරන බව බොදුබල සේනා සංවිධානය පවසනවා.\nනිවේදනයක් නිකුත් කරමින් එම සංවිධානය සඳහන් කළේ තිළිණි ප්‍රියමාලි හෝ වෙනත් ආයතනයක ඥාණසාර හිමියන් කිසිදු ආයෝජනයක් සිදු කර නොමැති බවයි.\nමේ අතර රුපියල් කෝටි ගණනක මූල්‍ය වංචා චෝදනා යටතේ රක්ෂිත බන්ධනාගාරගත කර සිටින තිළිණි ප්‍රියමාලි සමඟ ගණුදෙනු කළ බවට සමාජ ජාල මාධ්‍ය ඔස්සේ සිදු කරන ප්‍රචාරණයන්ට එරෙහිව ඊයේත් පාර්ශව කිහිපයක් අපරාධ පරීක්ෂණ දෙපාර්තමේන්තුව වෙත පැමිණිලි ඉදිරිපත් කළා.\nසමගි ජනබලවේගයේ පාර්ලිමේන්තු මන්ත්‍රී චමින්ද විජේසිරි මෙන්ම ජනතා විමුක්ති පෙරමුණේ දේශපාලන මණ්ඩල සභික වසන්ත සමරසිංහ මෙලෙස පැමිණිලි ඉදිරිපත් කරනු ලැබූ පිරිස අතර වනවා.\nමීට පෙර පාර්ලිමේන්තු මන්ත්‍රීවරුන් වන දයාසිරි ජයසේකර, ආචාර්ය නාලක ගොඩහේවා සහ උදය ගම්මන්පිල මෙන්ම සිංහලේ ජාතික සංවිධානයේ මහ ලේකම් පූජ්‍ය මැඩිල්ලේ පඤ්ඤාලෝක හිමියන් ද අපරාධ පරීක්ෂණ දෙපාර්තමේන්තුවට පැමිණිලි ඉදිරිපත් කර තිබුණා.",
       "URL": "https://www.hirunews.lk/317618/ඥාණසාර-හිමි-තිළිණි-ප්‍රියමාලි-ළඟ-මුදල්-අයෝජනය-කර-නෑ-බොදුබල-සේනාව-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=809"
}