{
       "Source": "hirunews",
       "Timestamp": "Tuesday, 08 February 2022 - 20:22",
       "Headline": "තම ඉන්ධන මිල ගණන් ද ඉහළ දමන්නැයි CPC රජයෙන් ඉල්ලයි (වීඩියෝ)",
       "News Content": "සිය ඉන්ධන මිල ගණන් ද ඉහළ දමන ලෙස ලංකා ඛනිජ තෙල් නීතිගත සංස්ථාව රජයෙන් ඉල්ලීමක් කරනවා.\nඔවුන් පෙන්වා දෙන්නේ ඩීසල් ලීටරයකින් රුපියල් 48ක හා පෙට්‍රල් ලීටරයකින් රුපියල් 15ක පාඩුවක් මේවන විට සිදුවන බවයි.\nලෝක වෙළෙඳපොලේ ඉන්ධන මිල ගණන් ඉහළ යාමට සාපේක්ෂව ලංකා ඉන්දියන් ඔයිල් සමාගම ඔක්ටේන් 92 වර්ගයේ පෙට්‍රල් ලිටයක මිල රුපියල් 7කින්ල ඔක්ටේන් 95 පෙට්‍රල් ලීටරයක මිල රුපියල් 3කින් හා ඩීසල් ලීටරයක මිල රුපියල් 3කින් පසුගිය 06 වැනිදා ඉහළ දැමුවා.\nමේ අතර ලංකා ඛනිජතෙල් නීතිගත සංසථව පෙන්වා දෙන්නේ ලෝක වෙළෙදපොලේ මිල ගණන් අනුව මේ වන විට සිය ආයතනයට විශල පාඩුවක් සිදුවන බවයි.\nඒ අනුව වරායෙන් ගොඩබෑමේදී ඔක්ටේන් 92 පෙට්‍රල් ලීටරයක් රුපියල් 136.41ක් වන අතර ඊට බදු, ගබඩා සහ මෙහෙයුම් වියදම් එකතු කිරීමෙන් පසු අලෙවි කළ යුතු මිල රුපියල් 192.68ක් බව සංස්ථාව පෙන්වා දෙනවා.\nඑහෙත් ඔක්ටේන් 92 පෙට්‍රල් ලීටරක් මේ වනවිට අලෙවි වන්නේ රුපියල් 177කටයි.\nඔටෝ ඩීසල් ලීටරයක් වරායෙන් ගොඩබෑමේදී රුපියල් 142.50ක මිලක් වන බවත් ඊට බදු, ගබඩා සහ මෙහෙයුම් වියදම් එකතු කිරීමෙන් පසු අලෙවි කළ යුතු මිල රුපියල් 169.30ක් බව සංස්ථාව පෙන්වා දෙනවා.\nඑහෙත් ලංකා ඛනිජතෙල් නීතිගත සංසථව ඔටෝ ඩීසල් ලීටරක් මේ වනවිට අලෙවි කරන්නේ රුපියල් 121ටයි.\nඉන්ධන මිල වැඩි කිරීමක් පිළබඳව කැබිනට් රැස්වීමේදී සාකච්ඡාවට ලක් වූයේදැයි කැබිනට් තීරණ දැනුම් දීමේ ප්‍රවෘත්ති සාකච්ඡාවේදීද ප්‍රශ්න කෙරුණා.",
       "URL": "https://www.hirunews.lk/296518/තම-ඉන්ධන-මිල-ගණන්-ද-ඉහළ-දමන්නැයි-cpc-රජයෙන්-ඉල්ලයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1367"
}