{
       "Source": "hirunews",
       "Timestamp": "Sunday, 30 July 2017 - 18:52",
       "Headline": "ජනපති හදිසියේ කැබිතිගොල්ලෑවට යයි - නියඟයෙන් පීඩා විදින්නන්ටත් වියළි ආහාර සලාකයක්",
       "News Content": "වියළි කාලගුණයෙන් පීඩාවට පත් ජනතාවගේ ගැටළු පිළිබද සොයා බැලීමට ජනාධිපති මෛත්‍රීපාල සිරිසේන අද හදිසියේම කැබිතිගොල්ලෑව ප්‍රදේශයේ නිරීක්ෂණ චාරිකාවක නිරත වුණා.\nජනාධිපතිවරයා පළමුව සංචාරය කරනු ලැබුවේ කැබිතිගොල්ලෑව ප්‍රාදේශීය ලේකම් කොට්ඨාශයේ කහටගොල්ලෑව ප්‍රදේශයේයි.\nපවතින වියළි කාලගුණයත් සමඟ තමන්ට මුහුණදීමට සිදුව ඇති ගැටළු පිළිබදව එහිදී ජනතාව ජනාධිපතිවරයා දැනුවත් කරනු ලැබුවා.\nඔවුන්ගේ ප්‍රමුඛම ඉල්ලීම වූයේ තම පානීය ජල අවශ්‍යතා සපුරා දෙන ලෙසයි.\nඑමෙන්ම කන්න 03ක් වගා කිරීමට නොහැකිවීම හේතුවෙන් තමන් මුහුණ පා ඇති අසීරුතාවන් පිළිබදව ද මෙම පිරිස ජනාධිපතිවරයා දැනුවත් කර තිබෙනවා.\nඑහිදී ජනාධිපතිවරයා අදාළ අංශ වෙත උපදෙස් ලබාදී ඇත්තේ පීඩාවට පත් ජනතාවට වියළි ආහාර සලාකයක් ලබාදෙන ලෙසයි.\nඑමෙන්ම වියළි කාලගුණය පවතින ප්‍රදේශවල ජනතාවට අවශ්‍ය පානීය ජලය ඇතුළු අනෙකුත් පහසුකම් සපුරාලීමටත්, ඒ සඳහා අවශ්‍ය ප්‍රතිපාදන කඩිනමින් ලබාදීමටත් උපදෙස් ලබාදී ඇති බවයි ජනාධිපති මාධ්‍ය ඒකකය සඳහන් කළේ.\nවියළි කාලගුණය හේතුවෙන් දිස්ත්‍රික්ක 15කට බලපෑම් එල්ල වී ඇති අතර, ඉන් පීඩාවට පත් සංඛ්‍යාව ලක්ෂ 10කට අධිකයි.",
       "URL": "https://www.hirunews.lk/167156/ජනපති-හදිසියේ-කැබිතිගොල්ලෑවට-යයි-නියඟයෙන්-පීඩා-විදින්නන්ටත්-වියළි-ආහාර-සලාකයක්",
       "Category": "Local News",
       "Parent URL": "https://www.hirunews.lk/local-news.php?pageID=4395"
}