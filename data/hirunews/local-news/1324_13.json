{
       "Source": "hirunews",
       "Timestamp": "Tuesday, 01 March 2022 - 19:40",
       "Headline": "යුක්රේන අගනුවර රුසියාව අතට පත්වන ලකුණු",
       "News Content": "යුක්රේනයේ කීව් අගනුවර මේ වනවිට රුසියාව අතට පත්වීමේ අවදානමකට ලක්ව ඇති බව යුක්රේන ජනාධිපති වොලඩිමියර් සෙලෙන්ස්කි ප්‍රකාශ කළා.\nවිදෙස් මාධ්‍ය වෙත අදහස් දක්වමිනුයි ඔහු මේ බව සඳහන් කළේ.\nයුක්රේනයේ දෙවන විශාලතම නගරය වූ කාර්කිව් වෙත එල්ලවූ රුසියානු ෂෙල් වෙඩි ප්‍රහාරවලින් එරට නිදහස් චතුරස්‍රයේ පිහිටි පරිපාලන ගොඩනැගිල්ල විනාශ වී තිබෙනවා.\nමෙම ප්‍රහාරවලින් ඉන්දීය ශිෂ්‍යයෙකුද මියගොස් ඇති බවයි ඉන්දීය විදේශ කටයුතු අමාත්‍යාංශය පැවසුවේ. අද උදෑසන මෙම ප්‍රහාරය එල්ලවී තිබූ අතර, එහිදී කර්ණාටක ප්‍රාන්තයේ පදිංචිකරුවෙකු වන මෙම ශිෂ්‍යයාද මියගිය බව තහවුරු කළ හැකි බව විදේශ අමාත්‍යාංශ ප්‍රකාශකයා සඳහන් කළා.\nයුක්රේනයේ අධ්‍යාපනය ලබමින් සිටි ඉන්දීය සිසුන් 1,600 ක් පමණ ඉවත් කරගනු ලැබුවද තවදුරටත් එහි අතරමංවී සිටින සංඛ්‍යාව 16,000 ක් පමණ වන බව සඳහන්.\nමෙම ප්‍රහාරය එල්ල කර ඇත්තේ රුසියානු හමුදා තවදුරටත් යුක්රේනය ආක්‍රමණය කරමින් සිටින නිසා කීව් අගනුවර සිටින තම වැසියන්ට වහාම ඉවත්වන ලෙස ඉන්දියාව දැනුම් දී තිබූ පසුබිමකයි.\nකාර්කිව් නගරයට එල්ල වූ මිසයිල ප්‍රහාර වලින් සිවිල් වැසියන් 11 දෙනෙකු පමණ මිය ගොස් ඇති අතර යුක්‍රේනයේ කර්සෝන්,චර්නිහිව් ඇතුලු තවත් නගර රැසකටම මිසයිල ප්‍රහාර එල්ල වන බව සඳහන්.\nගත වූ දින 5 තුල රුසියාව විසින් කාර්කිව් නගරයට රොකට් ප්‍රහාර 56 ක් සහ කෘස් මිසයිල 153 ක් එල්ල කර තිබෙනවා. පවතින තත්වය හමුවේ කාර්කිව් නගර වැසියන් නගරයෙන් පලා යමින් සිටිනවා.\nමෙවන් තත්වයක් තුල රුසියානු ගුවන් යානා පියාසර කිරීම වැලැක්වීම සඳහා පියාසර කල නොහැකි කලාපයක් නම් කරන ලෙස යුක්‍රේන ජනාධිපතිවරයා බටහිර රටවලින් ඉල්ලීමක් කළා.\nකෙසේ වෙතත් එම ඉල්ලීම ඇමරිකාව ප්‍රතික්ෂේප කර ඇති අතර ඊට දායකත්වය දැක්වුවහොත් පවතින තත්වයට ඇමරිකාව ඝෘජුව දායකත්වය ලබා දුන් බවට චෝදනා එල්ල වන බවද ඇමරිකාව පෙන්වා දී තිබෙනවා\nබටහිර තර්ජනයෙන් රුසියානු කලාපය නිදහස් කර ගන්නා තුරු මෙම මෙහෙයුම අත්නොහරින බවයි රුසියානු ආරක්ෂක අමාත්‍ය සර්ජි ලැව්රොව් ප්‍රකාශ කර ඇත්තේ. කෙසේ වෙතත් මෙලෙස සිවිල් වැසියන් ඝාතනය කිරීම යුධ අපරාධයක් බව යුක්‍රේන ජනාධිපති වොලඩිමියර් සෙලෙන්ස්කි පෙන්වා දී තිබෙනවා.\nකාර්කිව් ප්‍රහාරය සිතා මතා සිදුකල ජන සංහාරයක් බවටයි ජනාධිපතිවරයා චෝදනා කර ඇත්තේ. ඔහු මේ බව කියා සිටියේ යුරෝපා පාර්ලිමේන්තුව අද අමතමින්.\nමේ අතර සැතපුම් 64 ක් පමණ දුරට විහිදුනු රුසියානු සන්නද්ධ රථ පෙළ යුක්‍රේනයේ අඟනුවර බලා ළගාවෙමින් පවතින බවද විදෙස් මාධ්‍ය වාර්තා කළා.\nමේ අතර හොලිවුඩ් පුරයේ සුප්‍රකට සිනමා සමාගම් සිය නවතම චිත්‍රපට රුසියානු සිනමාශාලා වෙත නිකුත් කිරීම අත්හිටුවා ඇති බවද අද වාර්තාවුණා.\nරුසියානු රජයට අයත් සහ සහය පළ කරන යූ ටියුබ් නාලිකා කිහිපයක් වහාම ක්‍රියාත්මක වන පරිදි අවහිර කිරීමට ගූගල් සමාගම පියවර ගෙන තිබෙනවා.\nමේ අතර යුක්රේනයේ සිටින සිසුන් දෙදෙනෙකු ඇතුළුව ශ්‍රී ලාංකිකයින් 40 දෙනෙකු යුක්රේන - පෝලන්ත දේශසීමාව හරහා ඉවත් කර ගැනීමේ කටයුතු සිදුකරමින් පවතින බව විදේශ අමාත්‍යාංශය ප්‍රකාශ කළා.\nපෝලන්තයේ වොර්සෝ සහ තුර්කියේ අන්කාරා හි පිහිටි ශ්‍රී ලංකා තානාපති කාර්යාලය මගින් මෙම කටයුතු සිදුකරමින් පවතින බවයි නිවේදනයක් නිකුත් කරමින් එම අමාත්‍යාංශය සදහන් කළේ.\nඑමෙන්ම, බෙලරූසයේ විශ්වවිද්‍යාල සහ උසස් අධ්‍යාපන ආයතන 8කට අධික සංඛ්‍යාවක මෙරට සිසුන් 1556ක් ඇතුළුව ශ්‍රී ලාංකිකයින් 1600කට ආසන්න සංඛ්‍යාවක් සිටින අතර, ඔවුන් සමග මොස්කව් හි පිහිටි ශ්‍රී ලංකා තානාපති කාර්යාලය කටයුතු කරමින් සිටින බව විදේශ අමාත්‍යාංශය සඳහන් කළා",
       "URL": "https://www.hirunews.lk/298414/යුක්රේන-අගනුවර-රුසියාව-අතට-පත්වන-ලකුණු",
       "Category": "Local News",
       "Parent URL": "https://www.hirunews.lk/local-news.php?pageID=1324"
}