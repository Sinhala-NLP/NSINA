{
       "Source": "hirunews",
       "Timestamp": "Thursday, 04 August 2016 - 18:04",
       "Headline": "තොරතුරු දැන ගැනීමේ පනතට අත්සන් කෙරේ",
       "News Content": "තොරතුරු දැන ගැනීමේ අයිතිවාසිකම පිළිබඳ පනතට කතානායක කරූ ජයසූරිය අද පෙරවරුවේ අත්සන් තැබුවා.\nඒ අනුව අදාළ පනත අද (04) සිට බලාත්මකයි.\nකෙසේ වෙතත්, පනතට අනුව තොරතුරු ලබාගැනීම සඳහා ජනතාවට අද සිට ඉල්ලූම් කළ හැකි වූවත්, තොරතුරු ලබාදීමේ ක්‍රියාවලිය ආරම්භ වන්නේ අද සිට මාස 06 ක් ගතවීමෙන් අනතුරුවයි.\nදින 02 ක විවාදයකින් අනතුරුව තොරතුරු දැනගැනීමේ අයිතිවාසිකම පිළිබඳ පනත් කෙටුම්පත ජුනි මස 24 වනදා පාර්ලිමේන්තුවේදී සම්මත වුණා.\nඅදාළ පනත් කෙටුම්පතට අද පෙරවරු 8.52 ට කතානායක කරූ ජයසූරිය අත්සන් තැබුවේ කතානායක නිල නිවසේදීයි.\nමෙම පනතට අනුව මහජනතාවට අමාත්‍යාංශ, දෙපාර්තමේන්තු, රාජ්‍ය සංස්ථා, රාජ්‍ය සමාගම්, පළාත පාලන ආයතන, රාජ්‍ය නොවන සංවිධාන, පෞද්ගලික විශ්වවිද්‍යාල, උසස් අධ්‍යාපන ආයතන සහ අධිකරණ තොරතුරු ලබාගත හැකියි.\nකෙසේ වෙතත්, ජාතික ආරක්ෂාවට බරපතල ලෙස අගතිදායක වන තොරතුරු, අන්තර්ජාතික සහ වෙළඳ ගිවිසුම්, බැංකු ඇතුළු මූල්‍ය ක්ෂේත්‍රයේ තොරතුරු ඇතුළු තොරතුරු කිහිපයක් ලබාදීම පනත මගින් සීමාකර තිබෙනවා.\nකතානායකවරයා අත්සන් තැබීමත් සමග තොරතුරු දැන ගැනීමේ අයිතිවාසිකම පිළිබඳ පනත් කෙටුම්පත අද (04) සිට බලාත්මක වූවද එය ක්‍රියාවට නැංවෙන්නේ තවත් මාස 06 ක කාලයක් ගතවීමෙන් අනතුරුවයි.\nඒ, අදාළ තොරතුරු ජනතාවට ලබාදීම සඳහා අවශ්‍ය තොරතුරු දැනගැනීම පිළිබඳ කොමිෂන් සභාව පත්කිරීම, තොරතුරු නිලධාරීන් පත් කිරීම ආදිය සඳහා නීතිය මගින් ජනමාධ්‍ය අමාත්‍යාංශයට මාස 06 ක කාලයක් ලබාදීම හේතුවෙන්.\nමේ අතර, තොරතුරු දැන ගැනීමේ අයිතිවාසිකම පිළිබඳ පනත් කෙටුම්පතට කථානායකවරයා අත්සන් තැබීම සම්බන්ධයෙන් පසුගියදා පරස්පර මත ප්‍රකාශයට පත්වුණා.\nපෙරේදා පැවති කැබිනට් තීරණ දැනුම්දීමේ මාධ්‍ය හමුවේදී ජනමාධ්‍ය අමාත්‍ය ගයන්ත කරුණාතිලක පැවසුවේ පනත් කෙටුම්පතට කතානායකවරයා ඒ වනවිටත් අත්සන් තබා ඇති බවයි.\nකෙසේ වෙතත්, පනත් කෙටුම්පතට කථානායකවරයා අත්සන් තබා ඇති බවට සිදුකර ඇති ප්‍රකාශය සාවද්‍ය බවයි ඊයේ පැවති ඒකාබද්ධ විපක්ෂයේ මාධ්‍ය හමුවේදී පාර්ලිමේන්තු මන්ත්‍රී දිනේෂ් ගුණවර්ධන සඳහන් කළේ.\nමේ අතර, අද සිට බලාත්මක තොරතුරු දැන ගැනීමේ අයිතිවාසිකම පිළිබඳ පනත සම්බන්ධයෙන් බස්නාහිර පළාත් සභාවේ නිලධාරීන් දැනුවත් කිරීමේ වැඩසටහනක් අද (04) පෙරවරුවේ එම පළාත් සභාවේදී පැවැත්වුණා.\nඊට එක්වෙමින් අදහස් දැක්වු රජයේ ප්‍රවෘත්ති අධ්‍යක්ෂ ජනරාල් ආචාර්ය, රංග කලන්සූරිය.\n‘‘අපේ දකුණු ආසියානු කලාපයේ තොරතුරු පනතකින් ජනතාව ඉල්ලලා, ජනතාව පාරට බැහැලා ගත්තේ ඉන්දියාවේ විතරයි.\nඅනිත් හැම රටක්ම තොරතුරු පනතක් විදියට ගෙනාවේ ජනතාවගේ  ඕනකමට නෙවෙයි.\nඒවා ප්‍රජාතන්ත්‍රවාදය ශක්තිමත් කිරීමේ සිවිල් සංවිධානවල, දේශපාලන පක්ෂවල උවමනාවට.\nඒ නිසා මිනිස්සුන්ට මේවා දැනෙන්න කල් යනවා. අපේ ලංකාවේ බොහෝ දේවල් මිනිස්සු ඉල්ලලා ගත්ත දේවල් නෙවෙයිනේ.\nනිදහස් අධ්‍යාපනය ලැබුණේ ඉල්ලලා නෙවෙයි, නමුත් ඒවායේ ප්‍රතිඵල නෙලනකොට තමයි මිනිස්සුන්ට තේරෙන්නේ මේවා ඇත්තටම තිබිය යුතු දේවල් කියලා.’’",
       "URL": "https://www.hirunews.lk/139830/තොරතුරු-දැන-ගැනීමේ-පනතට-අත්සන්-කෙරේ",
       "Category": "Local News",
       "Parent URL": "https://www.hirunews.lk/local-news.php?pageID=4936"
}