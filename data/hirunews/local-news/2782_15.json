{
       "Source": "hirunews",
       "Timestamp": "Tuesday, 21 April 2020 - 11:41",
       "Headline": "මෙරට කොරෝනා ආසාදිතයින් ගණන 309ක් දක්වා ඉහළට",
       "News Content": "කොරෝනා ආසාදනය වූ තවත් රෝගීන් පස්දෙනෙකු අද දිනයේදි තහවුරු කරගැනීමත් සමඟ මෙරට ආසාදිත සංඛ්‍යාව 309 දක්වා ඉහළ ගියා.\nඅවසන් වරට තහවුරු කරගත් රෝගීන් පස්දෙනාම කොළඹ 12 - බණ්ඩාරනායක මාවතට ආසන්න ප්‍රදේශවල පදිංචිකරුවන්.\nමේ අනුව බණ්ඩාරනායක මාවත ප්‍රදේශයෙන් වාර්තාවූ මුළු කොරෝනා ආසාදිතයන්ගේ සංඛ්‍යාවද 62 දක්වා ඉහළ යනවා.\nමේ අතර බණ්ඩාරනායක මාවතේ පවුල් 242 කට අයත් පුද්ගලයින් 1,010 දෙනෙකු නිරෝධායනයට යොමු කිරීමට කටයුතු කර තිබෙනවා.\nඔවුන් 166 වත්ත, 137 වත්ත සහ 107 වත්ත යන ප්‍රදේශවල පදිංචිකරුවන්.\nදිනක් තුළ මෙරටින් හමුවූ වැඩිම කොරෝනා ආසාදිතයන් සංඛ්‍යාව ඊයේ වාර්තාවූ අතර, එම සංඛ්‍යාව 33 ක්. ඔවුන් සියලූදෙනාද කොළඹ 12 - බණ්ඩාරනායක මාවතේ පදිංචිකරුවන් වීම විශේෂත්වයක්.\nඑම ප්‍රදේශයේ සෞඛ්‍ය පරීක්ෂා කිරීම්වල නිරතවූ තමන් ඇතුලූ සෞඛ්‍ය නිලධාරීන් 10 දෙනෙකුද පරීක්ෂා කිරීම්වලට ලක්වූ බවයි මැදකොළඹ සෞඛ්‍ය වෛද්‍ය නිලධාරී ඩබ්ලිව්.කේ. චන්ද්‍රපාල කියා සිටියේ.\nමේ අතර පිළියන්දල ප්‍රදේශයේ  මාළු  වෙළෙන්දෙකුට කොරෝනා ආසාදනය වී ඇති බවට ඊයේ තහවුරු වීමත් සමඟ ඔහුගේ පවුලේ සාමාජිකයින් කිහිපදෙනෙකු ඇතුලූ ඔහු ඇසුරු කළ පුද්ගලයින් 11 දෙනෙකු පී.සී.ආර්. පරීක්ෂණයකට යොමුකිරීමට පියවර ගෙන තිබෙනවා.\nපිළියන්දල සෞඛ්‍ය වෛද්‍ය නිලධාරී ඉන්දික එල්ලාවල සඳහන් කළේ මීට අමතරව පිළියන්දල ප්‍රදේශයේ පවුල් 15 කට අයත් පුද්ගලයින් 71 දෙනෙකුද ස්වයං නිරෝධායනයට ලක් කර ඇති බවයි. කෙසේ වෙතත් මොහුට වෛරසය වැළඳුණු ආකාරය මෙතෙක් නිශ්චිතව අනාවරණ වී නොමැති බව ද ඔහු කියා සිටියා.\nමේ අතර දිවයින පුරා සියලූම මත්පැන් අලෙවිසැල් යළි දැනුම්දෙනතුරු වසා තබන ලෙසට රජය නියෝග කර තිබෙනවා.\nමීට පෙර ඇඳිරි නීතිය ඉවත් කෙරුණු ප්‍රදේශවල මත්පැන් අලෙවිසැල් විවෘතව තැබීමට අවසර ලබා දී තිබුණා. එහෙත් එම මත්පැන් අලෙවිසැල් අසළ කොවිඞ් - 19 ව්‍යාප්තියට එරෙහිව ක්‍රියාත්මක සමාජ දුරස්ථභාවය පවත්වාගැනීම දක්නට ලැබුණේ අවම ලෙසයි.\nඑමෙන්ම පසුගිය පැය 24 ක කාලය තුළ ඇඳිරි නීිතිය උල්ලංඝනය කිරීම හේතුවෙන් පුද්ගලයින් හයසිය දෙදෙනෙකු අත්අඩංගුවට ගෙන තිබෙනවා.\nපොලිස් මාධ්‍ය කොට්ඨාසය සඳහන් කළේ රථවාහන 169 ක්ද පොලිස් භාරයට ගෙන ඇති බවයි. පසුගිය මස 20 වනදා සිට මේ දක්වා කාලය තුළ ඇඳිරි නීතිය කඩකිරිම සම්බන්ධයෙන් පුද්ගලයින් 34,733 දෙනෙකු පොලීසිය අත්අඩංගුවට ගෙන තිබෙනවා.\nඑමෙන්ම රථවාහනද 8,883 ක් පොලිස් භාරයට ගෙන ඇති බවයි පොලිස් මාධ්‍ය කොට්ඨාසය වැඩිදුරටත් සඳහන් කළේ.",
       "URL": "https://www.hirunews.lk/239109/මෙරට-කොරෝනා-ආසාදිතයින්-ගණන-309ක්-දක්වා-ඉහළට",
       "Category": "Local News",
       "Parent URL": "https://www.hirunews.lk/local-news.php?pageID=2782"
}