{
       "Source": "hirunews",
       "Timestamp": "Friday, 10 December 2021 - 18:57",
       "Headline": "නව වසරේ පළමු පාර්ලිමේන්තු රැස්වීම ජනවාරි 11 වැනිදා පැවැත්වීමට තීරණය කෙරේ (වීඩියෝ)",
       "News Content": "2022 වසර සඳහා පාර්ලිමේන්තු රැස්වීම ලබන ජනවාරි මස 11 වැනිදා ආරම්භ කිරීමට ඊයේ (09) කථානායක මහින්ද යාපා අබේවර්ධනගේ ප්‍රධානත්වයෙන් පැවති පාර්ලිමේන්තු කටයුතු පිළිබඳ කාරක සභාවේ දී තීරණය කර තිබෙනවා.\nපාර්ලිමේන්තුවේ මහලේකම් ධම්මික දසනායක නිවේදනයක් නිකුත් කරමින් සඳහන් කරන්නේ, එම තීරණය අනුව දෙසැම්බර් 10 වැනි දින එනම්, අද දින අයවැය විවාදය අවසන් වීමෙන් පසු ලබන ජනවාරි 11,12 සහ 13 යන දිනවල පාර්ලිමේන්තුව රැස්වීමට නියමිත බවයි.\nඒ අනුව පාර්ලිමේන්තුව ජනවාරි 11 වැනිදා පෙරවරු 10ට පාර්ලිමේන්තුව රැස්වීමට නියමිත අතර, පෙරවරු 10 සිට පෙරවරු 11 කාලය වාචික පිලිතුරු අපේක්ෂා කරන ප්‍රශ්න සඳහා වෙන් කර ඇති බවයි එම නිවේදනයේ දැක්වෙන්නේ.\nඉන් අනතුරුව පෙරවරු 11 සිට පස්වරු 4.30 දක්වා මහපොළ උසස් අධ්‍යාපන ශිෂ්‍යත්ව භාර අරමුදල (සංශෝධන) පනත් කෙටුම්පත (දෙවැනිවර) කියවීම විවාදයට ගැනීමට නියමිතයි.\nඑමෙන්ම එදින (ජනවාරි 11) ආණ්ඩු කටයුතුවලින් අනතුරුව ශ්‍රී ශාක්‍යසිංහාරාම විහාරස්ථ කාර් ය සාධක සංවිධානය (සංස්ථාගත කිරීමේ) පනත් කෙටුම්පත දෙවැනිවර කියවීමෙන් පසු ව්‍යවස්ථාදායක ස්ථාවර කාරක සභාවට යොමු කිරීමට නියමිත බව ද පාර්ලිමේන්තු මහලේකම්වරයා සඳහන් කරනවා.\nජනවාරි 12 වැනිදා පෙරවරු 10 සිට 11 දක්වා කාලය වාචික පිළිතුරු අපේක්ෂා කරන ප්‍රශ්න සඳහා වෙන් කර ඇති අතර, පෙරවරු 11 සිට පස්වරු 4.30 තෙක් අපරාධ නඩු විධාන සංග්‍රහය (සංශෝධන), පුද්ගලනාශක බිම්බෝම්බ තහනම් කිරීම , අධිකරණ සංවිධාන (සංශෝධන) සිවිල් නඩු විධාන සංග්‍රහය (සංශෝධන) යන පනත් කෙටුම්පත් ( දෙවැනිවර කියවීම) විවාදයට ගෙන සම්මත කර ගැනීමට ද නියමිතයි.\nජනවාරි 11 සහ 12 දෙදින පස්වරු 4.30 සිට පස්වරු 4.50 දක්වා කාලය සභාව කල් තබන අවස්ථාවේ ප්‍රශ්න සඳහා ද පස්වරු 4.50 සිට ප.ව. 5.30 දක්වා කාලය සභාව කල් තබන අවස්ථාවේ යෝජනාවක් විවාදයට ගැනීම සඳහා ද වෙන් කර තිබෙනවා.\nමේ අතර ජනවාරි 13 වැනි දින පෙරවරු 10ස් සිට පස්වරු 4.30 දක්වා අභාවප්‍රාප්ත හිටපු අමාත්‍ය මංගල සමරවීර වෙනුවෙන් ශෝක ප්‍රකාශ යෝජනාව ද ඉදිරිපත් කිරීමට ද මෙහිදී තීරණය වූ බවයි පාර්ලිමේන්තු මහලේකම්වරයා නිවේදනය කළේ.",
       "URL": "https://www.hirunews.lk/290628/නව-වසරේ-පළමු-පාර්ලිමේන්තු-රැස්වීම-ජනවාරි-11-වැනිදා-පැවැත්වීමට-තීරණය-කෙරේ-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1503"
}