{
       "Source": "hirunews",
       "Timestamp": "Tuesday, 11 April 2023 - 14:24",
       "Headline": "ඇමරිකානු නැවට රිංගූ තරුණයින් අපරාධ පරීක්ෂණ දෙපාර්තමේන්තුව භාරයට",
       "News Content": "කොළඹ වරායට පැමිණ නැංගුරම් ලා තිබූ ඇමරිකානු නෞකාවකට අනවසරයෙන් ඇතුළු වී පැනයමින් සිටිය දී අත්අඩංගුවට ගත් තරුණයින් 04 දෙනා ආගමන විගමන දෙපාර්තමේන්තුව විසින් වැඩිදුර පරීක්ෂණ සඳහා අපරාධ පරීක්ෂණ දෙපාර්තමේන්තුවට භාර දී තිබෙනවා.\nමෙලෙස අත්අඩංගුවට පත්වුණේ 25 සහ 32 අතර වයස්වල පසුවන යාපනය සහ මුලතිව් ප්‍රදේශයේ පදිංචි තරුණයින් සිව්දෙනෙක්.\nඅදාළ නෞකාව පසුගිය මස 24 වැනිදා කොළඹ වරායට පැමිණ තිබූ අතර ඊට පසු දින එය යුරෝපය බලා ගමන් ආරම්භ කර තිබෙනවා.\nපසුව ඊජිප්තුවේ සූවස් ඇළ වෙත ඇතුළු කර තිබිය දී නෞකාවේ සාමාජිකයින් නොදන්නා පුද්ගලයින් සිව්දෙනෙකු සිටින බවට දැක ඒ සම්බන්ධයෙන් ඔවුන් සිය මව් සමාගමට දැනුම් දී තිබෙනවා.\nඅදාළ තරුණයින්ගේ හැදුනුම්පත් පරික්ෂා කිරීමේ දී ඔවුන් ශ්‍රී ලාංකිකයින් බවට තහවුරු කරගත් නෞකා සාමාජිකයින් ශ්‍රී ලංකාව ආසන්නයෙන් ගමන් ගන්නා වෙනත් නෞකාවක් වෙත මෙම තරුණයින් භාර දී ඇත්තේ පසුගිය මස 28 වැනිදායි.\nපසුව ඊයේ ආගමන විගමන දෙපාර්තමේන්තුවේ නිලධාරින් කළ දැනුම්දීමකට අනුව නාවික හමුදාව, පොලිසිය සහ වරාය අධිකාරියේ නිලධාරින් පිරිසක් විශේෂ යාත්‍රාවකින් එම නෞකාව අසළට ගොස් මොවුන් අත්අඩංගුවට ගනු ලැබුවා.\nතරුණයින්ගෙන් එක් අයෙකු විවාහකයෙකු වන අතර මොවුන් කොළඹ වරායේ ඉංජිනේරු සේවා සපයන ආයතනයක නමින් වරායට ඇතුළු වීමේ අවසරපත් රැගෙන ඇති බව පරීක්ෂණවල දී හෙළීවී තිබෙනවා.\nඑසේම පසුගිය මස 25 වැනිදා අලුයම මෙම පිරිස නෞකාවට ඇතුළු වී ඇත්තේ කම්කරුවන් පළදින කබාය සහ හිස් ආවරණ සහිතවයි.\nනෞකාව තුළ මොවුන් සොයාගන්නා අවස්ථාවේ මෙම තරුණයින් නිරාහාරව සිට ඇති අතර පසුව කාර්ය මණ්ඩලය ඔවුන්ට ආහාර සහ නවාතැන් සපයා දී තිබෙනවා.\nකෙසේ වෙතත් මොවුන්ට කොළඹ වරයාට සහ නෞකාවට ඇතුළු වීමට උපකාර කළ පුද්ගලයින් සොයා පරීක්ෂණ ක්‍රියාත්මක බවයි අපරාධ පරීක්ෂණ දෙපාර්තමේන්තුව සඳහන් කළේ.",
       "URL": "https://www.hirunews.lk/332281/ඇමරිකානු-නැවට-රිංගූ-තරුණයින්-අපරාධ-පරීක්ෂණ-දෙපාර්තමේන්තුව-භාරයට",
       "Category": "Local News",
       "Parent URL": "https://www.hirunews.lk/local-news.php?pageID=420"
}