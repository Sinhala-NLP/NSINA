{
       "Source": "hirunews",
       "Timestamp": "Saturday, 09 April 2016 - 19:35",
       "Headline": "මන්ත්‍රී ධුරයක් ඉල්ලා උපවාසයක්",
       "News Content": "මොරටුව මහනගර සභාවේ තමාට හිමිවිය යුතු මන්ත්‍රීධුරය වෙනත් පුද්ගලයෙකුට ලබාදීමට විරෝධය පළ කරමින් අජිත් චන්ද්‍රසෝම නම් පුද්ගලයෙකු එම නගර සභාව ඉදිරිපිට උපවාසයක් ආරම්භ කර තිබෙනවා.\nඔහු පවසන්නේ ප්‍රදේශයේ හිටපු අමාත්‍යවරයෙකුගේ මැදිහත්වීම මත තමාට මෙම මන්ත්‍රීධුරය අහිමිවන බවයි.\nසන්ධානයට බලය හිමි මොරටුව මහනගර සභාවට නිදහස් සන්ධානයෙන් මන්ත්‍රීවරුන් 18 දෙනෙකු තේරී පත්වී සිටිනවා.\nමීට පෙර අවස්ථාවකදී නාගරික මන්ත්‍රී දුලීප් තෙන්නකෝන් අභාවප්‍රාප්ත වීමෙන් පුරප්පාඩු වූ මන්ත්‍රී ධුරය මනාප ලැයිස්තුවේ 19 වන ස්ථානයේ රැදී සිටි අජිත් චන්ද්‍රසෝමට ලබා නොදී 21 වන ස්ථානයේ රැදී සිටි නිමල් යසසිරිට ලබාදී තිබුණා.\nනිමල් යසසිරි ද පසුගිය දිනක මියගිය අතර නැවත වරක් සභාවේ මන්ත්‍රී ධුරයක් පුරප්පාඩු වුණා.\nඑය නීත්‍යානුකූලව මනාප ලැයිස්තුවේ 19 වන ස්ථානයේ රැදී සිටින අජිත් චන්ද්‍රසෝමට හිමිවිය යුතු වූවද යළි 22 වන ස්ථානයේ රැදී සිටින ඉෂාන් සුරංග නමැත්තාට මන්ත්‍රී ධුරය ලබාදීමට තීරණය වී තිබෙනවා.\nඑම තීරණයට විරෝධය පළ කරමිනුයි මනාප ලැයිස්තුවේ 19 වන ස්ථානයේ රැදී සිටින අජිත් චන්ද්‍රසෝම ඇතුළු පිිරිසක් මොරටුව මහනගර සභාව ඉදිරිපිට සත්‍යග්‍රහය ආරම්භ කළේ.\nසත්‍යග්‍රහයට එක්ව සිටින අජිත් චන්ද්‍රසෝම පවසන්නේ තමාට මන්ත්‍රී ධුරය ලබා දෙන ලෙස ශ්‍රී ලංකා නිදහස් පක්ෂ මහලේකම්වරයාට ජනාධිපතිවරයා නිර්දේශ කර ඇති බවයි.",
       "URL": "https://www.hirunews.lk/130507/මන්ත්‍රී-ධුරයක්-ඉල්ලා-උපවාසයක්",
       "Category": "Local News",
       "Parent URL": "https://www.hirunews.lk/local-news.php?pageID=5095"
}