{
       "Source": "hirunews",
       "Timestamp": "Thursday, 14 July 2022 - 19:13",
       "Headline": "විරෝධතාකරුවන් අගමැති කාර්යාලයෙන් ඉවත් වෙයි (වීඩියෝ)",
       "News Content": "දින කිහිපයක් තිස්සේ අරගලකරුවන් අත්පත් කරගෙන සිටි රජයේ ගොඩනැගිලිවලින් ඉවත්වීමට එම පිරිස් අද කටයුතු කළා.\nඒ අනුව කොළඹ කොටුව, ජනාධිපති මන්දිරය, අග්‍රාමාත්‍ය කාර්යාලය හා අරලියගහ මන්දිරවලින් ඔවුන් අද පස්වරුවේ ඉවත් වූ නමුත් ජනාධිපති ලේකම් කාර්යාලය තුළ තවමත් ගාලු‍ මුවදොර අරගලකරුවන් රැඳි සිටිනවා.\nඊයේ දහවල් අරගලකරුවන් විසින් කොළඹ මල්පාරේ පිහිටි අග්‍රාමාත්‍ය කාර්යාලය අත්පත් කරගත්තා.\nකොළඹ - කොටුව, ජනාධිපති මන්දිරය අරගලකරුවන් විසින් අත්පත් කර ගනු ලැබුවේ පසුගිය 9 වැනිදායි. ඉන්අනතුරුව ජනාධිපති මන්දිරය නැරඹීම සඳහා දිවා රෑ නොබලා විශාල පිරිසක්ද පැමිණියා.\nඅද පෙරවරුවේ මාධ්‍ය හමුවක් පවත්වමින් ගාලු‍ මුවදොර අරගලකරුවන් ප්‍රකාශ කළේ අද පස්වරුවේ ජනාධිපති මන්දිරය, අග්‍රාමාත්‍ය කාර්යාලය හා අරලියගහ මන්දිරයෙන් ඔවුන් ඉවත් වන බවයි.\nඅද පස්වරුවේ අරගලකරුවන් කොළඹ කොටුව ජනාධිපති මන්දිරයෙන් ඉවත්වීමට පෙර පොලිසිය සහ ආරක්ෂක අංශ එම ස්ථානයට පැමිණ සිටි අයුරු ද දක්නට ලැබුණා.\nකොළඹ කොල්ලු‍පිටිය අරලියගහ මන්දිර පරිශ්‍රයෙන් මෙන්ම කොළඹ මල්පාරේ පිහිටි අග්‍රාමාත්‍ය කාර්යාලයෙන් ද අද පස්වරුවේ මෙලෙස අරගලකරුවන් නික්ම ගියා.\nකෙසේ වෙතත්, අරගලකරුවන් තවදුරටත් ජනාධිපති ලේකම් කාර්යාල පරිශ්‍රයේ රැඳී සිටින අතර, ගාලු‍ මුවදොර පිටිය ආශ්‍රිතව ද එම පිරිස් එක්රැස් වී සිටිනවා. අද උසස් පොලිස් නිලධාරින් කිහිපදෙනෙකු ජනාධිපති ලේකම් කාර්යාලය තුලට පැමිණීමත් සමග කිසියම් උණුසුම් තත්ත්වයක් ද ඇති වූ බවයි එහි සිටි හිරු වාර්තාකරුවන් සඳහන් කළේ.\nමේ අතර, ශ්‍රී ලංකා අමරපුර මහා නිකායික සංඝ සභා කාර්යාලය නිවේදනයක් නිකුත් කරමින් ප්‍රචණ්ඩ හා කලහකාරී ලෙස හැසිරීම ජන අරගලයට කරන අපහාසයක් බවත්, තමන් ඒවා අනුමත නොකරන බවත් දක්වා තිබෙනවා.\nඅදාළ නිවේදනයේ වැඩිදුරටත් සඳහන් වන්නේ රාජ්‍ය පාලනයේදී වැදගත් හා ගෞරවනීය ස්ථාන ලෙස සැලකෙන, ජනාධිපති මන්දිරය ජනාධිපති ලේකම් කාර්යාලය, අග්‍රාමාත්‍ය කාර්යාලය ආදී ස්ථානවලට බලහත්කාරයෙන් ඇතුළු වී එහි යන්ත්‍රෝපකරණ හා භාණ්ඩවලට අලාභහානි කිරීමත්, ඒ තුළ අසංවර ලෙස හැසිරීමත් අනුමත නොකරන බවයි.\nමේ අතර, අරගලකරුවන් යැයි කියා ගන්නා පිරිසක් මාධ්‍ය ආයතන වෙත කඩා පැනීම සම්බන්ධයෙන් ශ්‍රී ලංකා විද්‍යුත් විකාශකයින්ගේ සංගමය නිවේදනයක් නිකුත් කර තිබෙනවා.\nඑහි දැක්වෙන්නේ මාධ්‍ය ආයතනවල එදිනෙදා කාර්ය පටිපාටින්ට සහ වැඩසටහන්වලට අත්තනෝමතික ලෙස බලපෑම් කිරීම කනගාටුවට කරුණක් බවයි.\nනිදහස් මාධ්‍ය ව්‍යාපාරය ද ඊට අදාළව නිවේදනයක් නිකුත් කර තිබුණා. එහි දැක්වුණේ අරගලයේ නාමයෙන් මාධ්‍ය ආයතනවලට අණදීම වැරදි පූර්වාදර්ශයක් බවයි.",
       "URL": "https://www.hirunews.lk/309989/විරෝධතාකරුවන්-අගමැති-කාර්යාලයෙන්-ඉවත්-වෙයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1021"
}