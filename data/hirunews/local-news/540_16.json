{
       "Source": "hirunews",
       "Timestamp": "Monday, 13 February 2023 - 7:41",
       "Headline": "ෆේස්බුක් සාදයක් වටලා කතක් සමග සැකකරුවන් 32ක් පොලිස් අත්අඩංගුවට",
       "News Content": "බියගම - බණ්ඩාරවත්ත ප්‍රදේශයේ පිහිටි හෝටලයක ෆේස්බුක් මගින් සංවිධානය කර මත්ද්‍රව්‍ය භාවිත කරමින් සාදයක් පවත්වන බවට පොලිසියට ලැබුණු තොරතුරක් මත සිදු කළ වැටලීමක දී එක් කාන්තාවක් සහ තවත් පුද්ගලයින් 31 දෙනෙකු අත් අඩංගුවට ගෙන තිබෙනවා.\nවැටලීම සිදු කරන අවස්ථාවේ දී සැකකරුවන් 07 දෙනෙකු සන්තකයේ තිබී ගංජා තබාගෙන සිටි පිරිසක් ද, මත් කරල් තබාගෙන සිටි සැකකරුවන් 03 දෙනෙකු ද, අයිස් මත්ද්‍රව්‍ය සමග එක් අයෙකු ද, තීරුබදු රහිතව මෙරටට ගෙන්වන ලද දුම්වැටි සන්තකයේ තබාගෙන සිටි සැකකරුවන් 14 දෙනෙකු ද, මත්පෙති සන්තකයේ තබාගෙන සිටි සැකකාරියක් හා සැකපිට පුද්ගලයින් 06 දෙනෙකු ඇතුළු සැකකරුවන් 31 දෙනෙකු හා සැකකාරියක් අත් අඩංගුවට ගනු ලැබූ බවයි පොලිස් මාධ්‍ය ප්‍රකාශක කාර්යාලය නිවේදනය කළේ.\nඅත් අඩංගුවට ගත් සැකකරුවන් සහ සැකකාරිය අවුරුදු 20ත් 27ත් අතර වයස්වල මට්ටක්කුලිය, මෝදර, වැල්ලම්පිටිය, මරදාන, ග්‍රෑන්ඩ්පාස්, පෑලියගොඩ සහ කැලණිය යන ප්‍රදේශවල පදිංචිකරුවන්.\nසැකකරුවන් අද (13) මහර මහේස්ත්‍රාත් අධිකරණය වෙත ඉදිරිපත් කිරීමට නියමිතයි.",
       "URL": "https://www.hirunews.lk/327273/ෆේස්බුක්-සාදයක්-වටලා-කතක්-සමග-සැකකරුවන්-32ක්-පොලිස්-අත්අඩංගුවට",
       "Category": "Local News",
       "Parent URL": "https://www.hirunews.lk/local-news.php?pageID=540"
}