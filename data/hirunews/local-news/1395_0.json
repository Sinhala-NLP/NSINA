{
       "Source": "hirunews",
       "Timestamp": "Thursday, 27 January 2022 - 8:56",
       "Headline": "ශ්‍රේෂ්ඨාධිකරණයෙන් අතුරු තහනම් නියෝගයක්",
       "News Content": "ත්‍රස්තවාදය වැළැක්වීමේ පනත යටතේ ඉකුත් වසරේ නිකුත් කරන ලද “දැඩි අන්තවාදී හා ආගමික මතවාදයන්ගෙන් මුදා ගැනීමේ රෙගුලාසි” අඩංගු ගැසට් නිවේදනය ක්‍රියාත්මක කිරීම වළක්වාලමින් ශ්‍රේෂ්ඨාධිකරණය අතුරු තහනම් නියෝගයක් නිකුත් කර තිබෙනවා.\nහිරු අධිකරණ වාර්තාකරු කියා සිටියේ විකල්ප ප්‍රතිපත්ති කේන්ද්‍රයේ විධායක අධ්‍යක්ෂ ආචාර්ය පාක්‍යසෝති සරවනමුත්තු ඇතුළු පාර්ශ්ව 3ක් ඉදිරිපත් කළ පෙත්සම් විභාගයට ගැනීමට අවසර ලබාදෙමින් ශ්‍රේෂ්ඨාධිකරණය ඊයේ (26) මෙම නියෝගය නිකුත් කළ බවයි.\nමුර්දු ප්‍රනාන්දු, යසන්ත කෝදාගොඩ සහ ශිරාන් ගුණරත්න යන ත්‍රිපුද්ගල ශ්‍රේෂ්ඨාධිකරණ විනිසුරු මඩුල්ල විසින් මෙම නියෝගය නිකුත් කළා.\nවාර්ගික සහ ආගමික කණ්ඩායම් අතර එදිරිවාදිකම් ඇති වන අයුරින් කටයුතු කරන පුද්ගලයින්ට එරෙහිව නීතිය ක්‍රියාත්මක කිරීම සම්බන්ධයෙන් නියෝග ඇතුළත් කරමිනුයි මෙම ගැසට් නිවේදනය නිකුත් කරනු ලැබුවේ.",
       "URL": "https://www.hirunews.lk/295310/ශ්‍රේෂ්ඨාධිකරණයෙන්-අතුරු-තහනම්-නියෝගයක්",
       "Category": "Local News",
       "Parent URL": "https://www.hirunews.lk/local-news.php?pageID=1395"
}