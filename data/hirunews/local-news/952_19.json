{
       "Source": "hirunews",
       "Timestamp": "Tuesday, 09 August 2022 - 18:44",
       "Headline": "සද්ද බද්ද නැතිව කොල්ලකා ගිය කොටහේනේ කෝටි ගණනක මුදල් සහ රන්භාණ්ඩ",
       "News Content": "අත් මාංචු යුගලක් ද රැගෙන මහ දවාලේ කොටහේන බෙනඩික් මාවතේ පිහිටි කෝටිපති ව්‍යාපාරිකයකුගේ නිවසකට පොලිස් වෙසින් ඇතුළු වූ පුද්ගලයන් දෙදෙනකු නිවෙස් හිමියන් බිය ගන්වා රුපියල් කෝටි ගණනක රන් භාණ්ඩ සහ මුදල් තොගයක් පැහැර ගෙන ගොස් තිබෙනවා.\nමෙලෙස කොල්ලකරුවන් විසින් පැහැරගෙන ඇත්තේ රුපියල් කෝටි එකහමාරකට ආසන්න වටිනාකමක් අති රන් භාණ්ඩ සහ රුපියල් ලක්ෂ පහළොවකට ආසන්න මුදල් තොගයක්.\nසුදු පාටට හුරු කමිස පැළඳ අත් මාංචු රැගෙන නිවසට ඇතුළු වී තිබූ කොල්ලකරුවන් දෙදෙනා පළමුව එම නිවසේ නේවාසිකව සිටින තරුණියගේ අත්දෙක රෙදි පටිවලින් බැඳ ඇය නිවසේ සාලේ පුටුවක හිඳුවා තබා ඇත්තේ ඇය සතුව ජංගම දුරකථන තිබේදැයි පරික්ෂා කිරීමෙන් අනතුරුවයි.\nමෙම නිවෙස් හිමියා ටයිල් විකිණීමේ ව්‍යාපාරයක් සිදු කරන ව්‍යාපාරිකයෙකු බව පොලිසිය පවසනවා.\nඅනතුරු කොල්ලකරුවෝ දෙදෙනා මෙම ව්‍යාපාරිකයා සහ ඔහුගේ බිරිඳ නිවසේ කාමරයකට රැගෙන ගොස් එම කාමරයේ අල්මාරිවල බහා තිබූ රන් භාණ්ඩ සහ මුදල් පැහැරගෙන ඇත්තේ තමන් සතුව ගිනි අවි ඇති බවට අඹු සැමි යුවලට හඟවමින්.\nඑලෙස රන් භාණ්ඩ සහ මුදල් කොල්ලකාගත් මෙම කොල්ලකරුවන් නිවසින් පිටව ඇත්තේ ව්‍යාපාරික අඹුසැමි යුවළ කාමරයේ සිරකර එහි දොර වසා දැමීමෙන් අනතුරුවයි.\nමෙතෙක් පොලිසිය විසින් කරන ලද විමර්ශනවලදී හෙලිවී ඇත්තේ අදාළ කොල්ලකරුවන් නිවසේ ප්‍රධාන දොරටුව ද වසා දමා පිටව ගොස් ඇති බවයි.",
       "URL": "https://www.hirunews.lk/312346/සද්ද-බද්ද-නැතිව-කොල්ලකා-ගිය-කොටහේනේ-කෝටි-ගණනක-මුදල්-සහ-රන්භාණ්ඩ",
       "Category": "Local News",
       "Parent URL": "https://www.hirunews.lk/local-news.php?pageID=952"
}