{
       "Source": "hirunews",
       "Timestamp": "Thursday, 16 June 2022 - 7:34",
       "Headline": "විදේශ ඇමති මානව හිමිකම් කවුන්සිලයේ සභාපති සමග සාකච්ඡා",
       "News Content": "මානව හිමිකම් කවුන්සිලයේ 50 වැනි සැසිවාරයට සමගාමීව විදේශ අමාත්‍ය මහාචාර්ය ජී.එල්. පීරිස්, මානව හිමිකම් කවුන්සිලයේ සභාපතිවරයා, නොබැඳි ජාතීන්ගේ ව්‍යාපාරයේ සම්බන්ධීකාරක හා ජිනීවාහි බ්‍රසීල නිත්‍ය නියෝජිතයා හමුවී සාකච්ඡා පවත්වා තිබෙනවා.\nමානව හිමිකම් කවුන්සිලයේ සභාපති සහ ආර්ජන්ටිනාවේ නිත්‍ය නියෝජිත ෆෙඩරිකෝ විලේගාස් සමඟ පැවති සාකච්ඡාවේදී විදේශ අමාත්‍යවරයා, ශ්‍රී ලංකාවේ වත්මන් සමාජ, ආර්ථික තත්ත්වය පිළිබඳව දැනුවත් කළ අතර, ජාත්‍යන්තර ප්‍රජාව මේ සම්බන්ධයෙන් පළ කළ යුතු සංවේදිත්වය සහ ඔවුන් සතුව පැවතිය යුතු අවබෝධය පිළිබඳව එහිදී සඳහන් කර තිබෙනවා.\nවත්මන් සමාජ, ආර්ථික ගැටලු‍ සම්බන්ධයෙන් කටයුතු කිරීම සඳහා සුදුසු අවකාශයක් මෙරටට අවශ්‍ය බව එහිදී අමාත්‍යවරයා අවධාරණය කළා.\nත්‍රස්තවාදය වැළැක්වීමේ පනත සංශෝධනය කිරීම, ආණ්ඩුක්‍රම ව්‍යවස්ථා ප්‍රතිසංස්කරණ, පාර්ලිමේන්තුවට ඉදිරිපත් කිරීමට නියමිත 21 වැනි සංශෝධනය සහ ස්වාධීන කොමිෂන් සභා ශක්තිමත් කිරීම මෙම සාකච්ඡාවේදී අවධානයට යොමු වූ කරුණු වනවා.\nජාතික සමගිය හා ප්‍රතිසන්ධාන කාර්යාලයේ කටයුතු, අතුරුදන් වූ තැනැත්තන් පිළිබඳ කාර්යාලය, වන්දි ගෙවීමේ කාර්යාලය සහ සිවිල් සමාජය සමඟ සම්බන්ධ වීම ඇතුළුව ශ්‍රී ලංකාව ලබා ඇති ප්‍රමාණවත් සහ සැබෑ ප්‍රගතිය පිළිබඳවද මෙහිදී අදහස් පළ කර තිබෙනවා.\nසෑම රටක්ම තම ඉතිහාසය තුළ දුෂ්කර කාල පරිච්ඡේද පසු කරන බවත්, එකී රටවල් සඳහා විශේෂිත වූ ප්‍රවේශ අනුගමනය කළ යුතු බවත් මානව හිමිකම් කවුන්සිලයේ සභාපතිවරයා වැඩිදුරටත් සඳහන් කළා.",
       "URL": "https://www.hirunews.lk/307232/විදේශ-ඇමති-මානව-හිමිකම්-කවුන්සිලයේ-සභාපති-සමග-සාකච්ඡා",
       "Category": "Local News",
       "Parent URL": "https://www.hirunews.lk/local-news.php?pageID=1093"
}