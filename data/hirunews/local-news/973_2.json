{
       "Source": "hirunews",
       "Timestamp": "Tuesday, 02 August 2022 - 10:29",
       "Headline": "ආපදාවලට ලක්වූවන්ට සහන සැලසීමට යුද හමුදා භට පිරිස් යොමු කෙරෙයි",
       "News Content": "අයහපත් කාලගුණ තත්ත්වයෙන් පීඩාවට පත්ව සිටින පිරිස් වෙත සහන සැලසීම සඳහා යුද හමුදා භට පිරිස් අදාළ ප්‍රදේශවලට යොමු කිරීමට යුද හමුදාපති ලුතිනන් ජෙනරාල් විකුම් ලියනගේ උපදෙස් ලබාදී තිබෙනවා.\nඒ අනුව, උලපනේ තවතන්තැන්න මාර්ගයේ නායයාම් හේතුවෙන් පීඩාවට පත් පාසල් සිසුන් සහ මහජනතාව ආරක්ෂිත ස්ථාන වෙත යොමු කිරීමට කටයුතු කරනු ලැබුවේ යුද හමුදාවේ පළ වන බලකායට අයත් 58 වන සේනාංකයේ පස්වන විජයබාහු රෙජිමේන්තුවයි.\nමේ අතර, මහනුවර ජල පෝෂක ප්‍රදේශවලට ඇදහැලෙන අධික වර්ෂාව නිසා පොල්ගොල්ල ජලාශයේ වාන් දොරටු 10න් 6ක් ඊයේ රාත්‍රියේ සිට විවෘත කර තිබෙනවා.\nඑම නිසා වෙල්ල ඉහළ හා පහළ කොටස භාවිත කරන පිරිස් ඉතා අවධානයෙන් කටයුතු කල යුතු බවයි එහි කාර්ය භාර ඉංජිනේරු අතුල පුෂ්පකුමාර දැනුම් දෙන්නේ.\nඑසේම, හැටන් ප්‍රදේශයට බලපා ඇති අයහපත් කාලගුණ තත්ත්වය හේතුවෙන් ගිලා බැසීමේ අවදානමකට ලක්ව ඇති හැටන් නගරයේ සිවු මහල් ගොඩනැගිල්ලක් පවත්වාගෙන ගිය රියදුරු පාසලක සේවය කළ පිරිස ඊයේ රාත්‍රියේ දී එම ස්ථානයෙන් ඉවත් කිරීමට කටයුතු කර තිබෙනවා.\nකාසල්රී ජලාශයට ජලය ගලා බසින ඇල මාර්ගයක් ආසන්නයේ මෙම ගොඩනැගිල්ල පිහිටා තිබීම හේතුවෙන් ගිලා බැසීමේ අවදානමකට ලක්ව ඇති බවයි නුවරඑළිය දිස්ත්‍රික් ආපදා කළමනාකරණ ඒකකයේ සහකාර අධ්‍යක්ෂ රංජිත් අහලකෝන් සඳහන් කළේ.",
       "URL": "https://www.hirunews.lk/311639/ආපදාවලට-ලක්වූවන්ට-සහන-සැලසීමට-යුද-හමුදා-භට-පිරිස්-යොමු-කෙරෙයි",
       "Category": "Local News",
       "Parent URL": "https://www.hirunews.lk/local-news.php?pageID=973"
}