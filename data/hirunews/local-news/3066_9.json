{
       "Source": "hirunews",
       "Timestamp": "Sunday, 03 November 2019 - 17:09",
       "Headline": "ඉලංගෙයි තමිල් අරසු සහය සජිත්ට- සුමන්දිරන්",
       "News Content": "ජනාධිපතිවරණයේදී නව ප්‍රජාතන්ත්‍රවාදී පෙරමුණේ ජනාධිපති අපේක්ෂක සජිත් ප්‍රේමදාසට සහය දැක්වීමට ඉලංගෙයි තමිල් අරසු පක්ෂය තීරණය කර ඇති බව දෙමළ ජාතික සන්ධානයේ මාධ්‍ය ප්‍රකාශක, පාර්ලිමේන්තු මන්ත්‍රී එම්.ඒ. සුමන්දිරන් ප්‍රකාශ කළා.\nඉලංගෙයි තමිල් අරසු පක්ෂයේ මධ්‍යම කාරක සභාව අද පෙරවරු 9.30ට පමණ වව්නියාවේ පිහිටි එම පක්ෂ කාර්යාලයේදී රැස්වූ අතර පස්වරුවේ එහි තීරණය ප්‍රකාශයට පත් කරමින් එම්.ඒ. සුමන්දිරන් මන්ත්‍රීවරයා කියා සිටියේ දෙමළ ජාතික සන්ධානයේ තීරණය දැනුම් දීම සඳහා පක්ෂ නායක පාර්ලිමේන්තු මන්ත්‍රී ආර්. සම්බන්ධන්ට බලය පවරා ඇති බවයි.\nපැය 7කට ආසන්න කාලයක් පැවති මෙම සාකච්ඡාවට ඉලංගෙයි තමිල් අරසු පක්ෂයේ නායක පාර්ලිමේන්තු මන්ත්‍රී මාවෙයි සේනාධිරාජා, හිටපු නායක ආර්. සම්බන්ධන් ඇතුළු පක්ෂ ජ්‍යෙෂ්ඨයින් එක්ව සිටියා.\nමේ අතර, මෙම සාකච්ඡාව පැවැත්වෙන අතරතුර එම ස්ථානයට රැස්ව සිටි යුද සමයේ අතුරුදන්වූවන්ගේ සංගමයේ ඥාතීන් පිරිසක් පාර්ලිමේන්තු මන්ත්‍රී ආර්. සම්බන්ධන් ඇතුළු දෙමළ දේශපාලනඥයින්ට එරෙහිව විරෝධතාවක නිරත වුණා.\nදෙමළ මන්ත්‍රීවරුන් පැමිණෙන අවස්ථාවේ විරෝධතාවට එක්ව සිටි කාන්තාවක් තමා පැළද සිටි පාවහන් ගලවා ප්‍රහාරයක් එල්ල කිරීමට උත්සාහ කරන අයුරු දක්නට ලැබුණු අතර එය තවත් කාන්තාවක විසින් වළකනු ලැබුවා.",
       "URL": "https://www.hirunews.lk/227546/ඉලංගෙයි-තමිල්-අරසු-සහය-සජිත්ට-සුමන්දිරන්",
       "Category": "Local News",
       "Parent URL": "https://www.hirunews.lk/local-news.php?pageID=3066"
}