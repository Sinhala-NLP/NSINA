{
       "Source": "hirunews",
       "Timestamp": "Tuesday, 02 April 2019 - 16:15",
       "Headline": "වියලි කාලගුණයෙන් පීඩාවට පත් සංඛ්‍යාව ඉහළට",
       "News Content": "වියලි කාලගුණ තත්ත්වය හේතුවෙන් පීඩාවට පත්වූ පුද්ගලයින් සංඛ්‍යාව හැත්තෑ තුන්දහස් තුන්සිය හැට අට දක්වා ඉහළ ගොස් තිබෙනවා.\nඋතුර, වයඹ සහ බස්නාහිර පළාත්වලට මෙම වියලි කාලගුණ තත්ත්වයෙන් දැඩි බලපෑමක් එල්ලවී ඇති බවයි ආපදා කළමනාකරණ මධ්‍යස්ථානය සඳහන් කළේ.\nමේ අතර හෙට දිනයේත් වයඹ පළාත මෙන්ම මන්නාරම, වවුනියාව, මුලතිව්, හම්බන්තොට, ගම්පහ, කොළඹ සහ මොණරාගල දිස්ත්‍රික්කවලට උණුසුම් කාලගුණ තත්ත්වයක් බලාපොරොත්තු විය හැකි බවයි කාලගුණ විද්‍යා දෙපාර්තමේන්තුව කියා සිටියේ.\nඑමෙන්ම පවතින වියලි කාලගුණ තත්ත්වය සමඟ ජල මූලාශ්‍රවල ජල මට්ටම් පහළ වැටීම හේතුවෙන් ජල සම්පාදන කටයුතුවලට ඍජුව බලපෑම් එල්ල කර ඇති බව ජාතික ජලසම්පාදන හා ජලාපවහන මණ්ඩලයද පවසනවා.\nනිවේදනයක් නිකුත් කරමින් ඔවුන් ජනතාවගෙන් ඉල්ලා සිටියේ ජලය ඉතා අරපිරිමැස්මෙන් පරිභෝජනය කරන ලෙසයි.",
       "URL": "https://www.hirunews.lk/213684/වියලි-කාලගුණයෙන්-පීඩාවට-පත්-සංඛ්‍යාව-ඉහළට",
       "Category": "Local News",
       "Parent URL": "https://www.hirunews.lk/local-news.php?pageID=3423"
}