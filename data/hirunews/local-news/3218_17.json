{
       "Source": "hirunews",
       "Timestamp": "Saturday, 03 August 2019 - 12:35",
       "Headline": "මුස්ලිම් කොංග්‍රසය වැට උඩ - බදියුදීන්ගේ තීරණය හෙටට කල් යයි",
       "News Content": "ඉදිරි ජනාධිපතිවරණයේදී සහය පළ කිරීම සම්බන්ධයෙන් තීරණයක් ගැනීම සඳහා අමාත්‍ය රිෂාඞ් බදියුදීන්ගේ නායකත්වයෙන් යුත් සමස්ත ලංකා මහජන කොංග්‍රසය අද කැදවා තිබූ සාකච්ඡාව ද හෙටට කල් දමා තිබෙනවා.\nඒ අනුව එම පක්ෂය හෙට රැස්වී ඒ සම්බන්ධයෙන් තීරණයක් ගැනීමට නියමිතයි.\nඑසේම ඉදිරි ජනාධිපතිවරණයේදී සහය දක්වන අපේක්ෂකයා සම්බන්ධයෙන් මෙතෙක් කිසිදු තීරණයක් ගෙන නොමැති බව ශ්‍රී ලංකා මුස්ලිම් කොංග්‍රසය පවසනවා.\nඑහි උප ලේකම් පාර්ලිමේන්තු මන්ත්‍රී එච්.එම්.එම්. හාරිස් කියා සිටියේ දරුසලාම්හි පිහිටි සිය පක්ෂ මූලස්ථානයේදී මීට අදාළ රැස්වීම සැලසුම් කළ පරිදි ඊයේ දිනයේදී පැවැත්වීමට නොහැකිවූ බවයි.\nජනාධිපතිවරණයේදී එක්සත් ජාතික පක්ෂයට සහය පළ කරන්නේද නැද්ද යන්න සම්බන්ධයෙන් ඉදිරියේදී රැස්වී තීරණයක් ගන්නා බව ද ඔහු වැඩිදුරටත් කියා සිටියා.\nමේ අතර, එක්සත් ජාතික පක්ෂය, ඉදිරි ජනාධිපතිවරණයට ඉදිරිපත් විය යුත්තේ දේශපාලන පක්ෂ හා කණ්ඩායම් රැසකගේ එකතුවෙන් යුතු පුළුල් සන්ධානයකින් බව අමාත්‍ය මනෝ ගනේෂන් පවසනවා.\nකොළඹ ඊයේ පැවති උත්සවයකින් අනතුරුව මාධ්‍යවේදීන් නැගූ ප්‍රශ්නවලට ප්‍රතිචාර දක්වමිනුයි ඔහු මේ බව සඳහන් කළේ.",
       "URL": "https://www.hirunews.lk/221458/මුස්ලිම්-කොංග්‍රසය-වැට-උඩ-බදියුදීන්ගේ-තීරණය-හෙටට-කල්-යයි",
       "Category": "Local News",
       "Parent URL": "https://www.hirunews.lk/local-news.php?pageID=3218"
}