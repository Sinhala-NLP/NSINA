{
       "Source": "hirunews",
       "Timestamp": "Sunday, 15 March 2020 - 15:07",
       "Headline": "කොරෝනා බවට සැකකෙරෙන පුද්ගලයින්ට ප්‍රතිකාර කිරීම ප්‍රතික්ෂේප කළ වෛද්‍යවරයෙකු ගැන පරීක්ෂණ",
       "News Content": "මීගමුව රෝහලට ඇතුළත් කර ඇති කොරෝනා වෛරසය ආසාදිත වී ඇති බවට සැකකෙරෙන පුද්ගලයින්ට ප්‍රතිකාර කිරීම ප්‍රතික්ෂේප කළ වෛද්‍යවරයා සම්බන්ධයෙන් පරීක්ෂණයක් පවත්වන ලෙස රජයේ වෛද්‍ය නිලධාරීන්ගේ සංගමය සෞඛ්‍ය සේවා අධ්‍යක්ෂ ජනරාල්වරයාගෙන් ඉල්ලීමක් කර තිබෙනවා.\nඒ අනුව අදාළ වෛද්‍යවරයා යම්කිසි වරදක් සිදුකර ඇත්නම් ඊට අදාළව විනය ක්‍රියාමාර්ග ගන්නා ලෙස ඉල්ලීමක් කළ බවයි එම සංගමය සඳහන් කළේ.\nකොරෝනා වෛරසය ආසාදනය වූ බවට සැක කෙරෙන පුද්ගලයින් මීගමුව රෝහලට ඇතුලත් කිරීමත් සමඟ එම රෝහලේ සේවය කරන වෛද්‍යවරුන් පිරිසක් අද අදාළ රෝගීන් පරීක්ෂා කිරීම ප්‍රතික්ෂේප කර ඇති බවට තොරතුරු වාර්තා වුණා.\nරෝහල් ආරංචි මාර්ග සඳහන් කළේ එක් විශේෂඥ වෛද්‍යවරයෙකු මූලික වී මෙම කටයුත්ත සිදුකර ඇති බවටයි.",
       "URL": "https://www.hirunews.lk/236552/කොරෝනා-බවට-සැකකෙරෙන-පුද්ගලයින්ට-ප්‍රතිකාර-කිරීම-ප්‍රතික්ෂේප-කළ-වෛද්‍යවරයෙකු-ගැන-පරීක්ෂණ",
       "Category": "Local News",
       "Parent URL": "https://www.hirunews.lk/local-news.php?pageID=2851"
}