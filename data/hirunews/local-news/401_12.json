{
       "Source": "hirunews",
       "Timestamp": "Friday, 21 April 2023 - 8:06",
       "Headline": "දණ්ඩ නීති සංග්‍රහය සංශෝධන පනත් කෙටුම්පතට එරෙහි පෙත්සම ශ්‍රේෂ්ඨාධිකරණය හමුවේ විභාගයට",
       "News Content": "මන්ත්‍රී ප්‍රේමනාත් සී. දොලවත්ත විසින් පාර්ලිමේන්තුවට ඉදිරිපත් කර තිබෙන දණ්ඩ නීති සංග්‍රහය සංශෝධන පනත් කෙටුම්පත අභියෝගයට ලක්කරමින් ගොනුකර තිබෙන පෙත්සම ඊයේ(20) ශ්‍රේෂ්ඨාධිකරණය හමුවේ විභාගයට ගැණුනා.\nඒ, අගවිනිසුරු ජයන්ත ජයසූරිය, විජිත් මලල්ගොඩ සහ අර්ජුන ඔබේසේකර යන ත්‍රිපුද්ගල විනිසුරු මඩුල්ල හමුවේ යි.\nවිශ්‍රාමික යුද හමුදා බ්‍රිගේඩියවරයෙක් වන ඒ.ඒ.එච්. ද සිල්වා, දේශපාලන විශ්ලේෂිකාවක වන ෂෙනාලී ඩී. වඩුගේ සහ සමාජ ක්‍රියාකාරිනියක වන ජෙහාන් හමීඩ් විසින් මෙම පෙත්සම ගොනු කර තිබුණා.\nඑහි වගඋත්තරකරුවන් ලෙස නීතිපතිවරයා සහ අදාළ පනත් කෙටුම්පත ඉදිරිපත් කළ පාර්ලිමේන්තු මන්ත්‍රී ප්‍රේමනාත් සී. දොලවත්ත නම් කර තිබෙනවා.\nපෙත්සම්කාර පාර්ශ්වය වෙනුවෙන් පෙනී සිටි නීතීඥ දර්ශන වේරදූවගේ අධිකරණය හමුවේ කරුණු දක්වමින් පෙන්වා දුන්නේ මෙම කෙටුම්පතේ ඇතුලත් වගන්ති ආණ්ඩුක්‍රම ව්‍යවස්ථාවට පටහැනි බවයි.\n1995 වසරේදී දණ්ඩ නීති සංග්‍රහයට මීට පෙර ගෙන ආ සංශෝධන මගින් කාන්තාවන් සහ ළමයින් ආරක්ෂා කිරීමට කටයුතු කළ අතර එය තව තවත් වර්ධනය කිරීම අත්‍යවශ්‍ය බව ද ඔහු පෙන්වා දී තිබෙනවා.\nඑහෙත්, මෙම පනත් කෙටුම්පත මගින් ඉදිරිපත් කර ඇති සංශෝධන මගින් එම ආරක්ෂණය ඉවත් කර ඇති බවටයි ඔහු චෝදනා කළේ.\nමෙම පනත් කෙටුම්පත තුළින් සමලිංගික කටයුතු නීතිවිරෝධී නොවන බව සඳහන් කරමින් වගන්තියක් ඇතුළත් කර තිබෙන බවත්, නවතම සංඛ්‍යා ලේඛණ අනුව මෙරට සමලිංගික හෝ ද්වීලිංගික කටයුතු වල නිරත වන පිරිමි සංඛ්‍යාව 59%ක ඉහළ අගයක් ගන්නා බැවින්, එය ජාතික ආරක්ෂාවට විශාල තර්ජනයක් බවයි නීතිඥවරයා පෙන්වා දී දුන්නේ.\n‍වැඩිහිටි සම ලිංගිකයන් දෙදෙනකු අතර ඇතිවන සම්බන්ධයක් නීතිවිරෝධී බවට ප්‍රකාශ කළ නොහැකි බවත්, ආණ්ඩුක්‍රම ව්‍යවස්ථාවට අනුව ලිංගිකත්වය මත පුද්ගලයන්ට වෙනස් කොට සැලකිය නොහැකි බවයි පෙත්සම්කරුවන් වෙනුවෙන් පෙනී සිටි නීතීඥවරයා සඳහන් කළේ.\nඉන්දීය ශ්‍රේෂ්ඨාධිකරණය මගින් ද සමලිංගික අයිතිය තහවුරු කර ඇති අතර එංගලන්තය ඇතුළු විදේශ රටවල් කිහිපයක්ම ඒ සඳහා ඇති නීතිමය බාධාවන් ඉවත් කර ඇති බවත් නීතිඥවරයා පෙන්වා දුන්නා.\nමෙහිදී විනිසුරු විජිත් මලල්ගොඩ කියා සිටියේ ලිංගික කටයුතු සම්බන්ධයෙන් අර්ථකථන දීමට අධිකරණයට නොහැකි බවයි.\nමෙම පනත් කෙටුම්පත ආණ්ඩුක්‍රම ව්‍යවස්ථාවට අනුකූලද ? නැද්ද ? යන්න තීරණය කිරීම පමණක් අධිකරණයට කළහැකි බවත් විනිසුරුවරයා එහිදී සඳහන් කළා.\nනීතිපතිවරයා වෙනුවෙන් පෙනී සිටි අතිරේක සොලිස්ටර් ජනරාල් හරිප්‍රියා ජයසුන්දර කරුණු දක්වමින් ප්‍රකාශ කළේ සමලිංගික සහ සංක්‍රාන්තික ලිංගික ජනතාවගේ අයිතීන් ආරක්ෂා කිරීම සඳහා මෙම පනත් කෙටුම්පත මගින් කටයුතු කර ඇති බවයි.\nළමයින්ට ලිංගික හිරිහැර සිදු විය හැකි බවට සහ එච්.අයි.වී ආසාදිතයින් වර්ධනය විය හැකි බවට පෙත්සම්කරුවන් ඉදිරිපත් කරන කරුණු පිළිගත නොහැකි බවත් ඇය සදහන් කළා.",
       "URL": "https://www.hirunews.lk/333038/දණ්ඩ-නීති-සංග්‍රහය-සංශෝධන-පනත්-කෙටුම්පතට-එරෙහි-පෙත්සම-ශ්‍රේෂ්ඨාධිකරණය-හමුවේ-විභාගයට",
       "Category": "Local News",
       "Parent URL": "https://www.hirunews.lk/local-news.php?pageID=401"
}