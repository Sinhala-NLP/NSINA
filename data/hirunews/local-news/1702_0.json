{
       "Source": "hirunews",
       "Timestamp": "Thursday, 09 September 2021 - 19:17",
       "Headline": "සති කිහිපයකට පෙර තත්ත්වයට වඩා වෙනස් - ඔක්සිජන් භාවිතය සැලකිය යුතු ප්‍රමාණයකින් අඩු වෙයි",
       "News Content": "මෙරට රෝහල්වල පසුගිය සති කිහිපයට සාපේක්ෂව මේ වන විට ඔක්සිජන් භාවිතය සැලකිය යුතු ප්‍රමාණයකින් අඩු වී ඇතැයි සෞඛ්‍ය අමාත්‍ය කෙහෙලිය රඹුක්වැල්ල පවසනවා.\nඇතැම් දිනවල දෛනික ඔක්සිජන් භාවිතය ටොන් 140ක පමණ ප්‍රමාණයක් දක්වා පසුගිය දිනවලව් ඉහළ ගිය බවයි අමාත්‍යවරයා පෙන්වා දුන්නේ.\nමෙරට දෛනික ඔක්සිජන් නිෂ්පාදනය ටොන් 80ක් පමණ වන අතර කොවිඩ් ව්‍යසනයත් සමඟ දෛනික ඔක්සිජන් භාවිතය සීඝ්‍ර ලෙස ඉහළ ගියා.\nමෙරට නිෂ්පාදනයට අමතරව ඉන්දියාව , සිංගප්පූරුව හා චීනය යන රටවලින්ද ඔක්සිජන් ඇණවුම් කිරීමට පියවර ගත් බවයි සෞඛ්‍ය අමාත්‍යවරයා පෙන්වා දුන්නේ.\nමෙරට සිදු කරන සාර්ථක එන්නත්කරණය හා නිසි කළමණාකරණය හේතුවෙන් මේ වනවිට රෝගය බොහෝ දුරට පාලනය කරගනිමින් යන අතර ඒ සඳහා සෑම පාර්ශවයකගේම සහය ඉදිරියටත් අවශ්‍ය වන බවයි ඔහු ප්‍රකාශ කළේ.\nමේ අතර මහනුවර දිස්ත්‍රික්කයට අවශ්‍ය කරන ස්පුට්නික් - v එන්නත් දෙවන මාත්‍රා ප්‍රමාණය ඉතා කඩිනමින් ගෙන්වා ගැනීමට අවශ්‍ය සෑම පියවරක්ම මේ වන විට ගෙන ඇතැයි ද අමාත්‍යවරයා පෙන්වා දුන්නා.",
       "URL": "https://www.hirunews.lk/281804/සති-කිහිපයකට-පෙර-තත්ත්වයට-වඩා-වෙනස්-ඔක්සිජන්-භාවිතය-සැලකිය-යුතු-ප්‍රමාණයකින්-අඩු-වෙයි",
       "Category": "Local News",
       "Parent URL": "https://www.hirunews.lk/local-news.php?pageID=1702"
}