{
       "Source": "hirunews",
       "Timestamp": "Tuesday, 15 December 2020 - 19:37",
       "Headline": "බස්වල සිටගෙන යෑම වැළැක්වීමේ නීතිය දැඩි වේ (වීඩියෝ)",
       "News Content": "කොරෝනා වෛරසය ශ්‍රී ලංකාව තුළ සමාජගත වී නොමැති බව නියෝජ්‍ය සෞඛ්‍ය සේවා අධ්‍යක්ෂ ජනරාල් විශේෂඥ වෛද්‍ය හේමන්ත හේරත් ප්‍රකාශ කළා.\nකෙසේ වෙතත්, අද දිනයේදී තවත් කොරෝනා ආසාදිතයින් 420 දෙනෙකු හඳුනාගත් අතර, එම පිරිසෙන් 68 බන්ධනාගාර ආශ්‍රිතව වාර්තා වන බවයි යුද හමුදාපති ලුතිනන් ජෙනරාල් ශවේන්ද්‍ර සිල්වා කියා සිටියේ.\nඅද දිනයේදී කොරෝනා ආසාදිතයින් 558 දෙනෙකු සුවය ලබා නිවෙස් වෙත පිටත්ව යෑමත් සමඟ සුවය ලැබූ සමස්ත ආසාදිතයින්ගේ සංඛ්‍යාව 24,867 දක්වා ඉහළ ගියා. මේ වනවිට මෙරටින් වාර්තා වන කොරෝනා ආසාදිතයින්ගේ සංඛ්‍යාව 33,898 ක් වන අතර, තවදුරටත් රෝහල්ගතව ප්‍රතිකාර ලබන්නේ ආසාදිතයින් 8,877 ක් පමණයි.\nමේ අතර, කොරෝනා ආසාදිතයින් සිව් දෙනෙකු හඳුනා ගැනීමත් සමඟ බම්බලපිටිය - යුනිටි ප්ලාසා සාප්පු සංකීර්ණය තාවකාලිකව වසා දැමීමට මහජන සෞඛ්‍ය පරීක්ෂකවරුන් පියවර ගත්තා.\nඑසේම, අවිස්සාවේල්ල - සීතාවක අපනයන සැකසුම් කලාපයෙන් නව ආසාදිතයින් 18 ක් වාර්තා වී ඇති අතර, ඒ අනුව එම කලාපයෙන් වාර්තා වන සමස්ත ආසාදිතයින් සංඛ්‍යාව 160 ක් දක්වා ඉහළ ගියා.\nවවුනියාව නගරයේ ප්‍රධාන පාසැලක දැරියකට කොරෝනා වෛරසය වැලඳී ඇති බව තහවුරු වීමත් සමඟ එම නගරයේ ප්‍රධාන පාසැල් හතරක් අද පෙරවරුවේ සිට තාවකාලිකව වසා දැමීමට මහජන සෞඛ්‍ය පරික්ෂක වරුන් කටයුතු කළා.\nකෑගල්ල මහේස්ත්‍රාත් අධිකරණයේ සේවය කරන නීතිඥවරයකුට කොරෝනා ආසාදිත බව හඳුනා ගැනීමත් සමඟ කෑගල්ල අධිකරණ සංකීර්ණයේ සියළු කටයුතු තාවකාලිකව නවතා දමා විෂබීජහරණයට පියවර ගැණුනා. හෙට සිට එහි නඩු විභාග යලි ආරම්භ කිරීමට නියමිතයි.\nඑසේම, බේරුවල දුම්රිය ස්ථානයේ දුම්රිය සේවකයෙකුට කොරෝනා ආසාදනය වී ඇති බව තහවුරු වී තිබෙනවා. ඒ හේතුවෙන් බේරුවල දුම්රිය ස්ථානයේ සේවය කළ දුම්රිය ස්ථානාධිපතිවරුන් දෙදෙනෙකු සහ කාර්ය මණ්ඩල සාමාජිකයින් 04 දෙනෙකු ස්වයං නිරෝධායනයට ලක් කිරීමටයි පියවර ගෙන ඇත්තේ.\nපොදු ප්‍රවාහන සේවා වලින් මගීන් ප්‍රවාහනය කිරීමේදී සැලකිලිමත්විය යුතු උපදෙස් ඇතුළත් නිර්ණායක කිහිපයක් සෞඛ්‍ය සේවා අධ්‍යක්ෂ ජනරාල් වෛද්‍ය අසේල ගුණවර්ධන විසින් නිකුත් කර තිබෙනවා.\nඒ අනුව, පොදු ප්‍රවාහනයේදී අසුන් ප්‍රමාණයට පමණක් මගීන් රැගෙන යාම අනිවාර්ය කර ඇති අතර කිසිදු මගියෙකුට සිටගෙන ගමන් කළ නොහැකි බවයි එහි සඳහන් වන්නේ.\nඑලෙස කටයුතු නොකරන පුද්ගලයින්ට එරෙහිව නිරෝධායන සහ රෝග වැළැක්වීමේ ආඥා පනතේ විධිවිධාන ප්‍රකාරව කටයුතු කළ යුතු බව ද අදාළ නිර්ණායකවල ඇතුළත්.\nමේ අතර, කොරෝනා ආසාදිත මවක් මුල්ලේරියාව මූලික රෝහලේදී අද නිවුන් දරු ප්‍රසූතියක් සිදුකළා. පසුගිය 11 වැනිදාද කොරෝනා ආසාදිත මවක් එම රෝහලේදී නිවුන් දරු ප්‍රසූතියක් සිදුකළා.\nමේ අතර, බන්ධනාගාරවල වීඩියෝ තාක්ෂණ සන්නිවේදන ක්‍රමවේදයන් ක්‍රියාත්මක කිරීමේ වැඩසටහන බන්ධනාගාර කළමනාකරණ සහ සිරකරුවන් පුනරුත්ථාපන කටයුතු රාජ්‍ය අමාත්‍ය ලොහාන් රත්වත්තේගේ ප්‍රධානත්වයෙන් අද අඟුණුකොලපැලැස්ස බන්ධනාගාරයෙන් ආරම්භ කෙරුණා.\nබන්ධනාගාර රැඳවියන්ට සහ ඔවුන්ගේ පවුල්වල සාමාජිකයින්ට සිදුවන අපහසුතා වළක්වා ගැනීමට මෙන්ම රැඳවියන් හමුවීමට පැමිණීමේදී වේලාවක් වෙන්කරගෙන පැමිණීමටද ඊට අදාළ යෙදවුම්වලින් අවස්ථාව සලසා දී තිබෙනවා.\nමෙම ක්‍රමයේ කොටසක් ලෙස ඥාතීන්ට වීඩියෝ ඇමතුම් තාක්ෂණය හරහා රැඳවියන් දැකබලා ගැනීමට සහ අදහස් හුවමාරු කර ගැනීමටද පහසුකම් ලබාදී තිබෙනවා.\nමේ අතර කොරෝනා මර්දනය සඳහා සක්‍රීයව දායක වී සිටින තමන්ට ප්‍රමාණවත් සෞඛ්‍ය පහසුකම් ලැබී නොමැති බව සමස්ත ලංකා නිදහස් ග්‍රාම නිලධාරි සංගමය පවසනවා.\nමේ අතර, කොරෝනා වෛරසයට එරෙහිව දේශීය ඖෂධයක් නිෂ්පාදනය කළ දේශීය වෛද්‍ය ධම්මික බණ්ඩාර අද පෙරවරුවේ මහනුවර ශ්‍රී දළදා මාලිගාව වෙත පැමිණ අදාළ ඖෂධය දළඳා සමිඳුන් වෙත පූජා කළා.\nඅනතුරුව ඔහු අස්ගිරි මහා නාහිමියන් මෙන්ම අනුනාහිමියන් ද බැහැදුටුවා.",
       "URL": "https://www.hirunews.lk/257109/බස්වල-සිටගෙන-යෑම-වැළැක්වීමේ-නීතිය-දැඩි-වේ-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2272"
}