{
       "Source": "hirunews",
       "Timestamp": "Wednesday, 31 March 2021 - 7:48",
       "Headline": "උත්සව සමයේ 5000ට ඇස ගසා සිටින්න, පොලිසියෙන් අවවාදයක්",
       "News Content": "ව්‍යාජ රුපියල් 5000 මුදල් නෝට්ටු සංසරණය වැඩිවීමක් ඇති බව පොලිස් මාධ්‍ය ප්‍රකාශක නියෝජ්‍ය පොලිස්පති අජිත් රෝහණ මහතා පවසනවා.\nඔහු පවසන්නේ පසුගිය දින කිහිපය පුරා දිවයිනේ විවිධ ප්‍රදේශ වලින් රුපියල් 5000 ව්‍යාජ මුදල් නෝට්ටු භාවිතා කිරීමට උත්සාහ කළ පුද්ගලයින් සහ රුපියල් පන්දහසේ ව්‍යාජ නෝට්ටු මුද්‍රණය කළ පුද්ගලයින් කිහිප දෙනෙක් අත්අඩංගුවට ගත්  බවයි.\nඑළඹෙන උත්සව සමයේදී රුපියල් පන්දහසේ ව්‍යාජ නෝට්ටු වැඩිවශයෙන් වෙළඳපොළට ඉදිරිපත් කිරීමට ඉඩකඩ ඇති නිසා මුදල් ගනුදෙනු කිරීමේදී විශේෂයෙන්ම රුපියල් පන්දහසේ නෝට්ටුව පිළිබඳ වැඩි අවධානයක් යොමු කරන ලෙසයි ඔහු වැඩි දුරටත් සඳහන් කරන්නේ.\nමේ අතර ඊයේ දිනයේ කොළඹ බ්ලූමැන්ඩල් ප්‍රදේශයේදී වෙළඳසැලකට රුපියල් 5000 ව්‍යාජ නෝට්ටු දෙකක් රැගෙන පැමිණි පුද්ගලයන් දෙදෙනෙකු අත්අඩංගුවට ගත්තා.\nඅත්අඩංගුවට ගත් පුද්ගලයින් ගෙන් සිදු කළ ප්‍රශ්න කිරීම්වල දී තවත් රුපියල් 5000යේ ව්‍යාජ නෝට්ටු හතරක් අත්අඩංගුවට ගැනීමට හැකි වී තිබෙනවා.\nමේ පිළිබඳව වැඩිදුර විමර්ශන සිදුකරන්නේ කොළඹ අපරාධ විමර්ශන ඒකකය විසින්.",
       "URL": "https://www.hirunews.lk/267061/උත්සව-සමයේ-5000ට-ඇස-ගසා-සිටින්න-පොලිසියෙන්-අවවාදයක්",
       "Category": "Local News",
       "Parent URL": "https://www.hirunews.lk/local-news.php?pageID=2051"
}