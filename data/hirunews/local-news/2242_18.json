{
       "Source": "hirunews",
       "Timestamp": "Thursday, 31 December 2020 - 17:28",
       "Headline": "රැඳවියන් පළාගිය බසයේ සිටි මගීන්ට දැනුම්දීමක් (වීඩියෝ)",
       "News Content": "පොලොන්නරුව - ගල්ලෑල්ල ප්‍රතිකාර මධ්‍යස්ථානයේ ප්‍රතිකාර ලබමින් සිටියදී අද අලුයම පළාගිය රැඳවියන් පස්දෙනාගෙන් 27 හැවිරිදි වෙන්නප්පුව - සුදුවැල්ල ප්‍රදේශයේ පදිංචි රැඳවියා අද පස්වරුවේ හලාවත - කාකපල්ලිය - දෙමටපිටිය ප්‍රදේශයේදී සොයාගෙන තිබෙනවා.\nඅදාළ ආසාදිතයන් භඊ - 9268 දරන පොලොන්නරුවේ සිට කොළඹ බලා ධාවනය වූ බස් රථයෙන් කුරුණෑගල දක්වා පැමිණ ඇති අතර, ඒ හේතුවෙන් එහි ගමන්ගත් සියලු මගීන්ට ස්වයං නිරෝධායනය වන ලෙසයි පොලිසිය දැනුම් දෙන්නේ.\nඅද අලුයම රැඳවියන් 05 දෙනෙකු ගල්ලෑල්ල ප්‍රතිකාර මධ්‍යස්ථානයෙන් පළාගිය අතර, ඔවුන් ගල්ලෑල්ල සිට පොලොන්නරුව බස් නැවතුම්පොලට පැමිණ පසුව කුරුණෑගල දක්වා පැමිණ ඇති බවයි පොලිස් මාධ්‍ය ප්‍රකාශක නියෝජ්‍ය පොලිස්පති අජිත් රෝහණ කියා සිටියේ.\nපළාගිය රැඳවියන් අතරින් 27 හැවිරිදි වෙන්නප්පුව - සුදුවැල්ල ප්‍රදේශයේ පදිංචිකරු අද පස්වරු 03 ට පමණ හලාවත - කාකපල්ලිය - දෙමටපිටිය ප්‍රදේශයේ නිවසක සිටියදී සොයාගනු ලැබුවා.\nඒ අනුව එම නිවසේ සිටි තවත් පුද්ගලයෙකුද නිරෝධායනයට යොමු කෙරුණු අතර, ඔහු පැන ආ රැඳවියාට සැඟ වී සිටීමට උපකාර කළේද යන්න සෙවීම සඳහා තවත් විමර්ශනයක් ආරම්භ කර ඇති බවයි පොලිසිය සඳහන් කළේ.\nඑම සොයාගත් රැඳවියා කුරුණෑගලට පැමිණීමෙන් පසු හලාවත දක්වා බස් රථයකින් පැමිණ යළි හලාවත සිට කාකපල්ලිය දක්වා තවත් බස් රථයකින් පැමිණ ඇති බවයි අනාවරණ වී ඇත්තේ.\nඅනතුරුව ඔහු කාකපල්ලියේ සිට දෙමටපිටියේ නිවස වෙත ත්‍රීරෝද රථයකින් පැමිණ තිබෙනවා.\nඔහු සමඟ පැමිණි පළාගිය අනෙකුත් රැඳවියන් කුරුණෑගලදී වෙනත් බස්රථවලට නැග විවිධ ප්‍රදේශවලට ගමන් කර ඇති අතර, ඔවුන් සොයා තවදුරටත් විමර්ශන ක්‍රියාත්මකයි.\nමේ අතර, අද දිනයේදී ආසාදිතයින් 706 දෙනෙකු සම්පූර්ණයෙන්ම සුවය ලැබීමත් සමඟ මෙරට සුවය ලැබූ සමස්ත කොරෝනා ආසාදිතයින්ගේ සංඛ්‍යාව 35,329 දක්වා ඉහළ ගියා.\nඑසේම, අද දිනයේදී තවත් කොරෝනා ආසාදිතයින් 421 දෙනෙකු හඳුනාගත් බව යුද හමුදාපති ජෙනරාල් ශවේන්ද්‍ර සිල්වා ප්‍රකාශ කළ අතර, ඒ අනුව මේ වනවිට මෙරටින් වාර්තා වන සමස්ත කොරෝනා ආසාදිතයින්ගේ සංඛ්‍යාව 43,143ක්.\nතවදුරටත් රෝහල්ගතව ප්‍රතිකාර ලබන්නේ ආසාදිතයින් 7,615 ක් පමණයි.\nඑසේම, නාරාන්හේන්පිට - දාබරේ මාවතේ - 100 වත්තේ සිදුකරන ලද පී.සී.ආර්. පරීක්ෂණවලදී හමුවූ ආසාදිතයින් දෙදෙනෙකු ඒ ආසන්නයේ පිහිටි සුපිරි මහල් නිවාස සංකීර්ණයක පවිත්‍රතා අංශයේ සේවය කරන බවට අනාවරණ වී තිබෙනවා.\nඒ අනුව සෞඛ්‍ය බලධාරීන් විසින් අදාළ නිවාස සංකීර්ණයේ පවිත්‍රතා අංශයේ සේවය කළ හඳුනාගත් ආසාදිතයින්ගේ ආශ්‍රිතයින්ට නිරෝධායනය සඳහා යොමුවන ලෙසයි දැනුම් දී ඇත්තේ.\nකාත්තන්කුඩියේ වෙළඳසැල් සේවකයින්ට සිදුකළ රැපිඞ් ඇන්ටිජන් පරීක්ෂණවලින් ආසාදිතයින් 27 දෙනෙකු වාර්තා වීමත් සමඟ එම ප්‍රදේශයට දැඩි සංචරණ සීමා පනවා තිබෙනවා.\nමේ අතර, කොරෝනා වසංගතය තත්ත්වය හේතුවෙන් ගෙවීමට නොහැකි වූ හිඟ විදුලි බිල්පත් පියවීම වෙනුවෙන් සිනමා ශාලා හිමියන්ට සහන කාලසීමාවක් ලබාදීමට විදුලිබල අමාත්‍ය ඩලස් අලහප්පෙරුම තීරණය කර තිබෙනවා.\nඒ අනුව මේ වසරේ මාර්තු සිට දෙසැම්බර් දක්වා ගෙවීම් නොකරන ලද විදුලි බිල්පත්, ලබන වසරේ දෙසැම්බර් දක්වා වූ කාලසීමාව තුළ සමාන වාරික වශයෙන් ගෙවීමේ අවස්ථාව සිනමාහල් හිමියන්ට හිමිවනු ඇති.",
       "URL": "https://www.hirunews.lk/258411/රැඳවියන්-පළාගිය-බසයේ-සිටි-මගීන්ට-දැනුම්දීමක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2242"
}