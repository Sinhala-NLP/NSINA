{
       "Source": "hirunews",
       "Timestamp": "Friday, 23 June 2023 - 16:09",
       "Headline": "වෘත්තිය පුහුණු අධිකාරියේ සේවකයාගේ ඝාතනයට නාකොටික් නිලධාරීන් ජූලි 7 වැනිදා දක්වා රිමාන්ඩ්",
       "News Content": "පොලිස් මත්ද්‍රව්‍ය නාශක කාර්යංශයේ අත් අඩංගුවට ගත් පසු වෘත්තිය පුහුණු අධිකාරියේ කළමනාකරණ සහකාරවරයෙකු මරණයට පත් වීම සම්බන්ධ චෝදනා එල්ලවූ නාකොටික් නිලධාරීන් 7 දෙනා ජූලි 7 වැනිදා දක්වා රක්ෂිත බන්ධනාගාරගත කෙරුණා.\nඊට අදාළ නඩුව අද මාලිගාකන්ද මහේස්ත්‍රාත් අධිකරණයේ විභාගයට ගැනුණු අවස්ථාවේදී අපරාධ පරීක්ෂණ දෙපාර්තමේන්තු නිලධාරීන් එම සිදුවීම සමබන්ධ ප්‍රබල සාක්ෂි කිහිපයක්ද අධිකරණයට ඉද්රිපත් කළා.\nපසුගිය ජනවාරි 10 වැනිදා නාරාහේන්පිට ප්‍රෙද්ශයේදී වෘත්තිය පුහුණු අධිකාරියේ කළමණාකාර සහකාරවරයෙකු පොලිස් මත්ද්‍රව්‍ය නාශක කාර්යංශයේ නිලධාරීන් විසින් අත්අඩංගුවට ගනු ලැබුවා.\nඒ ඔහු සතුව හෙරොයින් ග්‍රෑම් 15ක් තිබූ බවට චෝදනා කරමින්.\nඉන් අනතුරුව ඇති වූ සිද්ධියකින් පසු කළමානාකර සහකාරවරයා ජාතික රෝහලට ඇතුළත් කළ අතර අනතුරුව ඔහු ජීවිතක්ෂයට පත් වුණා.\nකෙසේ වෙතත් අපරාධ පරීක්ෂණ දෙපාර්තමේන්තුව සිද්ධිය සම්බන්ධයෙන් විමර්ශනයක් ආරම්භ කළේ අදාල තරුණයාගේ නාතීන්සිදුකළ චෝදනාවකින් පසුවයි.\nඊට අදාළව මාලිගාකන්ද මහේස්ත්‍රාත් අධිකරණයට කරුණු වාර්තා කිරීමෙන් අනතුරුව සිද්ධියට සම්බන්ධ නාකොටික් නිලධාරීන් 7 දෙනෙකු අත්අඩංගුවට ගෙන වහාම අධිකරණයට ඉදිරිපත් කරන ලෙස අධිකරණය නියෝග කළා.\nඒ අනුව ඔවුන් අත්අඩංගුවට ගෙන අධිකරණයට ඉදිරිපත් කිරීමෙන් අනතුරුව රක්ෂිත බන්ධනාගාරගත කෙරුණා.\nමෙම සිද්ධියට අදාළ නඩුව අද යළිත් මාලිගාකන්ද මහේස්ත්‍රාත් අධිකරණයේ කැඳවූ අවස්ථාවේ අපරාධ පරීක්ෂණ දෙපාර්තමේන්තුවේ සංවිධානාත්මක අපරාධ සහ මනූෂ ඝාතන විමර්ශන අංශයේ සහකාර පොලිස් අධිකාරී මෙරිල් රන්ජන් ළමාහේවා මහතා අධිකරණය හමුවේ කියා සිටියේ මෙම සිද්ධියට අදාළ විමර්ශන 90%ක් පමණ මේ වන විට අවසන් බවයි.\nඔහු අධිකරණය හමුවේ වැඩිදුරටත් කියා සිටියේ මෙම සිද්ධිය සිදුවූ දින අදාළ නිලධාරීන්ගේ ජංගම දුරකතන වාර්තා පරීක්ෂා කළ බවත් එහිදී ඔවුන් මෙම\nසිද්ධියට සම්බන්ධ බවට අනාවරණය වූ බවයි.\nඅදාළ කළමනාකාර සහකාරවරයා අත්අඩංගුවට ගෙන පහර දී ඝාතනය කිරීම දක්වා සිදුවීම් මාලාව සඳහා පැය 4කුත් විනාඩි 25ක් ගතවී ඇති බවටත් සාක්ෂිවලින් තහවුරු වන අතර ඔවුන් අදාළ සිදුවීම සිදු වූ ස්ථානය වෙනස් කිරීමට උත්සහ කර ඇති බවත් අනාවරණය කරගත් බවයි මෙරිල් රන්ජන් ළමාහේවා මහතා අධිකරණයට පවසා සිටියේ.\nඑමෙන්ම සැකකරුවන්ගේ DNA වාර්තාද මේ වන විට ලැබෙමින් පවතින බවත් ඔහු සඳහන් කළා.\nඒ අනුව නීතිපතිවරයාට සැකකරුවන් වෙත අධි චෝදනා පත්‍ර භාර දී ඔවුන්ට එරෙහිව මහධිකරණයේ නඩු පැවරිය හැකි බවත් මෙරිල් රන්ජන් ළමාහේවා මහතා අධිකරණය හමුවේ කරුණු දක්වමින් පැවසුවා.\nඒ අනුව අදාළ සැකකරුවන් 7 දෙනා ලබන 7 වැනිදා දක්වා රක්ෂිත බන්ධනාගරගත කිරීමටයි අධිකරණය නියෝග කළේ.",
       "URL": "https://www.hirunews.lk/338845/වෘත්තිය-පුහුණු-අධිකාරියේ-සේවකයාගේ-ඝාතනයට-නාකොටික්-නිලධාරීන්-ජූලි-7-වැනිදා-දක්වා-රිමාන්ඩ්",
       "Category": "Local News",
       "Parent URL": "https://www.hirunews.lk/local-news.php?pageID=243"
}