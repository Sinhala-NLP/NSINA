{
       "Source": "hirunews",
       "Timestamp": "Wednesday, 27 February 2019 - 19:09",
       "Headline": "බැඳුම්කර වංචාවට වසර හතරයි - විරෝධතා රැසක්",
       "News Content": "මහ බැංකු බැඳුම්කර වංචාව සිදුවී අද වනවිට වසර 04 ක් ගතව ඇතත්, එම වංචාවේ පළමු සැකකරු ලෙස චෝදනා එල්ල වී සිටින හිටපු මහ බැංකු අධිපති අර්ජුන් මහේන්ද්‍රන් අත්අඩංගුවට ගැනීමට රජය අපොහොසත්ව සිටිනවා.\n2015 වසරේ පෙබරවාරි 27 වැනිදා සිදුවු බැඳුම්කර නිකුතුවේදී රජයට රුපියල් බිලියන 1.6 ක අවාසියක් සිදුවූ බව මුල්වරට අනාවරණ වුණේ ඒ පිළිබඳව විගණකාධිපතිවරයා නිකුත් කළ විශේෂ විගණන වාර්තාව මගින්.\nපසුව මේ පිළිබඳව සොයා බැලීම සඳහා ජනාධිපති විමර්ශන කොමිෂන් සභාවක් පත් කෙරුණු අතර, එමඟින් රාජ්‍ය ආයතනවලට සිදුවූ අලාභය රුපියල් බිලියන 8.5 කට අධික බව අනාවරණ වුණා.\nඒ පිළිබඳව අපරාධ පරීක්ෂණ දෙපාර්තමේන්තුවට කරුණු වාර්තා කිරීමෙන් පසු පර්පෙචුවල් ටෙ‍්‍රෂරීස් සමාගමේ හිමිකරු වන අර්ජුන් ඇලෝසියස් හා ප්‍රධාන විධායක නිලධාරී කසුන් පලිසේන අත්අඩංගුවට ගත්තා.\nවසරක පමණ කාලයක් බන්ධනාගාරගතව සිටි ඔවුන් මේ වනවිට සිටින්නේ ඇපමත නිදහස්වයි.\nමේ අතර, සිද්ධියට සම්බන්ධ වූවන් වසර 04 ක් ගතවූවද අත්අඩංගුවට නොගැනීමට විරෝධය පළ කරමින් ජාතික නිදහස් පෙරමුණ අද ශ්‍රී ලංකා මහ බැංකුව ඉදිරිපිට විරෝධතාවක නිරත වුණා.\nඅද පස්වරුවේද  දූෂණ විරෝධී හඬ සංවිධානයද ජනාධිපති ලේකම් කාර්යාලය ඉදිරිපිට මෙම සිද්ධියට විරෝධය පළ කරමින් උද්ඝෝෂණයක නිරත වුණා.",
       "URL": "https://www.hirunews.lk/211339/බැඳුම්කර-වංචාවට-වසර-හතරයි-විරෝධතා-රැසක්",
       "Category": "Local News",
       "Parent URL": "https://www.hirunews.lk/local-news.php?pageID=3480"
}