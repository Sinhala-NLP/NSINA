{
       "Source": "hirunews",
       "Timestamp": "Sunday, 14 November 2021 - 19:18",
       "Headline": "කොළඹ නගරයේ, ඉහළ වාණිජ වටිනාකමක් සහිත, ඉඩම් හා ගොඩනැගිලි බදු දීමට සැරසේ",
       "News Content": "කොළඹ නගරයේ සහ පිට පළාත්වල පිහිටි ඉහළ වාණිජ වටිනාකමක් සහිත ඉඩම් සහ ගොඩනැගිලි රැසක් සංවර්ධන ව්‍යාපෘති සඳහා ආයෝජකයන්ට දීර්ඝ කාලීන බදු පදනම යටතේ ලබාදීමට නාගරික සංවර්ධන අමාත්‍යාංශය මේ වන විට කටයුතු කරමින් සිටිනවා.\nව්‍යාපෘති 46ක් සඳහා මෙලෙස එම ඉඩම් සහ ගොඩනැගිලි ලබාදීමට නියමිත අතර ඒවා රාජ්‍ය - පෞද්ගලික හවුල්කාරීත්වය යටතේ සංවර්ධන කිරීමටයි සැලසුම් කර ඇත්තේ.\nමේ සම්බන්ධයෙන් අප කළ විමසීමකදී නාගරික සංවර්ධන අමාත්‍යාංශ ලේකම් සිරිනිමල් පෙරේරා සඳහන් කළේ වසර 30ක, 50 සහ 99ක කාලයක් සඳහා අදාළ ඉඩම් ආයෝජකයන් වෙත ලබාදීමට අපේක්ෂා කරන බවයි.\nදේපළ සංවර්ධන, ඉඩම්, නිවාස සංකීර්ණ, රථ ගාල්, වෙළද සංකීර්ණ, හෝටල්, ආගන්තුක සත්කාර හා විනෝදාස්වාද ව්‍යාපෘති සඳහා මෙන්ම සේවා සැපයුම් මධ්‍යස්ථාන හා මිශ්‍ර ව්‍යාපෘති ඇතුළු කාණ්ඩ 10ක් යටතේ අදාළ සංවර්ධන ව්‍යාපෘති සිදුකිරීමට යෝජිතයි.\nපිටකොටුව - චාමර්ස් ධාන්‍යාගාරය පිහිටි අක්කර 9ක භූමිය, වොක්ෂෝල් වීදියේ අක්කර 6ක්, වැලිකඩ බන්ධනාගාර භූමියේ අක්කර 9ක්, කොළඹ කොටුවේ ග්‍රෑන්ඩ් ඔරියන්ටල් හෝටලය, රාජගිරිය, බත්තරමුල්ල සහ ඩෙන්සිල් කොබ්බෑකඩුව මාවත ප්‍රදේශයේ අක්කර 3 බැගින් සහ නුගේගොඩ, කොල්ලුපිටිය සුපිරි වෙළද සංකීර්ණ, කටුනායක, ඒකල වැනි ප්‍රදේශවලත් ඉඩම් සහ ගොඩනැගිලි රැසක් මේ අනුව බදු පදනම මත ආයෝජකයන්ට ලබාදීමට නියමිතයි.\nවැලිකඩ බන්ධනාගාරය හොරණ ප්‍රදේශයේ ස්ථාපිත කර එම භූමිය ද ආයෝජකයන් වෙත ලබාදීමට නියමිත අතර ඒ සදහා දැනටමත් කොරියානු ආයෝජකයෙකු ඉදිරිපත්ව සිටින බවයි වාර්තා වන්නේ.\nමේ වන විට ආයෝජකයන් රැසකගෙන් අදාළ සංවර්ධන ව්‍යාපෘති සඳහා යෝජනා ඉදිරිපත්ව ඇතත්, මෙම කිසිදු ව්‍යාපෘතියක් සදහා අවසන් තීරණයක් ගෙන නොමැති බව නාගරික සංවර්ධන අමාත්‍යාංශ ලේකම් සිරිනිමල් පෙරේරා සදහන් කළා.\nකෙසේ වෙතත්, අදාළ ආයෝජකයන් සිය සංවර්ධන ව්‍යාපෘති ලබාගෙන වසර දෙකක් තුළ එහි කටයුතු ආරම්භ කළ යුතු අතර එසේ නොවුණහොත් යළි එම ආයෝජන පවරා ගැනීමට පියවර ගන්නා බවයි ඔහු කියා සිටියේ.\nතවදුරටත් දෙස් විදෙස් ආයෝජකයන් මේ සම්බන්ධයෙන් දැනුවත් කිරීම සඳහා ආයෝජන සමුළුවක් ලබන 25 වන දා බත්තරමුල්ල වෝටර්ස් ඒජ්ස් හිදී පැවැත්වීමට නියමිත බව අමාත්‍යාංශ ලේකම්වරයා ප්‍රකාශ කළා.\nමේ අතර, පසුගිය 11 වන දා අයවැය ඉදිරිපත් කරමින් මුදල් අමාත්‍යවරයා සදහන් කළේ මෙරටට සෘජු විදේශ ආයෝජන ආකර්ශනය කර ගැනීම සඳහා දැනට පනවා ඇති කොන්දේසිවල ලිහිල් කිරීමක් සිදුකළ යුතු බවයි.",
       "URL": "https://www.hirunews.lk/288002/කොළඹ-නගරයේ-ඉහළ-වාණිජ-වටිනාකමක්-සහිත-ඉඩම්-හා-ගොඩනැගිලි-බදු-දීමට-සැරසේ",
       "Category": "Local News",
       "Parent URL": "https://www.hirunews.lk/local-news.php?pageID=1561"
}