{
       "Source": "hirunews",
       "Timestamp": "Monday, 05 October 2020 - 14:18",
       "Headline": "කොරෝනා පාලනයේදී වගකීමෙන් කටයුතු කරන්නැයි සෞඛ්‍ය අමාත්‍යාංශයෙන් ඉල්ලීමක්",
       "News Content": "මිනුවන්ගොඩ ප්‍රදේශයෙන් නව කොරෝනා ආසාදිතයන් වාර්තාවීමත් සමඟ එය හදිසි තත්ත්වයක් ලෙස දැනුම් දෙන බව සෞඛ්‍ය අමාත්‍යාංශය නිවේදනය කළා.\nඒ අනුව කොරෝනා වෛරස තත්ත්වය සමාජය තුළ ව්‍යාප්තවීම පාලනය කිරීම සඳහා සෞඛ්‍ය මාර්ගෝපදේශයන්ට අනුකූලව කටයුතු කළ යුතු බවයි සෞඛ්‍ය සේවා අධ්‍යක්ෂ ජනරාල්වරයාගේ අත්සනින් යුතුව නිකුත් කළ නිවේදනයක දැක්වෙන්නේ.\nමහජනතාව එක්රැස් වන කිසිදු කටයුත්තකට සහභාගි නොවී සිටීම, නිවෙස්වලින් පිටතට පැමිණෙන විට මුඛ ආවරණයක් පැළදීම, එළිමහන් ක්‍රියාකාරකම් හැකිතාක් අවම වන පරිදි ක්‍රියා කිරීම, නිතර අත් සේදීම සහ මුහුණ ස්පර්ශ කිරීමෙන් වැළකී සිටිය යුතු බව ද එහි සඳහන්.\nමේ අතර, ලබන 6 වන දා සිට ආරම්භ කිරීමට සැලසුම් කර තිබූ රාජ්‍ය භාෂා ප්‍රවීනතා වාචික පරීක්ෂණය දින නියමයක් නොමැතිව කල් දමන බව රාජ්‍ය භාෂා කොමසාරිස් ජනරාල් ප්‍රින්ස් සේනාධීර ප්‍රකාශ කළා.",
       "URL": "https://www.hirunews.lk/251861/කොරෝනා-පාලනයේදී-වගකීමෙන්-කටයුතු-කරන්නැයි-සෞඛ්‍ය-අමාත්‍යාංශයෙන්-ඉල්ලීමක්",
       "Category": "Local News",
       "Parent URL": "https://www.hirunews.lk/local-news.php?pageID=2409"
}