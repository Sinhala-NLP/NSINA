{
       "Source": "hirunews",
       "Timestamp": "Wednesday, 31 August 2022 - 10:08",
       "Headline": "මැයි 9 වන දා සිද්ධීන්වලට සම්බන්ධ තවත් 11ක් අල්ලයි",
       "News Content": "පසුගිය මැයි 09 වනදා පාර්ලිමේන්තු මන්ත්‍රිවරුන්ගේ දේපළවලට අලාභහානි සිදුකිරීම ඇතුළු කලහකාරි සිද්ධීන් සම්බන්ධයෙන් සැකකරුවන් 11 දෙනෙකු අත්අඩංගුවට ගෙන තිබෙනවා.\nපාර්ලිමේන්තු මන්ත්‍රි තාරක බාලසූරියගේ නිවසට පහර දුන් සැකකරුවන් සිවු දෙනෙකු අත්අඩංගුවට ගෙන ඇත්තේ කෑගල්ල කොට්ඨාස අපරාධ විමර්ශන ඒකකය මගින්.\nඑමෙන්ම පාර්ලිමේන්තු මන්ත්‍රී විදුර වික්‍රමනායකගේ නිවසට පහරදුන් සැකකරුවෙක්, අරුන්දික ප්‍රනාන්දු මන්ත්‍රිවරයාගේ නිවසට පහරදුන් අයෙක් සහ තවත් එවැනි සිද්ධීන්වලට සම්බන්ධ සැකකාරියක්ද අත්අඩංගුවට ගෙන තිබෙනවා.\nමේ අතර මාතර ප්‍රාදේශීය සභාවේ සභාපතිනියගේ නිවසට අලාභ හානි සිදුකිරීමට සම්බන්ධව සැකකරුවන් දෙදෙනෙකු සහ ඇලහැර ප්‍රාදේශීය සභාවේ සභාපතිගේ දේපලවලට හානි කළ දෙදෙනෙකුද අත්අඩංගුවට ගෙන ඇති බව පොලිස් මාධ්‍ය කොට්ඨාසය ප්‍රකාශ කළා.",
       "URL": "https://www.hirunews.lk/314193/මැයි-9-වන-දා-සිද්ධීන්වලට-සම්බන්ධ-තවත්-11ක්-අල්ලයි",
       "Category": "Local News",
       "Parent URL": "https://www.hirunews.lk/local-news.php?pageID=900"
}