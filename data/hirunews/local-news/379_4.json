{
       "Source": "hirunews",
       "Timestamp": "Sunday, 30 April 2023 - 18:47",
       "Headline": "''ගිනිගත් නැවේ නඩුව ලංකාවේ නොදා පිටරට විභාග කිරීම අවනඩුවක්'' ජාතික ජන බලවේගයේ නීතිඥ සංගමය",
       "News Content": "ගිනිගත් එක්ස්ප්‍රස් පර්ල් නෞකාව සම්බන්ධයෙන් මාධ්‍ය හමුවක් අද (30) ජාතික ජන බලවේගයේ නීතිඥයන්ගේ ප්‍රධානත්වයෙන් පැවත්වුණා.\nඑම අවස්ථාවට නීතිඥ ධනුෂ්කි ලියනපටබැඳි, නීතිඥ ජේ.එම්. විජේබණ්ඩාර සහ ජාතික ජන බලවේගයේ නීතිඥයෝ සංවිධානයේ කොළඹ දිස්ත්‍රික් සභාපති හේමක සේනානායක ඇතුළු පිරිසක් සහභාගී වූ බවයි වාර්තා වෙන්නේ.\nගිනිගත් නැව සම්බන්ධයෙන් නීතිපති ලංකාවේ නඩු නොදා සිංගප්පූරුවේ නඩු දැමීම බලවත් සැකයට හේතුවක් බවයි නීතිඥ ධනුෂ්කි ලියනපටබැඳි එහි දී අවධාරණය කර සිටියේ.\nඑමෙන් ම මෙම නඩුව සිංගප්පූරුවේ විභාග කිරීම පිළිබඳ නීතිපතිතුමන් ගන්නා ලද තීරණය විවාදාත්ම වූ තීරණයක් බවත් ලංකාවේ පාරිසරික සහ මානව ජීවිතයට අදාළ ජාතික වැදගත්කමකින් යුත් නඩුවක් ලෙස එය දිනපතා විභාග කිරීමට ලංකාවේ කිසිදු බාධාවක් නොමැති බවත් ඇය පෙන්වා දුන්නා.\nනැවෙන් සිදු වූ පාරසරික හානිය පිළිබඳ වැඩි දුරටත් ඉස්මතු කරමින් ඇය සඳහන් කර සිටියේ අයි.එම්.එෆ්. තුළින් වසර හතරක් පුරා ලැබෙනුයේ ඩොලර් බිලියන 2.9ක් බවත් මෙයින් ඩොලර් බිලියන 6.4ක වන්දි මුදලක් ලබාගත හැකි බවයි.\nඅයි.එම්.එෆ්. ණය මුදල ගැන උනන්දුවෙන, ප්‍රතිත්‍රස්ත පනත ගැන උනන්දුවන මහජනතාව මේ කරුණු සම්බන්ධයෙනුත් විශාල අවධානයක් යොමු කළ යුතු බවයි ඇය පෙන්වා දුන්නේ.\nඑමෙන් ම එම මාධ්‍ය හමුවට සහභාගී වෙමින් නීතිඥ ජේ.එම්. විජේබණ්ඩාර ප්‍රකාශ කළේ මෙවැනි අදහසක්.\n''අපි හැමෝම ජනමාධ්‍ය ඔස්සේ නැව ගිනිගත් හැටි දැක්කා. ඊට පස්සේ ගැඹුරු මුහුදට නැව ඇදගෙන ගිය බවට ප්‍රවෘත්ති පළ වුණා. මේ ගින්න නිසා මනුෂ්‍යයා ඇතුළු සියලුම ජීවීන්ට සිදුවන විනාශය පිළිබඳ කරුණු වාර්තාකර තිබුණා. සාගර නීති සම්මුතියකින් ලෝකයේ සෑම රාජ්‍යයක්ම බැඳී සිටිනවා. ඒ නිසා සාගර දූෂණයට එරෙහිව තම තමන්ගේ අධිකරණ බලසීමාවන් තුළ නීතිමය ක්‍රියාමාර්ග ගැනීමේ විශාල හැකියාවක් තිබෙනවා. නමුත් අපිට අහන්න ලැබී තිබෙන්නේ සිංගප්පූරුවේ රාජ්‍ය අධිකරණ බලප්‍රදේශය තුළ ශ්‍රී ලංකා රාජ්‍යය වෙනුවෙන් වන්දි නඩුවක් පවරා තිබෙන බවයි. පසුගිය අවුරුදු කිහිපයක් ඇතුළත කැබිනට් ඇමතිවරු, පාර්ලිමේන්තු මන්ත්‍රීවරු, හිටපු ජනාධිපතිවරු වගේ අය “එදා මට වැරදුණා, සමාවෙන්න” යනුවෙන් කියා තිබෙනවා. අපිට එක්ස්ප්‍රස් පර්ල් නැවෙන් වන්දි ගැනීම සම්බන්ධයෙන් ශ්‍රී ලංකා රජය වෙනුවෙන් අනුගමනය කරන ක්‍රියාමාර්ග සම්බන්ධයෙන්ද එවැනි තතිවයක් මතුවේදෝයි බරපතළ සැකයක් තිබෙනවා. '' යනුවෙනුයි.\nමාධ්‍ය හමුව අමතමින් හේමක සේනානායක ප්‍රකාශ කළේ සාක්ෂි සියල්ල තිබිය දී ,නොකෙරන වෙදකමට කෝඳුරු තෙල් හත්පට්ටයක් හොයනවාද? යන සැකය බරපතළ ලෙස මතුවී තිබෙන බවයි.\nතව දුරටත් අදහස් දක්වමින් ඔහු ප්‍රකාශ කළේ මෙය රටක්, රටක මිනිස්සු සහ රටක අනාගතය සම්බන්ධයෙන් පවතින බරපතළ ප්‍රශ්නයක් බවයි.",
       "URL": "https://www.hirunews.lk/333879/ගිනිගත්-නැවේ-නඩුව-ලංකාවේ-නොදා-පිටරට-විභාග-කිරීම-අවනඩුවක්-ජාතික-ජන-බලවේගයේ-නීතිඥ-සංගමය",
       "Category": "Local News",
       "Parent URL": "https://www.hirunews.lk/local-news.php?pageID=379"
}