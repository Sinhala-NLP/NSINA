{
       "Source": "hirunews",
       "Timestamp": "Thursday, 23 November 2017 - 7:54",
       "Headline": "නිදහස් පක්ෂ මධ්‍යම කාරක සභාවේදී තීරණ රැසක්",
       "News Content": "ජාතික ආණ්ඩුව සමග කටයුතු කිරීමේදී ශ්‍රී ලංකා නිදහස් පක්ෂයේ ප්‍රතිපත්තිවලට අනුව දේශීය ආර්ථිකය නගා සිටුවීමට කටයුතු කළ යුතු බවට ශ්‍රී ලංකා නිදහස් පක්ෂ මධ්‍යම කාරක සභාව තීරණය කර තිබෙනවා.\nපක්ෂයේ මධ්‍යම කාරක සභාව, එහි සභාපති, ජනාධිපති මෛත්‍රීපාල සිරිසේනගේ ප්‍රධානත්වයෙන් ඊයේ රැස්වුණේ කොළඹ - මහගමසේකර මාවතේ පිහිටි ජනාධිපතිවරයාගේ නිල නිවසේදියි.\nරාත්‍රි 7.30 ට පමණ ආරම්භ වූ ශ්‍රී ලංකා නිදහස් පක්ෂ මධ්‍යම කාරක සභා රැස්වීම රාත්‍රී 10 දක්වා පමණ පැවැත්වුණු බවයි වාර්තාවන්නේ.\nඑමෙන්ම මධ්‍යම කාරක සභා රැස්වීමේදී පළාත්පාලන මැතිවරණය සම්බන්ධයෙන් දීර්ඝ ලෙස සාකච් කර තිබෙනවා.\nඑහිදී පසුගිය දින කිහිපය තුළ පාර්ලිමේන්තුවේදී සහ ඉන් පිටතදී ඡන්දය කල් දැමීම පිළිබඳව ඇතැම් පාර්ශව ශ්‍රී ලංකා නිදහස් පක්ෂය වෙත එල්ල කරන චෝදනා සම්බන්ධයෙන් අවධානය යොමු කර ඇති බව සඳහන්.\nපළාත්පාලන ආයතනවල සභිකයන් සංඛ්‍යාව වැඩිවීම සහ තරුණ නියෝජනය වැඩිකිරීම සම්බන්ධයෙන්ද මධ්‍යම කාරක සභාවේදී අවධානය යොමුව තිබෙනවා.",
       "URL": "https://www.hirunews.lk/176703/නිදහස්-පක්ෂ-මධ්‍යම-කාරක-සභාවේදී-තීරණ-රැසක්",
       "Category": "Local News",
       "Parent URL": "https://www.hirunews.lk/local-news.php?pageID=4205"
}