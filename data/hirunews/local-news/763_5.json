{
       "Source": "hirunews",
       "Timestamp": "Tuesday, 01 November 2022 - 19:17",
       "Headline": "ප්‍රියමාලි ගැන රත්‍රං විශ්වාසය ඇති කළ බොරැල්ලේ සිරිසුමන හිමියන් අත්අඩංගුවට",
       "News Content": "දැනට රක්ෂිත බන්ධනාගාරගත කර සිටින තිළිණි ප්‍රියමාලිගේ මහා පරිමාණ මූල්‍ය වංචා චෝදනා සම්බන්ධයෙන් සිදු කෙරෙන විමර්ශනවලට අදාළව කඩවත - සිරි අරත්තක සමාධි අරණ විහාරස්ථානයේ වැඩවාසය කරන පූජ්‍ය බොරැල්ලේ සිරි සුමන හිමියන් අත්අඩංගුවට ගෙන තිබෙනවා.\nඅපරාධ පරීක්ෂණ දෙපාර්තමේන්තුව විසින් අද පස්වරුවේ මෙලෙස උන්වහන්සේ අත්අඩංගුවට ගෙන ඇති බවයි පොලිස් මාධ්‍ය ප්‍රකාශක ජ්‍යෙෂ්ඨ පොලිස් අධිකාරී නිහාල් තල්දූව කියා සිටියේ.\nතිළිණි ප්‍රියමාලි ලෝක වෙළඳ මධ්‍යස්ථානයේ පවත්වාගෙන ගිය ව්‍යාපාරය සඳහා ආයෝජනය කිරීමට වෙනත් පුද්ගලයන්ගෙන් මුදල් ලබාගැනීමට මෙම හිමිනම හවුල්වී ඇති බව වාර්තාවනවා.\nඑම ව්‍යාපාරිකයන් ලබාදෙන මුදල්වලට ඇපයක් ලෙස රන් ආලේපිත පිත්තල පොලු ආරක්ෂාව සඳහා තැන්පත් කර ඇත්තේ පූජ්‍ය බොරැල්ලේ සිරි සුමන හිමියන් ළඟ බවට බස්නාහිර පළාත් හිටපු ආණ්ඩුකාර අසාද් සාලි පසුගියදා පැවති මාධ්‍ය හමුවකදීද අනාවරණ කළා.\nමේ අතර තිළිණි ප්‍රියමාලි සමඟ ගනුදෙනු කළ කලා ක්ෂේත්‍රයට සම්බන්ධ තවත් නිළියන් දෙදෙනෙකුට යලිත් අපරාධ පරීක්ෂණ දෙපාර්තමේන්තුව හමුවේ පෙනි සිටින ලෙස දැනුම් දි තිබෙනවා.\nඒ, සිදුකර තිබු දැනුම්දීමට අනුව දින අපරාධ පරික්ෂණ දෙපාර්තමේන්තුව හමුවේ ඔවුන් ඊයේ පෙනී නොසිටීම හේතුවෙන්.\nමීට පෙර සේමිණි ඉද්දමල්ගොඩ ඇතුළ නළු නිලියන්, නිවේදක නිවේදිකාවන් ඇතුළු 4 දෙනෙකුගෙන් අපරාධ පරීක්ෂණ දෙපාර්තමේන්තුව වෙත කැඳවා ඔවුන්ගෙන් මේ වන විට ප්‍රකාශ සටහන් කර ගෙන තිබෙනවා.\nරක්ෂිත බන්ධනාගාර ගතකර සිටින තිළිණි ප්‍රියමාලි සහ ඇගේ පෙම්වතා බවට පැවසෙන ඉසුරු බණ්ඩාර හෙට දිනයේ යලි අධිකරණයට ඉදිරිපත් කෙරෙනවා.\nමේ අතර සිය ගණුදෙනුකරුවන් වංචාවට හසු කළේ යැයි කියන තිළිණි ප්‍රියමාලි සිදුවීම පාදක කරගනිමින් ලෝක වෙළඳ මධ්‍යස්ථානයේ පිහිටි වෙනත් පෞද්ගලික සමාගමකට අපහාසයක් සහ අපකීර්තියක් වන අසත්‍ය හා ද්වේශ සහගත කරුණු ප්‍රචාරණය කිරීම වළක්වමින් යූ ටියුබ් නාලිකාවකට සහ ෆේස් බුක් පිටුවකට කොළඹ ප්‍රධාන දිසා විනිසුරු පූර්ණිමා පරණගම වාරණ නියෝගයක් නිකුත් කර තිබෙනවා.\nඒ, ලෝක වෙළඳ මධ්‍යස්ථානයේ නැගෙනහිර කුළුණේ 19 වන මහලේ පිහිටි පෞද්ගලික සමාගමක් පැවරූ නඩුවක් සළකා බැලීමෙන් අනතුරුවයි.\nවිත්තිකරුවන් ලබන 14 වන දින අධිකරණය හමුවේ කරුණු දක්වන ලෙසට අදාළ අතුරු තහනම් නියෝගය සහ නොතීසි නිකුත් කර තිබෙනවා.",
       "URL": "https://www.hirunews.lk/319402/ප්‍රියමාලි-ගැන-රත්‍රං-විශ්වාසය-ඇති-කළ-බොරැල්ලේ-සිරිසුමන-හිමියන්-අත්අඩංගුවට",
       "Category": "Local News",
       "Parent URL": "https://www.hirunews.lk/local-news.php?pageID=763"
}