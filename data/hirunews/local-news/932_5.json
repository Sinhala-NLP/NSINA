{
       "Source": "hirunews",
       "Timestamp": "Thursday, 18 August 2022 - 11:53",
       "Headline": "විදේශ විනිමය උත්පාදනය වැඩිවන ලෙසින් 'වරාය' ආකර්ෂණීය තැනක් කරන්න - වරාය ඇමති (වීඩියෝ)",
       "News Content": "ගුවන් තොටුපොළ සේ ම, කොළඹ වරායේ මගී පර්‍යන්තයත් රටට විදේශ විනිමය උත්පාදනය කරන ස්ථානයක් බැවින් එය සියලු පහසුකම්වලින් සමන්විත කොට, නැවතත් විශාල මගී නෞකා ප්‍රමාණයක් ආකර්ෂණය කරගත හැකි ස්ථානයක් ලෙස සංවර්ධනයට අවශ්‍ය පියවර ගන්නා ලෙස වරාය ඇමති නිමල් සිරිපාල ද සිල්වා ශ්‍රී ලංකා වරාය අධිකාරියේ නිලධාරින්ට උපදෙස් ලබා දී තිබෙනවා.\nකොළඹ වරායෙහි මගී පර්‍යන්තයේ විශේෂ නිරීක්ෂණ චාරිකාවකට එක්වෙමිනුයි අමාත්‍යවරයා විසින් මෙම උපදෙස් ලබාදෙනු ලැබුවේ.\nඉදිරියේ දී සංචාරක සමය ආරම්භයත් සමග වසර කිහිපයකට පසුව ශ්‍රී ලංකාවේ සංචාරක කර්මාන්තය සක්‍රීය කර ගැනීමට රජය විසින් සිදු කරන සැලසුම් සඳහා ශ්‍රී ලංකා වරාය අධිකාරිය ද සහාය විය යුතු බවත්, ඒ සඳහා මගී පර්‍යන්තයන් සංවර්ධනය කිරීමට වන හැකියාව ද මෙම නිරීක්ෂණයට ලක් කෙරුණා.",
       "URL": "https://www.hirunews.lk/313081/විදේශ-විනිමය-උත්පාදනය-වැඩිවන-ලෙසින්-වරාය-ආකර්ෂණීය-තැනක්-කරන්න-වරාය-ඇමති-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=932"
}