{
       "Source": "hirunews",
       "Timestamp": "Saturday, 16 December 2017 - 14:40",
       "Headline": "පොලිසියෙන් විශේෂ මෙහෙයුමක්",
       "News Content": "දිවයිනේ සියලු පොලිස් බල ප්‍රදේශ ආවරණය වන පරිදි සිදුකළ විශේෂ මෙහෙයුමකින් වරෙන්තුකරුවන් 559 දෙනෙකු අත්අඩංගුවට ගෙන තිබෙනවා.\nඅද අලුයම 1 සිට 5 දක්වා සිදු කළ මෙම මෙහෙයුමේදී රථ වාහන නඩු 4472 ක් ද ලබාගෙන ඇති බවයි පොලිසිය කියාසිටියේ.\nබීමත්ව රිය පැදවු පුද්ගලයන් 501 දෙනෙකු ද පොලිස් භාරයට ගෙන තිබෙනවා.\nපොලිස්පතිවරයාගේ නියෝග හා උපදෙස් අනුව සිදුකළ මෙහෙයුමට පොලිස් නිලධාරීන් 14706 ක් සහ නිල සුනඛයන් 10 ක් සහභාගී වුනා.\nඑහිදී විෂ මත්ද්‍රව්‍ය සහ නීති විරෝධී මද්‍යසාර වැටලීම් 586 ක් සිදුකර තිබෙනවා.\nගංජා කිලෝ 8 යි ග්‍රෑම් 522 ක් / හෙරොයින් ග්‍රෑම් 24 යි මිලිග්‍රෑම් 278 ක් / නීති විරෝධී මද්‍යසාර ලීටර් 26239 ක් සහ වෙනත් මද්‍යසාර ලීටර් 4309 ක් අත්අඩංගුවට ගැනුනා.\nඑමෙන්ම විවිධ අපරාධ සම්බන්ධයෙන් සැකපිට පුද්ගලයන් 722 ක් සහ අපරාධවලට අවශ්‍යකරන පුද්ගලයන් අනු දෙදෙනෙකු ද අත්අඩංගුවට ගෙන තිබෙනවා.\nනීති විරෝධී ගිනි අවි 6 ක් ද මෙම විශේෂ මෙහෙයුමේදී අත්අඩංගුවට ගැනුනු බවයි පොලිසිය කියාසිටියේ.",
       "URL": "https://www.hirunews.lk/178544/පොලිසියෙන්-විශේෂ-මෙහෙයුමක්",
       "Category": "Local News",
       "Parent URL": "https://www.hirunews.lk/local-news.php?pageID=4169"
}