{
       "Source": "hirunews",
       "Timestamp": "Wednesday, 18 November 2020 - 19:33",
       "Headline": "දෙවන රැල්ලේ පාලනය ගැන සෞඛ්‍ය අංශවලට බලාපොරොත්තුවක් (වීඩියෝ)",
       "News Content": "අද දිනයේදී තවත් කොරෝනා ආසාදිතයින් 233 දෙනෙකු හඳුනාගත් බව යුද හමුදාපති ලුතිනන් ජෙනරාල් ශවේන්ද්‍ර සිල්වා ප්‍රකාශ කළා.\nඔවුන් සියලු දෙනා මීට පෙර හඳුනාගත් ආසාදිතයින්ගේ ආශ්‍රිතයින් බවයි ඔහු කියා සිටියේ.\nඒ අනුව මිනුවන්ගොඩ බ්‍රැන්ඩික්ස් සහ පෑලියගොඩ මත්ස්‍ය වෙළඳපොල ආශ්‍රිත කොරෝනා පොකුර මේ වනවිට 14,801 දක්වා ඉහළ ගොස් තිබෙනවා.\nකොරෝනා වෛරසය ආසාදනය වී රෝහල්ගතව ප්‍රතිකාර ලැබූ තවත් ආසාදිතයින් 377 දෙනෙකු අද දිනයේදී සුවය ලබා නිවෙස් වෙත පිටත්ව ගියා.\nඒ අනුව සුවය ලැබූ සමස්ත කොරෝනා ආසාදිතයින් සංඛ්‍යාව 12,587 දක්වා ඉහළ ගිය අතර, ඒ අනුව මේ වනවිට තවදුරටත් රෝහල්ගතව ප්‍රතිකාර ලබන්නේ ආසාදිතයින් 5,655 දෙනෙකු පමණයි.\nකොළඹ අද (18) පැවති මාධ්‍ය හමුවකට එක්වෙමින් වසංගත රෝග විද්‍යා අංශයේ ප්‍රධාන වසංගත රෝග විද්‍යාඥ විශේෂඥ වෛද්‍ය සුදත් සමරවීර, කොරෝනා ව්‍යාප්තිය පාලනය කරගත හැකි තත්ත්වයක පවතින බවට විශ්වාසය පළ කළා.\nහොරණ පොලිස් ස්ථානයේ අද පැවති උත්සවයකට එක්වෙමින් බස්නාහිර පළාත භාර ජ්‍යෙෂ්ඨ නියෝජ්‍ය පොලිස්පති දේශබන්දු තෙන්නකෝන් කියා සිටියේ කොළඹ නගරයේ කොරෝනා වෛරස ව්‍යාප්තිය තවත් සති දෙකත්, තුනත් අතර කාලයකදී පාලනය කරගත හැකි වනු ඇති බවයි.\nමේ අතර, කොළඹ නගරයේ මාර්ග සංඥා අසල රැඳී සිටින යාචකයින් හේතුවෙන් කොරෝනා වෛරසය පැතිරීමේ අවදානමක් මතු වී ඇති බව පොලිස් මාධ්‍ය ප්‍රකාශක නියෝජ්‍ය පොලිස්පති අජිත් රෝහණ ප්‍රකාශ කළා.\nමේ අතර, කොළඹ මාලිගාවත්ත ප්‍රදේශයේ නිරෝධායනයට ලක් කර සිටි පුද්ගලයෙකු කොරෝනා වෛරසය වැළඳීමෙන් මියගිය මාමන්ඩියගේ මරණ පරීක්ෂණ වාර්තාව රැගෙන ඒමට පොලොන්නරුව වැලිකන්ද රෝහලට මගී බස් රථයකින් ගමන් කරමින් සිටියදී සොයාගෙන තිබුණා.\nඑසේම, කොරෝනා වෛරස ව්‍යාප්තිය හේතුවෙන් දීර්ඝ කළ පාසල්වල තුන්වන වාරය ආරම්භ කිරීම සම්බන්ධයෙන් හෙට දිනයේදී මාධ්‍ය වෙත නිවේදනයක් නිකුත් කරන බව අධ්‍යාපන අමාත්‍යාංශය සඳහන් කළා.",
       "URL": "https://www.hirunews.lk/255044/දෙවන-රැල්ලේ-පාලනය-ගැන-සෞඛ්‍ය-අංශවලට-බලාපොරොත්තුවක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2325"
}