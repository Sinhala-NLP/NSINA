{
       "Source": "hirunews",
       "Timestamp": "Sunday, 17 May 2020 - 8:13",
       "Headline": "ලොව පුරා කොරෝනා ආසාදිතයන් සංඛ්‍යාව 47 ලක්ෂය ඉක්මවයි",
       "News Content": "ලොව පුරා කොරෝනා වෛරස් ආසාදිතයන්ගේ සංඛ්‍යාව මේ වනවිට 47 ලක්ෂ 17,000 කට ආසන්න වී තිබෙනවා.\nඑමෙන්ම කොරෝනා මරණ තුන් ලක්ෂ 12,384 ක්ද වාර්තාවුණා.\nඒ අතුරෙන් ආසාදිතයන් 15 ලක්ෂයකට වැඩි පිරිසක් සහ මරණ 89,500 කට අධික සංඛ්‍යාවක් වාර්තාවන්නේ ඇමරිකා එක්සත් ජනපදයෙන්.\nඑක්සත් රාජධානියේ කොරෝනා මරණ සංඛ්‍යාව මේ වනවිට 34,000 ඉක්මවා ඇති අතර, ඉතාලියෙන් මරණ 31,763 ක් වාර්තාවුණා.\nස්පාඤ්ඤයේ සහ ප්‍රංශයේ කොරෝනා මරණ සංඛ්‍යාවද 27,000 ඉක්මවනවා.\nමේ අතර දැඩි සේ රෝගාතුර වන  කොරෝනා වෛරස් ආසාදිතයන්ගෙන් තුනෙන් එකකට පමණ අනතුරුදායක ලෙස ලේ කැටි වර්ධනය වන බව වෛද්‍ය විශේෂඥයන් පෙන්වා දෙනවා.\nත්‍රොම්බෝසිස් ලෙස ද හැඳින්වෙන මෙම ලේ කැටි එම රෝගීන්ගෙන් බහුතරයකගේ මරණයට හේතු වන බව ඔවුන්ගේ අදහසයි.\nකොරෝනා වෛරසයට ස්වභාවික ප්‍රතිචාර දැක්වීමක් ලෙස ආසාදිතයන්ගේ පෙනහළු දැඩිසේ ප්‍රදාහයට ලක්වීම මෙලෙස ලේ කැටි වර්ධනය වීමට හේතුව ලෙස සැළකෙනවා.\nමෙලෙස ලේ කැටි ගැසීම කොරෝනා රෝගීන්ට බලපාන බරපතල ගැටළුවක් බව පසුගිය සති කිහිපය තුළ ලබාගත් දත්තවලින් පැහැදිළි වන්නේ යැයි ලන්ඩනයේ කිංස් කොලේජ් රෝහලේ ත්‍රොම්බෝසිස් සහ ලේ කැටිගැසීම පිළිබඳ මහාචාර්ය රූපන් ආර්යා සඳහන් කළා.",
       "URL": "https://www.hirunews.lk/240886/ලොව-පුරා-කොරෝනා-ආසාදිතයන්-සංඛ්‍යාව-47-ලක්ෂය-ඉක්මවයි",
       "Category": "Local News",
       "Parent URL": "https://www.hirunews.lk/local-news.php?pageID=2728"
}