{
       "Source": "hirunews",
       "Timestamp": "Friday, 27 May 2016 - 6:51",
       "Headline": "සාම්පූර් සිද්ධිය ගැන නැගෙනහිර මහඇමතිගේ පාර්ශවයෙනුත් කරුණු විමසයි",
       "News Content": "නැගෙනහිර පළාත් මහඇමති අහමඩ් නසීර් සහ නාවික හමුදා නිලධාරියෙකු අතර ත්‍රිකුණාමලය - සාම්පූර් හිදී ඇති වූ සිද්ධිය සම්බන්ධයෙන් මහඇමතිවරයාගේ පාර්ශවයෙන් ද කරුණු විමසීමට අග්‍රාමාත්‍ය රනිල් වික්‍රමසිංහ තීරණය කර තිබෙනවා.\nසිද්ධිය සම්බන්ධයෙන් නාවික හමුදාව ආරක්ෂක ලේකම්වරයා හරහා වාර්තාවක් ඉදිරිපත් කළ අතර, එය අග්‍රාමාත්‍යවරයා සහ ජනාධිපතිවරයා වෙත යොමුකර ඇති බව සදහන්.\nජනාධිපතිවරයා මේ වනවිට ජපානයේ සංචාරයක නිරත වන අතර, ජනාධිපතිවරයා දිවයිනට පැමිණි පසු අදාළ වාර්තා දෙකම සලකා බලන බව අග්‍රාමාත්‍යවරයා ප්‍රකාශ කර තිබෙනවා.\nකෙසේ නමුත්, ඒ සම්බන්ධයෙන් ජනාධිපතිවරයා විසින් තීරණයක් ගන්නා තුරු කිසිදු පාර්ශවයකට ඒක පාර්ශවික නිවේදන නිකුත් නොකරන ලෙසයි අග්‍රාමාත්‍යවරයා උපදෙස් ලබාදී ඇත්තේ.\nනාවික හමුදාව ත්‍රිකුණාමලය - සාම්පූර් මහා විද්‍යාලයේ සංවිධානය කළ ත්‍යාග ප්‍රදානෝත්සවයක් අතරතුරදී නැගෙනහිර පළාත් ප්‍රධාන  අමාත්‍ය නසීර් අහමඞ් වේදිකාවේ සිටි නාවික හමුදා නිලධාරියෙකුට අශෝභන ලෙස බැණ වැදුණේ පසුගිය 20 වනදායි.\nඒ කාර්ය පටිපාටිය අනුව නිසි සැලකීමක් නොලැබුණු බවට චෝදනා කරමින්.\nප්‍රධාන අමාත්‍යවරයා එලෙස බැණ වැදෙන අවස්ථාවේදී නැගෙනහිර පළාත් ආණ්ඩුකාර ඔස්ටින් ප්‍රනාන්දු සහ ශ්‍රී ලංකාවේ ඇමරිකානු තානාපතිවරයා ද වේදිකාවේ සිටීම විශේෂත්වයක්.",
       "URL": "https://www.hirunews.lk/134112/සාම්පූර්-සිද්ධිය-ගැන-නැගෙනහිර-මහඇමතිගේ-පාර්ශවයෙනුත්-කරුණු-විමසයි",
       "Category": "Local News",
       "Parent URL": "https://www.hirunews.lk/local-news.php?pageID=5030"
}