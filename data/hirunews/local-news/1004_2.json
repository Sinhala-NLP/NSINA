{
       "Source": "hirunews",
       "Timestamp": "Thursday, 21 July 2022 - 16:41",
       "Headline": "ජනපති රනිල්ට හිටපු ජනපති චන්ද්‍රිකාගෙන් පණිවිඩයක්",
       "News Content": "අභිනවයෙන් තේරී පත් වූ, මෙරට අට වැනි ජනාධිපති රනිල් වික්‍රමසිංහ වෙත සුභාශිංශන පිරිනමමින් ශ්‍රී ලංකාවේ සිව් වැනි ජනාධිපතිවරයා ලෙස කටයුතු කළ චන්ද්‍රිකා බණ්ඩාරනායක කුමාරතුංග විසින් පණිවිඩයක් නිකුත් කර තිබෙනවා.\nඑම පණිවිඩය නිකුත් කරමින් ඇය සඳහන් කරන්නේ, පෙර නො වූ විරූ අන්දමේ අභියෝග රාශියකට රට මුහුණ දෙමින් සිටින මොහොතක රනිල් වික්‍රමසිංහට මෙරටට නායකත්වය සැපයීමට සිදු වන බවත්, ඔහුට එම නායකත්වය පැවරුණේ දුර්දාන්ත පාලනයක් පෙරලා දැමීමට මෙරට ජනතාවගේ සහ තරුණ ක්‍රියාකාත්වයේ අසම සම වෙහෙස මහන්සිය මත බවත්, එබැවින් ඔවුන් දැරූ උත්සහයන් අමතක නො කරන බවත් අභිනව ජනාධිපතිවරයාට හිටපු ජනාධිපතිවරිය විසින් අදාළ පණිවිඩය මගින් උපදෙස් දෙනවා.\nඑහි දී ඇය සඳහන් කරන්නේ,\n\"මෙරට 8 වන විධායක ජනාධිපති ලෙස පාර්ලිමේන්තු ඡන්දයෙන් තේරී පත් වූ ගරු රනිල් වික්‍රමසිංහ මැතිතුමාට මාගේ සුබ පැතුම් පිරිනමමි. ඔහුට රාජ්‍ය පාලනය භාර ගැනීමට සිදු වූයේ අප රට පෙර නොවූ විරූ අන්දමේ අභියෝග රාශියකට මැදිව පවතින අවස්ථාවක දී ය. පෙර පැවති දුර්දාන්ත පාලනය ප්‍රජාතන්ත්‍රවාදී ව පෙරලා දැමීමට බලපෑ ප්‍රධානතම හේතුව බහුතර ජනතාවගේ ක්‍රියාකාරී සහයෝගය සහ ආශිර්වාදය මත තරුණ ක්‍රියාකාරිකයන්ගේ අසම සම ක්‍රියාදාමය බව වික්‍රමසිංහ ජනාධිපතිතුමා අමතක නොකරණු ඇතැයි මම විශ්වාස කරමි.\nමේ මහා ජනතා බලවේගයේ යහපත් අපේක්ෂාව වූයේ පාලකයා තමන්ගේ සුබසිද්ධිය සඳහා කටයුතු කරනවා වෙනුවට ජනතා අභිවෘද්ධිය වෙනුවෙන් කටයුතු කරන, නීතියේ ආධිපත්‍ය, අවංක බව, යහපාලනය රජයන, පාලන ක්‍රමයක් ස්ථාපිත කිරීමයි. මෙය ඉතාමත් අසීරු කර්තව්‍යයක් බව අපි දනිමු.\nසමස්ත ශ්‍රී ලාංකිකයින්ගේ අපේක්ෂාවන් සාර්ථකව ඉටු කිරීමට නම්, දේශපාලන සහ සිවිල් සමාජ නායකයින් පුළුල් පාලන රාමුවක් තුළ රාජ්‍ය පාලනයට සම්බන්ධ කරගත යුතුයැයි මම විශ්වාස කරමි. ඒ සඳහා වත්මන් පාලන ක්‍රමවේද අභිබවා යමින් නව ආයතන සහ පාලන ක්‍රමවේද නිර්මාණය විය යුතු වේ.\nඅප ඉතිහාසයේ මේ තීරණාත්මක අවස්ථාවේ උදාර හදවතක් සහ දූරදර්ශී දර්ශනයක් සහිත නායකයන් අප රටට අවශ්‍ය ය. මගේ දේශයේ සුබ සිද්ධිය වෙනුවෙන් මම රනිල් වික්‍රමසිංහ ජනාධිපතිතුමාට සුභාශිංසන පිරිනමමි.\"\nයනුවෙන්.",
       "URL": "https://www.hirunews.lk/310571/ජනපති-රනිල්ට-හිටපු-ජනපති-චන්ද්‍රිකාගෙන්-පණිවිඩයක්",
       "Category": "Local News",
       "Parent URL": "https://www.hirunews.lk/local-news.php?pageID=1004"
}