{
       "Source": "hirunews",
       "Timestamp": "Tuesday, 21 June 2022 - 19:17",
       "Headline": "සිකුරාදා රාජ්‍ය අංශයේ අත්‍යවශ්‍ය සේවාවලට ඉන්ධන ලබාදීමේ වැඩපිළිවෙළක්",
       "News Content": "සෑම සතියකම සිකුරාදා දිනයේ රාජ්‍ය අංශයේ අත්‍යවශ්‍ය සේවා සඳහා පමණක් ඉන්ධන ලබාදීමේ වැඩපිළිවෙලක් මේ වනවිට සකස් කරමින් පවතින බව රජය පවසනවා.\nකැබිනට් ප්‍රකාශක අමාත්‍ය ආචාර්ය බන්දුල ගුණවර්ධන සඳහන් කළේ, දැනට පවතින දුෂ්කර කාලසීමාව ලබන මාසයේ මැද භාගය වනවිට යම් සහනදායී මට්ටමකට පත්වනු ඇති බවයි.\nරජයේ ප්‍රවෘත්ති දෙපාර්තමේන්තුවේ අද පැවති අමාත්‍ය මණ්ඩල තීරණ දැනුම්දීමේ මාධ්‍ය හමුවට එක්වෙමින් අමාත්‍යවරයා මේ බව සඳහන් කළා.\nමේ අතර, පවතින ඉන්ධන අර්බුදය හමුවේ ඉන්ධන ලබා ගැනීම සඳහා පෝලිම්වල රැදී සිටි ජනතාව කලහකාරි ලෙස හැසිරුණු සිද්ධීන් අදත් දිවයිනේ විවිධ ප්‍රදේශවලින් අදත් වාර්තා වන බව අප වාර්තාකරුවන් සඳහන් කළා.\nපෙට්‍රල් ලබා ගැනීම සඳහා පෝලිම්වල රැදී නො සිටින ලෙස විෂය භාර අමාත්‍යවරයා ප්‍රකාශ කළ ද ජනතාව පෙට්‍රල් ලබා ගැනීමට තවදුරටත් දිගු පෝලිම්වල රැදී සිටිනවා.\nකෙසේ වෙතත්, විෂය භාර අමාත්‍ය කංචන විජේසේකර ප්‍රකාශ කළේ, පෙට්‍රල් අඩංගු නෞකාවක් අනිද්දා දිනයේදීත් ඩීසල් අඩංගු නෞකාවක් ලබන සෙනසුරාදා දිනයේදීත් දිවයිනට පැමිණීමට නියමිත බවයි.\nඑසේම ඩීසල් බෙදාහැරීමේ කටයුතු මේ දිනවල උපරිම ධාරිතාවකින් සිදු වන බවයි ලංකා ඛනිජ තෙල් පෞද්ගලික ටැංකි රථ හිමියන්ගේ සංගමය සඳහන් කළේ.\nඅනිද්දායින් පසු පෙට්‍රල් සහ ඩීසල් බෙදාහැරීම සාමාන්‍ය පරිදි සිදුවනු ඇති බවද එම සංගමයේ සමලේකම් ශාන්ත සිල්වා විශ්වාසය පළ කළා.",
       "URL": "https://www.hirunews.lk/307811/සිකුරාදා-රාජ්‍ය-අංශයේ-අත්‍යවශ්‍ය-සේවාවලට-ඉන්ධන-ලබාදීමේ-වැඩපිළිවෙළක්",
       "Category": "Local News",
       "Parent URL": "https://www.hirunews.lk/local-news.php?pageID=1078"
}