{
       "Source": "hirunews",
       "Timestamp": "Friday, 03 March 2023 - 17:04",
       "Headline": "පළාත් පාලන ඡන්දය විමසීමේ දිනය ප්‍රකාශයට පත් කිරීම කල් යයි (වීඩියෝ)",
       "News Content": "පළාත් පාලන ඡන්දය පැවැත්වෙන දිනය ලබන සතියේ යළි රැස්වී තීරණය කිරීමට අද (03) රැස්වූ මැතිවරණ කොමිෂන් සභාව තීරණය කර තිබෙනවා.\nමේ මස 09 වැනිදා පළාත් පාලන ඡන්දය පැවැත්වීමට තීරණය කර තිබුණ ද පසුගියදා මැතිවරණ කොමිෂන් සභාව නිවේදනය කළේ එදිනට ඡන්දය පැවැත්වීමට හැකියාවක් නොමැති බවයි.\nඒ අනුව අද (03) දිනයේ රැස්වී ඡන්ද දිනය තීරණය කරන බවයි මැතිවරණ කොමිෂන් සභාව එදින සඳහන් කළේ.\nකෙසේ වෙතත් අද (03) පෙරවරු 10.30ට මැතිවරණ කොමිෂන් සභාව එහි සභාපති නීතිඥ නිමල් පුංචිහේවාගේ ප්‍රධානත්වයෙන් රැස්වුණා.\nඡන්දය පැවැත්වීමට අවශ්‍ය මුදල් ප්‍රතිපාදන ලැබීම සහ ඡන්ද පත්‍රිකා මුද්‍රණය ඇතුළු කටයුතු සම්බන්ධයෙන්ද අවධානය යොමුකරමින් ඡන්ද දිනය සම්බන්ධයෙන් එහිදී දීර්ඝ වශයෙන් සාකච්ඡා කර තිබෙනවා.\nඑහෙත් ශ්‍රේෂ්ඨාධිකරණය මුදල් අමාත්‍යංශ ලේකම්වරයාට හා නීතිපතිවරයාට නිකුත්කළ නියෝගයක් හේතුවෙන් පළාත් පාලන ඡන්ද දිනය තීරණය කිරීම කල්දැමූ බවයි මැතිවරණ කොමසාරිස් ජනරාල් සමන් ශ්‍රී රත්නායක නිවේදනයක් නිකුත් කරමින් සඳහන් කළේ.\nඑමෙන්ම මේ මස 09 වැනිදාට පෙර ඡන්ද විමසීම් දිනය ප්‍රකාශයට පත්කිරීමට මැතිවරණ කොමිසන් සභාව කටයුතු කරන බව ද අදාළ නිවේදනයේ දක්වා තිබෙනවා.\nඒ අනුව ලබන සතියේ දිනයක රැස්වී ඡන්ද දිනය තීරණය කිරීමට නියමිත අතර තැපැල් ඡන්ද දිනය ද එදිනට නිවේදනය කෙරෙනු ඇති.",
       "URL": "https://www.hirunews.lk/328908/පළාත්-පාලන-ඡන්දය-විමසීමේ-දිනය-ප්‍රකාශයට-පත්-කිරීම-කල්-යයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=500"
}