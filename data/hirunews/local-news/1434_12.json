{
       "Source": "hirunews",
       "Timestamp": "Tuesday, 11 January 2022 - 7:58",
       "Headline": "නීතිවිරෝධී මත්ද්‍රව්‍ය සමග පුද්ගලයින් පස්දෙනෙකු පොලිස් අත්අඩංගුවට",
       "News Content": "ගත වූ පැය 24 තුළ දිවයිනේ විවිධ ප්‍රදේශවල පොලීසිය විසින් සිදු කරන වැටලීම් සහ සෝදිසි කිරීම්වලදී නීතිවිරෝධී මත්ද්‍රව්‍ය ළඟ තබා ගැනීම සහ අලෙවි කිරීමට උත්සාහ කිරීමේ චෝදනා මත පුද්ගලයින් පස්දෙනෙකු අත් අඩංගුවට ගෙන තිබෙනවා.\nඒ අනුව ගෝනහේන විශේෂ කාර්ය බලකා නිලධාරින් විසින් ලද තොරතුරකට අනුව ඊයේ (10) පස්වරුවේ ග්‍රෑන්ඩ්පාස් පොලිස් වසමේ මුවදොර උයන ප්‍රදේශයේ සිදු කරන ලද වැටලීමකදී අයිස් මත්ද්‍රව්‍ය තොගයක් සමග පුද්ගලයෙකු අත්අඩංගුවට ගැනුණා.\nසැකකරු සන්තකයේ තිබී අයිස් මත්ද්‍රව්‍ය ග්‍රෑම් 52යි, මිලිග්‍රෑම් 335ක් සොයා ගෙන ඇති අතර, අදාළ පුද්ගලයා 36 හැවිරිදි වියෙහි පසුවන වැල්ලම්පිටිය ප්‍රදේශයේ පදිංචිකරුවෙක්.\nමෙම සැකකරු අද (11) මාලිගාකන්ද මහේස්ත්‍රාත් අධිකරණයට ඉදිරිපත් කිරීමට නියමිතයි.\nමේ අතර, කඩවත - ඉහළ බියන්විල ප්‍රදේශයේ සිදු කළ සෝදිසි කිරීමක දී ඊයේ (10) රාත්‍රියේ හෙරොයින් සමග පුද්ගලයෙකු අත් අඩංගුවට ගෙන තිබෙනවා.\nඅදාළ සැකකරු සන්තකයේ තිබී හෙරොයින් ග්‍රෑම් 14 මිලිග්‍රෑම් 100ක් සමගිනුයි මොහු අත්අඩංගුවට ගෙන ඇත්තේ.\n40 හැවිරිදි මෙම පුද්ගලයා කඩවත ප්‍රදේශයේම පදිංචිකරුවෙකු වන අතර, ඔහු අද (11) මහර මහේස්ත්‍රාත් අධිකරණය වෙත ඉදි‍රිපත් කිරීමට නියමිතයි.\nමේ අතර, කඩවත - ඉදිගහමුල හන්දිය ප්‍රදේශයේ දී පොලීසියට ලද තොරතුරකට අනුව සිදු කළ වැටලීමකදී පුද්ගලයෙකු අත් අඩංගුවට ගෙන තිබෙනවා.\nඒ රාගම අධිවේගී මාර්ගය අසල දියි.\nමෙලෙස අත් අඩංගුවට ගත් සැකකරු සන්ත්කයේ තිබී හෙරොයින් ග්‍රෑම් 13යි, මිලිග්‍රෑම් 200ක් සොයා ගෙන ඇති අතර, මෙම පුද්ගලයා කඩවත - ගෝනහේන ප්‍රදේශයේ පදිංචිකරුවෙකු බවයි පොලිස් මාධ්‍ය ප්‍රකාශක කාර් යාලය නිවේදනය කරන්නේ.\n30 හැවිරිදි වියෙහි පසු වන මෙම පුද්ගලයා අද (11) මහර මහේස්ත්‍රාත් අධිකරණය වෙත ඉදිරිපත් කිරීමට නියමිතයි.\nඑමෙන්ම , හෙරොයින් ග්‍රෑම් 03යි, මිලිග්‍රෑම් 570ක් සන්තකයේ තබාගත් අයෙකු ඊයේ (10) පස්වරුවේ පොලිස් අත් අඩංගුවට ගැනුනේ, ගල්කිස්ස පොලිස් නිලධාරින් විසින්.\nසැකකරු 23 හැවිරිදි වියෙහි පසුවන තරුණයකු වන අතර, ඔහු රත්මලාන ප්‍රදේශයේ පදිංචිකරුවෙකු බවයි වාර්තා වන්නේ.\nනීතිමය කටයුතු සඳහා මෙලෙස අත් අඩංගුවට ගත් සැකකරු අද (11) ගල්කිස්ස මහේස්ත්‍රාත් අධිකරණය වෙත ඉදිරිපත් කිරීමට නියමිතයි.",
       "URL": "https://www.hirunews.lk/293613/නීතිවිරෝධී-මත්ද්‍රව්‍ය-සමග-පුද්ගලයින්-පස්දෙනෙකු-පොලිස්-අත්අඩංගුවට",
       "Category": "Local News",
       "Parent URL": "https://www.hirunews.lk/local-news.php?pageID=1434"
}