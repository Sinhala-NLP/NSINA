{
       "Source": "hirunews",
       "Timestamp": "Thursday, 03 August 2017 - 19:02",
       "Headline": "සිර දඬුවමක් ගැන බැඳුම්කර කොමිසම අනතුරු අඟවයි",
       "News Content": "අර්ජුන් ඇලෝසියස්ගේ ජංගම දුරකතනයේ දත්ත විනාශ කිරීමට මැදිහත් වීම හෝ වෙනස් කිරීම තහනම් කරමින් මහ බැංකු බැඳුම්කර නිකුතුව සම්බන්ධයෙන් විමර්ශනය කරන ජනාධිපති කොමිසම අද (03) නියෝගයක් නිකුත් කළා.\nඑහිදී කොමිසම අර්ජුන් ඇලෝසියස්ට අනතුරු අඟවමින් සඳහන් කළේ් මෙම තහනම උල්ලංඝනය කිරීම සිරදඬුවම් ලැබිය හැකි වරදක් බවයි.\nපර්පචුවල් ටෙ‍්‍රෂරීස් සමාගමේ හිමිකරු අර්ජුන් ඇලෝසියස්ගේ කොමිසම භාරයේ ඇති ඇපල් වර්ගයේ ජංගම දුරකතනයේ ගිණුමට අන්තර්ජාලය ඔස්සේ කිසියම් පුද්ගලයෙකු ප්‍රවේශවීමට උත්සාහ දරා ඇති බව ජනාධිපති නීතිඥ යසන්ත කෝදාගොඩ පෙරේදා කොමිසමට දැනුම් දුන්නා.\nඔහු පැවසුවේ හිටපු මහ බැංකු අධිපති අර්ජුන් මහේන්ද්‍රන්ගේ දියණිය මෙන්ම ඇලෝසියස්ගේ බිරිඳ වන අංජලී මහේන්ද්‍රන්ගේ සිංගප්පූරු ජංගම දුරකතන අංකය ඊට යොදාගෙන ඇති බවයි.\nමෙය අර්ජුන් ඇලෝසියස්ගේ දුරකතනයේ ඇති දත්ත මකා දැමීමට කළ උත්සාහයක් බැවින් මෙවන් ක්‍රියා තහනම් කරමින් නියෝගයක් නිකුත් කරන්නැයි නීතිපති දෙපාර්තමේන්තුව කොමිසමෙන් ඉල්ලා සිටියා.\nඑම ඉල්ලීමට අනුව පෙර සැකසූ නියෝගයක් අද කොමිසම නිකුත් කළේ ප්‍රථම වරටයි.\nඑහි දැක්වෙන්නේ කිසියම් පුද්ගලයෙකුගේ පුද්ගලික තොරතුරු වෙත ප්‍රවේශවීම තහනම් කිරීමට කොමිසමට නෛතික බලයක් නොමැති වූවත්, අදාළ ජංගම දුරකතනය කොමිසම භාරයේ පවතින අයිතමයක් යන පදනමින් මෙම නියෝගය නිකුත් කරන බවයි.\nඒ අනුව අර්ජුන් ඇලෝසියස්ගේ ජංගම දුරකතනයේ දත්ත කිසිදු ආකාරයකින් විනාශ කිරීමට මැදිහත්වීම හෝ වෙනස් කිරීම ඔහුගේ නියෝජිතයින්ට හෝ ඔහු වෙනුවෙන් පෙනී සිටින පුද්ගලයින්ට කොමිසම තහනම් කළා.\nඑසේම අදාළ නියෝගයේ වැඩිදුරටත් දැක්වෙන්නේ විමර්ශනය සඳහා අවශ්‍ය තොරතුරු විනාශ කිරීම හෝ ලබාදීම වැළැක්වීමේ චේතනාවෙන් කටයුතු කරන  ඕනෑම අයෙකු දණ්ඩ නීති සංග්‍රහය යටතේ සිරදඬුවම් ලැබිය හැකි වරදකට යටත් වන බවයි.\nමේ අතර, ප්‍රශ්නගත බැඳුම්කර නිකුතුව සිදුවන අවස්ථාවේ පර්පචුවෙල් ටෙ‍්‍රෂරීස් සමාගමේ ප්‍රධාන විධායක නිලධාරී ලෙස කටයුතු කළ කසුන් පලිසේනගේ සියලූම ඩිජිටල් ජංගම උපකරණ අපරාධ පරීක්ෂණ දෙපාර්තමේන්තුවට ලබාදෙන ලෙස කොමිසම නියෝග කර තිබෙනවා.\nකෙසේ වෙතත්, ඔහු වෙනුවෙන් පෙනී සිටි ජනාධිපති නීතිඥ කාලිංග ඉන්ද්‍රතිස්ස අද (03) කොමිසමට පැවසුවේ විමර්ශනයන්ට අදාළව නීතිඥයින් ඔහුට ලබාදුන් උපදෙස් ඔහුගේ ලැප්ටොප් පරිගණකයේ අඩංගු වන බැවින් එය ලබාදීමට විරුද්ධත්වය පළ කරන බවයි.\nකරුණු සලකා බැලූ කොමිසම සඳහන් කළේ එහි කටයුතු ආරම්භවීමෙන් පසු අදාළ පරිගණකයේ නිර්මාණය කළ ගොනු කොමිසම තුළදී මකා දමා, එම මකා දමන ලද ගොණුවල ලැයිස්තුවක් දිවුරුම් ප්‍රකාශයක් ලෙස ඉදිරිපත් කිරීමෙන් පසු අදාළ ලැප්ටොප් පරිගණකය හා අනෙකුත් ඩිජිටල් උපකරණ කොමිසම භාරයට පත් කළ යුතු බවයි.",
       "URL": "https://www.hirunews.lk/167541/සිර-දඬුවමක්-ගැන-බැඳුම්කර-කොමිසම-අනතුරු-අඟවයි",
       "Category": "Local News",
       "Parent URL": "https://www.hirunews.lk/local-news.php?pageID=4388"
}