{
       "Source": "hirunews",
       "Timestamp": "Tuesday, 25 January 2022 - 10:24",
       "Headline": "වතුවලට හෙරොයින් ගෙන ආ මහ මොළකරු අත්අඩංගුවට",
       "News Content": "හැටන් සුරාබදු කාර්යාලයේ නිලධාරින් පිරිසක් විසින් ඊයේ (24) පස්වරුවේ වැටලීමක් සිදු කර තිබෙනවා.\nඑහිදී හැටන් නගරයට හෙරොයින් මත්ද්‍රව්‍ය ගෙන එනු ලබන පුද්ගලයින් පිරිසක් අත් අඩංගුවට ගැනීමට ඔවුන් සමත් වුණා.\nමෙම සැකකරුවන් හෙරොයින් මත්ද්‍රව්‍ය ළඟ තබා ගැනීම සහ අලෙවි කිරීම, ජාවාරම් කටයුතුවල නිරතවීමේ චෝදනා මතයි අත් අඩංගුවට ගැනුණේ.\nහැටන් පොලිස් වසමට අයත් හැටන් වතු යායේ තරුණයන් පිරිසක් හෙරොයින් මත්ද්‍රව්‍ය අලෙවි කරමින් සිටින බවට ලද තොරතුරක් මත සිදු කළ මෙම වැටලිමේ දී සැකකරුවන් 05 දෙනෙකු නීතියේ රැහැනට නතු කර ගැනීමට සුරාබදු නිලධාරින් සමත් ව ඇති අතර, එහිදී ඔවුන් සන්තකයේ තිබී හෙරොයින් මිලිග්‍රෑම් 850ක් සොයා ගැනුණු බවයි අප ප්‍රාදේශීය වාර්තාකරු පැවසුවේ.\nමෙලෙස අත් අඩංගුවට ගත් සැකකරුවන් අතර හැටන් නගරයට අදාළ මත්ද්‍රව්‍ය ගෙන එනු ලබන ප්‍රධාන සැකකරු ද අත් අඩංගුවට ගැනුණා.\nඔවුන් වයස අවුරුදු 20 ත් 30 ත් අතර වයස් සීමාවල පසුවන්නන් බවයි සුරාබදු කාර් යාලය ප්‍රකාශ කළේ.\nඑම සැකකරුවන් හැටන් මහේස්ත්‍රාත් අධිකරණයට ඉදිරිපත් කිරීමට නියමිතයි.",
       "URL": "https://www.hirunews.lk/295087/වතුවලට-හෙරොයින්-ගෙන-ආ-මහ-මොළකරු-අත්අඩංගුවට",
       "Category": "Local News",
       "Parent URL": "https://www.hirunews.lk/local-news.php?pageID=1400"
}