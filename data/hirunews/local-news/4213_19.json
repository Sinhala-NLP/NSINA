{
       "Source": "hirunews",
       "Timestamp": "Friday, 17 November 2017 - 16:02",
       "Headline": "සිසුවියන් 3 කට දඬුවම් කළ විදුහල්පතිවරයෙක් අත්අඩංගුවට",
       "News Content": "පොලොන්නරුව, ලංකාපුර විද්‍යාලයේ ඉගෙනුම ලබන දැරියන් තිදෙනකුට පහරදුන් බවට ලද පැමිණිල්ලක් මත එම විද්‍යාලයේ විදුහල්පතිවරයා පුලස්‌තිපුර පොලිසිය මගින් අත්අඩංගුවට ගෙන තිබෙනවා.\nපසුගිය 15 වන දින මෙම අත්අඩංගුවට ගැනීම සිදුකර ඇති අතර පහර කෑමට ලක්වූ එක් ශිෂ්‍යාවකගේ දෙමව්පියන් පැමිණිල්ල කර ඇති බවයි වාර්තා වුණේ.\nඑම දැරිය පහර කෑමට ලක්වීම හේතුවෙන් එක් අතක් ඉදිමීමෙන් පොලොන්නරුව මහ රෝහලට ඇතුළත් කර තිබුණා.\n15 හැවිරිදි මෙම සිසුවියන් තිදෙනා පසුගිය 14 වනදා පාසල් කාලය තුළදී විද්‍යාලයේ පහළ ශ්‍රේණියක කුඩා සිසුන් පිරිසක්‌ විසින් කඩා දැමූ ජල නලයක්‌ නැවත සකස් කිරීමට උත්සහ කර තිබෙනවා.\nඒ අතරතුර ඔවුන් ඇඳසිටි නිළ ඇඳුම් තෙමී ඇති අතර එම හේතුවෙන් පන්තියට නොගොස් පාසලේ වෙනත් තැනක රැඳී සිට ඇති බවයි වාර්තා වන්නේ.\nපසුව විදුහල්පතිවරයා විසින් සිසුවියන් දැක තිබෙන අතර එම අවස්ථාවේ ඔවුන්ගේ පන්තියේ ගුරුවරයෙකු ඉගැන්වීම හේතුවෙන් දැරියන් ඉගැන්වීම් මගහැර ඇති බවට පවසමින් මෙලෙස දඬුවම් කර තිබුණා.\nපැමිණිල්ලේ සටහන්ව ඇත්තේ විදුහල්පතිවරයා විසින් පොල්ලකින් පහර දුන් බවයි.\nකෙසේ වෙතත් විදුහල්පති නිදහස් කරන ලෙස පාසලේ අනෙක් දරුවන්ගේ දෙමව්පියන් පොලිසියෙන් ඉල්ලා තිබෙනවා.\nඒ අනුව විදුහල්පතිවරයාව පොලිස් ඇප මත මුදාහැර තිබෙනවා.",
       "URL": "https://www.hirunews.lk/176276/සිසුවියන්-3-කට-දඬුවම්-කළ-විදුහල්පතිවරයෙක්-අත්අඩංගුවට",
       "Category": "Local News",
       "Parent URL": "https://www.hirunews.lk/local-news.php?pageID=4213"
}