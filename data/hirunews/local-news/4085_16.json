{
       "Source": "hirunews",
       "Timestamp": "Saturday, 10 February 2018 - 17:14",
       "Headline": "ඡන්දය ප්‍රකාශ කිරීම සියයට 65 ඉක්මවයි",
       "News Content": "පළාත් පාලන ආයතන ඡන්ද විමසීමේදී ඡන්දය ප්‍රකාශ කිරීම සමස්තයක් ලෙස සියයට 65 ඉක්මවා ඇති බව මැතිවරණ කොමිසමේ සභාපති මහින්ද දේශප්‍රිය ප්‍රකාශ කළා.\nඡන්ද විමසීම අවසන් වීමෙන් පසුව මාධ්‍ය වෙත අදහස් දක්වමින් ඔහු කියා සිටියේ ඡන්දය ශූන්‍ය කිරීමට තරම් ඡන්ද මධ්‍යස්ථාන තුළ ප්‍රචන්ඩකාරී සිද්ධීන් වාර්තාවී නොමැති බවයි.\nඋදෑසන 7 ට ආරම්භ වූ පළාත් පාලන ආයතන ඡන්ද විමසීම පස්වරු 4 ට අවසන් වුනා.\nමාතලේ දිස්ත්‍රික්කයේ සියයට 80 ක් පමණ ඡන්දය ප්‍රකාශ වී ඇති බවයි දිස්ත්‍රික් ලේකම් සඳහන් කළේ.\nඅනුරාධපුර, කලුතර, මොණරාගල සහ ගාල්ල දිස්ත්‍රික්වල සියයට 75 ක් පමණ ඡන්දය ප්‍රකාශ වී තිබෙනවා.\nමාතර සහ කෑගල්ල දිස්ත්‍රික්කයේ ප්‍රකාශිත ඡන්ද ප්‍රමාණය සියයට 70 ක් වන බවයි දිස්ත්‍රික් ලේකම්වරුන් සඳහන් කළේ.\nපළාත් පාලන ආයතන 340 කට සභිකයින් 8325 දෙනෙකු තෝරා ගැනීමට අදාළ ඡන්ද විමසීම මධ්‍යස්ථාන 13,374 කදී  පැවැත්වුනා.\nදේශපාලන පක්ෂ 43 කින් සහ ස්වාධීන කණ්ඩායම් 222 කින් මෙවර මැතිවරණයට ඉදිරිපත්ව සිටින අපේක්ෂකයින් සංඛ්‍යාව 57,095 ක්.\nඡන්ද දායකයින් එක්කෝටි පනස් හත් ලක්ෂ 3615 ක් ඡන්ද ප්‍රකාශයට සුදුසුකම් ලබා සිටියා.",
       "URL": "https://www.hirunews.lk/183364/ඡන්දය-ප්‍රකාශ-කිරීම-සියයට-65-ඉක්මවයි",
       "Category": "Local News",
       "Parent URL": "https://www.hirunews.lk/local-news.php?pageID=4085"
}