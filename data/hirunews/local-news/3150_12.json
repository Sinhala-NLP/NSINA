{
       "Source": "hirunews",
       "Timestamp": "Thursday, 12 September 2019 - 15:46",
       "Headline": "කංජිපානි ඉම්රාන්ට දුරකතන රැගෙන ගිය පියා, සොහොයුරා ඇතුළු 6ක් අත්අඩංගුවට (ඡායාරූප)",
       "News Content": "බූස්ස බන්ධනාගාරයේ රඳවා සිටින සංවිධානාත්මක අපරාධකරුවෙකු වන මොහොමඩ් නජීම් මොහොමඩ් ඉම්රාන් හෙවත් කංජිපානි ඉම්රාන්ට ලබාදීම සඳහා ජංගම දුරකතන දෙකක් සහ චාජර් දෙකක් රැගෙන ගිය ඔහුගේ පියා, සොහොයුරා ඇතුළු හය දෙනෙකු පොලිසිය අත්අඩංගුවට ගෙන තිබෙනවා.\nඔවුන් රැගෙන ගිය කෑම අසුරණයේ රහස් කුටියක තිබී මෙම ජංගම දුරකතන දෙක සහ චාජර් සොයාගත් බවයි පොලිසිය සඳහන් කළේ.\nඅදට යෙදෙන සිරකරු දින සැමරුම වෙනුවෙන් බන්ධනාගාරගතව සිටින රැඳවියන්ගේ පවුල්වල සාමාජිකයන්ට ඔවුන් මුණ ගැසීමට අවස්ථාව ලබාදී ඇති අතර, ඒ අනුව කංජිපානි ඉම්රාන්ගේ පියා, සොහොයුරා සහ ඥාතීන් 04 දෙනෙකු එහි පැමිණ ඇති බව සඳහන්.\nඅත්අඩංගුවට ගත් සැකකරුවන් මේ වනවිට රත්ගම පොලිසිය භාරයේ පසුවනවා.\nකංජිපානි ඉම්රාන්ට මේ වනවිට වසර 06 ක බරපතල වැඩ සහිත සිරදඬුවම් නියම වී සිටින්නේ ගංජා කිලෝ 5 යි ග්‍රෑම් 300 ක් ළඟ තබා ගැනීමේ සහ ජාවාරම් කිරීමේ චෝදනාවලට වරදකරුවීම හේතුවෙන්.\nපාතාල නායක මාකඳුරේ මධූෂ් ඩුබායි හි සංවිධාන කර තිබූ සාදයක සිටියදී පසුගිය පෙබරවාරි මස 5 වනදා එරට ආරක්ෂක අංශ අත්අඩංගුවට පත්වුණු අතර, පසුව ඔහු දිවයිනට පිටුවහල් කිරීමෙන් අනතුරුව මාර්තු මස 28 වනදා අපරාධ පරීක්ෂණ දෙපාර්තමේන්තුවේ නිලධාරින් විසින් අත්අඩංගුවට ගත්තා.\nඅත්අඩංගුවට ගැනීමෙන් පසු රැඳවුම් නියෝග මත රඳවාගෙන සිටි අතර, පසුව අධිකරණ නියෝගයත් සමඟයි බූස්ස බන්ධනාගාරය වෙත ඔහු මාරු කර යැවුණේ.\nඑමෙන්ම, කංජිපානි ඉම්රාන් කොළඹ අපරාධ කොට්ඨාශයේ නිලධාරීන් සමඟ සබඳතා පවත්වන බවටද චෝදනා එල්ල වූ අතර, ඒ පිළිබඳවද බස්නාහිර පළාත භාර ජ්‍යෙෂ්ඨ නියෝජ්‍ය පොලිස්පතිවරයා යටතේ පරීක්ෂණයක් පැවැත්වුණා.\nඑසේම, කොළඹ අපරාධ කොට්ඨාශයේ පොලිස් පරීක්ෂකවරුන් තුන් දෙනෙකු යාපනය, මුලතිව් සහ මන්නාරමට මාරු කර යැවුණේද ඒ හේතුවෙන්.",
       "URL": "https://www.hirunews.lk/224133/කංජිපානි-ඉම්රාන්ට-දුරකතන-රැගෙන-ගිය-පියා-සොහොයුරා-ඇතුළු-6ක්-අත්අඩංගුවට-ඡායාරූප",
       "Category": "Local News",
       "Parent URL": "https://www.hirunews.lk/local-news.php?pageID=3150"
}