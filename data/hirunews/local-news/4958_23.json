{
       "Source": "hirunews",
       "Timestamp": "Tuesday, 19 July 2016 - 18:20",
       "Headline": "යාපනය  සරසවිය සන්සුන් වෙයි",
       "News Content": "ගැටුමක් හේතුවෙන් තාවකාලිකව වසා දැමුණු යාපනය විශ්වවිද්‍යාලයේ ඉංජිනේරු, කෘෂි සහ වෛද්‍ය පීඨවල අධ්‍යයන කටයුතු හෙට යළි ආරම්භ කෙරෙනවා.\nවිශ්වවිද්‍යාලයේ උපකුලපති ජ්‍යෙෂ්ඨ මහාචාර්ය වසන්ති අරසරත්නම් අද පැවති මාධ්‍ය හමුවකදී සඳහන් කළේ මේ වනවිට විශ්වවිද්‍යාලය තුළ කිසිදු ගැටළුකාරී තත්ත්වයක් නොමැති බවයි.\nයාපනය විශ්වවිද්‍යාලයේ සිංහල ශිෂ්‍ය සංගමයේ සභාපති තරිඳු කරුණාරත්නද මාධ්‍ය වෙත අදහස් පළ කළා.\nඔහු කියා සිටියේ සරසවිය තුළ කිසිදු ගැටුම්කාරී තත්ත්වයක් නොමැති බවයි.\nපසුගිය සෙනසුරාදා යාපනය විශ්වවිද්‍යාලයේ සිසුන් දෙපිරිසක් අතර ගැටුමක් ඇතිවූ අතර, විශ්වවිද්‍යාලයේ වත්මන් තත්ත්වය පිළිබඳ සොයා බැලීම සඳහා අමාත්‍යවරුන් තුන්දෙනෙකු ද අද එහි පැමිණියා.\nආපදා කළමනාකරණ අමාත්‍ය අනුර ප්‍රියදර්ශන යාපා, බන්ධනාගාර ප්‍රතිසංස්කරණ, නැවත පදිංචි කිරීම් සහ හින්දු ආගමික කටයුතු අමාත්‍ය ඞී.එම්. ස්වාමිනාදන් සහ ජනමාධ්‍ය නියෝජ්‍ය අමාත්‍ය කරුණාරත්න පරණවිතාන සහ එම සංචාරයට එක්ව සිටියා.\nඑහිදී අමාත්‍ය අනුර ප්‍රියදර්ශන යාපා මහතා සඳහන් කලේ යාපනය විශ්වවිද්‍යාල තුළ ඇති වූ ගැටුම සම්බන්ධයෙන් ආණ්ඩුවේ මැදිහත්වීමකින් පරීක්ෂණයක් සිදු නොකරන බවත් අදාළ පරීක්ෂණ සිදු කරන්නේ විශ්වවිද්‍යාල පරිපාලනය විසින් බවයි.\nඑමෙන්ම දෙමළ ජාතික සන්ධානයේ නායක ආර්. සම්බන්ධන්ගේ ප්‍රධානත්වයෙන් අද යාපනයේදී සාකච්ඡාවක්ද පැවැත්වුණා.\nඊට රජය නියෝජනය කරමින් පැමිණි අමාත්‍යවරුන් ද එක්ව සිටි බවයි අප වාර්තාකරු සඳහන් කළේ.",
       "URL": "https://www.hirunews.lk/138438/යාපනය-සරසවිය-සන්සුන්-වෙයි",
       "Category": "Local News",
       "Parent URL": "https://www.hirunews.lk/local-news.php?pageID=4958"
}