{
       "Source": "hirunews",
       "Timestamp": "Friday, 09 September 2022 - 14:28",
       "Headline": "පොලිස් අණ නොතැකූ ත්‍රීරෝද රියකට වෙඩි (වීඩියෝ)",
       "News Content": "තිස්සමහාරාම ජූල් පල්ලම පාලම අසල දී අණ නොතකා ධාවනය කළ ත්‍රී රෝද රථයකට පොලීසිය විසින් කළවෙඩි තැබීමකදී ත්‍රි රෝද රථයේ ගමන් කළ 17 හැවිරිදි තරුණයෙකුට වෙඩි වැදී තිබෙනවා.\nපොලීසිය ප්‍රකාශ කළේ වාහන පරීක්ෂා කරමින් සිටි පොලිස් නිලධාරියෙකුගේ පාදය මතින් ත්‍රීරෝද රථය ධාවනය කොට පළා යාමට උත්සාහ කිරීමේදී වෙඩි තැබූ බවයි.\nවෙඩි වැදී ඇත්තේ පිටුපස ගමන් කළ රියදුරුගේ පුතුගේ උරහිස ප්‍රදේශයට බවත් පොලීසිය පවසනවා.\nවෙඩිතැබීමෙන් තුවාල ලද පුද්ගලයා මේ වනවිට දෙබරවැව මූලික රෝහලේ ප්‍රතිකාර ලබනවා.\nපොලීසිය ප්‍රකාශ කළේ එම වෙඩි තැබීම සිදුකළ පොලිස් නිලධාරියා ද මේ වනවිට එම රෝහලේ ප්‍රතිකාර ගනිමින් සිටින බවයි.\nත්‍රිරෝද රථය පැදවූ පුද්ගලයා බීමත්ව සිට ඇති අතර ඔහු මේ වන විට තිස්සමහාරාම පොලිස් අත්අඩංගුවේ පසුවනවා.\nමේ අතර තියුණු ආයුධවලින් කපා කොටා ඝාතනය කරන ලද පුද්ගලයෙකුගේ මළ සිරුරක් ගල්කිරියාගම පුබ්බෝගම කිරලව රක්ෂිතයේ තිබී සොයා ගැණුනා.\nමෙලෙස මියගොස් ඇත්තේ මකුලුගස්වැව දේවහුව පදිංචි සජීව රුවන් කුමාර නැමැති වයස අවුරුදු 42 දෙදරු පියෙක්.\nසොයා ගත් සිරුරේ දැඩි ලෙස කැපුම් තුවාල දැක ගැනීමට හැකි වූ බව පොලීසිය ප්‍රකාශ කළා.\nමෙම පුද්ගලයා තවත් මිතුරෙකු සමග යතුරුපැදියකින් දේවහුව මකුලුගස්වැව ප්‍රදේශයේ සිට ගල්කිරියාගම පුබ්බෝගම ප්‍රදේශයට පැමිණ මිතුරා ප්‍රධාන මාර්ගයේ නවතා තවත් අයෙකු සමග වනලැහැබ ප්‍රදේශයට ගොස් ඇති අතර පසුව ඔහුගේ පැමිණීම ප්‍රමාද වීම නිසා කළ සොයාබැලීමක දී ඔහුගේ මළ සිරුර හමුව තිබෙනවා.\nමෙම පුද්ගලයා සමග රක්ෂිතයට ගමන්ගත් පුද්ගලයා සොයා පොලිසිය මේ වනවිට පරීක්ෂණයක් ආරම්භ කර ඇති බවයි පොලීසිය ප්‍රකාශ කළේ.\nමේ අතර මහියංගනය බදුල්ල මාර්ගයේ රිදී කොටලිය ප්‍රදේශයේ දී තරුණයින් පිරිසක් විසින් තවත් තරුණයෙකුට සිදු කළ පහරදීමක් සී සී ටී වී කැමරාවක මෙලෙස සටහන්ව තිබුණා.\nප්‍රදේශවාසීන් පවසන්නේ පහර දුන් පිරිස මහියංගනය දොඩම් වත්ත ප්‍රදේශයේ තරුණයින් බවයි.\nපසුගියදා සිදු වූ බහින් බස් වීමක් මීට හේතුව වන්නට ඇති බවයි සැකපළ කරන්නේ.",
       "URL": "https://www.hirunews.lk/314959/පොලිස්-අණ-නොතැකූ-ත්‍රීරෝද-රියකට-වෙඩි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=880"
}