{
       "Source": "hirunews",
       "Timestamp": "Saturday, 14 January 2023 - 9:07",
       "Headline": "මැදපෙරදිග ගෘහ සේවිකාවන්ට නව රක්ෂණාවරණයක්",
       "News Content": "මැදපෙරදිග ගෘහාශ්‍රිත රැකියා සඳහා යොමුවන කාන්තාවන්ගේ ආරක්ෂාව වෙනුවෙන් නව රක්ෂණාවරණයක් හඳුන්වාදීමට ශ්‍රී ලංකා විදේශ සේවා කාර්යාංශය තීරණය කර තිබෙනවා.\nඑම කාර්යාංශය සඳහන් කළේ හෙට සිට මෙම නව රක්ෂණාවරණය හඳුන්වාදීමට කටයුතු කරන බවයි.\nවිගමණික ශ්‍රමික කාන්තාවන් බඳවාගනු ලබන සේවායෝජකයන් විසින් මෙම රක්ෂණාවරණය අනිවාර්යයෙන් ලබාදිය යුතු වන අතර, විදේශ රැකියා සඳහා එම කාන්තාව කාර්යාංශයේ ලියාපදිංචිය ලබාගැනීම සඳහා අදාළ රක්ෂණ සහතිකය ඉදිරිපත් කළ යුතු වනවා.\nබහරේන්, ජෝර්දාන්, කුවේට්, ලෙබනන්, ඕමාන, කටාර්, සෞදි අරාබිය සහ එක්සත් අරාබි එමීර් රාජ්‍යය යන රටවල ගෘහ සේවය සඳහා යන කාන්තාවන්ට සුදුසු රක්ෂණාවරණයක් තෝරාගැනීමට ද හැකියාව පවතිනවා.\nඑමෙන්ම වසර දෙකක සේවා කාලයක් සඳහා විදෙස් ගතවන කාන්තාවන් වෙනුවෙන් මෙම නව රක්ෂණාවරණය සඳහා ඇමරිකානු ඩොලර් 110 සිට 140 ක මුදලක් සේවා යෝජකයා විසින් ගෙවිය යුතු වනවා.\nරැකියා ගිවිසුම් කාලසීමාව අතරතුර දී ශ්‍රමිකයා මියගියහොත් හෝ සදාකාලික ආබාධයකට ලක්වුවහොත් ඇමරිකන් ඩොලර් 15,000 ක මුදලක් වන්දි වශයෙන් හිමිවනවා. එමෙන්ම අර්ධ ආබාධිත තත්වයේ පසුවන්නන්ට ඇමරිකන් ඩොලර් 10 ක මුදලක් රක්ෂණ වන්දි වශයෙන් ලබාදීමට නියමිතයි.\nමේ අතර පසුගිය වසරේ රැකියා සඳහා විදෙස්ගතවූ ශ්‍රමිකයින්ගෙන් වැඩි පිරිසක් මැදපෙරදිග රැකියාවල ගොස් ඇති බව විදේශ සේවා නියුක්ති කාර්යාංශය පවසනවා.\n2022 වසරේදී ශ්‍රමිකයින් තුන්ලක්ෂ 11,232 දෙනෙකු විදේශ රැකියා සදහා යොමුව තිබුණා. ඉන් සියයට 24 ක් ගෘහාශ්‍රිත රැකියා ගොස් ඇති බවයි වාර්තා වන්නේ.",
       "URL": "https://www.hirunews.lk/324994/මැදපෙරදිග-ගෘහ-සේවිකාවන්ට-නව-රක්ෂණාවරණයක්",
       "Category": "Local News",
       "Parent URL": "https://www.hirunews.lk/local-news.php?pageID=603"
}