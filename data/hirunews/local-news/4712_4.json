{
       "Source": "hirunews",
       "Timestamp": "Thursday, 12 January 2017 - 19:41",
       "Headline": "දරුණු රෝගවලට ලක්වු දරුවන් දෙදෙනෙකුගේ දෙමව්පියන්ගෙන් ඉල්ලීමක්",
       "News Content": "දරුවකුගේ උපත මව්පියන්ට ගෙනදෙන්නේ මහත් සතුටක්.\nඒ නිසාම මව්පියන් දරුවන් රැක බලාගැනීම සඳහා දැඩි කැපකිරීමක් සිදු කරනවා.\nකෙසේ වෙතත් එලෙස රැකගන්නා දරුවන්ට ඇතැම් අවස්ථාවලදී දරුණු රෝගාබාධවලට මුහුණදීමට සිදුවනවා.\nඑලෙස දරුණු රෝගාබාධවලට ගොදුරුව සිටින දරුවන් දෙදෙනෙකු පිළිබඳව අපට තොරතුරු වාර්තාවනවා.\nවයස අවුරුදු දෙකයි මාස පහක් වූ මෙතුජ සිත්සර තම දෙමව්පියන් සමග ජීවත්වන්නේ කලක් යුද්ධයේ බලපෑමට ලක්වූ වව්නියාව මහකච්චකොඩිය ග්‍රාමයේ.\nඉපදි මාස පහක් පමණ ගතවන විට දරුවා දරුණු රෝගී තත්ත්වයකට මුහුණ දී තිබෙනවා. ඒ උදරය අසාමාන්‍ය ලෙස ඉදිමීමයි.\nමෙතුජ මුහුණදෙන තවත් දරුණු රෝගී තත්ත්වයක් වන්නේ සෑම විටම ශරීරය කැසීමයි. මේ හේතුවෙන් දරුවාගේ ශරීරයේ තුවාල ද හටගෙන තිබෙනවා.\nඑවැනිම තත්ත්වයකට මුහුණ දී සිටින තවත් සිගිති දියණියක් අපට මාතරින් හමුවුණා.\nවයස අවුරුදු 3යි මාස 10ක් වන යෙහාලි සංජනා හයිපරින් සුලිනේමියා නැමැති රෝගයෙන් පීඩාවිදිනවා.\nඑම රෝගී තත්ත්වය වැළඳී සිටින ලංකාවේ එකම රෝගියා සංජනාවන අතර ඇයට ඖෂධ සඳහා මසකට වැයවන මුදල රුපියල් 50000ක්.\nදරුවාට සැත්කමක් කිරීම සඳහා එංගලන්තයේ ළමා රෝහලක් මේ වන විට උපදෙස් ලබාදී ඇතත් ඒ සඳහා වන මුදල් සොයාගැනීමට තරම් යෙහාලිගේ මව්පියන්ට හැකියවාක් නැහැ.\nතම දරුවා ජීවත් කරවීමට වෙර දරන මව්පියන් මේ වන විට පත්ව ඇත්තේ දැඩි අසරණ තත්ත්වයකටයි.",
       "URL": "https://www.hirunews.lk/151923/දරුණු-රෝගවලට-ලක්වු-දරුවන්-දෙදෙනෙකුගේ-දෙමව්පියන්ගෙන්-ඉල්ලීමක්",
       "Category": "Local News",
       "Parent URL": "https://www.hirunews.lk/local-news.php?pageID=4712"
}