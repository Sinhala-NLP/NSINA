{
       "Source": "hirunews",
       "Timestamp": "Monday, 18 October 2021 - 10:41",
       "Headline": "NMRA දත්ත මකා දැමීමේ සිද්ධියට ඉංජිනේරුවරයා යළි රිමාන්ඩ්",
       "News Content": "ජාතික ඖෂධ නියාමන අධිකාරියේ පරිගණක දත්ත ගබඩාව මකා දැමීමේ සිද්ධිය සම්බන්ධයෙන් අත්අඩංගුවට ගෙන සිටින එම දත්ත ගබඩාව පවත්වාගෙන ගිය එපික් ලංකා ටෙක්නොලොජි පෞද්ගලික සමාගමේ පරිගණක මෘදුකාංග ඉංජිනේරුවරයා මේ මස 25 වැනි දා දක්වා තවදුරටත් රක්ෂිත බන්ධනාගාරගත කරන ලෙස කොළඹ මහේස්ත්‍රාත් අධිකරණය නියෝග කළා.\nඒ, මෙම පැමිණිල්ල කොළඹ ප්‍රධාන මහේස්ත්‍රාත් බුද්ධික ශ්‍රී රාගල හමුවේ අද කැඳවනු ලැබූ අවස්ථාවේදීයි.\nඑහිදී විමර්ශණ සිදු කරන අපරාධ පරීක්ෂණ දොපර්තමේන්තුව වෙනුවෙන් පෙනී සිටි රජයේ නීතිඥ ජයනි වෑගොඩපොළ අධිකරණය හමුවේ කරුණු දක්වමින් මෙම සැකකරු අත්අඩංගුවට ගන්නා අවස්ථාවේදී ඔහු සන්තකයේ තිබී ලැප්ටොප් දෙකක්, ටැබ් යන්ත්‍රයක්, ජංගම දුරකතන තුනක් සහ දත්ත බහාලුම් දෙකක් සොයාගත් බව සඳහන් කළා.\nමෙම උපකරණ සියල්ල රජයේ රස පරීක්ෂක දෙපාර්තමේන්තුවේ ඩිජිටල් වෝහාරික පරීක්ෂණාගාරය වෙත යොමුකර විමර්ශනයක් සිදු කොට වාර්තාවක් කැඳවීම සඳහා නියෝගයක් නිකුත් කරන ලෙසයි රජයේ නීතිඥවරිය ඉල්ලා සිටියේ.\nඑම ඉල්ලීම පිළිගත් මහේස්ත්‍රාත්වරයා අදාළ උපකරණ රජයේ රස පරීක්ෂකවරයා වෙත යොමු කර වාර්තාවක් කැඳවීමට ද නියෝග කළා.\nඑමෙන්ම රිමාන්ඩ් බාරයට පත් කර සිටින මෙම සැකකරුගෙන් තවදුරටත් ප්‍රකාශයක් ලබාගැනීමට අවශ්‍යව තිබෙන බවත් ඒ සඳහා මේ මස 21 වැනි දා සිට 23 වැනි දා අතර කාලසීමාව තුළ බන්ධනාගරය තුළ දී එම ප්‍රකාශය සටහන් කර ගැනීමට අපරාධ පරීක්ෂණ දෙපාර්තමේන්තුවේ නිළධාරීන්ට අවසර දෙන ලෙස බන්ධනාගාර අධිකාරිවරයාට නියෝගයක් නිකුත් කරන්නැයි රජයේ නීතිඥවරිය අධිකරණයෙන් ඉල්ලා සිටියා.\nඑම ඉල්ලීම පිළිගත් මහේස්ත්‍රාත්වරයා අදාළ ප්‍රකාශය සටහන් කර ගැනීමට ඉඩ දෙන ලෙස බන්ධනාගාර අධිකාරිවරයාට නියෝග කළා.\nමෙහිදී සැකකරු වෙනුවෙන් පෙනී සිටි ජනාධිපති නීතිඥ සාලිය පීරිස් අධිකරණය හමුවේ කරුණු දක්වමින් තම සේවාදායකයා ඇප මත මුදා හරින්නැයි ඉල්ලීමක් කළා.\nඅනතුරුව මහේස්ත්‍රාත්වරයා විත්ති පාර්ශවයේ නීතිඳවරයාට නියම කළේ, එම ඉල්ලීම ලිඛිතව මේ මස 25 වැනි දා අධිකරණයට ඉදිරිපත් කරන ලෙසයි.\nඅනතුරුව තමන්ගේ ස්ථාවරය අධිකරණයට ලිඛිතව ඉදිරිපත් කරන බව රජයේ නීතිඥවරිය ප්‍රකාශ කළා.",
       "URL": "https://www.hirunews.lk/285328/nmra-දත්ත-මකා-දැමීමේ-සිද්ධියට-ඉංජිනේරුවරයා-යළි-රිමාන්ඩ්",
       "Category": "Local News",
       "Parent URL": "https://www.hirunews.lk/local-news.php?pageID=1621"
}