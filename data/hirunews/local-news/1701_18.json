{
       "Source": "hirunews",
       "Timestamp": "Thursday, 09 September 2021 - 21:11",
       "Headline": "මළවුන්ගෙනුත් ගසා කන අලුත් ම ජාවාරමක් (වීඩියෝ)",
       "News Content": "කොවිඩ් වසංගතයෙන් පීඩා විඳින ජනතාව සහ සෞඛ්‍ය අංශ යා කරන පාලමක් වන්නේ මහජන සෞඛ්‍ය පරීක්ෂකවරුන්.\nඑහෙත් ඇතැම් මහජන සෞඛ්‍ය පරීක්ෂකවරුන් කොවිඩ් මරණ ආදාහනයේදී කූට ලෙස මුදල් උපයන බවට චෝදනා එල්ලවනවා.\nමේ ඒ පිළිබඳ හිරු ප්‍රවෘත්ති සිදුකරන හෙළිදරව්වක්.\nකොවිඩ් ඩෙල්ටා ප්‍රභේදය දිවයින පුරා පැතිර යාමත් සමග කොවිඩ් ආසාදිතව සිදුවන මරණ සංඛ්‍යාවද කැපී පෙනෙන ලෙස ඉහළ ගියා.\nකොවිඩ් මරණ පිළිබඳ දත්ත අනුව අදවන විට කොවිඩ් ආසාදිතව සිදුවන දෛනික පුද්ගල මරණ ගණන 150ත් 200ත් අතර වනවා.\nමෙම වෛරසයේ ප්‍රබලත්වය හේතුවෙන් සෞඛ්‍ය මාර්ගෝපදේශවලට අනුකූල කොවිඩ් ආසාදිත පුද්ගලයෙකුගේ මෘත දේහයක් කඩිනමින් ආදාහනය කළ යුතුයි.\nඑම කටයුතු වඩාත් පහසුවෙන් හා අඩු වියදමකින් සිදුකර ගැනීමට අවශ්‍ය නිදර්ශකද හඳුන්වාදීමට විවිධ ආයතන පසුගිය කාලය පුරා පියවර ගෙන තිබුණා.\nදෙහිවල ගල්කිස්ස මහ නගර සභාව හඳුන්වාදුන් කාඩ් බෝඩ් මිනී පෙට්ටියට ඒ අතරින් එකක්.\nකෙසේ වෙතත් ලැබෙන ඕනෑම අවස්ථාවකින් තම මඩිය තරකර ගැනීමට පමණක් කටයුතු කරන කූට ජාවාරම්කරුවන්ට කොවිඩ් ආසාදිව සිදුවන මරණද ඉල්ලමක් බවට පත්වී ඇති බව අපට වාර්තා වුණා.\nමෙහි ඇති ඛේදජනකම සිදුවීම වන්නේ මහජනතාවගේ සෞඛ්‍යයේ සමීප ආරක්ෂකයා ලෙස කටයුතු කරන හෙවත් මහජන සෞඛ්‍ය පරීක්ෂකවරුන් අතරින් ඇතැමුන් මෙම කූට ජාවාරම් සිදුකරන බවට චෝදනා එල්ලවීමයි.\nකොවිඩ් වසංගතයත් සමග මහජන සෞඛ්‍ය පරීක්ෂක භූමිකාවට සමාජය තුළ ඉහළ අවධානයක් මෙන්ම ප්‍රසාදයක්ද හිමිවුණා.\nඒ, කොවිඩ් වෛරසය මර්දනය කිරීම උදෙසා ඔවුන් ජනතාවට ඉතාමත් සමීපව කටයුතු කිරීම හේතුවෙන්.\nකෙසේ වෙතත් කොවිඩ් මරණ ආශ්‍රිත කටයුතුවලදී ඔවුන්ට මේ එල්ලවන චෝදනාව එතරම් සුළුපටු නැහැ.\nකොවිඩ් වසංගතය හමුවේ සංචරණ සීමා හා සෞඛ්‍ය මාර්ගෝපදේශ ආදී කරුණු හේතුවෙන් රටේ ආර්ථිකය මෙන්ම සාමාන්‍ය ජනතාවගේ ආර්ථික සවියද ඉතා පහළ මට්ටමකට පත්ව ඇති බව නොරහසක්.\nඑවන් පසුබිමක කොවිඩ් මාරයාට බිලිවන පුද්ගලයෙකුට සිය පවුල හැරදා අවසන් ගමන් යන්නට සිදුව ඇත්තේ කූට වංචාවකටද හසුව වීම කනගාටුවට කරුණක්.\nමාරාන්තික වසංගතයක් හමුවේ එයින් ජනතාව මුදාගැනීමේ වගකීම හිමි මහජන සෞඛ්‍ය පරීක්ෂකවරුන් මළවුන්ගෙනුත් ගසා කෑම වසංගතය තුරන් කිරීමට වඩා මනුෂ්‍යත්වය මරාදැමීමක් නොවන්නේ ද ?",
       "URL": "https://www.hirunews.lk/281813/මළවුන්ගෙනුත්-ගසා-කන-අලුත්-ම-ජාවාරමක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1701"
}