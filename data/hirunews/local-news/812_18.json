{
       "Source": "hirunews",
       "Timestamp": "Monday, 10 October 2022 - 17:52",
       "Headline": "ඊයේ ගාලුමුවදොර විරෝධතාවට පොලිසියෙන් පහරදීම සම්බන්ධයෙන් මානව හිමිකම් කොමිසමෙන් පරීක්ෂණයක්",
       "News Content": "ඊයේ (09) ගාලු මුවදොර පැවති සාමකාමී විරෝධතාවයේ ව්‍යාපාරය විසුරුවා හැරීමට පොලීසිය ගත් ක්‍රියාමාර්ග සම්බන්ධයෙන් වහාම විමර්ශනයක් සිදු සිදුකිරීමට ශ්‍රී ලංකා මානව හිමිකම් කොමිෂන් සභාව තීරණය කර තිබෙනවා.\nඒ අනුව ශ්‍රී ලංකා මානව හිමිකම් කොමිෂන් සභාව පොලිස්පතිවරයා වෙත දන්වා යවා ඇත්තේ මෙම සාමකාමී විරෝධතා ව්‍යාපාරය විසුරුවා හැරීමට පොලිසිය කටයුතු කළේ කුමන පදනමක් යටතේ ද යන්න සම්බන්ධයෙන් පැය 24ක් ඇතුළත හේතු දක්වන ලෙසයි.\nමෙම විරෝධතා ව්‍යාපාරය සංවිධානය කර තිබුණේ අරගලය සාමකාමී විරෝධතා ව්‍යාපාරයට මාස හයක් සම්පූර්ණ වීම නිමිත්තෙන් සහ අරගලයේ දී දිවිපිදූ සාමාජිකයින් අනුස්මරණය කිරීම සඳහායි.\nමෙහිදී මෙම සාමකාමී විරෝධතා ව්‍යාපාරයට බාධා කළ පොලිස් නිලධාරීන් එහි දී විරෝධතාවයේ නිරතව සිටි පුද්ගලයින් සිව් දෙනෙකු අත්අඩංගුවට ගත් අතර ඔවුන් අද (10) කොටුව මහේස්ත්‍රාත්වරයා හමුවට ඉදිරිපත් කිරීමෙන් අනතුරුව රුපියල් ලක්ෂ 5 බැගින් වූ ශරීර ඇප මත නිදහස් කිරීමට නියෝග කළා.\nඅත්අඩංගුවට ගත් පුද්ගලයින් සමග සිටි වයස අවුරුදු 16ක දරුවකු පොලිසිය විසින් ඊයේ රාත්‍රී 9ට පමණ නිදහස් කිරීමට කටයුතු කර තිබුණා.\nකෙසේ වෙතත් ඊයේ සවස මෙම සාමකාමී විරෝධතා ව්‍යාපාරය ආරම්භ කිරීමටත් පෙර පොලිසිය කිසිදු සාධාරණ පදනමකින් තොරව එහි කටයුතු වලට වරින්වර බාධා කළ අතර සංවිධායකයින් සහ පොලිසිය අතර අවස්ථා ගණනාවක්දී උණුසුම් වචන හුවමාරු පවා සිදු වූ බවයි මෙම විරෝධතා ව්‍යාපාරයට එක්වූ පුද්ගලයින් සඳහන් කළේ.",
       "URL": "https://www.hirunews.lk/317511/ඊයේ-ගාලුමුවදොර-විරෝධතාවට-පොලිසියෙන්-පහරදීම-සම්බන්ධයෙන්-මානව-හිමිකම්-කොමිසමෙන්-පරීක්ෂණයක්",
       "Category": "Local News",
       "Parent URL": "https://www.hirunews.lk/local-news.php?pageID=812"
}