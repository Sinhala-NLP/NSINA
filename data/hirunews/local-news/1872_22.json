{
       "Source": "hirunews",
       "Timestamp": "Sunday, 20 June 2021 - 12:40",
       "Headline": "පියවරුන්ගේ දිනය දා පියෙක් මාස 08ක බිළිඳියක් ඝාතනය කරයි (වීඩියෝ)",
       "News Content": "මත්ද්‍රව්‍යවලට ඇබ්බැහි වු පියෙකු එල්ල කළ ප්‍රහාරයකින් ඔහුගේ මාස 08ක් වන සිඟිති දියණිය මියගොස් දරුවාගේ මිත්තණිය බරපතළ තුවාල ලබා තිබෙනවා.\nඅදට යෙදෙන ලෝක පියවරුන්ගේ දිනයට කළුපැල්ලමක් එක්කරමින් මෙම අනුවේදනීය පුවත වාර්තා වුනේ ත්‍රීකුණාමලය - කප්පල්තුරෙයි ප්‍රදේශයෙන්.\nත්‍රීකුණාමලය - කප්පල්තුරෙයි ප්‍රදේශයේ මත්ද්‍රව්‍යවලට ඇබ්බැහි වු 21 හැවිරිදි පියෙකු විසින් මෙම පහරදීම සිදුකර ඇත්තේ ඊයේ පස්වරුවේයි.\nඑම පහරදීමෙන් මාස 08 වයසැති ඔහුගේ සිඟිති දියණිය මියගොස් තිබෙනවා.\nඑම ප්‍රහාරය වැලැක්වීම සඳහා ඔහුගේ බිරිඳගේ මව මැදිහත්ව ඇති අතර සැකකරු විසින් තියුණු ආයුධයකින් ඇයගේ අතක් කපා දමා තිබෙනවා.\nඑම ප්‍රහාරයෙන් ඇයගේ අත වලලුකර ප්‍රදේශයෙන් වෙන්ව තිබුණා.\nප්‍රදේශවාසීන් විසින් කැපුම් තුවාල ලබා සිටි 43 හැවිරිදි කාන්තාව ත්‍රීකුණාමලය මහ රෝහලට ඇතුලත් කර තිබෙනවා.\nපොලිසිය පැමිණ කැපී වෙන්ව තිබු අත කොටස ද රෝහල වෙත රැගෙන යාමට කටයුතු කළා.\nප්‍රහාරයෙන් මියගිය මාස 08ක දියණියගේ මව ද බාලවයස්කාරයෙකු වන අතර ඇගේ වයස අවුරුදු 15ක්.\nපවුල් ආරවුලක් දුරදිගයාම හේතුවෙන් මෙම ඝාතනය හා පහරදීම සිදුව ඇති බවයි පොලිසිය පවසන්නේ.\nප්‍රහාරයෙන් පසුව 21 හැවිරිදි සැකකරු පළාගොස් සැඟව ඇති අතර පොලිසිය සැකකරු සොයා මෙහෙයුම් ආරම්භ කර තිබෙනවා.",
       "URL": "https://www.hirunews.lk/274805/පියවරුන්ගේ-දිනය-දා-පියෙක්-මාස-08ක-බිළිඳියක්-ඝාතනය-කරයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1872"
}