{
       "Source": "hirunews",
       "Timestamp": "Thursday, 12 May 2022 - 13:45",
       "Headline": "ජනතාව නගර වෙත - එළවළු මිලෙන් දඹුල්ල රත් වෙයි (වීඩියෝ)",
       "News Content": "පනවා තිබූ ඇඳිරි නීතිය පැය 7ක කාලයක් සඳහා අද උදෑසන 7ට ඉවත් කිරීමත් සමඟ ජනතාව නගර වෙත ඇදී එනු දක්නට ලැබුණා.\nඑමෙන්ම අත්‍යවශ්‍ය භාණ්ඩ මිල දී ගැනීම සඳහා පැමිණි ජනතාව හේතුවෙන් වෙළඳසැල්වල තදබදයක් පැවති බවයි හිරු වාර්තාකරුවන් සඳහන් කළේ.\nමේ අතර, දිවයින පුරා සියලු ම ආර්ථික මධ්‍යස්ථාන අද දිනයේදී විවෘත වුවත් එළවළු තොග පැමිණිමේ අඩුව මෙන්ම එළවළු මිළ ගණන්ද සිඝ්‍ර ලෙස ඉහළ ගොස් ඇති බවයි සමස්ත ලංකා විශේෂිත ආර්ථික මධ්‍යස්ථාන වෙළඳ සංගමයේ සභාපති අරුණ ශාන්ත හෙට්ටිආරච්චි සඳහන් කළේ.\nඑසේම, පැය 7 ක කාලයක් සඳහා ඇඳිරි නීතිය ඉවත් කළ ද සේවකයින් නොපැමිණීම හේතුවෙන් අද දිනයේදී දුම්රිය ධාවනය කිරීමට නොහැකි වූ බව දුම්රිය දෙපාර්තමේන්තුව සඳහන් කළා.\nපෞද්ගලික බස් රථ ද සියයට 60 ක ප්‍රමාණයක් ධාවනය වූ අතර දුර ගමන් සේවා ධාවනය වූයේ නැහැ.\nඑමෙන්ම, අධිවේගී මාර්ගයේ සියලුම බස් රථ සාමාන්‍ය පරිදි ධාවනය කිරීමට කටයුතු කළ බවයි බස් සංගම් සඳහන් කළේ.\nකෙසේ වෙතත්, සේවකයින්ගේ පැමිණීමේ අඩුවක් පැවතියත් ශ්‍රී ලංගම බස් රථ ද අද දිනයේදී 200 ක් ධාවනයට එක් කළ බව එහි සභාපති කිංස්ලි රණවක කියා සිටියා.\nමේ අතර, නාරාහේන්පිට පිහිටි මෝටර් රථ ප්‍රවාහන දෙපාර්තමේන්තුවේ සේවාවන් ද අද පස්වරු 2 දක්වා සාමාන්‍ය පරිදි සිදුකරන නමුත් සේවකයන්ගේ පැමිණිමේ අඩුවක් දක්නට ලැබෙන බවයි කොමසාරිස් ජනරාල් සුමිත් සී.කේ අලහකෝන් කියා සිටියේ.\nඑසේම, ආගමන විගමන දෙපාර්තමේන්තුවේ ද එක්දින විදේශ ගමන් බලපත්‍ර නිකුත් කිරීමේ කටයුතු සීමිත කාර්ය මණ්ඩලයක් යටතේ සිදුකිරීමට කටයුතු කරන බව එහි පාලක ජනරාල් සරත් රුපසිංහ සඳහන් කළා.",
       "URL": "https://www.hirunews.lk/304148/ජනතාව-නගර-වෙත-එළවළු-මිලෙන්-දඹුල්ල-රත්-වෙයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1174"
}