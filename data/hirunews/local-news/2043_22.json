{
       "Source": "hirunews",
       "Timestamp": "Saturday, 03 April 2021 - 14:04",
       "Headline": "අලුත් අවුරුදු සෞඛ්‍ය මාර්ගෝපදේශ නිකුත් වෙයි (වීඩියෝ)",
       "News Content": "නව ජීවන රටාවට අනුගත වෙමින් මෙවර සිංහල - දෙමළ අලුත් අවුරුද්ද සැමරීමට අදාල සෞඛ්‍ය මාර්ගෝපදේශ, සෞඛ්‍ය සේවා අධ්‍යක්ෂ ජනරාල්වරයා විසින් අද නිකුත් කළා.\nමේ වනවිට කොරෝනා වසංගතය පෙරටත් වඩා දරුණුව පැවතිය ද, පසුගිය අවුරුද්දේ අත්දැකීම් සමග, නීතිරීති යම් දුරකට ලිහිල් කිරීම මධ්‍යයේ මෙවර අවුරුද්ද සැමරිය හැකි බවයි එහි දැක්වෙන්නේ.\nඒ අනුව, මෙවර සිංහල - දෙමළ අලුත් අවුරුද්ද සැමරීමේදී, අවුරුදු ගමන් බිමන් යාමේදී, අවුරුදු චාරිත්‍ර ඉටු කිරීමේදී සහ අවුරුදු උත්සව පැවැත්වීමේදී දැඩි අවධානයකින් සහ ලබාදී ඇති උපදෙස් අනුව, කටයුතු කරන ලෙස සෞඛ්‍ය අමාත්‍යාංශය ජනතාවට, දැනුම් දෙනවා.\nසියලුම අවුරුදු චාරිත්‍ර තම නිවසේදී සිදුකරන ලෙසත්, පුන්‍ය කාලයේදී පුන්‍ය කටයුතු හැකිතාක් දුරට නිවසට වී සිදුකරන ලෙසටත් සෞඛ්‍ය අමාත්‍යාංශය උපදෙස් දෙනවා.\nඑසේම, නිවසේ සියලුදෙනා එකට එක්වී අවුරුදු ක්‍රීඩා කළ හැකි බවයි අදාළ මාර්ගෝපදේශයන්හි දැක්වෙන්නේ.\nනෑදෑ ගමන් යාම, කැවිලි හුවමාරු කර ගැනීම මෙන්ම, නිවසින් පිටත බොහෝ පිරිසක් එකතු වී සිදුකරන අවුරුදු ක්‍රීඩා, අවුරුදු උත්සව සංවිධානය හැකිතාක් දුරට අවම කළ යුතු බව ද එම සෞඛ්‍ය මාර්ගෝපදේශවල සඳහන් වනවා.\nකෙසේ වෙතත්, ආරක්ෂිත ලෙස අවුරුදු උත්සව සංවිධාන කිරීම සඳහා අවසර ලබාදීමට සෞඛ්‍ය අමාත්‍යාංශය අද නිකුත් කළ මාර්ගෝපදේශ තුලින් කටයුතු කර තිබෙනවා. ඒ අනුව, අවුරුදු උත්සව වලදී සංවිධායකයින්, තරග සඳහා සහභාගි වන්නන් හා නරඹන්නන් අනුගමනය කළ යුතු උපදෙස් වෙන් වෙන්ව සඳහන් කර තිබෙනවා.\nමේ අතර, අලුත් අවුරුදු උත්සව වල අවුරුදු ක්‍රීඩා පැවැත්වීමේදී කොරෝනා වසංගතය පැතිරීම අවම කිරීම සඳහා සැලකිලිමත් විය යුතු කරුණු ද සෞඛ්‍ය අමාත්‍යාංශය අද නිකුත් කළ මාර්ගෝපදේශවල ඇතුළත් වනවා.\nඒ අනුව, කොරෝනා වසංගතය පැතිරිය හැකි අවදානම සලකා කඹ ඇඳීම සහ කොට්ටපොර ගැසීම යන ක්‍රීඩා පැවැත්වීම සුදුසු නොවන බවයි සෞඛ්‍ය අමාත්‍යාංශය පෙන්වා දෙන්නේ. මීට අමතරව, අවුරුදු උත්සව වල සෙසු තරග පැවැත්විය යුතු ආකාරය ද එහි වෙන් වෙන්ව සඳහන් කර තිබෙනවා.\nමේ අතර, අද දිනයේදීත් කොරෝනා ආසාදනය වී සිටි පුද්ගලයින් 320 දෙනෙකු සුවය ලබා රෝහල් වලින් පිටව ගියා.\nඒ අනුව, සුවය ලැබූ සමස්ත කොරෝනා ආසාදිතයන් සංඛ්‍යාව අනූදහසේ සීමාව ඉක්මවා යමින් 90,021 ක් ලෙසටයි දැක්වෙන්නේ. තවත් මරණ 4 ක් වාර්තා වීමත් සමඟ මෙරට සමස්ත මරණ සංඛ්‍යාව 575 ක් දක්වා ඉහළ ගොස් තිබෙනවා.\nමාර්ගෝපදේශ මාලාව මෙතැනින්..",
       "URL": "https://www.hirunews.lk/267400/අලුත්-අවුරුදු-සෞඛ්‍ය-මාර්ගෝපදේශ-නිකුත්-වෙයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2043"
}