{
       "Source": "hirunews",
       "Timestamp": "Friday, 14 January 2022 - 17:45",
       "Headline": "දුම්රිය ස්ථානාධිපති වර්ජනය අවසන් (වීඩියෝ)",
       "News Content": "දුම්රිය ස්ථානාධිපති සංගමය අද උදෑසන ආරම්භ කළ හදිසි වර්ජනය පස්වරුවේ අත්හිටුවනු ලැබුවා.\nඒ එම සංගමයේ උපසභාපතිවරයා යළි සේවයේ පිහිටුවීමට දුම්රිය සාමාන්‍යාධිකාරිවරයා තීරණය කිරීමත් සමඟයි.\nඉල්ලීම් කිහිපයක් මුල් කරගනිමින් පෙරේදා මධ්‍යම රාත්‍රියේ හදිසි වර්ජනයක් ආරම්භ කළ දුම්රිය ස්ථානාධිපතිවරුන්, ඊයේ මැදියම් රැයෙන් එය අවසන් කළ අතර, අද සාමාන්‍ය පරිදි දුම්රිය ධාවන කටයුතුවලට එක්වුණා.\nඑහෙත් අද දහවල් යළිත් ඔවුන් වර්ජනයකට යොමුවුණේ, දුම්රිය ස්ථානාධිපතිවරුන්ගේ සංගමයේ උපසභාපතිවරයාගේ සේවය අත්හිටුවීමට සාමාන්‍යාධිකාරීවරයා ගත් තීරණයට සහ වර්ජනය අතරතුර දුම්රිය එන්ජින් රියදුරන්ට ස්ථානාධිපතිවරුන් පහරදුන් බව කියන සිද්ධියට අදාළව සිදුකරන ලද පැමිණිල්ලට විරෝධය දක්වමින්.\nඒ අනුව අදත් දුම්රිය ගමන්වාර සියයක් පමණ අවලංගු කිරීමට සිදු වුණා.\nමේ හේතුවෙන් ආසන වෙන් කරවාගෙන ගමන් කිරීමට පැමිණි විදෙස් සංචාරකයින් ඇතුළු මගීන් පත්වුණේ දැඩි අසීරුතාවයකටයි.\nඑමෙන්ම, පොඩි මැණිකේ දුම්රිය කොටගල දුම්රිය ස්ථානය ආසන්නයේ දී නවතා දැමීමට ද සිදු වුණේ වර්ජනය නිසා සංඥා නොමැති වීම හේතුවෙන්.\nකෙසේ වෙතත්, ප්‍රවාහන රාජ්‍ය අමාත්‍ය දිලුම් අමුණුගම සඳහන් කළේ, මගීන් දැඩි අපහසුතාවයට පත්වීම නිසා පොලිස් ස්ථානාධිපතිවරුන්ට දුම්රිය ස්ථානවල ආරක්ෂාව පැවරීමට තීරණය කළ බවයි.\nමේ අතර, ස්ථානාධිපතිවරුන්, දුම්රිය රියදුරන්ට පහරදුන් බවට සිදු කරන ලද පැමිණිල්ලට අදාළ ව ප්‍රකාශ ලබා ගැනීම සඳහා අද දහවල් එම සංගමයේ සභාපතිවරයා, උපසභාපතිවරයා සහ ලේකම්වරයා ඇතුළු පිරිසක් මරදාන පොලීසියට කැඳවනු ලැබුවා.\nවෘත්තීය සංගමය අමතරව, මරදාන දුම්රිය පාලන කාර්යාලයේ සභාපතිවරයාගෙන් ද පොලීසිය එම සිදුවීම සම්බන්ධයෙන් ප්‍රකාශ ලබාගෙන ඇති බව සඳහන්.\nකෙසේ වෙතත්, දුම්රිය ස්ථානාධිපති සංගමය අද පස්වරුවේ ප්‍රකාශ කළේ, තම සංගමයේ උප සභාපතිවරයාව යළි සේවයේ පිහිටුවීමට දුම්රිය සාමාන්‍යාධිකාරිවරයා කටයුතු කිරීම නිසා වර්ජනය අත්හිටුවූ බවයි.\nඑහෙත් දුම්රිය ධාවනය යථා තත්ත්වයට පත් කිරීමට තවත් පැය කිහිපයක් ගත වනු ඇති බවයි දුම්රිය ස්ථානාධිපති සංගමය සඳහන් කළේ.",
       "URL": "https://www.hirunews.lk/294021/දුම්රිය-ස්ථානාධිපති-වර්ජනය-අවසන්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1424"
}