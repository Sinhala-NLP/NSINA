{
       "Source": "hirunews",
       "Timestamp": "Thursday, 23 July 2020 - 18:52",
       "Headline": "ශ්‍රී ලංකාවේ කොරෝනා ආසාදිතයන් ගණන 2753 දක්වා ඉහළට",
       "News Content": "ශ්‍රී ලංකාවෙන් වාර්තාවන කොරෝනා වෛරස් ආසාදිතයන් ගණන 2753ක් දක්වා ඉහළ ගොස් තිබෙනවා.\nඒ අද තවත් ආසාදිතයෙකු හඳුනා ගැනීමත් සමගයි.\nමේ වන විට මෙරටින් හමුවී ඇති ආසාදිතයන්ගෙන් 665ක් රෝහල්ගතව ප්‍රතිකාර ලබමින් පසුවනවා.\nකොරෝනා ආසාදනය වී සිටි තවත් පුද්ගලයින් 13 දෙනෙකු අද පූර්ණ සුවය ලබා රෝහල් වලින් පිටව යාමත් සමග සුවය ලැබූ පුද්ගලයින්ගේ සංඛ්‍යාව ද 2077 ක් දක්වා ඉහළ ගියා.\nඅද අවසන් වරට වාර්තා වූ ආසාදිතයා සෞදි අරාබියේ සිට මෙරටට පැමිණ නිරෝධායනය වන අයෙක්.\nලොව පුරා කොරෝනා ආසාදිත සංඛ්‍යාව මේ වනවිට එක්කෝටි පනස්හතර ලක්ෂ 4391 දක්වා ඉහළ ගොස් ඇති අතර, මරණ සංඛ්‍යාව ද හය ලක්ෂ 31,004 ක් ලෙස දැක්වෙනවා.\nලොව වැඩිම ආසාදිත සංඛ්‍යාවක් තවදුරටත් වාර්තා වන්නේ වෛරසයේ වැඩිම බලපෑමකට ලක්ව ඇති රට වන ඇමරිකාවෙන්.\nඑම සංඛ්‍යාව හතලිස් එක්ලක්ෂ 1308 ක්. එරටින් වාර්තා වන මරණ සංඛ්‍යාව එක්ලක්ෂ 46,192 ක් බවයි විදෙස් වාර්තා සඳහන් කළේ.\nමේ අතර, කොවිඩ් 19 ඇතුළු බෝවන රෝග පාලන වැඩසටහන් වලින් ඉවත්ව වෘත්තීය ක්‍රියාමාර්ගයක් ආරම්භ කර සිටින මහජන සෞඛ්‍ය පරීක්ෂකවරුන් හෙට දිනයේ අසනීප නිවාඩු වාර්තා කිරීමට තීරණය කර ඇති බව ශ්‍රී ලංකා මහජන සෞඛ්‍ය පරීක්ෂකවරුන්ගේ සංගමයේ ලේකම් මහේන්ද්‍ර බාලසූරිය ප්‍රකාශ කළා.",
       "URL": "https://www.hirunews.lk/246250/ශ්‍රී-ලංකාවේ-කොරෝනා-ආසාදිතයන්-ගණන-2753-දක්වා-ඉහළට",
       "Category": "Local News",
       "Parent URL": "https://www.hirunews.lk/local-news.php?pageID=2564"
}