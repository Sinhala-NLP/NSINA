{
       "Source": "hirunews",
       "Timestamp": "Saturday, 18 June 2022 - 21:16",
       "Headline": "ඇමරිකා ජනපති පාපැදියෙන් ඇද වැටෙයි",
       "News Content": "ඇමරිකා එක්සත් ජනපද ජනාධිපති ජෝ බයිඩන් අද උදෑසන පාපැදියකින් ඇද වැටී අනතුරකට ලක්ව තිබෙනවා.\nඩෙලවෙයාර් ප්‍රාන්තයේ පිහිටි ඔහුගේ නිවස අසල පාපැදියකින් ගමන් කරමින් සිටියදී මෙම අනතුර සිදුව ඇති බවයි විදෙස් මාධ්‍ය වාර්තා කළේ.\nකෙසේවෙතත් මෙම අනතුරින් ජනාධිපතිවරයාට හානියක් සිදුවී නැහැ.\nසමාජ මාධ්‍ය ඔස්සේ හුවමාරු වන වීඩියෝවක දැක්වෙන්නේ 79 හැවිරිදි ජනාධිපතිවරයා ඇද වැටීමෙන් පසු වහාම නැගිටින ආකාරයයි.\nඅනතුරුව ඔහු ප්‍රකාශ කරන්නේ \"මම හොඳින්\" යනුවෙන්.\nඔහු ඩෙලවෙයාර් හි රෙහොබොත් බීච් හි ඔවුන්ගේ වෙරළ නිවහන අසල පිහිටි රාජ්‍ය උද්‍යානයක ආර්යාව සමඟ බයිසිකල් පදිමින් සිටි අතරයි මෙම අනතුර සිදුවී ඇත්තේ.\nඔහු එම ස්ථානයේ ඇද වැටීමෙන් පසු එහි සිටි පිරිස සමඟ කතා කිරීමට ද එක්ව තිබෙනවා.\nපාපැදියේ පැඩලයේ ක්ලිප් එකකින් පාදය එළියට ගැනීමට තැත් කිරීමේදී තමාගේ සමබරතාවය නැති වූ බව ජනාධිපතිවරයා පවසා තිබෙනවා.\nවැටීමෙන් සීරීම් හෝ තැලීම් කිසිවක් නොමැති බව ධවල මන්දිරයේ වාර්තාවක සඳහන්.\nජනාධිපතිවරයාට වෛද්‍ය ප්‍රතිකාර ද අවශ්‍ය නොමැති බවයි ධවල මන්දිර නිලධාරියෙක් ප්‍රකාශ කර ඇත්තේ.\n\"ජනාධිපතිවරයා තම පවුලේ අය සමඟ දවසේ ඉතිරි කාලය ගත කිරීමට බලාපොරොත්තු වෙනවා.\" යනුවෙන් ඔහු සඳහන් කර තිබෙනවා.\nඇමරිකා එක්සත් ජනපදයේ වයස්ගතම ජනාධිපතිවරයා ලෙස, Biden ගේ සෞඛ්‍යය නිරන්තර අවධානයට ලක්වන කරුණක්.",
       "URL": "https://www.hirunews.lk/307512/ඇමරිකා-ජනපති-පාපැදියෙන්-ඇද-වැටෙයි",
       "Category": "Local News",
       "Parent URL": "https://www.hirunews.lk/local-news.php?pageID=1084"
}