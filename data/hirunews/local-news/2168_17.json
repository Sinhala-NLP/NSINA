{
       "Source": "hirunews",
       "Timestamp": "Thursday, 04 February 2021 - 20:09",
       "Headline": "අන්තවාදයට යළි කිසිදු ඉඩක් නැහැ - නිදහස් දින උළෙලේදී ජනපතිගෙන් ප්‍රකාශයක් (වීඩියෝ)",
       "News Content": "අන්තවාදයට යළි රට තුළ කිසිදු ඉඩක් ලබා නොදෙන බව ජනාධිපති ගෝඨාභය රාජපක්ෂ ප්‍රකාශ කළා.\nඅද පැවති 73 වන නිදහස් සමරු උළෙලට එක්වෙමින් ජනාධිපතිවරයා අවධාරණය කළේ පාස්කු ප්‍රහාරයේ වගකිවයුත්තන්ට එරෙහිව නීතිය උපරිමව ක්‍රියාත්මක කරන බවයි.\nකොරෝනා වෛරසයට එරෙහි එන්නත්කරණ වැඩපිළිවෙල ජනතාව වෙනුවෙන් අඛණ්ඩව ඉදිරියට ගෙන යන බවයි ජනාධිපතිවරයා වැඩිදුරටත් සඳහන් කළේ.\n73 වන නිදහස් දින සමරු උළෙල අද පෙරවරුවේ අභිමානවත් අයුරින් පැවැත්වුණේ නිදහස් චතුරශ්‍ර පරිශ්‍රයේදියි.\nකොරෝනා සෞඛ්‍ය මාර්ගෝපදේශන අනුගමනය කරමින් පැවති එම උත්සවය ජනාධිපති ගෝඨාභය රාජපක්ෂ ජනපති ධුරයට පත්වීමෙන් පසු පැවැත්වූ දෙවැනි නිදහස් සමරු උළෙලද වනවා.\nජනාධිපතිවරයාගේ සම්ප්‍රාප්තියත් සමඟ ආරම්භ වූ නිදහස් සමරු උළෙලට මෙවර විපක්ෂ නායක සජිත් ප්‍රේමදාස මෙන්ම හිටපු ජනාධිපති මෛත්‍රිපාල සිරිසේන ද එක්වුණා.\nකෙසේ වෙතත් පසුගිය නිදහස් දින සමරු උළෙලට සහභාගිවූ හිටපු ජනාධිපතිනි චන්ද්‍රිකා බණ්ඩාරනායක කුමාරණතුංග මෙවර උළෙලට පැමිණ සිටියේ නැහැ.\nමගුල් බෙර වාදනය සහ සක්හඬ මධ්‍යයේ ජනාධිපතිවරයා ජාතික ධජය එසවීමත් සමඟ නිදහස් උළෙලේ කටයුතු ආරම්භවූ අතර, ජයමංගල ගාථා ගායනා කිරීමෙන් අනතුරුව ආචාර වෙඩි මුර 21 ක් ජනාධිපතිවරයා වෙත පිරිනැමුවා.",
       "URL": "https://www.hirunews.lk/261671/අන්තවාදයට-යළි-කිසිදු-ඉඩක්-නැහැ-නිදහස්-දින-උළෙලේදී-ජනපතිගෙන්-ප්‍රකාශයක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2168"
}