{
       "Source": "hirunews",
       "Timestamp": "Tuesday, 06 October 2020 - 8:06",
       "Headline": "තාජුඩීන්ගේ මරණය ගැන බොරු සාක්ෂි ලබාදෙන්නැයි ශානි අබේසේකර තර්ජනය කළා - පොලිස් පරීක්ෂකවරයෙකුගෙන් හෙළිදරව්වක් (වීඩියෝ)",
       "News Content": "රගර් ක්‍රීඩක වසීම් තාජුඩීන්ගේ මරණය සම්බන්ධයෙන් අසත්‍ය සාක්ෂි ලබා දෙන්නැයි අපරාධ පරීක්ෂණ දෙපාර්තමේන්තුවේ හිටපු අධ්‍යක්ෂ ශානි අබේසේකර ප්‍රමුඛ නිලධාරින් තමාට බලපෑම් කළ බව හිටපු පොලිස් පරීක්ෂක සුමිත් චම්මික පෙරේරා ඊයේ ප්‍රකාශ කළා.\nඒ, දේශපාලන පලිගැනීම් පිළිබඳ සොයා බලන ජනාධිපති පරීක්ෂණ කොමිෂන් සභාව හමුවේ සාක්ෂි ලබාදෙමින්.\n2012 මැයි මස 17 වැනිදා නාරාහේන්පිට ප්‍රදේශයේදී වසීම් තාජූඩීන් ගමන් කළ මෝටර් රථය අනතුරකට ලක්වී පිළිස්සී මිය යෑම සම්බන්ධයෙන් , අපරාධ පරීක්ෂණ දෙපාර්තමේන්තුවේ නිලධාරීන් 2015 පෙබරවාරි සිට 2016 අප්‍රේල් දක්වා අවස්ථා 15 කට වැඩි සංඛ්‍යාවක් තමාගෙන් ප්‍රකාශ සටහන් කර ගත් බව හිටපු පොලිස් පරීක්ෂක සුමිත් චම්මික පෙරේරා මහතා ප්‍රකාශ කළා.\nඔහු සදහන් කළේ සී.අයි.ඩී විමර්ශන නිලධාරීන් තමන් අමතා ”‍තාජුඩීන්ගේ මරණයේ පරීක්ෂණ යටගහන්න ගෝඨාභය රාජපක්ෂ සහ නාමල් රාජපක්ෂ මහතා දුරකථනයෙන් උපදෙස් දුන් බවට සාක්ෂි ලබා දෙන්නැයි තමාට බලපෑම් කළ බවයි .\nඑක් අවස්ථාවකදී සී.අයි.ඩී යේ හිටපු අධ්‍යක්ෂ ශානි අබේසේකර තමාව ඔහුගේ කාර්යාලයට රැගෙන ගොස් ”‍ මල්ලි අපි ඔක්කොම දන්නවා .අපිට අවශ්‍ය දේ කියන්න”‍යනුවෙන් පැවසූ බව සුමිත් චම්මික පෙරේරා මහතා වැඩිදුරටත් සදහන් කළා .\nඔහු පැවසුවේ විමර්ශන නිලධාරීන්ට අවශ්‍ය ලෙස සාක්ෂි ලබා දුනහොත් රුපියල් කෝටි දෙකක මුදල් ලබාදී කැනඩාවට පිටත් කර හරින බවත් එසේ නොමැති නම් සහකාර පොලිස් අධිකාරී තනතුරට උසස් කරන බවට සී.අයි.ඩී නිලධාරීන් තමාට පොරොන්දූවූ බවයි.\nවිමර්ශන නිලධාරීන්ගෙන් එල්ල වූ දැඩි මානසික පීඩා තවදුරටත් ඉවසීමට නොහැකි නිසා සිය ඥාතියෙකු මාර්ගයෙන් ශානි අබේසේකර මහතා හමුවීමට තමා ගිය අවස්ථාවේ ශානි අබේසේකර ගේ මෝටර් රථයට තමාව නග්ගවාගෙන ”‍ උඹ මේක කියපන් .ගොඩ යන්න පුළුවන් ”‍ යනුවෙන් ප්‍රකාශ කළ බව සුමිත් චම්මික පෙරේරා මහතා ප්‍රකාශ කළා .\nඔහු සඳහන් කළේ අසත්‍ය සාක්ෂි ලබා දීමට නොහැකි බව තමා දිගින් දිගටම සීඅයිඩී විමර්ශන නිලධාරින්ට ප්‍රකාශ කිරීමෙන් අනතුරුව සිද්ධිය සම්බන්ධයෙන් සාක්ෂි වසන් කිරීම යන චෝදනාව යටතේ තමාව 2016.04.20 දින තමාව අත් අඩංගුවට ගෙන වසරකට අධික කාලයක් තමාව රක්ෂිත බන්ධනාගාර ගත කළ බවයි.\nවසීම් තාජුඩීන්ගේ මරණය සම්බන්ධයෙන් තමාට එරෙහිව සාක්ෂි නොමැති වීම නිසා නීතිපතිවරයාගේ උපදෙස් මත 2019 අප්‍රේල් මාසයේදී තමාව නිදහස් කළ බවත් ඒ වන විට තමාගේ වැඩ තහනම් කර තිබීම නිසා යලි සේවය පිහිටුවන්නැයි පොලිස් කොමිසමට අභියාචනාවක් ඉදිරිපත් කළ බවත් සුමිත් චම්මික පෙරේරා මහතා ප්‍රකාශ කළා .\nමේ පිළිබඳව සාකච්ඡා කිරිමට තමා හිටපු පොලිස්පති පූජිත් ජයසුන්දර මහතා හමුවූ අවස්ථාවේදී ඔහු තමන් අමතා ”‍ සුමිත් ඔයා අපි කියපු දේ කළේ නැහැ .ඒ නිසා මට ඔයාට ආයෙත් ජොබ් එක දෙන්න බැහැ”‍ යනුවෙන් ප්‍රකාශ කළ බව හිටපු පොලිස් පරීක්ෂක සුමිත් චම්මික පෙරේරා මහතා වැඩිදුරටත් ප්‍රකාශ කළා .\nඑහිදී කරුණු සලකා බැලූ කොමිසමේ සභාපති විශ්‍රාමික ශේෂ්ඨාධිකරණ විනිසුරු උපාලි අබේරත්න විසින් හිටපු පොලිස්පති පූජිත් ජයසුන්දර, අපරාධ පරීක්ෂණ දෙපාර්තමේන්තුවේ හිටපු අධ්‍යක්ෂකවරුන් වන ශානි අබේසේකර මෙන්ම නාගහමුල්ල යන අයට ලබන 14 වැනිදා කොමිසම හමුවේ පෙනී සිටින ලෙස නොතිසි නිකුත් කළා.",
       "URL": "https://www.hirunews.lk/251909/තාජුඩීන්ගේ-මරණය-ගැන-බොරු-සාක්ෂි-ලබාදෙන්නැයි-ශානි-අබේසේකර-තර්ජනය-කළා-පොලිස්-පරීක්ෂකවරයෙකුගෙන්-හෙළිදරව්වක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2408"
}