{
       "Source": "hirunews",
       "Timestamp": "Sunday, 19 November 2017 - 14:10",
       "Headline": "ලක්ෂ 50කට අධික වටිනාකමකින් යුත් කුරුල්ලන් සමඟ හය දෙනෙක් අත්අඩංගුවට (ඡායාරූප)",
       "News Content": "මෙරටට ගෙන්වන ලද අධික වටිනාකමකින් යුත් පක්ෂීන් සොරකම් කර විකිණීමේ ජාවාරමක් දීර්ඝකාලයක් තිස්සේ පවත්වාගෙන ගිය කණ්ඩායමක් අත්අඩංගුවට ගැනීමට තංගල්ල කොට්ටාශ අපරාධ විමර්ශන අංශය ඊයේ සමත්ව තිබෙනවා.\nඔවුන් අත්අඩංගුවට ගන්නා අවස්ථාවේදී එලෙස සොරකම් කරන ලද කුරුල්ලන් කිහිප දෙනෙක්ද සොයාගැනීමට පොලීසිය සමත්ව ඇති බවයි වාර්තා වන්නේ.\nලක්ෂ 50 කට අධික වටිනාකමකින් යුත් විදේශීය කුරුල්ලන් 23 දෙනෙකු සැකකරුවන් 06 දෙනෙක් මෙලෙස අත්අඩංගුවට ගැනීමට හැකිව තිබෙනවා.\nමෙලෙස අත්අඩංගුවට ගත් පිරිස අවිස්සාවේල්ල, රාගම, පානදුර, සහ කුරුණෑගල යන ප්‍රදේශවල පදිංචිකරුවන් බව සඳහන්.\nමොවුන් කොළඹ සහ ඒ අවට ප්‍රදේශයන්හි මෙම ජාවාරම සිදුකරගෙන ගොස් ඇති බවටයි තොරතුරු අනාවරණය කරගෙන ඇත්තේ.\nමෙම ජාවාරම දිගු කාලයක් තිස්සේ පවත්වාගෙන ගොස් ඇති අතර ඒ සදහා සුඛෝපභෝගී මෝටර් රථයක්ද මසකට රුපියල් 50000 ක කුලී පදනම මත ලබාගෙන ඇති බවයි වාර්තා වන්නේ.\nඑම මෝටර් රථයේ අංක තහඩු පහසුවෙන් වෙනස් කල හැකි ආකාරයට සකසා මෙම ජාවාරම සිදුකර ඇති බවත් මෝටර් රථයේ කුලී ගෙවීම මෙම ජාවරමින්ම සිදුකර ඇති බවටත් තොරතුරු අනාවරණය කරගෙන තිබෙනවා.\nමෙවැනි ජාවාරමක් මෙරටදී හසුකර ගැනීමට සමත්වූ  පළමු අවස්ථාව මෙය බවයි වැටලීම සිදුකළ නිලධාරීන් පවසන්නේ.\nඡායාරූප - අම්බලන්තොට, අජිත් පුෂ්පකුමාර",
       "URL": "https://www.hirunews.lk/176399/ලක්ෂ-50කට-අධික-වටිනාකමකින්-යුත්-කුරුල්ලන්-සමඟ-හය-දෙනෙක්-අත්අඩංගුවට-ඡායාරූප",
       "Category": "Local News",
       "Parent URL": "https://www.hirunews.lk/local-news.php?pageID=4210"
}