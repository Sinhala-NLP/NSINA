{
       "Source": "hirunews",
       "Timestamp": "Tuesday, 19 April 2016 - 18:48",
       "Headline": "කොළඹ අඳුරු වෙයි - නායයෑම් අවදානමකුත් පැනවේ",
       "News Content": "කොළොන්නාවේ සිට විදුලිය සම්ප්‍රේෂණය කරන මාර්ගයේ ඇතිවූ කාර්මික දෝෂයක් හේතුවෙන් කොළඹ ප්‍රදේශ රැසකට අද පස්වරුවේ විදුලිය ඇණ හිටියා.\nපැය කිහිපයකට පසු එය යථා තත්ත්වයට පත් කිරීමට ලංකා විදුලිබල මණ්ඩලය පියවර ගත්තා.\nමේ අතර විදුලිය බිඳ වැටීමත් සමඟ කොම්පඤ්ඤ වීදිය ප්‍රදේශයේ මහල් නිවාස සංකීර්ණයක විදුලි සෝපානයක සිරවූ 15 හැවිරිදි දැරියක ගිනි නිවීමේ ඒකකය විසින් මුදාගෙන තිබුණේ පැයකට පමණ පසුවයි.\nදිවයිනට දකුණු දෙසින් වන අන්තර් නිවර්තන අභිසාරි සුළං කළාපයේ ඇතිවී තිබෙන වෙනස්කම් හේතුවෙන් අද රාත්‍රි කාලයේදී දිවයින පුරා වැසි අපේක්ෂා කළ හැකි බව කාලගුණ විද්‍යා දෙපාර්තමේන්තුව ප්‍රකාශ කරනවා.\nඑසේම පවතින වැසි සහිත කාලගුණයත් සමඟ ඉදිරි පැය 24 සඳහා රත්නපුර දිස්ත්‍රික්කයේ ඇහැලියගොඩ, බලංගොඩ, ඉඹුල්පේ සහ බදුල්ල දිස්ත්‍රික්කයේ හල්දුම්මුල්ල  යන ප්‍රාදේශීය ලේකම් කොට්ඨාශවලට නායයෑමේ අවදානම් නිකුත් කර තිබෙනවා.",
       "URL": "https://www.hirunews.lk/131244/කොළඹ-අඳුරු-වෙයි-නායයෑම්-අවදානමකුත්-පැනවේ",
       "Category": "Local News",
       "Parent URL": "https://www.hirunews.lk/local-news.php?pageID=5082"
}