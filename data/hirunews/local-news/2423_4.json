{
       "Source": "hirunews",
       "Timestamp": "Tuesday, 29 September 2020 - 8:06",
       "Headline": "වැටුප් වෙනුවට හෙරොයින් ලබාදුන්, ව්‍යාපාරිකයෙකු අත්අඩංගුවට",
       "News Content": "තමන් යටතේ සේවය කරන පිරිසකට වැටුප් වෙනුවට හෙරොයින් ලබා දී සේවය ලබා ගත් ව්‍යාපාරිකයෙකු සම්බන්ධයෙන් පොලීසිය තොරතුරු අනාවරණය කරගෙන තිබෙනවා.\nඅතුරුගිරිය පොලීසිය විසින් සිදුකළ දීර්ඝ විමර්ශනයකින් අනතුරුවයි මේ පිළිබඳව තොරතුරු අනාවරණ කරගෙන ඇත්තේ.\nපසුගිය දිනක හෙරොයින් සමඟ අත්අඩංගුවට ගත් පුද්ගලයෙකුගෙන් ලද තොරතුරු මත සිදුකළ විමර්ශනයකදී එම පුද්ගලයාගේ මව ද හෙරොයින් ග්‍රෑම් 5 ක් සමග අත්අඩංගුවට ගැනීමට පොලීසිය සමත් වුණා.\nපසුව ඊයේ එම කාන්තාවගේ වැඩිමහල් පුත්‍රයා ද හෙරොයින් සමඟ අත්අඩංගුවට ගත් බවයි පොලීසිය සඳහන් කළේ.\nඔහු මාළඹේ 10 කණුව ප්‍රදේශයේදී අත්අඩංගුවට ගෙන ඇති අතර ඔහු සතුව තිබී හෙරොයින් ග්‍රෑම් 500 ක් සොයා ගෙන තිබුණා.\nමීට අමතරව, හෙරොයින් ප්‍රවාහනයට යොදා ගත් බවට සැකකෙරෙන ලොරි රථ දෙකක් ද පොලිස් භාරයට ගෙන ඇති බව සඳහන්.\nඒ අනුව දැනට එකම පවුලේ මව සහ ඇයගේ පුත්‍රයන් දෙදෙනෙකු මෙම හෙරොයින් ජාවාරම සම්බන්ධයෙන් අත්අඩංගුවට ගෙන තිබෙනවා.\nමොවුන් අබලි යකඩ එක්රැස් කරන ව්‍යාපාරවල නිරත වී ඇති අතර, එහි සේවය කරන පිරිස් වෙත වැටුප් වෙනුවට හෙරොයින් ලබාදී ඇති බවටයි පසුව සිදුකරන ලද පරීක්ෂණවලදී අනාවරණ වී ඇත්තේ.",
       "URL": "https://www.hirunews.lk/251362/වැටුප්-වෙනුවට-හෙරොයින්-ලබාදුන්-ව්‍යාපාරිකයෙකු-අත්අඩංගුවට",
       "Category": "Local News",
       "Parent URL": "https://www.hirunews.lk/local-news.php?pageID=2423"
}