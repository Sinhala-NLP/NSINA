{
       "Source": "hirunews",
       "Timestamp": "Tuesday, 19 October 2021 - 7:58",
       "Headline": "පළමු නයිට්‍රජන් දියර පොහොර තොගය අද දිවයිනට",
       "News Content": "වී ඇතුළු සියලු වගාවන්ට යොදා ගත හැකි නැනෝ නයිට්‍රජන් දියර පොහොර තොගය ඉන්දියාවෙන් ගෙන්වීම සඳහා අමාත්‍ය මණ්ඩල අනුමැතිය හිමිව තිබෙනවා.\nඒ අනුව හෙක්ටයාර ලක්ෂ 10ක වගාවක් සදහා මෙලෙස නයිට්‍රජන් දියර පොහොර මෙරටට රැගෙන ඒමට නියමිතයි.\nඉන්දියාවේ ගුජරාට් ප්‍රාන්තයේ සිට එහි පළමු තොගය වන ලීටර් ලක්ෂයක් අද දිවයිනට රැගෙන එන අතර එම තොගය ඇතුළුව ලීටර් තිස් එක් ලක්ෂයක් ඉන්දියාවෙන් ඉදිරියේදී ආනයනය කෙරෙනු ඇති.\nමේ වනවිට දිවයින පුරා පොහොර ගැටලුව මුල් කර ගනිමින් විරෝධතා පැවැත්වෙන අතර, පරිසර අමාත්‍ය මහින්ද අමරවීර අගුණුකොළපැලැස්සේදී ඊයේ ඒ සම්බන්ධයෙන් අදහස් දක්වා සිටියා.\nමාධ්‍යවේදියෙකු අමාත්‍යවරයාගෙන් විමසා සිටියේ, ගොවීන්ගේ විරෝධතා පිටුපස ශ්‍රී ලංකා නිදහස් පක්ෂය සිටින්නේ ද යන්නයි.\nඊට පිළිතුරු ලබාදෙමින් අමාත්‍යවරයා කියා සිටියේ, තම පක්ෂය එලෙස සිදු නොකරන බවත් ආණ්ඩුව තුළ සිටිමින් කුමන්ත්‍රණ සිදු කිරීමට අවශ්‍යතාවක් නොමැති බවයි.",
       "URL": "https://www.hirunews.lk/285397/පළමු-නයිට්‍රජන්-දියර-පොහොර-තොගය-අද-දිවයිනට",
       "Category": "Local News",
       "Parent URL": "https://www.hirunews.lk/local-news.php?pageID=1619"
}