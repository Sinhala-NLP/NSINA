{
       "Source": "hirunews",
       "Timestamp": "Saturday, 08 October 2022 - 16:51",
       "Headline": "මිනුවන්ගොඩ ඝාතන සිද්ධියේ සැකකරුවන් 6 දෙනා රිමාන්ඩ් - පොලිස් ඇඳුම පොල් වත්තකින් මතුවෙයි",
       "News Content": "මිනුවන්ගොඩ - ගමන්ගෙදර ප්‍රදේශයේදී එකම පවුලේ පියා සහ පුතුන් දෙදෙනා වෙඩි තබා ඝාතනය කිරීමේ සිද්ධියට අදාළව අත්අඩංගුවට ගත් සැකකරුවන් 6 දෙනා ලබන 21 වනදා දක්වා රක්ෂිත බන්ධනාගාර ගත කර තිබෙනවා.\nඒ ඔවුන් අද මිනුවන්ගොඩ මහේස්ත්‍රාත් අධිකරණයේදී වැඩබලන මහේස්ත්‍රාත් සංජීව හෙට්ටිආරච්චි හමුවට ඉදිරිපත් කිරීමෙන් අනතුරුවයි.\nඑහිදී ඝාතනයට පැමිණි අවස්ථාවේ එක් අයෙකු ඇඳ සිටි පොලිස් නිල ඇඳුමට සමාන නිල ඇඳුම, අත්අඩංගුවට ගත් එක් සැකකරුවෙකුගේ ප්‍රකාශ මත කටාන පාර - දාගොල්ල ප්‍රදේශයේ පොල් ඉඩමක සගවා තිබියදී සොයා ගත් බව පොලීසිය අධිකරණයට දැනුම් දුන්නා.\nඑමෙන්ම, සැකකරුවන් දෙදෙනෙකු අද හඳුනා ගැනීමේ පෙරට්ටුවකට ද ඉදිරිපත් කළ බවයි අප අධිකරණ වාර්තාකරු සඳහන් කළේ.",
       "URL": "https://www.hirunews.lk/317371/මිනුවන්ගොඩ-ඝාතන-සිද්ධියේ-සැකකරුවන්-6-දෙනා-රිමාන්ඩ්-පොලිස්-ඇඳුම-පොල්-වත්තකින්-මතුවෙයි",
       "Category": "Local News",
       "Parent URL": "https://www.hirunews.lk/local-news.php?pageID=816"
}