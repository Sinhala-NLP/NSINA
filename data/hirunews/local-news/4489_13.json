{
       "Source": "hirunews",
       "Timestamp": "Thursday, 01 June 2017 - 8:17",
       "Headline": "වගකීම මූල්‍ය නගරයයි - හර්ෂ ද සිල්වා",
       "News Content": "කොළඹ ජාත්‍යන්තර මූල්‍ය නගරය ඉදිකිරීම සාර්ථක කරගැනීම සඳහා කටයුතු කිරීම තමන්ගේ මූලික වගකීම ලෙස පැවරී ඇති බව ජාතික ප්‍රතිපත්ති සහ ආර්ථික කටයුතු අමාත්‍යාංශයේ නව නියෝජ්‍ය අමාත්‍යවරයා ලෙස දිවුරුම් දුන් ආචාර්ය හර්ෂ ද සිල්වා පවසනවා.\nනව රාජ්‍ය අමාත්‍යවරුන් හතරදෙනෙකු සහ නියෝජ්‍ය අමාත්‍යවරුන් හතරදෙනෙකු ජනාධිපති මෛත්‍රීපාල සිරිසේන ඉදිරියේ ඊයේ දිවුරුම් දෙනු ලැබුවා.\nඅග්‍රාමාත්‍ය රනිල් වික්‍රමසිංහ, අමාත්‍ය ධුරය හොබවන ජාතික ප්‍රතිපත්ති සහ ආර්ථික කටයුතු අමාත්‍යාංශයේ රාජ්‍ය අමාත්‍යවරයා ලෙස නිරෝෂන් පෙරේරා කටයුතු කරනවා.\nනව සංශෝධනයත් සමග 25 ක්ව පැවති නියෝජ්‍ය අමාත්‍ය ධුර සංඛ්‍යාව 24 දක්වා අඩු වී ඇති අතර, 21 ක්ව පැවති රාජ්‍ය අමාත්‍ය ධුර සංඛ්‍යාව 22 ක් දක්වා ඉහළ ගොස් තිබෙනවා.\nමීට අමතරව, අමාත්‍යාංශ ලේකම්වරුන්ගේ සංශෝධනයක් ද ඉදිරියේදී සිදුවීමට නියමිත බවයි රජයේ ජ්‍යෙෂ්ඨ අමාත්‍යවරයෙකු හිරු ප්‍රවෘත්ති අංශයට කියා සිටියේ.\nපසුගියදා සිදුකෙරුණු කැබිනට් සංශෝධනයේදී අමාත්‍යවරුන්ට විෂයන් පැවරීමට අදාළ ගැසට් නිවේදනය ද මෙම සතිය තුළ නිකුත් වීමට නියමිත බව එම අමාත්‍යවරයා ප්‍රකාශ කළා.",
       "URL": "https://www.hirunews.lk/162577/වගකීම-මූල්‍ය-නගරයයි-හර්ෂ-ද-සිල්වා",
       "Category": "Local News",
       "Parent URL": "https://www.hirunews.lk/local-news.php?pageID=4489"
}