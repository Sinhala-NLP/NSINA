{
       "Source": "hirunews",
       "Timestamp": "Thursday, 31 March 2016 - 8:03",
       "Headline": "චාමරට යලිත් සමන්ත එරෙහි වෙයි",
       "News Content": "ඌව පළාත් ප්‍රධාන අමාත්‍ය චාමර සම්පත් දසනායක විසින් සිදුකරන ලදැයි කියන දූෂණ අක්‍රමිකතා සම්බන්ධයෙන් අල්ලස් කොමිසම වෙත පැමිණිල්ලක් ඉදිරිපත් කරන බව ජනතා විමුක්ති පෙරමුණේ ඌව පළාත් සභා මන්ත්‍රී සමන්ත විද්‍යාරත්න පවසනවා.\nහිරු ප්‍රවෘත්ති අංශය කළ විමසීමකදියි ඔහු මේ බව කියා සිටියේ.\nඌව පළාත් ප්‍රධාන අමාත්‍ය චාමර සම්පත් දසනායක ඉල්ලා අස්විය යුතු බව ජනතා විමුක්ති පෙරමුණේ පළාත් සභා මන්ත්‍රී සමන්ත විද්‍යාරත්න පසුගිය 25 වනදා ප්‍රකාශ කළා.\nඑසේම බදුල්ල හාලිඇල ප්‍රදේශයේ එදිනම පැවැති උත්සවයකදී මහ ඇමතිවරයා ඊට ප්‍රතිචාර දක්වමින් කියා සිටියේ තමන් ඉල්ලා අස්වීමට නම් අධිකරණය හමුවේ වරදකරුවෙකු වී සිර දඩුවම් නියම කළ යුතු බවයි.\nපසුගිය දිනක පළාත් සභා මන්ත්‍රී සමන්ත විද්‍යාරත්න බදුල්ලේ පැවති උත්සවයකට එක්වෙමින්  පළාත් ප්‍රධාන අමාත්‍යවරයාගේ නොමනා තීරණ හේතුවෙන් රුපියල් ලක්ෂ 103ක මුදලක් පළාත් සභාවට අහිමිවී ඇති බව ප්‍රකාශ කිරීමත් සමඟ ප්‍රධාන අමාත්‍යවරයා සහ සමන්ත විද්‍යාරත්න මන්ත්‍රීවරයා අතර වාග් සංග්‍රාමයක් ආරම්භ වුණා.\nඒ අනුව සමන්ත විද්‍යාරත්න මන්ත්‍රීවරයා සිදුකළ ප්‍රකාශයට විරෝධය පළ කරමින් පසුගිය දිනක මහ ඇමතිවරයා සීනිගම දේවාලයට ගොස් මිරිස් ඇඹරීමක ද නිරතවුණා.\nමේ අතර හිරු ටී වී ඔස්සේ අද රාත්‍රියේ විකාශය වන බලය දේශපාලන සංවාදයට එක්වන්නේ ඌව පළාත් ප්‍රධාන අමාත්‍ය චාමර සම්පත් දසනායක සහ ජනතා විමුක්ති පෙරමුණේ ඌව පළාත් මන්ත්‍රී සමන්ත විද්‍යාරත්නයි.",
       "URL": "https://www.hirunews.lk/129778/චාමරට-යලිත්-සමන්ත-එරෙහි-වෙයි",
       "Category": "Local News",
       "Parent URL": "https://www.hirunews.lk/local-news.php?pageID=5108"
}