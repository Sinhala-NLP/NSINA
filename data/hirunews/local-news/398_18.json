{
       "Source": "hirunews",
       "Timestamp": "Saturday, 22 April 2023 - 11:46",
       "Headline": "නානුඔය සිට නුවරඑළිය සහ රාගල දක්වා නව දුම්රිය මාර්ගයක්",
       "News Content": "නානුඔය සිට නුවරඑළිය සහ රාගල දක්වා නව දුම්රිය මාර්ගයක් කඩිනමින් ආරම්භ කරන බව ප්‍රවාහන අමාත්‍ය බන්දුල ගුණවර්ධන පවසනවා.\nදෙස් විදෙස් සංචාරකයින්ගේ විශාල ආකර්ෂණයක් පවතින නානුඔය දුම්රිය ස්ථානය කේන්ද්‍ර කර ගනිමින් බ්‍රිතාන්‍ය යුගයේ නිර්මාණය කෙරුණු රාගල දක්වා දුම්රිය මාර්ගය කුඩා විදුලි දුම්රිය ව්‍යාපෘතියක් ලෙස සංවර්ධනය කිරීමටයි යෝජනා වී ඇත්තේ.\nනානුඔය ප්‍රදේශයේ නිල සංචාරයකට එක්වෙමින් අමාත්‍යවරයා කියා සිටියේ සංචාරකයින්ගේ පහසුව සඳහා මෙම මාර්ගය ඉදිකරන බවයි.\nවැඩිදුරටත් අදහස් දක්වමින් අමාත්‍යවරයා පැවසුවේ විශේෂයෙන්ම දිවයින පුරා පිහිටි සංචාරක ආකර්ෂණය සහිත දුම්රිය ස්ථාන විධිමත් ලෙස සංවර්ධනය කරමින් ආයෝජන අවස්ථා සඳහා ඉඩ ප්‍රස්ථා විවර කර දීමට පියවර ගත යුතු බවයි.\nඑමෙන්ම එළවලු ප්‍රවාහනය කිරීමේ කටයුතු ද නානුඔය දුම්රිය ස්ථානය කේන්ද්‍ර කරගනිමින් සිදුකිරීමට සැළසුම් සකස් කර ඇති බව ද ප්‍රවාහන අමාත්‍යවරයා සඳහන් කළේ.\nප්‍රදේශයේ ජනතාව සිදු කරන ලද ඉල්ලීමකට අනුව උදෑසන කාලයේ නානුඔය සිට කොළඹ දක්වා ගමන් ගන්නා දුම්රිය මගීන්ට නුවරඑළිය නගරයයේ සිට නානුඔය දුම්රිය ස්ථානය දක්වා ගමන් කිරීමට විශේෂ බස් රථයක් යෙදවීමට ද අමාත්‍යවරයා විසින් මෙහි දී උපදෙස් ලබා දී තිබෙනවා.",
       "URL": "https://www.hirunews.lk/333140/නානුඔය-සිට-නුවරඑළිය-සහ-රාගල-දක්වා-නව-දුම්රිය-මාර්ගයක්",
       "Category": "Local News",
       "Parent URL": "https://www.hirunews.lk/local-news.php?pageID=398"
}