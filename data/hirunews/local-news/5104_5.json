{
       "Source": "hirunews",
       "Timestamp": "Sunday, 03 April 2016 - 13:07",
       "Headline": "විදේශ සේවයේ ප්‍රතිසංවිධානයක්",
       "News Content": "මෙරට විදේශ සේවාව ප්‍රති සංවිධාන කිරීම පිළිබඳව රජයේ අවධානය යොමුව තිබෙනවා.\nමේ අනුව මෙතෙක් ශ්‍රී ලංකාවේ තානාපති නියෝජනයක් නොමැති රටවලටද නියෝජිතයන් නම් කෙරෙන අතර, ඔවුන් කොළඹ විදේශ කටයුතු අමාත්‍යාංශයේ සිට ක්‍රියාත්මක වීම විශේෂත්වයක්.\nහිරු ප්‍රවෘත්ති අංශය කළ විමසීමකදී විදේශ කටයුතු අමාත්‍යාංශය සඳහන් කළේ විදෙස් තානාපති සේවා සඳහා පිරිවැය අවම කරගැනීමටත් තානාපති කටයුතු ක්‍රමවත් කිරීමත් මෙම වැඩපිළිවෙලේ අරමුණ බවයි.\nමෙලෙස තානාපති සම්බන්ධතා මෙරට සිට මෙහෙයවන රටවල් කවරේද යන්න මෙතෙක් තීරණය කර නැහැ.\nඑහිදී අදාළ රටවල් සඳහා ශ්‍රී ලංකාවෙන් පත් කරන නියෝජිතයා කොළඹ සිට එම රට සම්බන්ධයෙන් මෙහෙයුම් කටයුතු සිදුකිරීමට නියමිත අතර, වසරකට කිහිපවරක් අදාළ රටට ගොස් එහි කටයුතු සොයාබැලීමට නියමිතයි.\nඅදාළ වැඩපිළිවෙල මේ වනවිටත් විදේශ කටයුතු අමාත්‍යාංශයේ විදෙස් පරිපාලන අංශය මගින් සකස් කරමින් පවතින බවයි හිරු ප්‍රවෘත්ති අංශය කළ විමසීමකදී එහි ප්‍රකාශකයෙකු සඳහන් කළේ.\nඊට අමතරව මෙලෙස ශ්‍රී ලංකාවේ සිට තානාපති කටයුතු මෙහෙයවීම සම්බන්ධයෙන් අදාළ විදෙස් රටවල අනුමැතිය ලබාගැනීමටද නියමිතයි.",
       "URL": "https://www.hirunews.lk/130006/විදේශ-සේවයේ-ප්‍රතිසංවිධානයක්",
       "Category": "Local News",
       "Parent URL": "https://www.hirunews.lk/local-news.php?pageID=5104"
}