{
       "Source": "hirunews",
       "Timestamp": "Monday, 04 January 2016 - 19:04",
       "Headline": "ගම්මන්පිළගෙන් 8 වැනිදාට කළු සිකුරාදාවක්",
       "News Content": "ලබන 8 වන සිකුරාදා කළු සිකුරාදා ලෙස නම් කර ඇති බව පිවිතුරු හෙළ උරුමයේ නායක, පාර්ලිමේන්තු මන්ත්‍රී උදය ගම්මන්පිළ ප‍වසනව‍ා.\nකොළඹ අද පැවැති මාධ්‍ය හමුවකට එක්වෙමින් ඔහු කියා සිටියේ එදින සියලූ දෙනාම කළු කොඩි ඔසවා ආණ්ඩුවට විරෝධය පළ කරන ලෙසටයි.\nකෙසේ වෙතත්, මහර ප්‍රදේශයේ පැවැති උත්සවයකට එක්වෙමින් අමාත්‍ය අර්ජුණ රණතුංග කියා සිටියේ මෙලෙස කළු කොඩි එසවීමට වෙර දරන්නේ ජාතිවාදී කොටස් බවයි.\nප්‍රජාතන්ත්‍රවාදී වාමාංශික පෙරමුණේ මහලේකම්, පාර්ලිමේන්තු මන්ත්‍රී වාසුදේව නානායක්කාර කොළඹ අද පැවැති මාධ්‍ය හමුවකට එක්වෙමින් කියා සිටියේ ජනතාවගේ දැවෙන ප්‍රශ්න යට ගැසීමට ආණ්ඩුව ව්‍යවස්ථා කතාවක් කරළියට ගෙනැවිත් ඇති බවයි.\nපැවිදි හඬ සංවිධානය අද කොළඹ කැදවා තිබූ මාධ්‍ය හමුවකට එක්වෙමින් එහි උප සභාපති පූජ්‍ය මැදගොඩ අභයතිස්ස හිමියන් කියා සිටියේ ජනවාරි 8 වන දා රට පාවාදුන් දිනය හේතුවෙන් එදිනට සිංහ කොඩිය අඩකුඹු කර තබන ලෙසයි.\nමේ අතර, වර්තමාන ආණ්ඩුව ද ඞීල් දේශපාලනය ක්‍රියාත්මක කර ඇති බව ජනතා විමුක්ති පෙරමුණ පවසනවා.\nසිය පක්ෂ මූලස්ථානයේ අද පෙරවරුවේ පැවති මාධ්‍ය හමුවකට එක්වෙමින් එම පක්ෂයේ ප්‍රචාරක කටයුතු ලේකම්, පාර්ලිමේන්තු මන්ත්‍රී විජිත හේරත් මේ බව කියා සිටියා.",
       "URL": "https://www.hirunews.lk/123383/ගම්මන්පිළගෙන්-8-වැනිදාට-කළු-සිකුරාදාවක්",
       "Category": "Local News",
       "Parent URL": "https://www.hirunews.lk/local-news.php?pageID=5222"
}