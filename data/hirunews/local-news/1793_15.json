{
       "Source": "hirunews",
       "Timestamp": "Tuesday, 27 July 2021 - 8:05",
       "Headline": "ලොව දෙවන තැනට මුඛ පිළිකා වැඩිම රට ශ්‍රී ලංකාව",
       "News Content": "ලෝක හිස සහ ගෙල ආශ්‍රිත පිළිකා පිළිබඳ දිනය අදට යෙදී තිබෙනවා.\nමෙවර එය සිහි කැඳවන්නේ සුවැති මුවකට පුවක් නවතමු යන්න තේමා කර ගනිමින්.\nමේ අතර, මුඛ පිළිකා වැඩියෙන්ම වාර්තා වන රටවල් අතර 2 වන ස්ථානයට ශ්‍රී ලංකාව පැමිණ ඇති බව ජාතික පිළිකා මර්ධන ඒකකය පවසනවා.\nඑම ඒකකය සඳහන් කලේ වසරකට මෙරටින් පිළිකා රෝගීන් 31,800 ක් පමණ වාර්තා වන බවයි.\nඉන් 2,700 ක් පමණ මුඛ පිළිකා රෝගීන්.\nමුඛ පිළිකා, කාන්තාවන්ට සාපේක්ෂව පිරිමි පුද්ගලයන් අතර බහුලව වාර්තා වන අතර පුවක්, දුම්කොළ සහ දුම්වැටි භාවිතය ඊට ප්‍රධානම හේතුව ලෙස හඳුනාගෙන තිබෙනවා.\nඒ අනුව අවුරුදු 40ට වැඩි පුද්ගලයන් මුඛ පිළිකා වලට බහුලව ගොදුරු වන පුද්ගලයන් ලෙස හඳුනාගෙන ඇති බවයි ජාතික පිළිකා මර්දන ඒකකය සඳහන් කළේ.\nඑමෙන්ම, පුවක් භාවිතය හේතුවෙන් ඇතිවිය හැකි මුඛ ශ්ලේෂ්මල ෆයිබ්‍රෝසියා රෝගී තත්වය මුඛ පිළිකා දක්වා වර්ධනය වීමේ ප්‍රවණතාවයක් පවතින බව දන්ත වෛද්‍ය විශේෂඥ උදය උස්ගොඩආරච්චි ප්‍රකාශ කළා.\nඔහු කියා සිටියේ ගතවූ දශක තුනක කාලය තුළ මෙම රෝගී තත්ත්වය හට ගැනීම නව ගුණයකින් පමණ ඉහළ ගොස් ඇති බවයි.",
       "URL": "https://www.hirunews.lk/278108/ලොව-දෙවන-තැනට-මුඛ-පිළිකා-වැඩිම-රට-ශ්‍රී-ලංකාව",
       "Category": "Local News",
       "Parent URL": "https://www.hirunews.lk/local-news.php?pageID=1793"
}