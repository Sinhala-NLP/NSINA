{
       "Source": "hirunews",
       "Timestamp": "Thursday, 18 November 2021 - 19:12",
       "Headline": "ලංකා සතොස නව ශාඛා දහසක් දක්වා පුළුල් කරනවා - ඇමති බන්දුල",
       "News Content": "ඉදිරියේදී මෙරට දේශීය ආර්ථිකය සවිමත් කිරීම උදෙසා ලංකා සතොස ශාඛා දහසක් දිවයින පුරා ගොඩනැගීමට කටයුතු කරන බව වෙළෙඳ අමාත්‍ය ආචාර්ය බන්දුල ගුණවර්ධන පවසනවා.\nමේ වනවිට ක්‍රියාත්මක කර ඇති දිවයින පුරා ලංකා සතොස ශාඛා 25ක් විවෘත කිරීමේ තවත් එක් පියවරක් ලෙස අනුරාධපුර - රඹෑව නව ශාඛාව විවෘත කිරීමේ උත්සව අවස්ථාවට එක්වෙමිනුයි අමාත්‍යවරයා මේ බව සඳහන් කළේ.\nජනාධිපති ගෝඨාභය රාජපක්ෂගේ පදවි ප්‍රාප්‍තිය සහ අග්‍රාමාත්‍ය මහින්ද රාජපක්ෂගේ ජන්ම දිනය සනිටුහන් කරමිනුයි, අද සහ හෙට (19) යන දිනවලදී දිවයින පුරා මෙලෙස නව සතොස ශාඛා 25ක් විවෘත කරනුයේ.\nශ්‍රී ලංකාව ඒකීය රටක් බවට පත් කළ වත්මන් අගමැතිවරයා ගොඩනැඟූ මෙරට ආර්ථිකය පසුගිය යහපාලන රජය විසින් වසරින් වසර බිඳ දැමූ බව සිහිපත් කළ අමාත්‍යවරයා පැවසුවේ, එලෙස විනාශ කළ ආර්ථිකය යළි ගොඩනැඟීමේ කාර්යය ජනාධිපති ගෝඨාභය රාජපක්ෂ භාරගෙන ඇති බවයි.\nගෝලීය ආර්ථික අවපාතය හමුවේ සෑම ප්‍රාදේශීය ලේකම් කොට්ඨාසයකටම මෙලෙස සතොස සැල් අරඹමින් නවීකරණ ග්‍රාමීය ආර්ථිකයකට රැගෙන යාමට කටයුතු කරන බව ද වෙළෙඳ අමාත්‍යවරයා වැඩිදුරටත් සඳහන් කළා.",
       "URL": "https://www.hirunews.lk/288452/ලංකා-සතොස-නව-ශාඛා-දහසක්-දක්වා-පුළුල්-කරනවා-ඇමති-බන්දුල",
       "Category": "Local News",
       "Parent URL": "https://www.hirunews.lk/local-news.php?pageID=1553"
}