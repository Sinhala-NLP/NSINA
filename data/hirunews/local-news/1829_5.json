{
       "Source": "hirunews",
       "Timestamp": "Saturday, 10 July 2021 - 17:19",
       "Headline": "එක්වරකදී ලැබෙන වැඩිම කොරෝනා එන්නත් තොගය හෙට දිවයිනට   (වීඩියෝ)",
       "News Content": "වරකදී මෙරටට ලැබෙන වැඩිම එන්නත් තොගය හෙට දිවයිනට ලැබෙන අතර, එය, සයිනොෆාම් එන්නත් මාත්‍රා ලක්ෂ විස්සකින් සමන්විතයි.\nඖෂධ නිෂ්පාදනය සැපයුම් හා නියාමන රාජ්‍ය අමාත්‍ය මහාචාර්ය චන්න ජයසුමන ප්‍රකාශ කළේ එම එන්නත් රැගෙන ඒම සඳහා ශ්‍රී ලංකන් ගුවන් සේවයට අයත් යානා දෙකක් දැනටමත් බීජිං නුවර බලා පිටත්ව ගොස් ඇති බවයි.\nමේ අතර සංචාරක ක්‍ෂේත්‍රයේ නියුතු අය සඳහා ද එන්නත්කරණය අද ආරම්භ කෙරුණේ හම්බන්තොට දිස්ත්‍රික්කයේ සෆාරි ජීප් රථ සේවකයන්ට ප්‍රමුඛතාව ලබාදෙමින්. එම අවස්ථාවට අමාත්‍යවරුන් වන නාමල් රාජපක්ෂ සහ ප්‍රසන්න රණතුංග එක්ව සිටියා.\nමෙරට එන්නත්කරණ කටයුතු සඳහා ආසියානු සංවර්ධන බැංකුවෙන් ඇමරිකානු ඩොලර් මිලියන 150 ක ණය මුදලක් ලබාගැනීමට මුදල් අමාත්‍යාංශය සැළසුම් කර තිබෙනවා.\nආසියානු පැසිෆික් එන්නත ප්‍රවේශ පහසුකම යටතේ ආසියානු සංවර්ධන බැංකුවෙන් ලබාගැනීමට සැළසුම් කර ඇති ඩොලර් මිලියන 150 ක ණය මුදල, එන්නත්කරණය සඳහා වන පිරිවැය පියවා ගැනීම, එන්නත් ආශ්‍රිත අධීක්ෂණ පද්ධති ස්ථාපිත කිරීම, ශීතාගාර සහිත ප්‍රවාහන පහසුකම් සැපයීම සහ සායනික අපද්‍රව්‍ය කළමනාකරණය කිරීම ඇතුළු කටයුතුවලට යොදා ගැනීමට සැළසුම් කර තිබෙනවා.\nමුදල් අමාත්‍යාංශයේ විදේශ සම්පත් දෙපාර්තමේන්තුව නිවේදනය කළේ ඊට අදාළ ණය ගිවිසුමට මහා භාණ්ඩාගාර ලේකම් ලේකම් එස්.ආර්. ආටිගල සහ ආසියානු සංවර්ධන බැංකුවේ ශ්‍රී ලංකා නේවාසික අධ්‍යක්ෂ චෙන් චෙන් අත්සන් තැබූ බවයි.\nමේ අතර පළාත් සංචරණ සීමා උල්ලංගණය කරමින් කොළඹට පැමිණෙමින් තිබූ පෞද්ගලික මගී බස් රථයක් වැල්ලවත්ත ප්‍රදේශයේදී පොලිසිය අද අත්අඩංගුවට ගනු ලැබුවා.\nමාතර - ඌරුබොක්ක ප්‍රදේශයේ සිට එය පැමිණ ඇති අතර, එම අවස්ථාව වනවිට එහි සිට ඇත්තේ මගීන් දෙදෙනෙකු පමණයි. එහි රියදුරුට එරෙහිව නිරෝධායන පනත යටතේ නඩු පැවරීමට පොලීසිය කටයුතු කර තිබෙනවා.\nපවතින සංචරණ සීමාවන් අද සිට තවදුරටත් ලිහිල් කරමින් නව සෞඛ්‍ය මාර්ගෝපදේශ මාලාවක් නිකුත් කෙරුණා. කෙසේ වෙතත්, දැනට බලාත්මක අන්තර් පළාත් සංචරණ සීමාවන් ලබන 24 වනදා දක්වා තවදුරටත් ක්‍රියාත්මකයි.\nනව සෞඛ්‍ය මාර්ගෝපදේශ අනුව පන්සල්, පල්ලි, කෝවිල් වැනි පූජනීය ස්ථාන විවෘත කිරීමට අවසර හිමි වුණා. එමෙන්ම, මංගල උත්සව පැවැත්වීමට ද අවසර ලබා දුන්නේ ශාලාවේ ආසන ධාරිතාවෙන් සියයට 25ක් වන පරිදි හෝ 150ක උපරිම සීමාවකට යටත්වයි.\nමේ අතර, කොරෝනා ආසාදිත නොවන මෘතදේහයක ආදාහන කටයුතු සඳහා සහභාගි වන පුද්ගලයින්ගේ සංඛ්‍යාවද 50 දක්වා වැඩි කර තිබෙනවා.\nපොදු ප්‍රවාහන සේවාවල බස්නාහිර පළාත හැර සෙසු පළාත් සඳහා ආසන ධාරිතාවයෙන් සියයට 50 ක ධාරිතාවයෙන් මගීන් රැගෙන යාමට අවස්ථාව සැළසෙන අතර, බස්නාහිර පළාතේ එය ආසන ධාරිතාවයෙන් සියයට 30 ක් ලෙස සීමාකර තිබෙනවා.\nමේ අතර ලබන සඳුදා වන විට බස්නාහිර පළාත තුල දුම්රිය ගමන් වාර 100 දක්වා වැඩි කිරීමට බලාපොරොත්තු වන බව දුම්රිය සාමාන්‍යාධිකාරී ජේ.අයි.ඩී ජයසුන්දර ප්‍රකාශ කළා.\nකෙසේ වෙතත්, පළාත් අතර දුම්රිය ධාවනය තවදුරටත් සිදුනොවන බවයි ඔහු කියා සිටියේ.\nනව සෞඛ්‍ය මාර්ගෝපදේශ යටතේ සියලු විභාග පැවැත්වීමට අවසර දී තිබෙනවා.\nඑමෙන්ම, මීට පෙර අවසර පත්‍ර මත පමණක් පැවති ජංගම වෙළඳාමට ද අවසර ලබාදී ඇති අතර, පදික වෙළඳාමට අවසර ලබාදී ඇත්තේ සෞඛ්‍ය මාර්ගෝපදේශවලට යටත්වයි.",
       "URL": "https://www.hirunews.lk/276620/එක්වරකදී-ලැබෙන-වැඩිම-කොරෝනා-එන්නත්-තොගය-හෙට-දිවයිනට-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1829"
}