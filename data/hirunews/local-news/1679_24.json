{
       "Source": "hirunews",
       "Timestamp": "Monday, 20 September 2021 - 13:36",
       "Headline": "දිනුකගේ මත්කුඩු ජාවාරමට පමුණුගම ක්‍රයිම් ඕ.අයි.සී දැලේ",
       "News Content": "පාතාල නායකයෙකු සහ මත්ද්‍රව්‍ය ජාවාරම්කරුවෙකු වූ ඩුබායිහි දී මියගිය රාජපක්ෂ ආරච්චිගේ දිනුක මධුෂාන් හෙවත්, කෙසෙල්වත්ත දිනුක සමඟ සමීප සබඳතා පැවැත්වීමේ චෝදනා මත පමුණුගම පොලිසියේ අපරාධ අංශයේ ස්ථානාධිපතිවරයා පොලිස් භාරයට ගෙන තිබෙනවා.\nවහා ම ක්‍රියාත්මක වන පරිදි ඔහුගේ වැඩ තහනම් කර ඇති බවයි බස්නාහිර පළාත භාර ජ්‍යේෂ්ඨ නියෝජ්‍ය පොලිස්පති දේශබන්දු තෙන්නකෝන් හිරු ප්‍රවෘත්ති අංශය සිදු කළ විමසීමක දී සඳහන් කළේ.\nකොටහේන පොලිසියේ නිලධාරීන් පිරිසක් දිනුකගේ කෙසෙල්වත්තේ පිහිටි නිවස හදිසි පරීක්ෂාවකට ලක් කර තිබෙනවා.\nඑහි දී මෙම පොලිස් පරීක්ෂකවරයා එම නිවසේ සිට ඇති බවයි වාර්තා වන්නේ.\nඑම අවස්ථාවේ ඔහු ප්‍රශ්න කිරීම සඳහා පොලිස් භාරයට ගෙන ඇති අතර, වැඩිදුර පරීක්ෂණවල දී හෙලි වී ඇත්තේ මොහු කෙසෙල්වත්ත පොලිසියේ සේවය කළ සමයේ කෙසෙල්වත්තේ දිනුක සමඟ සමීප සබඳතා පවත්වා ඇති බවයි.\nඑමෙන්ම, දිනුකගේ මත්කුඩු ප්‍රවාහනය කිරීම සඳහා මොහු සිය රාජකාරී බලය යොදා ගනිමින් සහයෝගය දක්වා ඇති බව අනාවරණ වී තිබෙනවා.\nබොහෝ අවස්ථාවල කෙසෙල්වත්තේ දිනුකගේ මත්කුඩු ප්‍රවාහනය කරන වාහන පරීක්ෂාවකින් තොර ව ගමන් කිරීම සඳහා මොහු ඉඩ ප්‍රස්ථාව සලසා දී ඇති බවට යි අනාවරණ වී ඇත්තේ.\nමෙරට සිදු වූ අපරාධ රැසක් සම්බන්ධයෙන් චෝදනා එල්ල වූ කෙසෙල්වත්තේ දිනුක පසුගිය මාර්තු 18 වැනි දා ඩුබායිහි දී ජීවිතක්ෂයට පත් වුණා.",
       "URL": "https://www.hirunews.lk/282735/දිනුකගේ-මත්කුඩු-ජාවාරමට-පමුණුගම-ක්‍රයිම්-ඕ-අයි-සී-දැලේ",
       "Category": "Local News",
       "Parent URL": "https://www.hirunews.lk/local-news.php?pageID=1679"
}