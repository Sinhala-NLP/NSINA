{
       "Source": "hirunews",
       "Timestamp": "Wednesday, 18 December 2019 - 14:12",
       "Headline": "මාස 7ක් රහස් පොලිස් භාරයේ සිටි නාමල් කුමාර රිමාන්ඩ්",
       "News Content": "පාස්කු ඉරිදා සිදුවූ ත්‍රස්ත ප්‍රහාරයෙන් පසු හෙට්ටිපොල ප්‍රදේශයේ සිදුවූ කළහකාරී සිද්ධිය සම්බන්ධයෙන් අත්අඩංගුවට ගෙන සිටි දූෂණ විරෝධී බලකායේ මෙහෙයුම් අධ්‍යක්ෂ නාමල් කුමාර මේ මස 26 වනදා දක්වා රක්ෂිත බන්ධනාගාර ගත කෙරුණා.\nඒ, මෙතෙක් අපරාධ පරීක්ෂණ දෙපාර්තමේන්තුව භාරයේ සිටි ඔහු අද හෙට්ටිපොල මහේස්ත්‍රාත් එස්.එෆ්. මහ්ෆි වෙත ඉදිරිපත් කිරීමෙන් අනතුරුවයි.\nත්‍රස්තවාදය වැළැක්වීමේ පනත යටතේ අත්අඩංගුවට ගත් දූෂණ විරෝධී බලකායේ මෙහෙයුම් අධ්‍යක්ෂ නාමල් කුමාර මාස 7 කට ආසන්න කාලයක් අපරාධ පරීක්ෂණ දෙපාර්තමේන්තුව භාරයේ පසුවුණා.\nඑබැවින් ඔහුට එරෙහිව එල්ල වී ඇති චෝදනා එම පනත යටතට නොගැනෙන්නේ නම් සහ සංහිඳියා පනත යටතේ ඔහුට විරුද්ධව කරුණු අනාවරණ වී නොමැති නම්, ඇප ලබාදෙන ලෙසයි නාමල් කුමාර වෙනුවෙන් පෙනී සිටි නීතිඥයන් අද අධිකරණයෙන් ඉල්ලා සිටියේ.\nකෙසේ වෙතත්, අපරාධ පරීක්ෂණ දෙපාර්තමේන්තුව සඳහන් කළේ රඳවා තබා ගෙන සිදුකෙරෙන පරීක්ෂණ අවසන් නමුත් ඔහුට එරෙහිව පවතින බාහිර චෝදනා සම්බන්ධයෙන් තවදුරටත් විමර්ශන සිදුකළ යුතු බවයි.\nඒ අනුව, කරුණු සලකා බැලූ මහේස්ත්‍රාත්වරයා නාමල් කුමාරගේ ඇප ඉල්ලීම ප්‍රතික්ෂේප කළා.\nමීට අදාළ නඩුව යළි මේ මස 26 වනදා කැඳවනු ඇති.",
       "URL": "https://www.hirunews.lk/230497/මාස-7ක්-රහස්-පොලිස්-භාරයේ-සිටි-නාමල්-කුමාර-රිමාන්ඩ්",
       "Category": "Local News",
       "Parent URL": "https://www.hirunews.lk/local-news.php?pageID=2996"
}