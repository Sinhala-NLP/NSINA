{
       "Source": "hirunews",
       "Timestamp": "Saturday, 13 July 2019 - 7:16",
       "Headline": "දුම්රිය වෘත්තීය සමිතිවලින් යළි අනතුරු ඇගවීමක්",
       "News Content": "දුම්රිය දෙපාර්තමේන්තුවේ සේවය කරන ආදේශ හා අනියම් සේවකයින් ස්ථිර කිරීමේ ඉල්ලීම බලධාරින් තවදුරටත් නොසලකා හරින්නේ නම්, ඉදිරියේදී වෘත්තීය ක්‍රියාමාර්ගයකට අවතීර්ණ වීමට සිදුවනු ඇතැයි දුම්රිය වෘත්තීය සමිති අනතුරු අඟවනවා.\nදුම්රිය එන්ජින් රියදුරු සංගමයේ ලේකම් ඉන්දික දොඩංගොඩ හිරු ප්‍රවෘත්ති අංශයට කියා සිටියේ මෙම සේවකයින් ස්ථිර කිරීමේදී ඊට ඇතැම් චක්‍රලේඛ හා නීතිරීති බාධාවක් වී ඇති බවයි.\nවැටුප් විෂමතා ඇතුළු ඉල්ලීම් කිහිපයකට විසඳුම් ඉල්ලා දුම්රිය වෘත්තීය සමිති මීට පෙර අවස්ථා කිහිපයකදී ද, වර්ජන ක්‍රියාත්මක කරනු ලැබුවා. පසුව දුම්රිය සේවාව අත්‍යාවශ්‍ය සේවාවක් බවට පත් කරමින් ගැසට් නිවේදනයක් ද නිකුත් කළා.",
       "URL": "https://www.hirunews.lk/220203/දුම්රිය-වෘත්තීය-සමිතිවලින්-යළි-අනතුරු-ඇගවීමක්",
       "Category": "Local News",
       "Parent URL": "https://www.hirunews.lk/local-news.php?pageID=3251"
}