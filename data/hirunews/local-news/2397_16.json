{
       "Source": "hirunews",
       "Timestamp": "Sunday, 11 October 2020 - 6:34",
       "Headline": "අද දිනයේ ප්‍රදේශ රැසකට වැසි - මුහුදත් රළු වෙයි",
       "News Content": "අද දිනයේ දිවයිනේ ප්‍රදේශ රැසකට වැසි ඇතිවිය හැකි බව කාලගුණ විද්‍යා දෙපාර්තමේන්තුව පවසනවා.\nබස්නාහිර, සබරගමුව, මධ්‍යම සහ වයඹ පළාත්වලත් ගාල්ල සහ මාතර දිස්ත්‍රික්වලත් විටින් විට වැසි හෝ ගිගුරුම් සහිත වැසි ඇතිවිය හැකියි.\nසබරගමුව සහ මධ්‍යම පළාත්වලත් ගාල්ල සහ මාතර දිස්ත්‍රික්වලත් ඇතැම් ප්‍රදේශවලට මිලිමීටර් 75කට වැඩි තරමක තද වැසි ද ඇතිවීමේ හැකියාවක් පවතිනවා.\nඋතුරු පළාතේ සහ අනුරාධපුර දිස්ත්‍රික්කයේ වැසි ස්වල්පයක් ඇතිවිය හැකි බවයි කාලගුණ විද්‍යා දෙපාර්තමේන්තුව කියාසිටියේ.\nනැගෙනහිර සහ ඌව පළාත්වල සවස් කාලයේ හෝ රාත්‍රී කාලයේ ස්ථාන ස්වල්පයක වැසි හෝ ගිගුරුම් සහිත වැසි ඇති වනවා.\nදිවයින හරහා විශේෂයෙන් උතුරු, උතුරු මැද සහ වයඹ පළාත්වලත් ත්‍රිකුණාමලය සහ හම්බන්තොට දිස්ත්‍රික්වලත් මධ්‍යම කඳුකරයේ බටහිර බෑවුම් ප්‍රදේශවලත් විටින් විට හමන පැයට කිලෝමීටර් 50ක 60ක පමණ තද සුළං ද ඇතිවීමේ හැකියාවක් පවතිනවා.\nමේ අතර උතුරු අන්දමන් මුහුද ආසන්න නැගෙනහිර මධ්‍යම බෙංගාල බොක්ක මුහුදු ප්‍රදේශයේ වර්ධනය වූ අඩු පීඩන කලාපය තවදුරටත් වර්ධනය වී ඇතැයි කාලගුණ විද්‍යා දෙපාර්තමේන්තුව කියාසිටියා.\nඑය ඉදිරි පැය 24 තුලදී බෙංගාල බොක්ක මුහුදු ප්‍රදේශයේ බටහිරට බරව වයඹ දෙසට ගමන් කරමින් තවදුරටත් පීඩන අවපාතයක් දක්වා වර්ධනය වනු ඇති.\nමේ හේතුවෙන් ඉදිරි දින කිහිපයේදී නැගෙනහිර මධ්‍යම බෙංගාල බොක්ක සහ උතුරු අන්දමන් මුහුදු ප්‍රදේශවල තද හෝ ඉතා තද ප්‍රහාරාත්මක සුළං තද වැසි සහ රළු හෝ ඉතා රලු මුහුදු ප්‍රදේශ ඇතිවිය හැකියි.\nඑම ගැඹුරු මුහුදු ප්‍රදේශවෙත ලබන 14 වනදා දක්වා යාත්‍රා කිරීමෙන් වළකින ලෙසටයි ධීවර සහ නාවුක ප්‍රජාව වෙත දැනුම් දෙන්නේ.",
       "URL": "https://www.hirunews.lk/252255/අද-දිනයේ-ප්‍රදේශ-රැසකට-වැසි-මුහුදත්-රළු-වෙයි",
       "Category": "Local News",
       "Parent URL": "https://www.hirunews.lk/local-news.php?pageID=2397"
}