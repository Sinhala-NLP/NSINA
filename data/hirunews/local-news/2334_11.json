{
       "Source": "hirunews",
       "Timestamp": "Friday, 13 November 2020 - 20:01",
       "Headline": "පැය 24කදී අලි මරණ 3ක්",
       "News Content": "අලි - මිනිස් ගැටුම සම්බන්ධයෙන් පුවත් නිරන්තරයෙන් වාර්තා වනවා.\nඒ හේතුවෙන් වාර්ෂිකව මිය යන අලි සහ මිනිසුන් ප්‍රමාණය අතිවිශාලයි.\nගත වූ පැය 24 තුළ දී ද දිවයිනේ ස්ථාන කිහිපයකින් අලි මරණ 3ක් සහ පුද්ගල මරණයක් වාර්තා වුණා.\nපොළොන්නරුව - මැදිරිගිරිය සහ ගිරිතලේ ප්‍රදේශවල වන අලි ගම්වැදීම මේ දිනවල වැඩි වශයෙන් සිදුවන බව ප්‍රදේශවාසීන් ප්‍රකාශ කළා.\nඊයේ රාත්‍රියේ ගිරිතලේ වැව ආසන්නයේ පිහිටි වෙළඳසැලකට කඩා වැදුණු වන අලියෙකු වෙළඳසැලේ තිබූ කේක් සහ බනිස් ආහාරයට ගෙන වෙළඳසැලට ද හානි කර ඇති බවයි එහි හිමිකාර කාන්තාව හිරු ප්‍රවෘත්ති අංශයට සඳහන් කළේ.\nමැදිරිගිරිය - අඹගස්වැව  - යාය 9 ප්‍රදේශයේ ද පොල් ඇතුළු භෝග වන අලි විසින් හානි කරන බවට ප්‍රදේශවාසීන් චෝදනා කරනවා.\nඔවුන් පෙන්වා දෙන්නේ සෝමාවතිය රක්ෂිතයේ සිට පැමිණෙන මෙම වන අලි හේතුවෙන් තම ජන ජීවිතයට බාධා එල්ල වී ඇති බවයි.\nමේ අතර, වැල්ලවාය - බලහරුව - ගැමුණුපුර ප්‍රදේශයේ 62 හැවිරිදි පුද්ගලයෙකු ඊයේ පස්වරුවේ වන අලි පහරදීමකින් ජීවිතක්ෂයට පත්වුණා.\nඔහු තම වගා බිමට ගොස් නැවත පැමිණෙමින් සිටින අතරතුරයි මෙම අනතුරට ලක්ව ඇත්තේ.\nඑමෙන්ම, වව්නියාව - සෙට්ටිකුලම - කප්පච්චි වැව් ඉස්මත්තේ තිබී මිය ගිය වන අලියෙකුගේ සිරුරක් හමුවී තිබෙනවා.\nඅවුරුදු 7ක් පමණ වයසැති මෙම වන අලියාට විෂ ශරීර ගත කර ඝාතනය කර ඇති බවට වනජීවි නිලධාරීන් සැක පළ කරනවා.\nවෙඩි තබා ඝාතනය කළ අලියෙකුගේ සිරුරක් අද උදෑසන වනජීවි නිළධාරීන් විසින් සොයා ගනු ලැබුවේ පොළොන්නරුව - ගල්ලෑල්ල - කොටලිය ඇල රක්ෂිතයේ වෙල් යායක තිබීයදියි.\nබූන්දල - විල්මැන්න අභයභූමියේ ද තිබී මිය ගිය වන අලියෙකුගේ සිරුරක් හමුවී තිබෙනවා.\nඅවුරුදු 12ත්, 15ත් අතර වයසේ පසුවන මෙම අලියා මිය ගොස් ඇත්තේ හක්කපටස් ආහාරයට ගැනීමෙන් බව පශ්චාත් මරණ පරීක්ෂණයේදී අනාවරණ වී ඇති බව සඳහන්.",
       "URL": "https://www.hirunews.lk/254657/පැය-24කදී-අලි-මරණ-3ක්",
       "Category": "Local News",
       "Parent URL": "https://www.hirunews.lk/local-news.php?pageID=2334"
}