{
       "Source": "hirunews",
       "Timestamp": "Thursday, 09 March 2023 - 11:56",
       "Headline": "වැඩියෙන් දුම් දාන වාහන ගැන පැමිණිලි කරන්න අංකයක්",
       "News Content": "අධික ලෙස දුම් පිට කරන වාහන සම්බන්ධයෙන් දැනුම් දෙන ලෙස මෝටර් රථ ප්‍රවාහන දෙපාර්තමේන්තුවේ වායූ විමෝචන අංශය මහජනතාවගෙන් ඉල්ලීමක් කරනවා.\nඒ අනුව, එම දැනුම් දීම් ‪070 350 0525‬ යන වට්ස්ඇප් දුරකථන අංකය ඔස්සේ ලබා දිය හැකි බවයි එම දෙපාර්තමේන්තුව පවසන්නේ.\nමේ අතර මෝටර් රථ ප්‍රවාහන දෙපාර්තමේන්තුවේ අධ්‍යක්ෂ ජනරාල්වරයා මාධ්‍ය හමුවක දී කියා සිටියේ, සෑම මසක ම අවසාන සතියේ දී කොළඹ බැස්ටියන් මාවතේ පෞද්ගලික බස් රථවල දුම් පරීක්ෂාව සිදුකරන අතර පසුගිය මස සිදුකරන ලද පරීක්ෂාවෙන් බස් රථ 40%කට වැඩි ප්‍රමාණයක් දුම් පරීක්ෂාවෙන් අසමත් වී ඇති බවයි.\nපසුගිය වසර කිහිපය තුළ සිදුකළ නිරීක්ෂණවලින් දුම් පිටකරන වාහන ප්‍රමාණය වැඩි වී තිබෙන බව එම දෙපාර්තමේන්තුවේ වායූ විමෝචන අංශයේ ව්‍යාපෘති අධ්‍යක්ෂ අයි.ජී. දසුන් ජනක අදාල මාධ්‍ය හමුවේ දී කියා සිටියේ, දුම් පරීක්ෂණයෙන් අසමත් වන වාහන සඳහා පළමු නියෝගය අනුව වේරහැර ප්‍රධාන කාර්යාලය වෙත පැමිණියේ නැත්නම් සිහිකැඳවීමක් කරන බවත් එයටත් අනුගත නැත්නම් සාමාන්‍ය ක්‍රමවේදයට අදායම් බලපත්‍රය ගත නොහැකි වන අයුරින් අසාදු ලේඛන ගත කරන බවයි.\nමේ අතර අධික ලෙස දුම් පිට කරන වාහන ලෙස විශේෂයෙන් ම පෞද්ගලික බස් රථ, ලංකා ගමන ගමන මණ්ඩලයේ බස් රථ, රජයේ වාහන මෙන් ම පොලීසියේ වාහන සම්බන්ධයෙන් ද එලෙස පැමිණිලි රැසක් ලැබී ඇතැයි ද වාර්තා වනවා.",
       "URL": "https://www.hirunews.lk/329420/වැඩියෙන්-දුම්-දාන-වාහන-ගැන-පැමිණිලි-කරන්න-අංකයක්",
       "Category": "Local News",
       "Parent URL": "https://www.hirunews.lk/local-news.php?pageID=488"
}