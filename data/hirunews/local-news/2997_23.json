{
       "Source": "hirunews",
       "Timestamp": "Tuesday, 17 December 2019 - 18:51",
       "Headline": "ආයුධ පෙන්වීමට ගොස් ඝාතනය කළ සැකකරුවෙකුගේ බිරිඳට වන්දි ගෙවන්නැයි ශ්‍රේෂ්ඨාධිකරණයෙන් පොලීසියේ හතකට නියෝග",
       "News Content": "ඇඹිලිපිටිය පොලීසිය මගින් අත්අඩංගුවට ගෙන සඟවා ඇති ආයුධ පෙන්වීම සඳහා යැයි පවසමින් රැගෙන ගොස් ඝාතනය කළ සැකකරුවෙකුගේ බිරිඳට පෞද්ගලිකව රුපියල් දස ලක්ෂ හැත්තෑපන්දහසක මුදලක් ගෙවන ලෙස ශ්‍රේෂ්ඨාධිකරණය අද පොලීසියේ හත්දෙනෙකුට නියෝග කළා.\nඒ, අදාළ කාන්තාව විසින් ශ්‍රේෂ්ඨාධිකරණය හමුවේ ගොනුකර තිබූ මූලික අයිතිවාසිකම් පෙත්සමක තීන්දුව විනිසුරුවරුන් වන එල්.ටී.බී. දෙහිදෙණිය, මුර්දු ප්‍රනාන්දු සහ එස්. තුරෙයිරාජා විසින් ප්‍රකාශයට පත්කළ අවස්ථාවේදියි.\nමෙහිදී ඇයට රුපියල් මිලියනයක මුදලක් ගෙවන ලෙසට රජයටද නියෝග කෙරුණා.\n2010 වසරේ සැප්තැම්බර් 16 වනදා අත්අඩංගුවට ගත් රණමුකගේ අජිත් ප්‍රසන්න නැමති මියගිය පුද්ගලයා 19 වනදා ඇඹිලිපිටිය - මොරකැටියේ පිහිටි ඔහුගේ කෙසෙල් වගාවක ආයුධ සඟවා ඇති බව පවසමින් රැගෙන ගොස් තිබුණා.\nඑහිදී මියගිය පුද්ගලයා පොලිස් නිලධාරියෙකු සමඟ පොරබැදීමේදී ඔහුගේ අත තිබූ ගිනි අවිය ක්‍රියාත්මක වීමෙන් මෙම මරණය සිදුවූ බවයි පොලීසිය මීට පෙර අධිකරණයට කරුණු වාර්තා කර තිබුණේ.\nකෙසේ වෙතත් පශ්චාත් මරණ පරීක්ෂණයේදී මෙම මරණය, හිසට සහ බෙල්ලට සමීපයේ සිට තැබූ වෙඩි පහරකින් සිදුව ඇති බවට නිගමනය කර තිබෙනවා.\nඑමෙන්ම සැකකරු සැප්තැම්බර් 16 වනදා අත්අඩංගුවට ගත්තද, 17 සහ 18 යන දින දෙකෙහිම ඔහු පොලිස් ස්ථානයෙන් පිටතට රැගෙන යන අවස්ථාවලදී එය පොලිස් වාර්තා පොත්වල සටහන් කර නොමැති බවද ශ්‍රේෂ්ඨාධිකරණ නඩු විභාගයේදී අනාවරණ වුණා.\nඒ අනුව මූලික අයිතිවාසිකම් පෙත්සමේ තීන්දුව ප්‍රකාශයට පත් කරමින් මියගිය තැනැත්තාගේ බිරිඳ වන රත්නායක තරංගා ලක්මාලිට රුපියල් මිලියනයක වන්දියක් ගෙවන ලෙසයි ශ්‍රේෂ්ඨාධිකරණය නියම කරනු ලැබුවේ.\nඊට අමතරව පෙත්සමෙන් විත්තිකරුවන් ලෙස දක්වා ඇති ඇඹිලිපිටිය පොලීසියේ අපරාධ අංශයේ හිටපු ස්ථානාධිපති පොලිස් පරීක්ෂක නිරෝෂන් අබේකෝන්, පොලිස් සැරයන් වසන්ත සුරවීර, පොලිස් කොස්තාපල් හේවාසංගප්පුලිගේ චමින්ද, සහ තවත් පොලිස් කොස්තාපල්වරයෙකුට පෞද්ගලික මුදලින් රුපියල් දෙලක්ෂ 50,000 බැගින් වන්දි ගෙවන ලෙසද නියෝග කෙරුණා.\nතවද ඇඹිලිපිටිය මූලස්ථාන පොලිස් පරීක්ෂකවරයා ලෙස කටයුතු කළ ප්‍රධාන පොලිස් පරීක්ෂක විජිත් කුමාර, හිටපු සහකාර පොලිස් අධිකාරී ආනන්ද සමරසේකර සහ පොලිස් පරීක්ෂක පීටර් නැමැත්තන්ට සිය පෞද්ගලික මුදලින් රුපියල් 25,000 බැගින් මියගිය පුද්ගලයාගේ බිරිඳට ගෙවන ලෙසයි ශ්‍රේෂ්ඨාධිකරණය නියෝග කළේ.\nතීන්දුව ප්‍රකාශයට පත් කරමින් විනිසුරු එස්. තුරෙයිරාජා කියා සිටියේ් රටේ සෑම පුරවැසියෙකුම ආරක්ෂා කිරීම රජයේ වගකීම බවයි. මෙම සිද්ධියේදී එය ඉටුකිරීමට අපොහොසත් වී ඇති බව පෙනී යන බැවින් මියගිය පුද්ගලයාගේ මූලික අයිතිවාසිකම් මේ හරහා උල්ලංඝනය වී ඇති බව විනිසුරුවරයා කියා සිටියා.",
       "URL": "https://www.hirunews.lk/230444/ආයුධ-පෙන්වීමට-ගොස්-ඝාතනය-කළ-සැකකරුවෙකුගේ-බිරිඳට-වන්දි-ගෙවන්නැයි-ශ්‍රේෂ්ඨාධිකරණයෙන්-පොලීසියේ-හතකට-නියෝග",
       "Category": "Local News",
       "Parent URL": "https://www.hirunews.lk/local-news.php?pageID=2997"
}