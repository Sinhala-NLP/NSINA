{
       "Source": "hirunews",
       "Timestamp": "Tuesday, 25 October 2022 - 13:27",
       "Headline": "ඖෂධ ගබඩා හිස් වෙයි - මිලත් ශීඝ්‍රයෙන් ඉහළට",
       "News Content": "මෙරටට අවශ්‍ය ඖෂධ වර්ග 383න් 150ක් ම මේ වන විට ගබඩාවල නොමැති තත්ත්වයක් පවතින බව සෞඛ්‍ය අමාත්‍යංශය අනාවරණ කරනවා.\nඒ, රජයේ රෝහල්වල සැත්කම් සඳහා අත්‍යවශ්‍ය ඖෂධ ඇතුළු උපකරණවල හිඟයක් පවතින බවට ඊයේ හිරු ප්‍රවෘත්ති ඔස්සේ කළ හෙළි කිරීමත් සමඟ යි.\nරට තුළ උද්ගත ව ඇති ආර්ථික අර්බුදය හමුවේ සෞඛ්‍ය ක්ෂේත්‍රයට දැඩි බලපෑමක් එල්ල වී ඇත්තේ, ඖෂධ ආනයන කටයුතු සඳහා පවතින ඩොලර් අර්බුදය හේතුවෙන්.\nමෙම තත්ත්වයත් සමග මේ වන විට ඖෂධ මිල ශීඝ්‍රයෙන් ඉහළ ගොස් ඇති අතර, ඖෂධවල හිඟයක්ද මතු ව තිබෙනවා.\nරජයේ රෝහල් රැසක අත්‍යවශ්‍ය ඖෂධ, තුවාල වෙලුම්පට, පුළුන් සහ උපකරණවල හිඟයක් පවතින බවට වාර්තා වුණේ, එවන් පසුබිමක් යටතේ යි.\nකෙසේ වෙතත් වෘත්තිය ශල්‍ය ගෝස් කර්මාන්ත සුරැකීමේ සංවිධාන එකමුතුව පවසන්නේ ඊට පරස්පර අදහසක්.\nවිමසීමක දී එහි ප්‍රකාශකයෙකු සඳහන් කළේ, මෙරටට අවශ්‍ය ඖෂධ 383න් 150ක් පමණ මේ වන විට ගබඩාවල නොමැති බව යි.\nරෝහල් කිහිපයක පමණක් එම ඖෂධ පවතින බව ද ඔහු ප්‍රකාශ කළා.\nකෙසේ වෙතත් ජීවිතාරක්ෂාව සඳහා නිර්දේශ කර ඇති ඖෂධ වර්ග 14 ම ප්‍රමාණවත් පරිදි පවතින බවයි සෞඛ්‍ය අමාත්‍යංශය සඳහන් කළේ.\nරජයේ වෛද්‍ය නිලධාරීන්ගේ සංගමය ප්‍රකාශ කළේ, මීට මාස 2කට පමණ පෙර හිඟ ව පැවති ඖෂධ 120ක ප්‍රමාණය මේ වනවිට 150ක් දක්වා වැඩි වැඩි වීමේ සම්පූර්ණ වගකීම සෞඛ්‍ය අමාත්‍යංශය භාරගත යුතු බව යි.",
       "URL": "https://www.hirunews.lk/318774/ඖෂධ-ගබඩා-හිස්-වෙයි-මිලත්-ශීඝ්‍රයෙන්-ඉහළට",
       "Category": "Local News",
       "Parent URL": "https://www.hirunews.lk/local-news.php?pageID=780"
}