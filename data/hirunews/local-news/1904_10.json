{
       "Source": "hirunews",
       "Timestamp": "Saturday, 05 June 2021 - 18:55",
       "Headline": "ගිනි ගත් නැව සම්බන්ධයෙන් නිතීමය පියවර ගැනිමට සාකච්ඡා ඇරඹේ (වීඩියෝ)",
       "News Content": "මුහුදුබත් වු එක්ස්ප්‍රස් පර්ල් නෞකාව සම්බන්ධයෙන් නිතීමය පියවර ගැනිම සඳහා අධිකරණ අමාත්‍යංශයේ සාකච්ඡාවක් පැවැත්වීමට නියමිතයි\nශ්‍රි ලංකා වාරය අධිකාරිය, සමුද්‍රීය පරිසර ආරක්ෂන අධිකාරිය ඇතුළු ඊට ආදාළ සියලු පාර්ශව සමඟ එක්ව අනිද්දා පෙරවරුවේ සිය අමාත්‍යංශයේදි මෙම සාකච්ඡාව පැවැත්වෙන බවයි අධිකරණ අමාත්‍ය අලි සබ්‍රි සඳහන් කළේ.\nනෞකාව සම්බන්ධයෙන් නිතිමය පියවර ගැනිම සඳහා නිතීපතිවරයා සිදු කරන  පරික්ෂණයට සහය ලබා දිම සඳහා මෙම සාකච්ඡාව පැවැත්වෙන බවයි අධිකරණ අමාත්‍යවරයා ප්‍රකාශ කළේ.\nඑක්ස්ප්‍රස් පර්ල් නෞකාවේ ඇති වු ගින්න සම්බන්ධයෙන් පරීක්ෂණ පවත්වන අපරාධ පරීක්ෂණ දෙපාර්තමේන්තුව ඊට අදාළ පුද්ගලයින් 16 දෙනෙකුගෙන් ප්‍රකාශ සටහන් කරගෙන ඇති බව ද පොලිස් මාධ්‍ය ප්‍රකාශක නියෝජ්‍ය පොලිස්පති අජිත් රෝහණ ප්‍රකාශ කළා.\nඑක්ස්ප්‍රස් පර්ල් නෞකාව ගිනි ගැනීමෙන් එම නෞකාව නැංගුරම්ලා තිබූ සාගර කලාපයට දැඩි බලපෑමක් එල්ල වි තිබෙනවා. ඒ අතරින් වැඩි බලපෑමක් එල්ල වුණේ දික්ඕවිට සිට කොච්චිකඩේ දක්වා වූ වෙරළ තීරයේ පිහිටි සරක්කුව වෙරළ තීරයටයි.\nපසුගිය දින කිහිපය පුරාම එම වෙරළ තීරයට නෞකාවේ සුන්බුන් සහ අපද්‍රව්‍ය ගොඩගසා තිබූ අතර, ඒවා ඉවත් කිරීමට නාවික හමුදාව සහ ගුවන් හමුදාව ඇතුළු කණ්ඩායම් කටයුතු කළා.\nමාතර වැලිගම වෙරළ තීරයේ සිට පුත්තලම වෙරළ තීරය දක්වා ප්‍රදේශයට නෞකාවේ සුන්බුන් සහ අපද්‍රව්‍ය විසිර ගොස් ඇති බවයි සමුද්‍රීය පරිසර ආරක්ෂන අධිකාරිය සඳහන් කරන්නේ.",
       "URL": "https://www.hirunews.lk/273475/ගිනි-ගත්-නැව-සම්බන්ධයෙන්-නිතීමය-පියවර-ගැනිමට-සාකච්ඡා-ඇරඹේ-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1904"
}