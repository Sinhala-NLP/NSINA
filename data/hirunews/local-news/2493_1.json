{
       "Source": "hirunews",
       "Timestamp": "Friday, 28 August 2020 - 10:25",
       "Headline": "පොඩි ලැසීගේ ප්‍රධානතම ගෝලයෙකු වන කුඩු රංග STF අත්අඩංගුවට (වීඩියෝ)",
       "News Content": "දැනට රක්ෂිත බන්ධනාගාර ගත කර සිටින සංවිධානාත්මක අපරාධ කල්ලි සාමාජික පොඩි ලැසීගේ ප්‍රධානතම ගෝලයෙකු වන කුඩු රංග, අම්බලන්ගොඩ පොලිස් බල ප්‍රදේශයේදී විශේෂ කාර්ය බලකාය අද (28) පෙරවරුවේ සිදුකළ වැටලීමකින් අත්අඩංගුවට ගෙන තිබෙනවා.\nඅත්අඩංගුවට ගන්නා අවස්ථාවේ සැකකරු සතුව තිබී ආයුධ රැසක්ද සොයා ගත් බවයි පොලිස් විශේෂ කාර්ය බලකායේ අණදෙන නිලධාරී ජ්‍යෙෂ්ඨ නියෝජ්‍ය පොලිස්පති වරුණ ජයසුන්දර ප්‍රකාශ කළේ.\nඑහිදී ටී 56 ගිනි අවියක්, ටී කටස් වර්ගයේ ගිනි අවි දෙකක්, අත්මාංචු යුගලයක් සහ ගෑස් බෝම්බ දෙකක් ද සොයාගෙන තිබෙනවා.\nමීට අමතරව අත්බෝම්බයක්, ටී 56 උණ්ඩ 100ක් සහ මිලිමීටර 9 වර්ගයේ පිස්තෝල උණ්ඩ 30ක් සැකකරු සතුව තිබී සොයාගැනුනා.\nසැකකරු මත්ද්‍රව්‍ය බෙදාහැරීම සහ ඝාතන ඇතුලු අපරාධ රැසකට සම්බන්ධ බවට තොරතුරු අනාවරණ වී ඇති බවයි පොලීසිය සඳහන් කළේ.\nමේ අතර ගම්පහ - කිරිඳිවැල ප්‍රදේශයේදී පොලිස් විශේෂ කාර්ය බලකායේ සංවිධානාත්මක අපරාධ අංශයට ලැබුණු තොරතුරකට අනුව සිදුකළ වැටලීමකදී සංවිධානාත්මක අපරාධකරුවෙකු වන ඇලේටඩ් මංජු නැමැත්තා අත්අඩංගුවට ගෙන තිබෙනවා.\nඔහු සතුව තිබී කඩු තුනක් සහ ටී - 56 උණ්ඩ 04ක් සොයාගනු ලැබූ බවයි පොලිස් විශේෂ කාර්ය බලකාය සඳහන් කළේ.\nඑමෙන්ම පොලීසිය, විශේෂ කාර්ය බලකාය දිවයිනේ ප්‍රදේශ කිහිපයකදී සිදුකළ වැටලීම්වලදී හෙරොයින් ග්‍රෑම් 125 කට ආසන්න ප්‍රමාණයක් සමඟ සැකකරුවන් හය දෙනෙකු අත්අඩංගුවට ගෙන තිබෙනවා.\nඔවුන් ඉංගිරිය, ගනේමුල්ල, දෙමටගොඩ, බොරැල්ල සහ ග්‍රෑන්ඞ්පාස් ප්‍රදේශවල පදිංචිකරුවන්.\nඑමෙන්ම දඹුල්ල - කණ්ඩලම - වලේකඬේ ප්‍රදේශයේදී හෙරොයින් ග්‍රෑම් 500 ක් සොයාගනු ලැබුවේ සඟවා තිබියදියි.\nඑහි වෙළඳපොල වටිනාකම රුපියල් ලක්ෂ 50 කට අධික බවයි පොලීසිය ප්‍රකාශ කළේ.\nමේ අතර මට්ටක්කුලිය සමිට්පුර ප්‍රදේශයේදී ගංජා සමඟ නාවික හමුදා සෙබළුන් දෙදෙනෙකු අත්අඩංගුවට ගෙන තිබෙනවා.\nපොලීසිය සඳහන් කළේ නාවික හමුදාවට අයත් වෑන් රථයක්, ඊයේ මෙලෙස පරීක්ෂා කිරීමේදී එහි තිබී ගංජා ග්‍රෑම් 03ක් පොලිස් භාරයට ගත් බවයි.",
       "URL": "https://www.hirunews.lk/248825/පොඩි-ලැසීගේ-ප්‍රධානතම-ගෝලයෙකු-වන-කුඩු-රංග-stf-අත්අඩංගුවට-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2493"
}