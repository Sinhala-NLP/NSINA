{
       "Source": "hirunews",
       "Timestamp": "Friday, 18 November 2022 - 8:24",
       "Headline": "ධීවර සහ නාවික ප්‍රජාවට කාලගුණයෙන් දැනුම්දීමක්",
       "News Content": "කන්කසන්තුරය සිට ත්‍රිකුණාමලය හරහා මඩකලපුව දක්වා වෙරළට ඔබ්බෙන් වන ගැඹුරු සහ නොගැඹුරු මුහුදු ප්‍රදේශවලට සහ බෙංගාල බොක්ක මුහුදු ප්‍රදේශයට අද (18) සිට දින හතරක් යාත්‍රා නොකරන ලෙස ධීවර සහ නාවික ප්‍රජාවට කාලගුණ විද්‍යා දෙපාර්තමේන්තුව දැනුම් දෙනවා.\nගිණිකොණ දිග බෙංගාල බොක්ක සහ ඊට යාබද උතුරු අන්දමන් සාගරය ආශ්‍රිතව පවතින අඩුපීඩන කලාපය හෙට වනවිට පීඩන අවපාතයක් දක්වා වර්ධනය වීමේ හැකියාවක් පැවතීම ඊට හේතුව බවයි එම දෙපාර්තමේන්තුව සඳහන් කළේ.\nඑය බටහිරට බරව වයඹ දෙසට ගමන් කරමින් ලබන විස්ස සහ 21 වනදා වනවිට මෙරට උතුරු වෙරළට ආසන්නව ගමන් කිරීමේ හැකියාවක් පවතින බව සඳහන්.\nමේ හේතුවෙන් කන්කසන්තුරය සිට ත්‍රිකුණාමලය හරහා මඩකලපුව දක්වා වෙරළට ඔබ්බෙන් වන ගැඹුරු සහ නොගැඹුරු මුහුදු ප්‍රදේශවල තැනින් තැන වැසි හෝ ගිගුරුම් සහිත වැසි ඇතිවිය හැකියි.\nඑසේම උතුර සහ නැගෙනහිර පළාත්වලට වැසි ස්වල්පයක් ඇතිවන අතර, දිවයිනේ සෙසු ප්‍රදේශවලට වැසි රහිත කාලගුණ තත්වයක් අපේක්ෂා කරනවා.",
       "URL": "https://www.hirunews.lk/320670/ධීවර-සහ-නාවික-ප්‍රජාවට-කාලගුණයෙන්-දැනුම්දීමක්",
       "Category": "Local News",
       "Parent URL": "https://www.hirunews.lk/local-news.php?pageID=726"
}