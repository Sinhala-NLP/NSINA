{
       "Source": "hirunews",
       "Timestamp": "Monday, 01 May 2023 - 7:38",
       "Headline": "සෑම අසීරු අවස්ථාවක ම ඉවසූ වැඩ කරන ජනයාට ජනපති ස්තුතිය !",
       "News Content": "අභියෝගාත්මක කාලවකවානුවේ දී ආර්ථිකය ස්ථාවර කරන අසීරු ආරම්භක පියවරයන් දෙස ඉවසීමෙන් සහ ධෛර්යයෙන් බලා සිටි සියලු වැඩකරන ජනතාවට ස්තුතිය පිරිනමන බව ජනාධිපති රනිල් වික්‍රමසිංහ පවසනවා.\nජනාධිපතිවරයා මේ බව සඳහන් කළේ, අදට (01) යෙදී තිබෙන කම්කරු දිනය නිමිත්තෙන් නිවේදනයක් නිකුත් කරමින්.\nමේ වන විට රට තුළ උදාවී ඇත්තේ, අන් කවරදාටත් වඩා, ශ්‍රී ලාංකික වැඩකරන ජනතාවගේ අභිමානය ලොවට ප්‍රදර්ශනය කර හැකි අවස්ථාවක් බවයි ජනාධිපතිවරයා පෙන්වා දෙන්නේ.\nඑබැවින් පටු දේශපාලන උවමනාවන්ට ගොදුරු නොවී රට පළමුව තබා කටයුතු කරන ලෙස සියලුදෙනාගෙන් ඉල්ලා සිටින බවයි කම්කරු දිනය නිමිත්තෙන් පණිවුඩයක් නිකුත් කරමින් ජනාධිපතිවරයා ප්‍රකාශ කළේ.\nඅග්‍රාමාත්‍ය දිනේෂ් ගුණවර්ධන කම්කරු දිනය වෙනුවෙන් පණිවුඩයක් නිකුත් කරමින් සඳහන් කළේ අප අද මැයි දිනය සමරන්නේ ඉතිහාසයේ නොවූ විරූ ආර්ථික අර්බුදයක සටහන් මත බවයි.\nමෙවැනි අර්බුදවලට මුහුණදුන් ලොව බොහෝ රාජ්‍යයන් නැවත ගොඩනැගුණේ වැඩකරන ජනතාවගේ ශක්තියෙන් බව ද අග්‍රාමාත්‍යවරයා වැඩිදුරටත් පවසා තිබෙනවා.\nමේ අතර විපක්ෂ නායක සජිත් ප්‍රේමදාස කම්කරු දිනය නිමිත්තෙන් පණිවුඩයක් නිකුත් කරමින් කියා සිටියේ රටක් ලෙස බලවත් අර්බුද රැසකට මුහුණ දී සිටින තත්වයක් තුළ රටේ වැඩකරන ජනතාවට කම්කරු දිනය සැමරීමට සිදුව ඇති බවයි.\nඑය වසර කිහිපයක් තිස්සේ පැමිණි අදූරදර්ශී පාලනයක් විසින් ඇති කර හිතුවක්කාරී, අත්තනෝමතිකබවේ ප්‍රතිඵලයක් බව ද ඔහු පෙන්වා දෙනවා.\nජාතික ජනබලවේගය ද කම්කරු දිනය නිමිත්තෙන් පණිවුඩයක් නිකුත් කරමින් පෙන්වා දෙන්නේ, මෙවර මැයි දිනයේ දී ආණ්ඩුවේ ක්‍රියා පටිපාටිය හේතුවෙන් ආන්තීකරණයට ලක්වූ සියලු ජන කොටස් ඉන් මුදා ගැනීම සඳහා සංවිධාන වීමට අදිටන් කර යුතු බවයි.",
       "URL": "https://www.hirunews.lk/333908/සෑම-අසීරු-අවස්ථාවක-ම-ඉවසූ-වැඩ-කරන-ජනයාට-ජනපති-ස්තුතිය",
       "Category": "Local News",
       "Parent URL": "https://www.hirunews.lk/local-news.php?pageID=378"
}