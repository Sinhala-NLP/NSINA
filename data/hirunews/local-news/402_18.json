{
       "Source": "hirunews",
       "Timestamp": "Thursday, 20 April 2023 - 13:23",
       "Headline": "ආණමඩුව OICගේ පත්වීම හදිසියේ අවලංගු කිරීම ගැන සංවර්ධන කමිටු සභාපති කණගාටුවෙන්",
       "News Content": "ආණමඩුව පොලීසියේ ස්ථානාධිපතිවරයා ලෙස අලුතින් පත් කළ නිලධාරියාගේ ස්ථාන මාරුව හදිසියේ අවලංගු කිරීම සම්බන්ධයෙන් තමන් කණගාටුවට පත්වන බව පුත්තලම් දිස්ත්‍රික් සංවර්ධන කමිටුවේ සභාපති, පාර්ලිමේන්තු මන්ත්‍රී චින්තක අමල් මායාදුන්න පවසනවා.\nපොලිස්පතිවරයාගේ නියෝගය පරිදි මෙලෙස ස්ථානාධිපති ධුරයට පත් කර තිබුණේ මීගමුව පොලිසියේ විවිධ පැමිණිලි අංශයේ ස්ථානාධිපතිවරයා ලෙස කටයුතු කරන ඩබ්ලිව්.පී.ආර්.අබේනායකයි.\nපොලිස් මූලස්ථානය විසින් පසුගිය 17 වැනිදා නව පත්වීම් පිළිබඳව පොලිස් පණිවුඩයක් හරහා දැනුම්දී තිබූ අතර, ඊට පසුදින එය තාවකාලිකව අවලංගු කරන බව ඔහුට දැනුම්දී ඇති බව සදහන්. කෙසේ වෙතත්, ඊයේ (19) දිනයේ දී යළි දැනුම්දී ඇත්තේ මෙම ස්ථාන මාරුව අවලංගු කරන බවයි.\nකෙසේ වෙතත් පුත්තලම දිස්ත්‍රික්කයේ රාජ්‍ය ඇමතිවරයෙකුගේ මැදිහත්වීම මත පොලිස්පතිවරයා විසින් මෙම මාරුව අවලංගු කර ඇති බව ජාතික පුවත්පතක් අද (20) වාර්තා කළා.\nමෙලෙස හදිසියේම අදාළ නිලධාරියාගේ පත්වීම අවලංගු කිරීම සම්බන්ධයෙන් තමන් කරුණු සොයා බලන බවයි පුත්තලම දිස්ත්‍රික් සංවර්ධන කමිටුවේ සභාපති පාර්ලිමේන්තු මන්ත්‍රී, චින්තක අමල් මායාදුන්න හිරු ප්‍රවෘත්ති අංශය සමග සංවාදයකට එක්වෙමින් සඳහන් කළේ.",
       "URL": "https://www.hirunews.lk/332988/ආණමඩුව-oicගේ-පත්වීම-හදිසියේ-අවලංගු-කිරීම-ගැන-සංවර්ධන-කමිටු-සභාපති-කණගාටුවෙන්",
       "Category": "Local News",
       "Parent URL": "https://www.hirunews.lk/local-news.php?pageID=402"
}