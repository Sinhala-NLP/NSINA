{
       "Source": "hirunews",
       "Timestamp": "Thursday, 16 September 2021 - 15:09",
       "Headline": "පිටිකිරි පැකට්ටුවක් මිලදී ගැනීමේදී යෝගට් මිලදී ගත යුතු බවට බලපෑම් කළ වෙළඳසැල් හිමියෙකු අත්අඩංගුවට",
       "News Content": "පිටිකිරි පැකට්ටුවක් මිලදී ගැනීමේදී යෝගට් හයක් අනිවාර්යයෙන් මිලදී ගත යුතු බවට පාරිභෝගිකයින්ට බලපෑම් කළ වෙළඳසැල් හිමියෙකු පාරිභෝගික සේවා අධිකාරියේ නිලධාරීන් අත්අඩංගුවට ගෙන තිබෙනවා.\nමෙලෙස අත්අඩංගුවට ගෙන ඇත්තේ දියතලාව නගරයේ වෙළඳසැල් හිමියෙක්.\nබදුල්ල දිස්ත්‍රික් පාරිභෝගික සේවා අධිකාරියට ලද පැමිණිල්ලකට අනුවයි මෙම වෙළඳසැල් හිමියා අද උදෑසන අත්අඩංගුවට ගෙන ඇත්තේ.\nමේ අතර කිරිපිටි පැකට්ටුවක් මිලදී ගැනීමේදී යෝගට් හයක් අනිවාර්යයෙන් මිලදී ගත යුතු බවට ඇතැම් වෙළදුන්, පාරිභෝගිකයින්ට සිදුකරන බලපෑම් සම්බන්ධයෙන් පාරිභෝගික කටයුතු පිළිබද අධිකාරියේ අවධානය යොමුව තිබෙනවා.\nවෙළදපළේ කිරිපිටි හිඟවීමත් සමග එම සමාගම් විසින් නව ක්‍රමවේදයක් ලෙස මෙය හදුන්වා දී ඇති බවටයි පාරිභෝගිකයින් එම අධිකාරියට පැමිණිලි කර ඇත්තේ.\nපසුගිය 13 වන දා කොළඹ පැවති මාධ්‍ය හමුවකදී ද සමගි ජන බලවේගයේ ජාතික සංවිධායක පාර්ලිමේන්තු මන්ත්‍රී තිස්ස අත්තනායක මේ සම්බන්ධයෙන් අනාවරණ කළා.\nපාරිභෝගික කටයුතු පිළිබද අධිකාරියේ අවදානය යොමු වීමෙන් පසු මෙලෙස භාණ්ඩ අලෙවි කරන වෙළදුන් සොයා වැටලීම් ආරම්භ කර ඇති අතර අද දිනයේ දියතලාව නගරයේ එවැනි වෙළදසැලක් එම අධිකාරියේ නිලධාරීන් කණ්ඩායමක් විසින් වටලා තිබෙනවා.\nඑම වෙළදසැල් හිමියා විසින් පාරිභෝගිකයෙකුට කිරිපිටි පැකට්ටුවක් මිලදී ගැනීමේදී යෝගට් 6ක් අනිවාර්යෙන් මිලදී ගත යුතු බවට බලපෑම් කර ඇති අතර එම වෙළදසැල් හිමියාට එරෙහිව ඉදිරියේදී නඩු පවරන බවයි පාරිභෝගික කටයුතු පිළිබද අධිකාරිය සඳහන් කළේ.\n2003 අංක 9 දරණ පාරිභෝගික කටයුතු පිළිබඳ අධිකාරි පනත මගින් වෙළෙන්දෙකු විසින් භාණ්ඩයක මිල ගෙවීම හැර වෙනත් කිසිදු කොන්දේසියක් ගැනුම්කරුවෙකුට පැනවීම වරදක් බව දක්වා තිබෙනවා.",
       "URL": "https://www.hirunews.lk/282374/පිටිකිරි-පැකට්ටුවක්-මිලදී-ගැනීමේදී-යෝගට්-මිලදී-ගත-යුතු-බවට-බලපෑම්-කළ-වෙළඳසැල්-හිමියෙකු-අත්අඩංගුවට",
       "Category": "Local News",
       "Parent URL": "https://www.hirunews.lk/local-news.php?pageID=1688"
}