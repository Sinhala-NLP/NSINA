{
       "Source": "hirunews",
       "Timestamp": "Sunday, 06 August 2023 - 20:03",
       "Headline": "කෝටිපතියා පැහැරගෙන ගොස් මුදල් ඉල්ලා පහරදීලා  (වීඩියෝ)",
       "News Content": "මහනුවර අකුරණ ප්‍රදේශයේ පදිංචි මොහොමඩ් හසීම් නමැති පුද්ගලයෙකු රුපියල් කොටි හතහමාරක ලොතරැයි දිනුමක් පසුගියදා ජයග්‍රහණය කර තිබුණා.\nපසුව එම පුද්ගලයා කිසියම් පිරිසක් විසින් පැහැරගෙන ගොස් සඟවාගෙන සිටින බවට විශේෂ කාර්ය බලකා බුද්ධි අංශ වෙත ලැබුණු තොරතුරකට අනුව ගම්පොල රත්මල්කඩුව ප්‍රදේශයේ පිහිටි මෙම නිවස වැටලීමට විශේෂ කාර්ය බලකා නිලධාරීන් සහ පොලීසිය පියවර ගත්තා.\nඒ අනුව මෙම නිවසේ රඳවාගෙන සිටි එම පුද්ගලයා සොයා ගැනීමට ආරක්ෂක අංශ සමත් වු අතර ඔහු ආරක්ෂක අංශ වෙත පවසා තිබුණේ තමන් පසුගිය මස 27 වැනිදා දඹුල්ල ප්‍රදේශයේ සිටියදි වාහනයකින් පැමිණි සිව්දෙනෙක් තමන්ව එම වාහනයට නංවාගෙන මෙම ප්‍රදේශයට රැගෙන ආ බවයි.\nරත්මල්කඩුව ප්‍රදේශයේ පිහිටි මෙම නිවස තුළද තමන් දින කිහිපයක් රඳවාගෙන සිටි බවත් මුදල් ඇති ස්ථානය විමසමින් එම කාලසීමාව තුළදී ඔවුන් තමන්ට පහරදුන් බවත්ය.\nනිවස තුළ රඳවාගෙන පහරදුන් එම පුද්ගලයින් තමන් හඳුනන බවත්, ඔවුන් සමඟ මුදල් ගනුදෙනු මීට පෙර සිදුකර ඇති බවත්, පැහැරගැනීමට ලක් වු පුද්ගලයා වැඩිදුරටත් පවසා තිබෙනවා.\nඔහු සඳහන් කළේ පුද්ගලයින් කිහිපදෙනෙකුම ඔවුන්ට මුදල් ලබාදීමට ඇති බව පවසමින් තමන්ගෙන් ලිපි ලබාගත් බවයි.\nමෙම සිද්ධිය සම්බන්ධයෙන් අත්අඩංගුවට ගත් පුද්ගලයින් සිව්දෙනා අධිකරණය හමුවට ඉදිරිපත් කිරීමට නියමිත බව පොලීසිය සඳහන් කළා.",
       "URL": "https://www.hirunews.lk/343864/කෝටිපතියා-පැහැරගෙන-ගොස්-මුදල්-ඉල්ලා-පහරදීලා-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=119"
}