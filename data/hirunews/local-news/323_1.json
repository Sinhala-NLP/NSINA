{
       "Source": "hirunews",
       "Timestamp": "Tuesday, 23 May 2023 - 16:08",
       "Headline": "නීති විරෝධී ලෙස ධීවර කටයුතු කළ පිරිසක් නාවික හමුදා භාරයට",
       "News Content": "නීති විරෝධී ‍ලෙස විදුලි ආලෝක ධාරා භාවිතා කරමින්, වලංගු බලපත්‍ර රහිතව සහ තහනම් දැල් භාවිතයෙන් ධීවර කටයුතු සිදු කළ පුද්ගලයින් දහසය දෙනෙකු සමඟ ඩිංගි යාත්‍රා හතක් සහ නීති විරෝධී ධීවර ආම්පන්න කිහිපයක් නාවික හමුදා භාරයට ගෙන තිබෙනවා.\nමෙලෙස හමුදා භාරයට ගෙන ඇත්තේ ලංකා නාවික හමුදාව, මුලතිව් නයාරු හා අලම්පිල් ප්‍රදේශයන්ට ඔබ්බෙන් වූ මුහුදු ප්‍රදේශයන්හි සහ පුල්‍මුඩේ කෝකිලායි ප්‍රදේශයට ඔබ්බෙන් වූ මුහුදු ප්‍රදේශයේ සහ කෝකිලායි කලපු ප්‍රදේශයේ ඊයේ (22) අලුයම් කාලයේ දී සිදු කල විශේෂ මෙහෙයුම් මඟින්.\nශ්‍රී ලංකාවට අයත් මුහුද සහ වෙරළ කලාපය ඔස්සේ සිදු කෙරෙන නීති විරෝධී ධීවර කටයුතු මැඩපැවැත්වීම සඳහා නාවික හමුදාව නිරන්තර අවධානයෙන් සිටිමින් මෙහෙයුම් ක්‍රියාත්මක කරනු ලබන අතර ඒ අනුව මෙම මෙහෙයුමද සිදුකර තිබෙනවා.\nඑමෙන් ම, ඊයේ අලුයම් කාලයේදී නැඟෙනහිර නාවික විධානයට අයත් ශ්‍රී ලංකා නාවික නෞකා රන්වැලි ආයතනය මඟින් පුල්මුඩේ කෝකිලායි ප්‍රදේශයට ඔබ්බෙන් වූ මුහුදු ප්‍රදේශයේ සහ කෝකිලායි කලපු ප්‍රදේශයේ සිදුකල විශේෂ සෝදිසි මෙහෙයුමේදී, එම ප්‍රදේශයන්හී නීති විරෝධි ලෙස විදුලි ආලෝක ධාරා භාවිතයෙන් සහ වලංගු ධීවර බලපත්‍ර රහිතව ධීවර කටයුතු සිදුකළ පුද්ගලයින් හය දෙනෙකු සමඟ ඩිංගි යාත්‍රා හතරක් සහ නීති විරෝධී ධීවර ආම්පන්න ද නාවික හමුදා භාරයට ගැනීමට කටයුතු කර තිබෙන බව වාර්තා වෙනවා.\nමෙම සිද්ධිය සම්බන්ධව වැඩ්දුරටත් වාර්තා වන්නේ මෙ‍හෙයුම් මඟින් නාවික හමුදා භාරයට ගත් පුද්ගලයින් වයස අවුරුදු 22 ත් 44 ත් අතර වයසේ පසුවන පුත්තලම, කෝකිලායි, පදවි ශ්‍රී පුර, වැලිඔය සහ මදුරන්කුලිය යන ප්‍රදේශයන්හි පදිංචිකරුවන් බව සඳහන්.\nඑම පුද්ගලයින් , ඩිංගි යාත්‍රා හත හා ධීවර ආම්පන්න ඉදිරි නීතීමය කටයුතු සඳහා මුලතිව් සහකාර ධීවර අධ්‍යක්‍ෂ කාර්යාලය වෙත සහ කුච්චවේලි ධීවර පරීක්‍ෂක කාර්යාලය වෙත භාර දීමට කටයුතු කර ඇති බවයි වැඩිදුරටත් වාර්තා වන්නේ.",
       "URL": "https://www.hirunews.lk/336005/නීති-විරෝධී-ලෙස-ධීවර-කටයුතු-කළ-පිරිසක්-නාවික-හමුදා-භාරයට",
       "Category": "Local News",
       "Parent URL": "https://www.hirunews.lk/local-news.php?pageID=323"
}