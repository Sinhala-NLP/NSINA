{
       "Source": "hirunews",
       "Timestamp": "Saturday, 18 July 2020 - 19:10",
       "Headline": "මෙරට ආසාදිතයින් 2703 දක්වා ඉහළට (වීඩියෝ)",
       "News Content": "තවත් කොරෝනා ආසාදිතයින් 06 දෙනෙකු අද දිනයේදී හඳුනා ගැනීමත් සමඟ මෙරටින් වාර්තා වන කොරෝනා ආසාදිතයින්ගේ සංඛ්‍යාව මේ වනවිට 2703 දක්වා ඉහළ ගොස් තිබෙනවා.\nකන්දකාඩු පුනරුත්ථාපන මධ්‍යස්ථානයෙන් වාර්තා වූ ආසාදිතයෙකුගේ හෝමාගම ප්‍රදේශයේ පදිංචි ආශ්‍රිතයින් 04 දෙනෙකු සහ පිලිපීනයේ සිට මෙරටට පැමිණි පුද්ගලයෙකු නව ආසාදිතයින් ලෙස හඳුනාගත් බවයි රජයේ ප්‍රවෘත්ති දෙපාර්තමේන්තුව සඳහන් කළේ.\nඑමෙන්ම, කොරෝනා ආසාදිතයින් 11 දෙනෙකු අද සුවය ලබා රෝහල් වලින් පිටව ගියා.\nඒ අනුව, සම්පූර්ණයෙන්ම සුවය ලැබූ වූ සංඛ්‍යාව 2023 දක්වා ඉහළ ගොස් තිබෙනවා.\nතවදුරටත් රෝහල් ගතව ප්‍රතිකාර ලබන්නේ ආසාදිතයින් 668 ක් පමණයි.\nමේ අතර, පසුගියදා කතරගම වන්දනාවේ පැමිණි පුද්ගලයෙකුට කොරෝනා ආසාදනය වී ඇති බවට හඳුනා ගැනීමෙන් පසු, ඔහු කතරගම පැමිණ නවාතැන් ගෙන සිටි නිවාඩු නිකේතනයක පුද්ගලයින් 6 දෙනෙකු සහ ඔහු සැරිසැරූ ස්ථාන කිහිපයක හඳුනාගත් පුද්ගලයින් 18 දෙනෙකු අද පී.සී.ආර්. පරීක්ෂාවට ලක් කළා.\nඒ අතර, විහාරස්ථානයක හිමිනමක් ද සිටින බවයි වාර්තා වන්නේ. එසේම, රුහුණු - කතරගම මහා දේවාලයේ පෙරහර පැවැත්වෙන කාලසීමාව තුළ එම පූජා භූමිය බැතිමතුන් සඳහා සීමා කිරීමට තීරණය කර තිබෙනවා.\nමේ අතර, යාපනයේදී අද මාධ්‍ය වෙත අදහස් දක්වමින් යුද හමුදාපති ලුතිනන් ජනරාල් ශවේන්ද්‍ර සිල්වා ද ප්‍රකාශ කළේ නල්ලූර් කෝවිලට පැමිණ බැතිමතුන් සීමා කිරීමට කටයුතු කර ඇති බවයි.\nදින කිහිපයකට තාවකාලිකව නතර කළ විදෙස් ගත ශ්‍රී ලාංකිකයින් මෙරටට ගෙන්වා ගැනීමේ කටයුතු ලබන සතියේ සිට ආරම්භ කිරීමට අපේක්ෂා කරන බව ජනාධිපති අතිරේක ලේකම් අද්මිරාල් ජයනාත් කොළඹගේ සඳහන් කළා.\nමේ අතර, මුඛ ආවරණ නොමැතිව බාහිර සමාජයේ ගැවසෙමින් සිට පොලිස් අවවාද කිරීම්වලට ලක්වූ පුද්ගලයින් දැනුවත් කිරීමේ විශේෂ වැඩසටහනක් පොලිස් ක්ෂේත්‍ර බලකා මූලස්ථානයේදී අද පැවැත්වුණා.\nඒ බස්නාහිර පළාත භාර ජ්‍යෙෂ්ඨ නියෝජ්‍ය පොලිස්පති දේශබන්දු තෙන්නකෝන්ගේ ප්‍රධානත්වයෙන්.",
       "URL": "https://www.hirunews.lk/245842/මෙරට-ආසාදිතයින්-2703-දක්වා-ඉහළට-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2575"
}