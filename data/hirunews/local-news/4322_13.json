{
       "Source": "hirunews",
       "Timestamp": "Thursday, 14 September 2017 - 16:13",
       "Headline": "සරසවි සිසුන් දෙදෙනෙකු මියගිය සිද්ධියේ සැකකාර පොලිස් නිලධාරීන්ට අද ලැබුනු නියෝගය (ඡායාරූප)",
       "News Content": "යාපනය විශ්ව විද්‍යාලයේ සිසුන් දෙදෙනෙකුට වෙඩි වැදී මියයාම සම්බන්ධයෙන් අත්අඩංගුවට ගෙන රක්ෂිත බන්ධනාගාර ගත කර සිටි පොලිස් නිලධාරීන් 5 දෙනා ඇප මත නිදහස් කර තිබෙනවා.\nයාපනය මහාධිකරණ විනිසුරුවරයායි අද මෙම නියෝගය ලබාදුන්නේ.\nයාපනය සරසවියේ තුන්වන වසරේ ඉගෙනුම ලබමින් සිටි 24 සහ 23 හැවිරිදි සිසුන් දෙදෙනෙකු යාපනය කොක්කුවිල් ප්‍රදේශයේදී ජීවිතක්ෂයට පත්වුයේ පසුගිය වසරේ ඔක්තෝම්බර් මස 20 වනදා රාත්‍රියේදීයි.\nමෙම ඝාතනයට අදාළව උප පොලිස් පරීක්ෂකවරයෙකු ඇතුලු නිලධාරීන් 5 දෙනෙකු අත්අඩංගුවට ගෙන රක්ෂිත බන්ධනාගාර ගත කර තිබුනා.\nඒ පොලිස් වෙඩි පහරකින් අදාළ ඝාතනය සිදුවු බවට චෝදනා මතයි.\nසිසුන්ගේ මරණ පරීක්ෂණවලදී හෙළිවී තිබුනේ එක් සිසුවෙකුගේ සිරුරේ වෙඩි සලකුණු පවතින බවයි.\nඅනෙක් සිසුවා මරණයට පත්වී ඇත්තේ අභ්‍යන්තර රුධිර වහනය හේතුවෙන් බවට මරණ පරීක්ෂණයේදී අනාවරණ වී තිබුනා.\nමෙම ඝාතනය සිදුවු සමයේදී සිද්ධියට සම්බන්ධ පුද්ගලයන්ට දඩුවම් ලබාදෙන ලෙසට ඉල්ලා උතුරු පළාතේ සරසවි සිසුන් විසින් දැවැන්ත විරෝධතා මාලාවක් ද ක්‍රියාත්මක කරනු ලැබුවා.\nඡායාරූප - වව්නියාව මාධව කුලසුරිය / වන්නි රොමේෂ් මදුෂංක",
       "URL": "https://www.hirunews.lk/170916/සරසවි-සිසුන්-දෙදෙනෙකු-මියගිය-සිද්ධියේ-සැකකාර-පොලිස්-නිලධාරීන්ට-අද-ලැබුනු-නියෝගය-ඡායාරූප",
       "Category": "Local News",
       "Parent URL": "https://www.hirunews.lk/local-news.php?pageID=4322"
}