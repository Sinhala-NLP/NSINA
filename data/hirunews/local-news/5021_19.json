{
       "Source": "hirunews",
       "Timestamp": "Friday, 03 June 2016 - 11:01",
       "Headline": "රොජර් සෙනෙවිරත්නට වරෙන්තු",
       "News Content": "බස්නාහිර පළාත් සභා මන්ත්‍රී රොජර් සෙනෙවිරත්නට කොළඹ ප්‍රධාන මහේස්ත්‍රාත් ගිහාන් පිලපිටිය අද (03) වරෙන්තු නිකුත් කළා.\nඒ ජාතික නිදහස් පෙරමුණේ නායක පාර්ලිමේන්තු මන්ත්‍රී විමල් වීරවංශ ඇතුළු හත් දෙනෙකුට එරෙහිව කුරුඳුවත්ත පොලිසිය කොළඹ මහේස්ත්‍රාත් අධිකරණය හමුවේ ගොනුකර තිබූ පැමිණිල්ල කැදවනු ලැබූ අවස්ථාවේදීයි.\nපසුගිය පෙබරවාරි 6 වනදා එක්සත් ජාතීන්ගේ මානව හිමිකම් කොමසාරිස් සෙයිද් රාද් අල් හුසේන් කුමරු මෙරටට පැමිණි අවස්ථාවේදී ජගත් සංවිධානයේ මෙරට කාර්යාලය ඉදිරිපිට උද්ඝෝෂණයක් සිදුකිරීමට එරෙහිවයි මෙම නඩුව ගොනුකර ඇත්තේ.\nඑහිදී කුරුඳුවත්ත පොලිසිය විසින් අධිකරණය හමුවේ දන්වනු ලැබුවේ සිද්ධිය සම්බන්ධයෙන් චෝදනා පත්‍රයක් ගොනුකිරීමට හැකියාවක් පවතින බැවින් ඒ පිළිබදව ඉදිරියේ කටයුතු කරන බවයි.\nඅද පැමිණිල්ල කැදවන අවස්ථාවේදී බස්නාහිර පළාත් සභා මන්ත්‍රී රොජර් සෙනෙවිරත්න පැමිණි නොසිටීම හේතුවෙනුයි ඔහුට මෙලෙස වරෙන්තු නිකුත් කෙරුණේ්.\nකෙසේ නමුත්, ඔහු මෝසමක් මාර්ගයෙන් අධිකරණයට ඉදිරිපත් වීමෙන් අනතුරුව අදාළ වරෙන්තුව නැවත කැදවීමට මහේස්ත්‍රාත්වරයා පියවර ගත්තා.\nඑහිදී මෙම පැමිණිල්ල නොවැම්බර් 25 වනදා නැවත කැදවීමටයි ප්‍රධාන මහේස්ත්‍රාත් ගිහාන් පිලපිටිය නියෝග කළේ.",
       "URL": "https://www.hirunews.lk/134677/රොජර්-සෙනෙවිරත්නට-වරෙන්තු",
       "Category": "Local News",
       "Parent URL": "https://www.hirunews.lk/local-news.php?pageID=5021"
}