{
       "Source": "hirunews",
       "Timestamp": "Monday, 10 January 2022 - 13:00",
       "Headline": "පසුගිය වසරේ දී ආනයන වියදම ඩොලර් බිලියන 5.5කින් ඉහළට",
       "News Content": "ආනයන සීමා කර තිබුණ ද ගත වූ 2021 වසරේ දී මෙරට ආනයන වියදම ඩොලර් බිලියන 21.6 දක්වා ඉහළ ගොස් තිබෙනවා.\n2020 වසරේ දි මෙරට ආනයන වියදම ඩොලර් බිලියන 16.1ක් වූ අතර, 2019 වසරේ දී එය ඩොලර් බිලියන 19.9ක්.\nමහ බැංකු අධිපති අජිත් නිවාඩ් කබ්රාල් ට්විටර් පණිවුඩයක් මගින් ප්‍රකාශ කළේ, ඒ අනුව 2020 වසරට සාපේක්ෂ ව මෙරට ආනයන වියදම ඉහළ ගොස් ඇති බවයි.\nඑය, ඩොලර් බිලියන 5.5ක ඉහළ යාමක්.\nමහ බැංකු අධිපතිවරයා මෙම ට්විටර් පණිවුඩය නිකුත් කර ඇත්තේ, මේ වසරේ ජනවාරි 22 වන දා කල් පිරෙන ජාත්‍යන්තර ස්වෛරීත්වය බැඳුම්කර පියවීම පිළිබඳ සහතිකයක් ලබාදෙමින්.\nමෙහි දී ඔහු සඳහන් කර ඇත්තේ, මෙම ණය බැඳුම්කර ගෙවීමට නො හැකි වන බවට දොස් නැගූ පුද්ගලයන් දැන් ඒවා නොගෙවන ලෙස ඉල්ලා සිටීම හාස්‍යජනක බවයි.\nෆිච් රේටින්ග්ස් ජාත්‍යන්තර විගණන ආයතනය සඳහන් කරන පරිදි මේ වසරේ ශ්‍රී ලංකාවට ණය සේවාකරණය සඳහා අවශ්‍ය විදේශ මුදල් ප්‍රමාණය, පසුගිය වසරේ නොවැම්බරය අවසානයේ මෙරට පැවති මුළු විදේශ සංචිතය මෙන් 430%කට සමාන බවයි.",
       "URL": "https://www.hirunews.lk/293544/පසුගිය-වසරේ-දී-ආනයන-වියදම-ඩොලර්-බිලියන-5-5කින්-ඉහළට",
       "Category": "Local News",
       "Parent URL": "https://www.hirunews.lk/local-news.php?pageID=1436"
}