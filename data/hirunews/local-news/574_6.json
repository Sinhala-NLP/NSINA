{
       "Source": "hirunews",
       "Timestamp": "Saturday, 28 January 2023 - 14:04",
       "Headline": "ගතින් නැතත් සිතින් නැඟිටින කැකිරාවේ දිරිය කත (වීඩියෝ)",
       "News Content": "ශරීරයේ ඇතිවන යම් ආබාධයක් නිසා පීඩාවට පත්වුවත් තම ජීවිතය සාර්ථක කරගන්නට එය බාධාවක් කර නොගත් දිරිය කාන්තාවක් පිළිබඳ අපට\nකැකිරාව ප්‍රදේශයෙන් වාර්තා වුණා.\nකාන්තාවකගේ හිත කොතරම් ශක්තිමත්ද යන්න ගැන ඇය අපට කියා දෙන්නේ හරි අපූරු ආදර්ශයක්.\nවයස අවුරුදු 47ක් වන ජේ.එච්.එම්.චන්ද්‍රලතා එක්දරු මවක් වුවත් මේ වනවිට සිය සැමියා සහ එකම දරුවා ඇයව හැරගොස් අවසන්.\nකිසිදු හව්හරණක් නොමැති වුවත් කිසිවෙකුට අත නොපා හිතේ දිරියෙන් ජීවිත ගමන ගෙන යන්නට ඇය අදිටන් කරගෙන ඇත්තේ ජීවිතය යන්න හොඳින් අවබෝධ කරගනිමින්.\nඋපතින්ම පෝලියෝ ආබාධ සහිත කාන්තාවක‍ වන ඇය උපාධිධාරී ගුරුවරියක් වුවත් මුහුණ පාන්නට සිදුවූ හැලහැප්පීම් ගණනාවක් නිසා ඇයට සිය රැකියාවද අහිමි වී තිබෙනවා.\nඇයගේ එක් පාදයක අස්ථි මේ වනවිට බිඳී ගොස් ජීවිතය රෝද පුටුවට සීමා වී ඇත්තේ ප්‍රතිකාර සඳහා අවශ්‍ය මුදල් හදල් නොමැතිවීමේ ප්‍රතිඵලයක් ලෙසයි.\nනමුත් ඒ බාධා කිසිවක් ජීවිතය ගෙන යන්නට අවහිර කර නොගනිමින් මේ වන විට ඇය තවත් අයෙකුගේ උදව් උපකාර ඇතිව සබන් නිෂ්පාදනයට යොමුවී තිබෙනවා.\nජීවිතය ජයගන්නට ගතේ සවියට වඩා හිතේ සවිය අවැසිය බව යළි යළිත් ලොවට කියන චන්ද්‍රලතා මහත්මියගේ ජීවිත කතාව අප සැමට ලබා දෙන්නේ ලොකු ආදර්ශයක්.",
       "URL": "https://www.hirunews.lk/326084/ගතින්-නැතත්-සිතින්-නැඟිටින-කැකිරාවේ-දිරිය-කත-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=574"
}