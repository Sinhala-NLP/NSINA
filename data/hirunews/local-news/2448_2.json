{
       "Source": "hirunews",
       "Timestamp": "Thursday, 17 September 2020 - 20:39",
       "Headline": "මධුෂ්ගේ සමීප මිතුරෙකු වන \"ආමි ශිවා\"  අත්අඩංගුවට (වීඩියෝ)",
       "News Content": "දැනට අපරාධ පරීක්ෂණ දෙපාර්තමේන්තුව භාරයේ රඳවා සිටින ප්‍රධාන පෙළේ සංවිධානාත්මක අපරාධකරුවෙකු වන මාකඳුරේ මධුෂ්ගේ සමීපතමයෙකු වන හිටපු යුද හමුදා නිලධාරියෙකු වූ පාදාගොඩ ආමි ශිවා නැමැත්තා අත්අඩංගුවට ගෙන තිබෙනවා.\nමේ අතර, මත්ද්‍රව්‍ය ඇබ්බැහිවූවන්ට, වේදනා නාශක පෙති අලෙවි කිරීමේ ජාවාරමක නිරත කාන්තාවක සහ තවත් පුද්ගලයෙකු දඹුල්ල නගරයේදී අත්අඩංගුවට ගෙන තිබෙනවා.\nඔවුන් දෙදෙනා සතුව තිබී විවිධ වර්ගයේ වේදනා නාශක පෙති 800ක් පමණ සොයාගත් බවයි පොලිසිය සඳහන් කළේ.\nජංගම දුරකතනය හරහා මෙම ජාවාරම සිදුකර ඇති අතර, ගලේවෙල, අනුරාධපුර, පොලොන්නරුව සහ මින්නේරිය ආදි ප්‍රදේශවල තරුණයින්ට ඒවා අලෙවි කර ඇති බව සඳහන්.\nකළුතර කොට්ඨාශ විෂ මත්ද්‍රව්‍ය ඒකකයේ නිලධාරීන් විසින් ඊයේ මොහු අත්අඩංගුවට ගෙන ඇත්තේ අලුත්ගම - පාදාගොඩ ප්‍රදේශයේදීයි.\nඊට පෙර අත්අඩංගුවට පත් මධූෂ්ගේ මත්ද්‍රව්‍ය ජාවාරමට සම්බන්ධ ගෝලයෙකු වූ පාදාගොඩ බුෂියා නැමැති සැකකරුගෙන් කරන ලද ප්‍රශ්න කිරීම්වලින් අනතුරුවයි පාදාගොඩ ආමි ශිවා අත්අඩංගුවට ගෙන ඇත්තේ.\nඅත්අඩංගුවට ගත් සැකකරු සතුව තිබී ජීව අත්බෝම්බයක්, බෝර දොලහේ ගිනි අවියක්, සයනයිඞ් කරලක්, යුද හමුදාවට අයත් ආරක්ෂක ඇඳුමක්, ටී-56 ගිනි අවි සඳහා යොදන උණ්ඩ 05ක්, මිලිමීටර් 09 උණ්ඩ 07ක් සහ තවත් උපකරණ කිහිපයක් සොයාගැනුනා.\nමේ අතර, බන්ධනාගාරගතව සිටින මත්ද්‍රව්‍ය ජාවාරම්කරුවෙකු වන ටගරා සමඟ ජාවාරමේ නිරත වූ බවට අත්අඩංගුවට ගත් මහර බන්ධනාගාර නියාමකවරයා ඇතුළු සැකකරුවන් 04 දෙනා ලබන 24 වැනිදා දක්වා රක්ෂිත බන්ධනාගාරගත කෙරුණා.\nඒ, ගම්පහ අතිරේක මහේස්ත්‍රාත්වරයා හමුවට ඊයේ ඉදිරිපත් කිරීමෙන් අනතුරුවයි.\nසැකකරුවන්ගේ බැංකු ගිණුම් සහ ජංගම දුරකතන විශ්ලේෂණ වාර්තා පරීක්ෂා කරමින් ඉදිරි විමර්ශන සිදුකරන බව මෙහිදී පොලිසිය අධිකරණයට දැනුම් දුන්නා.\nමේ අතර බොරළු කැපීමේ ව්‍යාපාරය සම්බන්ධයෙන් ඇති වූ ආරවුලක් දුරදිග යාමෙන් බරපතල තුවාල ලැබූ 40 හැවිරිදි ආණමඩුව - කට්ටකඩුව ප්‍රදේශයේ පදිංචි ව්‍යාපාරිකයෙකු ඊයේ හලාවත රෝහලට ඇතුළත් කිරීමෙන් පසු කොළඹ ජාතික රෝහලට මාරු කර එවා තිබෙනවා.\nමෝටර් රථයකින් පැමිණි 03 දෙනෙකු ඔහුගේ නිවස ඉදිරිපිටදී මෙම ව්‍යාපාරිකයාට තියුණු ආයුධවලින් පහරදී ඇති අතර, සැකකරුවන් මේ වනවිට ප්‍රදේශයෙන් පළාගොස් ඇති බවයි පොලිසිය සඳහන් කළේ.\nපහරදුන් පුද්ගලයින් සහ පහරකෑමට ලක්වූ පුද්ගලයා සමීප මිතුරන් බව පොලිසිය කියා සිටියා.",
       "URL": "https://www.hirunews.lk/250466/මධුෂ්ගේ-සමීප-මිතුරෙකු-වන-ආමි-ශිවා-අත්අඩංගුවට-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2448"
}