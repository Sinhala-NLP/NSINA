{
       "Source": "hirunews",
       "Timestamp": "Friday, 08 September 2023 - 20:25",
       "Headline": "දයාසිරිව හෙලිකොප්ටරයෙන් ගෙනියන්න පක්ෂ නායකයෝ රැස්වෙති -  මෛත්‍රීට සියලුදෙනාගේ අත්සනින් යුත් ලිපියක්",
       "News Content": "ශ්‍රී ලංකා නිදහස් පක්ෂයේ ප්‍රධාන ලේකම් ධුරයෙන් දයාසිරි ජයසේකර ඉවත් කිරීම පිළිබඳ සිය බලවත් අකමැත්ත සහ විරෝධය පළ කරමින් නිදහස් ජනතා සන්ධානය නියෝජනය කරන සියලුම පක්ෂ නායකයන් සිය අත්සනින් යුතුව ශ්‍රී ලංකා නිදහස් පක්ෂයේ සභාපති, හයවැනි විධායක ජනාධිපති මෛත්‍රීපාල සිරිසේන වෙත ලිපියක් යොමුකර තිබෙනවා.\nනිදහස් ජනතා සන්ධානය නියෝජනය කරන සියලුම නායකයන් විසින්\nඊයේ (07) පවත්වන ලද විශේෂ විධායක කමිටු රැස්වීමේදී ගන්නා ලද තීරණයකට අනුව මෙම ලිපිය යොමු කර ඇති බවයි වාර්තා වන්නේ.\nදයාසිරි ජයසේකර ශ්‍රී ලංකා නිදහස් පක්ෂයේ ප්‍රධාන ලේකම්වරයා ලෙස කටයුතු කරමින් ආණ්ඩු විරෝධී ,ප්‍රගතිශීලී දේශපාලන බලවේග ඒකරාශී කිරීම උදෙසා විශාල දායකත්වයක් සැපයූ බවත්,ආණ්ඩු විරෝධී කණ්ඩායම් ඒකරාශී කර ගනිමින් පාර්ලිමේන්තුව තුළ ද විපක්ෂයේ කාර්යභාරය විශිෂ්ට ලෙස ඉටු කළ බවත් එම ලිපියෙහි සඳහන්.\nමෙවැනි වාතාවරණයක් තුළ ආණ්ඩුවේ වුවමනාවට ශ්‍රී ලංකා නිදහස් පක්ෂයේ ආණ්ඩුව සමඟ ගනුදෙනුවක් සහිත පාර්ශ්වයේ අවශ්‍යතාවය වෙනුවෙන් දයාසිරි ජයසේකර ශ්‍රී ලංකා නිදහස් පක්ෂයේ ප්‍රධාන ලේකම් ධුරයෙන් ඉවත් කිරීම, නිදහස් ජනතා සන්ධානය ඇති කර ගත් එකඟතාවය කඩකිඊමක් බවත්, ආණ්ඩුව සමඟ එකඟතාවයන් සහිතව කටයුතු කරන පාර්ශ්ව සිය සන්ධානය සමඟ කටයුතු නොකරන බැවින්,මේ පිළිබඳ නිදහස් ජනතා සන්ධානය නියෝජනය කරන සියලුම පක්ෂ සහ කණ්ඩායම්වල විරෝධය සහ අකමැත්ත ප්‍රකාශ කර සිටින බවත් නිදහස් ජනතා සන්ධානය නියෝජනය කරන සියලුම නායකයන් ශ්‍රී ලංකා නිදහස් පක්ෂයේ සභාපති මෛත්‍රීපාල සිරිසේන වෙත එම ලිපියෙන් දැනුම් දී තිබෙනවා.",
       "URL": "https://www.hirunews.lk/347634/දයාසිරිව-හෙලිකොප්ටරයෙන්-ගෙනියන්න-පක්ෂ-නායකයෝ-රැස්වෙති-මෛත්‍රීට-සියලුදෙනාගේ-අත්සනින්-යුත්-ලිපියක්",
       "Category": "Local News",
       "Parent URL": "https://www.hirunews.lk/local-news.php?pageID=42"
}