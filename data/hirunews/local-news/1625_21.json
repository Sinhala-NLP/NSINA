{
       "Source": "hirunews",
       "Timestamp": "Friday, 15 October 2021 - 23:30",
       "Headline": "2021 IPL ශූරතාව චෙන්නායි සුපර් කිංග්ස් කණ්ඩායමට",
       "News Content": "2021 ඉන්දීය ප්‍රිමියර් ලීග් තරගාවලියේ ශූරතාව හිමිකර ගැනීමට චෙන්නායි සුපර් කිංග්ස් කණ්ඩායම අද සමත්වුණා.\nඒ ඩුබායිහි දී පැවති අවසන් මහා තරගය ලකුණු 27කින් ජය ගනිමින්.\nඒ අනුව ප්‍රතිවාදීන් වූ කොල්කටා නයිට් රයිඩර්ස් කණ්ඩායම මෙවර අනු ශූරයන් බවට පත් වුණා.\nමහේන්ද්‍ර සිං දෝනිගේ නායකත්වයෙන් චෙන්නායි සුපර් කිංග්ස් කණ්ඩායම අවසන් මහා තරගයක් සඳහා අද පිටියට පිවිසියේ නව වැනි වරටයි.\nකොල්කටා නයිට් රයිඩර්ස් කණ්ඩායම ඔයින් මෝර්ගන්ගේ නායකත්වයෙන් පිටියට පිවිසුණා.\nතරගයේ කාසියේ වාසිය දිනූ කොල්කටා නයිට්රයිඩර්ස් කණ්ඩායමේ ඇරයුම මත පළමුවෙන් පන්දුවට පහරදුන් චෙන්නායි සුපර් කින්ග්ස් කණ්ඩායම නියමිත පන්දුවාර 20 අවසානයේ කඩුලු 3ක් පමණක් දැවී ලකුණු 192ක් රැස් කළා.\nෆෆ් ඩු ප්ලෙසිස් පන්දු 59කින් වේගවත් ලකුණු 86ක් රැස් කළා.\nඒ හයේ පහර 3ක් සහ හතරේ පහර 7ක් සමගින්.\nමොයින් අලි නොදැවී 37යි.\nපන්දු යැවීමේදී සුනිල් නරායින් කඩුලු 2ක් බිඳහෙලුවේ ලකුණු 26කදීයි.\nපිළිතුරු ඉනිම වෙනුවෙන් පන්දුවට පහරදුන් කොල්කටා නයිට් රයිඩර්ස් කණ්ඩායමට පන්දුවාර 20 අවසානයේ කඩුලු 09ක් දැවී ලබාගැනීමට හැකිවූයේ ලකුණු 165ක් පමණයි.\nවෙන්කටේෂ් අයියර් ලකුණු 50ක් සහ ශුබ්මන් ගිල් ලකුණු 51ක් ලබාගත්තා.\nපන්දු යැවීමේ දී ශාදුල් ඨාකුර් කොල්කටා ඉනිමේ කඩුලු 03ක් බිද දැමුවා.\nමෙම ජයත් සමඟ  චෙන්නායි සුපර් කිංග්ස් කණ්ඩායම IPL ශූරතාවයක පහස විඳගත්තේ සිව් වැනි වතාවටයි.",
       "URL": "https://www.hirunews.lk/285121/2021-ipl-ශූරතාව-චෙන්නායි-සුපර්-කිංග්ස්-කණ්ඩායමට",
       "Category": "Local News",
       "Parent URL": "https://www.hirunews.lk/local-news.php?pageID=1625"
}