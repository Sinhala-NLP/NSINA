{
       "Source": "hirunews",
       "Timestamp": "Tuesday, 08 February 2022 - 14:32",
       "Headline": "ඩිලාන් පෙරේරාට කොවිඩ්",
       "News Content": "පාර්ලිමේන්තු මන්ත්‍රී ඩිලාන් පෙරේරාට සහ ශ්‍රී ලංකා ක්‍රිකට් ක්‍රීඩක කුසල් මෙන්ඩිස්ට ද කොරෝනා ආසාදනය වී ඇති බව අද වාර්තාවුණා.\nපාර්ලිමේන්තු මන්ත්‍රී ඩිලාන් පෙරේරා ද කොරෝනා ආසාදිතයකු ලෙස අද තහවුරු වීමත් සමග මෙරට මේ දක්වා කොරෝනා ආසාදනය වූ පාර්ලිමේන්තු මැති ඇමතිවරුන් සංඛ්‍යාව 50 දක්වා ඉහළ ගොස් තිබෙනවා.\nපාර්ලිමේන්තුවේ ජ්‍යෙෂ්ඨ ප්‍රකාශකයෙකු හිරු ප්‍රවෘත්ති අංශයට සඳහන් කළේ මෑත සති කිහිපය තුල පාර්ලිමේන්තු මන්ත්‍රීවරුන් 16 දෙනෙකු පමණ කොරෝනා ආසාදිතයන් ලෙස හඳුනා ගැණුනු බවයි.\nඑමෙන්ම ශ්‍රී ලංකා ක්‍රිකට් ක්‍රීඩක කුසල් මෙන්ඩිස්ටද කොරෝනා ආසාදනය වී තිබෙනවා.\nඔහු එලෙස ආසාදිතයෙකු ලෙස හඳුනා ගෙන ඇත්තේ ඕස්ට්‍රේලියාව සමග පැවැත්වෙන ක්‍රිකට් තරඟාවලිය සඳහා සහභාගීවීමට ඕස්ට්‍රේලියාවට ගොස් සිටින අතරතුරයි.\nමේ අතර කොළඹ දිස්ත්‍රික්කය ප්‍රමුඛ සෙසු දිස්ත්‍රික්ක වල විශාල සේවක සංඛ්‍යාවකින් යුත් රාජ්‍ය හා පෞද්ගලික අංශවල කාර්යාලවලටම ගොස් බූස්ටර් එන්නත් මාත්‍රාව ලබා දීමේ ජංගම වැඩසටහන මේ වන විට ආරම්භ කර තිබෙනවා.\nනියෝජ්‍ය සෞඛ්‍ය සේවා අධ්‍යක්ෂ විශේෂඥ වෛද්‍ය හේමන්ත හේරත් සඳහන් කළේ ප්‍රදේශයේ ප්‍රධාන සෞඛ්‍ය වෛද්‍ය නිලධාරීවරයා අමතා එම සේවාව ලබා ගත හැකි බවයි.\nමේ අතර සංචාරක සංවර්ධන අධිකාරියේ ලියාපදිංචි සංචාරක හෝටල්, සේවා සපයන ආයතන, සංචාරක මාර්ගෝපදේශකයන් හා රියදුරන් මේ වසරේත් ලියාපදිංචිය අලුත් කිරීමේ ගාස්තුවෙන් නිදහස් කර තිබෙනවා.\nසංචාරක අමාත්‍ය ප්‍රසන්න රණතුංග සඳහන් කලේ පවතින කොරෝනා තත්වය හේතුවෙන් ඔවුන් වෙත පසුගිය 2020 වසරේ සිට මේ දක්වා ලබා දුන් එම සහනය තවත් වසරකින් දීර්ඝ කල බවයි.",
       "URL": "https://www.hirunews.lk/296485/ඩිලාන්-පෙරේරාට-කොවිඩ්",
       "Category": "Local News",
       "Parent URL": "https://www.hirunews.lk/local-news.php?pageID=1368"
}