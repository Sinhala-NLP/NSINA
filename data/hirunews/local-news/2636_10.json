{
       "Source": "hirunews",
       "Timestamp": "Wednesday, 24 June 2020 - 12:04",
       "Headline": "සිව් පෙති බිනර විශේෂ ආරක්ෂාකර ගැනීමට රජයේ අවධානය (ඡායාරූප)",
       "News Content": "වඳවීමේ තර්ජනයට ලක්වී ඇති සිව් පෙති බිනර විශේෂ ආරක්ෂාකර ගැනීමට රජයේ අවධානය යොමුවී තිබෙනවා.\nලංකාවේ මෙතෙක් කිසිදු ප්‍රදේශයකින් වාර්තා වී නොමැති 'එක්සකම් පෙඩන්කියුලාටා' (Exacum pedunculatum L. ) යන උද්භිත විද්‍යාත්මක නාමයෙන් හැඳින්වෙන නාඋල - බොබැල්ලේ දැකගත හැකි බිනර ශාකය නිසි ආකාරයෙන් සංරක්ෂණ ක්‍රියාවලියකට පත්කළ යුතු බව මාතලේ මහ දිසාපති එස්.එම්.ජි.කේ.පෙරේරා පවසනවා.\nකලක් තිස්සේ විවිධ මානව ක්‍රියාකාරකම් නිසා තර්ජනයට ලක්ව ඇති බොබැල්ලේ බිනර ශාකය සංරක්ෂණය පිළිබඳ සාකච්ඡා කිරීම සඳහා නාඋල ප්‍රාදේශිය ලේකම් කාර්යාලයේ ඊයේ (23) පැවැති විශේෂ රැස්වීමකදීයි  ඔහු මේ බව කියා සිටියේ.\nවසරේ අප්‍රේල් හා සැප්තැම්බර් මෙන්ම ජූලි මාස වල දී දක්නට ලැබෙන මෙම සුවිශේෂි බිනර ශාකය වසරක පමණ කාලයක සිට වඳවීමේ තර්ජනයට ලක්ව තිබෙන්නේ පාරසරික විපර්යාසවල ප්‍රතිඑලයක් ලෙස විය හැකි බව ද මෙම අවස්ථාවේ දී අදහස් දැක්වු දිසාපති වරයා අවධාරණය කළා.\nඅවට ප්‍රදේශවල පවත්වාගෙන යන ගල් කොරි කිහිපයක හා අවට පදිංචිකරුවන් කිහිපදෙනෙකුම මෙහිදි අදහස් දැක්වු අතර ඔවුන් කියා සිටියේ බොබැල්ලේ බිනර ව්‍යාප්තියට තමන් අසීමිතව ආදරය කරන බවත් සිය කර්මාන්ත ද ආරක්ෂා වන පරිදි බිනර ව්‍යාපෘති ද ආරක්ෂා කර ගැනීම සඳහා ප්‍රායෝගික වැඩපිළිවෙලක් සැකසීම අත්‍යාවශ්‍ය කරුණක් බවයි.",
       "URL": "https://www.hirunews.lk/243821/සිව්-පෙති-බිනර-විශේෂ-ආරක්ෂාකර-ගැනීමට-රජයේ-අවධානය-ඡායාරූප",
       "Category": "Local News",
       "Parent URL": "https://www.hirunews.lk/local-news.php?pageID=2636"
}