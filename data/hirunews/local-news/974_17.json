{
       "Source": "hirunews",
       "Timestamp": "Monday, 01 August 2022 - 15:38",
       "Headline": "මහින්දගේ හා බැසිල්ගේ විදෙස් ගමන් තහනම් තවත් දීර්ඝ කෙරෙයි",
       "News Content": "හිටපු මුදල් අමාත්‍යවරුන් වන මහින්ද රාජපක්ෂ සහ බැසිල් රාජපක්ෂ වෙත පනවා ඇති විදේශ ගමන් තහනම ශ්‍රේෂ්ඨාධිකරණය විසින් ලබන 04 වනදා දක්වා දීර්ඝ කරනු ලැබුවා.\nඒ, වත්මන් ආර්ථික අර්බුදයට වගකිව යුතු පුද්ගලයන්ට එරෙහි ව විමර්ශනයක් සිදු කරන මෙන් රජය වෙත නියෝගයක් නිකුත් කරන්නැ යි ඉල්ලා ගොනු කළ මූලික අයිතිවාසිකම් පෙත්සම් දෙකක් අද සලකා බැලීමෙන් අනතුරුව යි.\nඅගවිනිසුරු ජයන්ත ජයසූරිය ප්‍රමුඛ පංච පුද්ගල ශ්‍රේෂ්ඨාධිකරණ විනිසුරු මඩුල්ල ඉදිරියේ මෙම පෙත්සම් සලකා බැලීම සිදු වුණා.\nවාණිජ මණ්ඩලයේ හිටපු සභාපති චන්ද්‍රා ජයරත්න ඇතුළු පිරිසක් ගොනු කළ පෙත්සම මුලින්ම සලකා බැලූ අවස්ථාවේ පෙත්සම්කරුවන් වෙනුවෙන් පෙනී සිටි ජනාධිපති නීතිඥ චන්දක ජයසුන්දර කරුණු දක්වමින් ණය ආපසු ගෙවීම සම්බන්ධයෙන් රට බරපතළ අර්බුදයකට ලක්විය හැකි බව ජාත්‍යන්තර මූල්‍ය අරමුදල විසින් 2019 වසරේ දී ශ්‍රී ලංකා රජයට දැනුම් දී තිබූ බව සඳහන් කළා.\nඑම අනතුරු ඇඟවීම කෙරෙහි රජය අවධානය යොමු කර තිබුණේ, නම් මෙම ව්‍යසනයෙන් මිදීමට හැකියාව තිබූ බව ද ජනාධිපති නීතිඥවරයා සඳහන් කළා.\n2019 සහ 2020 අතර කාලසීමාව තුළ රජය විසින් ව්‍යපාරිකයින්ට බදු සහන ලබාදුන් අතර මේ හේතුවෙන් රජයට අයවිය යුතු බිලියන 600කට අධික ආදායමක් අහිමි වූ අතර මේ හරහා ආර්ථිකයට බරපතල හානි සිදු වූ බවත් ඔහු පෙන්වා දුන්නා.\nමෙම බදු සහන ප්‍රදානය කිරීමට හේතු පැහැදිලි කිරීමට හිටපු මහ බැංකු අධිපතිවරු මෙන්ම මුදල් අමාත්‍යාංශයේ හිටපු ලේකම් එස්. ආර්. ආටිගල අසමත් වී ඇති බවයි ජනාධිපති නීතිඥ චන්දක ජයසුන්දර චෝදනා කළේ.\nශ්‍රී ලංකාව ණය ගෙවීම පැහැර හරිනු ලබන රාජ්‍යයක් ලෙස ජාත්‍යන්තර වශයෙන් ශ්‍රේණිගත වීමට මෙම තත්වය ප්‍රධාන වශයෙන් හේතු වූ බවද ඔහු පෙන්වා දුන්නා.\nරට බරපතළ ආර්ථික අර්බුදයට මුහුණ දී ඇති හෙයින් වහාම ජාත්‍යන්තර මූල්‍ය අරමුදලේ සහාය ලබා ගන්නා ලෙස හිටපු මහ බැංකු අධිපති මහාචාර්ය ඩබ්ලිව්.ඩී.ලක්ෂ්මන් විසින් රජයට යෝජනා කර තිබුණා.\nඑහෙත් එම යෝජනාව ප්‍රතික්ෂේප කළ හිටපු මුදල් අමාත්‍ය බැසිල් රාජපක්ෂ සහ හිටපු මහ බැංකු අධිපති අජිත් නිවාඩ් කබ්රාල් ජාත්‍යන්තර මූල්‍ය අරමුදල වෙත යාමට අවශ්‍ය නොවන බව පසුගිය පෙබරවාරි මාසය දක්වාම ප්‍රකාශ කර තිබූ බව ඔහු සිහිපත් කළා.\nමෙවැනි අර්බුදකාරී ආර්ථික තත්ත්වයක් නිර්මාණය වෙමින් තිබිය දී මෙම වසරේ ජනවාරි මාසයේ ස්වෛරී බැදුම්කර සදහා ඇමරිකානු ඩොලර් මිලියන 500ක මුදලක් ගෙවීමෙන් රට තවත් ආර්ථික අගාධයකට ඇද වැටුණු බව ඔහු සඳහන් කළා.\nආර්ථික අර්බුදයක් මතු වන බව දැන දැනම වගඋත්තරකරුවන් ජාත්‍යන්තර මූල්‍ය අරමුදලේ සහය ලබා නොගැනීම නිසා රට බංකොලොත් භාවයට පත්ව ඇතැයි පෙන්වා දුන් ජනාධිපති නීතිඥවරයා, ඊට වග උත්තරකාර හිටපු මුදල් අමාත්‍යවරු සහ මහ බැංකු අධිපතිවරුන් වගකිව යුතු බවත් චෝදනා කළා.\nඉන් අනතුරු ව වැඩිදුර පෙත්සම සලකා බැලීම මේ මස 03 වන දා තෙක් කල් තැබුණා.\nඅනෙක් මූලික අයිතිවාසිකම් පෙත්සම ඉදිරිපත් කර තිබුණේ, මහාචාර්ය මහිම් මෙන්ඩිස් ඇතුළු පිරිසක් විසින්.\nඑම පෙත්සම්වල වග උත්තරකරුවකු වශයෙන් නම් කර සිටින හිටපු ජනාධිපති ගෝඨාභය රාජපක්ෂ මහතා වෙනුවෙන් තමන් පෙනී සිටින බව ජනාධිපති නීතිඥ නවීන් මාරපන අධිකරණයට දන්වා සිටියා.",
       "URL": "https://www.hirunews.lk/311585/මහින්දගේ-හා-බැසිල්ගේ-විදෙස්-ගමන්-තහනම්-තවත්-දීර්ඝ-කෙරෙයි",
       "Category": "Local News",
       "Parent URL": "https://www.hirunews.lk/local-news.php?pageID=974"
}