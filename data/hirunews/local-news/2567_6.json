{
       "Source": "hirunews",
       "Timestamp": "Wednesday, 22 July 2020 - 16:15",
       "Headline": "බුවනෙකබා හෝටලයේ ගොඩනැගිල්ල කඩා ඉවත් කිරීම පිළිබඳ කමිටු වාර්තාව අගමැතිට",
       "News Content": "පුරාවිද්‍යා වටිනාකමක් සහිත කුරුණෑගල - බුවනෙක හෝටලය පවත්වාගෙන ගිය ගොඩනැගිල්ල විනාශ කළ පුද්ගලයින්ට නීතිමය පියවර ගන්නා ලෙස ඒ සම්බන්ධයෙන් සොයාබැලීමට පත් කළ පංචපුද්ගල කමිටුව අග්‍රාමාත්‍ය මහින්ද රාජපක්ෂට දැනුම්දි තිබෙනවා.\nඔවුන් විසින් සකස් කළ අන්තර්කාලීන වාර්තාව අද අග්‍රාමාත්‍ය මහින්ද රාජපක්ෂ වෙත පිළිගන්වනු ලැබුවේ අරලියගහ මන්දිරයේදියි.\nඑම අන්තර්කාලීන වාර්තාව මගින් පෙන්වාදී ඇත්තේ ගොඩනැගිල්ලේ ඉදිරිපස කොටසේ  හානි සිදුව ඇත්තේ පියස්සේ කොටසකට සහ ජනෙල්වලට බැවින් එම කොටස් පුරාවිද්‍යාත්මකව සංරක්ෂණය කිරීමේ හැකියාව පවතින බවයි.\nමුලූමනින්ම විනාශ වී ඇති පිටුපස කොටසේ දැව බාල්ක සහ ගඩොල් ඇතුලු ගොඩනැගිලි ද්‍රව්‍ය සුරක්ෂිතව පවතින බව එමගින් පෙන්වාදී තිබෙනවා.\nඑබැවින් මීට පෙර පුරාවිද්‍යා දෙපාර්තමේන්තුව විසින් විස්තරාත්මක ලෙසට වාර්තාගත කර ඇති නිසා සහ සංරක්ෂණ සැලසුම් සකස්කර ඇති නිසා එම පැරණි කොටස නැවත යථාවත් කිරීමේ හැකියාව පවතින බව ද අන්තර්කාලීන වාර්තාව මගින් සඳහන් කර තිබෙනවා.\nඑබැවින් පැරණි ගොඩනැගිල්ල කඩිනමින් සංරක්ෂණ කළ යුතු බවයි ප්‍රකාශකර ඇත්තේ.\nඑමෙන්ම මෙම ගොඩනැගිල්ල පුරාවිද්‍යා දෙපාර්තමේන්තුව වෙත පවරා ගැනීම, මෙම ස්ථානය පුලුල් කිරීමේ සැලැස්ම සංශෝධනය කරන ලෙස මාර්ග සංවර්ධන අධිකාරියට යෝජනා කිරීම, මෙම විනාශයට වගකිව යුත්තන්ට නීතිමය පියවර ගැනීම සහ විනාශයට වගකිවය යුතු ආයතන හෝ පුද්ගලයන් මගින් සංරක්ෂණය සඳහා අවශ්‍ය ප්‍රතිපාදන ලබාගැනීම යන යෝජනා ද ඉදිරිපත් කර තිබෙනවා.\nඅග්‍රාමාත්‍යවරයාගේ උපදෙස් අනුව බුද්ධ ශාසන සහ සංස්කෘතික කටයුතු ලේකම්වරයා විසින් මෙම කමිටුව පත් කළ අතර පුරාවිද්‍යා අධ්‍යක්ෂ ජෙනරාල් ආචාර්ය සෙනරත් දිසානායක, ශ්‍රී ජයවර්ධනපුර විශ්ව විද්‍යාලයේ සම්මානිත මහාචාර්ය ටී.ජී කුලතුංග, කුරුණෑගල අතිරේක දිස්ත්‍රික් ලේකම් ජී.ඒ කිත්සිරි, මධ්‍යම සංස්කෘතික අරමුදලේ වැඩබලන සංවර්ධන අධ්‍යක්ෂ වාස්තු විද්‍යාඥ සුමේධා මාතොට, බුද්ධ ශාසන සංස්කෘතික සහ ආගමික කටයුතු අමාත්‍යංශයේ නියෝජ්‍ය අධ්‍යක්ෂ පුරාවිද්‍යාඥ ප්‍රසාද් රණසිංහ මෙම කමිටුව නියෝජනය කරනවා.\nමේ අතර කුරුණෑගල බුවනෙක හෝටලයට හානි කිරීමේ සිද්ධිය සම්බන්ධයෙන් විමර්ශන සිදුකළ යුතු ආකාරය  දැක්වෙන උපදෙස් ලිපියක් නීතිපතිවරයා විසින් වැඩබලන පොලිස්පතිවරයාට යොමුකර තිබෙනවා.\nනීතිපතිවරයාගේ සම්බන්ධීකරණ නිලධාරිනි රජයේ අධිනීතීඥ නිෂාරා ජයරත්න හිරු ප්‍රවෘත්ති අංශයට කියා සිටියේ එහි උදෘත ලබන 31 වනදාට පෙර තමන් වෙත යොමුකරන ලෙසටද නීතිපතිවරයා දැනුම්දී ඇති බවයි.\nමේ අතර කුරුණෑගල බුවනෙක හෝටලයට හානි සිදුකිරීම සම්බන්ධයෙන් දේශපාලන වේදිකාවේ ද මේ වනවිට විවිධ අදහස් පළවනවා.\nහෝටලයට හානි සිදුකිරීම සම්බන්ධයෙන් චෝදනා එල්ලවී ඇති කුරුණෑගල මහ නගර සභාවේ නගරාධිපතිවරයා පිළිබඳව අමාත්‍ය ජොන්ස්ටන් ප්‍රනාන්දු සිදුකළ ප්‍රකාශය තමන් අනුමත නොකරන බව අමාත්‍ය විමල් වීරවංශ ප්‍රකාශ කළා.\nජොන්ස්ටන් ප්‍රනාන්දු අමාත්‍යවරයා මීට පෙර කියා සිටියේ කුරුණෑගල දෙවන බුවනෙකබා රජතුමාගේ රාජසභාව කඩා ඉවත් කිරීම සම්බන්ධයෙන් චෝදනා එල්ල වී සිටින කුරුණෑගල මහ නගර සභාවේ නගරාධිපතිවරයාට හානියක් සිදු කිරීමට කිසිවෙකුටත් තමන් ඉඩ ලබා නොදෙන බවයි.\nකෙසේ වෙතත් මොරටුව ප්‍රදේශයේ දී අද මාධ්‍ය වෙත අදහස් දක්වමින් අමාත්‍ය විමල් වීරවංශ ජොන්ස්ටන් ප්‍රනාන්දු අමාත්‍යවරයාගේ එම ප්‍රකාශයට පිළිතුරු ලබා දුන්නා.\nනමුත් වාරියපොළ ඊයේ පැවති ජන හමුවකදී අමාත්‍ය ජොන්ස්ටන් ප්‍රනාන්දු මෙම සිද්ධිය සම්බන්ධයෙන් යළිත් වරක් අදහස් පළ කළා.\nමේ අතර කුරුණෑගල දිස්ත්‍රික් එක්සත් ජාතික පක්ෂයේ හිටපු පාර්ලිමේන්තු මන්ත්‍රී ගාමිණී ජයවික්‍රම පෙරේරා අද කඩා ඉවත් කරන ලද කුරුණෑගල රාජ සභාවේ නිරීක්ෂණ චාරිකාවක නිරතවූ අතර, එහිදී ඔහු මාධ්‍ය වෙත අදහස් පළ කළා.\nඑමෙන්ම කුරුණෑගල රාජසභා ගොඩනැගිල්ල ඉවත් කිරීමට එරෙහිව ජාතික සමගි ජනබලවේගයේ නියෝජිතයින් පිරිසක් අද කොළඹ ලිප්ටන් වටරවුමේදී විරෝධතාවක නිරතවුණා.\nමේ අතර ගොඩනැගිල්ල ඉවත් කිරීමට විරෝධය පළ කරමින් උතුරු නැගෙනහිර මුස්ලිම් ප්‍රජාව නමැති සංවිධානය ද අද පුරාවිද්‍යා දෙපාර්තමේන්තුව ඉදිරිපිට විරෝධතාවක නිරත වුණා.\nඅදාළ නිවේදනය පහතින් ........",
       "URL": "https://www.hirunews.lk/246164/බුවනෙකබා-හෝටලයේ-ගොඩනැගිල්ල-කඩා-ඉවත්-කිරීම-පිළිබඳ-කමිටු-වාර්තාව-අගමැතිට",
       "Category": "Local News",
       "Parent URL": "https://www.hirunews.lk/local-news.php?pageID=2567"
}