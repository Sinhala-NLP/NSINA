{
       "Source": "hirunews",
       "Timestamp": "Friday, 23 September 2022 - 16:54",
       "Headline": "මොනරා, වඳුරා සහ රිලවා ගෙන් සිදු වන වගා හානි වැලැක්වීමට වැඩ පිළිවෙළක්",
       "News Content": "මොනරා, වඳුරා සහ රිලවා ඇතුළු සතුන්ගෙන් සිදු වන වගා හානිය වැලැක්වීමට කෙටිකාලයක් ඇතුළත ප්‍රායෝගික වැඩ පිළිවෙළක් සකස් කිරීමට කටයුතු කරන බව කෘෂිකර්ම, වනජීවී හා වන සම්පත් සංරක්ෂණ අමාත්‍ය මහින්ද අමරවීර පවසනවා.\nඔහු මේ බව සඳහන් කළේ කෘෂිකර්ම කටයුතු පිළිබඳ අමාත්‍යාංශයීය උපදේශක කාරක සභාව පසුගිය (20) වනදා පාර්ලිමේන්තුවේදී රැස් වූ අවස්ථාවේදී යි.\nමෙහිදී පැමිණ සිටි මන්ත්‍රීවරුන් කෘෂිකර්මික කටයුතු සඳහා වනසත්ත්වයින්ගෙන් සිදු වන හානි පිළිබඳ පෙන්වා දුන් අතර එහිදි අමාත්‍යවරයා මේ බව ප්‍රකාශ කර තිබෙනවා.\nවිශේෂයෙන්ම මේ සඳහා අවශ්‍ය සියලු පාර්ශ්වවල අදහස් ලබාගැනීමේ අවශ්‍යතාවයද හෙතෙම පෙන්වා දුන් අතර මේ සම්බන්ධයෙන් සියලු දෙනාගේම සහයෝගයද තමන් බලාපෙරොත්තු වන බව ද සඳහන් කළා.\nඑසේම නුවරඑළිය දිස්ත්‍රික්කයේ වගාකටයුතු වල යෙදෙන එළවළු ගොවීන්ට පොහොර සහ ඉන්ධන ලබාදීම පිළිබඳවද මෙහිදී සාකච්ඡා කෙරුණා.\nතවද සත්ව සුබසාධන පනත් කෙටුම්පත පිළිබඳව ද මෙම උපදේශක කාරක සභාවේදී සලකා බැලීම සිදු වුණා. මෙහිදී පැමිණ සිටි මන්ත්‍රීවරුන් මෙම පනත් කෙටුම්පත පිළිබඳව පැහැදිලි කිරීමක් අවශ්‍ය බව පැවසූ අතර ඒ අනුව තවත් දිනයක කාරක සභාව රැස් වී මෙම පනත් කෙටුම්පත පිළිබඳව සාකච්ඡා කිරීමටයි තීරණය වුයේ.\nමෙම කාරක සභාව සඳහා නියෝජ්‍ය කාරක සභා සභාපති අංගජන් රාමනාදන් රාජ්‍ය අමාත්‍යවරුන් වන ඩී.බී. හේරත්, ලසන්ත අලගියවන්න, අනුරාධ ජයරත්න, කණක හේරත්, කාදර් මස්තාන් හා පාර්ලිමේන්තු මන්ත්‍රීවරුන් වන උදයකාන්ත ගුණතිලක, ශිවඥානම් ශ්‍රීතරන්, දයාසිරි ජයසේකර, දුමින්ද දිසානායක, උපුල් මහේන්ද්‍ර රාජපක්ෂ, චන්දිම වීරක්කොඩි, මොහොමඩ් මුසම්මිල්, ගුණතිලක රාජපක්ෂ, ටී. කලෛයිඅරසන්, වී. රාධාක්‍රිෂ්ණන් සහ ජී. කරුණාකරම් සහභාගී වුණා.",
       "URL": "https://www.hirunews.lk/316129/මොනරා-වඳුරා-සහ-රිලවා-ගෙන්-සිදු-වන-වගා-හානි-වැලැක්වීමට-වැඩ-පිළිවෙළක්",
       "Category": "Local News",
       "Parent URL": "https://www.hirunews.lk/local-news.php?pageID=849"
}