{
       "Source": "hirunews",
       "Timestamp": "Sunday, 19 July 2020 - 6:22",
       "Headline": "ශ්‍රී ලංකාවේ කොරෝනා වෛරස් ආසාදිතයන් ගණන 2704 දක්වා ඉහළට - ඊයේ කොරෝනා ආසාදිතයින් 7ක්",
       "News Content": "ඊයේ දිනය තුළ කොරෝනා ආසාදිතයින් හත්දෙනෙකු වාර්තා වූ අතර, ඒ අනුව, මෙරටින් වාර්තා වන සමස්ත රෝගීන් සංඛ්‍යාව 2704 ක් බවයි වසංගත රෝග විද්‍යා අංශය සඳහන් කළේ.\nඊයේ වාර්තා වූ කොරෝනා රෝගීන් හත්දෙනා අතර, කන්දකාඩු පුනරුත්ථාපන මධ්‍යස්ථානයෙන් වාර්තා වූ ආසාදිතයන්ගේ හෝමාගම ප්‍රදේශයේ පදිංචි ආශ්‍රිතයින් 04 දෙනෙකු සහ ලංකාපුර ප්‍රදේශයේ පදිංචි අයෙකු වන බවයි රජයේ ප්‍රවෘත්ති දෙපාර්තමේන්තුව සඳහන් කළේ.\nඑසේම සේනපුර පුනරුත්ථාපන මධ්‍යස්ථානයේ රැඳවියෙක් සහ පිලිපීනයේ සිට මෙරටට පැමිණි පුද්ගලයෙකු ඊයේ වාර්තාවූ ආසාදිතයන් අතර වනවා.\nමේ අතර, කොරෝනා ඇතුළු සියලූ බෝවන රෝග පාලන කටයුතුවලින් ද අද සිට ඉවත් වන බව මහජන සෞඛ්‍ය පරීක්ෂකවරුන්ගේ සංගමය ප්‍රකාශ කළා.\nකඩවත ඊයේ පැවති මාධ්‍ය හමුවකදී එහි සභාපති උපුල් රෝහණ කියා සිටියේ කොවිඞ් 19 ඇතුළු බෝවන රෝග පාලනය සඳහා නීතිමය බලය ස්ථාපිත කර දිය යුතු බවයි.\nමහජන සෞඛ්‍ය පරීක්ෂකවරුන් කොරෝනා වසංගත පාලනයට අදාළව පෙරේදා සිට රාජකාරි වලින් ඉවත් වූ අතර, ඔවුන් ඊයේ මෙම තීරණයට එළඹියේ මහජන පරීක්ෂකවරුන්ගේ සංගමයේ නියෝජිතයින් සමග පැවති සාකච්ඡාවකින් අනතුරුවයි.\nකොරෝනා රාජකාරීවලදී මහජන සෞඛ්‍ය පරීක්ෂකවරුන් වෙත බලතල ලබා නොදෙන බවට සෞඛ්‍ය අමාත්‍යවරිය සිදුකළ බව කියන ප්‍රකාශයකට විරෝධය පළ කිරීමක් ලෙස රාජකාරිවලින් ඉවත් වීමට තීරණය කළ බව එම සංගමය ප්‍රකාශ කළා.\nකෙසේ වෙතත් රජයේ වෛද්‍ය නිලධාරින්ගේ සංගමය ඊයේ සෞඛ්‍ය අමාත්‍යවරියට ලිපියක් යවමින් සඳහන් කළේ අනිසි බලතල ඉල්ලා වෘත්තීය සමිති ක්‍රියාමාර්ග වෙත අවතීර්ණ වී ඇති මහජන සෞඛ්‍ය පරීක්ෂකවරුන්ගේ අත්තනෝමතික ක්‍රියාකාරිත්වය හේතුවෙන් සෞඛ්‍ය සේවාවන් බිඳ වැටීමකට ලක් නොවන අයුරින් පවත්වා ගැනීමට යෝජනා 3ක් ඉදිරිපත් කරන බවයි.\nසෞඛ්‍ය වෛද්‍ය නිලධාරින් විසින් සිදුකරනු ලබන බව සේවාවන් වඩාත් කාර්යක්ෂම ලෙස ඉටු කිරීම සඳහා වන සියලූ පහසුකම් ඔවුන් වෙත ලබාදීම, අවශ්‍යතාවයක් ඇති සෞඛ්‍ය වෛද්‍ය නිලධාරි කොට්ඨාශ වෙත වෛද්‍යවරුන් වැඩිපුර අනුයුක්ත කිරීම සහ කොරෝනා පාලනය සඳහා අවශ්‍ය වන මානව සම්පත් හඳුනාගෙන ඔවුන් සෞඛ්‍ය වෛද්‍ය නිලධාරින්ගේ ඍජු අධීක්ෂණය යටතේ සේවයේ යෙදවීම ඊට ඇතුළත්.\nමහනුවර ඇසල මහා පෙරහර නැරඹීම සඳහා ජනතාවට නොපැමිණෙන ලෙස ශ්‍රී දළදා මාළිගාවේ දියවඩන නිලමේ ප්‍රදීප් නිලංග දෑල ඉල්ලීමක් කළා.\nඔහු සඳහන් කළේ රූපවාහිනිය ඔස්සේ සෑම දිනකම අදාළ පෙරහර සජීවව විකාශය කිරීමට කටයුතු කරන බවයි.",
       "URL": "https://www.hirunews.lk/245858/ශ්‍රී-ලංකාවේ-කොරෝනා-වෛරස්-ආසාදිතයන්-ගණන-2704-දක්වා-ඉහළට-ඊයේ-කොරෝනා-ආසාදිතයින්-7ක්",
       "Category": "Local News",
       "Parent URL": "https://www.hirunews.lk/local-news.php?pageID=2575"
}