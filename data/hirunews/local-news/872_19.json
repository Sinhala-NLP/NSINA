{
       "Source": "hirunews",
       "Timestamp": "Tuesday, 13 September 2022 - 8:13",
       "Headline": "ක්‍රිකට් සහ දැල් පන්දු කණ්ඩායම් රැගත් විශේෂ රථ පෙරහර කොළඹ බලා ගමන් අරඹයි (වීඩියෝ)",
       "News Content": "හය වන වරටත් ආසියානු ක්‍රිකට් රජුන් ලෙස ඔටුනු පලන් මෙරට ක්‍රිකට් ක්‍රීඩකයින් සහ හයවන වරට ආසියානු දැල් පන්දු රැජිණියන් ලෙස කිරුළු පලන් ශ්‍රී ලංකා දැල්පන්දු ක්‍රීඩිකාවන් අද (13) අලුයම දිවයිනට පැමිණියා.\nඔවුන් පිළිගැනීම සඳහා කටුනායක බණ්ඩාරනායක ජාත්‍යන්තර ගුවන් තොටුපල පරිශ්‍රයේදී විශේෂ උත්සව දෙකක් සංවිධාන කර තිබුණා.\nදිවයිනට පැමිණි කණ්ඩායම් දෙක විශේෂ රථ පෙරහැරකින් කටුනායක ජාත්‍යන්තර ගුවන් තොටුපළේ සිට මේ වන විට කොළඹට කැඳවාගෙන එමින් සිටිනවා.\nසිංගප්පූරුවේ පැවති 12 වන ආසියානු ශූරතා දැල්පන්දු තරගාවලියේ ශූරතාව අපරාජිතව දිනා ගන්නට ශ්‍රී ලංකා ක්‍රීඩිකාවන් සමත් වුණේ අවසන් තරඟයේදී සත්කාරක සිංගප්පූරු කණ්ඩායම ලකුණු 63ට 53ක් ලෙස පරාජය කරමින්.\nශ්‍රී ලංකා ක්‍රීඩිකාවන් ආසියානු දැල් පන්දු රැජිණියන් ලෙස අභිසෙස් ලැබූවේ හයවන වරට වීමද විශේෂත්වයක්.\nදිවයිනට පැමිණි ආසියානු දැල්පන්දු ශූරියන්ට එහිදී උණුසම් පිළිගැනීමක් හිමිවුණා.\nක්‍රීඩා රාජ්‍ය අමාත්‍ය රෝහණ දිසානායක ඇතුළු ක්‍රීඩා අමාත්‍යාංශ නිලධාරීන්, ශ්‍රී ලංකා දැල්පන්දු සංගමයේ නිලධාරින් සහ ක්‍රීඩිකාවන්ගේ පවුල්වල සාමාජිකයින් අතුළු පිරිසක් මෙම අවස්ථාවට එක්ව සිටියා.\nඉන් අනතුරු ව දිවයිනට පැමිණියේ ආසියාවේ ක්‍රිකට් රජවරු ලෙස අභිසෙස් ලැබූ ශ්‍රී ලංකා ක්‍රිකට් කණ්ඩායමයි.\nඑක්සත් අරාබි එමීර් රාජ්‍යයේ පැවති 15 වන ආසියානු ශූරතා ක්‍රිකට් තරගාවලියේ ශූරයින් බවට පත්වන්නට ශ්‍රී ලංකා ක්‍රීඩකයින් සමත් වූයේ අවසන් මහා තරගයේ දී ප්‍රබල පාකිස්ථාන කණ්ඩායම ලකුණු 23කින් පරාජයට පත් කරමින්.\nමෙරටට පැමිණෙන්නට ඩුබායි ජාත්‍යන්තර ගුවන් තොටුපලට පැමිණි දසුන් ශානක ප්‍රමුඛ ශ්‍රී ලංකා ක්‍රිකට් ක්‍රීඩිකයන්ට එහි දී උණුසුම් පිළිගැනීමක් හිමිවුණා.\nපැය හයකට ආසන්න ගුවන් ගමනකින් අනතුරුව දිවයිනට පැමිණි ආසියානු ක්‍රිකට් රජවරු පිලිගැනීමට ක්‍රීඩා අමාතයාංශය සහ ශ්‍රී ලංකා ක්‍රිකට් ආයතනයට එක්ව විශේෂ වැඩසටහනක් සංවිධාන කර තිබුණා.",
       "URL": "https://www.hirunews.lk/315265/ක්‍රිකට්-සහ-දැල්-පන්දු-කණ්ඩායම්-රැගත්-විශේෂ-රථ-පෙරහර-කොළඹ-බලා-ගමන්-අරඹයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=872"
}