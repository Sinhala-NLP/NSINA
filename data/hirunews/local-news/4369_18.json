{
       "Source": "hirunews",
       "Timestamp": "Tuesday, 15 August 2017 - 19:25",
       "Headline": "පැල්පතක තනිව ජීවිතය ජයගන්න වෙර දැරූ ගලේවෙල දිරිය දියණියට අද උදා වූ නොසිතූ ඉරණම",
       "News Content": "ගුරුවරියක් වීමේ බලාපොරොත්තුව ඇතිව තනිවම පැල්පතක ජීවත්වන පාසල් සිසුවියක් පිළිබඳ ව හිරු අනාවරණය කිරීමත් සමග ඇයට  නව නිවසක් තනාදීමට මුල්ගල් තැබීම අද (15 ) දින සිදුකෙරුණා.\nඒ, මේ පුවත පිළිබදව අවධානය යොමු කල නිවාස සංවර්ධන ඇමැති සජිත් ප්‍රේමදාසගේ නියෝගයක් පරිදි නාගරික හා ජනාවාස අධිකාරිය හා ගලේවෙල ප්‍රාදේශීය ලේකම් කාර්යාලය මැදිහත් වීමෙන්.\nමෙම සිසුවිය ගලේවෙල ප්‍රදේශයේම පාසලක කලා විෂයෙන් උසස් පෙළ හදාරන අතර පියා මියගිය බවත් මව වෙනත් කසාදයක් කරගෙන වෙනම ජීවත් වන බවත් සුළු පියා සමඟ ජීවත්වීමේ අපහසුතාවය හේතුවෙන් තමන් පියාට අයිති ඉඩමක කුඩා පැල්පතක් හදාගෙන තනිවම ජිවත් වන්නට පටන්ගෙන වසර ගණනාවක් බවත් ඇය කියා සිටියා.\nනිවාඩු දිනවලදී කුලී වැඩක් කරගන්නා සිසුවිය සිය මුදල් අවශ්‍යතාව ඉටුකර ගනිමින් සිටි බවත් හෙළිකළ හිරු, සිසුවියට උදව්වක් කරන්නට කිසිවකු සිටිනම් ගලේවෙල ප්‍රාදේශීය ලේකම් එම්.යු.නිශාන්ත හමුවී එය ඉටුකළ හැකිවනු බව පෙන්වා දුන්නා.\nඒ අනුව ඇමති සජිත් ප්‍රේදාසගේ ආරාධනයෙන් මාතලේ දිස්ත්රික් පාර්ලිමේන්තු මන්ත්‍රි රංජිත් අලුවිහාරේ ඇතුළු පිරිසක් පැමිණ අද (15) මුල්ගල තැබුණා.\nමේ දිරිය දියණිය සොයා හිරු වාර්තාකරු කාංචන කුමාර ආරියදාස එම පැල්පතට ගිය අවස්ථාවේ දැකගත හැකිවුයේ දිරාගිය පොල් අතු හා මැටි, ටකරන් කීපයකින් සැකසුනු පැල්පතක කුප්පි ලාම්පු එළියෙන් පාඩම් කටයුතු කරන ආකාරයි.\nඅලංකාරව මල්පැල වවා කුඩා පැල්පතේ පිළිවෙලකට තබාඇති ආකාරයත්  පොත් පත්ගඇදුම් කීපයක් කටුමැටි බිත්තියේ එල්ලා ඇති ආකාරයත් දක්නට ලැබුණා.\nසරස්වතී දේවියගේ හා බුදුන්ගේ රුව සහිත කුඩා පොස්කාඩ් බිත්තියේ සවිකර තිබුණු ආකාරයත් දක්නට ලැබුණා.\nහිරු මේ පුවත පළකිරීමත්  සමඟ ගලේවෙල ප්‍රාදේශීය ලේකම් කාර්යාලය පරිවාස හා ළමා ආකර්ෂක නිලධාරින් ඇතුළු වගකිව යුතු සියලු නිලධාරින් එක්ව දියණිය ට දැඩි ආරක්ෂාවක් ලබාදී මේ වනවිට නිලධාරීන්ගේ අධීක්ෂණය යටතේ වෙනත් ස්ථානයක ජිවත් වීමට ඉඩහසර සකසා දී තිබෙනවා.\nඑමෙන්ම දානපතියන් රැසක් ප්‍රාදේශීය ලේකම්වරයා සම්බන්ධ කරගෙන එම දිරිය දියණියට උදව් උපකාර රැසක් සිදු කර ඇති බවත් උකස් කොට තිබු අයගේ ඉඩමද බේරා දීමට දානපතියකුගේ මැදිහත් වීමකින් හැකියාව ලැබුණු බවත් දැනගන්නට ලැබුණා.",
       "URL": "https://www.hirunews.lk/168524/පැල්පතක-තනිව-ජීවිතය-ජයගන්න-වෙර-දැරූ-ගලේවෙල-දිරිය-දියණියට-අද-උදා-වූ-නොසිතූ-ඉරණම",
       "Category": "Local News",
       "Parent URL": "https://www.hirunews.lk/local-news.php?pageID=4369"
}