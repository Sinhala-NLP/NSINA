{
       "Source": "hirunews",
       "Timestamp": "Tuesday, 23 May 2017 - 8:57",
       "Headline": "ජනපති අද ඕස්ට්‍රේලියාවට",
       "News Content": "රාජ්‍ය නායක සංචාරයක් සඳහා ශ්‍රී ලංකාවට ලැබුණු ප්‍රථම නිළ ආරාධනය සනිටුහන් කරමින් ජනාධිපති මෛත්‍රීපාල සිරිසේන තෙදින රාජ්‍ය සංචාරයක් සඳහා අද  ඕස්ට්‍රේලියාව බලා පිටත්ව යනවා.\nඕස්ට්‍රේලියානු අග්‍රාමාත්‍ය මැල්කම් ටර්න්බුල්ගෙන් ලද විශේෂ ආරාධනයකට අනුවයි ජනාධිපතිවරයා මෙලෙස එරට සංචාරයක නිරත වන්නේ.\nමීට පෙර 1954 වසරේදී හිටපු අග්‍රාමාත්‍යවරයෙකු වන ශ්‍රීමත් ජෝන් කොතලාවල ඕස්ට්‍රේලියානු රජයෙන් ලද ආරාධනයක් මත එහි නිළ සංචාරයක නිරතව තිබෙනවා.\nඑම යුගයේ ශ්‍රී ලංකාවේ රාජ්‍ය නායකයා වශයෙන් සලකන ලද්දේ බ්‍රිතාන්‍ය මහරැජිණ වූ හෙයින් ජෝන් කොතලාවලට රාජ්‍ය සංචාරයක් සඳහා අවස්ථාවක් නොලැබුණු අතර එය සලකන ලද්දේ නිළ සංචාරයක් ලෙසටයි.\nඒ අනුව නිදහස් ශ්‍රී ලංකාවේ කිසිදු රාජ්‍ය නායකයෙකුට මින් පෙර  ඕස්ට්‍රේලියානු රජයෙන් රාජ්‍ය සංචාරයක් සඳහා ආරාධනා ලැබී නොමැති අතර, ජනාධිපති මෛත්‍රීපාල සිරිසේනගේ මෙම සංචාරය සුවිශේෂී වන්නේ  ඕස්ට්‍රේලියානු රජයෙන් ශ්‍රී ලංකා රාජ්‍ය නායකයෙකුට එරට රාජ්‍ය සංචාරයක් සඳහා ලැබුණු ප්‍රථම නිළ ආරාධනයත් සමඟයි.\nදෙරට අතර වෙළඳ කටයුතුවලදී ද පසුගිය කාලයේ ඉහළ වර්ධනයක් පෙන්නුම් කර තිබෙනවා.\nජනාධිපතිවරයාගේ මෙම සංචාරයේදී ප්‍රමුඛ අවධානයක් යොමු වන්නේ  ඕස්ට්‍රේලියානු ආයෝජන මෙරටට ගෙන්වා ගැනීම සහ වාසිසහගත ලෙස ද්වි පාර්ශවික වෙළදාම වර්ධනය කර ගැනීම පිළිබදවයි.\nඑමෙන්ම දෙරට අතර ගිවිසුම් කිහිපයකට ද මෙම සංචාරයේදී අත්සන් තැබීමට නියමිත බවයි ජනාධිපති මාධ්‍ය අංශය සඳහන් කළේ.",
       "URL": "https://www.hirunews.lk/161927/ජනපති-අද-ඕස්ට්‍රේලියාවට",
       "Category": "Local News",
       "Parent URL": "https://www.hirunews.lk/local-news.php?pageID=4504"
}