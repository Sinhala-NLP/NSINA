{
       "Source": "hirunews",
       "Timestamp": "Friday, 27 July 2018 - 13:02",
       "Headline": "දෙමළ ජනතාවට ආර්ථික නිදහස දෙන බවට ගෝඨාභයගෙන් ප්‍රකාශයක්",
       "News Content": "තමා ජනාධිපති වුවහොත් ආර්ථික නිදහස අත්කරදීම දෙමළ ජනතාවට ලබාදෙන මුල්ම විසඳුම බව හිටපු ආරක්ෂක ලේකම් ගෝඨාභය රාජපක්ෂ ප්‍රකාශ කළා.\nහිටපු ජනාධිපති මහින්ද රාජපක්ෂගේ පාලන සමයේ එම කටයුතු සිදුවූ නමුත්, දෙමළ ජාතික සන්ධානය සහ උතුර පළාත් ප්‍රධාන අමාත්‍ය සී.වී.විග්නේෂ්වරන් ඊට බාධා කළ බවයි හිටපු ආරක්ෂක ලේකම්වරයා සඳහන් කළේ.\nදෙමළ මාධ්‍යවේදීන් පිරිසක් සමඟ ඊයේ පැවති හමුවකදී ඔහු මේ බව ප්‍රකාශ කළා.\nමේ පිළිබඳව සාකච්ඡා කිරීම සඳහා දෙමළ ජාතික සන්ධානයට සහ උතුරු පළාත් ප්‍රධාන අමාත්‍යවරයාට එවකට ආරාධනා කළ නමුත්, ඔවුන් එම සාකච්ඡා සඳහා නොපැමිණි බවයි හිටපු ආරක්ෂක ලේකම්වරයා කියා සිටියේ.\nමෙහිදී මාධ්‍යවේදීන් හිටපු ආරක්ෂක ලේකම්වරයාගෙන් ප්‍රශ්න කළේ රටට නව ව්‍යවස්ථාවක් අවශ්‍යද යන්නයි.\nනව ව්‍යවස්ථාවකට වඩා, එහි සංශෝධන සිදුකළ යුතු බවයි ඊට පිළිතුරු ලබාදෙමින් හිටපු ආරක්ෂක ලේකම්වරයා සඳහන් කළේ. ව්‍යවස්ථාවෙන් බෞද්ධාගමට මුල්තැන ලබාදිය යුතු අතර, අනෙක් ආගම්වලට සම අවස්ථාව දිය යුතු බවද හිටපු ආරක්ෂක ලේකම්වරයා පෙන්වා දුන්නා.\nපළාත් සභා වෙත පොලිස් බලතල ලබාදීම සම්බන්ධයෙන්ද මෙහිදී ප්‍රශ්න කෙරුණා.\nඊට පිළිතුරු ලබාදෙමින් හිටපු ආරක්ෂක ලේකම් ගෝඨාභය රාජපක්ෂ සඳහන් කළේ පොලිස් බලතල ලබාදුනහොත් ගැටළු රැසක් ඇතිවිය හැකි බවයි.",
       "URL": "https://www.hirunews.lk/196185/දෙමළ-ජනතාවට-ආර්ථික-නිදහස-දෙන-බවට-ගෝඨාභයගෙන්-ප්‍රකාශයක්",
       "Category": "Local News",
       "Parent URL": "https://www.hirunews.lk/local-news.php?pageID=3828"
}