{
       "Source": "hirunews",
       "Timestamp": "Wednesday, 27 July 2022 - 18:26",
       "Headline": "හිටපු ජනපති ගෝඨාභයට ශ්‍රේෂ්ඨාධිකරණයෙන් නොතීසි! (වීඩියෝ)",
       "News Content": "හිටපු ජනපති ගෝඨාභය රාජපක්ෂට එළඹෙන අගෝස්තු පළමු වැනි දා අධිකරණයේ පෙනී සිටින ලෙස ශ්‍රේෂ්ඨාධිකරණය විසින් නොතීසි නිකුත් කිරීමට තීරණය කළා.\nඒ රටත් ජනතාවත් බංකොලොත් භාවයට පත් කිරීමට වගකිවයුත්තන්ට එරෙහිව විමර්ශනයක් සිදුකරන ලෙස රජයට නියෝගයක් නිකුත් කරන්නැයි ඉල්ලා ගොනුකර ඇති මූලික අයිතිවාසිකම් පෙත්සමක් අද(27) ශ්‍රේෂ්ඨාධිකරණය හමුවේ කැඳ වූ අවස්ථාවේ දී යි.\nඅදාළ පෙත්සම අද කැඳවූයේ අගවිනිසුරු ජයන්ත ජයසූරිය, බුවනෙක අලුවිහාරේ, ප්‍රියන්ත ජයවර්ධන, විජිත් මලල්ගොඩ සහ එල්.ටී.බී. දෙහිදෙණිය යන විනිසුරුවරුන් ඉදිරියේ යි.\nමීට අමතරව එම පෙත්සමේ සෙසු වග උත්තරකරුවන් වන හිටපු මුදල් අමාත්‍යවරුන් වන මහින්ද රාජපක්ෂ සහ බැසිල් රාජපක්ෂ යන අයට එරෙහිව නිකුත් කර ඇති විදෙස් ගමන් තහනම අගෝස්තු මස 2 වැනි දා දක්වා දීර්ඝ කිරීමට පෙත්සම කැඳ වූ පංච පුද්ගල විනිසුරු මඩුල්ල අද(27) තීරණය කළා.",
       "URL": "https://www.hirunews.lk/311117/හිටපු-ජනපති-ගෝඨාභයට-ශ්‍රේෂ්ඨාධිකරණයෙන්-නොතීසි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=988"
}