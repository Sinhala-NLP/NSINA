{
       "Source": "hirunews",
       "Timestamp": "Tuesday, 27 June 2023 - 9:10",
       "Headline": "අස්වැසුම අභියාචනා ඉදිරිපත් කරන්නේ මෙහෙමයි",
       "News Content": "අස්වැසුම සම්බන්ධව සමාජයේ පුද්ගලයන් අතර සහ සමෘද්ධි ප්‍රතිලාභීන් අතර මේ දිනවල විවිධ කතාබහ මෙන්ම මත ගැටුම් ද ඇති වී තිබෙනවා.\nඇතැම් සමෘද්ධිලාභීන් අස්වැසුම නාමලේඛනයේ නොමැති වීම නිසයි මෙම ගැටලුව ඇති වී තිබෙන්නේ.\nමේ නිසා අස්වැසුම සුබසාධක ප්‍රතිලාභ ලබා ගැනීමට සුදුසුකම් නොලැබූ පුද්ගලයන්ට සහ පවුල් ඒකකවලට ඒ සඳහා හිමිකම් පෑමේ අභියාචනයක් ඉදිරිපත් කළ හැකි බව අස්වැසුම සුඛසාධක ප්‍රතිලාභ මණ්ඩලය ප්‍රකාශ කරනවා.\nසුඛසාධක ප්‍රතිලාභ මණ්ඩලය ප්‍රකාශ කරන්නේ එම අභියාචනා ලබන මස 10 වැනි දින දක්වා භාරගන්නා බවයි.\nකිසියම් පුද්ගලයකුට හෝ පවුල් ඒකකයකට හෝ අභියාචනා ඉදිරිපත් කළ හැක්කේ තමාගේ නම සුදුසුකම්ලාභී නාම ලේඛනයේ නොමැති නම් පමණක් බවයි සඳහන් වන්නේ.\nරට පුරා සෑම ප්‍රාදේශීය ලේකම් කාර්යාලයකම සහ ගම් මට්ටමේ ඇති රජයේ කාර්යාලවල එම ප්‍රදේශයේ අස්වැසුම ප්‍රතිලාභ ලබා ගැනීමට සුදුසුකම් ලැබූවන්ගේ නාම ලේඛන මහජන ප්‍රදර්ශනයට තබා තිබෙනවා.\nකිසියම් පුද්ගලයකුට හෝ පවුල් ඒකකයකට හෝ අභියාචනා ඉදිරිපත් කිරීමට ක්‍රම දෙකක් ලබා දී ඇති අතර ඉන් පළමුවැන්න සුබසාධක ප්‍රතිලාභ මණ්ඩලයේ www.wbb.gov.lk යන වෙබ් අඩවියට පිවිසීමයි.\nඑම වෙබ් අඩවියේ අස්වැසුම සුදුසුකම්ලාභීන්ගේ නාමලේඛනය 2022 මෙනුවට ඇතුළු වී සිංහල, දෙමළ සහ ඉංග්‍රීසි යන ඕනෑ භාෂාවකින් එය කියවා ගත හැකියි.\nඑම වෙබ් අඩවියට පිවිසි පසුව ගෘහ ඒකක අංකය සහ ජාතික හැඳුනුම්පත් අංකය ඇතුළත් කර ඉන්පසු ලැබෙන උපදෙස් මත අයදුම් කළ යුතු බවයි සඳහන් වන්නේ.\nදෙවැනි ක්‍රමය නම් තමන් අතින් පුරවා සකස් කරන ලද අයදුම්පතක් ප්‍රාදේශීය ලේකම් කාර්යාලයට භාර දීමයි.\nමේ සඳහා රට පුරා සියලු ප්‍රාදේශීය ලේකම් කාර්යාලවල විශේෂ කවුළුවක් විවෘත කර තිබෙනවා.\nඑමෙන්ම එහි සිටින නිලධාරීන් අභියාචනා අයදුම්පත් භාර ගැනීම, වැරදි සකස් කිරීම සහ ඒවා දත්ත පද්ධතියට ඇතුළු කිරීම සිදු කරනු ලබනවා.\nතමාගේ නම් ඇතුළත් වී ඇති ආධාර ලබන කාණ්ඩය වෙනස් කර ගැනීමට ද, සංගණනයේදී ලබා දුන් තොරතුරුවල වෙනස්කම් කිරීමට ද එම නිලධාරීන්ගේ සහාය ලබා ගත හැකියි.\nඅස්වැසුම් ප්‍රතිලාභ ලබා ගැනීමට සුදුසුකම් ලබා ඇති පුද්ගලයකුට විරෝධතා දැක්වීමට ද හැකි අතර, එම විරෝධතා නිර්ණාමිකව හෝ ඉදිරිපත් කළ හැකියි.\nකිසියම් පුද්ගලයකුට තවදුරටත් ගැටලුවක් වේ නම් 1924 දුරකතන අංකයට කතා කර වැඩි විස්තර දැන ගත හැකි බවත් සඳහන් වෙනවා.",
       "URL": "https://www.hirunews.lk/339220/අස්වැසුම-අභියාචනා-ඉදිරිපත්-කරන්නේ-මෙහෙමයි",
       "Category": "Local News",
       "Parent URL": "https://www.hirunews.lk/local-news.php?pageID=233"
}