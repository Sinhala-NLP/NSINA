{
       "Source": "hirunews",
       "Timestamp": "Thursday, 21 September 2023 - 16:42",
       "Headline": "ලොව දිනූ අපේ ජනපති",
       "News Content": "කියුබාවේ පැවති ‘G77 සහ චීනය’ රාජ්‍ය නායක සමුළුවට සහභාගි වීමෙන් අනතුරුව අමෙරිකා එක්සත් ජනපදයේ පැවැත්වෙන එක්සත් ජාතීන්ගේ මහා මණ්ඩලයේ 78 වන සැසිවාරයට සහභාගි වීම සඳහා ජනාධිපති රනිල් වික්‍රමසිංහ පසුගිය 17 වන දා නිව්යෝර්ක් නුවර බලා පිටත් වුණා.\nමෙම සංචාරය අතරතුර ජනාධිපතිවරයා ලොව ප්‍රධාන පෙළේ රාජ්‍ය නායකයින් සහ ආයතන ප්‍රධානීන් හමු වී සාකච්ඡා පැවැත්වූ අතර එක්සත් ජාතීන්ගේ මහා මණ්ඩලයේ 78 වන සැසිවාරයට සමගාමීව පැවති වැඩසටහන්වලට ද සහභාගී වුණ බව ජනාධිපති මාධ්‍ය අංශය විසින් වාර්තා කරනු ලැබුවා.\nජනාධිපති රනිල් වික්‍රමසිංහගේ මෙම නිව්යෝර්ක් සංචාර‍යේදී හමුවුණ ලෝක නායකයන් සහ ආයතන ප්‍රධානීන් ගැන සමාලෝචනයකි මේ.\nජනපති සහ දකුණු කොරියානු ජනපති යූන් සුක් යෙයෝල්ගේ හමුවීම\nඑක්සත් ජාතීන්ගේ මහා මණ්ඩලයේ 78 වන සැසිවාරයට සමගාමීව ජනාධිපති රනිල් වික්‍රමසිංහ සහ දකුණු කොරියානු ජනාධිපති යූන් සුක් යෙයෝල් අතර නිල හමුව නිව් යෝර්ක්හි එක්සත් ජාතීන් සඳහා වන දකුණු කොරියානු නිත්‍ය නේවාසික දූත මණ්ඩල කාර්යාලයේදී පසුගිය 18 වන දා සිදු වුණා.\nඑහිදී දකුණු කොරියානු ජනාධිපතිවරයා පිළිවදන් දුන්නේ ශ්‍රි ලංකාවේ ආර්ථිකය යළි ගොඩනැගීම සඳහා ජනාධිපති රනිල් වික්‍රමසිංහ ගෙන යන වැඩපිළිවෙළට සිය සහය ලබා දෙන බවයි.\nඑමෙන්ම, ශ්‍රී ලංකාව සහ දකුණු කොරියාව අතර වෙළෙඳ සහ ආයෝජන සබඳතා වැඩි කර ගැනීම පිළිබඳව ද මෙහිදී විශේෂ අවධානය යොමු වුණා.\nජනපති සහ ලෝක බැංකු සභාපති අජේ බංගාගේ හමුවීම\nජනාධිපති රනිල් වික්‍රමසිංහ සහ ලෝක බැංකු සභාපති අජේ බංගා අතර විශේෂ හමුවක් පසුගිය 18 වන දා නිව්යෝර්ක් නුවර එක්සත් ජාතීන්ගේ මූලස්ථානයේදී සිදු වුණා.\nඑහිදී ජනාධිපති රනිල් වික්‍රමසිංහ විසින් ජනාධිපතිවරයා ආරම්භ කර තිබෙන ආර්ථික සහ සමාජයීය ප්‍රතිසංස්කරණ වැඩපිළිවෙළ සාර්ථකව ඉදිරියට ගෙන ගියහොත් ශ්‍රී ලංකාවට අපේක්ෂිත ප්‍රතිඵල කඩිනමින් ළඟා කර ගත හැකි වන බව ලෝක බැංකු සභාපතිවරයා\nප්‍රකාශ කර තිබෙනවා.\nඑමෙන්ම, එම ක්‍රියාදාමය සඳහා ලෝක බැංකුවේ පූර්ණ සහයෝගය ලබා දෙන බව ද ප්‍රකාශ කළ බව සඳහන්.\nලෝක බැංකු සභාපතිවරයාට ශ්‍රී ලංකාවේ සංචාරයක නිරත වන ලෙස ජනාධිපති රනිල් වික්‍රමසිංහ ආරාධනා කර ඇති බවත් ලෝක බැංකු සභාපති අජේ බංගා විසින් එම ආරාධනාව පිළිගත් බවත් වාර්තා වුණා.\nතිරසර සංවර්ධන ඉලක්ක පිළිබඳ සමුළුව\nඑක්සත් ජාතීන්ගේ මහා මණ්ඩලයේ 78 වන සැසිවාරයට සමගාමීව එක්සත් ජාතීන්ගේ මූලස්ථානයේදී පසුගිය 18 වන දා පැවැත්වුණු ‘තිරසර සංවර්ධන ඉලක්ක පිළිබඳ සමුළුව – 2023’ සඳහා ජනාධිපති රනිල් වික්‍රමසිංහ එක්වුණා.\n2030 වන විට තිරසර සංවර්ධන ඉලක්ක කරා ළගා වීමේ ප්‍රගතියක් අත්කර ගැනීම සඳහා ගත යුතු නව පියවර පිළිබඳ විමසා බැලීම මෙහිදී\nසාකච්ඡා කෙරුණ බවයි වාර්තා වුණේ.\nවට මේස සාකච්ඡාව\n‘ශ්‍රී ලංකාවේ ආර්ථික අවස්ථා’ යන මැයෙන් ජාත්‍යන්තර අවබෝධය සඳහා වූ ව්‍යාපාරික කවුන්සිලය සහ අමෙරිකා එක්සත් ජනපදයේ ශ්‍රී ලංකා තානාපති කාර්යාලය එක්ව සංවිධානය කරන ලද ව්‍යාපාරික වට මේස සාකච්ඡාව සඳහා ද ජනාධිපති රනිල් වික්‍රමසිංහ සහභාගි වුණ බවත් ජනාධිපති මාධ්‍ය අංශය පැවසුවා.\nඉන්දු – පැසිෆික් දූපත් රාජ්‍යයන් අතර සංවාදය\nඑක්සත් ජාතින්ගේ මහා මණ්ඩලයේ සැසිවාරයට සමගාමීව පැවති සමුද්‍රීය ජාතීන් සඳහා වන 3 වන ඉන්දු – පැසිෆික් දූපත් රාජ්‍යයන් අතර සංවාදයට ද ජනාධිපතිවරයා 18 වන දා එක් වුණා.\nඑහිදී විශේෂ දේශනයක් කරමින් ජනාධිපතිවරයා සඳහන් කර ඇත්තේ, ඉන්දු-පැසිෆික් කලාපයේ මහා බල එදිරිවාදිකම් මධ්‍යයේ වුව ද ඉන්දියන් සාගරයේ සහ දකුණු පැසිෆික් සාගරයේ දූපත් රාජ්‍යයන්ගේ ස්වාධීනත්වය, ඒවායේ අභ්‍යන්තර කටයුතු සඳහා මැදිහත් නොවීම සහ ඔවුන්ගේ අනන්‍ය ප්‍රමුඛතා ආරක්ෂා කිරීම වෙනුවෙන් කලාපයේ සියලුම රටවල් කැපවිය යුතු බවයි.\nජනපති සහ බංග්ලාදේශ අගමැතිනිය අතර හමුව\nජනාධිපති රනිල් වික්‍රමසිංහ සහ බංග්ලාදේශ අගමැතිනි ෂෙයික් හසීනා අතර නිල හමුවක් පෙරේදා (19) නිව් යෝර්ක් නුවරදී සිදු වුණා\nජනාධිපති මාධ්‍ය අංශය සඳහන් කළේ, දකුණු ආසියානු කලාපීය රටවල් දෙකක් ලෙස දෙරට අතර සහයෝගීතාව පුළුල් කර ගැනීමේ වැදගත්කම මෙහිදී රාජ්‍ය නායකයින් දීර්ඝ ලෙස සාකච්ඡා කළ බවයි.\nබංග්ලාදේශයෙන් ලබා ගත් ණය, මෙතරම් කෙටි කාලයකදී ගෙවා නිම කිරීමට ශ්‍රී ලංකාවට හැකි වනු ඇතැයි තමා නොසිතූ බව එහිදී බංග්ලාදේශ අගමැතිනිය සඳහන් කළ බවක් ද වාර්තා වුණා.\nඇය පෙන්වා දී ඇත්තේ, එම ණය ගෙවා නිම කිරීමෙන් පැහැදිලි වන්නේ, ශ්‍රී ලංකාව ක්‍රමිකව උදා කර ගෙන ඇති ආර්ථික ප්‍රගතිය බවත් එය\nඅඛණ්ඩව ඉදිරියට පවත්වා ගෙන යාමෙන් ශ්‍රී ලංකාවට වඩා යහපත් තත්ත්වයක් උදා කර ගත හැකි බවත්.\nජනපති සහ සමන්තා පවර් අතර හමුව\nජනාධිපති රනිල් වික්‍රමසිංහ සහ ජාත්‍යන්තර සංවර්ධනය සඳහා වූ එක්සත් ජනපද නියෝජිතායතනයේ (USAID) පරිපාලක සමන්තා පවර් අතර හමුවක් නිව් යෝර්ක් නුවරදී පෙරේදා (19) සිදු වුණා.\nජාත්‍යන්තර මූල්‍ය අරමුදල සමග වැඩසටහනේදී ශ්‍රී ලංකාව දැනට අත්කර ගෙන ඇති ප්‍රගතිය පිළිබඳ ජනාධිපතිවරයා විසින් මෙහිදී කෙටි පැහැදිලි කිරීමක් සිදු කරනු ලැබ ඇති අතර, එය සාර්ථක ලෙස අවසන් කිරීම සඳහා ශ්‍රී ලංකා රජයේ කැපවීම ද අවධාරණය කරනු ලැබුවා.\nමෙටා සමාගමේ ගෝලීය සම්බන්ධතා අංශයේ සභාපති ශ්‍රීමත් නික් ක්ලෙග් අතර හමුව\nජනාධිපති රනිල් වික්‍රමසිංහ සහ නිව්යෝර්ක්හි මෙටා සමාගමේ ගෝලීය සම්බන්ධතා අංශයේ සභාපති ශ්‍රීමත් නික් ක්ලෙග් අතර හමුවක් ද\nපෙරේදා (19) සිදු වුණා. මෙහිදී ශ්‍රී ලංකා රජය සහ මෙටා සමාගම අතර සහයෝගීතාව පුළුල් කර ගැනීමට අවධානය යොමමු කෙරුණා.\nඉන්ටර්නෙට් ඇතුළු සමාජ මාධ්‍ය ඔස්සේ පළ වන වෛරී ප්‍රකාශ සහ අසත්‍ය ප්‍රචාර මැඩ පැවැත්වීම සඳහා ශ්‍රී ලංකා රජය ගෙන ඇති නව ක්‍රියාමාර්ග පිළිබඳව ජනාධිපතිවරයා එහිදී පැහැදිලි කර කළ බව වාර්තා වුණා.\nශ්‍රී ලංකා රජය සහ මෙටා සමාගම අතර කෘත්‍රිම බුද්ධි ක්ෂේත්‍රයේ හවුල්කාරිත්වයක් ඇති කර ගැනීමේ අවස්ථා සොයා බැලීමටත්, ශ්‍රී ලංකා විශ්වවිද්‍යාල සංවර්ධනය කිරීමට මෙටා සමාගම සමග සහයෝගීතා වැඩසටහනක් ඇති කර ගැනීමට ත් එහිදී යෝජනා වුණා.\nජනපති නේපාල අගමැති හමුව\nජනාධිපති රනිල් වික්‍රමසිංහ සහ නේපාල අග්‍රාමාත්‍ය පුෂ්ප කමල් දහාල් අතර නිල හමුව එක්සත් ජාතීන්ගේ මහා මණ්ඩල සැසිවාරයට සමාගාමීව ඊයේ (20) නිව්යෝර්ක් නුවරදී සිදු වුණා.\nශ්‍රී ලංකාව සහ නේපාලය අතර ද්විපාර්ශ්වික සබඳතා ඉදිරියේදී ශක්තිමත්ව ඉදිරියට ගමන් කරනු ඇති බවට මෙහිදී විශ්වාසය පළ කර ඇති නේපාල අග්‍රාමාත්‍යවරයා දෙරට අතර වෙළෙඳ සහ ආයෝජන සබඳතා ශක්තිමත් කර ගැනීමට ඇති හැකියාව පිළිබඳව ද අදහස් දැක්වූ බවයි වාර්තා වුණේ.\nIMF අධ්‍යක්ෂිකාවක් සහ ජනපති අතර හමුව\nජාත්‍යන්තර මූල්‍ය අරමුදලේ කළමනාකරණ අධ්‍යක්ෂිකා ක්‍රිස්ටලිනා ජෝර්ජිවා හා ජනාධිපති රනිල් වික්‍රමසිංහ අතර මෙරට ආර්ථික ගැටලු විසදීම සම්බන්ධයෙන් සාකච්ඡාවක් අද (21) පැවැත්වුණ බව ජනාධිපති මාධ්‍ය අංශය පැවසුවා.\nඑහිදී ශ්‍රී ලංකාවේ ආර්ථික ගැටලු විසඳීම සම්බන්ධයෙන් සාකච්ඡා කළ බවයි වාර්තා වුණේ.\nඑහිදී, ශ්‍රී ලංකාවේ මූල්‍ය ක්ෂේත්‍රයේ සිදුවෙමින් පවතින ප්‍රතිසංස්කරණ සහ ණය ප්‍රතිව්‍යුහගත කිරීමේ ප්‍රයත්නවල සැලකිය යුතු ප්‍රගතියක් අත්කර ගැනීම පිළිබඳව ද අවධානය යොමු කෙරුණ බව ජනාධිපති මාධ්‍ය අංශය පැවසුවා.\nජනපති සහ පොදුරාජ්‍ය මණ්ඩලයීය මහලේකම්වරිය අතර හමුව\nජනාධ්පති රනිල් වික්‍රමසිංහ අද (21) නිව්යෝර්ක් නුවර එක්සත් ජාතින්ගේ මුලස්ථානයේදි පොදුරාජ්‍ය මණ්ඩලයීය මහලේකම් පැට්‍රීෂියා ස්කොට්ලන්ඩ් හමු වී සාකච්ඡාවක නිරත වුණා.",
       "URL": "https://www.hirunews.lk/348994/ලොව-දිනූ-අපේ-ජනපති",
       "Category": "Local News",
       "Parent URL": "https://www.hirunews.lk/local-news.php?pageID=15"
}