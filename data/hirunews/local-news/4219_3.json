{
       "Source": "hirunews",
       "Timestamp": "Tuesday, 14 November 2017 - 16:15",
       "Headline": "අවුකන පිළිම වහන්සේගේ අකුණු අවදානම ගැන පුරාවිද්‍යාවෙන් අමාත්‍යංශයට ලිපියක්",
       "News Content": "ඓතිහාසික අවුකන පිළිම වහන්සේට ආරක්ෂාව සලසමින් ඉදිකොට ඇති ආවරණ වහලය හේතුවෙන් පිළිම වහන්සේට අකුණු අනතුරු ඇති වන බව විහාරාධිපති ස්වාමීන් වහන්සේ විසින් මාධ්‍යයට කරුණු දක්වා තිබූ අතර ඒ පිළිබඳ අවධානය යොමු කළ අධ්‍යාපන අමාත්‍ය අකිල විරාජ් කාරියවසම් මේ පිළිබඳ වහා සොයා බලන ලෙස පුරාවිද්‍යා අධ්‍යක්ෂ ජනරාල්වරයාට උපදෙස් ලබා දී තිබුනා.\nඒ අනුව පුරාවිද්‍යා අධ්‍යක්ෂ ජනරාල් මහාචාර්ය ජී.බී.මණ්ඩාවල විසින් මේ පිළිබඳ විද්වතුන්ගේ අදහස් ලබාගනිමින් අවශ්‍ය පිළියම් යෙදීමට කටයුතු කර ඇති බව දන්වා තිබෙන බවයි අමාත්‍යංශය පවසන්නේ.\nඔහු විසින් ඒ සම්බන්ධව දැනුවත් කරමින් අධ්‍යාපන අමාත්‍යාංශය වෙත යොමු කළ ලිපියෙහි අදාළ උපුටනය පහළින් දක්වා තිබෙනවා.\nඋපුටා ගැනීම\n“මෙම ආවරණ වහලය 2013, 2014, 2015 යන කාලය තුළ භාණ්ඩාගාර ප්‍රතිපාදන මත රජයේ කර්මාන්ත ශාලා දෙපාර්තමේන්තුව විසින් ඉදිකරන ලදි. තවත් මෙවැනිම වහලයක් එම දෙපාර්තමේන්තුව මඟින් මාළිගාවිල ඓතිහාසික බුදු පිළිම වහන්සේ ආවරණය වන පරිදි ද තවත් වහලයක් ඓතිහාසික තිවංක පිළිම ගෙයි ආරක්ෂාව පිණිස රාජ්‍ය ඉංජිනේරු සංස්ථාව මඟින් ද ඉදිකිරීමට කටයුතු කරන ලදි.\nමෙම වහලය පිළිම වහන්සේ පිහිටුවා ඇති විහාර සීමාවෙන් පිටත අඩි 10 ක් පමණ ගැඹුරට කැණිම් කරන ලද අත්තිවාරම් 4 ක ගොඩනංවන ලද වැර ගැන්වූ කම්බි යෙදු කොන්ක්‍රීට් පාදම් 4 ක් මත සවිකල යකඩ කණු 4 ක ආධාරයෙන් ඉදිකල Space Frame වර්ගයේ වහලයකි.මෙම වහලය ඉදිකර මේ වන විට වසර 2 ක් පමණ ගත වී ඇති අතර අකුණු සැර වැදීමේ හැකියාවක් ඇති බවට විහාරාධිපති හිමියන් විසින් ප්‍රකාශ කළ ද මේ දක්වා මෙම වහලයට හෝ ආශ්‍රිත ප්‍රදේශයට අකුණු සැර වැදුණු බවක් වාර්තා වී නොමැත.\nමාධ්‍ය මඟින් මේ පිළිබඳ පළ වූ වාර්තා හැරුණු කොට විහාරාධිපති හිමියන් අප වෙත වාචිකව හෝ ලිඛිතව මේ පිළිබඳව දන්වා නොමැත.\nකෙසේ නමුත් අදාළ ඉදිකිරීම මඟින් පිළිම වහන්සේට කිසිදු අකුණු අනතුරක් සිදුනොවන බව විදුලි ඉංජිනේරුවරුන් විසින් තහවුරු කළ අතර, මෙම වහලයේ තාක්ෂණය අනුව එමඟින් අකුණු භුගත කරන බව ඔවුන් පෙන්වාදී තිබේ.\nනමුත් අකුණු සැර වදින අවස්ථාවක ඒ ආසන්නයේ සිටින පුද්ගලයින්ට යම් බලපෑමක් ඇතිවීමේ හැකියාවක් ඇති බව පමණක් දැන ගන්නට ලැබුණි. එබැවින් එවැනි අනතුරු වැළැක්වීමට ආරක්ෂක ක්‍රමවේදයන් භාවිතා කළ යුතු බවට උපදෙස් ලැබුණි.\nමෙම පිළිම වහන්සේ දහනව වන සියවස අග භාගයේ දී නැවත සොය ගන්නා අවස්ථාවේ දී වහලයකින් තොරව පැවති අතර, 1900 කාලයේ දී පොළවට සම්බන්ධ නැති ලෝහමය වහලයකින් හිස කොටස පමණක් ආවරණය කිරීමට කටයුතු යොදා තිබුණි.(ඡායාරූපය 01) පසුව එය ගලවා ඉවත් කළ අතර, 1970 දශකයේ දී පැරණි පාදම ආශ්‍රිතව සැලසුම් කළ ගඩොල් ආරුක්කු වහලයක් (ඡායාරූපය 02) ඉදිකරන්නට යෙදුණු අතර, එම වහලය 1999 දී ගලවා ඉවත් කරන ලදි. ඉන්පසු නැවත නිරාවරණය වී තිබීම හේතුවෙන් (ඡායාරූපය 03) 2013 දී දැනට ඉදිකර ඇති මෙම වහලය (ඡායාරූපය 04,05) ඉදිකිරීම සඳහා කටයුතු කරන ලදි. වහලයක් නොමැති අවස්ථාවන්හී දී හෝ අනෙකුත් වහලයන් පැවති කාලයන්හී දී මෙම පිළිමයට අකුණු අනතුරු අවධානමක් නොතිබූ අතර, මේ හා සමාන වහල සහිත මාළිගාවිල පිළිමය, තිවංක පිළිමගෙය හා ගල් විහාරය යන කිසිදු ස්ථානයකින් මෙවැනි අනතුරුදායක තත්ත්වයක් වාර්තා නොවේ.\nකෙසේ නමුත් මෙම ගැටළුව සඳහා කොළඹ විශ්ව විද්‍යාලයේ භෞතික විද්‍යා අධ්‍යයන අංශයේ මහාචාර්ය මහේන්ද්‍ර ප්‍රනාන්දු මහතාගේ උපදෙස් ලබා ගෙන ඇති අතර, මේ වන විට ඉහත ආකාරයට යකඩ භාවිතයෙන් වහල ඉදිකර ඇති පුරාවිද්‍යා ස්ථාන තුනටම අකුණු ආරක්ෂක උපකරණ සවි කිරීමට සැලසුම් කර ඇත. ”\nමහාචාර්ය ජී.බී.මණ්ඩාවල\nපුරාවිද්‍යා අධ්‍යක්ෂ ජනරාල්\"\nමේ අනුව විශේෂඥයින්ගේ උපදෙස් මත අවශ්‍යතාවයන්ට සරිලන ආකාරයෙන් නියමිත තාක්ෂණයෙන් යුත් අකුණු සන්නායකයක් පුරාවිද්‍යා දෙපාර්තමේන්තුවේ අධීක්ෂණය යටතේ අවුකන පිළිම වහන්සේ සමීපයෙහි ස්ථාපිත කිරීමට අදාළ කටයුතු මේ වන විටත් ආරම්භ කර ඇති බව පුරාවිද්‍යා අධ්‍යක්ෂ ජනරාල් මහාචාර්ය ජී.බී.මණ්ඩාවල දැනුම් දී තිබෙනවා.",
       "URL": "https://www.hirunews.lk/176022/අවුකන-පිළිම-වහන්සේගේ-අකුණු-අවදානම-ගැන-පුරාවිද්‍යාවෙන්-අමාත්‍යංශයට-ලිපියක්",
       "Category": "Local News",
       "Parent URL": "https://www.hirunews.lk/local-news.php?pageID=4219"
}