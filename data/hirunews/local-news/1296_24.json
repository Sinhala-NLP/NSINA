{
       "Source": "hirunews",
       "Timestamp": "Sunday, 13 March 2022 - 13:01",
       "Headline": "මිල ඉහළ ගියත් ඉන්ධන සහ ගෑස් සැපයුම තවදුරටත් අඩාලයි (වීඩියෝ)",
       "News Content": "මිල ඉහළ දැමුව ද ඉන්ධන සහ ගෑස් සැපයුම වෙළඳපොල තුළ තවදුරටත් අඩාල වී තිබෙනවා.\nබොහෝ ඉන්ධන පිරවුම්හල්වල ඩීසල් ලබාගැනීම සඳහා ජනතාව පෝලිම්වල රැඳී සිටින අයුරු ඊයේත් (12) අදත් නිරීක්ෂණය කළ බවයි අප වාර්තාකරුවන් සඳහන් කළේ.\nතෙල් සංස්ථාව පවසන්නේ ඩීසල් සැපයුම යථා තත්වයට පත් කිරීමට තවත් දින දෙකක පමණ කාලයක් ගතවනු ඇති බවයි.\nමේ අතර ගෑස් බෙදාහැරීම මීට දින දෙකකට ඉහතදී ලිට්රෝ සමාගම විසින් යළි ආරම්භ කළ ද තවමත් වෙළඳපොල තුළ ඉල්ලුමට සරිලන සැපයුමක් නොමැති බවයි පාරිභෝගිකයන් පෙන්වා දෙන්නේ.\nබොහෝ ගෑස් අලෙවිසැල් තවදුරටත් වසා දමා ඇති ආකාරය නිරීක්ෂණය වනවා.\nවිවෘත කර ඇති ගෑස් අලෙවිසැල් අසළ දිගු පෝලිම් ඊයේත් අදත් දක්නට ලැබුණා.\nඑමෙන්ම පාරිභෝගිකයන් පෙන්වා දෙන්නේ ගෑස් අලෙවිසැල් හිමියන් වැඩි මුදලක් අය කරමින් ගෑස් අලෙවි කරන බවයි.\nඇතැම් ගෑස් අලෙවිසැල්වල ලිට්රෝ ගෑස් 12.05 සිලින්ඩරයක් රුපියල් 3,400ක පමණ මිලකට අලෙවි වන අතර, ලාෆ් ගෑස් සිලින්ඩරයක් අලෙවි වන්නේ රුපියල් 4,200 ක පමණ මිලකටයි.\nකෙසේ වෙතත් ගෑස් මිල ඉහළ නැංවීම සම්බන්ධයෙන් මෙතෙක් නිල තීරණයක් ප්‍රකාශයට පත් කර නැහැ.\nඑවන් පසුබිමක ගෑස් හිඟවීම සහ වැඩිමිලට අලෙවි කිරීම සම්බන්ධයෙන් හිරු ප්‍රවෘත්ති අංශය, පාරිභෝගික අධිකාරියෙන් විමසීමක් කළා.\nඑහි උසස් නිලධාරියෙකු සඳහන් කළේ මේ වනවිටත් වැඩිමිලට අලෙවි කිරීම සම්බන්ධයෙන් වෙළඳපොල වැටලීම් ආරම්භ කර ඇති බවයි.\nමේ අතර, එළඹෙන සතියේ විදුලි කප්පාදුවක් සිදුකරන ආකාරය මහජන උපයෝගීතා කොමිසන් සභාව මගින් තවමත් ප්‍රකාශයට පත් කර නැහැ.\nකෙසේ වෙතත්, ඛනිජ තෙල් නීතිගත සංස්ථාව පවසන්නේ විදුලි උත්පාදනය සඳහා තාප බලාගාරවලට අවශ්‍ය ඉන්ධන මුදාහැරීම පසුගිය සතියේ සිට ආරම්භ කළ බවයි.\nදිවයිනට ළඟාවූ දැවි තෙල් නෞකාවේ අඩංගු දැවිතෙල් ගොඩබෑම අද සිට ආරම්භ කරන බව තෙල් සංස්ථාව වැඩිදුරටත් ප්‍රකාශ කළා.\nඑමෙන්ම බස් ගාස්තු ඉහළ නැංවීම සම්බන්ධයෙන් මුදල් අමාත්‍යවරයා සහ ප්‍රවාහන අමාත්‍යවරයා අතර සාකච්ඡාවක් අද (13) පස්වරුවේ පැවැත්වීමට නියමිතයි.\nඉන් අනතුරුව ප්‍රවාහන අමාත්‍යවරයා හෙට (14) පෙරවරුවේ බස් සංගම් හමුවන අතර මෙම සාකච්ඡාවලදි එළඹෙන නිගමන කැබිනට් මණ්ඩලයට යොමු කිරීමටද නියමිතව තිබෙනවා.\nඉන්ධන මිල ඉහළ යාමට සාපේක්ෂව බස් ගාස්තු සංශෝධනයක් සිදුවන්නේ ද, ඉන්ධන සහනාධාරයක් ලබාදෙන්නේ ද යන්න පිළිබඳව තීරණය කෙරෙන්නේ හෙට කැබිනට් මණ්ඩලයේ දී එළඹෙන එකඟතාවට අනුවයි.",
       "URL": "https://www.hirunews.lk/299369/මිල-ඉහළ-ගියත්-ඉන්ධන-සහ-ගෑස්-සැපයුම-තවදුරටත්-අඩාලයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1296"
}