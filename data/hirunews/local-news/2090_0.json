{
       "Source": "hirunews",
       "Timestamp": "Sunday, 14 March 2021 - 8:16",
       "Headline": "ශ්‍රී ලංකාව පිළිබඳ සංශෝධිත යෝජනාව ජගත් මානව හිමිකම් මණ්ඩලය ප්‍රකාශයට පත් කරයි",
       "News Content": "ශ්‍රී ලංකාව පිළිබඳ එක්සත් ජාතීන්ගේ මානව හිමිකම් මණ්ඩලයේ සංශෝධිත යෝජනාවලිය ජිනීවා මානව හිමිකම් මණ්ඩලය මගින් ඊයේ ප්‍රකාශයට පත් කරනු ලැබුවා.\nකොරෝනා වෛරසයට ගොදුරු වී මිය යන මුස්ලිම් ජාතිකයන්ගේ දේහයන් අනිවාර්යයෙන් ආදාහනය කිරීමට නොසතුට පළ කරමින් ඇතුළත් කෙරුණු වගන්තිය, නව යෝජනාවෙන්ද ඉවත් කර නොතිබීම විශේෂත්වයක්.\nකොරෝනා වෛරස් වසංගතයට ප්‍රතිචාර දැක්වීමේදී ආගමික නිදහසට එල්ලවන බලපෑම් සහ සුළු ජනකොටස් කොන්වීම පිළිබඳව සංශෝධිත යෝජනාවේ වැඩිදුර කරුණු දක්වා තිබෙනවා. එය, ආගමික සුළුතරය තුළ ආතතිය සහ සන්තාපයක් ඇති කිරීමට හේතුවන බවයි අදාළ යෝජනාවේ දැක්වෙන්නේ.\nශ්‍රී ලංකාවේ සංහිඳියාව, වගවීම සහ මානව හිමිකම් ප්‍රවර්ධනය යන තේමාව යටතේ අදාළ යෝජනාව ඉදිරිපත් කර ඇත්තේ කැනඩාව, ජර්මනිය, මලාවි, මොන්ටිනීග්‍රෝ, උතුරු මැසිඩෝනියාව, එක්සත් රාජධානිය සහ උතුරු අයර්ලන්තය මගින්.\nශ්‍රී ලංකාවේ සියලු වාර්ගික සහ ආගමික කණ්ඩායම්වල අයිතීන්වලට ගරු කරමින් තිරසාර සාමය සහ සංවර්ධනය උදෙසා දේශපාලන විසඳුමක් ඇති කිරීම සඳහා ලක් රජය පුළුල් සංවාදයකට එළඹීම පිළිගන්නා බවයි අදාළ යෝජනාවේ දැක්වෙන්නේ.\nකෙසේ නමුත් විසිවන සංශෝධනය බලාත්මක කිරීම ඇතුලු දේශපාලන වාර්තාවන් සම්බන්ධයෙන් වන වගන්ති සංශෝධිත යෝජනාවේ තවදුරටත් ඇතුලත් වනවා.  දේශපාලන බලාධිකාරිය විසින් බලය බෙදාහැරීමේ ක්‍රියාවලිය සම්පූර්ණ කිරීමට පියවර ගත යුතු බවයි අදාළ යෝජනාවෙන් ඉල්ලා සිටින්නේ.\nත්‍රස්තවාදය වැළැක්වීමේ පනත යළි ඇගයීම සඳහා ජගත් මානව හිමිකම් මණ්ඩලය වෙත ඉදිරිපත් කෙරුණු සංශෝධිත යෝජනාවෙන්ද ඉල්ලීමක් කෙරෙනවා.\nඑමෙන්ම එය ප්‍රතිස්තාපනය කෙරෙන වෙනත් ඕනෑම නීතිමය ක්‍රියාවලියක් ජාත්‍යන්තර මානව හිමිකම් සහ මානුෂීය නීතිය සඳහා වන ලක් රජයේ වගවීම් සහතික කරමින් ස්ථාපිත කළ යුතු බවයි අදාළ යෝජනාවේ දැක්වෙන්නේ.",
       "URL": "https://www.hirunews.lk/265263/ශ්‍රී-ලංකාව-පිළිබඳ-සංශෝධිත-යෝජනාව-ජගත්-මානව-හිමිකම්-මණ්ඩලය-ප්‍රකාශයට-පත්-කරයි",
       "Category": "Local News",
       "Parent URL": "https://www.hirunews.lk/local-news.php?pageID=2090"
}