{
       "Source": "hirunews",
       "Timestamp": "Friday, 04 February 2022 - 14:06",
       "Headline": "පානදුරේ ගිලන් රථ රියදුරා රඳවාගෙන ප්‍රශ්න කිරීමට අවසර  (වීඩියෝ)",
       "News Content": "පානදුර මූලික රෝහල ඉදිරිපිටදී වෙඩි තබා ඝාතනය කිරීමට උත්සාහ කළ පානදුර කේතුමතී කාන්තා රෝහලේ ගිලන්රථ රියදුරු දින හතක් රඳවාගෙන ප්‍රශ්න කිරීමට අධිකරණයෙන් අවසර ලැබී තිබෙනවා.\nකළුතර අපරාධ විමර්ශන කොට්ඨාසය මගින් අත්අඩංගුවට ගත් ඔහු පානදුර වැඩබලන මහේස්ත්‍රාත් රංජිත් රුද්‍රිගූ වෙත ඊයේ (03) පස්වරුවේ ඉදිරිපත් කළ අවස්ථාවේ මෙම රැඳවුම් නියෝගය ලබාගත් බවයි පොලීසිය සඳහන් කළේ.\nමීට අමතරව ගිලන් රථ රියදුරුට වෙඩි තැබීමට පැමිණි යතුරුපැදියේ පැදිකරු සහ ඔහුට මුදල් ලබාදුන් පුද්ගලයෙකු ද ඊයේ මහේස්ත්‍රාත්වරයා වෙත ඉදිරිපත් කර තිබෙනවා.\nයතුරුපැදිකරු ලබන 17 වනදා දක්වා රක්ෂිත බන්ධනාගාර ගත කිරීමටයි මහේස්ත්‍රාත්වරයා නියෝග කර ඇත්තේ.\nවෙඩි තැබීම මෙහෙය වූ පුද්ගලයන් බැංකු ගිණුමකට තැන්පත් කළ මුදලක්, වෙඩි තැබීම සිදුකළ පැදිකරුට ලබාදීමට අනෙක් සැකකරු මැදිහත්වී ඇති බව විමර්ශනවල දී අනාවරණ වී තිබෙනවා.\nඒ අනුව ඔහු ද දින හතක් රඳවාගෙන වැඩිදුර විමර්ශන සිදුකිරීමට අධිකරණයෙන් අවසර හිමි වූ බවයි පොලිසිය සඳහන් කළේ.\nඑමෙන්ම ඔහු සතුව තිබී විදේශීය රටක නිෂ්පාදිත ජීව අත්බෝම්බයක් සහ මත්කුඩු මිලිග්‍රෑම් 8,220 ක් ද පොලිසිය භාරයට ගෙන තිබෙනවා.\nදැනට විදේශගතව සිටින සංවිධානාත්මක අපරාධ කණ්ඩායම් සාමාජික පානදුර සළිඳු සහ පියුම් හංසක නමැත්තන් විසින් මෙහෙයවූ මත්ද්‍රව්‍ය ජාවාරමකට පානදුර කේතුමතී කාන්තා රෝහලේ ගිලන්රථ රියදුරු ඍජුවම සම්බන්ධ වී කටයුතු කර ඇති බව අනාවරණ වී ඇති අතර, ඒ අනුවයි ඔහු ඊයේ අත්අඩංගුවට ගනු ලැබුවේ.\nසැකකාර ගිලන් රථ රියදුරු ගාල්ල, මාතර, පානදුර ආදී ප්‍රදේශවල වසරක පමණ කාලයක සිට මත්කුඩු කිලෝ 100කට අධික ප්‍රමාණයක් ගිලන් රථය යොදාගනිමින් ප්‍රවාහනය කර ඇති බව අනාවරණ වී තිබෙනවා.\nරෝගී කාන්තාවක් රැගෙන පානදුර මූලික රෝහල වෙත පැමිණෙමින් සිටියදී පසුගිය මස 27 වනදා දහවල් යතුරුපැදි දෙකකින් පැමිණි පුද්ගලයින් 4 දෙනෙකු මොහුට වෙඩි තැබූ අතර, එය ව්‍යර්ථ වුණේ ගිනි අවියේ උණ්ඩ ක්‍රියාත්මක නොවීම හේතුවෙන්.",
       "URL": "https://www.hirunews.lk/296145/පානදුරේ-ගිලන්-රථ-රියදුරා-රඳවාගෙන-ප්‍රශ්න-කිරීමට-අවසර-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1376"
}