{
       "Source": "hirunews",
       "Timestamp": "Monday, 21 March 2016 - 6:58",
       "Headline": "UPDATE: අධික උණූසුම නිසා ඇතුගල පුපුරයි",
       "News Content": "කුරුණෑගල - ඇතුගල පර්වතයේ කොටසක් පිපිරී ගොස් ඇති අතර ඊට හේතුවී ඇත්තේ මේ දිනවල පවතින අධික උෂ්ණත්වය බව පරීක්ෂණවලදී අනාවරණ වී තිබෙනවා.\nමෙලෙස පුපුරා ගොස් ඇත්තේ වයඹ පළාත් සභා ගොඩනැගිලි සංකීර්ණය අසලින් ඇතාගලට පිවිසෙන පියගැටපෙල ආසන්නයේ කොටසයි.\nගල් පර්වතයේ ස්ථාන දෙකකම පිපිරීම් දක්නට ලැබෙන අතර, එම පිපිරීම් පර්වතයේ මීටර 50 කට වැඩි දුරකට පැතිර ගොස් ඇති බවයි වාර්තාවන්නේ.\nපෙරේදා රාත්‍රී 10 ට පමණ ගල් බෝරයක් පුපුරා යන ආකාරයෙන් මහා ශබ්දයක් නගමින් මෙම ගල පුපුරා ගිය බවත්, ගල් කැබලි බොහෝ දුරට විසිර ගොස් තිබූ බවත් ප්‍රදේශවාසීන් කිහිපදෙනෙකු සඳහන් කළා.\nමෙම පිපිරීම සම්බන්ධයෙන් පරීක්ෂණ පැවැත්වීම සඳහා ජාතික ගොඩනැගිලි හා ඉදිකිරීම් පර්යේෂණ ආයතනයේ නාය යාම් අංශයේ පිරිසක් එහි ගොස් තිබුණා.\nඑහිදී අනාවරණ වී ඇත්තේ පර්වතයෙහි කොටසක අඩි දෙකක පමණ ගැඹුරට පිපිරුමක් සිදුව ඇති බවයි.\nඑමෙන්ම ගල් පතුරු කිහිපයක් ගැලවී ගොස් ඇති බව සදහන්.",
       "URL": "https://www.hirunews.lk/128983/update-අධික-උණූසුම-නිසා-ඇතුගල-පුපුරයි",
       "Category": "Local News",
       "Parent URL": "https://www.hirunews.lk/local-news.php?pageID=5122"
}