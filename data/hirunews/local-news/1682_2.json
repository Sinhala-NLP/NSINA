{
       "Source": "hirunews",
       "Timestamp": "Sunday, 19 September 2021 - 13:24",
       "Headline": "පරාක්‍රම සමුද්‍රයේ ගල් ගැලවූ ස්ථාන කිහිපයක් වැස්සට සේදේ",
       "News Content": "පොළොන්නරුව දිස්ත්‍රික්කයට පවතින වර්ෂාව හේතුවෙන් ඇවිදින මං තීරුවක් ඉදිකිරීම සඳහා ගල් ඉවත් කරනු ලැබූ පරාක්‍රම සමුද්‍රයේ රළපනාවට අයත් ස්ථාන කිහිපයක් ඛාදනය වී තිබෙනවා.\nඅප වාර්තාකරු කියා සිටියේ පරාක්‍රම සමුද්‍රයේ ප්‍රධාන සොරොව්ව අසළ මෙලෙස වැඩි වශයෙන් ඛාදනය වී ඇති බවයි.\nඇවිදින මංතීරුවක් ඉදිකිරීම සඳහා පරාක්‍රම සමුද්‍රයේ රළපනාවට අයත් විශාල ගල් ස්ථාන කිහිපයකින් ඉවත් කිරීමට වාරිමාර්ග දෙපාර්තමේන්තුව පියවර ගනු ලැබුවා.\nකෙසේ වෙතත්, මෙහි ඉදිකිරීම් මේ වන විට තාවකාලිකව අත්හිටුවා තිබෙනවා.\nමේ අතර, මෙම මංතීරුව ඉදිකිරීම සඳහා පක්ෂ, විපක්ෂ කණ්ඩායම් දෙකක් අද උදෑසන ගල් ඉවත් කළ ස්ථානය වෙත පැමිණ සිටි බවයි අප වාර්තාකරු කියා සිටියේ.\nමේ අතර, අද දිනයේත් උතුරුමැද, උතුර සහ නැගෙනහිර පළාත්වල ඇතැම් ස්ථානවලට මිලිමීටර් 100ක පමණ තරමක තද වැසි ඇති විය හැකි බව කාලගුණ විද්‍යා දෙපාර්තුමේන්තුව පවසනවා.\nඑසේම සබරගමුව සහ බස්නාහිර පළාත්වලටත් ගාල්ල හා මාතර දිස්ත්‍රික්කවලටත් විටින් විට වැසි හෝ ගිගුරුම් සහිත වැසි ඇති විය හැකියි.\nසෙසු ප්‍රදේශවල ඇතැම් ස්ථානවලට පස්වරු 2න් පසු වැසි හෝ ගිගුරුම් සහිත වැසි අපේක්ෂා කරන බව ද එම දෙපාර්තමේන්තුව නිවේදනය කළා.",
       "URL": "https://www.hirunews.lk/282641/පරාක්‍රම-සමුද්‍රයේ-ගල්-ගැලවූ-ස්ථාන-කිහිපයක්-වැස්සට-සේදේ",
       "Category": "Local News",
       "Parent URL": "https://www.hirunews.lk/local-news.php?pageID=1682"
}