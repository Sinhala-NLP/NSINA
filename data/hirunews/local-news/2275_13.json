{
       "Source": "hirunews",
       "Timestamp": "Monday, 14 December 2020 - 15:02",
       "Headline": "සුවය ලැබූ කොරෝනා ආසාදිතයින් 24,000 ඉක්මවයි (වීඩියෝ )",
       "News Content": "සුවය ලැබූ සමස්ත කොරෝනා ආසාදිතයින්ගේ සංඛ්‍යාව අද (14) 24,000 සීමාව ඉක්මවා ගියා.\nරෝහල්ගතව ප්‍රතිකාර ලැබූ ආසාදිතයින් 516 දෙනෙකු අද දිනයේදී සුවය ලබා නිවෙස් වෙත පිටත්ව යෑමත් සමඟ සුවය ලැබූ සමස්තය සටහන් වන්නේ 24,309 ක් ලෙසින්.\nමේ වනවිට මෙරටින් වාර්තා වන සමස්ත කොරෝනා ආසාදිතයින් සංඛ්‍යාව 33,146ක් වන අතර, තවදුරටත් රෝහල්ගතව ප්‍රතිකාර ලබන ආසාදිතයින් සංඛ්‍යාව 8,329 ක්.\nවැඩි වශයෙන් කොරෝනා ආසාදිතයින් වාර්තා වූ උතුරු කොළඹ සහ මැද කොළඹ ප්‍රදේශවලින් ආසාදිතයින් වාර්තා වීමේ අඩුවක් මේ වනවිට දක්නට ලැබෙන බව කොළඹ මහ නගර සභාවේ ප්‍රධාන සෞඛ්‍ය වෛද්‍ය නිලධාරී වෛද්‍ය රුවන් විජේමුණි ප්‍රකාශ කළා.\nඑසේම, උත්සව සමයේදී සංචරණයේ යෙදෙන්නේ නම් සෞඛ්‍ය මාර්ගෝපදේශවලට අනුගතව එය සිදුකරන ලෙස කොළඹ නගරාධිපතිනි රෝසි සේනානායක ජනතාවගෙන් ඉල්ලා සිටියා.\nකොළඹ අද පැවති මාධ්‍ය හමුවකදී වසංගත රෝග විද්‍යා අංශයේ ප්‍රධාන වසංගත රෝග විද්‍යාඥ විශේෂඥ වෛද්‍ය සුදත් සමරවීර ජනතාවට දැනුම් දුන්නේ කොරෝනා ආසාදිතයින් හඳුනා ගැනීම සඳහා සිදුකෙරෙන පරීක්ෂණවලට අදාළව සාම්පල ලබාදීම සඳහා බිය නොවන ලෙසයි.\nමේ අතර, බන්ධනාගාර ආශ්‍රිතව වාර්තා වන කොරෝනා ආසාදිතයන් සංඛ්‍යාව 3,087 දක්වා ඉහළ ගොස් තිබෙනවා.\nඒ, අද හඳුනාගත් නව ආසාදිතයින් 122 ක් සමඟයි.\nඑසේම, දඹුල්ල ආර්ථික මධ්‍යස්ථානයෙන් වාර්තා වන කොරෝනා ආසාදිතයින් සංඛ්‍යාව 16 දක්වා ඉහළ ගියේ අද දිනයේදී තවත් ආසාදිතයින් 04 දෙනෙකු ඉන් වාර්තා වීමත් සමඟයි.\nමේ අතර, ගාල්ල පොලිස් වසමේ ග්‍රාම සේවා වසම් 14 කින් කොරෝනා ආසාදිතයින් 17 දෙනෙකු අද දිනයේදී හඳුනාගෙන තිබෙනවා.",
       "URL": "https://www.hirunews.lk/257004/සුවය-ලැබූ-කොරෝනා-ආසාදිතයින්-24000-ඉක්මවයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2275"
}