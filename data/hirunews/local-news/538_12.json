{
       "Source": "hirunews",
       "Timestamp": "Monday, 13 February 2023 - 19:18",
       "Headline": "ජංගම දුරකථන ආරවුලකට පාසල් සිසුවෙක් මා ඔයට පනී",
       "News Content": "පාසල් සිසුවෙකු කොච්චිකඩේ - තෝප්පුව පාලමෙන් මා ඔයට පැන සියදිවි හානි කරගෙන තිබෙනවා.\n17 හැවිරිදි මෙම පාසල් සිසුවාගේ පියා විසින් කොච්චිකඩේ පොලිසිය වෙත කරන ලද පැමිණිල්ලකට අනුවයි දරුවා සොයා මේ වන විට මෙහෙයුම් ආරම්භ කර ඇත්තේ.\nමඩම්පැල්ල - අකරගම ප්‍රදේශයේ පදිංචි මෙම සිසුවා තවත් සිසුවෙකුට අයත් රුපියල් ලක්ෂ 3 ක පමණ ජංගම දුරකතනයකට හානි කළ බවට පොලිසියට පැමිණිල්ලක් ලැබී තිබුණා.\nපසුව පොලිසිය මැදිහත් වී සිද්ධිය සමථයකට පත්කර ඇති අතර, එහි දී අදාළ සිසුවාට දැනුම් දී ඇත්තේ, කොටස් වශයෙන් මුදල් ගෙවන ලෙසයි.\nඒ අනුව අද දින එම මුදල් ගෙවීමට යන බව පවසමින් සිසුවා නිවසින් පැමිණ තෝප්පුව පාලමෙන් මා ඔයට පැන සියදිවි හානි කරගෙන තිබෙනවා.\nමේ අතර ගාල්ල, කරන්දෙණිය - මහගොඩ ප්‍රදේශයේ පිහිටි අනාරක්ෂිත ලිඳකට වැටීමෙන් පස් හැවිරිදි පිරිමි දරුවෙකු මියගොස් තිබෙනවා.\nඅනතුර සිදුවන අවස්ථාවේ මව සහ පියා නිවසේ සිටි ඇති අතර දරුවා නිවසේ නොමැති වීම නිසා දෙමාපියන් සිදුකළ සොයාබැලීමකදී යාබද ඉඩමේ අනාරක්ෂිත ළිඳ තුළට වැටී සිටියදී දරුවා සොයා ගැණුනා.\nපසුව ඔහුව රෝහලට රැගෙන ගියද ඒ වනවිටත් දරුවා මියගොස් සිටි බවයි පොලිසිය සඳහන් කළේ.",
       "URL": "https://www.hirunews.lk/327346/ජංගම-දුරකථන-ආරවුලකට-පාසල්-සිසුවෙක්-මා-ඔයට-පනී",
       "Category": "Local News",
       "Parent URL": "https://www.hirunews.lk/local-news.php?pageID=538"
}