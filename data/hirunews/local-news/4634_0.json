{
       "Source": "hirunews",
       "Timestamp": "Friday, 03 March 2017 - 12:46",
       "Headline": "ප්‍රදේශ කිහිපයක රිය අනතුරුවලින් පස් දෙනෙකුට දිවි අහිමි වෙයි",
       "News Content": "ප්‍රදේශ 5 ක සිදුවූ රිය සහ දුම්රිය අනතුරු හේතුවෙන් පුද්ගලයින් 5 දෙනෙකු ජීවිතක්ෂයට පත්ව තිබෙනවා.\nපොලිස් මාධ්‍ය ප්‍රකාශක කාර්යාලය සදහන් කළේ නොරොච්චෝලේ, කලවංචිකුඩි, කටුනායක හා වාරියපොල යන ප්‍රදේශවල දී එම රිය අනතුරු සිදුව ඇති බවයි.\nනොරොච්චෝලේ ප්‍රදේශයේදී කුඩා ලොරි රථයක ගැටී පදිකයෙකු මියගොස් තිබෙනවා.\nඔහු 65 හැවිරිදි එම ප්‍රදේශයේම පදිංචිකරුවෙකු බව සදහන්.\nකලවංචිකුඩි ප්‍රදේශයේදී ත්‍රිරෝද රථයක් සහ ලොරි රථයක් එකිනෙක ගැටීමෙන් ත්‍රිරෝද රථයේ ගමන් ගත් 68 හැවිරිදි රියදුරු මියගොස් එහි ගමන් ගත් තවත් අයෙකු බරපතල තුවාල ලබා තිබෙනවා.\nකටුනායක - ඇවරිවත්ත ප්‍රදේශයේදී අනතුරට ලක්ව ඇත්තේ 62 හැවිරිදි මිනුවන්ගොඩ ප්‍රදේශයේ පදිංචිව සිටි කාන්තාවකි. ඇය මාර්ගයේ ගමන් කරමින් සිටියදී අනතුරට ලක්ව තිබෙනවා.\nවාරියපොල ප්‍රදේශයේදී 18 හැවිරිදි තරුණයෙකු මියගොස් ඇති අතර, ඔහු යතුරුපැදියකින් ගමන් කරමින් සිටියදී එය පාලනය කර ගත නොහැකිව ගසක ගැටීමෙන් අනතුරට ලක්ව ඇති බව සදහන්.\nකොල්ලූපිටිය ප්‍රදේශයේදී දුම්රියක ගැටී 22 හැවිරිදි ගාල්ල ප්‍රදේශයේ පදිංචිව සිටි තරුණයෙකු මියගියා.\nඑම තරුණයා රාජකාරි නිමකර යමින් සිටියදී දුම්රියේ ගැටී අනතුරට මුහුණපා ඇති බවයි පොලිස් මාධ්‍ය ප්‍රකාශක කාර්යාලය සදහන් කළේ.",
       "URL": "https://www.hirunews.lk/155949/ප්‍රදේශ-කිහිපයක-රිය-අනතුරුවලින්-පස්-දෙනෙකුට-දිවි-අහිමි-වෙයි",
       "Category": "Local News",
       "Parent URL": "https://www.hirunews.lk/local-news.php?pageID=4634"
}