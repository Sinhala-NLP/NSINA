{
       "Source": "hirunews",
       "Timestamp": "Friday, 14 May 2021 - 19:46",
       "Headline": "ඉන්දියාවේ සිර වී සිට ඕස්ට්‍රේලියාවට රැගෙන ගිය පළමු කණ්ඩායමේ 75කට කොරෝනා",
       "News Content": "සංචාරක තහනම හේතුවෙන් ඉන්දියාවේ සිරවී සිටියදී ඕස්ට්‍රේලියාව වෙත රැගෙන ගිය පළමු කණ්ඩායමේ 75 දෙනෙකු කොරෝනා ආසාදිත බව තහවුරු වී තිබෙනවා.\nකොරෝනා වෛරසයේ සීග්‍ර ව්‍යාප්තියත් සමඟ ඕස්ට්‍රේලියානු රජය ඉන්දියාවේ සිට පැමිණෙන තම පුරවැසියන් ඇතුළු සියලුදෙනාට බලපැවැත්වෙන පරිදි හෙට දිනය දක්වා සංචාරක තහනමක් පනවනු ලැබුවා.\nඒ හේතුවෙන් ඕස්ට්‍රේලියානු පුරවැසියන් 9,000 ක පමණ පිරිසක් ඉන්දියාවේ සිරවූ අතර, එම පිරිස අතරින් පළමු කණ්ඩායම ලෙස 150  දෙනෙකු රැගෙන ඒමට ඕස්ටේ්‍රලියානු හමුදා ගුවන් යානයක්  පිටත්ව ගොස් තිබුණා.\nඑලෙස රැගෙන ආ පිරිස හොවාඩ් ස්ප්‍රින්ග් හි භූගත කඳවුරක්, නිරෝධායන මධ්‍යස්ථානයක් ලෙසට පරිවර්තනය කර නිරෝධායනයට ලක් කෙරෙන බවයි රොයිටර් පුවත් සේවය වාර්තා කළේ.\nමේ අතර, ගත වූ දින 4 තුළ ආසියාවේ පැරණිම වෛද්‍ය විද්‍යාල රෝහල් අතරින් එකක් වන ඉන්දියාවේ ගෝවා වෛද්‍ය විද්‍යාල රෝහලේ ඔක්සිජන් හිඟවීම හේතුවෙන් කොරෝනා රෝගීන් 74 දෙනෙකු ජීවිතක්ෂයට පත්වී තිබෙනවා.\nමේ අතර, පවතින වසංගත තත්ත්වය  හමුවේ රටවල් රැසක් සංචරණ සීමා පනවන තත්ත්වයක් තුළ තුර්කිය සිය දේශසීමා සංචාරකයන් සදහා විවෘත කිරීමට තීරණය කර තිබෙනවා.\nකෙසේ වෙතත්, රජයේ මෙම තීරණයට තුර්කි වැසියන්ගේ දැඩි විරෝධය පළ වී  තිබෙනවා.\nඒ, තුර්කි ජනතාවට දැඩි ලෙස සංචරණ සීමා පනවා ඇති පසුබිමක රට විදේශිකයන්ට විවෘත කිරීමට එරෙහිවයි.",
       "URL": "https://www.hirunews.lk/271386/ඉන්දියාවේ-සිර-වී-සිට-ඕස්ට්‍රේලියාවට-රැගෙන-ගිය-පළමු-කණ්ඩායමේ-75කට-කොරෝනා",
       "Category": "Local News",
       "Parent URL": "https://www.hirunews.lk/local-news.php?pageID=1953"
}