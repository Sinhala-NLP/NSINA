{
       "Source": "hirunews",
       "Timestamp": "Saturday, 11 April 2020 - 6:20",
       "Headline": "ලොව පුරා කොරෝනා මරණ ලක්ෂය ඉක්මවයි",
       "News Content": "ලොව පුරා කොරෝනා වෛරස් මරණ සංඛ්‍යාව ඊයේ දිනයේදී ලක්ෂය ඉක්මවා ගියා.\nමේ වන විට ලොව රටවල් 185කින් වාර්තා වන කොරෝනා ආසාදිතයන්ගේ සංඛ්‍යාව දාහත් ලක්ෂයකට ආසන්නයි. මරණ සංඛ්‍යාව මේ වන විට සටහන් වන්නේ එක්ලක්ෂ දෙදහස් 687ක් ලෙසයි.\nඊයේ දිනයේදී වැඩිම කොරෝනා මරණ සංඛ්‍යාවක් එනම් 2037ක් වාර්තා වන්නේ ඇමරිකා එක්සත් ජනපදයෙන්. එය ලොව  ඕනෑම රටක එක්දිනකදී වාර්තා වූ වැඩිම කොරෝනා මරණ සංඛ්‍යාවයි.\nඒ අනුව එක්සත් ජනපදයේ මුළු කොරෝනා මරණ සංඛ්‍යාව 18,719 දක්වා ඉහළ යන අතර, එරට කොරෝනා ආසාදිතයන්ගේ සංඛ්‍යාව ද පන්ලක්ෂය ඉක්මවා තිබෙනවා.\nවැඩිම කොරෝනා මරණ සංඛ්‍යාවක් එනම්, 18,849ක් වාර්තා වන ඉතාලියේ නව මරණ සහ නව ආසාදිතයන්ගේ අඩුවීමක් දක්නට ලැබෙනවා.\n16,000 ඉක්ම වූ කොරෝනා මරණ සහ ආසාදිතයන් එක්ලක්ෂ 58,000ක් ස්පාඤ්ඤයෙන් වාර්තා වනවා.\nමේ අතර, ඉතාලිය සහ ස්පාඤ්ඤය කොරෝනා වසංගතය හේතුවෙන් පනවා තිබූ සීමාවන් ලිහිල් කිරීමට පියවර ගනිමින් සිටින බව වාර්තා වුණා.\nස්පාඤ්ඤය ඉදිකිරීම් සහ කර්මාන්තශාලා නිෂ්පාදන කටයුතු ලබන සඳුදා සිට ආරම්භ කිරීමට සැලසුම් කර තිබෙනවා.  කෙසේ නමුත්, එරට රජය දැනුම් දී ඇත්තේ පාස්කු සති අන්තයේ සමාජ දුරස්ථභාවය පවත්වා ගැනීමට කටයුතු කරන ලෙසයි.\nඉතාලි අග්‍රාමාත්‍ය ජුසපේ කොන්ටි නිවේදනය කළේ එරට පනවා ඇති සීමාවන් ලබන මැයි 3 වන දා දක්වා දීර්ඝ කිරීමටයි.\nකොරෝනා මර්දනය සම්බන්ධයෙන් ඉතාලිය ලබා ඇති ප්‍රගතිය අහිමි කර ගත නොහැකි බව ඔහු සඳහන් කළා.\nකෙසේ නමුත්, පසුගිය මාර්තු 12 වන දා සිට වසා දමා තිබූ ව්‍යාපාරික කටයුතු ලබන අඟහරුවාදා සිට සීමිත ලෙස විවෘත කිරීමට ඉතාලිය කටයුතු කරනු ඇති.\nකොරෝනා වෛරස් ගෝලීය ව්‍යාප්තිය හේතුවෙන් ලොව පුරා රටවල් ක්‍රියාත්මක කර ඇති සීමාවන් කලින් ඉවත් කිරීම වසංගතය යළි පැතිර යාමේ මාරාන්තික පියවරක් විය හැකි බවට ලෝක සෞඛ්‍ය සංවිධානය අනතුරු අගවනවා.\nජිනිවා නුවර සිට වීඩියෝ තාක්ෂණයෙන් ඊයේ පැවැත්වූ මාධ්‍ය හමුවේදී එහි ප්‍රධානී ටෙඩ්‍රොස් ඇඩනම් ගෙබ්‍රියේසස් සඳහන් කළේ එම සීමාවන් ඉවත් කිරීමේදී සියළු රටවල් පරීක්ෂාවෙන් කටයුතු කළ යුතු බවයි.\nඇතැම් රටවලට එහිදී ආර්ථික දුෂ්කරතාවන්ට මුහුණදීමට සිදුවිය හැකි වුවද, එලෙස සීමාවන් පවත්වා ගැනීම වැදගත් වන බව ඔහු අවධාරණය කළා.\nසීමාවන් ඉවත් කිරීමේදී එය නිසි ලෙස කළමනාකරණය නොකළහොත් කොරෝනා වසංගතය විශාල වශයෙන් පැතිරීමේ මාරාන්තික අවදානමක් පවතින බවයි ලෝක සෞඛ්‍ය සංවිධානයේ ප්‍රධානියා කියා සිටියේ.\nමේ අතර, අයර්ලන්තය එරට පනවා තිබූ කොරෝනා වෛරස් සීමාවන් මැයි 5 වන දා දක්වා දීර්ඝ කර ඇති අතර, තුර්කිය නගර 31ක පැය 48ක් ඇඳිරි නීතිය පනවා තිබෙනවා.\nපෘතුගාලය ද එරට කොරෝනා වෛරස් සීමාවන් මැයි 1 වන දා දක්වා දීර්ඝ කරනු ලැබුවා.\nමේ අතර, කොරෝනා වෛරසයේ වැඩිම බලපෑමකට ලක්ව ඇත්තේ යුරෝපා රටවල් වන අතර එම තත්ත්වය හමුවේ යුරෝපා රටවල් රැසක් දැඩි සීමාවන් පැනවීමට පියවර ගනු ලැබුවේ කොරෝනා වෛරසයේ ව්‍යාප්තිය පාලනය කිරීම සඳහායි.\nකෙසේ වෙතත්, ස්වීඩනය තවදුරටත් එම සීමා කිරීම් ප්‍රතික්ෂේප කරමින් කටයුතු කරන බව සී.එන්.එන් පුවත් සේවය වාර්තා කර තිබෙනවා.\nස්වීඩනය තුළ අවන්හල් සහ මත්පැන් අලෙවිසැල් තවදුරටත් විවෘතව පවතින අතර ක්‍රීඩාංගන සහ පාසල් ද මේ දක්වා විවෘතව පවතින බවයි එම පුවත් සේවය වාර්තා කර ඇත්තේ.",
       "URL": "https://www.hirunews.lk/238374/ලොව-පුරා-කොරෝනා-මරණ-ලක්ෂය-ඉක්මවයි",
       "Category": "Local News",
       "Parent URL": "https://www.hirunews.lk/local-news.php?pageID=2804"
}