{
       "Source": "hirunews",
       "Timestamp": "Monday, 14 March 2022 - 17:00",
       "Headline": "ගිනිගත් නිව් ඩයමන්ඩ් නෞකාවේ වන්දි ලබා ගැනීමට කඩිනමින් කටයුතු කරන ලෙසට කෝප් කමිටුවෙන් උපදෙස් (ඡායාරූප)",
       "News Content": "සමුද්‍රයට වගකියන ප්‍රධාන ආයතනයක් ලෙස පනත කඩිනමින් සංශෝධනය කොට නෛතික ශක්තිමත් බව වැඩි කරන ලෙස කෝප් කමිටුව විසින් සමුද්‍රීය පරිසර ආරක්ෂණ අධිකාරියට දැනුම්දී තිබෙනවා.\nඑම්.ටී. නිව්. ඩයමන්ඩ් නෞකා අනතුරෙන් මෙතෙක් නොලැබුණු මිලියන 3,480ක මුදල ලබා ගැනීම කඩිනම් කිරීමට උපදෙස් ලබා දුන්නා.\nඑමෙන්ම, අධිකාරියේ නීති අංශය තුළ ඇති වී ඇති ගැටලුකාරී තත්ත්වය පිළිබඳ වහාම පරීක්ෂණයක් කොට අවශ්‍ය පියවර ගැනීමට රාජ්‍ය අමාත්‍යාංශ ලේකම්වරයාට නිර්දේශ කිරීම ද කෝප් කමිටුවේ දී අද (15) සිදු කෙරුණා.\n2012 වසරේ මුහුදුබත් වූ “Thermophile” නෞකාව සම්බන්ධයෙන් ද නීතිමය පියවර ගැනීම වසර 10 ක් තිස්සේ ප්‍රමාද වීම ගැන වාර්තාවක් ලබාදීමටත් නිර්දේශ කෙරුණු අතර, මෙරට සමුද්‍රීය පරිසරය ආරක්ෂා කිරීමේ ප්‍රධාන වගකීමක් දරන සමුද්‍රීය පරිසර ආරක්ෂණ අධිකාරියේ නෛතික බලය ශක්තිමත් කිරීම සදහා 2008 අංක 35 දරන සමුද්‍ර දූෂණය වැළැක්වීමේ පනත සංශෝධනය කිරීම කඩිනම් කරන ලෙස පසුගියදා (11) පැවති පොදු ව්‍යාපාර පිළිබඳ කාරක සභාවේදී එහි සභාපති මහාචාර්ය චරිත හේරත් එම අධිකාරියට දැනුම් දුන්නා.\nඑමෙන්ම මෙම ක්‍රියාවලිය සඵල කරගැනීමට සමුද්‍රීය පරිසර ආරක්ෂණ අධිකාරියේ සභාපති නීතිඥ දර්ශනී ලහඳපුරට තවදුරටත් මැදිහත්ව ක්‍රියාමාර්ග ගන්නා ලෙසට ද කෝප් කමිටුවෙන් අවධාරණය කළා.",
       "URL": "https://www.hirunews.lk/299466/ගිනිගත්-නිව්-ඩයමන්ඩ්-නෞකාවේ-වන්දි-ලබා-ගැනීමට-කඩිනමින්-කටයුතු-කරන-ලෙසට-කෝප්-කමිටුවෙන්-උපදෙස්-ඡායාරූප",
       "Category": "Local News",
       "Parent URL": "https://www.hirunews.lk/local-news.php?pageID=1294"
}