{
       "Source": "hirunews",
       "Timestamp": "Friday, 25 February 2022 - 14:26",
       "Headline": "සති අන්තයේ දී විදුලි කප්පාදුවක් සිදු නොකරන ලෙස කොමිසම - මණ්ඩලයට දන්වයි (වීඩියෝ)",
       "News Content": "ඉන්ධන නොමැතිවීම හේතුවෙන් විදුලි බලාගාර කිහිපයක් තවදුරටත් අක්‍රීය ව පවතිනවා.\nකොළඹ වරායේ බත්තල බලාගාරය අද (25) දහවල් 12 න් පසු දැවි තෙල් නොමැතිවීමෙන් අක්‍රීය වන බවයි විදුලිබල මණ්ඩලයේ මාධ්‍ය ප්‍රකාශක ඇන්ඩෲ නවමනි කියා සිටියේ.\nමේ වනවිට මෙගාවොට් 165 ක් උත්පාදනය කෙරෙන කැළණිතිස්ස සංයුක්ත චක්‍රීය බලාගාරය, මෙගාවොට් 115 ක් උත්පාදනය කෙරෙන කැළණිතිස්ස විදුලි බලාගාරය, මතුගම බලාගාරය, තුල්හිරිය බලාගාරය සහ කෙලවරපිටිය - වෙස්ට් කෝස්ට් බලාගාරය ඉන්ධන නොමැතිවීම හේතුවෙන් අක්‍රීයව පවතිනවා.\nඒ අනුව අද දහවල් බත්තල බලාගාරය අක්‍රීය වීමෙන් පසු විදුලිය සැපයීමට දැඩි බාධා එල්ලවිය හැකි බවයි විදුලිබල මණ්ඩලය සඳහන් කරන්නේ.\nවිදුලිබල මණ්ඩලයට ඉන්ධන ලබාදෙන බවට ඇතැම් නිලධාරීන් ප්‍රකාශ නිකුත් කළත් මේ වනවිටත් අවශ්‍ය ඉන්ධන ලැබී නොමැති බවයි විදුලිබල මණ්ඩලයේ මාධ්‍ය ප්‍රකාශක ඇන්ඩෲ නවමනි කියා සිටියේ.\nඅද දිනයේදීත් දිවයිනේ ඒ.බී.සී කලාප සඳහා පැය 4 යි විනාඩි 40 ක් සහ අනෙකුත් කලාපවලට පැය 5 - විනාඩි 15 ක කාලයක් විදුලිය කප්පාදු කෙරෙනවා.\nමේ අතර එළඹෙන සති අන්තයේ රාත්‍රී කාලයේ විදුලි කප්පාදුවෙන් වැළකී සිටීම හෝ අවම කප්පාදුවක් ක්‍රියාත්මක කරන ලෙස මහජන උපයෝගීතා කොමිසම විදුලිබල මණ්ඩලයට දැනුම්දී තිබෙනවා.\nපසුගිය දිනවල විදුලි කප්පාදුව නිසා ජනතාව අපහසුතාවට පත්වීම සැළකිල්ලට ගෙන එම තීරණයට එළඹුණු බවයි මහජන උපයෝගීතා කොමිසමේ සභාපති ජනක රත්නායක ප්‍රකාශ කළේ.",
       "URL": "https://www.hirunews.lk/298010/සති-අන්තයේ-දී-විදුලි-කප්පාදුවක්-සිදු-නොකරන-ලෙස-කොමිසම-මණ්ඩලයට-දන්වයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1334"
}