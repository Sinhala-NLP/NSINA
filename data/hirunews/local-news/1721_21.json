{
       "Source": "hirunews",
       "Timestamp": "Monday, 30 August 2021 - 19:53",
       "Headline": "පරාක්‍රම සමුද්‍රයේ ඇවිදින මං තීරුව ගැන තවදුරටත් සාකච්ඡා (වීඩියෝ)",
       "News Content": "පරාක්‍රම සමුද්‍රය වටා ඇවිදින මංතීරුවක් ඉදිකිරීමේ ව්‍යාපෘතිය තාවකාලිකව නවතා දැමුව ද එය නැවත ආරම්භ කිරීම සඳහා ප්‍රදේශයේ භික්ෂූන් වහන්සේ සමග සාකච්ඡා කරන බව පොළොන්නරුව දිස්ත්‍රික් සංවර්ධන කමිටු සභාපති, පාර්ලිමේන්තු මන්ත්‍රී අමරකීර්ති අතුකෝරළ පවසනවා.\nමෙම ඉදිකිරීම භික්ෂුන් වහන්සේලාගේ මැදිහත්වීමෙන් පසුගිය දා තාවකාලිකව නවතා දැමුණා.\nකෙසේ වෙතත්, 2008 වසරේදී පරාක්‍රම සමුද්‍රයට නුදුරෙන් පිහිටි  දිසාපති නිළ නිවස ඉදිරිපිට ද ඇවිදින මංතීරුවක් ඉදිකර ඇති පසුබිමක නව මංතීරුවක් ඉදිකිරීම අනවශ්‍ය බවයි ප්‍රදේශයේ භික්ෂුන් වහන්සේ පවසන්නේ.\nමේ අතර, මෙම ඇවිදින මංතීරුව ඉදිකිරීම සම්බන්ධයෙන් නිවේදනයක් නිකුත් කරමින් හිටපු ජනාධිපති මෛත්‍රීපාල සිරිසේන ප්‍රකාශ කළේ මෙය ආරම්භ කිරීමට පෙර මහා සංඝරත්නයෙන් සහ ගොවි සංවිධාන දැනුවත් කර තිබුණේ නම් මෙවැනි ගැටළු  මතු නොවී අදාළ ව්‍යාපෘතිය සිදුකිරීම හෝ නැවැත්වීමට  මුලින්ම තීරණයක් ගත හැකිව තිබූ බවයි.\nමෙරට වාරි තාක්ෂණයේ විශිෂ්ඨ නිර්මාණයක් වූ පරාක්‍රම සමුද්‍රය වැනි අති විශාල ජලාශයකට කුමන ව්‍යාපෘතියක් සඳහා හෝ අත තැබීමේදී සැලකිල්ලෙන්, විද්‍යාත්මක  දැනුවත්කමකින් යුතුව කිරීම, ගොවි ජනතාව සහ මහා සංඝරත්නය බලාපොරොත්තු වීම සාධාරණ බව ද හිටපු ජනාධිපතිවරයා  සිය නිවේදනයෙන් පෙන්වා දී තිබෙනවා.",
       "URL": "https://www.hirunews.lk/280959/පරාක්‍රම-සමුද්‍රයේ-ඇවිදින-මං-තීරුව-ගැන-තවදුරටත්-සාකච්ඡා-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1721"
}