{
       "Source": "hirunews",
       "Timestamp": "Tuesday, 01 February 2022 - 8:00",
       "Headline": "පාරිභෝගික අධිකාරියටත් ගැටලුවක් වූ සිමෙන්ති මිල",
       "News Content": "මිල සඳහන් කර නොමැති සිමෙන්ති වෙළඳපොළට පැමිණීම හේතුවෙන් පාරිභෝගිකයින් මෙන්ම තමන් ද අපහසුතාවට පත්ව ඇති බව පාරිභෝගික කටයුතු පිළිබද අධිකාරිය පවසනවා.\nදේශීය සිමෙන්ති කොට්ටයක් වෙළදපොළේ අලෙවි කෙරුණේ රුපියල් 1375කට වුවත්, ඇතැම් වෙළදුන් දැන් ඒ සඳහා රුපියල් 2000ක් දක්වා අය කරන බවයි වාර්තා වන්නේ.\nමිල සඳහන් නොකොට සිමෙන්ති වෙළදපොළට නිකුත් කිරීම නිසා වෙළදසැල් හිමියන් මෙලෙස හිතු මනාපයට සිමෙන්ති අලෙවි කරන අතර මේ වන විට එම වෙළදසැල් සොයා පාරිභෝගික කටයුතු පිළිබද අධිකාරිය විශේෂ වැටලීම් ද ක්‍රියාත්මක කරනු ලබනවා.\nකෙසේ වෙතත්, ඇතැම් වෙළදසැල් හිමියන් සිමෙන්ති තොග සගවා වැඩි මිලට අලෙවි කරන බවට ද තොරතුරු ලැබී ඇති බවයි එම අධිකාරියේ ප්‍රකාශකයෙකු හිරු ප්‍රවෘත්ති අංශයට සඳහන් කළේ.\nමේ අතර, අත්‍යවශ්‍ය ආහාර ද්‍රව්‍ය ආනයනය කිරීමේදී ඇණවුම් පිළිබද නව ගැටලුවක් මතුව ඇති බව අත්‍යවශ්‍ය ආහාර ද්‍රව්‍ය ආනයනකරුවන්ගේ සංගමය පවසනවා.\nඑහි මාධ්‍ය ප්‍රකාශක නිහාල් සෙනෙවිරත්න සඳහන් කළේ ඩොලර් අර්බුදය හේතුවෙන් ඇණවුම්වලට ගෙවීම් ප්‍රමාද වීම ගැටලුකාරී වී ඇති බවයි.\nමේ නිසා සැපයුම්කරුවන් ඇණවුම් එවීම පමා කරන බව සඳහන්.\nමේ තත්ත්වය මත එළඹෙන සිංහල අලුත් අවුරුද්ද සඳහා දැන් සිටම භාණ්ඩ ඇණවුම් ලබාදීමට සිදු ව ඇති බව ද ඔහු ප්‍රකාශ කළා.",
       "URL": "https://www.hirunews.lk/295833/පාරිභෝගික-අධිකාරියටත්-ගැටලුවක්-වූ-සිමෙන්ති-මිල",
       "Category": "Local News",
       "Parent URL": "https://www.hirunews.lk/local-news.php?pageID=1383"
}