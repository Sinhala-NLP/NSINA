{
       "Source": "hirunews",
       "Timestamp": "Thursday, 13 April 2023 - 19:39",
       "Headline": "ප්‍රවේශමෙන් රිය පදවන්න - පොලිසියෙන් දැනුම්දීමක් (වීඩියෝ)",
       "News Content": "මහමඟදී සහ ගෘහස්ථව සිදුවන අනතුරුවලින් වැළකීම සඳහා අවධානයෙන් කටයුතු කරන ලෙස කොළඹ ජාතික රෝහලේ ජාතික පුහුණු කිරීමේ නිලධාරිනි පුෂ්පා රම්‍යානි ද සොයිසා ජනතාවගෙන් ඉල්ලීමක් කරනවා.\nහිරු ප්‍රවෘත්ති අංශය වෙත අදහස් දක්වමින් ඇය කියා සිටියේ මේ දිනවල අනතුරු ඉහළ යාමේ තත්ත්වයක් පවතින බවයි.\nමේ අතර අධිවේගි මාර්ග සහ මහාමාර්ගවල සිදුවන අනතුරු අවම කරගැනීම සඳහා සැළකිලිමත් වන ලෙස මාර්ග සංවර්ධන අධිකාරිය රියදුරන්ට දැනුම් දෙනවා. එමෙන්ම අධිවේගි මාර්ගයකදී යම් අනතුරකට ලක්වුවහොත් ඒ පිළිබඳ තොරතුරු 1969 අංකයට දැනුම් දෙන ලෙසයි එම අධිකාරිය සඳහන් කළේ.\nඑමෙන්ම බීමත් රියදුරන් වැටලීම සඳහා විශේෂ මෙහෙයුම් අලුත් අවුරුදු සමය පුරා ක්‍රියාත්මක බව පොලිස් මාධ්‍ය ප්‍රකාශක ජ්‍යෙෂ්ඨ පොලිස් අධිකාරි නිහාල් තල්දූව සඳහන් කළා.\nමේ අතර, බෙලිඅත්තේ සිට අනුරාධපුර බලා ධාවනය වෙමිනු තිබූ රජරට රැජිණ සීඝ්‍රගාමි දුම්රියෙහි මෝටර් රථයක් ගැටීමෙන් දෙදෙනෙකු තුවාල ලබා රෝහල්ගත කෙරුණා. අද පෙරවරු 11 ට පමණ හික්කඩුව - දොඩන්දූව දුම්රිය ස්ථානයට ආසන්න දුම්රිය හරස්මාර්ගයේදී මෙම අනතුර සිදුව ඇති බවයි දුම්රිය පාලක මැදිරිය සඳහන් කළේ.\nඅනතුරෙන් තුවාල ලබා ඇත්තේ මෝටර් රථයේ ගමන් ගත් භික්ෂූන් වහන්සේ නමක් සහ එහි රියදුරු බව සඳහන්.\nඔවුන් මේ වන විට ගාල්ල කරාපිටිය ශික්ෂණ රෝහලේ ප්‍රතිකාර ලබන අතර තත්ත්වය බරපතළ නොවන බවයි රෝහල් ආරංචි මාර්ග සදහන් කළේ.\nඑමෙන්ම බස් රථයක් සහ ත්‍රිරෝද රථයක් එකිනෙක ගැටීමෙන් සිදු වූ අනතුරකින් මාස තුනක් වයසැති බිළිදෙකු මියායාමේ පුවතක් කුරුණෑගල, මහව ප්‍රදේශයෙන් වාර්තා වුණා.",
       "URL": "https://www.hirunews.lk/332487/ප්‍රවේශමෙන්-රිය-පදවන්න-පොලිසියෙන්-දැනුම්දීමක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=415"
}