{
       "Source": "hirunews",
       "Timestamp": "Sunday, 26 June 2022 - 11:36",
       "Headline": "නානුඔය සිට කොළඹට ගිය දුම්රිය දෙකක් නැවතේ",
       "News Content": "නානුඔය සිට කොළඹ දක්වා ධාවනය වන 1023 සහ 1024 යන දුම්රියන් ධාවනයෙන් ඉවත් කිරීමට දුම්රිය පාලන අධිකාරිය තීරණය කර තිබෙනවා.\nනානුඔය දුම්රිය ස්ථානයේ සිට කොළඹ දක්වාත් කොළඹ සිට නානුඔය දක්වාත් දිනපතා ධාවනය වන මෙම දුම්රියන් ජුලි (01) දින සිට ක්‍රියාත්මක වන පරිදි ධාවනයෙන් ඉවත් කෙරෙනු ඇති.\n1023 සහ 1024 දුම්රියන් දෙක ධාවනයෙන් ඉවත් කර එම වේලාවට මැදිරි දෙකක් සහිත භාණ්ඩ ප්‍රවාහන දුම්රියන් දෙකක් ජුලි (01) දින සිට ධාවනයට එක් කර තිබෙනවා.\nනානුඔය දුම්රිය ස්ථානයෙන් දිනපතා උදැසන 6.00 (1023) ගමන් ආරම්භ කරන දුම්රිය පස්වරු 1.30 ට කොළඹ කොටුවට ළඝා වන අතර , එදින 12.40 (1024) දුම්රිය කොළඹ කොටුවෙන් ගමන් ආරම්භ කර රාත්‍රි 9.20 ට නානුඔය දුම්රිය ස්ථානයට ළඟා වනවා.\nඑම දුම්රියන් මගින් නුවරඑළිය සංචාරය කොට, දෙස් විදෙස් සංචාරකයන් විශාල පිරිසක් යළි පැමිණෙන අතර, සංචාරකයන්ට අමතරව පාසල් ළමුන් , රාජ්‍ය සේවකයන් එම දුම්රියෙන් ගමන් කරන බවයි නානුඔය දුම්රිය ස්ථානයේ නිලධාරියෙකු කියා සිටියේ.\nතලවකැලේ සිට නානුඔය දක්වා ඇති සැම දුම්රිය ස්ථාන අවට කිසිදු පොදු ප්‍රවාහන සේවයක් ධාවනය නොවන නිසා එම දුම්රියෙන් වටගොඩ , ග්‍රේට්, වෙස්ටර්න් , රදැල්ල යන දුම්රිය ස්ථානවලට යාම සහ ඒමට විශාල පිරිසක් පුරුදු වී සිටි බවයි දුම්රිය ස්ථානවල ස්ථානාධිපතිවරුන් වැඩිදුරටත් කියා සිටියේ.\nකෙසේවෙතත් එම නානුඔයට දුම්රියෙන් ගමන් ගත් මගීන් කියා සිටින්නේ 1023 සහ 1024 දුම්රියන් ධාවනයෙන් ඉවත් නොකරන ලෙසයි.",
       "URL": "https://www.hirunews.lk/308209/නානුඔය-සිට-කොළඹට-ගිය-දුම්රිය-දෙකක්-නැවතේ",
       "Category": "Local News",
       "Parent URL": "https://www.hirunews.lk/local-news.php?pageID=1067"
}