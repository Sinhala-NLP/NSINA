{
       "Source": "hirunews",
       "Timestamp": "Wednesday, 11 January 2023 - 9:13",
       "Headline": "පුංචි ඡන්දයට පක්ෂ 08කින් සහ ස්වාධීන කණ්ඩායම් 11කින් ඇප තැන්පත් කරයි",
       "News Content": "පළාත් පාලන ඡන්ද විමසීම සඳහා ඊයේ (10) පස්වරුව වනවිට දේශපාලන පක්ෂ 08කින් සහ ස්වාධීන කණ්ඩායම් 11කින් ඇප මුදල් තැන්පත් කර තිබෙනවා.\nශ්‍රී ලංකා පොදුජන පෙරමුණ ඊයේ (10) අනුරාධපුරය, පොළොන්නරුව සහ ත්‍රිකුණාමළය යන දිස්ත්‍රික්ක සඳහා ඇප මුදල් තැන්පත් කළ බවයි මැතිවරණ කොමිෂන් සභාව සඳහන් කළේ.\nඑමෙන්ම එක්සත් ජාතික නිදහස් පෙරමුණ ගම්පහ දිස්ත්‍රික්කයේ මීගමුව මහ නගර සභාව සඳහා ඇප තැන්පත් කර තිබෙනවා.\nඉලංකෙයි තමිල් අරුසු පක්ෂය මඩකලපුව දිස්ත්‍රික්කයේ කාත්තන්කුඩි ප්‍රාදේශීය සභාව හැර සෙසු සභා 11 සඳහාම ඇප තැන්පත් කරනු ලැබුවා.\nඑක්සත් කොංග්‍රස් පක්ෂය පුත්තලම දිස්ත්‍රික්කයේ කල්පිටිය ප්‍රාදේශීය සභාවට ඇප තැන්පත් කර තිබුණා.\nජාතික ජන බලවේගය කුරුණෑගල දිස්ත්‍රික්කයේ පළාත් පාලන ආයතන 21 සඳහාම ඇප තැන්පත් කර ඇති බවයි මැතිවරණ කොමිෂන් සභාව කියා සිටියේ. මීට අමතරව ස්වාධීන කණ්ඩායම් 11ක් පළාත් පාලන ආයතන 11ක් සඳහා ඊයේ (10) ඇප තැන්පත් කළා.",
       "URL": "https://www.hirunews.lk/324768/පුංචි-ඡන්දයට-පක්ෂ-08කින්-සහ-ස්වාධීන-කණ්ඩායම්-11කින්-ඇප-තැන්පත්-කරයි",
       "Category": "Local News",
       "Parent URL": "https://www.hirunews.lk/local-news.php?pageID=610"
}