{
       "Source": "hirunews",
       "Timestamp": "Saturday, 20 November 2021 - 19:07",
       "Headline": "නැනෝ පොහොර ගැනත් මිල සූත්‍රයක් කරළියට (වීඩියෝ)",
       "News Content": "ඉන්දියාවේ සිට නැනෝ දියර පොහොර මෙරටට ගෙන්වීමේදී, දැරීමට සිදුවූ විවිධ වියදම් එකතු කිරීම හේතුවෙන් එම දියර පොහොර බෝතලයක් සඳහා ඉන්දියාවේ මිලට වඩා ඉහළ මිලක් නියම කල බව පොහොර ගෙන්වූ දේශීය නියෝජිත ආයතනය වන යුනයිටඩ් ෆාමර්ස් ට්‍රස්ට් සමාගම පවසනවා.\nමේ වන විට නැනෝ දියර පොහොර ලීටර් ලක්ෂ 21ක් පමණ කෘෂිකර්ම දෙපාර්තමේන්තුව ඉන්දියාවේ ගුජරාටි ප්‍රාන්තයේ ඉන්දීය ගොවි පොහොර සමූපකාර සමාගමෙන් ඇනවුම් කර ඇති බව සඳහන්.\nඑම පොහොර මිලිලීටර් 500ක බෝතලයක් මිලදී ගෙන තිබුණේ අමෙරිකානු ඩොලර් 12යි ශත 45ක මුදලකටයි.\nමෙරට මුදලින් එය රුපියල් 2,513 යි ශත 63ක්.\nඑහෙත් ඉන්දියාවේ එම මිල මෙරට මුදලින් ආසන්න වශයෙන් රුපියල් 1,060 ක් පමණයි.\nමීට පෙර හිරු ප්‍රවෘත්ති අංශය කළ විමසීමකදී කෘෂිකර්ම අමාත්‍යාංශයේ ලේකම් ජ්‍යෙෂ්ඨ මහාචාර්ය උදිත් කේ ජයසිංහ කියා සිටියේ නැනෝ පොහොර බෝතලයක් ඇමරිකානු ඩොලර් 10 ක් දක්වා අඩු කිරීමට  අදාළ දේශීය නියෝජිතයා එකඟතාවය පල කර ඇති බවයි.\nකෙසේ වෙතත් ඉන්දියාවේ ඇමරිකානු ඩොලර් 5 යි ශත 25 අලෙවි වන නැනෝ පොහොර බෝතලයක්, ඇමරිකානු ඩොලර් 10කට මෙරටට ලබා ගත්තද එයද ඉන්දියාවේ අලෙවි වන මිලට වඩා ඇමරිකානු ඩොලර් 4 යි ශත 75 කට වැඩි මිලක් වීම ප්‍රශ්න සහගතයි.\nමේ සම්බන්ධයෙන් අද කොළඹ පැවති මාධ්‍ය හමුවකදී පොහොර ගෙන්වන අදාළ දේශීය නියෝජිත ආයතනය වන යුනයිටඩ් ෆාමර්ස් ට්‍රස්ට් සමාගමේ සභාපති සභාපති මොහාන් පෙරේරා අදහස් පළ කළා.\nඔහු එහිදී පොහොර සඳහා ඔවුන්ට වැයවන පිරිවැය ප්‍රදර්ශනය කරමින් මිල සූත්‍රයක්ද ඉදිරිපත් කළා.\nමේ අතර පොහොර නොමැති වගාවන් සිදු කර ගැනීමට නොහැකිව තමන් දැඩි අසීරුතාවයට පත්ව ඇති බව පවසමින් අදත් දිවයිනේ විවිධ ප්‍රදේශවල ගොවීන් විරෝධතා වල නිරත වුණා.",
       "URL": "https://www.hirunews.lk/288654/නැනෝ-පොහොර-ගැනත්-මිල-සූත්‍රයක්-කරළියට-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1548"
}