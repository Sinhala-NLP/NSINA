{
       "Source": "hirunews",
       "Timestamp": "Wednesday, 27 January 2021 - 18:51",
       "Headline": "ශ්‍රී ලංකාවේ කොරෝනා ආසාදිතයන් සංඛ්‍යාව 60000 ඉක්මවයි (වීඩියෝ)",
       "News Content": "ශ්‍රී ලංකාවෙන් තවත් කොරෝනා වෛරස් ආසාදිතයන් 311 දෙනෙකු වාර්තාවී තිබෙනවා.\nඒ අනුව මෙරට සමස්ත ආසාදිතයන් සංඛ්‍යාව සටහන් වන්නේ 60233ක් ලෙසටයි.\nමෙරටින් හමුවී ඇති කොරෝනා ආසාදිතයන්ගෙන් 1520 දෛනකු අද සුවය ලබා නිවෙස් වෙත පිටව ගිය අතර සුවය ලැබූ සමස්ත ආසාදිතයන් ගණන 52566ක්.\nමෙරට දිනකදී සුවය ලබා නිවෙස් වෙත පිටව ගිය වැඩිම ආසාදිතයන් සංඛ්‍යාව සටහන් වන්නේ ද අද දිනයේදීයි.\nමේ අතර, කොරෝනා ආසාදිතයින් සඳහා වෙන්කර ඇති රෝහල් ඇඳන් සංඛ්‍යාවේ හිඟයක් නොමැති බව නියෝජ්‍ය සෞඛ්‍ය සේවා අධ්‍යක්ෂ ජනරාල් හේමන්ත හේරත් ප්‍රකාශ කළා.\nමේ අතර, රාජ්‍ය අමාත්‍ය අරුන්දික ප්‍රනාන්දුට කොරෝනා වෛරසය ආසාදනය වී ඇති බව අද තහවුරු වීමත් සමඟ වන ජීවි හා වන සංරක්ෂණ අමාත්‍ය සී.බී රත්නායක ස්වයං නිරෝධායනයට යොමු වුණා.\nඒ, ඔහු අරුන්දික ප්‍රනාන්දු රාජ්‍ය අමාත්‍යවරයාගේ සමීපතම ආශ්‍රිතයෙක් වීම හේතුවෙන්.\nරාජ්‍ය අමාත්‍ය අරුන්දික ප්‍රනාන්දුට කොරෝනා වෛරසය ආසාදනය වීමත් සමඟ කොරෝනා ආසාදිත මැතිඇමතිවරුන්ගේ සංඛ්‍යාව 07 දක්වා ඉහළ ගියා.\nරාජ්‍ය අමාත්‍ය අරුන්දික ප්‍රනාන්දු  පසුගිය ඉරිදා මහනුවර පාතදුම්බර දොරගමුව ප්‍රදේශයේ පැවති ශ්‍රි ලංකා පොදුජන පෙරමුණේ සම්මේලනයක් සදහා එක්වී සිටියා. එදිනම නුවරඑළිය වලපනේ පැවති කෘෂි උපකරණ බෙදාදීමේ වැඩසටහනකටද රාජ්‍ය අමාත්‍යවරයා සහභාගී වී තිබෙනවා.\nඑමෙන්ම රාජ්‍ය අමාත්‍යවරයා කොළඹ පිහිටි සිය අමාත්‍යංශයේදී ඊයේ ප්‍රවෘත්ති සාකච්ඡාවකටද එක්වුණා.\nමේ අතර, කොරෝනා ආසාදිත පාර්ලිමේන්තු මන්ත්‍රී වසන්ත යාපා බණ්ඩාරගේ ආශ්‍රිතයන් ලෙසින් හඳුනා ගැනුණු ස්වයං නිරෝධායනයට යොමු වූ සමගි ජනබලවේගයේ පාර්ලිමේන්තු මන්ත්‍රීවරුන් වන හේෂා විතානගේට සහ චමින්ද විජේසිරිට වෛරසය ආසාදනය වී නොමැති බව තහවුරු වී තිබෙනවා.",
       "URL": "https://www.hirunews.lk/260911/ශ්‍රී-ලංකාවේ-කොරෝනා-ආසාදිතයන්-සංඛ්‍යාව-60000-ඉක්මවයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2185"
}