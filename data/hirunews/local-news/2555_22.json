{
       "Source": "hirunews",
       "Timestamp": "Tuesday, 28 July 2020 - 7:40",
       "Headline": "බන්ධනාගාර රැදවියන්ට, නීතිවිරෝධීව ද්‍රව්‍ය සැපයීමේ නව උපක්‍රමයක් හෙලිවේ",
       "News Content": "බන්ධනාගාරගතව සිටින රැදවියන්ට නීතිවිරෝධී ද්‍රව්‍ය පිටතින් ලබාදීමේ නව ක්‍රමයක් පිළිබඳව මේ වන විට තොරතුරු අනාවරණ වී තිබෙනවා.\nබන්ධනාගාර දෙපාර්තමේන්තුව සඳහන් කළේ,  බන්ධනාගාර බස් රථවලින් රැදවියන් අධිකරණය වෙත රැගෙන යන අවස්ථාවේදී එම බස් රථ තුළට අදාළ ද්‍රව්‍ය ඇසුරුම් කොට පාර්සල් ලෙස විසි කරන බවයි.\nඊයේ දිනයේදී එවැනි සිද්ධියක් වාර්තා වී ඇත්තේ බන්ධනාගාරගත රැදවියන් පිරිසක් කළුතර නගරය හරහා බන්ධනාගාර බස් රථයකින් රැගෙන යන අවස්ථාවේදීයි.\nනගරයේ රැදී සිටි පුද්ගලයින් කිහිප දෙනෙකු විසින් මෙලෙස පාර්සල් 3ක් බන්ධනාගාර බස් රථයට විසි කර ඇති අතර ඉන් එක් පාර්සලක් බස් රථය තුළටත් අනෙක් දෙක පිටතටත් වැටී තිබෙනවා.\nඑහිදී බන්ධනාගාර බස් රථයේ සිටි නිලධාරීන් පාර්සල් විසි කරන ලද පුද්ගලයින් හඹා ගොස් එක් අයෙකු අත්අඩංගුවට ගෙන කළුතර - දකුණ පොලීසියට භාර දුන් බවයි බන්ධනාගාර දෙපාර්තමේන්තුව සඳහන් කළේ.\nඅදාළ පාර්සලය විවෘත කිරීමේදී එහි තිබී දුම්කොළ සහ ජංගම දුරකතන කිහිපයක් හමුවී තිබෙනවා. මීට පෙර ද බන්ධනාගාර තුළට පිටතින් පාර්සල් විසි කිරීමේ අවස්ථා පිළිබදව තොරතුරු අනාවරණ කරගෙන තිබුණා.\nබන්ධනාගාර දෙපාර්තමේන්තුවේ ජ්‍යෙෂ්ඨ ප්‍රකාශකයෙකු සඳහන් කළේ මේ වනවිට බන්ධනාගාර අවට දැඩි ආරක්ෂිත ක්‍රමවේදයක් අනුගමනය කරන බැවින් බස් රථ තුළට පාර්සල් විසි කිරීමේ නව ක්‍රම ඔවුන් මෙලෙස අත්හදා බලන බවයි.",
       "URL": "https://www.hirunews.lk/246565/බන්ධනාගාර-රැදවියන්ට-නීතිවිරෝධීව-ද්‍රව්‍ය-සැපයීමේ-නව-උපක්‍රමයක්-හෙලිවේ",
       "Category": "Local News",
       "Parent URL": "https://www.hirunews.lk/local-news.php?pageID=2555"
}