{
       "Source": "hirunews",
       "Timestamp": "Thursday, 10 November 2022 - 7:26",
       "Headline": "විද්‍යුත් වාහන භාවිතය පිළිබඳ මාර්ගෝපදේශ සකස් කිරීමට සැලසුමක්",
       "News Content": "මෙරට විදුලි වාහන භාවිතය සම්බන්ධයෙන් මාර්ගෝපදේශ මාලාවක් සකස් කිරීම කෙරෙහි කර්මාන්ත අමාත්‍යාංශයේ අවධානය යොමු වී තිබෙනවා.\nඅමාත්‍යාංශ නිලධාරීන් කිහිප දෙනෙකු සමඟ අමාත්‍යාංශයේ දී මූලික සාකච්ඡාවක් පවත්වමින් අමාත්‍ය රමේෂ් පතිරණ කියා සිටියේ, මාර්ගෝපදේශ ක්‍රියාත්මක කිරීමෙන් පසු විදුලි වාහන භාවිතය විධිමත් කරමින් රට තුළ ප්‍රචලිත කිරීමට අමාත්‍යාංශය බලාපොරොත්තු වන බව යි.\nඒ අනුව මෙරටට ආනයනය කරන සියලුම විදුලි වාහන, උපාංග, අමතර කොටස්, විදුලි, එකලස් කිරීමේ කටයුතු සහ ඉලෙක්ට්‍රොනික අපද්‍රව්‍ය ක්‍රමානුකූල ව බැහැර කෙරෙනු ඇති.\nඅමාත්‍යාංශය මේ වන විට මෝටර් රථ පිළිබඳ විධාන මාලාවක් සකස් කරමින් සිටින අතර, ප්‍රතිපත්ති සමඟ මෙම මාර්ගෝපදේශ ප්‍රකාශයට පත් කිරීමට අමාත්‍යාංශය බලාපොරොත්තු වනවා.\nඑවැනි මාර්ගෝපදේශ ක්‍රියාත්මක කිරීමෙන් පසු මෙම ව්‍යාපෘතිය මඟින් දිගුකාලීන ප්‍රතිලාභ රටට ලැබෙනු ඇති බව ද අමාත්‍යවරයා විශ්වාස කරනවා.\nමෙම මාර්ගෝපදේශ මාලාව සකස් කිරීම වහා ම ආරම්භ කළ යුතු බව හා ඒ සඳහා රාජ්‍ය අංශයේ දායකත්වය පෞද්ගලික අංශයේ දායකත්වයට සමාන විය යුතු බව යි අමාත්‍ය පතිරණ සඳහන් කරන්නේ.",
       "URL": "https://www.hirunews.lk/320017/විද්‍යුත්-වාහන-භාවිතය-පිළිබඳ-මාර්ගෝපදේශ-සකස්-කිරීමට-සැලසුමක්",
       "Category": "Local News",
       "Parent URL": "https://www.hirunews.lk/local-news.php?pageID=745"
}