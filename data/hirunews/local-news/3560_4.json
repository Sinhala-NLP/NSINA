{
       "Source": "hirunews",
       "Timestamp": "Friday, 11 January 2019 - 20:08",
       "Headline": "අද ඉදිරිපත් කෙරුණු ආණ්ඩුක්‍රම ව්‍යවස්ථා යෝජනාවලිය මෙන්න",
       "News Content": "ආණ්ඩුක්‍රම ව්‍යවස්ථා මණ්ඩලයට අද ඉදිරිපත් කෙරුණු ආණ්ඩුක්‍රම ව්‍යවස්ථා යෝජනාවලිය අනුව ශ්‍රී ලංකාව ඒකීය රාජ්‍යයක් ලෙස මෙන්ම ඔරුමිත්තනාඩු වශයෙන් ද හඳුන්වා දී තිබෙනවා.\nබුද්ධාගමට ප්‍රමුඛස්ථානය ලබාදිය යුතු අතර, සියළු ආගම්වල අයිතිවාසිකම් ආරක්ෂා කළ යුතු බව ද එහි  සදහන්.\nජනාධිපතිවරයාට සහ කැබිනට් මණ්ඩලයට අමතරව 55 දෙනෙකුගෙන් සමන්විත දෙවන මන්ත්‍රී මණ්ඩලයක් ද එමගින් යෝජනා කර තිබෙනවා.\nඑක් එක් පළාත් සභාවේ මන්ත්‍රීවරුන් අතරින් 5 දෙනෙකු, දෙවන මන්ත්‍රණ සභාවට තෝරා පත් කර ගත යුතුයි.\nයෝජනාවලට අනුව ජනාධිපතිවරයා තෝරා පත් කර ගැනීම පාර්ලිමේන්තුවට සහ දෙවන මන්ත්‍රී මණ්ඩලයට පවරා තිබෙනවා.\nඑහි දැක්වෙන්නේ පාර්ලිමේන්තුව විසින් නීතිය මගින් නියම කරන කාර්ය පටිපාටිය ප්‍රකාරව නිරවශේෂ ඡන්ද ක්‍රමය පදනම්ව අදාළ පුරවැසියා වෙනුවෙන් පාර්ලිමේන්තුවේ සහ දෙවන මන්ත්‍රී මණ්ඩලයේ සම්පූර්ණ මන්ත්‍රීවරුන් සංඛ්‍යාවෙන් හරි අඩකට අඩු නොවන ඡන්ද ප්‍රමාණයක් ලබාගෙන ඇත්තා වූ පුරවැසියෙකු පාර්ලිමේන්තුවේ සහ දෙවන මන්ත්‍රී මණ්ඩලයේ ඒකාබද්ධ සැසි වාරයේදී ජනාධිපතිවරයා වශයෙන් තෝරා පත් කර ගත යුතු බවයි.\nඑසේම ජනාධිපතිවරයා ස්වක්‍රීය ධුරකාලය තුළ දී දේශපාලන සාමාජිකයෙකුගේ, නිලධාරියෙකු මෙන්ම පක්ෂ දේශපාලනයේ යෙදීම ද සිදුනොකළ යුතු බව එහි සඳහන්.\nඅග්‍රාමාත්‍යවරයා කැබිනට් මණ්ඩලයේ ප්‍රධානියා විය යුතු බවට ද එමගින් යෝජනා කෙරෙනවා.\nඅග්‍රාමාත්‍යවරයාගේ උපදෙස් අනුව ජනාධිපතිවරයා කැබිනට් මණ්ඩලය පත් කළ යුතු බව ද යෝජනාවේ දැක්වෙන අතර, ඕනෑම අවස්ථාවකදී අගමැතිගේ උපදෙස් පරිදි ජනපති අමාත්‍යවරුන්ට කළ පැවරීමක් වෙනස් කළ හැකියි.\nසම්පූර්ණ කැබිනට් අමාත්‍යවරුන් ගණන 30 නොඉක්ම විය යුතු අතර, කැබිනට් සහ නියෝජ්‍ය අමාත්‍යවරුන් නොවන සම්පූර්ණ අමාත්‍යවරුන්ගේ ගණන ද 30 නොඉක්ම විය යුතු බව යෝජනාවේ දැක්වෙනවා.\nපොලීසිය, ශ්‍රී ලංකා ජාතික පොලීසියෙන් මෙන්ම පළාත්බඳ පොලිස් සේවාවකින් ද සමන්විත විය යුතු බව නව යෝජනාවල දැක්වෙනවා.\nආණ්ඩුක්‍රම ව්‍යවස්ථා මණ්ඩලයට ඉදිරිපත් කෙරුණු සම්පූර්ණ වාර්තාව පහතින්.\nනව ව්‍යවස්ථා යෝජනාවලිය මෙතැනින්",
       "URL": "https://www.hirunews.lk/208019/අද-ඉදිරිපත්-කෙරුණු-ආණ්ඩුක්‍රම-ව්‍යවස්ථා-යෝජනාවලිය-මෙන්න",
       "Category": "Local News",
       "Parent URL": "https://www.hirunews.lk/local-news.php?pageID=3560"
}