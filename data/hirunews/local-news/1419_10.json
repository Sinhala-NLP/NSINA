{
       "Source": "hirunews",
       "Timestamp": "Monday, 17 January 2022 - 16:49",
       "Headline": "අබුඩාබි නගරයේ ස්ථාන දෙකක ට ප්‍රහාරක් (වීඩියෝ)",
       "News Content": "එක්සත් අරාබි එමීර් රාජ්‍යයේ අබුඩාබි නගරයේ ස්ථාන දෙකකට අද එල්ල වූ ප්‍රහාරවලින් 3 දෙනෙකු මිය ගොස් 6 දෙනෙකු තුවාල ලබා තිබෙනවා.\nමිය ගිය පුද්ගලයින්ගෙන් දෙදෙනෙකු ඉන්දීය ජාතිකයින් වන අතර අනෙක් පුද්ගලයා පාකිස්තාන ජාතිකයෙකු බවයි විදෙස් මාධ්‍ය වාර්තා කළේ.\nඅබුඩාබි පොලීසිය ප්‍රකාශ කළේ ඩ්‍රෝන යානා උපයෝගී කර ගනිමින් මෙම ප්‍රහාර එල්ල කර ඇති බවට සැක කරන බවයි.\nඑක් ප්‍රහාරයක් අබුඩාබි ගුවන් තොටුපළේ ඉදිකිරීම් සිදුකෙරෙමින් පවතින ස්ථානයකට එල්ල වී ඇති අතර අනෙක් ප්‍රහාරය කාර්මික නගරයක තෙල් බෙදා හැරීම් සිදුකරන ස්ථානයක් අසලට එල්ල වුණා.\nඑහිදී ඉන්ධන රැගත් ට්‍රක් රථ 3ක් ගිනිගෙන තිබෙනවා.\nප්‍රහාරයේ වගකීම තමන් භාර ගන්නා බවයි යේමනයේ සිටින හූති කැරළිකරුවන් ප්‍රකාශ කළේ.\nකෙසේ වෙතත් එක්සත් අරාබි එමීර් රාජ්‍යය මේ සම්බන්ධයෙන් නිළ ප්‍රකාශයක් මේ දක්වා සිදුකර නැහැ.\nඑක්සත් අරාබි එමීර් රාජ්‍යයේ ශ්‍රී ලංකා තානාපති මල්රාජ් ද සිල්වා කියා සිටියේ ප්‍රහාරයෙන් ශ්‍රී ලාංකිකයෙකුට හානියක් සිදුවී ඇති බවට තොරතුරු වාර්තා වී නොමැති බවයි.",
       "URL": "https://www.hirunews.lk/294251/අබුඩාබි-නගරයේ-ස්ථාන-දෙකක-ට-ප්‍රහාරක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1419"
}