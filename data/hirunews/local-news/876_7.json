{
       "Source": "hirunews",
       "Timestamp": "Sunday, 11 September 2022 - 13:02",
       "Headline": "වී මිල දී ගැනීමේ අර්බුදය හෙට අමාත්‍ය මණ්ඩලයට (වීඩියෝ)",
       "News Content": "වී මිලදී ගැනීම සම්බන්ධයෙන් උද්ගතව ඇති අර්බුදය පිළිබඳව හෙට (12) යළිත් අමාත්‍ය මණ්ඩලය දැනුවත් කරන බව කෘෂිකර්ම අමාත්‍ය මහින්ද අමරවීර පවසනවා.\nඑමෙන්ම ඒ සම්බන්ධයෙන් අනිද්දා (13) තීරණාත්මක සාකච්ඡාවක් පැවැත්වෙන බවයි අමාත්‍යවරයා ප්‍රකාශ කළේ.\nඑම සාකච්ඡාවේදී වී මිලදී ගැනීමට අවශ්‍ය මුදල් රාජ්‍ය බැංකු මගින් මෙතෙක් නිදහස් නොකිරීමේ ප්‍රමාදය සම්බන්ධයෙන් විසඳුමක් ලබාගැනීමට අපේක්ෂා කරන බව අමාත්‍යවරයා කියා සිටියා.\nඔහු මේ බව ප්‍රකාශ කළේ අනුරාධපුර පශු අස්වනු තාක්ෂණ ආයතන ශ්‍රවණාගාරයේ ඊයේ ගොවි සංවිධාන නියෝජිතයන් පිරිසක් සමඟ පැවති සාකච්ඡාවකදියි.\nමෙම සාකච්ඡාවේදී ගොවීන් දැනට මුහුණපා සිටින ගැටළු සම්බන්ධයෙන් ගත යුතු කෙටිකාලීන, මධ්‍යකාලීන සහ දීර්ඝකාලීන විසඳුම් සම්බන්ධයෙන් ද පුළුල් ලෙස සාකච්ඡා වූ බවයි වාර්තාවන්නේ.\nමෙම හමුවේදී ගොවි සංවිධාන නියෝජිතයන් ඉල්ලා ඇත්තේ සහන මිලට රසායනික පොහොර, කෘමිනාශක සහ වල්නාශක ලබාදෙන ලෙසත් බිම් සකස් කිරීම සහ අස්වනු නෙළීමේ කාර්යයන් මෙන්ම ජල පොම්ප ක්‍රියාත්මක කිරීමට අවශ්‍ය ඉන්ධන නිසි පරිදි ලබාදෙන ලෙසයි.\nප්‍රමිතියෙන් යුතු බීජ සහන මිලට ලබාදෙන ලෙස ද ගොවි සංවිධාන ඉල්ලීමක් කර ඇති අතර, පසුගිය කාල සීමාව තුළ වගා හානි වූ ගොවීන්ට රක්ෂණ වන්දි මුදල් කඩිනම් කරන ලෙස ද ඉල්ලා තිබෙනවා.",
       "URL": "https://www.hirunews.lk/315122/වී-මිල-දී-ගැනීමේ-අර්බුදය-හෙට-අමාත්‍ය-මණ්ඩලයට-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=876"
}