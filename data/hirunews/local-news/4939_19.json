{
       "Source": "hirunews",
       "Timestamp": "Tuesday, 02 August 2016 - 15:19",
       "Headline": "ගිලන් රථයකට පහර දුන් සැකකරුවන් දෙදෙනා රක්ෂිත බන්ධනාගාරයට",
       "News Content": "ඒකාබද්ධ විපක්ෂය දියත් කළ පාද යාත්‍රාව අතරතුර රෝගියෙකු රැගෙන ඒම සඳහා යමින් සිටි ගිලන් රථයකට පහර දීමේ සිද්ධිය සම්බන්ධයෙන් අත්අඩංගුවට ගත් පුද්ගලයින් දෙදෙනා අනිද්දා (04) දක්වා රක්ෂිත බන්ධනාගාර ගත කර තිබෙනවා.\nඒ, ඔවුන් අද (02) මහනුවර මහේස්ත්‍රාත් අධිකරණය වෙත ඉදිරිපත් කළ අවස්ථාවේදියි.\nපේරාදෙණිය පොලීසිය මෙලෙස අත්අඩංගුවට ගෙන ඇත්තේ 49 හැවිරිදි සහ 53 හැවිරිදි පේරාදෙණිය හිඳගල සහ මැදබෝවල ප්‍රදේශයේ පදිංචිකරුවන් දෙදෙනෙක්.\nපසුගිය 28 වනදා පේරාදෙණිය ප්‍රදේශයෙන් මෙම පාද යාත්‍රාව ගමන් ආරම්භ කළ අවස්ථාවේ කොළඹ නුවර ප්‍රධාන මාර්ගයේ රථවාහන තදබදයක් හටගත්තා.\nඑහිදී මෙම ගිලන් රථය එම ස්ථානය පසු කරමින් යාමට පැමිණි අවස්ථාවේදී එහි සිටි පිරිස් ඊට පහර දී තිබුණා.\nපොලිසිය පැවසුවේ අයුතු ජනරාශිය, සාපරාදි බියගැන්වීම, පොදු දේපලවලට හානි සිදුකිරීම ඇතුලු චෝදනා කිහිපයක් යටතේ සැකකරුවන්ට නඩු පවරන බවයි.\nසැකකරුවන් හඳුනාගැනීමේ පෙරට්ටුවක් සඳහා ඉදිරිපත් කෙරුණු අතර ඔවුන් අද මහනුවර මහේස්ත්‍රාත් බුද්ධික ශ්‍රී රාගල මහතා හමුවට ඉදිරිපත් කිරීමෙන් පසු මේ මස 11 වනදා දක්වා රක්ෂිත බන්ධනාගාරගත කිරීමට නියෝග කෙරුණා.\nපොලීසිය සඳහන් කළේ සිද්ධියට සම්බන්ධ ඉතිරි සැකකරුවන් වීඩියෝ දර්ශන සහ ජායාරූප උපයෝගී කරගනිමින් අත්අඩංගුවට ගැනීමට කටයුතු කරන බවයි.",
       "URL": "https://www.hirunews.lk/139644/ගිලන්-රථයකට-පහර-දුන්-සැකකරුවන්-දෙදෙනා-රක්ෂිත-බන්ධනාගාරයට",
       "Category": "Local News",
       "Parent URL": "https://www.hirunews.lk/local-news.php?pageID=4939"
}