{
       "Source": "hirunews",
       "Timestamp": "Saturday, 20 May 2017 - 20:27",
       "Headline": "මහවැලි ගඟේ තවත් වැලි ජාවාරමක්",
       "News Content": "මධ්‍යම කඳුකරයෙන් ආරම්භ වී නැගෙනහිරින් මහ සයුරට එක්වන මෙරට දිගම ගංඟාව වන මහවැලි ගඟ ආශ්‍රිතව සිදුවන වැලි ජාවාරම් පිළිබඳ හිරු  සී.අයි.ඒ අවස්ථා ගණනාවකදී අනාවරණය කලා.\nවිශාල වැලි යන නාමයෙන් අනුවර්තනය වූ මහවැලි ගංඟාව එහි පිහිටි වැලි නිධි තුවෙන් මේ වන විටත් ලක්ව ඇති තර්ජනය සුළු පටු නැහැ.\nගිරාදුරුකෝට්ටේ ප්‍රදේශය මහවැලි ගඟේ වැලි ජාවාරමට තෝතැන්නක් වී ඇති අතර එම ප්‍රදේශයේ මේ වන විට ඉතිරිව ඇත්තේ ඉතාමත් සීමිත වැලි ප්‍රමාණයක්.\nපවතින නියඟයත් සමඟ ගංඟා පත්ලේ විශාල ගල් මතුව ඇති අතර වැලි ජාවාරම්කරුවන්ට එය බාධාවක් වී ඇත්තේ වැලි ගොඩදැමීම සඳහා භාවිත කරන බෝට්ටු යාත්‍රා කිරීමට නොහැකිවීමෙන්.\nඑහෙත් ගල් බෝර දමමින් වැලි ජාවාරම්කරුවන් එම බාධාව ඉවත් කිරීමට පියවරගෙන තිබෙනවා.\nදිවා කාලයේ පමණක් නොව රාත්‍රී කාලයේද සිදුවන මේ මහා පරිමාන පරිසර විනාශය වන සංරක්ෂණ හා වන ජීවි නිලධාරීන්ගේ අවදානයට ලක්නොවීම හාස්‍යය දනවන්නක්.\nඒ කෙරෙහි ගිරාදුරුකෝට්ටේ පොලිසියේද අවධානය යොමු නොවන්නේ වැලි ජාවාරම්කරුවන්ගෙන් ඔවුනට ලැබෙන අල්ලස් හේතුවෙන්.\nකෙසේ වෙතත් පොලිස් විශේෂ කාර්ය බලකාය පසුගියදා මෙම ජාවාරමේ නිරත බැකෝ යන්ත්‍රයක් සිය භාරයට ගෙන තිබූ අතර එහි සඳහන් දුරකතන අංකයට ඇමතුමක් ලබාදුන් අපට අනාවරණය වූයේ අදාළ බැකෝ යන්ත්‍රයද පොලිස් නිලධාරියෙකුට අයත් එකක් බවයි.",
       "URL": "https://www.hirunews.lk/161782/මහවැලි-ගඟේ-තවත්-වැලි-ජාවාරමක්",
       "Category": "Local News",
       "Parent URL": "https://www.hirunews.lk/local-news.php?pageID=4507"
}