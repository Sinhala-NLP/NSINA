{
       "Source": "hirunews",
       "Timestamp": "Wednesday, 01 January 2020 - 7:36",
       "Headline": "උදාවූයේ සෞභාග්‍යයේ වසරයි  - ජනපති නව වසරට, සුබ පැතුම් එක් කරමින් කියයි",
       "News Content": "නව වසර උදාවූයේ සමස්ත ශ්‍රී ලාංකේය ජනතාවම සිය මාතෘ භූමියෙහි ආර්ථික, දේශපාලන, සමාජීය, සංස්කෘතික හා තාක්ෂණික යන සෑම ක්ෂේත්‍රයකම නව යුගයක සම්ප්‍රාප්තියක් අපේක්ෂාවෙන් බව ජනාධිපති ගෝඨාභය රාජපක්ෂ පවසනවා.\nනව වසරට සුබ පැතුම් එක් කරමින් ජනාධිපතිවරයා සදහන් කළේ උදාවූයේ සෞභාග්‍යයේ වසර බවයි.\nඅපේම දැක්මක් සහිත රටක් ලෙස අත්පත් කර ගත් අතීත ජයග්‍රහණ බොහෝ පවතින බවද ජනාධිපතිවරයා පෙන්වා දෙනවා.\nඑසේම, විනයගරුක සමාජයක් තුළ ශක්තිමත් වන සුරක්ෂිත රටක් ජනතාවගේ ප්‍රමුඛ අපේක්ෂාව බවයි ජනාධිපති ගෝඨාභය රාජපක්ෂ සිය සුබපැතුම් පණිවුඩයෙන් සදහන් කර ඇත්තේ.\nමේ අතර, අග්‍රාමාත්‍ය මහින්ද රාජපක්ෂ ද නිවේදනයක් නිකුත් කරමින් සදහන් කළේ සෞභාග්‍යමත් දේශයක් ගොඩනැගීම සදහා වන කටයුතු මේ වසර තුළ පහසුවනු ඇති බවයි.\nඑය රටේ තරුණ පරපුර ක්‍රියා කරන ආකාරයෙන්ම පැහැදිලි වන බව අග්‍රාමාත්‍යවරයා කියා සිටියා.\nඅදින් ආරම්භ වන 21 වන සියවසේ තුන්වැනි දශකය ශ්‍රී ලංකාවේ දශකය බවට පත් කර ගත යුතු බවයි අග්‍රාමාත්‍යවරයා නිකුත් කළ නිවේදනයේ දැක්වුණේ.",
       "URL": "https://www.hirunews.lk/231368/උදාවූයේ-සෞභාග්‍යයේ-වසරයි-ජනපති-නව-වසරට-සුබ-පැතුම්-එක්-කරමින්-කියයි",
       "Category": "Local News",
       "Parent URL": "https://www.hirunews.lk/local-news.php?pageID=2975"
}