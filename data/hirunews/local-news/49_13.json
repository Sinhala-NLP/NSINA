{
       "Source": "hirunews",
       "Timestamp": "Wednesday, 06 September 2023 - 8:11",
       "Headline": "මෙවර උසස් පෙළ විභාගයෙන් සිසුන් 23,178කට සරසවි වරම් -  විෂයයන් තුනටම 'ඒ' සාමාර්ථ ගත් අය 9904ක්",
       "News Content": "2022 උසස් පෙළ විභාගයේ ප්‍රතිඵලවල සාධනීය ප්‍රගතියක් අත්කර ගෙන තිබෙන බව විභාග කොමසාරිස් ජනරාල් අමිත් ජයසුන්දර ප්‍රකාශ කරනවා.\nමෙම විභාගය පැවැත්වීමට සිදු වූයේ විවිධ අභියෝග මැද බවත් එහෙත් සාර්ථකව පවත්වන්නට හැකි වූයෙන් 2021 වසරට සාපේක්ෂව හොඳ ප්‍රගතියක් ඇති කර ගෙන ඇති බව විභාග කොමසාරිස් ජනරාල් වරයා පැවසුවා.\n2021 වසරේ විශ්වවිද්‍යාලවලට සුදුසුකම් ලබා ගත් සිසුන්ගේ ප්‍රතිශතය සියයට 62.9ක් වන අතර මේ වසරේ එය සියයට 63.3ක් බවයි ඔහු කියා සිටියේ.\nඊයේ (05) විභාග දෙපාර්තමේන්තුවේ පැවැත්වුණු විශේෂ මාධ්‍ය හමුවකට එක්වෙමින් විභාග කොමසාරිස් ජනරාල්වරයා පැවසුවේ මෙවන්නක්,\n\"2022 වර්ෂයට නියමිත උසස් පෙළ විභාගයේ ප්‍රතිඵල මේ වන විට නිකුත් කර තිබෙනවා. මේ විභාගය පසුගිය වසරේ අගෝස්තු මාසයේදී පැවැත්වීමට නියමිතව තිබුණත් කොරෝනා වසංගතය හේතුවෙන් පාසල් පද්ධතිය නිසි පරිදි පවත්වන්න නොහැකි වීම නිසා විභාගය කල් දමන්න වුණා.\nපාසල් වසා දමන්න සිදු වුණා. ඒ තත්ත්වය තුළ දරුවන් මාර්ගගත ක්‍රමයට අධ්‍යයන කටයුතු ආරම්භ කළා. වසර කීපයක් සාමාන්‍ය පරිදි පාසල් පද්ධතිය ක්‍රියාත්මක වුණේ නැහැ. අගෝස්තු මාසයට පවත්වන්න නියමිතව තිබූ විභාගය විවිධ ඉල්ලීම් අනුව ජනවාරි මාසයේ 23 සිට පෙබරවාරි මාසයේ 17 දා තෙක් පවත්වන්න පියවර ගත්තා.\nපසුගිය උසස් පෙළ විභාගය සැලකිල්ලට ගත් විට මෙවර විභාගය ඉතා හොඳ මට්ටමක තිබෙනවා. අපේක්ෂකයන් 331,709ක් විභාගයට අයදුම් කර තිබෙන නමුත් විභාගය සඳහා පෙනී සිට ඇත්තේ අපේක්ෂකයන් 263,933ක් පමණයි.\nමෙය ප්‍රතිශතයක් ලෙස සියයට 80.2ක්. විභාගයට පෙනී සිටි අය අතරින් සියයට 63.3ක් විශ්වවිද්‍යාල සඳහා සුදුසුකම් ලබා තිබෙනවා. මේ තත්ත්වය සාපේක්ෂව ගත් විට ඉතා හොඳ තත්ත්වයක්.\n2021 ප්‍රතිඵල අනුව මෙවර ප්‍රතිඵලය සියයට 0.4ක වර්ධනයක් පෙන්නුම් කරනවා. ජෛව විද්‍යාව, භෞතික විද්‍යාව, වාණිජ්‍යය, කලා, ඉංජිනේරු තාක්ෂණවේදය හා ජෛව සම්පත් තාක්ෂණවේදය ඒ අතර වෙනවා.\" යනුවෙන්.\nමෙවර ජෛව විද්‍යා සඳහා අපේක්ෂකයන් 50,312 දෙනෙකු අයදුම් කර තිබුණු අතර විභාගය සඳහා පෙනී සිටියේ අපේක්ෂකයන් 40,329ක්.\nඒ අතරින් විශ්වවිද්‍යාල ප්‍රවේශය සඳහා 23,178 දෙනෙක් සුදුසුකම් ලබා තිබෙනවා.\n'ඒ' සාමාර්ථ තුනම ගත් අය 817ක් සිටිනවා.\nභෞතික විද්‍යාව සඳහා 42,015 දෙනෙකු අයදුම් කර තිබුණු අතර ඉන් 35,197 දෙනෙකු විභාගය සඳහා පෙනී සිට, 20,138ක් විශ්වවිද්‍යාල ප්‍රවේශය සඳහා සුදුසුකම් ලබා ඇති බවයි විභාග කොමසාරිස් ජනරාල් අමිත් ජයසුන්දර පැවසුවේ.\nමේ දරුවන් සම්පූර්ණ උසස් පෙළ අධ්‍යයන කාලයේම යම්කිසි අර්බුදයන්ට මුහුණ දුන් දරුවන් බවත් ඒ අභියෝග ජයගෙන සාධනය ඉහළ මට්ටමක තබා ගැනීම අපේ රටේ දරු පරපුර වෙනුවෙන් ගුරුවරුන් ඉහළ සේවාවක් ඉටු කර තිබෙන බවත් ඒ සියලු දෙනාටම ගෞරවය පිරිනමන බවත් ඔහු පැවසුවා.\nවිෂයයන් තුනටම “ඒ.” සාමාර්ථ ලබා ගත් සිසුන් ගණන 9904ක්.\nඒ අතරින් ජීව විද්‍යා අංශයේ සිසුන් 817ක්, ගණිත අංශයෙන් සිසුන් 1088ක්, වාණිජ අංශයෙන් සිසුන් 4198ක් කලා අංශයෙන් සිසුන් 3622ක් ඉංජිනේරු තාක්ෂණවේදය අංශයෙන් සිසුන් 90ක්, ජෛව පද්ධති තාක්ෂණවේදය අංශයෙන් සිසුන් 73ක් සහ විවිධ විෂය ධාරාවන්ගෙන් සිසුන් 36ක් වශයෙනුයි මෙය බෙදී යන්නේ.",
       "URL": "https://www.hirunews.lk/347298/මෙවර-උසස්-පෙළ-විභාගයෙන්-සිසුන්-23178කට-සරසවි-වරම්-විෂයයන්-තුනටම-ඒ-සාමාර්ථ-ගත්-අය-9904ක්",
       "Category": "Local News",
       "Parent URL": "https://www.hirunews.lk/local-news.php?pageID=49"
}