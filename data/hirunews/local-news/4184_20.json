{
       "Source": "hirunews",
       "Timestamp": "Wednesday, 06 December 2017 - 16:51",
       "Headline": "තරුණියගේ කෙරුවාව මුහුණු පොතෙන් අවසන් වෙයි",
       "News Content": "රන්භාණ්‌ඩ මිලදී ගන්නා මුවාවෙන් ස්‌වර්ණභරණ වෙළෙඳසල්වලට ගොස්‌  රන්භාණ්‌ඩ සොරා ගන්නා කාන්තාවකගේ ඡායාරූපයක්‌ මුහුණු පොතට එක්‌කර තිබියදී ගම්පොළ පුස්‌සැල්ලාව නගරයේ රණ්‌භාණ්‌ඩ වෙළෙඳසල්වල ගැවසුණු එම කාන්තාව හඳුනාගෙන පුස්‌සැල්ලාව පොලිසිය මගින් අත්අඩංගුවට ගෙන තිබෙනවා.\n22 හැවිරිදි එක්‌ දරු මවක්‌ වන ඇය මාවනැල්ල, උස්‌සාපිටිය ප්‍රදේශයේ පදිංචිකාරියක්‌.\nඇගේ සැමියා හා ඇය තදින්ම හෙරොයින් පානයට ඇබ්බැහි වී ඒ සඳහා මුදල් සොයා ගැනීමට මේ ආකාරයට සොරකම් කිරීමට පුරුදු වී ඇති බවයි පොලිස්‌ පරීක්‍ෂණවලින් අනාවරණය වී තිබෙන්නේ.\nරන්භාණ්‌ඩ වෙළෙඳසැල්වලින් මුදු පමණක්‌ සොරා ගැනීමට පුරුදු වී ඇති මෙම කාන්තාව පළමුව තනියම එම වෙළෙඳසල්වලට ගොස්‌ ඒවාට ඇති නිර්මාණ බලා (ඩිසයින්) පසුව ඒ ලෙස ඇති ඉමිටේෂන් මුදු (ව්‍යාජ) රැගෙන තම අත දරුවාද වඩාගෙන ගොස්‌ අත දරුවාගේ මුවාවෙන් රන්මුදු පැළඳ ව්‍යාජ මුදු එහි දමා මෙම සොරකම ඉතා සූක්‍ෂම අයුරින් සිදු කරන බව අනාවරණය වී තිබෙනවා.\nමෙලෙස ගම්පොළ වෙළෙඳසැලකින් සොරා ගන්නා රන් මුදු දෙකක්‌ මෙම කාන්තාව අත පළදා ව්‍යාජ මුදු තබා යන අයුරු වෙළෙඳසලේ රහස්‌ කැමරාවල සටහන්ව තිබී එම වෙළෙඳසල් හිමියන් මෙම කාන්තාවගේ ඡායාරූප මුහුණ පොතට එක්‌කර තිබෙනවා.\nඑමෙන්ම මෙම සොරකම් පිළිබඳව ගම්පොළ පොලිසිය වෙත පැමිණිලි ලැබී තිබුණා.\nඅත්අඩංගුවට ගත් කාන්තාව ගම්පොළ අධිකරණය වෙත ඉදිරිපත් කෙරුණු අතර ඇය හඳුනාගැනීමේ පෙරට්‌ටුවක ඉදිරිපත් කරන තුරු රක්‍ෂිත බන්ධනාගාර ගත කරන ලෙස මහෙස්‌ත්‍රාත් චාන්දනී මීගොඩ මහත්මිය නියෝග කළා.\nමෙම කාන්තාව විසින් සොරකම් කරන ලද රන් මුදු වැලිමඩ නගරයට උකස්‌කර ඇති බවට ලද තොරතුරකට අනුව පරීක්‍ෂණ පැවැත්වීමටද නියමිතයි.\nගම්පොල - සුරංග රාජකරුණා",
       "URL": "https://www.hirunews.lk/177741/තරුණියගේ-කෙරුවාව-මුහුණු-පොතෙන්-අවසන්-වෙයි",
       "Category": "Local News",
       "Parent URL": "https://www.hirunews.lk/local-news.php?pageID=4184"
}