{
       "Source": "hirunews",
       "Timestamp": "Thursday, 15 September 2022 - 15:34",
       "Headline": "T20 ලෝක කුසලානයේදී මහේල ශ්‍රී ලංකා කණ්ඩායම සමග එක්වෙයි (වීඩියෝ)",
       "News Content": "පන්දුවාර විස්සයි විස්ස ලෝක කුසලාන තරගාවලිය සදහා ශ්‍රී ලංකා කණ්ඩායමට විශේෂඥ පුහුණු උපදේශකවරයෙකු ලෙස මහේල ජයවර්ධන එක්වන බව ශ්‍රී ලංකා ක්‍රිකට් ආයතනය පවසනවා.\nඑහි ප්‍රධාන විධායක නිලධාරී ඈෂ්ලි ද සිල්වා මේබව කියාසිටියේ දැන් පැවැත්වෙන මාධ්‍ය හමුවකට එක්වෙමින්.\nමෙවර තරගාවලියේදී උපදේශකවරයෙකු ලෙසට මහේල ජයවර්ධන ශ්‍රී ලංකා කණ්ඩායම සමග එක්වන්නේදැයි මාධ්‍යවේදීන් යොමු කළ ප්‍රශ්නයකට පිළිතුරු දෙමින් ඔහු මේබව සඳහන් කළා.\nශ්‍රී ලංකා කණ්ඩායම දෙවනදා දිවයිනෙන් පිටත්ව යන අතර මහේල ජයවර්ධන 6 වනදා ඔස්ට්‍රේලියායෙව්දී ශ්‍රී ලංකා කණ්ඩායම සමග එක්වනු ඇති බවයි ඔහු කියාසිටියේ.\nඑතැන් සිට තරගාවලියේ අවසානය දක්වා මහේල ජයවර්ධන ශ්‍රී ලංකා කණ්ඩායම සමග සිටිනු ඇති.\nවිස්සයි විස්ස ලෝක කුසලාන ක්‍රිකට් තරගාවලිය එළැඹෙන ඔක්තෝබර් මස 16 වනදා ඔස්ට්‍රේලියාවේදී ආරම්භ වීමට නියමිතයි.\nමේ අතර ශ්‍රී ලංකාවෙන් බිහි වූ විශිෂ්ඨතම වේග පන්දු යවන්නෙකු ලෙස සැලකෙන ලසිත් මාලිංග ශ්‍රී ලංකා කණ්ඩායමට මහනුවරදී පැවැත්වෙන පුහුණු සැසිවාරයේදී සහයෝගය ලබාදීමට එකගවී ඇති බව මෙම මාධ්‍ය හමුවේදී ප්‍රකාශ කෙරුණා.\nමේ අතර ශ්‍රී ලංකා කණ්ඩායම දක්ෂතා අතරට පැමිණීමට හේතුවක් ලෙසට මහේල ජයවර්ධන පෙන්වා දිය හැකි බව ශ්‍රී ලංකා ක්‍රිකට් ආයතනයේ සභාපති ශම්මි ද සිල්වා මෙම මාධ්‍ය හමුවේදී ප්‍රකාශ කළා.",
       "URL": "https://www.hirunews.lk/315471/t20-ලෝක-කුසලානයේදී-මහේල-ශ්‍රී-ලංකා-කණ්ඩායම-සමග-එක්වෙයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=866"
}