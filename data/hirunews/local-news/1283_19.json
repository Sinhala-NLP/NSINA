{
       "Source": "hirunews",
       "Timestamp": "Saturday, 19 March 2022 - 20:00",
       "Headline": "තවත් ඩීසල් නෞකාවක් අද මිලදී ගනී - සපුගස්කන්ද පිරිපහදුව හෙට සිට යළි වැසේ (වීඩියෝ)",
       "News Content": "කොළඹ වරායට ඔබ්බෙන් නැංගුරම්ලා ඇති ඩීසල් නෞකාවේ අන්තර්ගත ඉන්ධන අද මිලදී ගන්නා බව ලංකා ඛනිජ තෙල් නීතිගත සංස්ථාව පවසනවා.\nඑහි සභාපති සුමිත් විජේසිංහ ප්‍රකාශ කළේ ඉන්දීය ණය ආධාර යටතේ ලැබෙන ඩීසල් තොගයේ ගොඩබෑමේ කටයුතු ද හෙට ආරම්භ කරන බවයි.\nඑම නෞකාවේ ඩීසල් මෙටි්‍රක් ටොන් 40,000 කට ආසන්න තොගයක් පවතින බවටයි වාර්තා වන්නේ.\nඑමෙන්ම, දිවයින පුරා ඉන්ධන හල් වෙත පෙට්‍රල් සහ ඩීසල් බෙදා හැරීමේ කටයුතු අඛණ්ඩව සිදුවන බවද ලංකා ඛනිජ තෙල් නීතිගත සංස්ථාවේ සභාපති සුමිත් විජේසිංහ ප්‍රකාශ කළා.\nකොලඹ අද පැවති මාධ්‍ය හමුවකදී බලශක්ති අමාත්‍ය ගාමිණි ලොකුගේ කියා සිටියේ රට තුල ප්‍රමාණවත් ඉන්ධන තොග පවතින බවයි.\nකෙසේවෙතත් දිවයිනේ ප්‍රදේශ රැසක ඇතැම් ඉන්ධන හල් අද වසා තැබුණු බවයි අප වාර්තාකරුවන් සඳහන් කලේ.\nවිවෘතව පැවති ඉන්ධන පිරවුම්හල් වල අදත් දිගු පෝලිම් නිරීක්ෂණය වුණා.\nමහනුවර ඉන්ධන පිරවුම්හලක පෝලිමක රැදි සිටි පුද්ගලයෙකු සිහිසුන්ව ඇද වැටී මියගොස් ඇති බව පොලීසිය ප්‍රකාශ කළා.\nඑලෙස මියගොස් ඇත්තේ කටුගස්තොට - වත්තේගම ප්‍රදේශයේ පදිංචි 71 හැවිරිදි පුද්ගලයෙක්.\nඑමෙන්ම, ඉන්ධන ඉතිරි කර ගැනීමේ අරමුණින් බෑවුම් සහිත මාර්ගයක එන්ජිම ක්‍රියාවිරහිත කර ගමන් කරවමින් තිබූ ත්‍රිරෝද රථයක තිරිංග ක්‍රියා විරහිත වී පෙරලී ගොස් 13 හැවිරිදි දැරියක් ජිවිතක්ෂයට පත්වූ පුවතක් බලංගමුව - හෙම්මාතගමුව ප්‍රදේශයෙන් වාර්තා වුණා.\nඅනතුරෙන් එකම පවුලේ 5 දෙනෙකු තුවාල ලබා ගම්පොල ශික්ෂණ රෝහල වෙත ඇතුළත් කර ඇති බවයි පොලීසිය සඳහන් කළේ.\nමේ අතර බොරතෙල් නොමැතිවීම හේතුවෙන් සපුගස්කන්ද තෙල් පිරිපහදුව හෙට රාත්‍රියේ සිට යළිත් වසා දැමීමට නියමිතයි.",
       "URL": "https://www.hirunews.lk/299866/තවත්-ඩීසල්-නෞකාවක්-අද-මිලදී-ගනී-සපුගස්කන්ද-පිරිපහදුව-හෙට-සිට-යළි-වැසේ-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1283"
}