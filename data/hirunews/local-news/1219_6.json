{
       "Source": "hirunews",
       "Timestamp": "Thursday, 21 April 2022 - 7:45",
       "Headline": "සංඝ සම්මුතියක් ගැන මහනාහිමිවරුන් අවධාරණය කරයි",
       "News Content": "රට තුළ උද්ගතව ඇති වත්මන් සමාජ, ආර්ථික අර්බුද කඩිනමින් විසඳන ලෙස ත්‍රෛනිකායික මහනාහිමිවරුන් විසින් ජනාධිපතිවරයා, අගමැතිවරයා සහ විපක්ෂ නායකවරයා ඇතුළු පාර්ලිමේන්තුව නියෝජනය කරන සියලු පක්ෂ නායකයින්ගෙන් ඉල්ලීමක් කර තිබෙනවා.\nත්‍රෛනිකායික මහනාහිමිවරුන්ගේ අත්සනින් යුත් ලිපියක දැක්වුණේ පසුගිය 04 වැනිදා පවතින අර්බුදයට විසඳුම් ඉල්ලා ජනාධිපතිවරයා වෙත යොමුකළ යෝජනා මාලාවට සාධනීය අවධානයක් යොමු නොකිරීම පිළිබඳව කණගාටුව පළ කරන බවයි.\nජීවන අර්බුදයත් සමඟ දිවා රෑ දෙකෙහි අව් වැසි නොතකා පෝලිම්වල සිටින ජනතාව සම්බන්ධයෙන් රාජ්‍ය නායකයා ඇතුළු පාර්ලිමේන්තුව නියෝජනය කරන මහජන නියෝජිතයින් වගකිව යුතු බවයි එම නිවේදනයේ දැක්වෙන්නේ.\nසිය යෝජනා සම්බන්ධයෙන් අවධානය යොමු නොකොට තවදුරටත් ජනතා අභිලාෂයන්ට විරුද්ධව කටයුතු කිරීම පිළිබඳව තමන්ගේ දැඩි අප්‍රසාදය පළ කරන බවත් ත්‍රෛනිකායික මහනාහිමිවරුන් යොමුකළ ලිපියේ දැක්වෙනවා.\nපවතින අර්බුදයට විසඳුම් ලබාදීම වෙනුවට නව අමාත්‍ය මණ්ඩලයක් පත් කිරීම තුළින් අර්බුද කිසිසේත් නොවිසඳෙන බව තමන් තරයේ විශ්වාස කරන බවයි එම ලිපියේ දැක්වුණේ.\nඑමෙන්ම, පසුගිය 19 වැනිදා මහජන විරෝධතාවක් අතරතුර පුද්ගලයෙකු ජීවිතක්ෂයට පත්වීම පිළිබඳවද සිය සංවේගය පළ කරන ත්‍රෛනිකායික මහනාහිමිවරුන් යළිත් එවැනි තත්ත්වයක් රට තුළ ඇති නොවීමට වගබලා යුතු බවද අවධාරණය කර සිටිනවා.\n20 වැනි ව්‍යවස්ථා සංශෝධනය අහෝසි කොට 19 වැනි සංශෝධනයේ ඇතුළත්ව තිබූ සාධනීය කරුණු ප්‍රයෝජනයට ගනිමින් නව ව්‍යවස්ථා සංශෝධනයක් ගෙන ඒමට මහජන නියෝජිතයින් යුහුසුළුව කටයුතු කළ යුතු බවයි එම ලිපියේ වැඩිදුරටත් දැක්වුණේ.\nසිය කරුණු සම්බන්ධයෙන් අවධානය යොමු නොකොට තවදුරටත් ජනතා ගැටළු පිළිබඳව අසංවේදීව රට තුළ දේශපාලනික ස්ථාවරත්වයක් ඇති කොට මෙම ආර්ථික අර්බුදයට විසඳුම් ලබාදීමට කටයුතු නොකරන්නේ නම් ත්‍රෛනිකායික මහා සංඝරත්නය එක්වී සංඝ සම්මුතියක් ප්‍රකාශයට පත්කිරීමට කටයුතු කරන බවද අදාළ ලිපියේ සඳහන්.",
       "URL": "https://www.hirunews.lk/302416/සංඝ-සම්මුතියක්-ගැන-මහනාහිමිවරුන්-අවධාරණය-කරයි",
       "Category": "Local News",
       "Parent URL": "https://www.hirunews.lk/local-news.php?pageID=1219"
}