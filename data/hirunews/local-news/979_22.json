{
       "Source": "hirunews",
       "Timestamp": "Saturday, 30 July 2022 - 15:47",
       "Headline": "චැසි අංකයට තෙල් ගහන්න බැරි වුණ අයට හෙට සිට ආදායම් බලපත්‍ර අංකයට ලියාපදිංචිය (වීඩියෝ)",
       "News Content": "ජාතික ඉන්ධන බලපත්‍ර ක්‍රමවේදය හෙවත් කිව් ආර් ක්‍රමවේදය සඳහා හෙට සිට වාහන ආදායම් බලපත්‍ර අංකයට අනුව ලියාපදිංචි විය හැකි බව විදුලිබල හා බලශක්ති අමාත්‍ය කංචන විජේසේකර ප්‍රකාශ කළා.\nවාහනයේ චැසි අංකයෙන් කිව් ආර් ක්‍රමවේදයට ලියාපදිංචි වීමට නොහැකි වූ වාහන හිමියන්ට ඒ සඳහා අවස්ථාව පවතින අතර, කිව් ආර් ක්‍රමවේදය සම්බන්ධයෙන් දැනට මතුවී ඇති ගැටලුවලට විසඳුම් ලබා දෙමින් එම ක්‍රමවේදය දීප ව්‍යාප්තව ක්‍රියාවට නංවන බව ද අමාත්‍යවරයා අවධාරණය කරනවා.\nඒ අනුව, කිව් ආර් ක්‍රමවේදය ලබන සඳුදා සිට දිවයින පුරා ක්‍රියාත්මක වනු ඇති.\nකෙසේ වෙතත්, දිවයින පුරා ඉන්ධන පිරවුම්හල්වලින් තමන්ට වෙන් කර ඇති කෝටාව ලබා ගැනීමට සතියක කාලයක් පවතින බැවින් සඳුදා දිනයේම ඉන්ධන පිරවුම්හල්වලට එකතු වී තද බදයක් ඇති නොවන ලෙස කටයුතු කරන ලෙසයි විදුලිබල හා බලශක්ති අමාත්‍යාංශය ජනතාවගෙන් ඉල්ලා සිටින්නේ.\nමේ වනවිට කිව් ආර් ක්‍රමවේදය සඳහා ලියාපදිංචි වී ඇති වාහන සංඛ්‍යාව 4,691,149 ක්. එයින් රථ වාහන 4,159,367 ක් පෙට්‍රල් වාහන වන අතර, 5,032,571 ක් ඩීසල් වාහන වනවා.\nඊයේ දිනයේදී දිවයින පුරා පිහිටි ඉන්ධන පිරවුම්හල් 567 ක කිව් ආර් ක්‍රමවේදයට ඉන්ධන නිකුත් කළ බව ද අමාත්‍ය කංචන විජේසේකර සඳහන් කළා. එය කිව් ආර් ක්‍රමවේදයට එක්දිනක් තුල අනුගත වූ වැඩිම සංඛ්‍යාව ද වනවා.\nමේ අතර, එක් එක් පොලිස් ස්ථානය වෙනුවෙන් තෝරා ගත් ඉන්ධන පිරවුම්හල් වලින් පොලිස් දෙපාර්තමේන්තුවට වෙන් කරන ලද කෝටාවක් ලබාදීමට කටයුතු කරන අතර එය ඉදිරියේදී අදාළ පිරවුම්හල් වෙත ලබාදිය යුතු කෝටාව පිලිබඳව දැනුවත් කරන බවයි අමාත්‍යාංශය පැවසුවේ.\nඑසේම, බස් රථ සඳහා ඉන්ධන කෝටාව ලංගම ඩිපෝවලින් ලබාදී වෙන් කරනු ලබන්නේ මාර්ග බලපත්‍රය සහ ධාවනයේ පවතින කිලෝමීටර් ගණන අනුව තීරණය කරනු ලබන කෝටාවක් අනුවයි.\nඑම අවශ්‍ය ඉන්ධන ප්‍රමාණය අදාළ ඩිපෝ සහ හඳුනාගත් ඉන්ධන පිරවුම්හල් වලින් නිකුත් කරන බව විදුලිබල හා බලශක්ති අමාත්‍යාංශය නිවේදනය කළා.\nමීට අමතරව, සියලුම ත්‍රිරෝද රථ අදාළ පොලිස් ස්ථානයේ ලියාපදිංචි විය යුතු අතර ඔවුන්ට ආසන්නම ඉන්ධන පිරවුම්හල නම් කර ලබාදිය යුතුයි. ඒ අනුව ඉදිරියේදී එම පිරවුම්හල්වලින් ඉන්ධන ලබාදීමට කටයුතු කරනු ලබනවා.\nකෙසේ වෙතත්, කිව් ආර් ක්‍රමවේදයට අනුව ඉන්ධන නිකුත් කිරීම හරහා වෘත්තීය ත්‍රිරෝද රථ රියදුරන් දැඩි අපහසුතාවයට පත්වන බවයි සමස්ත ලංකා ත්‍රිරෝද රථ රියදුරන්ගේ වෘත්තීය සමිතියේ සභාපති ලලිත් ධර්මසේකර සඳහන් කළේ.\nදැනට ක්‍රියාත්මක කිව් ආර් ක්‍රමවේදය පිළිබඳ අදහස් දැක්වීමට ලංකා ඛණිජ තෙල් පෞද්ගලික ටැංකි රථ හිමියන්ගේ සංගමයේ සම ලේකම් ශාන්ත සිල්වා, හිරු ප්‍රවෘත්ති අංශය සමග සාකච්ඡාවකට එක්වුණා.\nඅද දිනයේදී ඉන්ධන නිකුත් කෙරෙන්නේ වාහන අංක තහඩුවේ අවසාන අංක 0,1 සහ 2 සඳහායි.\nකෙසේ වෙතත්, පෝලිම් පැනීම ඇතුළු සිදුවීම නිසා අදත් ප්‍රදේශ රැසකම පිරවුම්හල් ආශ්‍රිතව නොසන්සුන්තා වාර්තා වී තිබුණා.\nමේ අතර, දිවයින පුරා ඉන්ධන පිරවුම්හල් අසල කලහකාරිව හැසිරුණු පුද්ගලයින් 13 දෙනෙකු අත්අඩංගුවට ගෙන තිබෙනවා. ඊයේ දහවල් සිට මේ දක්වා කාලය තුල මෙම පිරිස් අත්අඩංගුවට ගෙන ඇති බවයි පොලිස් මාධ්‍ය කොට්ඨාශය සඳහන් කළේ.\nවිදුලිබල හා බලශක්ති අමාත්‍යාංශය සඳහන් කළේ නීතිවිරෝධී ලෙස ඉන්ධන තොග ගබඩා කිරීම අලෙවි කිරීම හෝ ඉන්ධන ලබාදීමේදී නිකුත් කර ඇති උපදෙස් පිළිනොපදින පිරවුම්හල් සහ අදාළ පුද්ගලයින් පිළිබඳව තොරතුරු ලබාදීමට මහජනතාවට අවස්ථාව ලබාදෙන බවයි.\nඒවා 0742 123 123 යන අංකයට වට්ස්ඇප් හරහා යොමුකරන ලෙස දැනුම් දෙන අතර නැවත නැවත වැරදි කරන්නන් සඳහා කිව් ආර් ප්‍රවේශය තාවකාලිකව අවහිර කිරීමට මෙම සාක්ෂි භාවිත කිරීමටත් කටයුතු කෙරෙනවා.\nමේ අතර, පාර්ලිමේන්තු මන්ත්‍රීවරුන් සඳහා මීට මාස කිහිපයකට පෙර නිකුත් කළ ඉන්ධන ලීටර් ප්‍රමාණයම යළි ලබාදෙන ලෙස පාර්ලිමේන්තු මන්ත්‍රීවරුන් බහුතරයක් පසුගියදා ඉල්ලීම් ඉදිරිපත් කර තිබුණා.\nඒ සම්බන්ධයෙන් අප කළ විමසීමකදී ආණ්ඩු පක්ෂයේ ප්‍රධාන සංවිධායක අමාත්‍ය ප්‍රසන්න රණතුංග කියා සිටියේ ඒ පිළිබඳව ඉදිරි අයවැයේදී යම් සහනයක් ලැබේයැයි විශ්වාස කරන බවයි.",
       "URL": "https://www.hirunews.lk/311413/චැසි-අංකයට-තෙල්-ගහන්න-බැරි-වුණ-අයට-හෙට-සිට-ආදායම්-බලපත්‍ර-අංකයට-ලියාපදිංචිය-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=979"
}