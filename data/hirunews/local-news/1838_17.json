{
       "Source": "hirunews",
       "Timestamp": "Tuesday, 06 July 2021 - 12:54",
       "Headline": "සහස්පුරදී පොලිසියට ප්‍රහාරයක්  (වීඩියෝ)",
       "News Content": "බොරැල්ල - සහස්පුර ප්‍රදේශයේදී හෙරොයින් ළඟ තබාගත් පුද්ගලයෙකු අත්අඩංගුවට ගැනීමට යාමේදී සිදුවූ පහරදීමකින් පොලිස් නිලධාරියෙකු තුවාල ලබා රෝහල් ගත කර තිබෙනවා.\nපොලීසිය සඳහන් කළේ තුවාල ලැබූ බොරැල්ල පොලීසියට අනුයුක්තව සේවය කරන පොලිස් සැරයන්වරයා මේ වන විට කොළඹ ජාතික රෝහලේ ප්‍රතිකාර ලබන බවයි.\nඅද උදෑසන හෙරොයින් ජාවාරමේ නිරත වන පුද්ගලයෙකු සම්බන්ධයෙන් ලද තොරතුරකට අනුව මොහු ඇතුළු පිරිසක් සැකකරු අත්අඩංගුවට ගැනීම සඳහා සහස්පුර ප්‍රදේශයට පැමිණ ඇති අතර, එම අවස්ථාවේදීයි මෙම පහරදීම සිදුව ඇත්තේ.\nඑහිදී සැකකරු අත්අඩංගුවට ගැනීමට යාමේදී සැකකරුගේ ඥාතීන් ඇතුළු පිරිසක් පොලිස් නිලධාරීන්ගේ රාජකාරියට බාධා එල්ල කරමින් කලහකාරී ලෙස හැසිරුණා.\nකෙසේ වෙතත් පසුව අදාළ සැකකරු හෙරොයින් ග්‍රෑම් 6යි මිලිග්‍රෑම් 250ක් සමඟ  අත්අඩංගුවට ගැනීමට පොලීසිය කටයුතු කළා.\nමේ අතර, යාපනය - අරියාලේ ප්‍රදේශයේදී වැලි ජාවාරමේ නිරත පිරිසක් අත්අඩංගුවට ගැනීමට යාමේදී සිදුවූ පහරදීමකින් පොලිස් විශේෂ කාර්ය බලකායේ නිලධාරීන් 4 දෙනෙකු තුවාල ලබා රෝහල් ගත කර තිබෙනවා.\nඅද අලුයම මෙම පහරදීම සිදුව ඇති අතර, පහරදීමට අදාළව පුද්ගලයින් දෙදෙනෙකු අත්අඩංගුවට ගෙන ඇති බවයි පොලීසිය සඳහන් කළේ.",
       "URL": "https://www.hirunews.lk/276222/සහස්පුරදී-පොලිසියට-ප්‍රහාරයක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1838"
}