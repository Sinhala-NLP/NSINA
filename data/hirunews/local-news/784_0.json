{
       "Source": "hirunews",
       "Timestamp": "Sunday, 23 October 2022 - 21:03",
       "Headline": "බෙංගාල බොක්කේ සුළි කුණාටුව තවදුරටත් වර්ධනය වෙයි - බහුදින ධීවර යාත්‍රාවලට අනතුරු ඇඟවීම් (වීඩියෝ)",
       "News Content": "උතුරු අන්දමන් මුහුද ආශ්‍රිතව පැවති පීඩන අවපාතය ගැඹුරු පීඩන අවපාතයක් දක්වා වර්ධනය වී බෙංගාල බොක්ක ආශ්‍රිතව ස්ථානගතව පවතින බව කාලගුණ විද්‍යා දෙපාර්තමේන්තුව පවසනවා.\nමේ හේතුවෙන් බස්නාහිර, සබරගමුව, මධ්‍යම, වයඹ සහ උතුරු යන පළාත්වලට මෙන්ම ගාල්ල, මාතර යන දිස්ත්‍රික්කවලටද, තවදුරටත් මිලිමීටර් 100 ඉක්මවූ තද වැසි ඇතිවිය හැකි බවයි එම දෙපාර්තමේන්තුව සඳහන් කළේ.\nමේ අතර, අද දිනයේදී වැඩිම වර්ෂාපතනයක් ලැබී ඇත්තේ හොරණ ප්‍රදේශයට වන අතර, එය මිලිමීටර් 104ක්.\nපවතින වැසිත් සමඟ ගාල්ල, කළුතර, කෑගල්ල, නුවරඑළිය සහ රත්නපුර දිස්ත්‍රික්කවලට නිකුත් කළ නායයෑමේ අනතුරු ඇඟවීම තවදුරටත් ක්‍රියාත්මකයි.\nවර්ෂාවත් සමඟ බේරුවල - කාලවිල, ආඬියාගොඩ සහ පයාගල පඹේමුලටියන ප්‍රදේශයේ නිවෙස් දෙකක් මතට පස් කන්දක් කඩා වැටීමෙන් හානි සිදු ව තිබෙනවා.\nමීට අමතරව අධික වර්ෂාපතනයත් සමඟ අම්බලන්ගොඩ - මාදම්පාගම ඟඟෙහි මෝයකට පුළුල් කිරීම ආරම්භකර ඇති බවයි ගාල්ල දිස්ත්‍රික් ආපදා කළමණාකරන මධ්‍යස්ථානය ප්‍රකාශ කළේ.\nපවතින වැසිත් සමඟ දිස්ත්‍රික්ක 11ක් සඳහා ස්භාවික විපත් පිළිබඳ පූර්ණ අනතුරු ඇඟවීමේ නිවේදනයක් නිකුත්කර තිබෙනවා.\nකොළඹ, ගම්පහ, කළුතර, කෑගල්ල, රත්නපුර, ගාල්ල, මාතර සහ මුලතිව්, මන්නාරම,මඩකළපුව, යාපනය දිස්ත්‍රික්ක වලට මෙම අනතුරු ඇගවීමේ නිවේදන නිකුත්කර ඇති බවයි ආපදාකළමනාකරන මධ්‍යස්ථානය සඳහන් කළේ.\nවැසි සමඟ මහවැලි සහ කැළණි ගංගාවල ජලමට්ටම් වෙනස් විය හැකි බැවින් ඒ ආශ්‍රිතව සිටින ජනතාව අවධානයෙන් පසු වන ලෙස වාරිමාර්ග දෙපාර්තමේන්තුව දැනුම් දෙනවා.\nමෙම තත්වය හමුවේ උතුරු අක්ෂාංශ 12ත් 20ත් සහ නැගෙනහිර දේශාංශ 85 සහ 100ත් අතර මුහුදු ප්‍රදේහයේ මේ මස 25 වන දා ධීවර කටයුතුවල නොයෙදෙන ලෙස දැනුම් දෙනවා. එමෙන්ම දැනට මෙම මුහුදු ප්‍රදේශවල ධීවර කටයුතුවල යෙදී සිටින පිරිස වහාම ගොඩබිම හෝ ආරක්ෂිත ස්ථානයක් වෙත පැමිණෙන ලෙසයි කාළගුණ විද්‍යා දෙපාර්තමේන්තුව සඳහන් කළේ.",
       "URL": "https://www.hirunews.lk/318647/බෙංගාල-බොක්කේ-සුළි-කුණාටුව-තවදුරටත්-වර්ධනය-වෙයි-බහුදින-ධීවර-යාත්‍රාවලට-අනතුරු-ඇඟවීම්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=784"
}