{
       "Source": "hirunews",
       "Timestamp": "Tuesday, 18 July 2023 - 7:55",
       "Headline": "අලි සබ්‍රි රහීම් ගැන රේගුව කළ පරීක්ෂණයේ වාර්තාව කතානායකට",
       "News Content": "පාර්ලිමේන්තු වරප්‍රසාද භාවිත කරමින් නීති විරෝධි ලෙස රන් තොගයක් මෙරටට රැගෙන ඒමේදී අත්අඩංගුවට ගැණුනු පුත්තලම දිස්ත්‍රික් පාර්ලිමේන්තු මන්ත්‍රී අලි සබ්‍රි රහීම් සම්බන්ධයෙන් රේගු පරීක්ෂණයේ වාර්තාව කතානායකවරයා අද (18) පාර්ලිමේන්තුවට ඉදිරිපත් කිරීමට නියමිතයි.\nඒ සම්බන්ධයෙන් ඊයේ පැවති පක්ෂ නායක රැස්වීමේදී ද සාකච්ඡාවට ලක් වුණා.\nඅලි සබ්‍රි රහීම් මන්ත්‍රීවරයාට එරෙහිව දැඩි පියවර ගතයුතු බව පවසමින් විපක්ෂ නායක සජිත් ප්‍රේමදාස ඇතුළු පාර්ලිමේන්තු මන්ත්‍රීවරුන් 30 කට ආසන්න පිරිසක් පසුගියදා කතානායකවරයාට යෝජනාවක් ද භාර දුන්නා.\nඅද පෙරවරු 9.30ට කතානායකවරයාගේ ප්‍රධානත්වයෙන් පාර්ලිමේන්තුව රැස් වනවා.\nඑහිදී හිටපු මැතිවරණ කොමිසම පළාත් පාලන ඡන්දය කැඳවීමේදී පාර්ලිමේන්තු මන්ත්‍රීවරුන්ගේ වරප්‍රසාද කඩවූයේ දැයි සෙවීමට පාර්ලිමේන්තු විශේෂ කාරක සභාවක් පත්කරන ලෙස යෝජනාවක්ද ශ්‍රී ලංකා පොදුජන පෙරමුණ අද පාර්ලිමේන්තුවට ඉදිරිපත් කිරීමට නියමිතයි.",
       "URL": "https://www.hirunews.lk/341569/අලි-සබ්‍රි-රහීම්-ගැන-රේගුව-කළ-පරීක්ෂණයේ-වාර්තාව-කතානායකට",
       "Category": "Local News",
       "Parent URL": "https://www.hirunews.lk/local-news.php?pageID=175"
}