{
       "Source": "hirunews",
       "Timestamp": "Monday, 04 September 2023 - 9:34",
       "Headline": "ආසියානු කුසලාන කොළඹ තරග වෙනත් ක්‍රීඩාංගණවලට මාරු කිරීමට සාකච්ඡා",
       "News Content": "මේ දිනවල පැවැත්වෙන ආසියානු කුසලාන ක්‍රිකට් තරගාවලියේ සුපිරි හත්දෙනාගේ වටයේ තරග සහ අවසන් තරගය කොළඹින් පිටත වෙනත් ක්‍රීඩාංගණවලට රැගෙන යාම සඳහා ආසියානු ක්‍රිකට් කවුන්සිලයේ නිලධාරීන් ක්‍රිකට් ආයතනය සමඟ සාකච්ඡා ආරම්භ කර තිබෙනවා.\nසුපිරි හතරදෙනාගේ වටයේ තරග පහක් පැවැත්වීමට නියමිත අතර, එය ලබන 9 වනදායි ආරම්භ වන්නේ.\nකොළඹ ක්‍රීඩාංගණ වෙනුවට දඹුල්ල, හම්බන්තොට සහ පල්ලෙකැලේ ක්‍රිකට් ක්‍රීඩාංගණවල මෙම තරග පැවැත්වීමටයි ආසියානු ක්‍රිකට් කවුන්සිලය සාකච්ඡා පවත්වන්නේ.\nකෙසේ වෙතත් ක්‍රීඩාංගණයේ පවතින දුර්වලතා සහ හෝටල් පහසුකම් අවම වීම හේතුවෙන් ඉන්දීය ක්‍රීඩකයින් දඹුල්ලේ සහ හම්බන්තොට තරග පැවැත්වීමට අකමැත්ත පළ කර තිබෙනවා.\nමේ අතර, ආසියානු කුසලාන තරගාවලියේ ඇෆ්ගනිස්ථානය සමඟ පැවති තරගය ලකුණු 89 කින් ජය ගැනීමට බංග්ලාදේශ කණ්ඩායම සමත් වුණා.\nපාකිස්තානයේ ලාහෝර්හි ගඩාෆි ක්‍රීඩාංගණයේ පැවති තරගයේ පළමුව පන්දුවට පහර දුන් බංග්ලාදේශ කණ්ඩායම නියමිත පන්දු වාර 50 අවසානයේදී කඩුලු 5 ක් දැවී ලකුණු 334 ක් රැස් කළා.\nපිළිතුරු ඉනිම ක්‍රීඩා කළ ඇෆ්ගනිස්ථානයට පන්දු වාර 44 යි පන්දු 3 ක් තුළ සියලු දෙනා දැවී රැස් කර ගත හැකි වූයේ ලකුණු 245 ක් පමණයි.",
       "URL": "https://www.hirunews.lk/347085/ආසියානු-කුසලාන-කොළඹ-තරග-වෙනත්-ක්‍රීඩාංගණවලට-මාරු-කිරීමට-සාකච්ඡා",
       "Category": "Local News",
       "Parent URL": "https://www.hirunews.lk/local-news.php?pageID=53"
}