{
       "Source": "hirunews",
       "Timestamp": "Saturday, 22 December 2018 - 19:25",
       "Headline": "රෝග වාහකයක් වූ රෝහල",
       "News Content": "පේරාදෙණිය ශික්ෂණ රෝහල මධ්‍යම පළාතේ පිහිටා ඇති දෙවන විශාලතම රෝහල වන අතර මෙහි දෛනිකව අති විශාල පිරිසක් ප්‍රතිකාර ලබාගන්නවා.\nසිය රෝග නිවාරණය කර ගැනීමට පැමිණෙන රෝහල අද වනවිට අවට ප්‍රදේශයට රෝග පතුරවන රෝග වාහකයක් වී ඇත්නම් එය කෙතරම් ඛේදජනක ද ?\nහිරු සී.අයි.ඒ. වෙත ලබාදුන් රහසිගත තොරතුරක් අනුව අප පේරාදෙණිය රෝහල් භූමියේ ඊයේ විපරමක් සිදු කළා.\nකසල කළමනාකරණ ප්‍රතිපත්තීන් අනුව කිසි ලෙසකත් පරිසරයට නිරාවරණය නොකළ යුතු කසළ ඝනයට වැටෙන සායනික අපද්‍රව්‍ය රෝහල් භූමියේ ගොඩගසා තිබෙනවා.\nඅප කල ගවේෂණයේදී හෙළිවුයේ දැනට සති තුනක පමණ සිට මෙලෙස සායනික අපද්‍රව්‍ය මෙම ස්ථානයේ ගොඩගැසෙන්නට රෝහල් බලධාරීන් ඉඩ හැර ඇති බවයි.\nමේ සායනික අපද්‍රව්‍ය කසල කන්ද හේතුවෙන් මේ වනවිටත් රෝහල පුරා දැඩි දුර්ගන්ධයක් පැතිර යනවා.\nමෙහි ඇති බරපතලම අනතුර වන්නේ, මේ සායනික අපද්‍රව්‍ය කසල කන්ද ගොඩගැසී ඇති ස්ථානය ආසන්නයේම රෝහලේ මුළුතැන් ගෙය මෙන්ම ලේ බැංකුව ද පිහිටා තිබීමයි.\nපිරිසිදු පරිසරයකට දැඩි තර්ජනයක් වන ලේ සහිත බැන්ඩේජ්, පුළුන් ඇතුළු සායනික අපද්‍රව්‍ය කපුටන් ආදී සතුන් මෙලෙස රෝහල පුරා තැන තැන දමා යන අයුරු හිරු සී.අයි.ඒ කැමරා කාචයේ සටහන් වුණා.\nඊයේ මෙලෙස දක්නට ලැබුනු අපද්‍රව්‍ය තොගය අද දින උදෑසන ඇද වැටුනු වැස්සත් සමග ආවරණය කර තිබුනා.\nමෙවැනි පැලැස්තර විසදුම් වෙනුවට ස්ථීරසාර විසදුමක් සොයාගැනීමට වගකිව යුතු රෝහල් බලධාරීන් තවදුරටත් කල් මරන්නේ නම් මෙය බරපතල පාරිසරික සහ සෞඛ්‍ය ගැටළු වලට අතවැනීමක් නොවන්නේ ද?\nමෙම සායනික අපද්‍රව්‍ය ගැටළුවට බලධාරීන් විසදුම් ලබාදෙන තෙක් හිරු සී.අයි.ඒ අවධානයෙන්.",
       "URL": "https://www.hirunews.lk/206617/රෝග-වාහකයක්-වූ-රෝහල",
       "Category": "Local News",
       "Parent URL": "https://www.hirunews.lk/local-news.php?pageID=3593"
}