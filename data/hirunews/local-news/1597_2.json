{
       "Source": "hirunews",
       "Timestamp": "Friday, 29 October 2021 - 19:05",
       "Headline": "චීන තීරණයට මහබැංකුව මැදිහත් වෙයි -අධිකරණ කටයුතුවලින් පසු මුදල් ගෙවීමට මහජන බැංකුව සූදානම් (වීඩියෝ)",
       "News Content": "චීනය විසින් මහජන බැංකුව අසාදු ලේඛනගත කළ සිද්ධියට අදාළව මැදිහත් වන බව මහබැංකු අධිපති අජිත් නිවාඩ් කබ්රාල් ප්‍රකාශ කළා.\nමේ අතර, අදාළ අසාදු ලේඛනගත කිරීම සම්බන්ධයෙන් ශ්‍රී ලංකාවේ චීන තානාපති කාර්යාල වෙබ් අඩවියේ පළ කර ඇති නිවේදනයට ප්‍රතිචාර දක්වමින් මහජන බැංකුව කරුණු පැහැදිලි කිරීමක් සිදුකර තිබුණා.\nමහජන බැංකුව සඳහන් කළේ පොහොර සම්බන්ධයෙන් වන ණයවර ලිපියට අදාළ ගෙවීම් සිදුකිරීම තාවකාලිකව අත්හිටුවා ඇත්තේ කොළඹ වාණිජ මහාධිකරණය විසින් නිකුත් කරන ලද වාරණ නියෝගයකට අනුව බවයි.\nඑය චීන තානාපති කාර්යාලයේ බලධාරින්ට දැනටමත් දැනුම් දී ඇති බව ද මහජන බැංකුව ප්‍රකාශ කළා.\nගෙවීම් ප්‍රමාදයට එකම හේතුව වන්නේ වගකිව යුතු ආයතනයක් ලෙස මෙරට අධිකරණ නියෝගවලට අනුකූලව කටයුතු කිරීමට මහජන බැංකුව බැඳී සිටින බැවින් බව ද ඔවුන් පෙන්වා දෙනවා.\nදැනට ක්‍රියාත්මක වන නීතිමය බාධක ඉවත් කළ පසු සාමාන්‍ය වෙළඳ පරිචයන් අනුව ණයවර ලිපි සඳහා ගෙවීම් කඩිනමින් කෙරෙනු ඇති බවයි මහජන බැංකුවේ අලෙවිකරණ දෙපාර්තමේන්තුව නිකුත් කර තිබූ කරුණු පැහැදිලි කිරීමේ නිවේදනයේ වැඩිදුරටත් දැක්වෙන්නේ.\nකෙසේ වෙතත්, ශ්‍රී ලංකාවේ චීන තානාපති කාර්යාල වෙබ් අඩවියේ දැක්වෙන්නේ අදාළ ගෙවීම් සිදුකිරීම පැහැර හැරීම නිසා මෙරට රාජ්‍ය බැංකුව ණයවර ලිපි සම්බන්ධයෙන් අවදානම් සහගත වන බවයි.\nචින්දාඕ චීන සමාගමට අදාළ ගෙවීම සිදු නොකිරීමෙන් ජාත්‍යන්තර වෙළඳාමේ නිරත චීන ව්‍යාපාරයකට විශාල පාඩුවකට මුහුණදීමට සිදුව ඇති බව ද එහි වැඩිදුරටත් සඳහන්.",
       "URL": "https://www.hirunews.lk/286426/චීන-තීරණයට-මහබැංකුව-මැදිහත්-වෙයි-අධිකරණ-කටයුතුවලින්-පසු-මුදල්-ගෙවීමට-මහජන-බැංකුව-සූදානම්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1597"
}