{
       "Source": "hirunews",
       "Timestamp": "Sunday, 26 December 2021 - 6:11",
       "Headline": "ඉන්දියාවේ ඔමික්‍රොන් ආසාදිතයන් සංඛ්‍යාව ඉහළට - බූස්ටර් මාත්‍රාවක් දෙන්නත් තීරණය කරයි",
       "News Content": "ඉන්දියාවෙන් වාර්තාවන ඔමික්‍රොන් ආසාදිතයන් සංඛ්‍යාව 415ක් දක්වා ඉහළ ගොස් තිබෙනවා.\nකෙසේවෙතත් එම ආසාදිතයන්ගෙන් 115 දෙනෙකු මේවන විට සුවය ලබා ඇති බවයි ඉන්දීය මාධ්‍ය වාර්තා කළේ.\nවාර්තා වී ඇති ආසාදිතයන්ගෙන් වැඩිම සංඛ්‍යාවක් තහවුරු වී ඇත්තේ මහාරාශ්ට්‍ර ප්‍රාන්තයෙන්.\nඑම සංඛ්‍යාව 108ක්. නවදිල්ලි නුවරින් 79ක් ගුජරාට් ප්‍රාන්තයෙන් ආසාදිතයන් 43ක් තෙලන්ගනා ප්‍රාන්තයෙන් 38ක් ලෙසට ද ඔමික්‍රොන් ආසාදිතයන් හඳුනාගෙන තිබෙනවා.\nකේරළ ප්‍රාන්තයෙන් හමුවී ඇති ආසාදිතයන් ගණන 37ක්. තමිල්නාඩුවෙන් 34 දෙනෙකු වාර්තාවී තිබෙනවා.\nකෙසේවෙතත් මෙතෙක් ඉන්දියාවේ ඊසානදිග ප්‍රදේශයෙන් මෙතෙක් කිසිදු ඔමික්‍රොන් ආසාදිතයෙක් හඳුනාගෙන නැහැ.\nඉන්දියාවෙන් හමුවී ඇති ඔමික්‍රොන් ආසාදිතයන්ගෙන් බොහෝ දෙනෙකු එන්නත් මාත්‍රා දෙකම ලබාගෙන ඇති අය වන අතර තුන්දෙනෙකු බූස්ටර් මාත්‍රාව ද ලබාගෙන තිබෙනවා.\nඑමෙන්ම මෙම ආසාදිතයන්ගෙන් සියයට 70කට පමණ කිසිදු රෝග ලක්ෂණයක් නොමැති වීම ද විශේෂත්වයක්.\nමේ අතර අග්‍රාමාත්‍ය නරේන්ද්‍ර මෝදි ඊයේ ප්‍රකාශකර තිබුනේ එන්නත්කරණ වැඩසටහන තවත් පුළුල් කරමින් අවුරුදු 15 සහ 18 අතර වයස්වල පසුවන ළමුන්ට ද එන්නත් ලබාදීම ආරම්භ කරන බවයි.\nසෞඛ්‍ය කාර්ය මණ්ඩලවලට සහ අවුරුදු 60ට වැඩි පුරවැසියන්ට බූස්ටර් එන්නත් මාත්‍රාවක් ලබාදීමට ද සැලසුම් කර තිබෙනවා.\nකෙසේ නමුත් බූස්ටර් හෙවත් වර්ධක මාත්‍රාව අග්‍රාමාත්‍ය මෝදි හැඳින්වූයේ පූර්වාරක්ෂා මාත්‍රාවක් ලෙසයි.",
       "URL": "https://www.hirunews.lk/292138/ඉන්දියාවේ-ඔමික්‍රොන්-ආසාදිතයන්-සංඛ්‍යාව-ඉහළට-බූස්ටර්-මාත්‍රාවක්-දෙන්නත්-තීරණය-කරයි",
       "Category": "Local News",
       "Parent URL": "https://www.hirunews.lk/local-news.php?pageID=1470"
}