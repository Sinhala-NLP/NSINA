{
       "Source": "hirunews",
       "Timestamp": "Sunday, 08 May 2022 - 14:47",
       "Headline": "බොරැල්ලේදී පොලිසියට සද්දෙ දැමූ තරුණිය අත්අඩංගුවට (වීඩියෝ)",
       "News Content": "බොරැල්ල මංසන්ධියේදී පොලිස් නිලධාරියෙකුට බැන වදිමින් කලහකාරීව හැසිරුණු තරුණිය පොලිස් අත්අඩංගුවට ගෙන තිබෙනවා.\nසැකකාරිය ඊයේ පස්වරුවේ අත්අඩංගුවට ගෙන ඇති අතර අනතුරුව වෛද්‍ය පරීක්ෂණයක් සඳහා රෝහල් ගත කර ඇති බවයි පොලිසිය කියාසිටියේ.\nමෙම සිද්ධියට අදාළව සැකකාර තරුණියගේ යෙහෙළියක් ද ඇතුලු හතර දෙනෙකු පොලිස් අත්අඩංගුවට පත්වී ඇති අතර ඔවුන් සන්තකයේ තිබී මත්ද්‍රව්‍ය ද සොයාගෙන ඇතැයි සඳහන්.\nබොරැල්ල පොලිසිය සිදු කළ මූලික ප්‍රශ්ණ කිරීම්වලින් අනතුරුව ඔවුන් අධිකරණ වෛද්‍යවරයෙකු වෙත යොමුකර තිබුණා.\nඑහිදී පොලිස් නිලධාරියාට බැන තර්ජනය කළ සැකකාරිය පරීක්ෂණ කිහිපයක් සඳහා රෝහල් ගතකර ඇති අතර අනෙක් සැකකරුවන් යළි පොලිසියට රැගෙන විත් තිබෙනවා.\nපොලිස් නිලධාරියෙකු බොරැල්ල ප්‍රදේශයේ සිදු කළ රථවාහන සෝදිසි කිරීමක් අතරතුර සැකකාර තරුණිය විසින් සිය විරෝධය දක්වනු ලැබුවා.\nබොරැල්ල මංසන්ධියේ දී මෙම තරුණිය පොලිස් නිලධාරියෙකුට බැන වදිමින් හැසිරෙන ආකාරය ඒ අසල සිටි පුද්ගලයෙකු ජංගම දුරකතනයකින් වීඩියෝ ගත කර තිබුණා.\nමෙය සිදුවී ඇත්තේ පොලිස් නිලධාරීන් දෙදෙනෙකු විසින් මාර්ගයේ ගමන් කරමින් තිබූ යතුරුපැදියක් නතර කර එහි පැදිකරුගේ රියදුරු බලපත්‍රය ලබාගැනීමත් සමග බවයි අප වාර්තාකරු සඳහන් කළේ.\nපොලිස් නිලධාරියාට බැන වදිමින් තර්ජනය කළ තරුණිය සහ එහි පැමිණි තරුණයා රියදුරු බලපත්‍රය යළිත් ලබාගෙන පිටත්ව ගොස් තිබෙනවා.\nසිද්ධියට අදාළව අත්අඩංගුවට ගත් ඔවුන් සියලුදෙනා අද අධීකරණයට ඉදිරිපත් කිරීමට නියමිතයි.",
       "URL": "https://www.hirunews.lk/303840/බොරැල්ලේදී-පොලිසියට-සද්දෙ-දැමූ-තරුණිය-අත්අඩංගුවට-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1183"
}