{
       "Source": "hirunews",
       "Timestamp": "Friday, 24 September 2021 - 11:53",
       "Headline": "රටවිරුවන්ගේ ගුවන්තොටුපොළ PCR සඳහා වැය වන මුදල්, විදේශ සේවා නියුක්ති කාර්යාංශයෙන්",
       "News Content": "විදේශ රැකියාවන්හි නිරත ව ශ්‍රී ලංකාවට පැමිණෙන විගමනික ශ්‍රමිකයන්ට ගුවන් තොටුපොළේ සිදුකෙරෙන PCR පරීක්ෂණ සඳහා වැය වන මුදල් විදේශ සේවා නියුක්ති කාර්යාංශයෙන් ගෙවීමට කටයුතු කරන බව කම්කරු අමාත්‍ය නිමල් සිරිපාල ද සිල්වා මහතා පවසනවා.\nඅමාත්‍යවරයා මේ බව ප්‍රකාශ කළේ, මේ සම්බන්ධ ව අද අමාත්‍යංශයේ පැවති සාකච්ඡාවක දී.\nසංචාරක අමාත්‍ය ප්‍රසන්න රණතුංග ,විදේශ රැකියා ප්‍රවර්ධන රාජ්‍ය අමාත්‍ය ප්‍රියංකර ජයරත්න යන මහත්වරුන් ද ගුවන්තොටුපොළ සේවා සමාගම,යුද හමුදාව,විදේශ නියුක්ති කාර්යාංශය යන ආයතනවල නිලධාරින් ද මෙම සාකච්ඡාවට එක් වී තිබෙනවා.\nමෙහි දී අදහස් දක්වමින් කම්කරු අමාත්‍ය නිමල් සිරිපාල ද සිල්වා ප්‍රකාශ කළේ, විදේශගත ව රැකියාවල නිරත වෙමින් සිට අපේ රටට විදේශ විනිමය උපයා දුන් මෙම රට විරුවන්ට අදාළ PCR පරීක්ෂණ සිදු කිරීම ගුවන්තොටුපොළ පරිශ්‍රයේ පිහිට වූ නව රසායනාගාරයේ දී සිදුකිරීමට නියමිත බවයි.\nමෙම විගමනික ශ්‍රමිකයන්ට ඔවුන් කළ සේවයට කරන ගරු කිරීමක් ලෙස සලකා මෙම PCR පරීක්ෂණ සඳහා වන ඩොලර් 40 ක මුදල විදෙස් සේවා නියුක්ති කාර්යංශය විසින් ගෙවීමට තීරණය කළ බව ද අමාත්‍ය නිමල් සිරිපාල ද සිල්වා මහතා මෙහි දී වැඩිදුරටත් අවධාරණය කළා.\nමෙහි දී අදහස් දැක් වූ සංචාරක අමාත්‍ය ප්‍රසන්න රණතුංග මහතා ප්‍රකාශ කළේ ,මෙම PCR පරීක්ෂණයක් කර පැය තුනක් වැනි කෙටි කාලයක් තුළ මඟීන්ට සිය නිවෙස් බලා යාමට අවස්ථාව සලසා දීම මෙම වැඩ පිළිවෙළේ ප්‍රධාන අරමුණ වෙන බවයි.\nසම්පූර්ණ එන්නත්කරණයට ලක් වූ විගමණික ශ්‍රමිකයන් මෙම පරීක්ෂණයේ දී ආසාදිත නො වන්නේ නම්, ඔවුන්ට සිය නිවෙස් බලා යාමට අවස්ථාව සැලසෙන බව යි අමාත්‍ය ප්‍රසන්න රණතුංග මහතා වැඩි දුරටත් සඳහන් කළේ.\nමැදපෙරදිග හා කොරියාවේ රැකියා සඳහා ගිය ශ්‍රී ලාංකික ශ්‍රමිකයින් වෙනුවෙන් මෙහි දී විශේෂ අවධානයක් යොමු කරමින් මෙම සහන සැලසීම ක්‍රියාත්මක කරන බව රාජ්‍ය අමාත්‍ය ප්‍රියංකර ජයරත්න මහතා ප්‍රකාශ කර සිටියා.\nමෙම අවස්ථාවට කම්කරු අමාත්‍යාංශයේ ලේකම් පතිරණ මහතා,විදෙස් සේවා නියුක්ති කාර්යංශයේ සභාපති විශ්‍රාමික මේජර් ජනරාල් මහින්ද හතුරුසිංහ මහතා ,ගුවන් තොටුපොළ හා ගුවන් සේවා සමාගමේ උප සභාපති රජීව සූරියාරච්චි මහතා ද එක් වුණා.",
       "URL": "https://www.hirunews.lk/283096/රටවිරුවන්ගේ-ගුවන්තොටුපොළ-pcr-සඳහා-වැය-වන-මුදල්-විදේශ-සේවා-නියුක්ති-කාර්යාංශයෙන්",
       "Category": "Local News",
       "Parent URL": "https://www.hirunews.lk/local-news.php?pageID=1672"
}