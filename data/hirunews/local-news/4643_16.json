{
       "Source": "hirunews",
       "Timestamp": "Saturday, 25 February 2017 - 13:55",
       "Headline": "වියළි කාලගුණයෙන් පුද්ගලයින් ලක්ෂ 10කට ආසන්න සංඛ්‍යාවක් පීඩාවට",
       "News Content": "පවතින අධික වියළි කාලගුණ තත්ත්වය හේතුවෙන් අද දිනය වන විට දිස්ත්‍රික්ක 16ක පවුල් දෙලක්ෂ 28,906කට අයත් පුද්ගලයන් අට ලක්ෂ 99,235ක් පීඩාවට පත්ව ඇති බව ආපදා කළමනාකරණ මධ්‍යස්ථානය පවසනවා.\nත්‍රිකුණාමලය, කළුතර, හම්බන්තොට, ගම්පහ, මොණරාගල, කිලිනොච්චිය සහ වව්නියාව යන දිස්ත්‍රික්කවලට මෙම වියළි කාලගුණයෙන් වඩාත් බලපෑම් එල්ල වී ඇති බවයි වාර්තා වන්නේ.\nජලයට ලවණ මිශ්‍රවීම හේතුවෙන් සීදුව, රද්දොළුගම, උදම්විට සහ බේරුවල ප්‍රදේශවල ජනතාවට පානීය ජල ගැටළු ඇතිව තිබෙනවා.\nගම්පහ දිස්ත්‍රික්කයේ දිවුලපිටිය සහ මිනුවන්ගොඩ ප්‍රදේශවල ජනතාව උග්‍ර පානීය ජල අර්බුදයකට මුහුණ දී ඇති බව සදහන්.\nමෙම වියළි කාලගුණ තත්ත්වය හේතුවෙන් වී වගාව සහ සෙසු කෘෂි භෝග වගාවන් සිදුකළ භූමි ප්‍රදේශ රැසක් විනාශයට පත්ව ඇති බවයි ආපදා කළමනාකරණ අමාත්‍යාංශයේ සංඛ්‍යාලේඛන පෙන්වා දෙන්නේ.\nපවතින තත්ත්වය සැලකිල්ලට ගෙන විනාශ වූ කුඹුරු අක්කරයක් සඳහා රුපියල් දස දහසක වන්දි මුදලක්  ප්‍රදානයට කිරීමට ද රජය පසුගිය දා තීරණය කළා.\nමේ අතර, ආපදා කළමනාකරණ මධ්‍යස්ථානය පවසන්නේ වියළි කාලගුණය පවතින ප්‍රදේශවල ජනතාවගේ පානීය ජල අවශ්‍යතා සපුරාලීම සඳහා රුපියල් මිලියන 50ක ප්‍රතිපාදන වෙන් කර ඇති බවයි.\nමේ අතර, ලබන මාර්තු මාසයේ මැද වන විට වියළි කාලගුණික තත්ත්වය සාමාන්‍ය අතට පරිවර්තනය වනු ඇති බව කාලගුණ විද්‍යා දෙපාර්තමේන්තුව සඳහන් කළා.",
       "URL": "https://www.hirunews.lk/155430/වියළි-කාලගුණයෙන්-පුද්ගලයින්-ලක්ෂ-10කට-ආසන්න-සංඛ්‍යාවක්-පීඩාවට",
       "Category": "Local News",
       "Parent URL": "https://www.hirunews.lk/local-news.php?pageID=4643"
}