{
       "Source": "hirunews",
       "Timestamp": "Sunday, 24 July 2022 - 19:07",
       "Headline": "සංස්ථා තෙල් නිකුත් කිරීම යලි සීමා කරයි (වීඩියෝ)",
       "News Content": "ඛනිජ තෙල් නීතිගත සංස්ථාව විසින් සීමාසහිතව ඉන්ධන නිකුත් කිරීම නිසා පිරවුම්හල් වෙත ඉන්ධන ලැබීමේ ගැටළුවක් පවතින බව ලංකා පෞද්ගලික ටැංකි රථ හිමියන්ගේ සංගමය පවසනවා.\nඑහි ලේකම් ශාන්ත සිල්වා සඳහන් කළේ මේ වනවිට දිනකට පෙට්‍රල් මෙටි්‍රක් ටොන් 3000ක් සහ ඩීසල් මෙටි්‍රක් ටොන් 4000ක් පමණක් බෙදා හරින බවයි.\nඑවන් පසුබිමක අද දිනයේදිත් පාරිභෝගික ජනතාව අංක පිළිවෙළට අනුව ඉන්ධන ලබා ගැනීම සඳහා පෝලිම්වල රැදී සිටියා. කෙසේ වෙතත් ඇතැම් පිරවුම්හල් වෙත ඉන්ධන නොලැබීමත් සමඟ ජනතාව කලහකාරී ලෙස හැසිරී තිබුණා.\nමේ අතර කොළඹ - නුවර ප්‍රධාන මාර්ගයේ කැළණිය, දළුගම ප්‍රදේශයේ රථ වාහන තදබදයක් හටගත්තේ එම ප්‍රදේශයේ පිරවුම්හලට දින කිහිපයක සිට ඉන්ධන ලැබී නොමැති බවට චෝදනා කරමින් ජනතාව කලහකාරී ලෙස හැසිරීමත් සමඟයි. කෙසේ වෙතත් පොලිසිය මැදිහත් වී තත්ත්වය පාලනය කිරීමට පියවර ගත් බවයි ප්‍රදේශයේ හිරු වාර්තාකරු සඳහන් කළේ.\nඑමෙන්ම ඉන්ධන ලබා ගැනීමට පවතින පෝලිම් හේතුවෙන් ඉබ්බාගමුව හා මැල්සිරිපුර අතර ප්‍රදේශයේ ද රථ වාහන තදබදයක් හටගෙන තිබුණා.",
       "URL": "https://www.hirunews.lk/310859/සංස්ථා-තෙල්-නිකුත්-කිරීම-යලි-සීමා-කරයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=995"
}