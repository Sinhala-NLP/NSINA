{
       "Source": "hirunews",
       "Timestamp": "Friday, 06 October 2017 - 12:21",
       "Headline": "ඒකාබද්ධයේ විරෝධතාවට කඳුළු ගෑස්",
       "News Content": "මත්තල - ජාත්‍යන්තර ගුවන්තොටුපල ඉන්දියාවට දීර්ඝ කාලීන බදු පදනම යටතේ ලබාදීමට එරෙහිව ඒකාබද්ධ විපක්ෂය විසින් අද (06) පෙරවරුවේ ආරම්භ කළ විරෝධතාවට මීට ටික වේලාවකට පෙර පොලීසිය කදුලූ ගෑස් සහ ජල ප්‍රහාරයක් එල්ල කළා.\nඑම ස්ථානයේ සිටින හිරු වාර්තාකරු සදහන් කළේ හම්බන්තොට පිහිටි ඉන්දීය කොන්සල් කාර්යාලය ඉදිරිපිටට විරෝධතා පෙළපාලිය පැමිණීමත් සමග පොලිසිය මෙලෙස කදුලූ ගෑස් සහ ජල ප්‍රහාර එල්ල කළ බවයි.\nඒකාබද්ධ විපක්ෂයේ පාර්ලිමේන්තු මන්ත්‍රීවරුන්ගේ සහභාගිත්වයෙන් මෙම විරෝධතාවය අද පෙරවරුවේ ආරම්භ කරනු ලැබුවේ හම්බන්තොට වෙරළ උද්‍යානය අසලින්.\nඒ සදහා ඒකාබද්ධ විපක්ෂය නියෝජනය කරන හම්බන්තොට දිස්ත්‍රික් පාර්ලිමේන්තු මන්ත්‍රීවරුන් වන චමල් රාජපක්ෂ, නාමල් රාජපක්ෂ, ඩී.වී.චානක, හිටපු නියෝජ්‍ය අමාත්‍ය අරුන්දික ප්‍රනාන්දු ඇතුළු පළාත් පාලන ආයතනවල හිටපු නියෝජිතයින් සහ පළාත් සභා නියෝජිතයන් පිරිසක් එක්වුණා.\nවිරෝධතාව හම්බන්තොට අධිකරණ බලසීමාව තුළ මහජනතාවට පීඩාකාරි වන ආකාරයෙන් නොපවත්වන ලෙසට අධිකරණය ඊයේ තහනම් නියෝගයක් ද නිකුත් කරනු ලැබුවා.\nඅද විරෝධතා පෙළපාලියෙන් හම්බන්තොට වෙරළ උද්‍යානයට රොක් වූ විරෝධතාකරුවන් හම්බන්තොට - ඉන්දීය කොන්සල් ජනරාල් කාර්යාලය වෙත පාගමනින් පැමිණ සංදේශයක් ද භාර දෙනු ලැබුවා.\nමේ අතර, ඒකාබද්ධ විපක්ෂයේ විරෝධතාව පැවැත්වෙන අද දිනයේ හම්බන්තොට ප්‍රදේශයේ ආරක්ෂාව දැඩි කර ඇති බවයි හිරු වාර්තාකරුවන් ප්‍රකාශ කළේ.\nඒ සදහා පොලිස් කැරලි මර්දන ඒකකය, විශේෂ කාර්ය බලකාය සහ තංගල්ල කොට්ඨාශයේ පොලිස් ස්ථාන කිහිපයකම නිලධාරින් කැදවා තිබෙනවා.",
       "URL": "https://www.hirunews.lk/172741/ඒකාබද්ධයේ-විරෝධතාවට-කඳුළු-ගෑස්",
       "Category": "Local News",
       "Parent URL": "https://www.hirunews.lk/local-news.php?pageID=4286"
}