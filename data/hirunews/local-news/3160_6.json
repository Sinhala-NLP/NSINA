{
       "Source": "hirunews",
       "Timestamp": "Friday, 06 September 2019 - 19:26",
       "Headline": "පොලිස් නිලධාරින්ට වෙඩි තබා පලාගිය සැකකරුවන් සොයා පරීක්ෂණ",
       "News Content": "අකුරැස්ස - තිබ්බටුවාව ප්‍රදේශයේදී පොලිස් නිලධාරින් දෙදෙනෙකුට වෙඩි තබා පලාගිය සැකකරුවන් තුන්දෙනා සංවිධානාත්මක අපරාධ කල්ලියක සාමාජිකයින් බවට පොලීසිය සැක පළ කරනවා.\nපොලිස් මාධ්‍ය ප්‍රකාශක පොලිස් අධිකාරි රුවන් ගුණසේකර පොලිස් මූලස්ථානයේ අද පැවති මාධ්‍ය හමුවකට එක්වෙමින් කියා සිටියේ එම පුද්ගලයින් පොලිස් නිලධාරින්ගෙන් මිදී පලා යාම සඳහා මෙම වෙඩි තැබීම සිදුකර ඇති බවයි.\nඅද අලූයම එම ප්‍රදේශයේ රාජකාරියේ යෙදී සිටියදී අණ නොතකා ධාවනය වූ යතුරුපැදියක් ලූහුබැඳ යන අවස්ථාවේදීයි අකුරැස්ස පොලිස් ස්ථානයට අනුයුක්තව සේවය කළ සැරයන්වරයෙකු සහ කොස්තාපල්වරයෙකුයි මෙලෙස වෙඩි ප්‍රහාරයට ලක්වූයේ.\nමේ අතර, ඇල්පිටිය - අලූත්ගම මාර්ගයේ අටකොහොට - 8 කණුව ප්‍රදේශයේදී බස් රථයක ගමන් කරමින් සිටි පුද්ගලයෙකු වෙඩි තබා ඝාතනය කිරීමේ සිද්ධිය, පාතාල නායකයෙකු වන කොස්ගොඩ සුජීගේ ක්‍රියාවක් බවට පොලීසිය සැක කරනවා.\nනඩු කටයුත්තක් සඳහා අධිකරණයට යමින් සිටියදී මෙලෙස ඝාතනයට ලක් වුණේ ඇල්පිටිය - වල්ඉඟුරුකැටිය ප්‍රදේශයේ පදිංචි රංජිත් ජයවර්ධන නැමැති 41 හැවිරිදි දෙදරු පියෙක්.",
       "URL": "https://www.hirunews.lk/223743/පොලිස්-නිලධාරින්ට-වෙඩි-තබා-පලාගිය-සැකකරුවන්-සොයා-පරීක්ෂණ",
       "Category": "Local News",
       "Parent URL": "https://www.hirunews.lk/local-news.php?pageID=3160"
}