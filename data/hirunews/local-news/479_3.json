{
       "Source": "hirunews",
       "Timestamp": "Monday, 13 March 2023 - 12:59",
       "Headline": "සෞඛ්‍ය බලධාරීන් අනිද්දා මානව හිමිකම් කොමිසමට කැඳවයි",
       "News Content": "සෞඛ්‍ය ලේකම්වරයා, සෞඛ්‍ය සේවා අධ්‍යක්ෂ ජනරාල්වරයා සහ ජාතික ඖෂධ නියාමන අධිකාරියේ සභාපතිවරයා අනිද්දා (15) දිනයේ දී ශ්‍රී ලංකා මානව හිමිකම් කොමිෂන් සභාව වෙත කැඳවමින් සිතාසි නිකුත් කර තිබෙනවා.\nඒ අත්‍යවශ්‍ය ඖෂධ හිඟය, මිල ඉහළ යාම සහ ශල්‍යකර්ම සීමාවීම හේතුවෙන් ජනතාවගේ මානව අයිතිවාසිකම් කඩවීම සම්බන්ධයෙන් පරික්ෂණයක් පවත්වන ලෙස ඉල්ලා වෛද්‍ය සහ සිවිල් අයිතිවාසිකම් පිළිබඳ වෛද්‍යවරුන්ගේ වෘත්තිය සමිති සන්ධානය සහ ශ්‍රී ලංකා වෛද්‍ය සංගමය ඉදිරිපත් කළ පැමිණිල්ලකට අදාළවයි.\nමෙම පැමිණිල්ලට අදාළව මීට පෙරද සෞඛ්‍ය අමාත්‍යාංශ ලේකම්වරයා ඇතුලු බලධාරීන් ශ්‍රී ලංකා මානව හිමිකම් කොමිෂන් සභාව වෙත කැඳවා තිබුණා ද එදින ඔවුන් ඊට සහභාගිවූයේ නැහැ.\nඒ අනුවයි යළිත් මෙම නිලධාරීන් මානව හිමිකම් කොමිසම වෙත අනිද්දා (15) කැඳවමින් සිතාසි නිකුත් කර ඇත්තේ.\nඑදිනට නියමිත වේලාවේ දී කොමිෂන් සභාව හමුවේ පෙනී සිටීම අනිවාර්ය බවත්, විමර්ශනයට සම්බන්ධ ප්‍රශ්නවලට පිළිතුරු දීම මෙන්ම අවශ්‍ය ලේඛන ඉදිරිපත් කිරීම, අත්‍යවශ්‍ය බවත් එම සිතාසිවල සඳහන්.\nමේ අතර මහරගම අපේක්ෂා රෝහලේ පිළිකා රෝගීන්ට අවශ්‍ය ඖෂධ වර්ග 42ක් ඉතා ඉහළ මිල ගණන් යටතේ මිල දී ගැනීමේ සූදානමක් පවතින බව වාර්තාවනවා.\nපසුගිය වසරවල මිල දී ගත් මුදලට වඩා දස ගුණයකින් ඉහළ මිල ගණන් යටතේ එම ඖෂධ සමාගම් තුනකින් මිල දී ගැනීමට සෞඛ්‍ය අමාත්‍යාංශයේ ටෙන්ඩර් කමිටුවෙන් ද අනුමැතිය ලැබී ඇති බව සඳහන්.\nඖෂධ හිඟය සහ ඖෂධ මිලදී ගැනීම් පිළිබඳ තොරතුරු විමසීම සඳහා සෞඛ්‍ය අමාත්‍යාංශ ලේකම්වරයා සම්බන්ධ කරගැනීමට අප උත්සහ කළද ඔහු ප්‍රතිචාර නොදැක්වීම හේතුවෙන් එය ව්‍යර්ථ වුණා.",
       "URL": "https://www.hirunews.lk/329814/සෞඛ්‍ය-බලධාරීන්-අනිද්දා-මානව-හිමිකම්-කොමිසමට-කැඳවයි",
       "Category": "Local News",
       "Parent URL": "https://www.hirunews.lk/local-news.php?pageID=479"
}