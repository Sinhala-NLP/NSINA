{
       "Source": "hirunews",
       "Timestamp": "Friday, 25 August 2023 - 10:56",
       "Headline": "වැලිකඩ පොලිසියේ දී මිය ගිය තරුණිය ගැන අධිකරණ නියෝගයක් (වීඩියෝ)",
       "News Content": "රන් භාණ්ඩ සොරකමක් සම්බන්ධයෙන් වැලිකඩ පොලිස් අත්අඩංගුවේ සිටියදී මරණයට පත් වූ බව කියන රාජන් රාජකුමාරි නැමැති මෙහෙකාර කාන්තාවගේ මරණයට සම්බන්ධ සැකකරුවන් අත්අඩංගුවට ගෙන අධිකරණයට ඉදිරිපත් කරන ලෙස අධිකරණය අද අපරාධ පරීක්ෂණ දෙපාර්තමේන්තුවට නියෝග කළා.\nඒ කොළඹ අතිරේක මහේස්ත්‍රාත් හර්ෂණ කැකුළුවල මියගිය කාන්තාවගේ මරණයට අදාළ මරණ පරීක්ෂණයේ තීන්දුව ලබාදෙමින්.\nමරණ පරීක්ෂණයේ තීන්දුව ප්‍රකාශයට පත් කරමින් මහේස්ත්‍රාත්වරයා සඳහන් කළේ මෙම පරීක්ෂණයේ දී ඉදිරිපත් වූ සාක්ෂි සහ අධිකරණ වෛද්‍ය නිලධාරිවරයා විසින් ඉදිරිපත් කළ පශ්චාත් මරණ පරීක්ෂණ වාර්තාවේ අන්තර්ගත කරුණු විශ්ලේෂණය කොට මෙම තීන්දුව ලබාදෙන බවයි.\nඒ අනුව, මොට ආයුධයකින් හෝ ඒ හා සමාන බලයකින් පහරදීම හේතුවෙන් මරණකාරියගේ මාංශපේෂිවලට ඇති වූ හානිය මත ශරීරය තුළට රුධිරය වහනය වීමෙන් සහ කම්පනයකින් මෙම තැනැත්තියගේ මරණය සිදුවී ඇති බව අධිකරණය නිගමනය කරන බවත් මහේස්ත්‍රාත්වරයා ප්‍රකාශ කළා.\nමෙම තත්ත්වය මත අදාළ මරණයට සම්බන්ධ සැකකරුවන් වහාම අත්අඩංගුවට ගෙන අධිකරණයට ඉදිරිපත් කරන ලෙස විනිසුරුවරයා විසින් විමර්ශන සිදුකරන අපරාධ පරීක්ෂණ දෙපාර්තමේන්තුවට නියෝග කර සිටියා.\nඒ අනුව, පැමිණිල්ල යළි ඔක්තෝම්බර් මස 27 වනදා කැඳවීමට නියෝග කළ මහේස්ත්‍රාත්වරයා එදින මෙම පරීක්ෂණවල ප්‍රගතිය අධිකරණයට වාර්තා කරන ලෙස ද අපරාධ පරීක්ෂණ දෙපාර්තමේන්තුවට වැඩිදුරටත් නියම කළා.\nචිත්‍රපට අධ්‍යක්ෂිකවක වූ සුදර්මා නෙත්තිකුමාරගේ නිවසේ මෙහෙකාරියක ලෙස සේවය කළ බදුල්ල ප්‍රදේශයේ පදිංචි 43 හැවිරිදි මෙම කාන්තාව රන් භාණ්ඩ සොරකමක් සම්බන්ධයෙන් වැලිකඩ පොලීසිය විසින් අත්අඩංගුවට ගෙන තිබුණා.\nපසුව හදිසියේ ඇති වූ අසනීප තත්ත්වයක් මත කොළඹ ජාතික රෝහලට ඇතුළත් කිරීමෙන් පසුව ඇය මැයි මස 11 වනදා මියගිය බව පොලීසිය අධිකරණයට ප්‍රකාශ කර තිබුණා.",
       "URL": "https://www.hirunews.lk/346037/වැලිකඩ-පොලිසියේ-දී-මිය-ගිය-තරුණිය-ගැන-අධිකරණ-නියෝගයක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=74"
}