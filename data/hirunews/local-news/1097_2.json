{
       "Source": "hirunews",
       "Timestamp": "Tuesday, 14 June 2022 - 8:57",
       "Headline": "ඉන්ධන සහ ගෑස් වලට මුදල් ගෙවයි - මිරිස්ගෝනියාව සහ ඔරුගොඩවත්ත උණූසුම් වේ",
       "News Content": "ඉන්ධන සහ ගෑස් ලබා ගැනීම සඳහා අවශ්‍ය ඩොලර් ලබා දීමට අග්‍රාමාත්‍ය රනිල් වික්‍රමසිංහ ඊයේ පැවති අමාත්‍ය මණ්ඩල හමුවේ දී එකඟතාවය පළ කර තිබෙනවා.\nබැංකු අතර පැවති තාක්ෂණික දෝෂ හේතුවෙන් ගෙවීම් කිරීමට ප්‍රමාද වූ බවයි අමාත්‍ය මණ්ඩල හමුවේ දි අග්‍රාමාත්‍යවරයා ප්‍රකාශ කර ඇත්තේ.\nපසුගිය දින කිහිපයේ මෙන්ම ඊයේ දිනයේදීත් දිවයිනේ ඉන්ධන පිරවුම්හල් රැසකම දිගු පෝලිම් දක්නට ලැබුණා.\nඇතැම් ස්ථානවල උණුසුම් තත්වයන්ද ඇතිවූයේ ප්‍රමාණවත් පරිදි ඉන්ධන තොග නොමැතිවීම හේතුවෙන්.\nඊයේ රාත්‍රියේ ඔරුගොඩවත්ත ප්‍රදේශයේ එවැනි තත්වයක් මතුවුයේ ඉන්ධන ලබාදෙන ලෙස ඉල්ලා පිරිසක් විරෝධතාවයේ නිරත වීමත් සමඟයි.\nඑහිදී බේස්ලයින් මාර්ගය ඔරුගොඩවත්ත මංසන්ධියෙන් සම්පූර්ණයෙන්ම ගමනාගමනය සඳහා අවහිර වී තිබුණා.\nපසුව විරෝධතාකරුවන් ඔරුගොඩවත්ත ඉන්ධන පිරවුම්හල වෙත රැගෙන ආ ඉන්ධන රැගත් බවුසරයක් රඳවා තබාගෙන සිටියේ ඩීසල් පමණක් රැගෙන ඒම හේතුවෙන්.\nඑහිදී පොලිසිය මැදිහත්වී එය සමතයකට පත් කිරීමටයි කටයුතු කළේ.\nඑමෙන්ම, දඹුල්ල - මිරිස්ගෝනියාව මංසන්ධියේ ද ඊයේ රාත්‍රියේ විරෝධතාවක් පැවැත්වුණේ, ඉන්ධන ලබාදෙන ලෙස ඉල්ලමින්. මේ හේතුවෙන් ඒ 9 සහ ඒ 6 ප්‍රධාන මාර්ග අවහිර වුණා.\nඑමෙන්ම, මාස දෙකකට පමණ පසු බලන්ගොඩ - තුඹගොඩ සමූපකාර ඉන්ධන පිරවුම්හලට ලැබුණු භූමිතෙල්වල ජලය ඇති බවට පාරිභෝගිකයින් චෝදනා කළා.\nමේ අතර, ලිට්රෝ සමාගම විසින් තවදුරටත් ගෑස් බෙදා හැරීම නතර කර ඇත්තේ, මෙටි්‍රක් ටොන් 3900 ක් රැගත් ගෑස් නෞකාවට අවශ්‍ය මුදල් ගෙවා ගත නොහැකි වීමෙන්.\nදින 7කට ආසන්න කාලයක් අදාළ නෞකාව මුහුදේ නැංගුරම්ලා තිබෙනවා.",
       "URL": "https://www.hirunews.lk/307074/ඉන්ධන-සහ-ගෑස්-වලට-මුදල්-ගෙවයි-මිරිස්ගෝනියාව-සහ-ඔරුගොඩවත්ත-උණූසුම්-වේ",
       "Category": "Local News",
       "Parent URL": "https://www.hirunews.lk/local-news.php?pageID=1097"
}