{
       "Source": "hirunews",
       "Timestamp": "Monday, 14 August 2023 - 20:21",
       "Headline": "මේ වසරේ මුල් මාස 08 තුළ මෙරටට පැමිණි විදෙස් සංචාරකයින් සංඛ්‍යාව ලක්ෂ 8 ඉක්මවයි",
       "News Content": "මේ වසරේ මුල් මාස 08 තුළ මෙරටට පැමිණි විදෙස් සංචාරකයින් සංඛ්‍යාව ලක්ෂ 8 ඉක්මවා තිබෙනවා.\nඑය, පසුගිය වසරේ සමස්ත මාස 12 තුළම පැමිණි සංචාරකයින් සංඛ්‍යාවද ඉක්මවා යාමක්.\nසංචාරක අමාත්‍ය හරීන් ප්‍රනාන්දු මහතා පැවසුවේ පවතින තත්ත්වය යටතේ එළැඹෙන ආසියානු කුසලාන එක්දින ක්‍රිකට් තරගාවලිය නැරඹීම සඳහා මෙරටට පැමිණෙන සංචාරකයින්ට නවාතැන් පහසුකම් සැලසීමේදී දැඩි අභියෝගයකට මුහුණ පෑමට සිදුවනු ඇති බවයි.\nශ්‍රී ලංකා සංචාරක සංවර්ධන අධිකාරියේ දත්තවලට අනුව මේ වසරේ ජනවාරි 01 වනදා සිට සිට අගෝස්තු 10 වනදා දක්වා කාලසීමාව තුළ මෙරටට පැමිණි සංචාරකයින් සංඛ්‍යාව 819,507ක්.\nඑය පසුගිය වසරේ ජනවාරි සිට දෙසැම්බර් දක්වා සමස්ත මාස 12 තුළම පැමිණි සංචාරකයින් සංඛ්‍යාව වූ 719,978ට වඩා ආසන්න වශයෙන් ලක්ෂයක පමණ වැඩිවීමක්.\nගෙවුණු මාස 08 තුළ වැඩිම සංචාරකයින් ප්‍රමාණයක් පැමිණ තිබුණේ ඉන්දියාවෙන් වන අතර එය මුළු ප්‍රමාණයෙන් 18% ක්.\nරුසියාවෙන් 15%ක්ද, එක්සත් රාජධානියෙන් 9%ක් ද, ජර්මනියෙන් 7%ක්ද ප්‍රංශයෙන් 5% ක් බැගින් සංචාරකයින් පැමිණි ප්‍රතිශත දැක්වෙනවා.\nඔස්ට්‍රේලියාව ,චීනය , කැනඩාව ,අමෙරිකා එක්සත් ජනපදය, මාලදිවයින යන රටවල්ද සංචාරකයින් වැඩි වශයෙන් පැමිණි මුල් රටවල් 10 අතරට අයත්.\nමේ අතර සාමාන්‍යයෙන් අඩු සංචාරකයින් ප්‍රමාණයක් පැමිණෙන මෙම කාලසීමාවේදී පවා සංචාරකයින් විශාල වශයෙන් පැමිණ ඇතැයි අමාත්‍යවරයා වැඩිදුරටත් සඳහන් කළා\nමේ අතර විදෙස්ගත වන ගුවන් මගීන්ගේ පහසුව වෙනුවෙන් හා තදබදය අවම කිරීමේ අරමුණින් ආරක්ෂක ක්‍රමවේදයන් ලිහිල් කිරීමට පියවර ගෙන ඇතැයි ගුවන් තොටුපල හා ගුවන් සමාගම පවසනවා.\nඒ අනුව කටුනායක ජාත්‍යන්තර ගුවන් තොටුපලේ පිටත්වීමේ පර්යන්තයේ තිබූ ස්කෑන් යන්ත්‍ර තුනෙන් එක් ස්කෑන් යන්ත්‍රයක් පසුගිය අගෝස්තු මස 8 වැනි දින සිට ඉවත් කිරීමට කටයුතු කර තිබෙනවා.\nඑම ස්කෑන් යන්ත්‍ර ස්ථාපිත කර තිබුණේ එවකට පැවති ත්‍රස්තවාදී තර්ජන හේතුවෙන් වන අතර මේවන විට රටේ පවතින සාමකාමි තත්ත්වය සැලකිල්ලට ගනිමින් මෙම පියවර ගෙන ඇතැයි එම සමාගම සඳහන් කළා.\nකෙසේවෙතත් නවීන තාක්ෂණයෙන් යුත් කැමරා 446 කින් ලබා ගන්නා රූප රාමු ඇතුළත් CCTV කැමරා පද්ධතියකින් සමන්විත පැනලයක් මඟින් පැය 24 පුරා නිරීක්ෂණ කටයුතු සිදු කෙරෙනවා.",
       "URL": "https://www.hirunews.lk/344830/මේ-වසරේ-මුල්-මාස-08-තුළ-මෙරටට-පැමිණි-විදෙස්-සංචාරකයින්-සංඛ්‍යාව-ලක්ෂ-8-ඉක්මවයි",
       "Category": "Local News",
       "Parent URL": "https://www.hirunews.lk/local-news.php?pageID=98"
}