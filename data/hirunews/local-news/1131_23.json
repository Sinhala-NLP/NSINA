{
       "Source": "hirunews",
       "Timestamp": "Monday, 30 May 2022 - 17:31",
       "Headline": "අටලුගම දියණිය ඝාතනය කළ ආකාරය හෙළි වෙයි",
       "News Content": "බණ්ඩාරගම - අටළුගම ෆාතිමා අයීෂා අක්‍රම් දැරිය ඝාතනයේ සැකකරු අත්අඩංගුවට ගෙන තිබෙනවා.\nඒ, කළුතර දිසා අපරාධ කොට්ඨාසය සහ පානදුර දිසා අපරාධ කොට්ඨාසය එක්ව සිදුකළ විමර්ශනවලට අනුවයි.\nදැරියගේ ඥාතියෙකු ද වන 29 හැවිරිදි මොහු අවුරුදු තුන, පහ සහ අට වයස්වල පසුවන දැරියන් තුන්දෙනෙකුගේ පියෙකු වනවා.\nඑසේම ඔහුගේ බිරිඳ තවත් දරුවෙකු ප්‍රසූත කිරීමට සූදානමින් පසුවන්නියක් බවයි පොලිසිය සඳහන් කළේ.\nතමන් විසින් මෙම දැරිය ඝාතනය කළ බවට ඔහු පොලිසිය හමුවේ පාපොච්චාරණයක් ද සිදු කර තිබෙනවා.\nෆාතිමා අයීෂා අක්‍රම් දැරිය පසුගිය 27 වන දා නිවස ආසන්නයේ වෙළදසැලකට කුකුළු මස් මිල දී ගැනීම සඳහා ගොස් ආපසු පැමිණෙමින් සිටින අතරතුර අතුරුදන්වී තිබුණා.\nපෙරේදා ඇගේ සිරුර, නිවසට යාබද වගුරු බිමක තිබී සොයාගැනුණා.\nසැකකරු පොලිසියට පවසා ඇත්තේ, කුකුළු මස් මිල දී ගෙන යලි නිවසට යමින් සිටි දැරිය දැකීමෙන් පසු තමන්ට කාමාශාවක් හටගත් බවයි.\nපසුව ඔහු, දැරිය අදාළ වගුරු බිම් ප්‍රදේශයට රැගෙන ගොස් ඇති අතර, එහි දී දැරිය සැකකරුගෙන් බේරී පලායාමට උත්සාහ කර ඇති බව සඳහන්.\nදෙමව්පියන්ට සිද්ධිය ප්‍රකාශ කරනු ඇතැයි බියෙන් එම අවස්ථාවේ ඇය ජලයේ ගිල්වා ඝාතනය කළ බව සැකකරු පොලිසිය හමුවේ පාපොච්චාරණය කර තිබෙනවා.\nදැරියගේ පශ්චාත් මරණ පරීක්ෂණය පානදුර මුලික රෝහලේ දී අධිකරණ වෛද්‍යවරුන් 3 දෙනෙකුගේ ප්‍රධානත්වයෙන් අද සිදු කෙරුණු අතර, එහි දී දැරියව අපයෝජනයට ලක්වී නොමැති බව අනාවරණ වුණා.\nඑමෙන්ම, මෙය දියේ ගිල්වා සිදුකළ මරණයක් බවට ද එහි දී හෙළි වී තිබෙනවා.\nසැකකරු අයිස් මත්ද්‍රව්‍ය පානයට ඇබ්බැහිවූවෙකු වන අතර, ඝාතනය සිදු කරන අවස්ථාවේ මත්ද්‍රව්‍ය භාවිතයට ගෙන තිබුණේදැයි මෙතෙක් හෙළි වී නැහැ.\nදැරිය අතුරුදන්වීමෙන් පසු කළුතර දිසාව භාර නියෝජ්‍ය පොලිස්පති සරත් කුමාරගේ සහ පානදුර කොට්ඨාශය භාර පොලිස් අධිකාරී සමන්ත වෙදගේ, ප්‍රධානත්වයෙන් විමර්ශන ආරම්භ කෙරුණා.\nඑසේම, මේ පිළිබද විමර්ශන අපරාධ පරීක්ෂණ දෙපාර්තමේන්තුවට පැවරීමටයි පොලිස්පතිවරයා කටයුතු කරනු ලැබුවේ.\nකෙසේ වෙතත්, කළුතර අපරාධ කොට්ඨාසය භාර සහකාර පොලිස් අධිකාරී රොහාන් ඕලුගල සහ පානදුර දිසා අපරාධ කොට්ඨාස නිලධාරීන් විසින් සැකකරු අත්අඩංගුවට ගනු ලැබුවේ අතුරුදන් වූ දැරිය සෙවීමේ මෙහෙයුමේදී එම පුද්ගලයාගේ පසු හැසිරීම පිළිබදව ඇති වූ සැකය මතයි.\nඒ අනුව අත්අඩංගුවට ගත් සැකකරු අද පස්වරුවේ පානදුර මහේස්ත්‍රාත් අධිකරණයට ඉදිරිපත් කෙරුණු අතර එහි දී සැකකරු දින දෙකක් තවදුරටත් රදවාගෙන ප්‍රශ්න කිරීමට නියෝග කෙරුණා.\nමේ අතර, සාමාන්‍ය පෙළ විභාගයට පෙනී සිටි පාසල් සිසුවියකට එම විභාග මධ්‍යස්ථානයේදීම ලිංගික අපයෝජන සිදු කිරීමේ සිද්ධියකට අත්අඩංගුවට ගත් විභාග පරීක්ෂකවරයෙකු ලබන මස 2 වනදා දක්වා රක්ෂිත බන්ධනාගාර ගත කර තිබෙනවා.\nඒ, සැකකාර විභාග පරීක්ෂකවරයා අනුරාධපුර ප්‍රධාන මහේස්ත්‍රාත් අතිරේක දිසා විනිසුරු නාලක ජයසුරිය හමුවට අද ඉදිරිපත් කිරීමෙන් අනතුරුවයි.\nනාච්චාදූව ප්‍රදේශයේ විභාග මධ්‍යස්ථානයේ මෙවර සාමාන්‍ය පෙළ විභාගයට පෙනී සිටි පාසල් සිසුවියකටයි මෙම අපයෝජනය සිදු කර තිබුණේ.",
       "URL": "https://www.hirunews.lk/305727/අටලුගම-දියණිය-ඝාතනය-කළ-ආකාරය-හෙළි-වෙයි",
       "Category": "Local News",
       "Parent URL": "https://www.hirunews.lk/local-news.php?pageID=1131"
}