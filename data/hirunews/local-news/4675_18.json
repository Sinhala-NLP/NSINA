{
       "Source": "hirunews",
       "Timestamp": "Sunday, 05 February 2017 - 18:42",
       "Headline": "මාස 4ක් නැවක සිරවුණු ශ්‍රී ලාංකිකයන් මුදා ගනී",
       "News Content": "සිවිල් යුද්ධයක් පවතින යේමනයේ මාස 4කට වැඩි කාලයක් නෞකාවක සිරව සිටි ශ්‍රී ලාංකිකයින් 8 දෙනා බේරා ගැනීමට හැකි වූ බව විදේශ කටයුතු අමාත්‍යාංශය පවසනවා.\nඑහි ජ්‍යෙෂ්ඨ ප්‍රකාශකයෙකු හිරු ප්‍රවෘත්ති අංශයට සඳහන් කළේ  ඕමානයේ ශ්‍රී ලංකා තානාපති කාර්යාලය මැදිහත්වීමෙන් මොවුන් බේරා ගත් බවයි.\nමීට පෙර ලක් රජය, ඕමාන තානාපති කාර්යාලය හරහා මෙම ශ්‍රී ලාංකිකයන් මුදා ගැනීමට කටයුතු කළ ද එය ව්‍යර්ථ වූයේ එරට පවතින සිවිල් යුද්ධය හේතුවෙන්.\nඩුබායි රජයට අයත් මෙම නෞකාව ඕමානයේ සිට ඉන්ධන රැගෙන යේමනය බලා පිටත්ව ගොස් තිබූ අතර, එහිදී එරට බලධාරීන් කියා සිටියේ නියමිත ප්‍රමාණයට අදාළ නෞකාවේ ඉන්ධන නොමැති බවයි.\nඒ අනුව එම නෞකාවට යේමනයෙන් පිටවීමට අවසර හිමි වූයේ නැහැ.\nමෙම වරාය පිහිටි ප්‍රදේශය යේමන කැරළිකරුවන් යටතේ පැවැති බවයි විදෙස් වාර්තා සදහන් කළේ.",
       "URL": "https://www.hirunews.lk/153736/මාස-4ක්-නැවක-සිරවුණු-ශ්‍රී-ලාංකිකයන්-මුදා-ගනී",
       "Category": "Local News",
       "Parent URL": "https://www.hirunews.lk/local-news.php?pageID=4675"
}