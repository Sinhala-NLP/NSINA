{
       "Source": "hirunews",
       "Timestamp": "Friday, 29 January 2021 - 22:31",
       "Headline": "දැඩි තීන්දුවක් ගන්න ඇමති විමල්ගෙන් පක්ෂ 6කට ඇරයුම්",
       "News Content": "කොළඹ වරායේ නැගෙනහිර පර්යන්තය විකිණීමට අදාළව කැබිනට් පත්‍රිකාවක් ඉදිරිපත් වුවහොත් දැඩි තීන්දුවක් ගැනීම සඳහා අමාත්‍ය විමල් වීරවංශ පක්ෂ 6කට ඇරයුම් කර තිබෙනවා.\nනැගෙනහිර පර්යන්තය විකිණීමට අදාළව ලබන සඳුදා (01) කැබිනට් පත්‍රිකාවක් ඉදිරිපත් වුවහොත් ඊට එරෙහිව ක්‍රියාත්මක වීම සම්බන්ධයෙන් සාකච්ඡාවක් සඳහා අමාත්‍ය විමල් වීරවංශ ශ්‍රී ලංකා පොදුජන නිදහස් සන්ධානයේ සාමාජික පක්ෂ 6ක නායකයන්ටයි දුරකථන මාර්ගයෙන් මෙලෙස ඇරයුම් කර ඇත්තේ.\nඊට අදාළ තීරණාත්මක සාකච්ඡාව හෙට (30) අමාත්‍යවරයාගේ නිල නිවසේදී පැවැත්වීමට නියමිතයි.\nපිවිතුරු හෙළි උරුමයේ නායක අමාත්‍ය උදය ගම්මන්පිළ, නව ප්‍රජාතන්ත්‍රවාදී වාමාංශික පෙරමුණේ නායක රාජ්‍ය අමාත්‍ය වාසුදේව නානායක්කාර, ලංකා සමසමාජ පක්ෂයේ ප්‍රධාන ලේකම් පාර්ලිමේන්තු මන්ත්‍රී මහාචාර්ය තිස්ස විතාරණ, ශ්‍රී ලංකාවේ කොමියුනිසට් පක්ෂයේ ප්‍රධාන ලේකම් විශේෂඥ වෛද්‍ය පී වීරසිංහ, ශ්‍රී ලංකා මහජන පක්ෂයේ නායක පාර්ලිමේන්තු මන්ත්‍රී අසංක නවරත්නට සහ එක්සත් මහජන පක්ෂයේ නායක පාර්ලිමේන්තු මන්ත්‍රී ටිරාන් අලස්ටයි අමාත්‍ය විමල් වීරවංශ මෙලෙස සාකච්ඡාව සඳහා දුරකථනය මගින් ඇරයුම් කර ඇත්තේ.",
       "URL": "https://www.hirunews.lk/261091/දැඩි-තීන්දුවක්-ගන්න-ඇමති-විමල්ගෙන්-පක්ෂ-6කට-ඇරයුම්",
       "Category": "Local News",
       "Parent URL": "https://www.hirunews.lk/local-news.php?pageID=2181"
}