{
       "Source": "hirunews",
       "Timestamp": "Sunday, 16 August 2020 - 18:26",
       "Headline": "දස හැවිරිදි දැරිය දූෂණය කිරීමේ සිද්ධියේ සැකකරු ලබන 26 තෙක් රක්ෂිත බන්ධනාගාරයට",
       "News Content": "දස හැවිරිදි දැරියක් දූෂණය කර මරා දැමීමේ සිද්ධියේ ප්‍රධාන සැකකරු රෝහල් ප්‍රතිකාර අවසන් වීමෙන් පසු ලබන (26) වන දින දක්වා රක්ෂිත බන්ධනාගාර ගත කිරීමට  පුත්තලම දිසා විනිසුරු හා මහේස්ත්‍රාත් අනුර ඉන්ද්‍රජිත් බුද්ධදාස  පුත්තලම පොලීසියට අද  නියෝග කළා .\nඑම සිද්ධියට  සම්බන්ධ සැකකරුවෙක් ඊයේ (15) අත්අඩංගුවට ගැනීමෙන් අනතුරුව අද (16) පුත්තලම සහකාර අධිකරණ වෛද්‍ය නිලධාරීවරයා වෙත යොමුකර තිබෙනවා.\nඅත්අඩංගුවට ගැනීමෙන් අනතුරුව මෙලෙස අධිකරණ වෛද්‍ය නිලධාරීවරයා වෙත යොමුකෙරුනේ පාලවිය, පෙරියකුලම ප්‍රදේශයේ පදිංචිව සිටි 41 හැවිරිදි විවාහකයක පුද්ගලයෙක්.\nදස හැවිරිදි දැරියක් දූෂණය කර මරා දැමීමේ චෝදනාවට ලක්ව සිටි අදාල සැකකරු මාසයකට ආසන්න කාලයක් ප්‍රදේශයෙන් පලාගොස් විවිධ ප්‍රදේශවල සැඟව සිට ඇති බවටයි තොරතුරු වාර්තා වන්නේ.\nඊයේ (15) පස්වරුවේ මෙම සැකකරු පාලවිය ප්‍රදේශයේ පාපැදියකින් ගමන් කරමින් සිටියදී ප්‍රදේශවාසීන් විසින් හදුනාගෙන පුත්තලම මූලස්ථාන පොලිසිය වෙත භාරදී තිබුණා.\nපුත්තලම, ආසිරිගම ප්‍රදේශයේ පොල් වත්තක සිය මව සමඟ සිටි දස හැවිරිදි දැරියක් සැකකරු විසින් අවස්ථා කිහිපයකදී දූෂණයට ලක් කර ඇති අතර සැකකරු දැරියගේ මව සමඟ මාස දහයකට ආසන්න කාලයක සිට අනියම් සම්බන්ධතාවක් පවත්වාගෙන ගොස් ඇති බවට ද කරුණු අනාවරණය වී තිබෙනවා.\nඑම අනියම් සම්බන්ධතාව පවත්වාගෙන යන අතරතුර දී සැකකරු විසින් දැරියට සැකකරුගේ ජංගම දුරකථනයේ තිබූ අසභ්‍ය දර්ශණ පෙන්වමින් අතවර කර ඇති බවද පොලිසිය මේ වන විට අනාවරණය කරගෙන ඇති බවයි අප වාර්තාකරු පැවසුවේ.\nසැකකරු අත්අඩංගුවට ගැනීමෙන් පසු ඔහුගේ ජංගම දුරකථනය දැරිය රැදී සිටි නිවසේ කාමරයක් තුළ තිබී අද (16) දින පොලිසිය විසින් සොයාගෙන තිබුණා.\nදැරියගේ මරණය සම්බන්ධ පශ්චාත් මරණ පරික්ෂණයේදී අනාවරණය වී තිබුණේ බරපතල ලෙස දුෂණයකට ලක් කිරීමෙන් පසුව අධික ලෙස රුධිරය වහනයවීමෙන් මරණයට පත්ව ඇති බවයි.",
       "URL": "https://www.hirunews.lk/247967/දස-හැවිරිදි-දැරිය-දූෂණය-කිරීමේ-සිද්ධියේ-සැකකරු-ලබන-26-තෙක්-රක්ෂිත-බන්ධනාගාරයට",
       "Category": "Local News",
       "Parent URL": "https://www.hirunews.lk/local-news.php?pageID=2517"
}