{
       "Source": "hirunews",
       "Timestamp": "Thursday, 21 July 2022 - 20:03",
       "Headline": "ඉන්දියාවේ 15 වැනි ජනපති ලෙස ද්‍රෞපදි මුර්මු තේරී පත් වෙයි",
       "News Content": "ඉන්දියාවේ 15 වැනි ජනාධිපතිවරයා ලෙස භාරතීය ජනතා පක්ෂය ප්‍රමුඛ NDA අපේක්ෂිකාවක වන ද්‍රෞපදි මුර්මු තේරී පත්ව තිබෙනවා.\nඒ ඒකාබද්ධ විපක්ෂයේ අපේක්ෂක යෂ්වන්ත් සිංහා පරාජය කරමින්.\nඇය ඉතිහාසයට එක්වන්නේ  ඉන්දියාවේ ප්‍රථම ගෝත්‍රික කාන්තා ජනාධිපතිවරිය ලෙසටයි.\nමේ අතර පරාජයට පත් වූ යෂ්වන්ත් සිංහා නිවේදනයක් නිකුත් කරමින් ඡන්දය ලබාදුන් පාක්ෂිකයන්ට සිය ස්තූතිය පළකර තිබෙනවා.\nඔහු ප්‍රකාශකර ඇත්තේ මෙවර මැතිවරණයේදී තමා ජනපති අපේක්ෂකයා ලෙස තෝරා ගැනීම පිළිබඳ විපක්ෂයේ දේශපාලන පක්ෂ නායකයින්ට අවංකවම ස්තූතිවන්ත වන බවයි. එමෙන්ම තමාට ඡන්දය ලබාදුන් සියලුම දෙනාට ස්තූතිවන්ත වන බව ද ඔහු සඳහන් කර තිබෙනවා.\nනව ජනාධිපතිවරිය දිවුරුම් දීම 25වන දින සිදුකරනු ඇති බවයි වාර්තා වන්නේ.\nද්‍රෞපදී මුර්මු අග්‍රාමාත්‍ය නරේන්ද්‍ර මෝදිගේ භාරතීය ජනතා පක්ෂය ප්‍රමුඛ ජාතික ප්‍රජාතන්ත්‍රවාදී සන්ධානය නියෝජනය කරමින් ජනාධිපතිවරණයට ඉදිරිපත් වුණා.\n64 හැවිරිදි ද්‍රෞපදී මුර්මු ඉන්දීය දේශපාලනඥයකු මෙන්ම ගුරුවරියක් වන අතර ඇය භාරතීය ජනතා පක්ෂ සාමාජිකාවක් වනවා.\nද්‍රෞපදී මුර්මු ජනාධිපති අපේක්ෂකත්වය සඳහා සුදුසු බවට ඉන්දීය අග්‍රාමාත්‍ය නරේන්ද්‍ර මෝදි අවස්ථා ගණනාවකදී පවසා තිබු බව ඉන්දීය මාධ්‍ය වාර්තා කළා.\n2015 සිට 2021 තෙක් ජර්කාන්ද් ප්‍රාන්තයේ ආණ්ඩුකාර ධුරය හෙබවූයේ ද්‍රෞපදී මුර්මු ඉන්දියාවේ ඔඩීෂා ප්‍රාන්තයේ ගෝත්‍රික ප්‍රජාව නියෝජනය කරන නායිකාවක්.\nඅග්‍රාමාත්‍යවරයාට වැඩි බලතල තිබුණ ද, ඉන්දීය ජනාධිපතිවරයා යනු ඉන්දීය ජනරජයේ රාජ්‍ය නායකයායි. ඉන්දීය විධායකයේ, ව්‍යවස්ථාදායකයේ සහ අධිකරණයේ නායකයා වන්නේ ද ජනාධිපතිවරයායි.\nඊට අමතරව, ඉන්දියානු සන්නද්ධ හමුදා සේනාධිනායකයා ද ලෙසට ද ජනාධිපතිවරයා කටයුතු කරනවා. ඉන්දීය ජනාධිපතිවරයෙකුගේ ධුර කාලය වසර පහක්.\nජනාධිපතිවරයා තෝරා ගැනීම සිදුවන්නේ මධ්‍යම ආණ්ඩුවේ පාර්ලිමේන්තුවේ මන්ත්‍රණ සභා දෙකහි (ලෝක් සභාව සහ රාජ් සභාව) මන්ත්‍රීවරුන්ගේ සහ ප්‍රාන්ත මන්ත්‍රී මණ්ඩල නියෝජිතයන් ද ඇතුළත් ඡන්ද පීඨයක් මගින්.\nඉන්දීය ප්‍රාන්ත විසි නවයක මහජන ඡන්දයෙන් තේරී පත්වූ මන්ත්‍රීවරුන් සහ සාංගමික ප්‍රදේශයන්හි ව්‍යවස්ථා සම්පාදක මණ්ඩලවල නියෝජිතයන් එම ඡන්ද පීඨයට ඇතුළත් වනවා.",
       "URL": "https://www.hirunews.lk/310592/ඉන්දියාවේ-15-වැනි-ජනපති-ලෙස-ද්‍රෞපදි-මුර්මු-තේරී-පත්-වෙයි",
       "Category": "Local News",
       "Parent URL": "https://www.hirunews.lk/local-news.php?pageID=1003"
}