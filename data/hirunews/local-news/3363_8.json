{
       "Source": "hirunews",
       "Timestamp": "Wednesday, 08 May 2019 - 7:34",
       "Headline": "තාවකාලිකව නවතා දැමුණු උසස් පෙළ සිසුන්ට, ටැබ් දීමේ යෝජනාවට කැබිනට්ටුවේ අනුමැතිය",
       "News Content": "මීට පෙර තාවකාලිකව නවතා දැමුණු රජයේ පාසල්වල උසස් පෙළ සිසුන්ට ටැබ් පරිගණක නොමිළේ ලබාදීමේ ව්‍යාපෘතියට ඊයේ අමාත්‍ය මණ්ඩල අනුමැතිය හිමිව තිබෙනවා.\nජනාධිපති මෛත්‍රීපාල සිරිසේනගේ ප්‍රධානත්වයෙන් ජනාධිපති කාර්යාලයේ ඊයේ පැවති කැබිනට් රැස්වීමේදී මීට අදාළ යෝජනාව අධ්‍යාපන අමාත්‍ය අකිල විරාජ් කාරියවසම් විසිනුයි ඉදිරිපත් කර ඇත්තේ.\nව්‍යාපෘතිය සදහා වෙන් කර ඇති මුදල රුපියල් කෝටි 350කට ආසන්නයි. යෝජනාව ඉදිරිපත් වූ අවස්ථාවේදී ඒ සම්බන්ධයෙන් ජනාධිපතිවරයා ද කරුණු දැක්වූ බවයි රජයේ ජ්‍යෙෂ්ඨ අමාත්‍යවරයෙකු හිරු ප්‍රවෘත්ති අංශය කළ විමසීමකදී කියා සිටියේ.\nටැබ් පරිගණක එක්ලක්ෂ 83,000ක් මෙම ව්‍යාපෘතිය යටතේ උසස් පෙළ සිසුන්ට ලබාදීමටයි සැලසුම් කර ඇත්තේ.\nඋසස් පෙළ සිසුන්ට සහ ගුරුවරුන්ට ටැබ් පරිගණක ලබාදීමට රජය ගත් තීරණය තාවකාලිකව අත්හිටවනු ලැබුවේ පසුගිය වසරේ පෙබරවාරි මස 20 වන දා පැවති අමාත්‍ය මණ්ඩල රැස්වීමේදියි.",
       "URL": "https://www.hirunews.lk/215965/තාවකාලිකව-නවතා-දැමුණු-උසස්-පෙළ-සිසුන්ට-ටැබ්-දීමේ-යෝජනාවට-කැබිනට්ටුවේ-අනුමැතිය",
       "Category": "Local News",
       "Parent URL": "https://www.hirunews.lk/local-news.php?pageID=3363"
}