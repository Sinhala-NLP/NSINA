{
       "Source": "hirunews",
       "Timestamp": "Monday, 20 March 2017 - 11:02",
       "Headline": "ජනපතිට සහ අගමැතිට සිතාසි",
       "News Content": "එළබෙන ජුලි මස 17 වැනිදා ජනාධිපති මෛත්‍රීපාල  සිරිසේන මහතාට සහ අග්‍රාමාත්‍ය රනිල් වික්‍රමසිංහ මහතාට කොළඹ මහාධිකරණයේ පෙනී සිටින්නැයි අද සිතාසි නිකුත් කොට තිබෙනවා.\nඒ කොළඹ මහාධිකරණ විනිසුරු විකුම් කළුආරච්චි මහතාගේ නියෝගයකට අනුවයි.\nපසුගිය ජනාධිපතිවරණ සමයේදී පොදු අපේක්ෂකයාව සිටි මෛත්‍රීපාල සිරිසේන මහතාගේ හා එවකට විපක්ෂ නායක මෙන්ම එක්සත් ජාතික පක්ෂයේ නායකයාද වූ රනිල් වික්‍රමසිංහ මහතාගේ අත්සන් ව්‍යාජව යොදමින් තිස්ස අත්තනායක මහතා කූඨ ලේඛණ සැකසූ බවට ගොනු කර ඇති නඩුව විභාගයට ගැනීම සඳහායි මෙලෙස සිතාසි නිකුත් කොට තිබෙන්නේ.\nමෙම පැමිණිල්ලේ පළමු හා දෙවන සාක්ෂිකරුවන්වන ජනාධිපතිවරයාට සහ අග්‍රාමාත්‍යවරයාට මේ සම්බන්ධයෙන් අද අධිකරණයේ පෙනීසිටින ලෙසට සිතාසි නිකුත් කොට තිබුනද රාජකාරි කටයුතු හේතුවෙන් පැමිණිය නොහැකි බව ඔවුන් අධිකරණයට දන්වා තිබුණා.\nකෙසේ වෙතත් මෙම නඩුවේ තවත් සාක්ෂිකරුවෙකු වන කබීර් හෂීම් අධිකරණයට පැමිණි බවයි අප වාර්තාකරු සඳහන් කරේ.",
       "URL": "https://www.hirunews.lk/157281/ජනපතිට-සහ-අගමැතිට-සිතාසි",
       "Category": "Local News",
       "Parent URL": "https://www.hirunews.lk/local-news.php?pageID=4605"
}