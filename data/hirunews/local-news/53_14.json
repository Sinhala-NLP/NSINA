{
       "Source": "hirunews",
       "Timestamp": "Monday, 04 September 2023 - 10:18",
       "Headline": "මඩ වළක එරුනු වන අලි පැටවෙකු බේරා ගනී",
       "News Content": "බීමට ජලය සොයා ගිය වන අලි පැටවෙකු වවුනියාව මාමඩුව වැව අද්දර මඩ වළක එරී දින කීපයක්ම ජීවිතයත් මරණයත් අතර සටනක යෙදී සිටියදී වන ජීවී නිලධාරීන් පිරිසක් විසින් අද(04) මහත් පරිශ්‍රමයක් දරා එම වන අලි පැටවාව බේරා ගෙන තිබෙනවා.\nඅප වාර්තාකරු පැවසුවේ අවුරුද්දකටත් වඩා අඩු වයසැති මෙම වන අලි පැටවා රංචුවත් සමඟ දිය බීමට මාමඩුව වැව දෙසට යමින් සිටියදී වැව අද්දර වූ මඩ වළක එරී ඇති බවයි.\nසෙසු වන අලි මෙම පැටවා බේරා ගෙන ආපසු යාමට උත්සහ කළත් එය අසීරු වූ තැන වන අලි රංචුව කෑ මොර දෙමින් වනය අද්දර රැදී සිට තිබෙනවා.\nප්‍රදේශවාසීයෙකු විසින් මඩේ එරී සිටි වන අලි පැටවා දැක ඇත්තේ දින හයකට පමණ පසුව බවයි වාර්තා වන්නේ.\nඔහු ඒ පිළිබඳව මාමඩුව පොලිසියට දැනුම් දීමෙන් පසුව පොලිසිය විසින් වනජීවී නිලධාරීන් කැදවා ගම්වාසීන්ගේ සහය ඇතිව පැය පහක පමණ කාලයක් මහත් පරිශ්‍රමයක් දරා වන අලි පැටවාගේ ජීවිතය බේරා ගෙන තිබෙනවා.",
       "URL": "https://www.hirunews.lk/347090/මඩ-වළක-එරුනු-වන-අලි-පැටවෙකු-බේරා-ගනී",
       "Category": "Local News",
       "Parent URL": "https://www.hirunews.lk/local-news.php?pageID=53"
}