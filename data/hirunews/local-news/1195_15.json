{
       "Source": "hirunews",
       "Timestamp": "Monday, 02 May 2022 - 20:10",
       "Headline": "සමගි ජන බලවේගයේ විශ්වාසභංග යෝජනාව අනිද්දා පාර්ලිමේන්තුවට (වීඩියෝ)",
       "News Content": "ආණ්ඩුවට එරෙහි විශ්වාසභංග යෝජනාව අනිද්දා පාර්ලිමේන්තුවට ඉදිරිපත් කිරීමට අද පැවති සමගි ජන බලවේගයේ මන්ත්‍රී කණ්ඩායම් රැස්වීමේදී අවසන් එකඟතාවට පැමිණියා.\nවිපක්ෂ නායක කාර්යාලයේදී මෙම සාකච්ඡාව පැවැත්වුණේ විපක්ෂ නායක සජිත් ප්‍රේමදාසගේ ප්‍රධානත්වයෙන්.\nමේ සදහා අවශ්‍ය අත්සන් ප්‍රමාණය මේ වන විට ලැබී ඇති බව විපක්ෂයේ ප්‍රධාන සංවිධායක පාර්ලිමේන්තු මන්ත්‍රී ලක්ෂ්මන් කිරිඇල්ල ප්‍රකාශ කළේ.\nනිදහස් චතුරස්‍ර පරිශ්‍රයේ ඊයේ පැවැත්වූ මැයි දින රැළියේදී සමගි ජන බලවේගයේ සභාපති පාර්ලිමේන්තු මන්ත්‍රී ෆීල්ඩ් මාර්ෂල් සරත් ෆොන්සේකා සහ එම පක්ෂයේ මෙහෙයුම් ප්‍රධානී පාර්ලිමේන්තු මන්ත්‍රී හරීන් ප්‍රනාන්දු අතර ඇති වූ බහින්බස්වීම සම්බන්ධයෙන් ද මන්ත්‍රී කණ්ඩායම් රැස්වීමේදී සාකච්ඡා වී තිබෙනවා.\nඑහිදී ෆීල්ඩ් මාර්ෂල් සරත් ෆොන්සේකාගේ ක්‍රියා කලාපය හෙළා දැක මන්ත්‍රීවරුන් බොහෝ දෙනෙකු අදහස් දැක්වූ බවයි ඊට එක්වූ සමගි ජන බලවේගයේ ජ්‍යෙෂ්ඨ මන්ත්‍රීවරයෙකු කියා සිටියේ.\nමෙම සාකච්ඡාවට සමගි ජන බලවේගය නියෝජනය කරන හවුල්කාර පක්ෂවල නායකයින් වන මනෝ ගනේෂන්, රිෂාඩ් බදියුදීන් සහ පලනි දිගම්බරන් ද එක්වුණා.\nකෙසේ වෙතත් මන්ත්‍රී කණ්ඩායම් රැස්වීමට ෆීල්ඩ් මාර්ෂල් සරත් ෆොන්සේකා මන්ත්‍රීවරයා එක් නොවූ අතර ඔහු පාර්ලිමේන්තුවට පිවිසෙන පොල්දුව මං සන්ධියේ ජාතික ගොවිජන එකමුතුවේ සත්‍යග්‍රහය පැවැත්වෙන ස්ථානයට පැමිණ සිටියා.",
       "URL": "https://www.hirunews.lk/303359/සමගි-ජන-බලවේගයේ-විශ්වාසභංග-යෝජනාව-අනිද්දා-පාර්ලිමේන්තුවට-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1195"
}