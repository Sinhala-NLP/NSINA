{
       "Source": "hirunews",
       "Timestamp": "Monday, 30 May 2022 - 11:23",
       "Headline": "දරුවාගේ කුසගින්න නිවන්න දෙල් ගෙඩියක් කැඩූ මවට පහරදීමක් (වීඩියෝ)",
       "News Content": "ගසකින් දෙල් ගෙඩියක් කඩා එය විකුණා ලබාගත් මුදලින් සිය දරුවාට කෑමදීමට හාල් ග්‍රෑම් 500ක් මිලට ගත් මවකට සිදු කළ පහරදීමක් පිළිබඳ සිද්ධියක් වාර්තා වී තිබෙනවා.\nමෙම සිද්ධිය වාර්තා වන්නේ, වැලිගෙපොල පොලිස් බල ප්‍රදේශයේ දි යි.\nපහරකෑමට ලක් වූ තැනැත්තියට අසනීප තත්ත්වයෙන් පසුවන දරුවෙකු සිටින අතර, ඇය නිවස අසල පිහිටි සිය ඥාතියෙකුට අයත් දෙල් ගසකින් දෙල් ගෙඩිය කඩා විකුණා ඇති බවටයි පොලිස් මූලික විමර්ශනවල දී හෙළි වී ඇත්තේ.\nසිය ඥාතියා සිදු කළ පහරදීමට එරෙහිව වැලිගෙපොල පොලිසියට අදාළ මව විසින් පැමිණිල්ලක් ද සිදුකර තිබෙනවා.\nකෙසේවෙතත්, සිදුවීම සම්බන්ධයෙන් වැලිගෙපොල පොලිස් ස්ථානාධිපතිවරයා විසින් පාර්ශ්වයන් දෙකම කැඳවා පහර දුන් පුද්ගලයාට අවවාද සිදු කර සිදුවීම සමථයකට පත් කර තිබෙනවා.\nඅවසානයේ දී පහර දුන් ඥාතියා විසින් පැමිණිලිකාර පාර්ශ්වයට පවසා ඇත්තේ, නැතිබැරි ඕනෑම අවස්ථාවක තම ගසෙන් දෙල් කඩා ගන්නා ලෙසත්, පහරදීමේ වරදට තමන් සමාව අයදින බවයි.",
       "URL": "https://www.hirunews.lk/305685/දරුවාගේ-කුසගින්න-නිවන්න-දෙල්-ගෙඩියක්-කැඩූ-මවට-පහරදීමක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1133"
}