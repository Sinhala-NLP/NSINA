{
       "Source": "hirunews",
       "Timestamp": "Friday, 09 July 2021 - 8:01",
       "Headline": "\"චමී\"ගේ ගෝලයෙකු අත්අඩංගුවට",
       "News Content": "හංවැල්ල පොලිස් වසමේ ජල්තර ටයිල් ආයතනය අසළදී වෑන් රථයකින් ගමන් කරමින් සිටි පුද්ගලයෙකුට තියුණු ආයුධවලින් පහරදී තුවාල සිදුකිරීමේ සිද්ධියකට අවශ්‍යව සිටි සැකකරුවෙකු හෙරොයින් සමඟ බස්නාහිර පළාත දකුණ අපරාධ කොට්ඨාසය අත්අඩංගුවට ගෙන තිබෙනවා.\nපසුගිය 29 වනදා යතුරුපැදියකින් පැමිණි පුද්ගලයින් තුන්දෙනෙකු යතුරුපැදිය හරස් කර නවතා වෑන් රථයෙන් පැමිණි පුද්ගලයාට තියුණු ආයුධවලින් පහරදී තුවාල සිදු කර තිබුණා.\nමෙම සිද්ධියට සම්බන්ධ එක් අයෙකු ඊයේ පස්වරුවේ බස්නාහිර පළාත දකුණ අපරාධ කොට්ඨාසයේ නිලධාරීන් අත්අඩංගුවට ගෙන ඇත්තේ අතුරුගිරිය - හබරකඩ ශ්‍රී ලංකාර මාවතේදී වන අතර, ඔහු ළඟ තිබී හෙරොයින් ග්‍රෑම් පහයි මිලිග්‍රෑම් 450 ක්ද පොලිස් භාරයට ගනු ලැබුවා.\nඅත්අඩංගුවට ගත් සැකකරු අවුරුදු 35 ක් වයසැති හෝමාගම - පිටිපන ප්‍රදේශයේ පදිංචිකරුවෙක්.\nසැකකරුගෙන් කරන ලද ප්‍රශ්න කිරීම්වලදී මෙම අපරාධය සංවිධානාත්මක අපරාධකල්ලි සාමාජිකයෙකු වන දැනට ඩුබායි වෙත පලාගොස් සිටින සමරප්පුලිගේ චමින්ද බුද්ධික හෙවත් චමී යන අය විසින් මෙහෙයවා ඇති බවට අනාවරණ වී තිබෙනවා.\nචමින්ද යන අය විසින් තුවාලකරුට දුරකථන ඇමතුමක් ලබාදී මරණ තර්ජනය කර කප්පම් මුදලක් ඉල්ලා ඇති බවත්, එම කප්පම් මුදල ලබා නොදීම නිසා මෙරට සිටින ඔහුගේ ගෝලයෙකු ලවා මෙම අපරාධය සිදුකර ඇති බවත් පරීක්ෂණවලදී අනාවරණ වුණා.\nඅත්අඩංගුවට ගත් සැකකරුගේ ජංගම දුරකථනය පරික්ෂා කිරීමේදී එම දුරකථනයේ තුවාලකරුට පුද්ගලයින් තුන්දෙනෙකු විසින් පහරදෙන ආකාරය වීඩියෝ ගත කර තිබූ බවයි පොලීසිය සඳහන් කළේ.\nඑම වීඩියෝව  චමින්ද නැමති පුද්ගලයාටද යවා ඇති බව අනාවරණ වී තිබෙනවා.",
       "URL": "https://www.hirunews.lk/276486/චමී-ගේ-ගෝලයෙකු-අත්අඩංගුවට",
       "Category": "Local News",
       "Parent URL": "https://www.hirunews.lk/local-news.php?pageID=1832"
}