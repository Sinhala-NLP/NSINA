{
       "Source": "hirunews",
       "Timestamp": "Sunday, 15 March 2020 - 19:10",
       "Headline": "පොහොට්ටුවේ පොළොන්නරුව කණ්ඩායම් නායකයා ලෙස, රොෂාන් රණසිංහ නාම යෝජනාවලට අත්සන් තබයි - ගාල්ලේ ලැයිස්තුවෙන් මුතුහෙට්ටිගම හැලේ",
       "News Content": "ශ්‍රී ලංකා පොදුජන පෙරමුණේ පොළොන්නරුව දිස්ත්‍රික් කණ්ඩායම් නායකයා ලෙස ඉදිරිපත් වීම සඳහා හිටපු රාජ්‍ය අමාත්‍ය රොෂාන් රණසිංහ අද නාමයෝජනා පත්‍රයට අත්සන් තැබුවා.\nඒ, පසුගියදා පොළොන්නරු දිස්ත්‍රික් කණ්ඩායම් නායකයා ලෙස ඔහු පත්කළ යුතු බවට එම පක්ෂයේ දිස්ත්‍රික් බල මණ්ඩලය රැස්වී යෝජනාවක් සම්මත කර ගැනීමෙන් අනතුරුවයි.\nශ්‍රී ලංකා පොදුජන පෙරමුණේ දිස්ත්‍රික් කණ්ඩායම් නායකයින් පසුගියදා නාමයෝජනා පත්‍රවලට අත්සන් තැබුවද පොළොන්නරු දිස්ත්‍රික් කණ්ඩායම් නායකයින් එදින නාමයෝජනා පත්‍රවලට අත්සන් තැබුවේ නැහැ.\nඒ, පොළොන්නරුව දිස්ත්‍රික් කණ්ඩායම් නායකත්වයට ඉදිරිපත්වීම සඳහා හිටපු ජනාධිපති මෛත්‍රීපාල සිරිසේන සහ හිටපු රාජ්‍ය අමාත්‍ය රොෂාන් රණසිංහ අතර ඇති වූ මතභේදාත්මක තත්ත්වයයි.\nමේ අතර, හිටපු ජනාධිපති මෛත්‍රීපාල සිරිසේන පොලොන්නරුව දිස්ත්‍රික්කයෙන් මහ මැතිවරණයට තරඟ කිරීම සඳහා නාමයෝජනා පත්‍රයට අත්සන් තැබුවේ පසුගිය 12 වන දායි.\nඒ අනුව අද තංගල්ල - කාල්ටන් නිවසේදී හිටපු රාජ්‍ය අමාත්‍ය රොෂාන් රණසිංහ ශ්‍රී ලංකා පොදුජන පෙරමුණේ පොළොන්නරුව දිස්ත්‍රික්ක කණ්ඩායම් නායකයා ලෙස නාම යෝජනා පත්‍රයට අත්සන් තැබූ අතර මහින්ද අමරවීර අමාත්‍යවරයා ද අද සිය නාම යෝජනා පත්‍රයට අග්‍රාමාත්‍ය මහින්ද රාජපක්ෂ ඉදිරියේ අත්සන් කළා.\nමේ අතර, දිවයිනේ තෝරා ගත් දිස්ත්‍රික්ක කිහිපයක් සඳහා ශ්‍රී ලංකා නිදහස් පක්ෂය යටතේ වෙනම තරඟ කිරීමට අවස්ථාව ලබාදෙන ලෙසට එම පක්ෂයේ කණ්ඩායමක් ඉල්ලීමක් කර තිබෙනවා.\nපක්ෂ මූලස්ථානය ඉදිරිපිටට අද පෙරවරුවේ පැමිණි මෙම පිරිස කියා සිටියේ හෙට දිනයේදී පක්ෂ ලේකම්වරයා සමග මේ සම්බන්ධයෙන් සාකච්ඡා කිරීමට සූදානම් බවයි.\nශ්‍රී ලංකා පොදුජන පෙරමුණේ ගාල්ල දිස්ත්‍රික් ලැයිස්තුවෙන් හිටපු පාර්ලිමේන්තු මන්ත්‍රී නිශාන්ත මුතුහෙට්ටිගමගේ නම ඉවත් කර ඇති බව ශ්‍රී ලංකා නිදහස් පක්ෂ උප සභාපති ශාන් විජේලාල් ද සිල්වා ප්‍රකාශ කළේ ගාල්ලේ දී අද මාධ්‍ය වෙත අදහස් දක්වමින්.",
       "URL": "https://www.hirunews.lk/236565/පොහොට්ටුවේ-පොළොන්නරුව-කණ්ඩායම්-නායකයා-ලෙස-රොෂාන්-රණසිංහ-නාම-යෝජනාවලට-අත්සන්-තබයි-ගාල්ලේ-ලැයිස්තුවෙන්-මුතුහෙට්ටිගම-හැලේ",
       "Category": "Local News",
       "Parent URL": "https://www.hirunews.lk/local-news.php?pageID=2851"
}