{
       "Source": "hirunews",
       "Timestamp": "Monday, 04 December 2017 - 7:17",
       "Headline": "පළාත්පාලන ආයතන 248ක නාමයෝජනා නිවේදනය අද",
       "News Content": "පළාත්පාලන ආයතන 248ක ඡන්දයට අදාළ නාමයෝජනා කැඳවීමේ නිවේදනය අද නිකුත් කරන බව මැතිවරණ කොමිසම ප්‍රකාශ කළා.\nඒ අනුව එම පළාත්පාලන ආයතනවලට නාමයෝජනා භාරගැනීම මේ මස 18 වනදායින් ආරම්භ කෙරෙන අතර, එය 21 වනදා මධ්‍යහ්න 12 න් අවසන් වීමට නියමිතයි.\nපළාත්පාලන සීමා නිර්ණ ගැසට් නිවේදනය අභියෝගයට ලක් කරමින් අභියාචනාධිකරණයට ඉදිරිපත් කර තිබූ පෙත්සමක් හේතුවෙන් පළාත්පාලන ආයතන 200 කට අධික සංඛ්‍යාවක ඡන්දය පැවැත්වීම වළක්වාලමින් අතුරු තහනම් නියෝගයක් නිකුත් කෙරුණා.\nපසුගිය 30 වනදා මෙම පෙත්සම ඉල්ලා අස් කරගැනීමට පෙත්සම්කාර පාර්ශවය අභියාචනාධිකරණයෙන් කරනු ලැබූ ඉල්ලීමට අවසර ලැබුණු අතර, ඒ අනුව අද දක්වා බල පැවැත්වෙන පරිදි නිකුත් කර තිබූ අතුරු තහනම් නියෝගයද ඉවත් කළා.\nමේ අතර, පළාත් පාලන ඡන්ද විමසීම පැවැත්වීමට අදාළ මුද්‍රණ දෝෂ තිබූ ගැසට් නිවේදන දෙකක් මුද්‍රණය සඳහා යොමු කර ඇති බව පළාත් පාලන හා පළාත් සභා අමාත්‍යාංශය සඳහන් කළා.\nසීමා නිර්ණය සම්බන්ධයෙන් ජනාධිපතිවරයා විසින් 2015 වසරේ ඉදිරිපත් කළ ගැසට් නිවේදනය සහ 2017 වසරේ පෙබරවාරි මස විෂය භාර අමාත්‍යවරයා විසින් නිකුත් කළ ගැසට් නිවේදන මුද්‍රණ දෝෂ සංශෝධනය කොට එය මුද්‍රණය කිරීම සඳහා යොමු කර ඇති බවයි අමාත්‍යාංශ ලේකම් කමල් පත්මසිරි හිරු ප්‍රවෘත්ති අංශයට කියා සිටියේ.",
       "URL": "https://www.hirunews.lk/177517/පළාත්පාලන-ආයතන-248ක-නාමයෝජනා-නිවේදනය-අද",
       "Category": "Local News",
       "Parent URL": "https://www.hirunews.lk/local-news.php?pageID=4188"
}