{
       "Source": "hirunews",
       "Timestamp": "Monday, 29 January 2018 - 13:05",
       "Headline": "ජනපති සමග පක්ෂ නායක රැස්වීම අවසන්",
       "News Content": "බැදුම්කර වාර්තාවෙන් වරදකරුවන්වුවන්ට දඩුවම් ලබාදීමට අවශ්‍ය අණ පනත් සංශෝධනය කිරිම සම්බන්ධයෙන් ජනාධිපති මෛත්‍රීපාල සිරිසේනගේ ප්‍රධානත්වයෙන් අද පැවති පක්ෂ නායක රැස්විමේදී වැඩි අවධානයක් යොමුව තිබෙනවා.\nජනාධිපති ලේකම් කාර්යාලයේදී පෙරවරු 9 ට ආරම්භ වු මෙම රැස්වීම ජනාධිපතිවරයා කැඳවනු ලැබුවේ බැදුම්කර කොමිසමේ වාර්තාව පිලිබද සාකච්ඡා කිරිම සදහායි.\nමෙම රැස්වීමට එක්සත් ජාතික පක්ෂය, ශ්‍රී ලංකා නිදහස් පක්ෂ නියෝජිතයන් මෙන්ම, ශ්‍රී ලංකාවේ කොමියුනිස්ට් පක්ෂයේ නායක හිටපු පාර්ලිමේන්තු මන්ත්‍රී ඩිව් ගුණසේකර සහ ජාතික හෙළ උරුමයේ මහ ලේකම් අමාත්‍ය පාඨලී චම්පික රණවකද එක්ව සිටියා.\nඑහෙත් මෙම සාකච්ඡා ඒකාබද්ධ විපක්ෂය, ජනතා විමුක්ති පෙරමුණ සහ දෙමළ ජාතික සන්ධානය එක්ව නොසිටි බවයි ජනාධිපති ලේකම් කාර්යාල පරිශ්‍රයේ සිටි හිරු වාර්තාකරු සඳහන් කළේ.\nඊට අමතරව පෙරවරුවේ පැවති සාකච්ඡා සඳහා මහ බැංකු අධිපති ඉන්ද්‍රජිත් කුමාරස්වාමි, නීතිපති ජයන්ත ජයසුරිය සහ අල්ලස් කොමිසමේ අධ්‍යක්‍ෂ ජනරාල්වරයාද එක්ව සිටියා.\nබැදුම්කර වාර්තාව ප්‍රකාශයට පත්වීමෙන් පසු එහි පිටු අඩුවීම සහ එහි අන්තර්ගතය සම්බන්ධයෙන් විවිධ අදහස් පසුගියදා පලවුනා.\nබැදුම්කර ජනාධිපති කොමිසම් වාර්තාවේ කිසිදු අකාරයක පිටු අඩුවීමක් නොමැති බවට ජනාධිපතිවරයා පක්ෂ නායක රැස්විමේදී අවධාරණය කර තිබෙනවා. එමෙන්ම අදාල වාර්තාවේ අනුලේඛණ විශාල සංඛ්‍යාවක් පවතින බැවින් ඒවා සම්බන්ධයෙන්ද මෙහිදි අවධානය යොමු වී ඇති බවයි ජනාධිපති මාධ්‍ය ඒකකය සඳහන් කළේ. අදාල ලේඛණ ප්‍රසිද්ධිය පත් නොකරන්නේ ඒ සම්බන්ධයෙන් පවතින අධිකරණ ක්‍රියාදාමයන් හේතුවෙන් බවයි එහිදි ප්‍රකාශ වී ඇත්තේ.\nඅද පෙරවරුවේ පැවති මාධ්‍ය හමුවකට එක්වෙමින් පිවිතුරු හෙළ උරුමයේ ලේකම් පාර්ලිමේන්තු මන්ත්‍රී උදය ගම්මන්පිල සඳහන් කළේ මැතිවරණ කාලසීමාවෙන් පසුව ජනාධිපතිවරයා කැඳවන ඕනෑම පක්ෂ නායක රැස්වීමකට සහභාගි වීමට සූදානම් බවයි.\nමේ අතර පලාත් පාලන මැතිවරණයට පෙර පාර්ලිමේන්තුව කැඳවීම පිළිබදව අවසන් තීරණයක් ගැනීම සඳහා හෙට පෙරවරු 10ට කතානායකවරයාගේ ප්‍රධානත්වයෙන් පක්ෂ නායක රැස්වීමක් කැඳවා තිබෙනවා.\nකතානායක කාර්යාලය නිවේදනයේ කළේ් පාර්ශව කිහිපයක් මගින් සිදුකල ඉල්ලීමකට අනුව මෙම කැඳවීම සිදු කර ඇති බවයි.\nඑමෙන්ම අදාල රැස්වීම සඳහා මැතිවරණ කොමිසමේ සභාපතිවරයාටද කතානායකවරයා ආරාධනයක් කර තිබෙනවා.",
       "URL": "https://www.hirunews.lk/182316/ජනපති-සමග-පක්ෂ-නායක-රැස්වීම-අවසන්",
       "Category": "Local News",
       "Parent URL": "https://www.hirunews.lk/local-news.php?pageID=4103"
}