{
       "Source": "hirunews",
       "Timestamp": "Thursday, 26 May 2022 - 17:38",
       "Headline": "විදේශ ඇමති එක්සත් ජාතීන්ගේ ආහාර හා කෘෂිකර්ම සංවිධානයේ නියෝජිත හමුවෙයි",
       "News Content": "විදේශ කටයුතු අමාත්‍ය පීරිස් එක්සත් ජාතීන්ගේ ආහාර හා කෘෂිකර්ම සංවිධානයේ (FAO) නියෝජිතවරයා සහ ශ්‍රී ලංකාව පිළිබඳ ලෝක ආහාර වැඩසටහනේ දේශීය අධ්‍යක්ෂවරයා හමුවී සාකච්ඡා කර තිබෙනවා.\nආහාර සුරක්ෂිතතාව සම්බන්ධයෙන් ශ්‍රී ලංකාව මුහුණ දෙන වර්තමාන අභියෝගවලට විසඳුම් සෙවීමට සහ ශ්‍රී ලංකාව අතර පැවැත්විය හැකි වැඩිදුර සහයෝගීතාව පිළිබඳව සාකච්ඡා කිරීම සඳහායි විදේශ කටයුතු අමාත්‍යවරයා මෙම නිලධාරීන් හමුවී ඇත්තේ.\nවිදේශ කටයුතු අමාත්‍යාංශයේ දී මෙම හමුව පැවති අතර එක්සත් ජාතීන්ගේ ආහාර හා කෘෂිකර්ම සංවිධානයේ (FAO) නියෝජිත විමලේන්ද්‍ර ශරන් සහ ශ්‍රී ලංකාව පිළිබඳ ලෝක ආහාර වැඩසටහනේ (WFP) දේශීය අධ්‍යක්ෂ අබ්දුර් රහීම් සිද්ධිකි යන මහත්වරු හමුවී සාකච්ඡා සිදු කෙරුණා.\nමෙරට කෘෂිකර්මාන්තය, ධීවර හා පශු සම්පත් සංවර්ධනය කිරීම සඳහා FAO සහ WFP මෙන්ම විශේෂයෙන් ශ්‍රී ලංකාවේ පිහිටි කාර්යාලය ලබා දුන් වටිනා සහයෝගය ශ්‍රී ලංකා රජයේ අවංක පැසසුමට ලක්වන බවයි අමාත්‍යවරයා මෙහිදී ප්‍රකාශ කළේ.\nවර්තමානයේ දී ශ්‍රී ලංකාව මුහුණ දෙන බහුවිධ අභියෝග පිළිබඳව සඳහන් කළ විදේශ කටයුතු අමාත්‍යවරයා, මෙම දුෂ්කර අවස්ථාවේ දී රජයට මගපෙන්වීම සහ සහයෝගය ලබා දීමට FAO සහ WFP නියෝජිතයන් ඉටු කළ වැදගත් කාර්යභාරය සම්බන්ධයෙන් සිය ස්තුතිය ද පුද කර තිබෙනවා.\nආහාර සුරක්ෂිතතාව හා සබැඳි වර්තමාන අභියෝග ජය ගැනීම සඳහා FAO සහ WFP හි පූර්ණ සහයෝගය ශ්‍රී ලංකාවට ලබා දෙන බවට නියෝජිතයන් දෙදෙනාම අමාත්‍යවරයා හමුවේ සහතික වූ අතර, ඉදිරියේ දී සිදුවිය හැකි ආහාර සුරක්ෂිතතා අභියෝග අවම කිරීම සඳහා ඔවුන් සිදු කරන වර්තමාන ක්‍රියාකාරකම් පිළිබඳව ද අමාත්‍යවරයා දැනුම්වත් කළ බවයි එම අමාත්‍යංශය නිවේදනය කළේ.\nශ්‍රී ලංකාව සහ එක්සත් ජාතීන් එක්සත් ජාතීන්ගේ සංවිධානය සමඟ සමීප, දිගුකාලීන සහ සුහද සබඳතා පවත්වන බවත්, දුෂ්කර අවස්ථාවලදී එක්සත් ජාතීන්ගේ සංවිධානය ශ්‍රී ලංකාවට සිය සහය ලබා දුන් බවත් විදේශ අමාත්‍යවරයා මෙහිදී සඳහන් කළා.\nමෙවැනි පසුබිමක් හමුවේ ශ්‍රී ලංකාවට මෙම දුෂ්කර තත්ත්වයෙන් මිදීමට හැකිවන පරිදි රටේ ආහාර නිෂ්පාදනය ඉහළ නැංවීම සඳහා තාක්ෂණික සහය සහ ආධාර ලබා දෙන ලෙස අග්‍රාමාත්‍යවරයා එක්සත් ජාතීන්ගේ මහ ලේකම්වරයාගෙන් සහ FAO හි අධ්‍යක්ෂ ජනරාල්වරයාගෙන් කළ ඉල්ලීම පිළිබඳව ද අමාත්‍යවරයා මෙහිදී සඳහන් කර තිබෙනවා.",
       "URL": "https://www.hirunews.lk/305362/විදේශ-ඇමති-එක්සත්-ජාතීන්ගේ-ආහාර-හා-කෘෂිකර්ම-සංවිධානයේ-නියෝජිත-හමුවෙයි",
       "Category": "Local News",
       "Parent URL": "https://www.hirunews.lk/local-news.php?pageID=1141"
}