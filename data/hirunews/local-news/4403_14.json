{
       "Source": "hirunews",
       "Timestamp": "Tuesday, 25 July 2017 - 19:58",
       "Headline": "දරුවන් 18කට අතවර කළ දෙදරු පියෙක් අල්ලයි",
       "News Content": "බස්නාහිර පළාත් සභාවේ පරිවාස හා ළමා රක්ෂණ දෙපාර්තමේන්තුව යටතේ පාලනය වන කොළඹට නුදුරු ප්‍රදේශයක පවත්වාගෙන යනු ලබන ළමා නිවාසයක නේවාසිකව සිටින දැරියන් 18 දෙනෙකුගේ ඇගපත අතගා අතවර කළ බව කියන එම ළමා නිවාසයේ පාලිකාවගේ සැමියා අද (25) අත්අඩංගුවට ගත්බව කොහුවල පොලිසිය පවසනවා.\nමෙම සැකකරු එම ළමා නිවාසයේ රියදුරු ලෙසද කටයුතු කරන බව පොලිසිය කළ මූලික පරීක්ෂණයේදී හෙළිවී තිබෙනවා.\nමෙම දැරියන්ට සිදුකරන අතවර සම්බන්ධයෙන් ළමාරක්ෂණ අධිකාරියට ලද පැමිණිල්ලක් මත මෙම අත්අඩංගුවට ගැනීම සිදුව තිබෙනවා.\nඅත්අඩංගුවට ගැනීමෙන් පසුව ළමා නිවාසයේ නේවාසිකව සිටින වයස අවුරුදු 10 ත් 17 ත් අතර දැරියන් 18 දෙනා පොලිසියට ගෙනැවිත් තොරතුරු ලබාගෙන තිබෙනවා.\nමෙම ළමා නිවාසය පිහිටි දෙමහල් ගොඩනැගිල්ලේ ඉහළ මාලයේ අංග සම්පුර්ණ නිදන කාමර තිබුණද එම දැරියන්ට ඒවා පරිහරණය කිරීමට ඉඩ දී නෑ.\nඅදාල දැරියන් ජාත්‍යන්තර පාසලක ඉගෙනුම ලබන අතර ඔවුන් පාසල වෙත රැගෙන යනු ලබන්නේ අත්අඩංගුවට ගත් පුද්ගලයා විසින්.\nමෙම පුද්ගලයා දෙදරු පියෙක් වන අතර ඔවුන් විදේශීය රටවල පදිංචි වී ඇති බවත් අදාල සැකකරු 62 වියේ පසුවන බවත් පොලිසිය පවසනවා.\nසිද්ධිය සම්බන්ධයෙන් පොලිසිය වැඩිදුර පරීක්ෂණ පවත්වනවා.",
       "URL": "https://www.hirunews.lk/166772/දරුවන්-18කට-අතවර-කළ-දෙදරු-පියෙක්-අල්ලයි",
       "Category": "Local News",
       "Parent URL": "https://www.hirunews.lk/local-news.php?pageID=4403"
}