{
       "Source": "hirunews",
       "Timestamp": "Saturday, 13 March 2021 - 7:48",
       "Headline": "මෙරට, 60ට වැඩි පුද්ගලයන්ට කොරෝනා එන්නත්කරණය අද සිට",
       "News Content": "ඔක්ෆර්ඩ් - ඇස්ට්‍රාසෙනෙකා කොරෝනා වෛරස් එන්නත භාවිත කිරීම සම්බන්ධයෙන් කිසිදු බියක් ඇති කර නොගත යුතු බව ලෝක සෞඛ්‍ය සංවිධානය අවධාරණය කරනවා.\nඑහි ප්‍රකාශිකා මාග්‍රට් හැරිස් ජිනීවා නුවර ඊයේ පැවති මාධ්‍ය හමුවේදී සඳහන් කළේ ඇස්ට්‍රා සෙනෙකා එන්නත ෆයිසර් හෝ මොඩර්නා වැනි අනෙක් කොරෝනා එන්නත් මෙන් විශිෂ්ඨ එන්නතක් බවයි.\nඔක්ෆර්ඩ් - ඇස්ට්‍රාසෙනෙකා එන්නත ලබාදීමෙන් ලේ කැටි ඇතිවන බවට වාර්තා පළවීමත් සමඟ ඩෙන්මාර්කය, නෝර්වේ ඇතුලු යුරෝපා රටවල් කිහිපයක් එම එන්නත භාවිතය තාවකාලිකව අත්හිටවනු ලැබුවා.\nකෙසේ නමුත් ලෝක සෞඛ්‍ය සංවිධානයේ එන්නත් උපදේශක කමිටුව සිදුකළ දත්ත විශ්ලේෂණයේදී අනාවරණ වී ඇත්තේ එම ලේ කැටි ගැසීමේ සිද්ධීන් සහ එන්නත් කිරීම අතර කිසිදු සම්බන්ධතාවක් නොමැති බවයි.\nඑමෙන්ම ඔක්ෆර්ඩ් - ඇස්ට්‍රාසෙනෙකා එන්නත ලබාදී මෙතෙක් කිසිවෙකු මියගොස් නොමැති බවද ලෝක සෞඛ්‍ය සංවිධානයේ ප්‍රකාශිකාව අවධාරණය කළා.\nමේ අතර වසංගත රෝග විද්‍යා අංශයේ ප්‍රධානී විශේෂඥ වෛද්‍ය සුදත් සමරවීර ප්‍රකාශ කළේ ශ්‍රී ලංකාව ඔක්ෆර්ඩ් - ඇස්ට්‍රාසෙනෙකා එන්නත භාවිතය අඛණ්ඩව සිදුකරන බවයි.\nමෙරටට එම එන්නත ලැබෙන්නේ ඉන්දියාවේ පූනේ හි සීරම් එන්නත් ආයතනයෙන්.\nඑමෙන්ම අද සිට බස්නාහිර පළාතේ වයස අවුරුදු 60 ට වැඩි පුද්ගලයන් සඳහා කොරෝනා එන්නත්කරණය අද සිට ආරම්භ වනවා. ඒ, එක්සත් ජාතීන්ගේ සංවිධානයේ කොවැක්ස් වැඩසටහන යටතේ එන්නත් මාත්‍රා දෙලක්ෂ 64,000 ක් ලැබීමත් සමඟයි.\nඑහිදී කොළඹ නගර සභා සීමාවේ සහ ගම්පහ දිස්ත්‍රික්කයේ අවදානම් ප්‍රදේශවල වයස අවුරුදු 60 ට වැඩි පුද්ගලයන්ට එන්නත්කරණය ආරම්භ වනු ඇති.\nසීරම් ආයතනයෙන් ඇණවුම් කළ එන්නත් මිලියනයක් මෙතෙක් පළමු මාත්‍රාව ලබාදුන් පුද්ගලයන් සඳහා වෙන් කිරීමට සිදුවීම නිසා වයස අවුරුදු 30 ට වැඩි පුද්ගලයන්ට පළමු මාත්‍රාව ලබාදීම තාවකාලිකව නතර වනු ඇති.\nදෙවන මාත්‍රාව ලබාදීම අප්‍රේල් 10 වනදා සිට ආරම්භවීමට නියමිතයි.\nමේ වනවිට පුද්ගලයන් හත්ලක්ෂ 60,000 කට ආසන්න පිරිසකට කොරෝනා එන්නත් ලබාදී තිබෙනවා.\nඑමෙන්ම මෙරට සමස්ත කොරෝනා ආසාදිත සංඛ්‍යාව මේ වනවිට 87,286 ක් ලෙස සටහන් වුණා. ඊයේ දිනයේ කොරෝනා මරණ පහක් වාර්තාවීමත් සමඟ මෙරට සිදුවූ සමස්ත කොරෝනා මරණ සංඛ්‍යාවද 525 දක්වා ඉහළ ගියා.\nමේ අතර, කටුනායක නිදහස් වෙළද කලාපයේ කොරෝනා ආසාදිත සංඛ්‍යාව 54 දක්වා ඉහළ ගොස් තිබෙනවා. ඊයේ දිනයේදී කටුනායක නිදහස් වෙළදකලාපයේ 43 දෙනෙකුට කොරෝනා වෛරසය ආසාදනය වූ බවට හදුනා ගැනීමත් සමගයි.\nමේ වන විටත් කටුනායක නිදහස් වෙළද කලාපයේ කර්මාන්ත ශාලා 50 කින් පමණ සේවකයින් 1,080 දෙනෙකු කොරෝනා වෛරසය ආසාදනය වී ප්‍රතිකාර ලබා ගෙන තිබුණා\nමේ අතර සීඝ්‍ර ව්‍යාප්තියක් සහිත දකුණු අප්‍රිකාවේ පැතිර යන බී වන් 351  කොරෝනා වෛරස ප්‍රභේදය ආසාදනය වූ පුද්ගලයෙකු මෙරටින් හඳුනාගෙන තිබුනා.\nශ්‍රී ජයවර්ධනපුර විශ්වවිද්‍යාලයේ ආසාත්මිකතා, ප්‍රතිශක්ති විද්‍යා හා සෛල ජෛව විද්‍යා ආයතනයේ අධ්‍යක්ෂ වෛද්‍ය චන්දිම ජීවන්දර කියා සිටියේ නිරෝධායන මධ්‍යස්ථානයක රැදී සිටි ආසාදිතයෙකු මෙලෙස හඳුනාගෙන ඇති බවයි.",
       "URL": "https://www.hirunews.lk/265181/මෙරට-60ට-වැඩි-පුද්ගලයන්ට-කොරෝනා-එන්නත්කරණය-අද-සිට",
       "Category": "Local News",
       "Parent URL": "https://www.hirunews.lk/local-news.php?pageID=2091"
}