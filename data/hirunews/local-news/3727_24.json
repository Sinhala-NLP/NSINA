{
       "Source": "hirunews",
       "Timestamp": "Thursday, 27 September 2018 - 13:14",
       "Headline": "පිදුරංගල අඩනිරුවත් ඡායාරූප ගත් තුන්දෙනා රිමාන්ඩ්",
       "News Content": "ඵෙතිහාසික පිදුරංගල පර්වතය මත සිට අඩ නිරුවත් ඡායාරූප ගෙන අන්තර්ජාලයට මුදාහැරීම සම්බන්ධයෙන් අත්අඩංගුවට ගත් තරුණයින් තුන්දෙනා  ලබන මස 3 වනදා දක්වා රක්ෂිත බන්ධනාගාර ගත කෙරුණා.\nඒ ඔවුන් අද දඹුල්ල මහේස්ත්‍රාත් කෝසල බණ්ඩාර ඉලංගසිංහ  හමුවට ඉදිරිපත් කිරීමෙන් අනතුරුවයි.\nගලේවෙල ප්‍රදේශයේ පදිංචි මොවුන්  අසභ්‍ය ඡායාරූප ප්‍රදර්ශනය කිරීම සහ පුරාවිද්‍යා වටිනාකමක් ඇති ස්ථානයක ආගමික හැඟීම් රිදවන ලෙස හෝ ප්‍රකෝපකරවන සුළු සිදුවීමකට ඉඩ ඇති යම් ක්‍රියාවක් කිරීම යන චෝදනා මත ඊයේ පස්වරුවේ අත්අඩංගුවට ගැණුනා.\nමීට පෙර අන්තර්ජාලයට මුදාහැර තිබූ මෙවැනි අඩනිරුවත් ඡායාරූප අනුකරණය කරමින් මෙම ඡායාරූප ලබාගෙන අන්තර්ජාලයට මුදාහැරි බවට සැකකරුවන් පොලීසියට පාපොච්චාරණය කර තිබෙනවා.\nමෙවර අධ්‍යයන පොදු සහතික පත්‍ර උසස් පෙළ විභාගයට පෙනී සිට ඇති කුරුණෑගල ප්‍රදේශයේ ප්‍රධාන පෙලේ පාසලක ඉගෙනුම ලැබූ මෙම තරුණයින්ගෙන් එක් අයෙකුගේ පියෙකු ගලේවෙල ප්‍රදේශයේ පාසලක විදුහල්පතිවරයෙකු බව ද පොලීසිය සඳහන් කළා.\nසැකකරුවන් වෙනුවෙන් අධිකරණය හමුවේ කරුණු දැක්වූ නීතිඥ එම්.අස්මි කියා සිටියේ තම සේවා දායකයින්ගේ නොදැනුවත්කම හේතුවෙන් අඩ නිරුවත් ඡායාරූප ගෙන ඒවා අන්තර්ජාලයට මුදා හැර ඇති බවයි.",
       "URL": "https://www.hirunews.lk/200861/පිදුරංගල-අඩනිරුවත්-ඡායාරූප-ගත්-තුන්දෙනා-රිමාන්ඩ්",
       "Category": "Local News",
       "Parent URL": "https://www.hirunews.lk/local-news.php?pageID=3727"
}