{
       "Source": "hirunews",
       "Timestamp": "Thursday, 27 January 2022 - 19:31",
       "Headline": "සිරිලක මහා වන්දනා ගමන, හිරු සිරිපා කරුණාවට සියල්ල සූදානම්",
       "News Content": "සිරිලක මහා වන්දනා ගමන හිරු - සිරිපා කරුණාව කරුණාව සඳහා මේ වන විට සියලු කටයුතු සුදානම්.\nහිරු එෆ්.එම් සංවිධානය කරන මේ බැතිබර වන්දනා චාරිකාවට මෙවරත් එක්ව සිටින්නේ රටපුරා විසිරුණු හිරු ශ්‍රාවකයින්.\nඒ අනුව වන්දනා නඩ රැගත් බස් රථ හෙට (28) අලු‍යම දිවයිනේ ස්ථාන 6කින් උතුම් ශ්‍රීපාද ස්ථානය බලා ගමන් අරඹනු ඇති.\nහිරු එෆ්.එම්. වසරක් පාසා සංවිධානය කරන මහා සිරිපා කරුණාව හෙට අලු‍යම ආරම්භ වන්නේ හිරු මාධ්‍ය ජාලයේ සභාපති රේනෝ සිල්වා මහතාගේ සංකල්පයක් අනුවයි.\nඒ අනුව මුළු දිවයිනම ආවරණය වන පරිදි තෝරා ගත් වන්දනාකරුවන් රැගත් වන්දනා නඩ කැබිතිගොල්ලෑව, බිබිල, කන්තලේ, පිටබැද්දර, හෙට්ටිපොළ හා කොළඹ යන ප්‍රදේශවලින් සිරිපා කරුණාවට එක්වනු ඇති.\nඑමෙන්ම වන්දනා නඩ ගමන් අරඹන ස්ථානවල සිටම ශ්‍රී පාදස්ථානය දක්වා උත්තරීතර පුජා කරඬු වහන්සේලා 6 නමක් ද සිරිපා පුද බිම වෙත වැඩම කරවීම ද මීට සමගාමී ව සිදුවනවා.\nවන්දනා නඩ ශ්‍රී පාදස්ථානය දක්වා ගමන් කරන මඟ දෙපස සිට පිං කැමති සැඳැහැවත් ජනතාවට එම කරඬු වහන්සේලා වන්දනාමාන කිරිමටත් අවස්ථාව සලසා තිබෙනවා.\nමේ මහා වන්දනා ගමනට එක්වන සියලු‍ වන්දනාකරුවන්ට අවශ්‍ය ආහාර පාන, නවාතැන් ඇතුළු පහසුකම් සෞඛ්‍ය මාර්ගෝපදේශවලට අනුකූලව නොපිරිහෙළා සැපිරීමටත් හිරු එෆ්. එම් කටයුතු කර තිබෙනවා.\nපූර්ණ එන්නත්කරණයට ලක් වූ වන්දනාකරුවන් පමණක් මෙවර සිරිපා කරුණාව සඳහා එක්වනවා.",
       "URL": "https://www.hirunews.lk/295375/සිරිලක-මහා-වන්දනා-ගමන-හිරු-සිරිපා-කරුණාවට-සියල්ල-සූදානම්",
       "Category": "Local News",
       "Parent URL": "https://www.hirunews.lk/local-news.php?pageID=1393"
}