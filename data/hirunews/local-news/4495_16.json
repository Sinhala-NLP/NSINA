{
       "Source": "hirunews",
       "Timestamp": "Sunday, 28 May 2017 - 11:37",
       "Headline": "බද්දේගම ජනතාවට විශේෂ නිවේදනයක්",
       "News Content": "ගිංගග හැර, පිටාර ගැලූ අනෙකුත් ගංගාවල පැවති අවදානම් තත්ත්වය මේ වනවිට පහව යමින් පවතින බව වාරිමාර්ග දෙපාර්තමේන්තුව ප්‍රකාශ කළා.\nඑහි ජල කළමනාකරණ අංශයේ අධ්‍යක්ෂිකා ප්‍රේමා හෙට්ටිආරච්චි හිරු ප්‍රවෘත්ති අංශයට අදහස් දක්වමින් කියා සිටියේ ගිං ගඟේ පහළ ප්‍රදේශයෙහි ජලය බැස යාමේ අඩුවක් දක්නට නොලැබෙන බවයි.\nගිං ගඟ පිටාර ගැලීමත් සමග බද්දේගම නගරයට ගං වතුර ගලා ඒම වැළැක්වීම සඳහා ඉදිකර ඇති බැම්ම කැඞීයාමේ අවදානමක් පවතින ගාල්ල අතිරේක දිස්ත්‍රික් ලේකම් කමල් රණසිංහ ප්‍රකාශ කළා.\nමේ නිසා බද්දේගම නගරයේ ජනතාව එම ප්‍රදේශයෙන් ඉවත්වන ලෙසටයි ඔහු දැනුම් දුන්නේ.\nනිල්වලා ගෙඟ් ජලය පිටාර ගැලීම හේතුවෙන් මේ වනවිටත් මාතර නගරය ආශ්‍රිත ප්‍රදේශ පවතින්නේ ජලයෙන් යටවයි.\nජලය බැස ගියත් තමන්ට ප්‍රමාණවත් පරිදි සහනාධාර නොලැබෙන බවට අකුරැස්ස, පිටබැද්දර ඇතුලූ ප්‍රදේශ කිහිපයක ජනතාව හිරු ප්‍රවෘත්ති අංශයට කියා සිටියා.\nමේ අතර දක්ෂිණ අධිවේගී මාර්ගයේ ගොඩගම සහ පින්නදූව අතර පිහිටි අධිවේගී පිවිසුම් ජල ගැලීම හේතුවෙන් මේ වනවිට තාවකාලිකව වසා දමා ඇති බව මාර්ග සංවර්ධන අධිකාරිය පවසනවා.\nඑමෙන්ම අධිවේගී මාර්ගය භාවිත කරන්නන්ට 1969 අමතා උපදෙස් ලබාගන්නා ලෙසත් එහි ඉලෙක්ට්‍රොනික ප්‍රදර්ශන පුවරු අනුගමනය කරන ලෙසත් මාර්ග සංවර්ධන අධිකාරිය දැනුම්දීමක් කළා.\nමේ අතර කළුතර දිස්ත්‍රික්කයේ කළු ගඟ පහළ ප්‍රදේශවලට මේ වනවිට ජලය ගලා එමින් පවතින බැවින් යම් අවදානමක් පවතින බව දිස්ත්‍රික් ලේකම් යූ.ඞී.සී. ජයලාල් කියා සිටියා.\nකළුතර - බණ්ඩාරගම, පරදූවඇල්ල වේල්ල කැඞීයාමේ තත්වයක් පවතින නිසා බණ්ඩාරගම, වියනගොඩ, පරසගස්තොට, මෙනේරිහේන්තුඩුව ඇතුලූ ප්‍රදේශවල ජනතාවට අවදානයෙන් පසුවන්නැයි ආපදා කළමනාකරන මධ්‍යස්ථානය උපදෙස් ලබාදෙනවා.\nඅවදානම වැඩි ප්‍රදේශවල ජනතාවට ඉවත්වන ලෙසට දැනුම්දී ඇති බවයි කළුතර දිස්ත්‍රික් ලේකම් යූ.ඞී.සී. ජයලාල් කියා සිටියේ.\nකැළණි ගඟ පිටාරගැලීම නිසා ගම්පහ දිස්ත්‍රික්කයේ මල්වාන ඇතුලූ අවට ප්‍රදේශ තවම පවතින්නේ ජලයෙන් යටවයි.\nඑසේම කැළණි ගඟ පිටාර ගැලීම නිසා අවිස්සාවේල්ල, හංවැල්ල, කඩුවෙල, කොළොන්නාව, අංගොඩ, සේදවත්ත ප්‍රදේශවල පහත්බිම් රැසක් තවදුරටත් ජලයෙන් යටවී පවතිනවා.\nවැසි තත්ත්වයේ අඩුවීමක් දක්නට ලැබුණද දිස්ත්‍රික්ක 8 ක කට නිකුත් කර ඇති නායයෑමේ අවදානම අද පස්වරු එක දක්වා බලපැවැත්වෙන බව ජාතික ගොඩනැගිලි පර්යේෂණ සංවිධානය පවසනවා.\nඑහි නායයෑම් අධ්‍යයන අංශයේ අධ්‍යක්ෂ ආර් එම් එස් බණ්ඩාර හිරු ප්‍රවෘත්ති අංශයට කියා සිටියේ ඉදිරියේදී තවදුරටත් වර්ෂාව ඇතිවුවහොත් නායයාම් අවදානම් සහිතව නම් කළ ප්‍රදේශවල නායයාමේ තත්ත්වයන් ඇතිවිය හැකි බවයි.",
       "URL": "https://www.hirunews.lk/162313/බද්දේගම-ජනතාවට-විශේෂ-නිවේදනයක්",
       "Category": "Local News",
       "Parent URL": "https://www.hirunews.lk/local-news.php?pageID=4495"
}