{
       "Source": "hirunews",
       "Timestamp": "Monday, 02 November 2020 - 18:58",
       "Headline": "22 වන මරණය කොවිඩ් මරණයක් ලෙසට නොසැලකීමට තීරණය කරයි - කොවිඩ් මරණ සංඛ්‍යාව 21ක් වෙයි",
       "News Content": "පෙරේදා (ඔක්තෝම්බර් 31) දින පානදුර රෝහලට ඇතුලත් කිරීමේදී මියගොස් සිටි 27 හැවිරිදි පුද්ගලයාගේ මරණ කොරෝනා වෛරසය හේතුවෙන් සිදුවූවක් නොවන බවට තීරණය කර තිබෙනවා.\nමෙම පුද්ගලයා කොවිඩ් 19 ආසාදිතයන් අතර සිදුවූ 22 වන මරණය ලෙසටයි වසංගත රෝග විද්‍යා අංශය වාර්තා කළේ.\nඑහෙත් මෙම මරණයට කොරෝනා වෛරසයේ දායකත්වයක් නොමැති බවයි නිවේදනයක් නිකුත් කරමින් වසංගත රෝග විද්‍යා අංශයේ ප්‍රධානී වෛද්‍ය සුදත් සමරවීර මහතා කියාසිටියේ.\nකොවිඩ් 19 රෝගයේ බලපෑම තක්සේරු කිරීම සඳහා වැදගත් වන්නේ එම රෝගයේ දායකත්වයෙන් සිදුවන මරණ බැවින් එම මරණ වෙනම වාර්තා කිරීමට තීරණය කර ඇති බව අදාළ නිවේදනය මගින් පෙන්වා දෙනවා.\nඒ අනුව මේ දක්වා ශ්‍රී ලංකාව තුල කොවිඩ් 19 හේතුවෙන් සිදුවූ මරණ සංඛ්‍යාව 21ක් පමණක් බවයි වසංගත රෝග විද්‍යා අංශයේ ප්‍රධානී වෛද්‍ය සුදත් සමරවීර මහතා සඳහන් කළේ.\nමෙම මරණය 22 වන කොරෝනා් මරණය ලෙසයි මීට පෙර රජයේ ප්‍රවෘත්ති දෙපාර්තමේන්තුව නිවේදනය කළේ.\nඑමෙන්ම මෙරට 21 වන කොරෝනා මරණයද ඊයේ වාර්තාවූ අතර,  මියගොස් තිබුණේ මහර සෞඛ්‍ය වෛද්‍ය නිලධාරී කොට්ඨාසය අයත් හේනේගම - කහටාන ප්‍රදේශයේ පදිංචි 40 හැවිරිදි පුද්ගලයෙක්.\nඔහුගේ දේහය පිළිබඳ අවසන් කටයුතු ගම්පහ - කසගහ වත්ත ආදාහනාගාරයේදී අද පෙරවරුවේ සිදු කෙරුණා.\nමේ අතර යුද හමුදාපති ලුතිනන් ජෙනරාල් ශවේන්ද්‍ර සිල්වා සඳහන් කළේ අද දිනයේදීත් අලුතින් ආසාදිතයන් 164 දෙනෙකු සොයාගත් බවයි.",
       "URL": "https://www.hirunews.lk/253870/22-වන-මරණය-කොවිඩ්-මරණයක්-ලෙසට-නොසැලකීමට-තීරණය-කරයි-කොවිඩ්-මරණ-සංඛ්‍යාව-21ක්-වෙයි",
       "Category": "Local News",
       "Parent URL": "https://www.hirunews.lk/local-news.php?pageID=2355"
}