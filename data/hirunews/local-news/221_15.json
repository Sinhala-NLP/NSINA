{
       "Source": "hirunews",
       "Timestamp": "Saturday, 01 July 2023 - 19:50",
       "Headline": "දේශීය ණය ප්‍රතිව්‍යුහගත කිරීමේ යෝජනාව සම්මතයි (වීඩියෝ)",
       "News Content": "දේශීය ණය ප්‍රතිව්‍යුහගතකරණ කිරීමේ යෝජනාව අද(01) පාර්ලිමේන්තුවේ පැවති ඡන්ද විමසීමේ දී වැඩි ඡන්ද 60 කින් සම්මත වුණා.\nයෝජනාවට පක්ෂව ඡන්ද 122 කුත්, විපක්ෂව ඡන්ද 62 කුත් ලැබුණා.\nමෙම යෝජනාව සම්මත වීමත් සමඟ මුදල් අමාත්‍යවරයා ලෙස ජනාධිපතිවරයාට දේශීය ණය ප්‍රතිව්‍යූහගතකරණය සඳහා අවශ්‍ය සියලුම තීන්දු තීරණ ගැනීමේ බලය හිමිවනවා.\nමෙහිදී ශ්‍රී ලංකා නිදහස් පක්ෂය ඡන්දය වීමෙන් වැළකී සිටි අතර, අද පස්වරුවේ එහි සභාපති මෛත්‍රීපාල සිරිසේන නිවේදනයක් නිකුත් කරමින් සඳහන් කළේ දේශීය ණය ප්‍රශස්තකරණය වැඩසටහනේ යම් යම් සාධනීය අංග ඇතත්, ඇතැම් කරුණු තවදුරටත් සලකා බැලිය යුතු බැවින් ශ්‍රීලනිපය මෙහිදී මධ්‍යස්ථ ස්ථාවරයක් ගනු ලබන බවයි.\nඑමෙන්ම පසුගිය දා පැවති මහජන උපයෝගිතා කොමිසමේ සභාපති ඉවත් කිරීමේ ඡන්ද විමසීමේ දී ආණ්ඩුවට විරුද්ධව තම මනාපය ලබා දුන් පුත්තලම දිස්ත්‍රික් පාර්ලිමේන්තු මන්ත්‍රී අලි සබ්‍රි රහීම් මෙම යෝජනාව සඳහා පක්ෂව ඡන්දය ලබා දීමත් විශේෂත්වයක්.\n\"ස්වෛරීත්ව ණය තිරසරභාවය නැවත ඇති කිරීමට දේශීය ණය ප්‍රශස්තකරණය ක්‍රියාත්මක කිරීම සඳහා වන යෝජනාව“ අද පාර්ලිමේන්තුවට ඉදිරිපත් කෙරුණා.\nපිටු 33 කින් සමන්විත එම යෝජනාවේ දැක්වෙන්නේ, රාජ්‍ය ණයවලින් සැලකිය යුතු කොටසක් නියෝජනය කරමින් ශ්‍රී ලංකාවේ දේශීය මුදලින් පවතින ණය, මුළු රාජ්‍ය ණය ප්‍රමාණයෙන් සියයට 42 ක් වන අතර, එය රටේ දළ දේශීය නිෂ්පාදිතයෙන් සියයට 50කට වඩා වැඩි ප්‍රමාණයක් බවයි.\nරජයේ දේශීය ණයවලින් සියයට 60කට වැඩි ප්‍රමාණයක් වාණිජ බැංකු නොවන අංශය විසින් දරන බවත් එහි සඳහන්.\nඒ අනුව, මහ බැංකුවේ භාණ්ඩාගාර බිල්පත් තොගය ණය ප්‍රශස්තකරණය සඳහා සලකා බලන බව අද පාර්ලිමේන්තුවට ඉදිරිපත් කෙරුණු යෝජනාවේ දැක්වෙනවා.\nදේශීය ණය ප්‍රතිව්‍යූහගතකරන යෝජනාවේ දැක්වෙන්නේ, මහ බැංකුවේ භාණ්ඩාගාර බිල්පත් සහ රජයට ලබා දී ඇති අත්තිකාරම් භාණ්ඩාගාර බැඳුම්කර බවට පත් කෙරෙන බවයි.\nවිශ්‍රාමික අරමුදල් සතු භාණ්ඩාගාර බැඳුම්කර දිගුකාලීන කල් පිරෙන භාණ්ඩාගාර බැඳුම්කරවලට හුවමාරු කරනු ඇති බව ද එහි සඳහන් වනවා.\nඒ අනුව විශ්‍රාමික අරමුදල් සඳහා මෙම ණය ප්‍රශස්තකරණ ක්‍රියාවලියට දායකත්වය දැක්වීමට දිරිගන්වන අතර, එසේ සහභාගී නොවන විශ්‍රාමික අරමුදල් මත පනවන ආදායම් බදු ප්‍රමාණය ඉහළ නැංවෙනු ඇති බවත් යෝජනාවේ සඳහන්.",
       "URL": "https://www.hirunews.lk/339693/දේශීය-ණය-ප්‍රතිව්‍යුහගත-කිරීමේ-යෝජනාව-සම්මතයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=221"
}