{
       "Source": "hirunews",
       "Timestamp": "Sunday, 20 November 2016 - 12:16",
       "Headline": "රජිව් ගාන්ධි ඝාතනය ගැන නලිනිගෙන් ග්‍රන්ථයක්",
       "News Content": "ඉන්දියාවේ හිටපු අග්‍රාමාත්‍ය රජිව් ගාන්ධි ඝාතනය සම්බන්ධයෙන් වසර 25 කට වැඩි කාලයක් බන්ධනාගාරගතව සිටින නලිනි ශ්‍රීහරන් සිය ජීවිත කතාව ග්‍රන්ථයක් ලෙස එළිදැක්වීමට සූදානම් වනවා.\nබන්ධනාගාරයේ සිට ඇය කියූ කතාව පිටු 500 කින් පමණ සමන්විත දෙමළ ග්‍රන්ථයක් ලෙස නොවැම්බර් 24 වනදා එළිදක්වන බව ඉන්දීය මාධ්‍ය වාර්තා කළා.\nඑල්.ටී.ටී.ඊ සාමාජිකයෙකු ශ්‍රීහරන් හෙවත් මුරුගන් සමග 1991 වසරේ අප්‍රේල් 21 වනදා විවාහ වූ නලිනි එම වසරේම මැයි 21 වනදා තමිල්නාඩුවේ ශ්‍රී පෙරුම්බුදුර් හිදී රජිව් ගාන්ධි ඝාතනයට සම්බන්ධ වුණා.\nඅත්අඩංගුවට ගන්නා විට දෙමස් ගැබිණියක්ව සිටි ඇය වෙල්ලෝර් බන්ධනාගාරයේ ජීවිතාන්තය දක්වා සිරදඩුවම් විදිමින් සිටින්නේ තවත් වරදකරුවන් 6 දෙනෙකු ද සමගයි.\nසිය ජීවිත කතාව හෙළිදරව් කරමින් නලිනි ඇගේ ළමා කාලය, මුරුගන් සමග සබදතාව, රජිව් ඝාතනයේ අත්දැකීම්, නීතියෙන් පලායාම, අත්අඩංගුවට පත්වීම, බන්ධනාගාරයේදී දරුවෙකු බිහිකිරීම මෙන්ම, 2008 වසරේදී බන්ධනාගාරයේදී ප්‍රියංකා ගාන්ධි සමග පැය එකහමාරක් තිස්සේ පැවැත්වූ රහස් සාකච්ඡාව පිළිබදව ද කරුණු ඉදිරිපත් කර ඇති බව ඉන්දීය මාධ්‍ය වාර්තා කළා.\nයහපත් පුද්ගලයෙකු වූ තම පියා ඝාතනය කළේ මන්දැයි ප්‍රියංකා ගාන්ධි එහිදී නලිනිගෙන් දිගින් දිගටම විමසා තිබෙනවා.\nඑහිදී නලිනි පවසා ඇත්තේ තමා රජිව් ගාන්ධි ඝාතන සැලසුම පිළිබද කිසිවක් නොදැන සිටි බවයි.\nනලිනිගේ මව චෙන්නායි නුවර රෝහලක හෙදියක් වන අතර, ඇයට පද්මාවතී යන නම තබා ඇත්තේ මහත්මා ගාන්ධි විසින් බවයි නලිනි සිය ග්‍රන්ථයෙන් හෙළිදරව් කර ඇත්තේ.\nශ්‍රී ලාංකික දෙමළ ජාතිකයෙකු වූ ශ්‍රීහරන් හෙවත් මුරුගන් නලිනිගේ ජීවිතයට ඇතුලූ වී ඇත්තේ ඒ සමයේදීයි.\nපසුව ශ්‍රීහරන් රජිව් ගාන්ධි ඝාතනය කළ මිනිස් බෝම්බය වූ ධනු සහ සුභා රැගෙන ආ බවත් තමාට ලේ පිපාසිතයන් පිරිසකට කොටුවී සිටීමට සිදුවූ බවත් නලිනි සදහන් කර තිබෙනවා.\nබන්ධනාගාරයේදී තමාට උපන් අරිත්‍රා දියණිය ශ්‍රී ලංකාව හරහා මුහුදු මාර්ගයෙන් යුරෝපයට යැවූ බවත්, ඇයට බ්‍රිතාන්‍ය රජය දේශපාලන රැකවරණ ලබාදුන් බවත් නලිනි හෙළිදරව් කරගනු ලැබුවා.\nඇය දැන් බ්‍රිතාන්‍යයේ වෛද්‍යවරියක් බවයි නලිනිගේ ජීවිත කතාව පිළිබද සටහනක් ගෙන එන ටයිම්ස් ඔෆ් ඉන්දියා පුවත්පත සදහන් කළේ.",
       "URL": "https://www.hirunews.lk/147926/රජිව්-ගාන්ධි-ඝාතනය-ගැන-නලිනිගෙන්-ග්‍රන්ථයක්",
       "Category": "Local News",
       "Parent URL": "https://www.hirunews.lk/local-news.php?pageID=4788"
}