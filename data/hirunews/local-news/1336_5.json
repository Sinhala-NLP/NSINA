{
       "Source": "hirunews",
       "Timestamp": "Thursday, 24 February 2022 - 15:10",
       "Headline": "ප්‍රේමලාල් ජයසේකරගේ අභියාචනය පිළිබඳ අවසන් තීන්දුව මාර්තු 31",
       "News Content": "තමන්ට නියම කර ඇති මරණීය දණ්ඩනයෙන් නිදොස්කොට නිදහස් කරන ලෙස ඉල්ලා පාර්ලිමේන්තු මන්ත්‍රී ප්‍රේමලාල් ජයසේකර ඇතුළු විත්තිකරුවන් තුන් දෙනෙකු ඉදිරිපත් කර තිබූ අභියාචනා පිළිබඳ තීන්දුව මාර්තු 31 වනදා ප්‍රකාශයට පත් කරන බව අභියාචනාධිකරණය අද දැනුම් දුන්නා.\nනිශ්ශංක බන්දුල කරුණාරත්න සහ ආර්. ගුරුසිංහ යන අභියාචනාධිකරණ විනිසුරු මඩුල්ල ඉදිරියේයි මෙම අභියාචනා විභාගයට ගැණුනේ.\n2015 වසරේ පැවති ජනාධිපතිවරණ සමයේ හිටපු ජනාධිපති මෛත්‍රීපාල සිරිසේනගේ කහවත්තේ පැවති දේශපාලන රැලියේදී පුද්ගලයෙකු වෙඩි තබා ඝාතනය කිරීම සහ තවත් දෙදෙනෙකුට තුවාල සිදුකිරීම සම්බන්ධයෙන් පාර්ලිමේන්තු මන්ත්‍රී ප්‍රේමලාල් ජයසේකරට එරෙහිව නඩු ගොනුකර තිබුණා.\nඒ අනුව, පසුව 2020 වසරේ ජුලි මස 31 වනදා රත්නපුර මහාධිකරණය මගින් මන්ත්‍රීවරයා ඇතුළු විත්තිකරුවන් 3 දෙනාට මරණීය දණ්ඩනය නියම කරනු ලැබුවා.\nරත්නපුර මහාධිකරණය මගින් ලබා දුන් තීන්දුව නීතියට පටහැනි බැවින් ඒවා අවලංගු කොට සියලු චෝදනාවලින් නිදොස්කොට නිදහස් කරන ලෙස ඉල්ලමිනුයි ඔවුන් සිය අභියාචනා තුලින් ඉල්ලා සිටියේ.\nඑම අභියාචනා පිළිබඳ විභාගය අද අවසන් වුණා.",
       "URL": "https://www.hirunews.lk/297926/ප්‍රේමලාල්-ජයසේකරගේ-අභියාචනය-පිළිබඳ-අවසන්-තීන්දුව-මාර්තු-31",
       "Category": "Local News",
       "Parent URL": "https://www.hirunews.lk/local-news.php?pageID=1336"
}