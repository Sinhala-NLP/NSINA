{
       "Source": "hirunews",
       "Timestamp": "Sunday, 09 May 2021 - 12:48",
       "Headline": "ව්‍යාජ ඇමෙරිකානු ඩොලර් නෝට්ටු මුද්‍රණය කිරීමේ ජාවාරමක් ගැන CID පරීක්ෂණ අරඹයි (වීඩියෝ)",
       "News Content": "ව්‍යාජ ඇමෙරිකානු ඩොලර් නෝට්ටු මුද්‍රණය කිරීමේ ජාවාරමක් සම්බන්ධයෙන් අපරාධ පරීක්ෂණ දෙපාර්තමේන්තුව පරීක්ෂණ ආරම්භ කර තිබෙනවා.\nඒ ව්‍යාජ නෝට්ටු මුද්‍රණය සම්බන්ධයෙන් මේ වනවිට අත්අඩංගුවේ පසුවන සැකකරුවන් 8 දෙනෙකු කළ පාපොච්චාරණයකට අනුවයි.\nඅපරාධ පරික්ෂණ දෙපාර්තමේන්තුවේ ව්‍යාජ මුදල් කාර්යාංශය මගින් පසුගිය මාස දෙකක කාලසීමාව තුල කන්තලේ සහ අනුරාධපුර ප්‍රදේශවලදී මුදල් නෝට්ටු ජාවාරමට සම්බන්ධ එම සැකකරුවන් අත්අඩංගුවට ගනු ලැබුවා.\nඑම සැකකරුවන්ගෙන් දීර්ඝ ලෙස ප්‍රශ්න කිරීමේදී සඳහන් කර ඇත්තේ රුපියල් නෝට්ටු වලට අමතරව තමන් ව්‍යාජ ඩොලර් සියයේ නෝට්ටු ද මුද්‍රණය කළ බවයි.\nඒ අනුව, මෙලෙස මුද්‍රණය කළ ව්‍යාජ ඩොලර් නෝට්ටු මුදල් මාරු කිරීමේ මධ්‍යස්ථානවල මෙන්ම, මූල්‍ය ආයතනවල ද හුවමාරු විය හැකි බව අපරාධ පරීක්ෂණ දෙපාර්තමේන්තුව අනතුරු අඟවනවා.\nඑවැනි තොරතුරක් වෙතොත් වහා දැනුම්දෙන ලෙසයි අපරාධ පරීක්ෂණ දෙපාර්තමේන්තුවේ ව්‍යාජ මුදල් කාර්යාංශය ඉල්ලා සිටින්නේ.\n0112 326 670 හෝ 0112 320 145 යන දුරකථන අංකවලින් මෙවැනි තොරතුරු ඉදිරිපත් කළ හැකියි.",
       "URL": "https://www.hirunews.lk/270861/ව්‍යාජ-ඇමෙරිකානු-ඩොලර්-නෝට්ටු-මුද්‍රණය-කිරීමේ-ජාවාරමක්-ගැන-cid-පරීක්ෂණ-අරඹයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1966"
}