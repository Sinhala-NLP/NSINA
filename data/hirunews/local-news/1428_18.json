{
       "Source": "hirunews",
       "Timestamp": "Thursday, 13 January 2022 - 6:22",
       "Headline": "දුම්රිය ස්ථානාධිපතිවරුන් විශේෂ වෘත්තීය ක්‍රියාමාර්ගයක (ඡායාරූප සහ වීඩියෝ)",
       "News Content": "ඉල්ලීම් කිහිපයක් මුල් කරගනිමින් දුම්රිය ස්ථානාධිපතිවරුන් ඊයේ (12) මධ්‍යම රාත්‍රියේ සිට ආරම්භ කළ පැය 24ක හදිසි වර්ජනය හේතුවෙන් දුම්රිය මගීන් රැසක් අපහසුතාවට පත්වුණා.\nඑමෙන්ම දුම්රිය වර්ජනය හේතුවෙන් ගමන් වාර 200ට වැඩි සංඛ්‍යාවක් අවලංගු කර ඇති අතර ධාවනය සිදුවන්නේ ගමන් වාර 80ක් පමණයි.\nඊයේ මධ්‍යම රාත්‍රියේ ඇරඹි හදිසි වර්ජනය හේතුවෙන් ඇතැම් දුම්රිය ගමනාන්තය දක්වා ගමන් කිරීමට පෙර අතරමඟ නතර කිරීම හේතුවෙන් මගීන් රැසක් අපහසුතාවයට පත්වූ බවයි දුම්රිය දෙපාර්තමේන්තුවේ උසස් නිලධාරියෙකු සඳහන් කළේ.\nමධ්‍යම රාත්‍රියේ වර්ජනය ආරම්භ කිරීමට සැලසුම් කර තිබුණත් ඊට පෙර දුම්රිය ස්ථානවලින් ස්ථානාධිපතිවරුන් ඉවත්ව යාම හේතුවෙන් කැකිරාව, හබරණ සහ මහනුවර යන ප්‍රදේශවලදී දුම්රිය කිහිපයක් මගීන් සමග මග නතර කෙරුණු බව ද ඔහු කියා සිටියා.\nඑමෙන්ම කොළඹ සිට මඩකලපුව දක්වා ධාවනය වෙමින් තිබූ මීනගයා නගරාන්තර දුම්රිය කැකිරාව දුම්රිය ස්ථානය ආසන්නයේ නතර කර තිබියදී කිසියම් පිරිසක් ගල් ප්‍රහාරයක් එල්ල කර තිබෙනවා.\nසංඥා දෝෂයක් හේතුවෙන් මෙම දුම්රිය නවතා ඇති අතර ඒ වනවිට එහි විශාල මඟීන් සංඛ්‍යාවක් සිට තිබෙනවා. මෙම සිද්ධිය සම්බන්ධයෙන් කැකිරාව පොලිසියට පැමිණිල්ලක් ද ඉදිරිපත් කරනු ලැබුවා.\nදුම්රිය ස්ථානාධිපතිවරුන්ගේ වර්ජනය හේතුවෙන් ශ්‍රී පාද වන්දනාවේ පැමිණි වන්දනාකරුවන් පිරිසක් ද අපහසුතාවට ලක් වූ බවයි හැටන් හිරු වාර්තාකරු සදහන් කළේ.\nකෙසේ වෙතත්, සිය වෘත්තීය ක්‍රියාමාර්ගය අද රාත්‍රී 12 තෙක් ක්‍රියාත්මක කරන බවයි දුම්රිය ස්ථානාධිපති සංගමයේ සභාපති සුමේධ සෝමරත්න කොළඹ දී අද (13) මාධ්‍ය හමුවක් කැදවමින් සදහන් කළේ.\nමේ අතර, දුම්රිය එන්ජින් රියදුරන්ගේ සංගමයේ ලේකම් ඉන්දික දොඩම්ගොඩ කියා සිටියේ දුම්රිය ස්ථානාධිපති සංගමයේ නියෝජිතයෙකුගෙන් රියදුරන්ට තර්ජන එල්ල වී ඇති බවයි.\nමේ අතර ජනාධිපති මාධ්‍ය කේන්ද්‍රයේ අද පැවති මාධ්‍ය හමුවකදී මෙම දුම්රිය වර්ජනය පිළිබඳව ප්‍රශ්න කෙරුණා.",
       "URL": "https://www.hirunews.lk/293848/දුම්රිය-ස්ථානාධිපතිවරුන්-විශේෂ-වෘත්තීය-ක්‍රියාමාර්ගයක-ඡායාරූප-සහ-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1428"
}