{
       "Source": "hirunews",
       "Timestamp": "Saturday, 08 April 2023 - 8:06",
       "Headline": "පීලිපැනීමක් නිසා අඩාල වූ ත්‍රිකුණාමලයේ දුම්රිය මාර්ගය තවමත් අලුත්වැඩියාවේ",
       "News Content": "කන්තලේ - අග්බෝපුර දුම්රිය ස්ථානය ආසන්නයේ දී පීලිපැනීමට ලක්වූ දුම්රිය මැදිරිය පීලිගත කිරීමේ කටයුතු අද (08) උදෑසන අවසන් කිරීමට බලාපොරොත්තු වන බව දුම්රිය දෙපාර්තමේන්තුව ප්‍රකාශ කළා.\nඑසේම, දුම්රිය පීලිගත කරන අතරතුර මාර්ගයේ නඩත්තු කටයුතු ඊයේ (07) රාත්‍රියේත් සිදු කෙරුණු අතර, පීලි පැනීම හේතුවෙන් ත්‍රිකුණාමලය සහ කොළඹ අතර ධාවනය වන රාත්‍රි තැපැල් දුම්රිය ඊයේ අවලංගු කිරීමටයි පියවර ගැනුණේ.\nගල්ඔය සිට ත්‍රිකුණාමලය දක්වා දිවෙන එම දුම්රිය මාර්ගයේ ධාවන කටයුතු අද (08) දිනයේ දී පීලිපැනීමට ලක්වූ දුම්රිය මැදිරිය පීලිගත කිරීමෙන් අනතුරුව සිදුකිරීමට සැලසුම් කර තිබෙනවා.\nකන්තලේ - අග්බෝපුර දුම්රිය ස්ථානය ආසන්නයේ දී ඊයේ (07) දුම්රියක් පීලිපැනීමෙන් පසු මැදිරියක් පෙරලී යාමත් සමඟ එහි සිටි 16 දෙනෙකු තුවාල ලැබූ අතර, ඔවුන් කන්තලේ රෝහලටයි ඇතුළත් කෙරුණේ.\nමේ අතර, දුම්රිය නියෝජ්‍ය සාමාන්‍යාධිකාරි වී.එස්.පොල්වත්තගේ කියා සිටියේ කොළඹ - කොටුවේ සිට යාපනය කන්කසන්තුරය දක්වා ඍජු දුම්රිය ගමන් ලබන වසරේ ජනවාරි මාසයේ දී යළි ආරම්භ කිරීමට අපේක්ෂා කරන බවයි.",
       "URL": "https://www.hirunews.lk/331982/පීලිපැනීමක්-නිසා-අඩාල-වූ-ත්‍රිකුණාමලයේ-දුම්රිය-මාර්ගය-තවමත්-අලුත්වැඩියාවේ",
       "Category": "Local News",
       "Parent URL": "https://www.hirunews.lk/local-news.php?pageID=427"
}