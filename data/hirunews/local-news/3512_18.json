{
       "Source": "hirunews",
       "Timestamp": "Friday, 08 February 2019 - 12:49",
       "Headline": "ආබාධිත කාන්තාවන්ට රැකියාවලට සමාන ප්‍රවේශයක් හිමි නොවන බව අධ්‍යයනයකින් හෙළිවේ",
       "News Content": "ශ්‍රී ලංකාවේ ආබාධිත තත්ත්වයට පත්වූ පුද්ගලයන් අතරින් කාන්තාවන්ට රැකියා අවස්ථා සඳහා සමාන ප්‍රවේශයක් හිමි නොවන බව ජගත් සංවිධාන අධ්‍යයනයකින් හෙළි වී තිබෙනවා.\nඑක්සත් ජාතීන්ගේ කාන්තා ඒකකය අදාළ වාර්තාව සකස් කර ඇත්තේ මෙරට කාන්තා හා ළමා කටයුතු අමාත්‍යාංශය සහ කොරියානු තානාපති කාර්යාලය සමඟ එක්වයි.\n2012 වසරේ ජන සංගනණයට අනුව මෙරට සියළු වයස් කාණ්ඩ තුළ ආබාධිත තත්ත්වයට පත්වූ පිරිමින්ට වඩා වැඩි කාන්තාවක් සංඛ්‍යාවක් සිටින බව හෙළිදරව් වුණා.\nඑහෙත් ශ්‍රී ලංකාවේ රැකියාවේ නිරත ආබාධිත තත්ත්වයට පත්වූ පුද්ගලයන් අතරින් කාන්තාවන් සිටින්නේ සියයට 15ක් පමණයි. ඔවුන් කෙරෙහි පැහැදිලිවම ස්ත්‍රී පුරුෂ සමාජභාවීය පරතරයක් සහ විෂමතාවක් පවතින බව එම වාර්තාව මගින් පෙන්වා දෙනවා.\nශ්‍රම බලකායට ඇතුළුවීමේ සහ එහි රැදී සිටීමේ දුෂ්කරතා පිළිබද සොයා බැලීම සඳහා දිස්ත්‍රික්ක 4ක් ආවරණය වන පරිදි ආබාධිත පුද්ගලයන් 400 දෙනෙකු පමණ මෙම සමීක්ෂණයට යොදාගෙන තිබෙනවා.",
       "URL": "https://www.hirunews.lk/209972/ආබාධිත-කාන්තාවන්ට-රැකියාවලට-සමාන-ප්‍රවේශයක්-හිමි-නොවන-බව-අධ්‍යයනයකින්-හෙළිවේ",
       "Category": "Local News",
       "Parent URL": "https://www.hirunews.lk/local-news.php?pageID=3512"
}