{
       "Source": "hirunews",
       "Timestamp": "Saturday, 02 February 2019 - 18:50",
       "Headline": "පුත්තලමේ දැරිය සොයා පොලීසියේ 150 ක් මෙහෙයුමක",
       "News Content": "පුත්තලම - කරුවලගස්වැව - නීලබැම්ම ගම්මානයේ සිටියදී අතුරුදන් වූ බවට පැවසෙන සිව් හැවිරිදි දැරිය සොයා විල්පත්තුව රක්ෂිතයේ සිදුකරන මෙහෙයුමට පොලිස් නිලධාරින් 150 දෙනෙකුගෙන් යුත් කණ්ඩායමක් යොදවා තිබෙනවා.\nමේ වනවිට කිලෝමීටර් 15 කට ආසන්න ප්‍රමාණයක් රක්ෂිතයේ සෝදිසි මෙහෙයුම් ක්‍රියාත්මක කළත් එම දැරිය පිළිබද කිසිදු තොරතුරක් තවමත් අනාවරණ වී නැහැ.\nඑමෙන්ම, මෙම දැරිය සොයා කලාඔයෙහි, කල්පිටිය - විජය නාවික හමුදා කඳවුරේ කිමිදුම්කරුවන් අද දිනයේත් මෙහෙයුම් කටයුතු සිදුකළා.\nඑසේම, දැරියගේ මවගේ පාර්ශවයේ ඥාතීන්ගෙන් සහ පියාගෙන් ඇතුළු පුද්ගලයින් 9 දෙනෙකුගෙන් පමණ පොලීසිය ප්‍රකාශ සටහන් කරගෙන තිබෙනවා.\nඑම ප්‍රකාශවල පරස්පරතා පවතින බවයි පොලීසිය සදහන් කළේ.\nසෙනොරි නිශාරා නැමැති මෙම දැරිය අතුරුදන් වුයේ පසුගිය 29 වනදා පෙරවරුවේයි.\nඒ සම්බන්ධයෙන් දැරියගේ මව සාලියවැව පොලිසියට කළ පැමිණිල්ලක් අනුවයි මෙම දැරිය සෙවිමේ මෙහෙයුම් ආරම්භ කරනු ලැබුවේ.\nදැරිය අතුරුදන් වන අවස්ථාවේදී නිවසෙහි රැඳී සිට ඇත්තේ දැරියගේ මිත්තණියගේ දෙවන විවාහයේ සැමියා පමණයි.\nමෙම දැරියගේ පියා සිය පවුල අතහැර ගොස් වසර කිහිපයක් වන අතර, මිත්තණිය සහ ඇයගේ දෙවැනි විවාහයේ සැමියාට දැරියගේ සීයා ඝාතනය කිරිමේ චෝදනා ද එල්ල වී තිබෙනවා.\nකෙසේ වෙතත්, ඊට අදාළව ඔවුන් දෙදෙනා වසර දෙකක කාලයක් රක්ෂිත බන්ධනාගාර ගතව මීට මාස කිහිපයකට පෙර නිදහස් වී පැමිණ ඇත්තේ ඝාතනය කර කලාඔයට දැමූ බව කියන දැරියගේ සීයාගේ මළ සිරුර සොයා ගැනීමට නොහැකිවීම හේතුවෙන්.\nමෙම තත්ත්වයත් සමඟ ප්‍රදේශවාසීන් දැරියගේ මවට චෝදනා එල්ල කිරීම නිසා ඇයගේ ආරක්ෂාව සඳහා ඊයේ සාලියවැව පොලීසිය තුළ ඇය රදවා ගත් බව එහි ජ්‍යෙෂ්ඨ ප්‍රකාශකයෙකු සදහන් කළා.\nrn",
       "URL": "https://www.hirunews.lk/209594/පුත්තලමේ-දැරිය-සොයා-පොලීසියේ-150-ක්-මෙහෙයුමක",
       "Category": "Local News",
       "Parent URL": "https://www.hirunews.lk/local-news.php?pageID=3521"
}