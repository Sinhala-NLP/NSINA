{
       "Source": "hirunews",
       "Timestamp": "Monday, 22 November 2021 - 7:00",
       "Headline": "පොලිසියෙන් ඉල්ලීමක් (වීඩියෝ)",
       "News Content": "2019 වසරේ සිදු වූ පාස්කු ප්‍රහාරය සම්බන්ධයෙන් සිරිල් ගාමිණී පියතුමා දන්නා තොරතුරු ඉදිරිපත් කිරීම සඳහා අපරාධ පරීක්ෂණ දෙපාර්තමේන්තුවට ලබාදෙමින් තිබූ ප්‍රකාශයට අනුව තවදුරටත් ප්‍රකාශ ලබා ගැනීම සඳහා අද (22) දින අපරාධ පරීක්ෂණ දෙපාර්තමේන්තුවට පැමිණෙන බව පසුගිය 16 වැනි දින පියතුමන් විසින් දැනුම් දෙනු ලැබුවා.\n2021 ඔක්තෝම්බර් මස 23 වන දින වීඩියෝ තාක්ෂණය ඔස්සේ දෙස් විදෙස් ජනතාව අමතමින් පාස්කු ප්‍රහාරය සම්බන්ධව විවිධ තොරතුරු පියතුමන් විසින් ඉදිරිපත් කර ඇති බවයි පොලිස් මාධ්‍ය අංශය නිවේදනයක් නිකුත් කරමින් සඳහන් කරන්නේ.\nඒ තුළ මෙම පාස්කු ප්‍රහාරයේ සැලසුම් හා ප්‍රහාරය සම්බන්ධව වැදගත් තොරතුරු ඇතුළත්ව තිබූ බව ද නිවේදනයේ සඳහන්.\nමෙම සාකච්ඡාවේදී ඉදිරිපත් කරන ලද කරුණු සම්බන්ධයෙන් අපරාධ පරීක්ෂණ දෙපාර්තමේන්තුව වෙත ඔක්තෝම්බර් මස 25 වැනි දින පැමිණිල්ලක් ලැබී තිබූ අතර, ඒ සඳහා ප්‍රකාශයක් ලබාදීමට උන්වහන්සේ කැඳවන ලද දිනවලදී පැමිණීම ප්‍රතික්ෂේප කෙරුණා.\nසිරිල් ගාමිණී පියතුමන් කැඳවීම පිළිබඳව විවිධ පාර්ශ්වයන් විවිධ අර්ථකථන ඉදිරිපත් කර තිබූ අතර, උන්වහන්සේ මේ පිළිබඳව ශ්‍රේෂ්ඨාධිකරණයේ පවරා තිබූ නඩුවට ඉදිරිපත් වෙමින්, නීතිපතිවරයා විසින් ද ප්‍රකාශයක් ලබා ගැනීම සඳහා අපරාධ පරීක්ෂණ දෙපාර්තමේන්තුව වෙත කැඳවා ඇති බවයි, අධිකරණය දැනුවත් කෙරුණේ.\nමෙසේ ප්‍රකාශයක් ලබාදීමට කැඳවීම් සිදු කරනු ලැබුවේ, පියතුමන් අත්අඩංගුවට ගැනීමට හිරිහැර කිරීමට හෝ අපහසුතාවයට පත් කිරීමට නොවන අතර, එම සාකච්ඡාවේදී ඉදිරිපත් කරන ලද තොරතුරු පාස්කු ප්‍රහාරය සම්බන්ධයෙන් ඉතා ප්‍රබල සාක්ෂි වීමත්, විමර්ශනයේදී ඒවා වැදගත් වීම නිසා බව ද පොලිස් මාධ්‍ය අංශය නිකුත් කළ නිවේදනයේ දැක්වෙනවා.\nදැනටමත් අධිකරණයට කරුණු වාර්තා කර, පවතින මෙම පාස්කු ප්‍රහාරයට අදාළ විමර්ශන සඳහා වැදගත් වන ප්‍රබල සාක්ෂි, ප්‍රකාශයක් ලෙස වාර්තාගත කිරීම නෛතික අවශ්‍යතාවක් බව ද එම නිවේදනයේ වැඩිදුරටත් සඳහන්.\nඑය අත්අඩංගුවට ගැනීමට කටයුතු කිරීමක් ලෙස හෝ හිරිහැර කිරීමට කටයුතු කිරීමක් ලෙස අර්ථකථනය කිරීම සම්පූර්ණයෙන්ම වැරදිසහගත කරුණක්.\nමේ හේතුවෙන් සිරිල් ගාමිණී පියතුමන් දන්නා සියලු ප්‍රබල සහ වැදගත් තොරතුරු පාස්කු ප්‍රහාරයේ වින්දිතයින් වෙත කඩිනමින් යුක්තිය ඉටු කිරීමේ කාර්ය සඳහා අද (22) දින අපරාධ පරීක්ෂණ දෙපාර්තමේන්තුවට පැමිණ ලබාදෙනු ඇතැයි අපේක්ෂාව බවයි පොලිස් මාධ්‍ය අංශය නිවේදනය කරන්නේ.\nඑමෙන්ම මෙම ප්‍රකාශ සටහන් කිරීම පිළිබඳව වැරදි අර්ථකථනයන් සිදු නොකරන ලෙසට විවිධ පාර්ශ්වයන්ගෙන් ඉල්ලා සිටින අතර, ඔවුන් ද සතුව යම් තොරතුරු තිබේ නම් අපරාධ පරීක්ෂණ දෙපාර්තමේන්තුව වෙත දැනුම්දෙන ලෙස ද එම නිවේදනයෙන් වැඩිදුරටත් ඉල්ලීමක් කරනවා.",
       "URL": "https://www.hirunews.lk/288774/පොලිසියෙන්-ඉල්ලීමක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1546"
}