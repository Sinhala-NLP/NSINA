{
       "Source": "hirunews",
       "Timestamp": "Sunday, 07 February 2021 - 18:21",
       "Headline": "උතුරේ අධ්‍යාපනය නඟා සිටුවීම වෙනුවෙන් ප්‍රායෝගිකව මැදිහත් වෙනවා - අධ්‍යාපන ඇමති",
       "News Content": "උතුරු පළාතේ පාසල් අධ්‍යාපනය නඟා සිටුවීම වෙනුවෙන් රජයේ මැදිහත්වීම යටතේ සුවිශේෂී කාර්යභාරයක් කළ යුතුව පවතින බව අධ්‍යාපන අමාත්‍ය මහාචාර්ය ජී.එල්. පීරිස් පවසනවා.\nඅමාත්‍යවරයා මේ බව සඳහන් කළේ අද (07) පෙරවරුවේ නාගදීපයේ ශ්‍රී නාගපූෂණී අම්මාන් කෝවිල වැඳ පුදා ගැනීම සඳහා පැමිණි අවස්ථවේදීයි.\nප්‍රමුඛතා හඳුනා ගනිමින් ප්‍රායෝගිකව වඩාත් ක්ෂණිකව ඉටු කළ හැකි අවශ්‍යතා සොයාබලා ඒවා ක්‍රියාවට නැංවීමට පියවර ගන්නා බව අධ්‍යාපන අමාත්‍යවරයා එහිදී වැඩිදුරටත් සඳහන් කර සිටියා.\nයාපනය දිස්ත්‍රික්කයේ සියලු අධ්‍යාපන බලධාරීන් හමුවීමට මෙම සංචාරයේදී අවස්ථාව හිමි වූ බව සඳහන් කළ අමාත්‍යවරයා, ජාතීන් අතර සන්නිවේදන දුරස්ථභාවය විසඳීමට පියවර ගැනීම ප්‍රමුඛ අවශ්‍යතාවක් වන බවද පවසා සිටියා.\nඒ සඳහා උතුරේ පාසල් සහ දකුණේ පාසල් අතර සම්බන්ධීකරණය වඩාත් පුළුල් කිරීමට ද පියවර ගත යුතු බව අමාත්‍යවරයා පෙන්වා දුන්නා.\nමෙහිදී අධ්‍යාපන අමාත්‍යවරයා ඇතුළු කණ්ඩායම නාගවිහාරය, නාගදීප විහාරය, නාගදීපයේ ශ්‍රී නාගපූෂණී විද්‍යාලය, නාගදීපයේ ශ්‍රී ගණේෂ කණිෂ්ඨ විද්‍යාලය, නෛතතිව් මහා විද්‍යාලය සහ නාගදීපයේ ශ්‍රී නාගපූෂණී අම්මාන් කෝවිල නිරීක්ෂණයට ද එක් වූ අතර, නාගදීප විහාරස්ථානය වැඳ පුදා ගැනීමට ද එක් වුණා.\nවසර 48ක් පුරා නාගදීප විහාරස්ථානය භාරව සුවිශේෂ මෙහෙවරක යෙදෙන නායක ස්වාමින් වහන්සේ වෙත ගෞරවනීය කෘතවේදීත්වය පළ කිරීමට ද අමාත්‍යවරයා එහිදී කටයුතු කළා.",
       "URL": "https://www.hirunews.lk/261915/උතුරේ-අධ්‍යාපනය-නඟා-සිටුවීම-වෙනුවෙන්-ප්‍රායෝගිකව-මැදිහත්-වෙනවා-අධ්‍යාපන-ඇමති",
       "Category": "Local News",
       "Parent URL": "https://www.hirunews.lk/local-news.php?pageID=2162"
}