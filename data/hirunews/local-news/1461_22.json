{
       "Source": "hirunews",
       "Timestamp": "Wednesday, 29 December 2021 - 18:32",
       "Headline": "හදිසි අනතුරු හේතුවෙන් වාර්ෂිකව මිලියන 1.3ක් රෝහල්වලට",
       "News Content": "හදිසි අනතුරු හේතුවෙන් වාර්ෂිකව පුද්ගලයන් ලක්ෂ 13ක් පමණ රජයේ රෝහල්වලට නේවාසිකව ප්‍රතිකාර සඳහා ඇතුලත් වන බව සෞඛ්‍ය අමාත්‍යංශය පවසනවා.\nඑම අමාත්‍යංශයේ බෝ නොවන රෝග ඒකකයේ විශේෂඥ වෛද්‍ය සමිත සිරිතුංග ප්‍රකාශ කළේ හදිසි අනතුරු හමුවේ වාර්ෂිකව පුද්ගලයන් 12000ක් මියයන බවයි.\nවිශේෂඥ වෛද්‍යවරයා මෙම අදහස් පළ කළේ උත්සව සමයේ සිදුවන අනතුරු අඩු කිරීම සඳහා රජයේ ප්‍රවෘත්ති දෙපාර්තමේන්තුවේ අද පැවති සාකච්ඡාවකට එක්වෙමින්.\nහදිසි අනතුරු බහුලව වාර්තා වන්නේ උත්සව සමයන්වලදී වන අතර පසුගිය වසර කිහිපය තුල වාර්තාවී ඇති හදිසි අනතුරුවලින් වැඩි ප්‍රමාණයක් රථ වාහන අනතුරු බව සඳහන්.\nකොරෝනා හේතුවෙන් 2020 සහ 2021 වසරවල රථ වාහන අනතුරු අඩු වුව ද ගෘහස්ථ අනතුරුවල වැඩි වීමක් දක්නට ලැබෙන බව වෛද්‍ය සමිත සිරිතුංග ප්‍රකාශ කළා.\nජනතාවගේ දැනුවත්වීම හේතුවෙන් උත්සව සමයේ ගිනි කෙළි හා රතිඤ්ඤාවලින් සිදුවන අනතුරු අඩු වුව ද 2021 වසර අවසාන උත්සව සමය ආරම්භයත් සමග නැවතත් රථ වාහන අනතුරුවල වැඩිවීමක් දක්නට ලැබෙනවා.\nමත්ද්‍රව්‍ය භාවිත කර රිය පැදවීම, වාහනවල තත්වය පරීක්ෂා නොකිරීම, අධික වේගයෙන් රිය පැදවීම, රිය පදවන අතර දුරකථන භාවිතය වැනි ක්‍රියාවන් අනතුරුවලට හේතුවී ඇති බවටයි අනාවරණ වී ඇත්තේ.\nහදිසි අනතුරු හේතුවෙන් රෝහල්වලට ඇතුලත් කරන පුද්ගලයන්ගෙන් සියයට 50ක් අනතුරට ලක්වී ඇත්තේ ගෘහාශ්‍රිතව බව සඳහන්.\nවැටීම්, සීරීම්, විෂ ශරීරගතවීම්, සත්ව සපාකෑම්, විදුලිසැර වැදීම්, පිළිස්සීම්, දියේ ගිලීම්, කැපීම් වැනි ගෘහස්ථව සිදුවන අනතරුු ද වර්තමානයේ බහුලව වාර්තාවන බවයි විශේෂඥ වෛද්‍යවරයා පෙන්වා දුන්නේ.\nජනතාවගේ දැනුවත් භාවය වැඩි කිරීමෙන් මාර්ග හා ගෘහස්ථ අනතුරු අඩු කළ හැකි බව මෙම සාකච්ඡාවට එක්වූ ජාතික රෝහලේ හදිසි රෝග සහ ප්‍රතිකාර ඒකකයේ විශේෂඥ වෛද්‍ය සෙනිත ලියනගේ ප්‍රකාශ කළා.\nඅනතුරකට ලක්ව තිබියදී හැකි ඉක්මනින් නිවැරදි ක්‍රමයකට ප්‍රතිකාර සඳහා යොමු කිරීමෙන් සංකූලතා හා මරණ අඩු කළ හැකි බවයි ඔහු වැඩිදුරටත් පෙන්වා දුන්නේ.",
       "URL": "https://www.hirunews.lk/292499/හදිසි-අනතුරු-හේතුවෙන්-වාර්ෂිකව-මිලියන-1-3ක්-රෝහල්වලට",
       "Category": "Local News",
       "Parent URL": "https://www.hirunews.lk/local-news.php?pageID=1461"
}