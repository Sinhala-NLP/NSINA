{
       "Source": "hirunews",
       "Timestamp": "Wednesday, 01 September 2021 - 13:23",
       "Headline": "දකුණු අප්‍රිකානු නව කොරෝනා ප්‍රභේදය මෙරටට ඇතුලුවීම වැළැක්විය නොහැකි බව සෞඛ්‍ය අංශ කියයි(වීඩියෝ)",
       "News Content": "දකුණු අප්‍රිකාවෙන් හදුනා ගත් නව කොරෝනා ප්‍රභේදය මෙරටට ඇතුළුවීම වළක්වාලිය නොහැකි බව නියෝජ්‍ය සෞඛ්‍ය සේවා අධ්‍යක්ෂ ජනරාල් විශේෂඥ වෛද්‍ය හේමන්ත හේරත් ප්‍රකාශ කළා.\nමේ අතර කොරෝනා රෝගීන් සීග්‍රයෙන් ඉහළ යාමත් සමග ඔක්සිජන්  අවශ්‍යතාවය ද ඉහළ ගොස් ඇති බවයි මෙරට ඔක්සිජන් නිෂ්පාදනය කරන පෞද්ගලික සමාගම් දෙකෙන් එකක් වන  ගෑස් වර්ල්ඩ් පෞද්ගලික සමාගම ප්‍රකාශ කළේ.\nඔක්සිජන් ඉල්ලුම ඉහළ යාමත් සමඟ සිංගප්පූරුවේ ආනයනය කළ ද්‍රව ඔක්සිජන් ටොන් 40ක් මාබිම පිහිටි ගෑස් වර්ල්ඩ් පෞද්ගලික සමාගමේ කර්මාන්තශාලාව වෙත ඊයේ රාත්‍රියේ රැගෙන විත් තිබෙනවා.\nමෙරට ඔක්සිජන් නිෂ්පාදනය ඉහළ යාම හේතුවෙන් ඉදිරියේදීත් සිංගප්පූරුවෙන් සහ ඉන්දියාවෙන් ඔක්සිජන් ආනයනය කිරීමට සිදුව ඇති බවයි එම සමාගමේ ප්‍රධාන විධායක නිලධාරී ආචාර්ය පරාක්‍රම හේරත් සඳහන් කළේ.\nමෙරට සමස්ත කොරෝනා මරණ සංඛ්‍යාව 9,185 දක්වා ඉහළ ගියේ තවත් කොරෝනා මරණ 194ක් ඊයේ වාර්තා වීමත් සමඟයි.\nඅගෝස්තු 1 වන දා වන විට සමස්ත කොරෝනා මරණ 4,508ක් ලෙස දැක්වුණා.\nඒ අනුව මෙරට සමස්ත කොරෝනා මරණ අතරින් සියයට 50කට වැඩි ප්‍රමාණයක් වාර්තා වී ඇත්තේ ගත වූ මාසය තුළ වීම විශේෂත්වයක්.\nමේ අතර බණ්ඩාරවෙල - මකුල්ඇල්ල ප්‍රදේශයේ වයස අවුරුදු 80ක පමණ පුද්ගලයෙකු ඊයේ නිවසේදී මිය ගොස් ඇති අතර එය සාමාන්‍ය මරණයක් ලෙස සලකා අවසන් කටයුතු සිදුකිරීමට ඥාතීන් ඇතුළු ප්‍රදේශවාසීන් සූදානම් කර තිබෙනවා.\nඑහෙත් මහජන සෞඛ්‍ය පරීක්ෂකවරුන් පැමිණ නිවැසියන්ට සිදුකළ කොරෝනා පරීක්ෂාවකදී අනාවරණ වී ඇත්තේ එම නිවසේ සිටි සිව් දෙනෙකුට කොරෝනා ආසාදනය වී ඇති බවටයි.\nපසුව මිය ගිය පුද්ගලයාට ද කොරෝනා පරීක්ෂාවක් සිදුකළ අතර, ඔහුට ද කොරෝනා ආසාදනය වී ඇති බවට හෙළිවුණා.\nමේ අතර, ඊයේ දිනයේදීත් මෙරට එන්නත්කරණ වැඩසටහන යටතේ පුද්ගලයින් 511,142කට කොරෝනා එන්නත ලබාදී තිබෙනවා.\nවසංගත රෝග විද්‍යා අංශය සදහන් කළේ සයිනොෆාම් එන්නතේ පළමු මාත්‍රාව 41,166 දෙනෙකුට සහ දෙවන මාත්‍රාව 442,237 දෙනෙකුට ලබාදී ඇති බවයි.\nමීට අමතරව ඇස්ට්‍රාසෙනෙකා සහ මෝර්ඩනා සහ ෆයිසර් යන එන්නත් ද ඊයේ දිනයේදී  ලබාදී තිබෙනවා.\nකෙසේ වෙතත්, සෞඛ්‍ය සේවා නියෝජ්‍ය අධ්‍යක්ෂ ජනරාල් විශේෂඥ වෛද්‍ය හේමන්ත හේරත් කොළඹ අද පැවති මාධ්‍ය හමුවකට එක්වෙමින් සදහන් කළේ 60ට වැඩි හා නිධන් ගත රෝග පවතින සියළු දෙනා එන්නත් ලබා නොගතහොත් මරණ සංඛ්‍යාව 100ට අඩුවෙන් පවත්වාගෙන යාමට නොහැකි වන බවයි.",
       "URL": "https://www.hirunews.lk/281106/දකුණු-අප්‍රිකානු-නව-කොරෝනා-ප්‍රභේදය-මෙරටට-ඇතුලුවීම-වැළැක්විය-නොහැකි-බව-සෞඛ්‍ය-අංශ-කියයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1717"
}