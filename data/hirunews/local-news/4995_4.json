{
       "Source": "hirunews",
       "Timestamp": "Wednesday, 22 June 2016 - 18:59",
       "Headline": "වැට් පෙත්සම විභාගයට - ගම්පහත් වැට් විරෝධයක්",
       "News Content": "වැට් සහ ජාතිය ගොඩනැගීමේ බදු සංශෝධනය කිරීම  නීතිවිරෝධී බව පවසමින් ජාතික නිදහස් පෙරමුණ සහ තවත් පාර්ශව කිහිපයක් ගොනු කර තිබූ පෙත්සම් විභාග කිරීමට ශ්‍රේෂ්ඨාධිකරණය අද අවසර ලබාදුන්නා.\nඒ, අගවිනිසුරු කේ. ශ්‍රීපවන් ඇතුලූ ද්විපුද්ගල විනිසුරු මඩුල්ලක් හමුවේ එම පෙත්සම් සළකා බැලූ අවස්ථාවේදියි.\nඑමඟින් පෙන්වා දී තිබුණේ අදාළ බදු සංශෝධන කිරීමට නම් ඊට අදාළ පනත්  සංශෝධනය කළ යුතු අතර මුදල් අමාත්‍යවරයා එසේ නොකර තම අභිමතය පරිදි බදු සංශෝධන කර ඇති බවයි.\nමුදල් අමාත්‍යවරයා සහ මුදල් අමාත්‍යාංශයේ ලේකම්වරයා එහි වගඋත්තරකරුවන් ලෙස නම්කර තිබෙනවා.\nවැට් බදු ඉහළ දැමීමට එරෙහිව අතුරු තහනම් නියෝගයක් නිකුත් කරන ලෙසද අදාළ පාර්ශවයන් මෙහිදී ශ්‍රේෂ්ඨාධිකරණයෙන් ඉල්ලා තිබෙනවා.\nඒ අනුව අතුරු තහනම් නියෝගය  නිකුත් නොකර සිටීමට හේතු දක්වමින් සතියක් ඇතුළත ඊට අදාළ  විරෝධතා ඉදිරිපත් කරන ලෙස ශ්‍රේෂ්ඨාධිකරණය නීතිපතිවරයාට අද නියෝග කළා.\nඑම විරෝධතා ලබන මස 11 වනදා සළකා බැලීමට නියමිතයි.\nමේ අතර වැට් බදු ඉහළ දැමීමට විරෝධය පළ කරමින් ගම්පහ නගරයේදී අද උද්ඝෝෂණයක් සහ විරෝධතා ව්‍යාපාරයක් ක්‍රියාත්මක වුණා.\nමේ සඳහා නගරයේ වෙළඳ ව්‍යාපාරිකයන් ඇතුලූ විශාල පිරිසක් එක්ව  සිටි අතර, ඔවුන් කළු කොඩි රැගෙන විරෝධතා පා ගමනකද නිරතවූ බවයි ප්‍රකාශ කළේ.\nඅද දිනයේදී ගම්පහ නගරයේ බොහෝ වෙළඳසැල් වසා තිබූ අතර, විවෘත කර තිබූ වෙළඳසැල් කිහිපයකටද විරෝධතාවයේ නිරත පිරිස් තම විරෝධය පළ කර සිටියා.",
       "URL": "https://www.hirunews.lk/136211/වැට්-පෙත්සම-විභාගයට-ගම්පහත්-විරෝධයක්",
       "Category": "Local News",
       "Parent URL": "https://www.hirunews.lk/local-news.php?pageID=4995"
}