{
       "Source": "hirunews",
       "Timestamp": "Wednesday, 15 June 2016 - 15:04",
       "Headline": "රාජගිරිය අනතුරට ඇමති පාඨලී සැකකරුවෙකු කරන්නේද නැද්ද තීන්දුව 29",
       "News Content": "අමාත්‍ය පාඨලී චම්පික රණවක, රාජගිරිය ප්‍රදේශයේදී සිදුවූ රිය අනතුරට අදාළ නඩුවේ සැකකරුවෙකු කරන්නේද නැද්ද යන්න පිළිබඳ තීන්දුව  මේ මස  29 වනදා ලබාදෙන බව කොළඹ අතිරේක මහේස්ත්‍රාත් චන්දන කලංසූරිය ප්‍රකාශ කළා.\nඒ, මීට අදාළ නඩුව අද යළි කැඳවූ අවස්ථාවේදියි.\nරාජගිරිය ප්‍රදේශයේදී අමාත්‍ය පාඨලී චම්පික රණවකට අයත් රථයක ගැටීමෙන් සන්දීප් සම්පත් නැමති තරුණයෙකු තුවාල ලැබුවේ පසුගිය පෙබරවාරි 28 වනදායි.\nඅද නඩුව කැඳවූ අවස්ථාවේදී අමාත්‍ය පාඨලී චම්පික රණවක මෙම නඩුවේ සැකකරුවෙකු ලෙස නම් කරන ලෙස සන්දීප් සම්පත් වෙනුවෙන් පෙනී සිටි නීතීඥයා විනිසුරුවරයාගෙන් ඉල්ලා සිටියා.\nඑහිදී ඔහු කියා සිටියේ පොලීසිය, සිද්ධියට අදාළ පරීක්ෂණය පක්ෂග්‍රාහීව සිදුකරන බවයි.\nකෙසේ වෙතත් අනතුරින් තුවාල ලැබූ සන්දීප් සම්පත් මේ වනවිට රාගම පුනරුත්ථාපන රෝහලේ ප්‍රතිකාර ලබන බව සඳහන්  කළ වැලිකඩ පොලීසිය ඔහුට කථා කිරීමේ හැකියාවක් නොමැති බව සඳහන්  කළා.\nමේ නිසා තවමත් ඔහුගෙන් ප්‍රකාශයක්  ලබාගැනීමට නොහැකිවී ඇති බවයි පොලීසිය ප්‍රකාශ කළේ.\nමෙම කරුණු සැළකිල්ලට ගත් කොළඹ අතිරේක මහේස්ත්‍රාත් චන්දන කලංසූරිය, අමාත්‍ය පාඨලී චම්පික සිද්ධියේ සැකකරුවෙකුද නැද්ද යන්න නඩුව  යළි කැඳවන ලබන 29 වනදා ප්‍රකාශයට පත් කරන බව සඳහන් කළා.\nදැනටමත් විමර්ශනයට අදාළව රථය  පැදවූ බව කියන තුසිත දිලූම් කුමාර  නැමති පුද්ගලයා නඩුවේ සැකකරුවෙකු ලෙස නම් කර තිබෙනවා.",
       "URL": "https://www.hirunews.lk/135623/රාජගිරිය-අනතුරට-ඇමති-පාඨලී-සැකකරුවෙකු-කරන්නේද-නැද්ද-තීන්දුව-29",
       "Category": "Local News",
       "Parent URL": "https://www.hirunews.lk/local-news.php?pageID=5005"
}