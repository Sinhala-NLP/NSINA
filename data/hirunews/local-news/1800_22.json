{
       "Source": "hirunews",
       "Timestamp": "Friday, 23 July 2021 - 16:39",
       "Headline": "2020 ටෝකියෝ ඔලිම්පික් තරගාවලිය ඇරඹෙයි",
       "News Content": "විශ්වයේ මහා ක්‍රීඩා සැණකෙළිය ලෙසින් සැලකෙන ඔලිම්පික් උළෙලේ 32වැනි දිගහැරුම ජපානයේ ටෝකියෝ නුවරදී ආරම්භ කෙරුණා.\nඒ \"හැගීම් සමග එක්සත්ව පෙරට\" යන තේමාව යටතේයි.\nමෙවර ඔලිම්පික් උළෙලේ සමාරම්භක උත්සවය ජපාන සාම්ප්‍රධායික නැටුම් ගැයුම් වලින් හැඩවී තිබෙනවා.\nඅද රඹෙන 32 වැනි ගිම්හාන ඔලිම්පික් උළෙල ලබන මස 8වැනිදා දක්වා පුරා දින 17ක් පුරා ක්‍රියාත්මක වනවා.\nඑහිදී ක්‍රීඩා 33ක් යටතේ තරග ඉසව් 339 පැවැත්වීමටත් නියමිතයි.\nඒ වෙනුවෙන් රටවල් 204ක් සහ සරණාගත කණ්ඩායමක් ඇතුළුව මෙවර තරගාවලියට ක්‍රීඩක ක්‍රීඩිකාවන් 11,238ක් එක්වන්නේ සිය රටේ අභිමානය ඉහලින් එසවිමේ අරමුණ ඇතිවයි.\nමෙවර තරගාවලියට නව ක්‍රීඩා ඉසව්වන් 5ක් ඇතුළත් කර ඇති අතර එම ක්‍රීඩා වන්නේ ස්කේට්බෝර්ඩිං, කඳු නැගීම, බේස්බෝල්, සැහැල්ලු පන්දු සහ රළ මත ලිස්සා යෑමයි.\nබේස්බෝල් සහ සැහැල්ලු පන්දු ඉසව්වන්හි තාක්ෂණික මෙහෙයුම් කළමනාකරු ලෙස කටයුතු කරන්නේ ශ්‍රී ලංකාවේ සුජීව විජයනායක මහතායි.\nතරගාවලිය නියෝජනය කිරීම සඳහා ටෝකියෝ නුවර බලා පිටත්ව ගිය ශ්‍රී ලංකා කණ්ඩායමේ ක්‍රීඩක ක්‍රීඩිකාවන් තුන්දෙනෙකු හෙට තරඟ බිමට පිවිසෙනවා.\nඒ අනුව කාන්තා මිටර් 100 සමනල ආර පිහිණුම් ඉසව්වේ මුලික වටය සදහා අනීකා ගෆුර්, පිරිමි බැඩ්මින්ටන් ඉසව්වේ මුලික වටයේ තරඟ සඳහා එෆ් කාණ්ඩයෙන් නිලුක කරුණාරත්න සහ මීටර් 10 කාන්තා වායු රයිෆල් වෙඩි තැබීමේ තරඟයේ සුදුසුකම් ලබාගැනීමේ වටයට ටෙහානි එගොඩවෙල හෙට අලුයම තරඟ වැදීමට නියමිතයි.\n1964 වසරෙන් පසු සකුරා දේශය හෙවත් ජපානයට 2020 ඔලිම්පික් සත්කාරකත්වය හිමි වුණත්, එය ගෙවුණු වසරේදී පවත්වන්නට නොහැකිව ගියේ කොවිඩ් අවදානමෙන් ලොවම වසා ගැනීමත් සමඟයි.\nඒ වසංගත අවදානමක් නිසා ඔලිම්පික් උළෙලක් කල් දැමුණු පළමු අවස්ථාව සනිටුහන් කරමින්.\nජපානයේදී සිදුකළ නවතම සමීක්ෂණයකදී 65% ප්‍රතිශතයක් පවසා ඇත්තේ ඉහළ යන කොවිඩ් අවදානම හේතුවෙන් මෙවර ඔලිම්පික් උළෙල අතරමඟදී නවතා දමන්නට සංවිධායකයින්ට සිදුවනු ඇති බවයි.\nමෙම සියළු අභියෝග, බාධා හමුවේ සාර්ථක ඔලිම්පික් තරගාවලියක් පැවැත්වීම වෙනුවෙන් වෙහෙසෙනා ජපනුන් වසර 57කින් සිය රටේදී පැවැත්වෙන ඔලිම්පික් උළෙල වෙනුවෙන් සූදානම් වුනා.\n1964 ඔලිම්පික් උළෙලේ සමාරම්භක උත්සවය පැවැත්වූ ටෝකියෝ ජාතික ක්‍රීඩාංගණයේදී මෙවරත් සමාරම්භක උත්සවය පැවැත්වෙද්දී, ඊට දැඩි ආරක්ෂාවක් ද යොදවා තිබෙනවා.\nසමාරම්භක උත්සවය රාජ්‍ය නායකින් ඇතුළුව සම්භාවනීය අමුත්තන් 950කට පමණක් සීමා කර තිබෙන අතර ඊට රාජ්‍ය නායකයින් 15 දෙනෙකු ද එක් වනවා.\nමේ අතර, ඔලිම්පික් සමාරම්භක උත්සවයේ අධ්‍යක්ෂක ධුරයෙන් කෙන්ටාරෝ කොබයාෂි අවසන් මොහොතේදී ඉවත්කිරීමට පියවර ගෙන තිබෙනවා.\nඊට හේතුවී ඇත්තේ දෙවැනි ලෝක සංග්‍රාමයේදී ජපානයල ජර්මනිය ඇතුළු රටවල් කිහිපයක සිදු වූ අති විශාල මනුෂ්‍ය ඝාතන අවඥා සහගත ලෙස හෙළා දකිමින් කෙන්ටාරා වීඩියෝ දර්ශන මගින් කළ විහිළු ප්‍රකාශයි.",
       "URL": "https://www.hirunews.lk/277808/2020-ටෝකියෝ-ඔලිම්පික්-තරගාවලිය-ඇරඹෙයි",
       "Category": "Local News",
       "Parent URL": "https://www.hirunews.lk/local-news.php?pageID=1800"
}