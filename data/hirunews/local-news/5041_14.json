{
       "Source": "hirunews",
       "Timestamp": "Wednesday, 18 May 2016 - 16:11",
       "Headline": "ආපදා මරණ 37 යි - උඩරට දුම්රිය ධාවනයටත් තවමත් බාධා",
       "News Content": "අයහපත් කාලගුණයත් සමග ඇති වූ නායයාම් සහ ජලගැලීම් හේතුවෙන් දිවයින පුරා පුද්ගලයින් 44 දෙනෙකු ජීවිතක්ෂයට පත්ව තිබෙනවා.\nආපදා කළමනාකරණ මධ්‍යස්ථානය සඳහන් කළේ පවුල් 82 924 කට අයත් පුද්ගලයන් 3 ලක්ෂ 52 374 දෙනෙකු මේ වනවිට පීඩාවට පත්ව සිටින බවයි.\nඉන් දෙලක්ෂ 23 687 දෙනෙකු ආරක්ෂිත ස්ථාන කරා යොමු කර ඇති බවයි ආපදා කළමනාකරන මධ්‍යස්ථානය සඳහන් කළේ.\nමේ අතර දුම්රිය පීලිපැනීමක් නිසා මාර්ගයට හානි වීම හේතුවෙන් කඩුගන්නාව සහ මහනුවර අතර දුම්රිය ධාවනය තවමත් සිදුවන්නේ නැහැ.\nඒ අනුව උඩරට මාර්ගයේ දුම්රිය ධාවනය කොළඹ සිට රඹුක්කන දක්වා සහ මහනුවර සිට බදුල්ල දක්වා සීමාවී තිබෙනවා.\nඅද රාත්‍රියේ කොළඹින් සහ බදුල්ලෙන් පිටත්වන තැපැල් දුම්රිය දෙකම අවලංගු කර ඇති බවයි දුම්රිය පාලක මැදිරිය ප්‍රකාශ කළ්.\nකෙසේ වෙතත් තලාව සහ තඹුත්තේගම දුම්රිය ස්ථාන අතර ප්‍රදේශයේදී දුම්රිය මාර්ගය ගං වතුරෙන් යටවීම නිසා ඇණහිට තිබූ උතුර දුම්රිය මාර්ගයේ ධාවන කටයුතු මේ වනවිට යථා තත්ත්වයට පත්කර ඇති බව දුම්රිය පාලක මැදිරිය සඳහන් කළා.\nමේ අතර ආපදා තත්ත්වය හේතුවෙන් වසා දැමුණු වයඹ පළාතේ පාසල් හෙට යළි විවෘත කෙරෙනවා.\nඑහෙත් ගංවතුරට යටවී ඇති සහ අවතැන් කඳවුරු ලෙස භාවිත කරන පාසල් හෙට විවෘත කෙරෙන්නේ නැහැ.",
       "URL": "https://www.hirunews.lk/133497/ආපදා-මරණ-37-යි-උඩරට-දුම්රිය-ධාවනයටත්-තවමත්-බාධා",
       "Category": "Local News",
       "Parent URL": "https://www.hirunews.lk/local-news.php?pageID=5041"
}