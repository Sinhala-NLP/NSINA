{
       "Source": "hirunews",
       "Timestamp": "Friday, 07 October 2022 - 17:21",
       "Headline": "ශ්‍රී ලංකාවට එරෙහිව ජිනීවාහි සම්මත වූ යෝජනාවට විදේශ කටයුතු අමාත්‍යාංශයෙන් උත්තර",
       "News Content": "ශ්‍රී ලංකාව විසින් එක්සත් ජාතීන්ගේ මානව හිමිකම් කවුන්සිලයේ යෝජනාව ප්‍රතික්ෂේප කර තිබෙනවා.\nවිදේශ කටයුතු අමාත්‍යාංශය නිවේදනය කළේ, එක්සත් රාජධානිය, කැනඩාව, ජර්මනිය, මලාවි, මොන්ටිනිග්‍රෝ, උතුරු මැසිඩෝනියාව සහ එක්සත් ජනපදය විසින් සභාගත කරන ලද ඊයේ (06)ජිනීවා මානව හිමිකම් කවුන්සිලයේ දී ඡන්දයකින් සම්මත වූ ' ශ්‍රී ලංකාවේ සංහිඳියාව, වගවීම සහ මානව හිමිකම් ප්‍රවර්ධනය කිරීම' නමැති යෝජනාවයි ශ්‍රී ලංකාව මෙලෙස තරයේ ප්‍රතික්ෂේප කර ඇත්තේ.\nමෙම යෝජනාව අදාළ රට වන ශ්‍රී ලංකාව වෙනුවෙන් විදේශ කටයුතු අමාත්‍ය අලි සබ්‍රි විසින් මෙරට ස්ථාවරය සහ ප්‍රකාශය ඉදිරිපත් කළ අතර, එම යෝජනාවට විරුද්ධව ඡන්දය ප්‍රකාශ කිරීම තුළින් එය ප්‍රතික්ෂේප කරන ලෙස විදේශ අමාත්‍යවරයා කවුන්සිලයේ සාමාජිකයින්ගෙන් ඉල්ලා සිටියා.\nයෝජනාවට විරුද්ධව ශ්‍රී ලංකාව පළ කළ ස්ථාවරයට සහාය පළ කරමින් පාකිස්තාන නියෝජිත පිරිස ඡන්දයක් ඉල්ලා සිටි බවත් විදේශ කටයුතු අමාත්‍යාංශය නිකුත් කළ නිවේදනයේ දැක්වෙනවා.\nකවුන්සිලයේ සාමාජිකයින්ගෙන් අඩකට අධික පිරිසක් යෝජනාවට සහාය පළ නොකළ අතර රටවල් 07ක් (බොලිවියාව, චීනය, එරිත්‍රියාව, පාකිස්තානය, උස්බෙකිස්තානය සහ වෙනිසියුලාව ) යෝජනාවට විරුද්ධව ඡන්දය ප්‍රකාශ කළ අතර, රටවල් 20ක් ඡන්දය දීමෙන් වැළකී සිටි බව ද එම නිවේදනයේ වැඩිදුරටත් සඳහන්.",
       "URL": "https://www.hirunews.lk/317271/ශ්‍රී-ලංකාවට-එරෙහිව-ජිනීවාහි-සම්මත-වූ-යෝජනාවට-විදේශ-කටයුතු-අමාත්‍යාංශයෙන්-උත්තර",
       "Category": "Local News",
       "Parent URL": "https://www.hirunews.lk/local-news.php?pageID=819"
}