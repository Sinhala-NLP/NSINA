{
       "Source": "hirunews",
       "Timestamp": "Tuesday, 27 April 2021 - 9:23",
       "Headline": "ග්‍රාම නිලධාරී වසම් 16ක් හුදෙකලාවේ",
       "News Content": "කොරෝනා ව්‍යාප්තිය හේතුවෙන් තවත් ග්‍රාම නිලධාරී වසම් 2ක් හුදෙකලා කර තිබෙනවා.\nයුද හමුදාපති ජෙනරාල් ශවේන්ද්‍ර සිල්වා සදහන් කළේ පොළොන්නරුව දිස්ත්‍රික්කයේ  හිඟුරක්ගොඩ පොලිස් වසමේ සිරිකෙත, ග්‍රාම නිලධාරී වසම සහ මාතලේ දිස්ත්‍රික්කයේ  උකුවෙල පොලිස් වසමේ පල්ලෙකුඹුර ග්‍රාම නිලධාරී වසම මෙලෙස හුදෙකලා කර ඇති බවයි.\nමේ අනුව කොරෝනා ව්‍යාප්තිය හේතුවෙන් හුදෙකලා කර ඇති ග්‍රාම නිලධාරී වසම් සංඛ්‍යාව 16ක් දක්වා ඉහළ යනවා.\nඊයේ දිනයේදී ද ග්‍රාම නිලධාරී වසම් 10ක් හුදෙකලා කෙරුණු අතර කොරෝනා ආසාදනය නිසා දින 3ක කාලයක් සදහා වසා දමා තිබූ දඹුල්ල ආර්ථික මධ්‍යස්ථානය ද හුදෙකලා කරනු ලැබුවා.\nමීට අමතරව කුලියාපිටිය පොලිස් වසම ද තවදුරටත් හුදෙකලාවේ පවතිනවා.\nගාල්ල දිස්ත්‍රික්කයේ රත්ගම පොලිස් බල ප්‍රදේශයේ ඉඹුලගොඩ සහ කටුදම්පේ යන ග්‍රාම නිලධාරී වසම් දෙක ද හුදෙකලා කෙරුණේ පවතින කොරෝනා වෛරසය සැලකිල්ලට ගනිමින්. අදාළ ග්‍රාම නිලධාරී වසම් දෙක ඊයේ රාත්‍රී 8 සිට හුදෙකලා කිරීමටයි පියවර ගත්තේ.\nඑමෙන්ම, කොරෝනා රෝගීන් වාර්තා වීම හමුවේ ගම්පහ, කළුතර සහ ත්‍රිකුණාමල දිස්ත්‍රික්කවල ග්‍රාම නිළධාරී වසම් 8ක් ද ඊයේ රාත්‍රී 8 සිට හුදෙකලා කෙරුණා.\nඒ, ගම්පහ - කොටදෙනියාව පොලිස් බල ප්‍රදේශයේ පොල්හේන, හීරළුගෙදර, කළුඅග්ගල යන ග්‍රාම නිලධාරී වසම් මෙන්ම මිනුවන්ගොඩ පොලිස් බල ප්‍රදේශයේ අස්වැන්නවත්ත - නැගෙනහිර ග්‍රාම නිලධාරී වසම වශයෙන්.\nඊට අමතරව කළුතර දිස්ත්‍රික්කයේ මීගහතැන්න, පොලිස් බල ප්‍රදේශයට අයත් මිරිස්වත්ත, පැලවත්ත - උතුර, පැලවත්ත - නැගෙනහිර යන ග්‍රාම නිලධාරී වසම් මෙන්ම ත්‍රිකුණාමල පොලිස් වසමේ පුම්පුහාර් ග්‍රාම නිලධාරී වසම ද ඊයේ රාත්‍රී 8 සිට හුදෙකලා කිරීමටයි තීරණය කෙරුණේ.\nමේ අතර, පවතින තත්ත්වය හමුවේ දැඩි සෞඛ්‍ය මාර්ගෝපදේශවලට යටත්ව දිවයිනේ සෙසු පාසල්වල අධ්‍යයනය කටයුතු සිදුකෙරෙන බවයි අධ්‍යාපන අමාත්‍යාංශ ලේකම් මහාචාර්ය කපිල පෙරේරා සදහන් කළේ.\nමේ වන විට බස්නාහිර සහ වයඹ පළාත්වල සියළුම පාසල්, පෙර පාසල් සහ පිරිවෙන් මෙන්ම කතෝලික සහ ඇග්ලිකන් සභාවට අයත් පාසල් ද අප්‍රේල් 30 වන දා දක්වා වසා දමා තිබෙනවා.\nඑමෙන්ම, මොණරාගල දිස්ත්‍රික්කයේ අවදානමට ලක්වූ ප්‍රදේශවල පාසල් 15ක් ද අප්‍රේල් 30 වන දා දක්වා වසා දැමීමට ඊයේ තීරණය කෙරුණා.\nකෙසේ වෙතත්, දිවයිනේ අනෙකුත් ප්‍රදේශවල පාසල් පෙර පරිදිම සෞඛ්‍ය මාර්ගෝපදේශවලට යටත්ව ක්‍රියාත්මක කරන බවයි අධ්‍යාපන අමාත්‍යාංශ ලේකම් මහාචාර්ය කපිල පෙරේරා සඳහන් කළේ.\nඑමෙන්ම පාසල් සෞඛ්‍ය ප්‍රවර්ධන කණ්ඩායම් රැස්වී ඒ පිළිබදව තවදුරටත් තීන්දු තීරණ ගත යුතු බව ද ඔහු ප්‍රකාශ කළා.",
       "URL": "https://www.hirunews.lk/269658/ග්‍රාම-නිලධාරී-වසම්-16ක්-හුදෙකලාවේ",
       "Category": "Local News",
       "Parent URL": "https://www.hirunews.lk/local-news.php?pageID=1993"
}