{
       "Source": "hirunews",
       "Timestamp": "Thursday, 12 March 2020 - 16:10",
       "Headline": "රවීගේ පෙත්සම සලකා බැලීම හෙට",
       "News Content": "කොටුව මහේස්ත්‍රාත් අධිකරණය නිකුත් කර ඇති වරෙන්තුව රිට් ආඥා නියෝගයක් මඟින් අත්හිටුවන්නැයි ඉල්ලා හිටපු පාර්ලිමේන්තු මන්ත්‍රී රවී කරුණානායක ඇතුලූ සැකකරුවන් 05 දෙනෙකු ගොනුකළ පෙත්සම වැඩිදුර සළකා බැලීම සඳහා හෙට දිනය දක්වා කල් තැබුණා.\nඒ, ත්‍රිපුද්ගල අභියාචනාධිකරණ විනිසුරු මඩුල්ල හමුවේ එය අද කැඳවූ අවස්ථාවේදියි.\nරවී කරුණානායක ඇතුලූ සැකකරුවන් විසින් පෙරේදා දිනයේදී මෙම පෙත්සම ගොනුකර තිබුණා.\nමේ අතර, තමන්ව අත්අඩංගුවට ගැනීමට වරෙන්තුවක් ලබා ගන්නා ලෙස නීතිපතිවරයා විසින් වැඩබලන පොලිස්පතිවරයාට ලබාදී තිබෙන උපදෙස් බලරහිත කිරීමේ නියෝගයක් ඉල්ලා වැඩ තහනමට ලක්ව සිටින මහාධිකරණ විනිසුරු ගිහාන් පිලපිටිය ගොනුකළ රිට් පෙත්සම මැයි 04 වැනිදා සලකා බැලීමට අභියාචනාධිකරණය අද නියෝග කළා.\nඑමෙන්ම, හිටපු පාර්ලිමේන්තු මන්ත්‍රී සජින් ද වාස් ගුණවර්ධන හෙට දිනය දක්වා යළි රක්ෂිත බන්ධනාගාර ගත කෙරුණේ ඔහුගේ වත්කම් පිළිබඳ නඩුවකට අදාළව සාක්ෂිකරුවන්ට බලපෑම් කිරීමේ සිද්ධිය සම්බන්ධයෙන්.",
       "URL": "https://www.hirunews.lk/236350/රවීගේ-පෙත්සම-සලකා-බැලීම-හෙට",
       "Category": "Local News",
       "Parent URL": "https://www.hirunews.lk/local-news.php?pageID=2856"
}