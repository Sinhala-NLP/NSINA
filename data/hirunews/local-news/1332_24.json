{
       "Source": "hirunews",
       "Timestamp": "Friday, 25 February 2022 - 21:02",
       "Headline": "මහීෂ් තීක්ෂණට තරගාවලිය ම අහිමි වෙයි",
       "News Content": "මේ වන විට ටෙස්ට් තරග සංචාරයක් සඳහා ඉන්දියාවට ගොස් සිටින ශ්‍රී ලංකා සංචිතයේ සිටින කඩුලු රකින පිතිකරු නිරෝෂන් දික්වැල්ල සහ තුන් ඉරියව් ක්‍රීඩක දනන්ජය ද සිල්වා යන ක්‍රීඩකයින් දෙදෙනා පන්දුවාර විස්ස ක්‍රිකට් තරගාවලිය සඳහා එක් ව සිටින ක්‍රීඩකයින්ගේ හෝටලයේ මේ වන විවිට නිරෝධායනය වෙමින් සිටින බව වාර්තා වනවා.\nමේ දෙදෙනා මෙලෙස එම කණ්ඩායම සමඟ සංචිත ගතවීමට යොමු කර ඇත්තේ ආරක්ෂිත පියවරක් ලෙසට යි.\nයම් හෙයකින් ශ්‍රී ලංකා කණ්ඩායමේ තවත් ක්‍රීඩකයින් ආබාධයන්ට ගොදුරු වුව හොත් මෙම ක්‍රීඩකයින් දෙදෙනා ආදේශ කිරීමේ පහසුකම මේ අනුව සැලසෙන බවයි තේරීම් කමිටු සභාපති ප්‍රමෝදය වික්‍රමසිංහ සඳහන් කළේ.\nමෙම ක්‍රීඩකයින් දෙපළ ශ්‍රී ලංකාවෙන් පිටත්ව ගොස් ඇත්තේ, පෙරේ දා දිනයේ යි.\nමෙම ක්‍රීඩකයින් දෙදෙනා ම බ්‍රහස්පතින් දා උදෑසන ලක්නව් නුවර ශ්‍රී ලංකා ක්‍රීඩකයින් රැඳී සිටි හෝටලයට ළඟා වූ අතර ඉන් පසුව ඔවුන් ශ්‍රී ලංකා කණ්ඩායමත් සමග ධරම්ශාලා වෙත යාමට ද නියමිතයි.\nශ්‍රී ලංකා කණ්ඩායම සහ ඉන්දීය කණ්ඩායම අතර පැවැත්වෙන පන්දුවාර 20 ඉදිරි තරග දෙකම සැලසුම් කර ඇත්තේ ධරම්ශාලා හි දී පැවැත්වීමට යි.\nමේ අතර ශ්‍රී ලංකා පන්දුවාර 20 කණ්ඩායම සමග ඉන්දියාවට ගොස් සිටින දඟ පන්දු යවන ක්‍රීඩක මහීෂ් තීක්ෂණගේ පාදයේ මතු වී ඇති ආබාධය තරමක් බරපතළ තත්ත්වයක පවතින බව වාර්තා වනවා.\nමේ හේතුවෙන් ඔහුට ඉදිරි ඉන්දීය සංචාරය සහමුලින්ම අහිමි වන බවයි එරටින් ලැබෙන ආරංචි මාර්ග සඳහන් කරන්නේ.\nමහේෂ් තීක්ෂණ ඔස්ට්‍රෙලියාව සමග මෙල්බර්න් නුවර දී පැවැති අවසන් පන්දුවාර විස්ස තරගයේ දී ආබාධයකට ලක් වූ අතර ඔහු ඉන්දියාව බලා සංචාරය කළේ ද එම ආබාධය සහිතව යි.\nඑමෙන්ම එම තරගයේදී ම ආබාධයකට ලක් වූ කුසල් මෙන්ඩිස්ගේ ද ඉදිරි තරග සහභාගිත්වය සම්බන්ධයෙන් තවමත් පැහැදිලි අවසන් තීරණයක් ප්‍රකාශ වී නැහැ.\nමේ අතර ඉන්දියාව සමග ටෙස්ට් තරග දෙකකට සහභාගි වීම සඳහා ශ්‍රී ලංකා කණ්ඩායම ඊයේ දිවයිනෙන් බැහැර ව ගියා.\nඔවුන් ඉන්දීය කණ්ඩායම සමග මොහාලිහි දී (මාර්තු 4-8) සහ බැංගලෝර්හී දී (මාර්තු 12-16) ටෙස්ට් තරග දෙකකට එක් වනු ඇති.",
       "URL": "https://www.hirunews.lk/298060/මහීෂ්-තීක්ෂණට-තරගාවලිය-ම-අහිමි-වෙයි",
       "Category": "Local News",
       "Parent URL": "https://www.hirunews.lk/local-news.php?pageID=1332"
}