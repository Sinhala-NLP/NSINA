{
       "Source": "hirunews",
       "Timestamp": "Monday, 23 May 2022 - 11:06",
       "Headline": "තවත් මන්ත්‍රීවරුන් පිරිසක්  අද ජනපති ඉදිරියේ දිවුරුම් දෙයි (වීඩියෝ)",
       "News Content": "තවත් කැබිනට් අමාත්‍යවරුන් 6 දෙනෙකු ජනාධිපති ගෝඨාභය රාජපක්ෂ ඉදිරියේ අද දිවුරුම් දුන්නා.\nඒ අනුව නව රජයේ කැබිනට් අමාත්‍යවරුන් සංඛ්‍යාව 20ක් දක්වා ඉහළ යනවා.\nධීවර අමාත්‍ය ධුරයේ ඩග්ලස් දේවානන්දා දිවුරුම් දුන් අතර, ප්‍රවාහන හා මහාමාර්ග මෙන්ම ජනමාධ්‍ය අමාත්‍යවරයා ලෙස දිවුරුම් දෙනු ලැබුවේ ආචාර්ය බන්දුල ගුණවර්ධනයි.\nසෞඛ්‍ය අමාත්‍ය කෙහෙළිය රඹුක්වැල්ල ඊට අමතරව ජලසම්පාදන අමාත්‍ය ධුරයේ ද අද දිවුරුම් දුන්නා.\nකෘෂිකර්ම, වනජීවී හා වන සම්පත් සංරක්ෂණ අමාත්‍යවරයා ලෙස දිවුරුම් දුන්නේ නිදහස් පක්ෂයේ ජ්‍යෙෂ්ඨ උපසභාපතිවරයෙකු වන මහින්ද අමරවීරයි.\nවැවිලි කර්මාන්ත අමාත්‍ය රමේෂ් පතිරණ, කර්මාන්ත අමාත්‍යවරයා ලෙසද දිවුරුම් දුන් අතර, විදුර වික්‍රමනායක, බුද්ධශාසන ආගමික හා සංස්කෘතික අමාත්‍ය ධුරයේ දිවුරුම් දී තිබෙනවා.\nනසීර් අහමඩ් පරිසර අමාත්‍යවරයා ලෙස ජනාධිපතිවරයා ඉදිරියේ දිවුරුම් දුන් බවයි ජනාධිපති මාධ්‍ය අංශය ප්‍රකාශ කළේ.\nමීට අමතරව රොෂාන් රණසිංහ, වාරිමාර්ග ක්‍රීඩා හා යෞවන කටයුතු අමාත්‍යවරයා ලෙස අද පෙරවරුවේ දිවුරුම් දුන්නා.\nමීට පෙරද අගමැතිවරයා ඇතුලුව අමාත්‍යවරුන් 14 දෙනෙකු ජනාධිපතිවරයා ඉදිරියේ දිවුරුම් දෙනු ලැබුවා.\nමේ අතර, අද දිවුරුම් දුන් අමාත්‍යවරුන් කිහිප දෙනෙකු අද දිනයේදීම සිය ධූරවල රාජකාරී කටයුතු ආරම්භ කළා.\nඒ අනුව ජනමාධ්‍ය අමාත්‍යවරයා ලෙස දිවුරුම් දුන් ආචාර්ය බන්දුල ගුණවර්ධන අද පස්වරුවේ රාජකාරී ආරම්භ කළේ, නාරාහේන්පිට පිහිටි ජනමාධ්‍ය අමාත්‍යංශයේදී යි.\nඑමෙන්ම, වාරිමාර්ග අමාත්‍යවරයා ලෙස පෙරවරුවේ දිවුරුම් දුන් රොෂාන් රණසිංහ ද අද එම අමාත්‍යංශයේදී වැඩ භාර ගත්තා.\nඉන් අනතුරුව ඔහු ක්‍රීඩා සහ යෞවන කටයුතු අමාත්‍යධූරයේ රාජකාරී ආරම්භ කිරීම සඳහා ක්‍රීඩා අමාත්‍යංශයට පැමිණියා.\nකෘෂිකර්ම, වනජීවි සහ වන සම්පත් සංරක්ෂණ අමාත්‍යවරයා ලෙස පත්වූ මහින්ද අමරවීර ද කෘෂිකර්ම අමාත්‍යංශයේදී අද වැඩ භාර ගත්තා.\nඑමෙන්ම, පසුගිය 20 වනදා මහජන ආරක්ෂක අමාත්‍යවරයා ලෙස දිවුරුම් දුන් ටිරාන් අලස් ද අද සිය ධූරයේ රාජකාරී ආරම්භ කළා.\nඑම අවස්ථාවට පොලිස්පති සී.ඩී.වික්‍රමරත්න, ජ්‍යෙෂ්ඨ නියෝජ්‍ය පොලිස්පති දේශබන්දු තෙන්නකෝන් ඇතුලු පිරිසක්ද එක්ව සිටියා.",
       "URL": "https://www.hirunews.lk/305065/තවත්-මන්ත්‍රීවරුන්-පිරිසක්-අද-ජනපති-ඉදිරියේ-දිවුරුම්-දෙයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1149"
}