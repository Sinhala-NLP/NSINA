{
       "Source": "hirunews",
       "Timestamp": "Wednesday, 15 February 2023 - 14:45",
       "Headline": "'මැතිවරණයට අකුල් හෙලන කුමන්ත්‍රණ පරදමු' මැයෙන් සර්වපාක්ෂික අරගළකරුවන්ගෙන් ප්‍රකාශනයක්",
       "News Content": "පළාත් පාලන මැතිවරණය සඳහා දින නියම වී තිබිය දී ඊයේ (14) මැතිවරණ කොමිසම විසින් තැපැල් ඡන්දය කල් දැමීමට සිදු වන බව ප්‍රකාශ කළා.\nඒ, තැපැල් ඡන්ද පත්‍රිකා මුද්‍රණයට අවශ්‍ය මූල්‍ය ප්‍රතිපාදන නොමැති බව සඳහන් කරමින්.\nඒ අනුව මැතිවරණය දින නියමයකින් තොර ව කල් දැමීමට යි තීරණට කෙරුණේ.\nමෙම මැතිවරණ කල් දැමීම පිළිබඳ විවිධ දේශපාලන පක්ෂ, සංවිධාන හා විචාරකයන් විවේචනාත්මක ව සිය මතය පළ කර තිබුණු අතර, සර්වපාක්ෂික අරගළකරුවන් විසින් ද ඒ පිළිබඳ විවේචනාත්මක පැහැදිලි කිරීමක් සිදු කර තිබුණා.\nසර්වපාක්ෂික අරගළකරුවන් විසින් නිකුත් කළ සම්පූර්ණ ලිපිය පහතින්\nමෙවර පළාත් පාලන මැතිවරණය සඳහා වන තැපැල් ජන්ද විමසුම එළඹෙන 22, 23 සහ 24 දිනවල පැවැත්වීමට දින නියමව තිබියදී තැපැල් ජන්ද පත්‍රිකා මුද්‍රණයට අවශ්‍ය මුදල් නොමැති බව කියමින් මැතිවරණ කොමිසම විසින් ඊයේ (14දා) මැතිවරණය දින නියමයකින් තොරව කල්දැමීමට තීරණය කර තිබේ.\nබහුතරයක් ජනතාව සහ දේශපාලන ක්‍රියාකාරීන් මැතිරවණයකට සූදානම් වන පසුබිමකදී වත්මන් ආණ්ඩුව ඉතා නිර්ලජ්ජිත ලෙස මැතිවරණය කල්දැමීමේ කූට උපක්‍රමයක් ලෙස තැපැල් ජන්ද පත්‍රිකා මුද්‍රණයට අවශ්‍ය මුදල් නොසැපයීමත්, ඒ හේතුවෙන් දින නියමයකින් තොරව මැතිවරණය කල්දැමීමට තීරණය කිරීමත් අපි දැඩි ලෙස පිළිකුලෙන් යුතුව හෙළා දකිමු.\nමේ හේතුවෙන් ආණ්ඩුක්‍රම ව්‍යවස්ථාවේ 04 වැනි ව්‍යවස්ථාවේ එන ජන්ද බලයද ඇතුළත් ජනතා පරමාධිපත්‍යයට හානි සිදු වී ඇති බව අපි තරයේ විශ්වාස කරමු. ආණ්ඩුක්‍රම ව්‍යවස්ථාවේ සඳහන් ජන්ද බලයට පළාත් පාලන ආයතනවල ඡන්ද බලය ගැන සඳහන් නොවූවද, ගරු ශ්‍රේෂ්ඨාධිකරණය එගොඩවෙල/මැදිවක එදිරිව දිසානායක (2001-1-SLR-177) නඩුවේදී %ඕනෑම ජන්ද විමසීමකදී ජනතාව, පරමාධිපත්‍යය ක්‍රියාත්මක කරන බව පෙන්වා දී තිබේ. මේ අනුව පැහැදිලිවම මේ අත්තනෝමතික ක්‍රියාව ආණ්ඩුක්‍රම ව්‍යවස්ථාව මඟින් තහවුරු කර ඇති ජනතා පරමාධිපත්‍යය උල්ලංඝනය කිරීමක් බව අපි අවධාරණය කරමු.\nඑමෙන්ම දේශප්‍රිය - කරුණාතිලක එ. මැතිවරණ කොමසාරිස් හා තවත් 13 දෙනෙක් (1999-1-SLR-157) නඩුවේදී ගරු ශ්‍රේෂ්ඨාධිකරණය තීරණය කළ පරිදි ඡන්දය ප්‍රකාශ කිරීමේ අයිතිය, ආණ්ඩුක්‍රම ව්‍යවස්ථාවේ 14 (1) (අ) ව්‍යවස්ථාවේ ඇතුළත් අදහස් පළ කිරීමේ නිදහසටම අයත් කොටසක් බව පෙනී යයි. මේ අනුව මෙම ඡන්දය කල්දැමීමේ කුප්‍රකට ක්‍රියාව මගින් ජනතාවගේ මූලික අයිතිවාසිකම් අමු අමුවේ කඩ කර ඇති බවද අපි තරයේ කියා සිටිමු.\nකෙසේ වුවද මේ ආකාරයෙන් මහජනතාවගේ පරමාධිපත්‍යය සහ මූලික අයිතිවාසිකම් කඩ කරමින් සිදු කරන අවමන් සහගත හැසිරීම් නැවැත්වීමට හැකියාවක් සහ බලයක් ඍජුව සහ අවංකව කටයුතු කරන රාජ්‍ය නිලධාරීන් වෙත ඇති බව අපගේ විශ්වාසයයි. ඒ අනුව මෙම මැතිවරණ ක්‍රියාවලිය සඳහා අවශ්‍ය මුදල් නිදහස් කිරීමේ වගකීම පැවරී ඇති මුදල් අමාත්‍යාංශ ලේකම්වරයා වහාම සිය වගකීම සහ රාජකාරිය නිසිලෙස ඉටු නොකළහොත්, ආණ්ඩුවට වාසිදායක වන අයුරින් චේතනාන්විතව මැතිවරණය මඟහැරීම මඟින් ආණ්ඩුක්‍රම ව්‍යවස්ථාව උල්ලංඝනය කරමින් ජනතාවගේ පරමාධිපත්‍යය හා මූලික අයිතිවාසිකම් කඩ කිරීමේ චෝදනා මත අදාළ නිලධාරියාට විරුද්ධව නීතිමය ක්‍රියාමාර්ග ගැනීමට සර්වපාක්ෂික අරගලකරුවෝ සංවිධානය ලෙස අපි සූදානමින් සිටිමු.\nඑමනිසා ජනතාව සතු බලය කිසි ලෙසකින් හෝ අවතක්සේරු නොකරන ලෙසට ආණ්ඩුවට සහ ඒ ආණ්ඩුවේ කුමන්ත්‍රණ මත ක්‍රියා කරන සියලු රාජ්‍ය නිලධාරීන්ටද අපි ප්‍රබලව අවධාරණය කරමු.\n-සර්වපාක්ෂික අරගලකරුවෝ",
       "URL": "https://www.hirunews.lk/327484/මැතිවරණයට-අකුල්-හෙලන-කුමන්ත්‍රණ-පරදමු-මැයෙන්-සර්වපාක්ෂික-අරගළකරුවන්ගෙන්-ප්‍රකාශනයක්",
       "Category": "Local News",
       "Parent URL": "https://www.hirunews.lk/local-news.php?pageID=534"
}