{
       "Source": "hirunews",
       "Timestamp": "Tuesday, 09 August 2022 - 19:48",
       "Headline": "මොරටුවේ පාසලක සිසුවෙකු ඔන්චිල්ලාවකට සිරවී මරුට (වීඩියෝ)",
       "News Content": "පාසල් භූමියේ සවිකර ඇති ඔන්චිල්ලාවකින් ඇද වැටී සිසුවෙකු මියගිය පුවතක් මොරටුව - විල්ලෝරාවත්ත ඥානිස්සර විද්‍යාලයෙන් අද වාර්තා වුණා.\nසිය මිතුරන් සමඟ ඔන්චිල්ලාව පදිමින් සිටියදි මෙලෙස අනතුරට ලක්ව මියගොස් තිබුණේ 14 හැවිරිදි සිසුවෙක්.\nසිව්දෙනෙකුට භාවිත කළ හැකි පරිදි යකඩ සහ තහඩු උපයෝගි කරගෙන තනා ඇති මෙම ඔන්චිල්ලාවේ සිසුන් පස්දෙනෙකුට වැඩි පිරිසක් රැඳී සිටියදී මියගිය සිසුවාද පිටතින් ඊට නැග මිතුරන් සමඟ විනෝද වී තිබෙනවා.\nවේගයෙන් ඔන්චිල්ලාව චලනය වීමේදී සිසුවා ඉන් ඇද වැටී ඇති අතර, ඉහළ එසවුණු ඔන්චිල්ලාව යළි පහතට පැමිණෙන අවස්ථාවේ එහි යට කොටස තහඩුද සමග එම සිසුවාගේ හිසෙහි ගැටී පොළොවට තදවී ඇති බවයි විමර්ශනවලදී අනාවරණ වී ඇත්තේ.\nබරපතල තුවාල ලබා ලුනාව රෝහලට ඇතුළත් කළ සිසුවා පසුව ජීවිතක්ෂයට පත්වුණා.",
       "URL": "https://www.hirunews.lk/312349/මොරටුවේ-පාසලක-සිසුවෙකු-ඔන්චිල්ලාවකට-සිරවී-මරුට-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=952"
}