{
       "Source": "hirunews",
       "Timestamp": "Wednesday, 19 January 2022 - 12:31",
       "Headline": "විදුලි බලාගාරවල තෙල් හිඟයට පැලැස්තරයක්",
       "News Content": "ජනවාරි 23 වැනිදා දක්වා අඛණ්ඩව දිනකට ඩීසල් මෙට්‍රික් ටොන් දහසක් මෙරට ඩීසල් විදුලි බලාගාර වෙත ලබාදීමට ඛනිජ තෙල් නීතිගත සංස්ථාව පියවර ගෙන තිබෙනවා.\nමේ අනුව ලබන 23 වැනිදා දක්වා ඩීසල් බලයෙන් ක්‍රියාත්මක වන කැලණිතිස්ස විදුලි බලාගාරය නැවත පණ ගැන්විය හැකි බවයි විදුලි ඉංජිනේරුවන් පවසන්නේ.\nකෙසේ වෙතත් මේ වන තුරුත් කිසිදු තෙල් තොගයක් කැලණිතිස්ස විදුලි බලාගාර පරිශ්‍රය වෙත ලැබී නොමැති බවයි අප සමග අදහස් දැක්වූ විදුලි ඉංජිනේරු සංගමයේ ලේකම් ධම්මික විමලරත්න පවසනවා.\nකෙසේ වෙතත් කැලණිතිස්ස විදුලි බලාගාරයේ දෛනික ක්‍රියාකාරීත්වය සඳහා ආසන්න වශයෙන් දිනකට ඩීසල් ලීටර මිලියන 1.5 ක් පමණ අවශ්‍ය වන අතර ඩීසල් බලාගාර හරහා ජනනය කෙරෙන විදුලිය ඒකකයක් සඳහා දළ වශයෙන් රුපියල් 110.00 ක් පමණ වැය වන බවයි ඔහු සඳහන් කළේ.\nඑමෙන්ම කැලණිතිස්ස විදුලි බලාගාර පද්ධතිය සතුව නැප්තා ඉන්ධන භාවිතා කරමින් ක්‍රියාත්මක කළ හැකි මෙගාවොට් 165ක ධාරිතාවක් සහිත ජනන යන්ත්‍රයක් ද සතුව තිබෙනවා.\nඑම ජනන යන්ත්‍රය භාවිතා කර උත්පාදනය කෙරෙන විදුලි ඒකකයක් සඳහා වැය වන්නේ රුපියල් 65ත් 70ත් අතර මිලක්.\nකෙසේ වෙතත් මේ වන විට පවතින නැප්තා හිඟය හේතුවෙන් එම විදුලි ජනන යන්ත්‍රය ද පණගැන්වෙන්නේ ඩීසල් භාවිත කරමින්.\nමේ අනුව ඔහු පෙන්වා දෙන්නේ එම යන්ත්‍රයට අවශ්‍ය කරන නැප්තා අඛණ්ඩව සැපයිය හැකිනම් ඒ හරහා උත්පාදනය කෙරෙන එක් විදුලි ඒකකයකින් පමණක් රුපියල් 40ට අධික මුදලක් ඉතිරි කරගත හැකි බවයි.\nඑමෙන්ම සපුගස්කන්ද විදුලි බලාගාරයේ ඇති ජනන යන්ත්‍රය සඳහා භාවිතා කෙරෙන්නේ ෆර්නස් තෙල් හෙවත් දැවි තෙල්.\nඑම බලාගාරය ක්‍රියාත්මක කිරීම සඳහා ද දිනකට ෆර්නස් තෙල් ලීටර ලක්ෂ 6ක් අවශ්‍ය බවටයි ඔහු සඳහන් කළේ.\nකෙසේ වෙතත් කැලණිතිස්ස විදුලි බලාගාරය උපරිම ධාරිතාවයෙන් ක්‍රියාත්මක කරවීම සඳහා දිනකට ඉන්ධන ලීටර් මිලියන එකයි 1.5 ක් අවශ්‍ය වෙනවා.\nකෙසේ වෙතත් ඛනිජ තෙල් නීතිගත සංස්ථාව තහවුරු කර ඇත්තේය දිනකට ඉන්ධන ලීටර් මිලියනයක් පමණක් ලබාදෙන බවයි.\nඒ අනුව කැලණිතිස්ස විදුලි බලාගාරය ද උපරිම ධාරිතාවයෙන් ක්‍රියාත්මක කිරීමේ හැකියාවක් නොපවතින බවයි විදුලි ඉංජිනේරුවන් පවසන්නේ.\nකෙසේ වෙතත් එම ඉන්ධන සැපයුම ද කඩිනම් ව සිදුකළ යුතු බවට අවධාරණය කරන විදුලි ඉංජිනේරුවන් පවසන්නේ ඉන්ධන සැපයුමෙන් අනතුරුව ද කැළණිතිස්ස විදුලි බලාගාරයේ උත්පාදනය ජාතික පද්ධතියට එක් කිරීම සඳහා පැය 7ක් කාලයක් ගතවන බවයි.",
       "URL": "https://www.hirunews.lk/294428/විදුලි-බලාගාරවල-තෙල්-හිඟයට-පැලැස්තරයක්",
       "Category": "Local News",
       "Parent URL": "https://www.hirunews.lk/local-news.php?pageID=1415"
}