{
       "Source": "hirunews",
       "Timestamp": "Wednesday, 15 March 2023 - 14:54",
       "Headline": "දුරකථන යෙදුම් හරහා කුලී රථ වෙන් කර ගන්නා මගීන්ට කටුනායක ගුවන් තොටුපොළේ නව පහසුකමක්",
       "News Content": "ජංගම දුරකථන යෙදුමක් මත පදනම් වූ දේශීය කුලී රථ සේවාවක් වන පික් මී කුලී රථ සේවාව (PickMe Sri Lanka) වෙත කටුනායක බණ්ඩාරනායක ජාත්‍යන්තර ගුවන් තොටුපළේ (BIA) නිළ වශයෙන් ක්‍රියාත්මක වීමට අවසර ලබා දී තිබෙනවා.\nමෙම නව පියවරත් සමග කටුනායක ගුවන් තොටුපළේ පැමිණීමේ පර්යන්ත පිවිසුමේ ඇති අනෙකුත් කුලී රථවලට සමානව පික් මී කුලී රථ සේවාවට ද ක්‍රියාත්මක වීමට ඉඩ සැලසෙනවා.\nමෙහි මූලික පියවරක් ලෙස ගුවන්තොටුපල බලධාරීන් විසින් පික් මී කුලී රථ ගාල් කිරීමට සහ අදාළ මගියා පැමිණෙන තෙක් රැඳී සිටීමට නම් කර ඇති වාහන නැවැත්වීමේ ස්ථානයක් සලකුණු කර තිබෙනවා.\nඒ අනුව ජංගම දුරකථනය හරහා පික්මී කුලී රථයක් වෙන්කර ගන්නා මගින් හට මෙම පොරොත්තු ස්ථානයේ සිට අදාළ ගමනාන්තය දක්වා සිය සංචාරය ආරම්භ කළ හැකියි.\nපික් මී කුලී රථ සේවා සමාගම ප්‍රකාශ කරන්නේ ශ්‍රී ලංකාව තුළ දැරිය හැකි මිලකට ගමන් කිරීමට බලාපොරොත්තු වන දෙස් විදෙස් සංචාරකයින්ගේ ඉහළ ඉල්ලුම හේතුවෙන් මෙය කළ හැකි වූ බවයි.",
       "URL": "https://www.hirunews.lk/330017/දුරකථන-යෙදුම්-හරහා-කුලී-රථ-වෙන්-කර-ගන්නා-මගීන්ට-කටුනායක-ගුවන්-තොටුපොළේ-නව-පහසුකමක්",
       "Category": "Local News",
       "Parent URL": "https://www.hirunews.lk/local-news.php?pageID=475"
}