{
       "Source": "hirunews",
       "Timestamp": "Friday, 25 August 2023 - 16:22",
       "Headline": "ගණේමුල්ල සංජීවගේ නිවසට වෙඩි ප්‍රහාරයක්",
       "News Content": "සංජීව සමරරත්න හෙවත් ගණේමුල්ලේ සංජීව නමැත්තාගේ ගණේමුල්ල, මාකිලංගමුව ප්‍රදේශයේ පිහිටි නිවසට අද (24) අලුයම පැමිණි නාඳුනන කණ්ඩායමක් වෙඩි ප්‍රහාරයක් එල්ල කර පලා ගොස් ඇතැයි ගණේමුල්ල පොලිසිය පවසනවා.\nමෙම වෙඩි ප්‍රහාරය එල්ල වන අවස්ථාවේ දී ගණේමුල්ල සංජීව නැමැත්තාගේ බිරිඳ, දියණිය ඔහුගේ සහෝදරියක සහ මවුපියන් නිවසේ සිට ඇතත් ඔවුන් කිසිවකුටත් එම වෙඩි ප්‍රහාරයෙන් හානියක් සිදුවී නොමැති බවයි පොලිසිය පවසන්නේ.\nටී-56 වර්ගයේ ගිනි අවියකින් සහ පිස්තෝලයකින් වෙඩි ප්‍රහාරය එල්ල කර ඇති බවත් නිවසේ බිත්තිවල සහ ගේට්ටුවෙ වෙඩි සලකුණු පෙනෙන්නට ඇති බවත්, ගණේමුල්ල සංජීව නමැත්තාගේ මව සහ සහෝදරිය විසින් නීතීඥයකු සමඟ අද දහවල් ගණේමුල්ල පොලීසියට පැමිණ මේ ගැන පැමිණිලි කර ඇති අතර ඔහු මේ වන විට ඉන්දියාවට පලාගොස් සැඟව සිටින බවද බුද්ධි අංශ සඳහන් කරනවා.",
       "URL": "https://www.hirunews.lk/346082/ගණේමුල්ල-සංජීවගේ-නිවසට-වෙඩි-ප්‍රහාරයක්",
       "Category": "Local News",
       "Parent URL": "https://www.hirunews.lk/local-news.php?pageID=73"
}