{
       "Source": "hirunews",
       "Timestamp": "Friday, 04 May 2018 - 16:01",
       "Headline": "දැරියන් තිදෙනෙක් අපයෝජනය කළ තිදෙනෙකු පොලිස් දැලේ",
       "News Content": "කඳපොල, පාක්වත්ත ප්‍රදේශයේ දී බාල වයස්කාර දැරියන් තිදෙනෙක් අපයෝජනය කළ පුද්ගලයින් තිදෙනෙකු පසුගිය දෙවනදා අත්අඩංගුවට ගත් බව කඳපොල පොලිසිය පවසනවා.\nඅත්අඩංගුවට ගැනුණු සැකකරුවන් ඊයේ (03) අධිකරණයට ඉදිරිපත් කිරීමෙන් අනතුරුව ලබන 11 වනදා දක්වා රක්ෂිත බන්ධනාගාර ගත කිරීමට නියෝග කළ බවයි වාර්තා වන්නේ.\nවයස අවුරුදු 16,14 සහ 13 යන වයස් සීමාවල පසුවන දැරියන් තිදෙනෙක් මෙලෙස අපයෝජනයට ලක්ව තිබෙනවා.\nවයස අවුරුදු 16 පසුවන දැරිය සිය පියා විසින් වරින් වර අපයෝජනයට ලක්කර ඇති අතර අදාල දැරිය පොලිසිය හමුවේ පවසා ඇත්තේ තමන්ට වයස අවුරුදු 12 සිට සිය පියා විසින් තමන්ව මෙලෙස අපයෝජනයට ලක්කරන බවයි.\nඑම දැරියගේ නැගණිය වන වයස අවුරුදු 14ක් වන දැරිය ඔවුන්ගේ මවගේ අනියම් පුරුෂයා විසින් අවස්ථා කිහිපයකදී අපයෝජනය කර ඇති බවයි පොලිසිය පැවසුවේ.\nමේ සම්බන්ධයෙන් දැරියන් විසින් සිය මව දැනුවත් කළ දතම මව ඒ පිළිබදව කිසිඳු අවදානයක් යොමු නොකළ බවයි දැරියන් පවසන්නේ.\nමේ අතර එම ප්‍රදේශයේම පදිංචිව සිටි 13 හැවිරිදි දැරිය ඇයගේ සුළු පියා විසින් අපයෝජනය කර ඇති බවටයි පොලිසියට කරුණු අනාවරණය වී ඇත්තේ.\nමොවුන්ට සිදුවන කරදර ඉවසාගැනීමට නොහැකිව කොළඹ ප්‍රදේශයේ රැකියාවක් සදහා නිවසින් පලා යන අවස්ථාවේ කොළඹ කොටුව පොලිසිය විසින් දැරියන් තිදෙනා අත්අඩංගුවට ගෙන ඇති බවයි වාර්තා වන්නේ.\nඅනතුරුව එම දැරියන් තිදෙනා කඳපොල පොලිසිය වෙත බාර දී තිබෙනවා.\nඅපයෝජනයට ලක්වූ බව කියන දැරියන් තිදෙනා වෛද්‍ය පරීක්ෂණයක් සඳහා  නුවරඑළිය රෝහලට ඇතුළත් කල බවයි පොලිසිය වැඩිදුරටත් පැවසුවේ.\nඅපයෝජනයන්ට සම්බන්ධ බව කියන අත්අඩංගුවට ගත් සැකරුවන් තිදෙනා 47,36 සහ 28 යන වයස් සීමා වල පසුවන්නන් බව සඳහන්.\nමොවුන් දැරියන්ට අසභ්‍ය චිත්‍රපට පෙන්වා මෙම අපයෝජනයන් සිදුකර ඇති බවයි කරුණු අනාවරණය වී ඇත්තේ.",
       "URL": "https://www.hirunews.lk/189947/දැරියන්-තිදෙනෙක්-අපයෝජනය-කළ-තිදෙනෙකු-පොලිස්-දැලේ",
       "Category": "Local News",
       "Parent URL": "https://www.hirunews.lk/local-news.php?pageID=3960"
}