{
       "Source": "hirunews",
       "Timestamp": "Monday, 14 December 2020 - 20:29",
       "Headline": "මන්නා රමේෂ්  ලබන 23 දක්වා රිමාන්ඩ්",
       "News Content": "අවිස්සාවේල්ල - ගුරුගල්ල මංසන්ධියේදී පොලිස් විශේෂ කාර්ය බලකාය විසින් අත්අඩංගුවට ගත් සංවිධානාත්මක අපරාධ කල්ලි නායකයෙකු වන අධිකාරි මුදියන්සේලාගේ රමේෂ් ප්‍රියජනක හෙවත් මන්නා රමේෂ් ලබන 23 වනදා දක්වා රක්ෂිත බන්ධනාගාර ගත කර තිබෙනවා.\nඒ සැකකරු ඊයේ (14) පස්වරුවේ අවිස්සාවේල්ල මහේස්ත්‍රාත් අධිකරණයට ඉදිරිපත් කිරීමෙන් අනතුරුවයි.\nමෙරට නිෂ්පාදිත ටී-කටස් වර්ගයේ ගිනි අවියක්, ටී-56 වර්ගයේ ජීව උණ්ඩයක්, විදේශ රටක නිෂ්පාදිත ජීව අත්බෝම්බයක් සහ කඩු දෙකක්ද සමඟ සැකකරු පෙරේදා අත්අඩංගුවට ගැණුනා.\n28 හැවිරිදි වියේ පසුවන සැකකරු අවිස්සාවේල්ල - යාලගම ප්‍රදේශයේ පදිංචිකරුවෙක්.\nඔහු කාලයක් තිස්සේ ප්‍රදේශයේ ව්‍යාපාරිකයින්ගෙන් කප්පම් ලබාගෙන ඇති බව ද, අනාවරණ වී ඇති බවයි පොලීසිය සඳහන් කළේ.\nමීට අමතරව, පුද්ගල ඝාතනයක් සහ බරපතල තුවාල සිදුකිරීමේ සිද්ධීන් කිහිපයකට ද ඔහුට එරෙහිව චෝදනා එල්ල වී තිබෙනවා.\nමේ අතර, යුද හමුදා බුද්ධි අංශය ලබාදුන් තොරතුරකට අනුව පොලිස් විශේෂ කාර්ය බලකාය අංගොඩ - සිරිපැරකුම් මාවතේ සිදුකළ තවත් වැටලීමකදී අත්අඩංගුවට ගත් සංවිධානාත්මක අපරාධ කල්ලි නායකයින් වන අංගොඩ ලොක්කා සහ සොල්ටා යන අයට අවි ආයුධ නිෂ්පාදනය කර ලබාදුන් ඔවුන්ගේ සමීපතමයා ලබන 28 දක්වා රක්ෂිත බන්ධනාගාර ගත කෙරුණා.\nඒ සැකකරු ඊයේ අලුත්කඩේ අංක 08 මහේස්ත්‍රාත් අධිකරණයට ඉදිරිපත් කිරිමෙන් අනතුරුවයි.\nසුමිත්‍රආරච්චිගේ දොන් උදාර නිරංජන නැමැති 37 හැවිරිදි සැකකරු අත්අඩංගුවට ගන්නා අවස්ථාවේ ඔහු සතුව තිබී මෙරට නිෂ්පාදිත ගිනි අවි දෙකක් සහ ටී-56 ජීව උණ්ඩ 18 ක්ද සොයා ගැණුනා.\nමේ අතර, අපරාධ මර්දනය හා සංවිධානාත්මක ක්‍රියා මැඩපැවැත්වීමට අදාළ ක්‍රියාමාර්ග සම්බන්ධයෙන් විශේෂ සාකච්ඡාවක් ඊයේ පැවැත්වුණා.\nඒ මහජන ආරක්ෂක අමාත්‍ය රියර් අද්මිරාල් ආචාර්ය සරත් වීරසේකරගේ ප්‍රධානත්වයෙන් උසස් පොලිස් නිලධාරින් සමග ටොරින්ටන් හි පිහිටි අපරාධ වාර්තා කොට්ඨාශයේ සම්මන්ත්‍රණ ශාලාවේදීයි.",
       "URL": "https://www.hirunews.lk/257032/මන්නා-රමේෂ්-ලබන-23-දක්වා-රිමාන්ඩ්",
       "Category": "Local News",
       "Parent URL": "https://www.hirunews.lk/local-news.php?pageID=2274"
}