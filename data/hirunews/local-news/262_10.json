{
       "Source": "hirunews",
       "Timestamp": "Friday, 16 June 2023 - 22:11",
       "Headline": "ඔස්ට්‍රේලියා - එංගලන්ත අළුබඳුන ටෙස්ට් ක්‍රිකට් තරගාවලියේ පළමු තරගය අද",
       "News Content": "2023 ඔස්ට්‍රේලියා - එංගලන්ත අළුබඳුන ටෙස්ට් ක්‍රිකට් තරගාවලියේ පළමු තරගය අද එංගලන්තයේ බර්මින්හැම්හි එජ්බැස්ටන් ක්‍රීඩාංගණයේදී ආරම්භ වී තිබෙනවා.\nමෙම තරගයේ කාසියේ වාසිය දිනූ එංගලන්ත නායක බෙන් ස්ටොක්ස් පළමු පන්දුවට පහරදීමට තීරණය කළ බවයි වාර්තා වන්නේ.\nපසුගියදා එංගලන්තයේ නොටින්හැම්හිදී සිදු වූ පුද්ගල ඝාතන සිදුවීම්වලින් දීවි අහිමිවූවන් සිහිකිරීමේ අරමුණ ඇතිව මෙම තරගයට ඔස්ට්‍රේලියානු සහ එංගලන්ත ක්‍රීඩකයින් එක්වන්නේ කළු අත් පළඳනා ද සහිතවයි.\nපළමු දිනයේ දිවා භෝජනය සඳහා තරගය නතර කරන විට සිය පළමු ඉනිම ක්‍රීඩා කරන එංගලන්ත කණ්ඩායම කඩුලු 3ක් දැවී ලකුණු 124ක් ලබා සිටියා.\nඑමෙන්ම මෙම තරගයගෙන් 2023 - 2025 ලෝක ටෙස්ට් ශූරතාවයේ සමාරම්භය ද සනිටුහන් වුණා.\nසුපුරුදු පරිදි මෙවරත් කණ්ඩායම් 9ක් ලෝක ටෙස්ට් ශූරතාවය වෙනුවෙන් උරෙන් උර ගැටෙද්දී, සෑම කණ්ඩායමක්ම තම මව්බිමේදී තරගාවලි 3කට සහ විදෙස් තරගාවලි 3කට සහභාගි වනවා.\nඒ අනුව ශ්‍රී ලංකා කණ්ඩායම මෙවර පාකිස්ථානය, ඔස්ට්‍රේලියාව සහ නවසීලන්තය සමඟින් මෙරටදී තරග වදින අතර මීට අමතරව ඔවුන්ට එංගලන්ත,දකුණු අප්‍රිකා සහ බංග්ලාදේශයේ ටෙස්ට් තරග සංචාරවලටත් එක්වන්නට සිදුවනවා.\nලෝක ටෙස්ට් ශූරතාවයට අදාලව ශ්‍රී ලංකා කණ්ඩායම සහභාගිවන පළමු තරගාවලිය ලබන ජුලි මස පාකිස්ථානය සමගින් පැවැත්වීමට නියමිත අතර එහිදී ඔවුන් ටෙස්ට් තරග දෙකකට සහභාගී වීමට නියමිතයි.",
       "URL": "https://www.hirunews.lk/338171/ඔස්ට්‍රේලියා-එංගලන්ත-අළුබඳුන-ටෙස්ට්-ක්‍රිකට්-තරගාවලියේ-පළමු-තරගය-අද",
       "Category": "Local News",
       "Parent URL": "https://www.hirunews.lk/local-news.php?pageID=262"
}