{
       "Source": "hirunews",
       "Timestamp": "Saturday, 02 January 2021 - 17:30",
       "Headline": "මාවනැල්ලේ ගල්කොරියකින් සොරකම් කළ පුපුරන ද්‍රව්‍ය සමග සැකකරුවන් 3ක් අත්අඩංගුවට (ඡායාරූප)",
       "News Content": "මාවනැල්ල හිගුල මොල්ලිගොඩ ප්‍රදේශයේ ගල්කොරියකින් සොරකම් කළ පුපුරන ද්‍රව්‍ය පොලිසිය විසින් සොයාගෙන තිබෙනවා.\nඇමෝනියා නයිට්‍රේට් පුපුරන ද්‍රව්‍ය කිලෝ 15ක්, වෝටර් ජෙල් කූරු 6ක්, සේවා නූල් 35ක්, ඩෙටෙන්ටර් 20ක් ඇතුලු උපකරණ තොගයක් සොරාගෙන තිබුණේ පසුගිය දෙසැම්බර් 22 වනදායි.\nමේ සම්බන්ධයෙන් මාවනැල්ල පොලිසියට ගල්කොරියේ හිමිකරු විසින් පැමණිල්ලක් ඉදිරිපත් කර තිබුනා.\nඅනතුරුව සිද්ධිය සම්බන්ධයෙන් මාවනැල්ල පොලිසිය පරීක්ෂණ සිදු කළ අතර පසුව පොලිස්පතිවරයාගේ නියෝග මත විමර්ශණ අපරාධ පරීක්ෂණ දෙපාර්තමේන්තුවට භාරදෙනු ලැබුවා.\nමෙම සොරකම සම්බන්ධයෙන් පොලිසියට පැමිණිල්ල ලැබීමෙන් අනතුරුව ගල්කොරියේ සේවකයෙකු පොලිසිය විසින් අත්අඩංගුවට ගෙන අපරාධ පරීක්ෂණ දෙපාර්තමේන්තුවට භාරදී තිබු බවයි පොලිසිය කියාසිටියේ.\nඑම පුද්ගලයා පේරාදෙණිය ප්‍රදේශයේ පදිංචිකරුවෙක්.\nඅපරාධ පරීක්ෂණ දෙපාර්තමේන්තුවේ සිද්ධිය සම්බන්ධයෙන් සිදු කළ විමර්ශණයකින් පසු සැකකරුවන් තුන්දෙනෙක් අත්අඩංගුවට ගෙන තිබෙනවා.\nඒ අනුව අත්අඩංගුවට ගෙන ඇති සැකකරුවන් සංඛ්‍යාව 4ක්. සොරකම් කළ පුපුරන ද්‍රව්‍ය ඇතුලු සියලු භාණ්ඩ පේරාදෙණිය ප්‍රදේශයේ තිබී සොයාගෙන තිබෙනවා.\nමෙම සැකකරුවන් පේරාදෙණිය ප්‍රදේශයේ පදිංචිකරුවන්. ඔවුන් මාවනැල්ල මහේස්ත්‍රාත් අධිකරණයට ඉදිරිපත් කිරීමට නියමිතයි.",
       "URL": "https://www.hirunews.lk/258589/මාවනැල්ලේ-ගල්කොරියකින්-සොරකම්-කළ-පුපුරන-ද්‍රව්‍ය-සමග-සැකකරුවන්-3ක්-අත්අඩංගුවට-ඡායාරූප",
       "Category": "Local News",
       "Parent URL": "https://www.hirunews.lk/local-news.php?pageID=2238"
}