{
       "Source": "hirunews",
       "Timestamp": "Tuesday, 08 September 2020 - 18:55",
       "Headline": "ගිනිගත් නෞකාව වටා මුහුදේ කළු පැහැති පැල්ලම් (වීඩියෝ)",
       "News Content": "එම්.ටී. නිව් ඩයමන්ඩ් නෞකාවේ ගින්න හේතුවෙන් මුහුදට එක්වූ කාබනික අපද්‍රව්‍ය එම නෞකාව ස්ථානගත කර තිබෙන මුහුදු ප්‍රදේශයේ කිලෝමීටරයක පමණ වපසරියක කළු පැහැති පැල්ලම් ලෙස නිරීක්ෂණය වී තිබෙනවා.\nමේ හේතුවෙන් ශ්‍රී ලංකාවේ සමුද්‍රිය පරිසරයට සිදුව ඇති හානිය සොයාබැලීම සඳහා නීතිපතිවරයාගේ උපදෙස් මත ජාතික ජලජ සම්පත් පර්යේෂණ සංවර්ධන නියෝජිත ආයතනය සහ සමුද්‍රිය පරිසර ආරක්ෂණ අධිකාරිය මෙන්ම රුහුණු විශ්වවිද්‍යාලයේ පර්යේෂකයින් පිරිසක් නෞකාව අවට මුහුදු ප්‍රදේශයේ සංචාරයක නිරතවුණා.\nඑහි ජල සාම්පල ලබාගැනීමෙන් අනතුරුව සමුද්‍රිය පරිසරයට සිදුව ඇති හානිය පිළිබඳව තක්සේරු වාර්තාවක් අදාළ පර්යේෂණ කණ්ඩායම විසින් නීතිපතිවරයා වෙත යොමු කිරීමටද නියමිතයි.\nඑම නෞකාවේ හානිය සහ නෞකාව මුදාගැනීමට මෙරටට පැමිණි බ්‍රිතාන්‍ය සහ තායිලන්ත විශේෂඥ කණ්ඩායම සහ නෞකාවේ ගැළවුම්කාර සමාගමේ  නියෝජිතයින් තවදුරටත් නෞකාව අසළ මුහුදු ප්‍රදේශයේ රැඳී සිටිමින් ඔවුන්ගේ නිරීක්ෂණ සහ නිර්දේශ සිදුකරමින් පවතිනවා.\nමේ වනවිට  නෞකාව මෙරට නැගෙනහිර වෙරළේ සිට නාවික සැතපුම් 28 ක් ගැඹුරු මුහුදේ ස්ථාන ගත කර තිබෙනවා. මුදාගත් නෞකාවේ කාර්ය මණ්ඩලයේ විසි දෙනෙකු ගාල්ලේ හුදකලා මධ්‍යස්ථානයක් වෙත යොමු කෙරුණා.\nඊයේ පස්වරුවේ නෞකාව ස්ථානගත කර ඇති මුහුදු ප්‍රදේශයේ ඇතිවූ හදිසි කාලගුණික වෙනසත් සමඟ මුහුදේ සුළං වේගය පැයට කිලෝමීටර 70 ටත් වැඩි මට්ටමකින් ඉහළ ගියා. ඒ අනුවයි නෞකාවේ ගින්න යළි සක්‍රිය වුණේ.\nකෙසේ වෙතත් ශ්‍රී ලංකා නාවික හමුදාව, වෙරළාරක්ෂක බලකායේ යාත්‍රා සහ ශ්‍රී ලංකා ගුවන් හමුදාවේ හෙලිකොප්ටර් යානා අඛන්ඩව සිදුකළ මෙහෙයුමකින් මේ වනවිට ගින්න යම්තාක් දුරට පාලනය කර ඇති බවයි නාවික හමුදාව ප්‍රකාශ කළේ.\nමේ අතර එම්.ටී. නිව් ඩයමන්ඞ් නෞකාව සම්බන්ධයෙන් ඉදිරි නීති පියවර ගැනීම සඳහා සාකච්ඡාවක් නීතිපති දප්පුල ද ලිවේරාගේ ප්‍රධානත්වයෙන් අද පැවැත්වුණා.\nනීතිපති දෙපාර්තමේන්තුවේ පැවති එම සාකච්ඡාවට සමුද්‍රීය පරිසර ආරක්ෂණ අධිකාරිය, වෙළඳ නාවික ලේකම් කාර්යාලය, ශ්‍රී ලංකා වරාය අධිකාරිය ඇතුලූ ආයතන කිහිපයක නියෝජිතයින් එක්ව සිටියා.",
       "URL": "https://www.hirunews.lk/249739/ගිනිගත්-නෞකාව-වටා-මුහුදේ-කළු-පැහැති-පැල්ලම්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2468"
}