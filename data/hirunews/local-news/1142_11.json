{
       "Source": "hirunews",
       "Timestamp": "Thursday, 26 May 2022 - 14:52",
       "Headline": "ඉන්ධන අර්බුදයට විසඳුමක් ලෙස පොදු ප්‍රවාහනය කඩිනමින් ප්‍රතිසංවිධානය කරන බව ඇමති බන්දුල කියයි",
       "News Content": "ඉන්ධන අර්බුදයට විසඳුමක් ලෙස පොදු ප්‍රවාහනය කඩිනමින් ප්‍රතිසංවිධානය කරන බව අමාත්‍ය බන්දුල ගුණවර්ධන පවසනවා.\nඅමාත්‍යවරයා මේ බව සඳහන් කළේ අද ශ්‍රී ලංකා දුම්රිය දෙපාර්තමේන්තු මූලස්ථානයේ පැවති සාකච්ඡාවක් සඳහා එක් වෙමින්.\nශ්‍රී ලංකාව මේ වන විට මුහුණ දෙමින් පවතින උග්‍ර ඉන්ධන අර්බුදය හේතුවෙන් මහජනතාවගේ දෛනික කටයුතු කෙරෙහි ඍණාත්මක බලපෑමක් ඇති වී ඇති ආකාරය මෙහිදී විශේෂ අවධානයට යොමු වී තිබෙනවා.\nසිය පෞද්ගලික කටයුතු ඇණ හිටීම තුළ නිවෙස්වල අවශ්‍යතා සපුරා ගැනීම, දරුවන්ගේ අධ්‍යාපනය මෙන්ම සමස්ත ජීවන තත්වයට පැමිණී ඇති බාධා සැලකිල්ලට ගනිමින්, පොදු ප්‍රවාහන සේවා වශයෙන් ගත හැකි වඩාත් සුදුසුම පියවර වශයෙන් පොදු ප්‍රවාහනය ප්‍රතිසංවිධානය කර වැඩිදියුණු කිරීම බවයි අමාත්‍යවරයා මෙහි දී පෙන්වා දුන්නේ.\nඒ අනුව, මාසයක් වැනි කෙටි කාලයක් තුළ උපරිම ශක්‍යතාවයෙන් සේවා සපයමින් ශ්‍රී ලංකා දුම්රිය දෙපාර්තමේන්තුව සතුව ඇති, මෙතෙක් ධාවනයට එක් නොකළ දුම්රිය මැදිරිවල අඩුපාඩු සකස් කොට ධාවනයට එක් කිරීමට කටයුතු කළ යුතු බව අමාත්‍යවරයා ප්‍රකාශ කර තිබෙනවා.\nඑමෙන්ම පවතින ඉන්ධන අර්බුදයට විසඳුමක් වශයෙන් දැනට ධාවනය වන දුම්රිය වාර ගණන සැලකිය යුතු ප්‍රමාණයකින් වර්ධනය කළ යුතු බවයි ඔහු පෙන්වා දුන්නේ.\nඒ අනුව ඉතා වේගවත් ක්‍රමවේදයක් තුළින් මෙම වැඩසටහන ක්‍රියාත්මක කිරීමට පියවර ගන්නා මෙන් නිලධාරීන්ට උපදෙස් ලබා දුන් අමාත්‍යවරයා, ඉන්ධන අර්බුදය හේතුවෙන් මඟී ජනතාව අපහසුතාවයට පත් වීම වැළැක්වීම ප්‍රමුඛත්වයේ ලා සැලකිය යුතු බව ද වැඩිදුරටත් සඳහන් කළා.",
       "URL": "https://www.hirunews.lk/305347/ඉන්ධන-අර්බුදයට-විසඳුමක්-ලෙස-පොදු-ප්‍රවාහනය-කඩිනමින්-ප්‍රතිසංවිධානය-කරන-බව-ඇමති-බන්දුල-කියයි",
       "Category": "Local News",
       "Parent URL": "https://www.hirunews.lk/local-news.php?pageID=1142"
}