{
       "Source": "hirunews",
       "Timestamp": "Tuesday, 17 October 2017 - 12:12",
       "Headline": "සිරකරුවන් නිදහස් කරන්නැයි මාරාන්තික උපවාසයක් ඇරඹේ (ඡායාරූප)",
       "News Content": "දෙමළ දේශපාලන සිරකරුවන් නිදහස් කරන ලෙසට ඉල්ලා යාපනය විශ්වවිද්‍යාල සිසුන් අද (17) යාපනය විශ්වවිද්‍යාලය ඉදිරිපිට මාරාන්තික උපවාසයක් ආරම්භ කරනු ලැබුවා.\nතමන් නිදහස් කරන ලෙසට ඉල්ලා අනුරාධපුර බන්ධනාගාරයේ උපවාසයක නිරත දේශපාලන සිරකරුවන්ට සහයෝගය පළ කරමින් යාපනය විශ්වවිද්‍යාල සිසුන් උපවාසය ආරම්භ කර තිබෙන බවයි අප වාර්තාකරු කියා සිටියේ.\nයාපනය විශ්වවිද්‍යාල සිසුන් පැවසුවේ රජය දෙමළ දේශපාලන සිරකරුවන් නිදහස් කරන බවට අවස්ථා ගණනාවකදී පොරොන්දු ලබාදුන්න ද අදාළ පොරොන්දු ඉටුනොකිරීම කණගාටුවට කරුණක් බවයි.\nදේශපාලන සිරකරුවන් නිදහස් කරන ලෙසට ඉල්ලීම් කිරීම සම්බන්ධයෙන් යාපනය විශ්වවිද්‍යාල සිසුන් උතුරු පළාත් ආණ්ඩුකාර රෙජිනෝල්ඩ් කුරේ සමඟ ඊයේ (16) සාකච්ඡාවක් පැවැත්වු අතර, එහිිදි ආණ්ඩුකාරවරයා පැවසූවේ අදාළ ගැටළුව සම්බන්ධයෙන් ජනාධිපතිවරයා සමග සාකච්ඡා කිරීමට විශ්වවිද්‍යාල සිසුන් වෙත අවස්ථාවක් ලබාදෙන බවයි.\nආණ්ඩුකාරවයාගේ අදාළ පොරොන්දුව නොතකා විශ්වවිද්‍යාල සිසුන් අද (17) දේශපාලන සිරකරුවන් නිදහස් කරන ලෙසට ඉල්ලා මාරාන්තික උපවාසය ආරම්භ කරනු ලැබුවා.\nඋපවාසයට එක්වු විශ්වවිද්‍යාල සිසුන් පැවසූවේ දේශපාලන සිරකරුවන් නිදහස් කරනතෙක් තමන් අඛණ්ඩව උපවාසය පවත්වන බවයි.\nයාපනය විශ්ව විද්‍යාල සිසුන් 200ක පමණ පිරිසක් උපවාසයට එක්ව සිටිනවා.\nඡායාරූප - වවුනියාව, මාධව කුලසූරිය",
       "URL": "https://www.hirunews.lk/173708/සිරකරුවන්-නිදහස්-කරන්නැයි-මාරාන්තික-උපවාසයක්-ඇරඹේ-ඡායාරූප",
       "Category": "Local News",
       "Parent URL": "https://www.hirunews.lk/local-news.php?pageID=4267"
}