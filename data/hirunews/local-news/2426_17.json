{
       "Source": "hirunews",
       "Timestamp": "Sunday, 27 September 2020 - 13:32",
       "Headline": "අංගොඩ ලොක්කාගේ තවත් ගෝලයන් දෙදෙනෙකු අත්අඩංගුවට (වීඩියෝ)",
       "News Content": "ඉන්දියාවේදී මියගිය බවට සැකකෙරෙන ලසන්ත චමින්ද පෙරේරා හෙවත් අංගොඩ ලොක්කාගේ තවත් ගෝලයින් දෙදෙනෙකු මීගොඩ සහ හබරකඩ යන ප්‍රදේශවලදී අත්අඩංගුවට ගෙන තිබෙනවා.\nඅත්අඩංගුවට ගන්නා අවස්ථාවේ ඔවුන් සතුව තිබී හෙරොයින් ග්‍රෑම් 5 ක් සහ අයිස් ග්‍රෑම් 3 ක්ද සොයාගනු ලැබූ බවයි පොලීසිය සඳහන් කළේ.\nසැකකරුවන් 28 හැවිරිදි වියේ පසුවන අතර, ඔවුන් බටවල සහ අතුරුගිරිය යන ප්‍රදේශවල පදිංචිකරුවන්.\nමේ අතර, බොරැල්ල පොලිසියේ දූෂණ මර්දන ඒකකය සිදුකළ වැටලීමකින් බොරැල්ල සහස්පුර ප්‍රදේශයේදී හෙරොයින් සමඟ කාන්තාවක් අත්අඩංගුවට ගෙන තිබෙනවා.\nඇය සුජීවනී හෙවත් සහස්පුර සුජීවා යන අන්වර්ථ නාමයෙන් හඳුන්වා ඇති බවයි පොලීසිය සඳහන් කළේ.\nඇය සතුව තිබී හෙරොයින් ග්‍රෑම් 2 යි මිලිග්‍රෑම් 700 ක් පොලිස් භාරයට ගෙන ඇති අතර, කලක සිට මෙම කාන්තාව හෙරොයින් ජාවාරමේ නිරත වී ඇති බවට ද තොරතුරු අනාවරණ වී තිබෙනවා.\nඑමෙන්ම, ගාල්ල නගරයේ ජනප්‍රිය පාසල්වල සිසුන් ඉලක්ක කර ගනිමින් හෙරොයින් අලෙවි කිරීමේ ජාවාරමක නිරත කාන්තාවක් පොලීසිය අද අත්අඩංගුවට ගෙන තිබෙනවා.\nඇය සතුව තිබී හෙරොයින් ග්‍රෑම් 5 යි මිලිග්‍රෑම් 220 ක් අඩංගු පැකට් 42 ක් සොයා ගත් බවයි පොලීසිය සඳහන් කළේ.\nගාල්ල - කන්දවත්ත ප්‍රදේශයේ පාසලක් ආසන්නයේදීයි අත්අඩංගුවට ගත් මෙම කාන්තාව 40 හැවිරිදි පස්දරු මවක්.\nමීට අමතරව, රුපියල් ලක්ෂයකට අධික වටිනාකමකින් යුත් හෙරොයින් යතුරුපැදියකින් ප්‍රවාහනය කරමින් සිටි ගැබිණි කාන්තාවක් ද කහතුඩුව - හෙරලියාවල ප්‍රදේශයේදී පොලීසිය අත්අඩංගුවට ගෙන තිබෙනවා.\nඇය පිලියන්දල - බටකැත්තර ප්‍රදේශයේ පදිංචිකාරිණියක් වන අතර, කහතුඩුව, මොරටුව සහ බණ්ඩාරගම ආදී ප්‍රදේශවල හෙරොයින් බෙදා හරින බවට ද තොරතුරු අනාවරණ වී ඇති බවයි පොලීසිය සඳහන් කළා.\nබස්නාහිර පළාත් බුද්ධි කොට්ඨාශයේ නිලධාරින්ගෙන් ලද තොරතුරකට අනුව ග්‍රෑන්ඩ්පාස් පොලීසිය සිදුකළ වැටලීමකදී තොටලග - බේකරියවත්ත ප්‍රදේශයේදී රුපියල් ලක්ෂ 9 ක් පමණ වටිනා හෙරොයින් ග්‍රෑම් 84 ක් සමගින් සැකකරුවෙකු අත්අඩංගුවට ගෙන තිබෙනවා.\nමේ අතර, පසුගියදා කොච්චිකඩේ ප්‍රදේශයේදී පොලිස් වෙඩි පහරින් ජීවිතක්ෂයට පත්වූ සංවිධානාත්මක අපරාධ කල්ලි සාමාජිකයෙකු මෙන්ම මත්ද්‍රව්‍ය ජාවාරම්කරුවෙකු වන රත්මලානේ රොහාගේ දේහයට ගුවනින් මල් ඉසීම සඳහා යොදා ගත් ඩ්‍රෝන යානා ලබාදුන් තැනැත්තා බලපත්‍ර නොමැතිව ඩ්‍රෝන යානා ලබාදෙන ආයතනයක් පවත්වාගෙන ගොස් ඇති බවට අනාවරණ වී තිබෙනවා.\nඔහුගේ නිවස තුල තිබී තවත් ඩ්‍රෝන් යානා 3 ක් ද සොයා ගත් බවයි පොලීසිය සඳහන් කළේ.\nරත්මලානේ රොහාගේ මියයාම සම්බන්ධයෙන් මුහුණුපොත හරහා සටහන් තැබූ කුඩු අංජුගේ සහෝදරිය ඇතුළු සිව් දෙනෙකු මීට පෙර අත්අඩංගුවට ගත් අතර, ඔවුන්ගෙන් අනාවරණ කර ගත් කරුණුවලට අනුවයි අදාළ ඩ්‍රෝන යානා ලබාදුන් තැනැත්තා අත්අඩංගුවට ගත්තේ.",
       "URL": "https://www.hirunews.lk/251221/අංගොඩ-ලොක්කාගේ-තවත්-ගෝලයන්-දෙදෙනෙකු-අත්අඩංගුවට-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2426"
}