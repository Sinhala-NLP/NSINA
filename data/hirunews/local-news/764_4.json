{
       "Source": "hirunews",
       "Timestamp": "Tuesday, 01 November 2022 - 11:23",
       "Headline": "තාක්ෂණික දෝෂයක් හේතුවෙන් කුකුලේ ගඟ ජලාශයේ වාන්දොරටු දෙකක් විවෘත වේ (වීඩියෝ)",
       "News Content": "තාක්ෂණික දෝෂයක් හේතුවෙන් කුකුලේ ගඟ ජලාශයේ වාන්දොරටු 2ක් අද (01) පෙරවරුවේ ස්වයංක්‍රීයව විවෘත වී තිබෙනවා.\nමේ වනවිට එය යථා තත්ත්වයට පත් කර ඇති නමුත් ගඟේ ජල මට්ටම ඉහළ යාම සම්බන්ධයෙන් පහත්බිම්වල සිටින ජනතාව අවධානයෙන් පසුවන ලෙසට යි වාරිමාර්ග දෙපාර්තමේන්තුව දැනුම් දෙන්නේ.\nමේ අතර, පවතින වැසි තත්ත්වය හේතුවෙන් වික්ටෝරියා ජලාශයේ වාන්දොරටු දෙකක්ද අද අලුයම ස්වයංක්‍රීය ව විවෘත වී තිබෙනවා.\nකාලගුණ විද්‍යා දෙපාර්තමේන්තුව ප්‍රකාශ කළේ පහළ වායුගෝලයේ පවතින කැළඹිලි ස්වභාවය හේතුවෙන් තවදුරටත් දිවයින පුරා වැසි අපේක්ෂා කරන බවයි.\nබස්නාහිර, සබරගමුව, මධ්‍යම, වයඹ, ඌව සහ උතුර යන පලාත් වලට මිලිමීටර 150 ඉක්මවු තද වැසි අපේක්ෂා කරන බව ද එම දෙපාර්තමේන්තුව සඳහන් කළා.\nඅද පෙරවරු 8.30න් අවසන් වූ පැය 24ක කාලය තුල වැඩිම වර්ෂාපතනය වන මිලිමීටර් 200යි දශම 6ක් ලැබී ඇත්තේ, කෑගල්ල දිස්ත්‍රික්කයේ වේවැල්තලාව ප්‍රදේශයටයි.\nඅච්චුවේලි ප්‍රදේශයට මිලිමීටර් 105යි දශම 1ක වර්ෂාපතනයක් ලැබී තිබෙනවා.\nමේ අතර ඊයේ රාත්‍රියේ ඇති වූ වර්ෂාවත් සමඟ බණ්ඩාරවෙල - හම්පරාව ප්‍රදේශයේ නිවසක් මතට ගල් බැම්මක් සහ පස් කන්දක් කඩා වැටීමෙන් 73 හැවිරිදි අයෙකු ජිවිතක්ෂයට පත්වුණා.\nඅනතුරින් මියගිය පුද්ගලයාගේ බිරිඳ, පුත්‍රයා සහ තවත් කාන්තාවක් රෝහල් ගත කර ඇති බවයි පොලිසිය සඳහන් කළේ.\nමේ අතර, පවතින අයහපත් කාලගුණ තත්ත්වය හමුවේ ඇල්ල - කිතුල්ඇල්ල ප්‍රදේශයේ නිවාස 3කට අකුණුසැර වැදීම හේතුවෙන් එම නිවාසවල විදුලි උපකරණ විනාශ වී ඇති අතර එහි සිටි කාන්තාවක් පිලිස්සුම් තුවාල ලබා රෝහල්ගත කර තිබෙනවා.\nමධ්‍යම කඳුකරයේ බටහිර බෑවුම් ප්‍රදේශවලට ඊයේ රාත්‍රියේ සිට කඩින් කඩ තද වැසි ඇදහැලෙමින් පවතින හෙයින් ප්‍රධාන මාර්ගවල ඝන මීදුම් තත්ත්වයක් පවතිනවා.\nඑබැවින් රථ වාහන ගමනාගමනයේ දී සැලකිලිමත් වන ලෙසයි පොලීසිය රියදුරන්ගෙන් ඉල්ල සිටින්නේ.",
       "URL": "https://www.hirunews.lk/319367/තාක්ෂණික-දෝෂයක්-හේතුවෙන්-කුකුලේ-ගඟ-ජලාශයේ-වාන්දොරටු-දෙකක්-විවෘත-වේ-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=764"
}