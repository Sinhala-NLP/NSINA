{
       "Source": "hirunews",
       "Timestamp": "Tuesday, 15 December 2020 - 19:23",
       "Headline": "නීතිපතිගේ සම්බන්ධීකරණ නිලධාරිනියට හෙට ජනපති කොමිසමෙන් කැඳවීමක්",
       "News Content": "පාස්කු ඉරිදා ත්‍රස්ත ප්‍රහාරය සම්බන්ධයෙන් සොයා බලන ජනාධිපති කොමිසමේ පොලිස් ඒකකයට පැමිණ හෙට දිනයේ ප්‍රකාශයක් ලබා දෙන ලෙස නීතිපතිවරයාගේ සම්බන්ධීකරණ නිලධාරිනී, රජයේ අධිනීතිඥ නිෂාරා ජයරත්න, වෙත එම කොමිසම අද නියෝග කළා.\nඑසේම, අනිද්දා කොමිසම වෙත ද, සාක්ෂි ලබාදෙන ලෙසට ඇයට නියෝග කර ඇත්තේ පසුගිය දිනක නිකුත් කළ මාධ්‍ය නිවේදනයක් සම්බන්ධයෙන් වැඩිදුර කරුණු විමසීම සඳහායි.\nසහරාන් හෂීම් සම්බන්ධයෙන් වන නීතිපති දෙපාර්තමේන්තුවේ ලිපිගොනු භාරව එවකට කටයුතු කළ, රජයේ අධිනීතිඥ මලීක් අසීස් හා ඔහුගේ අධීක්ෂණ නිලධාරියා වූ වත්මන් නියෝජ්‍ය සොලිසිටර් ජනරාල් අසාද් නවාවි කොමිසම හමුවේ අදාළ විමර්ශන සම්බන්ධයෙන් පසුගියදා දීර්ඝ ලෙස සාක්ෂි ලබාදුන්නා.\nඑහිදී ඔවුන් සඳහන් කළේ අදාළ ලිපි ගොනු එවකට ත්‍රස්ත මර්දන හා විමර්ශන කොට්ඨාශයෙන් නිසියාකාරව නීතිපති දෙපාර්තමේන්තුවට ලබා නොතිබූ බවයි. ඔවුන් එලෙස ත්‍රස්ත මර්දන හා විමර්ශන කොට්ඨාශයට චෝදනා එල්ල කළ ද එම සිදුවීම සම්බන්ධයෙන් නීතිපති දෙපාර්තමේන්තුවේ පරිපාලන අංශය භාරව, වර්තමානයේ කටයුතු කරන අතිරේක සොලිසිටර් ජනරාල් ජනාධිපති නීතිඥ සුමති ධර්මවර්ධනගෙන් අද දිනයේ සාක්ෂි විමසීමක් සිදුකළා.\nමීට පෙර මතුවූ ඇතැම් කරුණු සම්බන්ධයෙන් නීතිපතිවරයාගේ සම්බන්ධීකරණ නිලධාරිනිය මාධ්‍ය නිවේදනයක් නිකුත් කර තිබූ අතර, ඒ සම්බන්ධයෙන් විමසීම සඳහායි ඇය මෙලෙස කොමිසමට සහ එහි පොලිස් ඒකකය වෙත කැඳවා ඇත්තේ.",
       "URL": "https://www.hirunews.lk/257106/නීතිපතිගේ-සම්බන්ධීකරණ-නිලධාරිනියට-හෙට-ජනපති-කොමිසමෙන්-කැඳවීමක්",
       "Category": "Local News",
       "Parent URL": "https://www.hirunews.lk/local-news.php?pageID=2272"
}