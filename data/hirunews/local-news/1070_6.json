{
       "Source": "hirunews",
       "Timestamp": "Saturday, 25 June 2022 - 9:34",
       "Headline": "නොරොච්චෝලේ පණ ගැන්වීමට දින 75කට ආසන්න කාලයක් ගත වේවි - විදුලි ඉංජිනේරුවරුන්",
       "News Content": "නොරොච්චෝලේ ලක්විජය ගල් අඟුරු බලාගාරය, ජාතික පද්ධතියට එක් කිරීම සඳහා දින 75ක පමණ කාලයක් ගත වනු ඇතැයි ලංකා විදුලිබල මණ්ඩල ඉංජිනේරුවන් පවසනවා.\nඑහි ජනන යන්ත්‍රයක අත්‍යවශ්‍ය නඩත්තු කටයුතු මේ දිනවල සිදු කෙරෙන බැවින් තාවකාලිකව සක්‍රීය කටයුතු නවතා දමා තිබෙනවා.\nඑම පද්ධතියේ යථා පැවැත්මට අත්‍යවශ්‍ය කාරණයක් වන අතර පසුගිය කාලය තුළ ජල විදුලි උත්පාදනය පහළ යෑම සහ තාප බලාගාර සඳහා අවශ්‍ය ඉන්ධන ප්‍රමාණවත් නොවීම යන කාරණ නිසා ලක්විජය බලාගාරය පද්ධතියෙන් ඉවත් කිරීමට නොහැකි වීම මත නියමිත කාලයේ දී එම නඩත්තු කටයුතු ආරම්භ කිරීමට නොහැකි වූ බව ද ඉංජිනේරුවරුන් ප්‍රකාශ කළා.\nලක්විජය ගල් අඟුරු බලාගාරය මෙරට විශාලතම විදුලි බලාගාරයයි.\nමෙම බලාගාරය 1995 දී ලංකා විදුලිබල මණ්ඩලය (CEB) විසින් යෝජනා කරන ලද අතර 2007 දී ඉදිකිරීම් ආරම්භ කෙරුණා.\nඑය අදියර 3කින් ඉදිකර 2014 සැප්තැම්බර් වන විට සම්පූර්ණ කරන ලද අතර, සම්පූර්ණ විදුලි උත්පාදනය මෙගාවොට් 900ක්.\nමෙම ව්‍යාපෘතිය සඳහා චීනයේ එක්සිම් බැංකුව මගින් මූල්‍යාධාර සපයනු ලැබුවා.\nකෙසේ වෙතත් චීන ආධාර යටතේ ඉදිකෙරුණු බලාගාරය ආර්ථික, පාරිසරික හා මෙහෙයුම් වශයෙන් දෝෂ රැසක් ඇති බව පසුගිය කාලය පුරාම විවේචනයට ලක් වුණා.\nආරම්භයේ සිටම, බලාගාරය නිතර නිතර බිඳවැටුණේ මෙරට අඛණ්ඩ විදුලි සැපයුම අවිනිශ්චිත කරමින්.\nචයිනා මැෂිනරි ඇන්ඩ් ඉංජිනියරින් කෝපරේෂන් (සීඑම්ඊසී) විසින් ඉදිකරන ලද බලාගාරය 20 වතාවකට වඩා බිඳවැටීම්වලට ලක්ව තිබෙනවා.\nඑම අවස්ථාවලදී පෞද්ගලික බලශක්ති සැපයුම්කරුවන්ගෙන් ඉහළ මිලකට විදුලිය මිල දී ගැනීමට සිදුවීම හේතුවෙන් සැලකිය යුතු මූල්‍ය පාඩුවක් දැරීමට ලංකා විදුලි බල මණ්ඩලයට සිදුවුණා.\nනොරොච්චෝලේ ගල් අඟුරු බලාගාරය ගැටලු සහ අක්‍රියවීම්වලට ලක් වූ අවස්ථා මෙලෙස ලැයිස්තුගත කළ හැකියි.\nබලාගාරය ඉදිකෙරෙමින් පැවති 2010 ඔක්තෝම්බර් මාසයේදී බලාගාරයේ ගින්නක් හටගත්තා.\nගල් අඟුරු දහනයෙන් අපද්‍රව්‍ය පිටවන චිමිනියක සිරවීම හේතුවෙන් ගින්න හටගෙන ඇති බව විදුලිබල මණ්ඩලයේ නිලධාරීන් සඳහන් කළා.\nකෙසේ වෙතත් ගින්න ඉදිකිරීම්වලට බාධාවක් නොවුණු අතර විදුලිබල හා බලශක්ති අමාත්‍යාංශය එවකට පැවසුවේ එම හානිය ඉදිකිරීම්කරුවන් විසින් දරනු ඇති බවයි.\n2012 ජුලි 22 වන දින සිසිලන පද්ධතියේ කාන්දුවක් හේතුවෙන් බලාගාරයේ ක්‍රියාකාරිත්වය මුලුමනින්ම නතර වුණා.\nඅහිමි වූ ජනනයට මුහුණ දීම සඳහා කලාපීය විදුලිය ඇනහිටී සිදු කිරීමට පියවර ගැණුනා.\n2013 ජනවාරි 29 වැනි දින විදුලි බලාගාරය එහි සැලසුම් කළ 300MW මට්ටම ඉක්මවා ගිය අතර, එය සම්පූර්ණයෙන් වසා දැමීමට හේතු වුණා.\n2013 දෙසැම්බර් 13 වන දින වාෂ්ප කාන්දුවක් අනවාරණය කර ගැනීම නිසා බලාගාරය අක්‍රීය කෙරුණා.\nවිදුලිබල මණ්ඩල වාර්තාවලට අනුව විවිධ නඩත්තු කටයුතු සහ අක්‍රීය වීම් හේතුවෙන් 2013 වසරේ මුල් මාස හය තුළ බලාගාරය දින 32 ක් සහ වසරේ දෙවන භාගයේ දින 90 ත් 100 ත් අතර කාලයක් වසා දමා තිබෙනවා.\n2014 ජනවාරි 12 වන දින, බලාගාරය දින හයක් වසා දැමුණේ නඩත්තු කටයුත්තක් සඳහායි.\nනමුත් නැවත ආරම්භ කර දිනකට පසුව, අලුත්වැඩියා කරන ලද කන්ඩෙන්සරයේ කාන්දුවක් අනාවරණය වුණා.\nඑවක ජාතික පුවත්පත් වාර්තා කළේ එම කාලය තු විදුලිබල මණ්ඩලයට විකල්ප ඩීසල් බලශක්තිය මිල දී ගැනීම සඳහා දිනකට ඇමෙරිකානු ඩොලර් මිලියන 3.3ක් වැය කිරීමට සිදු වූ බවයි.\n2014 ජනවාරි 23 වන දින විදුලිබල හා බලශක්ති අමාත්‍ය පවිත්‍රා වන්නිආරච්චි පාර්ලිමේන්තුවට ප්‍රකාශ කළේ බලාගාරය ජාතික පද්ධතියට එක් කිරීමෙන් පසු ගතවූ දින 1086 කින් දින 271 ක් විදුලි බලාගාරය අක්‍රියව පැවති බවයි.\n2015 දෙසැම්බරයේදී, ජාතික පද්ධතියේ බිඳවැටීමක් හේතුවෙන් නොරොච්චෝල ගල් අඟුරු බලාගාරයේ ජනන යන්ත්‍ර තුනම අක්‍රීය වුණා.\n2016 මාර්තු මාසයේදී බලාගාරයේ ඇති වූ දැවැන්ත පද්ධති බිඳවැටීමක් හේතුවෙන් පැය අටකට වැඩි කාලයක් රටටම විදුලිය විසන්ධි කිරීමට සිදුවුණා.\n2020 අගෝස්තු මාසයේදී, බලාගාරයේ 'තාක්ෂණික දෝෂයක්’ හේතුවෙන් රටපුරා විදුලිය ඇනහිටීමක් සිදු වූ අතර බලාගාරය යළි පණ ගන්වන තුරු කලාපීය වශයෙන් දෛනිකව විදුලි කප්පාදු කිරීමට ද සිදුවුණා.\nමීට පෙර එවැනි බිඳ වැටීමක් පිළිබඳ අධ්‍යයන කළ විශේෂඥ කමිටුවක් නිර්දේශ කර තිබුණේ ජාතික විදුලි බල පද්ධතියේ බිඳවැටීමකදී නොරොච්චෝල ගල් අඟුරු බලාගාරයේ ජනන යන්ත්‍ර සක්‍රීයව තබා ගනිමින් ක්‍රමික හා පාලිත අක්‍රීය කිරීමක් සඳහා බාහිර බල සැපයුමක් යොදා ගත යුතු බවයි.\nඑමඟින් දින තුන හතරක කාලයක් බලා නොසිට ජනන යන්ත්‍ර පණ ගන්වා විදුලි උත්පාදනය කිරීමට හැකිවනු ඇති.\nඑවැනි බල සැපයුමක් ලබා දීම විදුලි බලාගාරය ඉදිකරන අවස්ථාවේදීම කළ යුතු වුවත් චයිනා මැෂිනරි ඇන්ඩ් ඉංජිනියරින් කෝපරේෂන් එය නොසලකා හැර තිබෙනවා.\nමහා පරිමාණයේ විදුලි බිඳවැටීමක් ජාතික විදුලිබල පද්ධතියේ සිදුවුවහොත්, එවැනි විචල්‍යයක් ක්ෂණිකව දරා ගැනීමේ හැකියාවක් ගල් අඟුරු බලාගාරය සතුව නොතිබීම ලක්විජය බලාගාරයේ ඇති ප්‍රබලතම දෝෂයයි.\nඒ අනුව රට පුරා සිදුවන සෑම හදිසි විදුලිය බිඳවැටීමකදීම ගල් අඟුරු බලාගාරය එකවර අක්‍රීය වන අතර එහිදී ජනන යන්ත්‍රවල යම් යම් දෝෂ හටගන්නා බැවින් බලාගාරය නැවත පණ ගැන්වීම සඳහා දින 5 - 21ත් අතර කාලයක් ගත වනවා.\nලක්විජය විදුලි බලාගාරය (වෙනත් ගල් අඟුරු බලාගාර මෙන්ම) කොටස් ගණනාවකින් සමන්විත දැවැන්ත පද්ධතියක් වන බැවින් හා අතිශයින් සංකීර්ණ ක්‍රියාවලියකින් සමන්විත වන බැවින්, එය එකවර නතරකර ගැනීම හෝ නතර වූ විට එය නැවත එකවර පණගැන්වීම හෝ කළ නොහැක්කේ එය සිසිල් වන තුරු දින ගණනාවක් බලා සිටිය යුතු නිසා ය.\nගල් අඟුරු බලාගාරය රටෙහි විදුලි ඉල්ලුමෙන් හරි අඩක්ම සපයන බැවින්, මෙය අක්‍රිය වන සෑම අවස්ථාවකදීම ශ්‍රී ලංකාවේ ජාතික විදුලිබල පද්ධතියට දැඩි බලපෑමක් සිදුවන බව විදුලි ඉංජිනේරුවන් පෙන්වා දෙනවා.\nමෙවර අත්‍යවශ්‍ය නඩත්තු කටයුතු සඳහා නොරොච්චෝලේ ගල් අඟුරු බලාගාරයේ ජනක යන්ත්‍රයක් වසා දැමීමත් සමඟ ඉදිරි දින 75ක පමණ කාලයක් ජාතික විදුලිබල පද්ධතියට සපයනු ලබන විදුලිය සියයට 45 සිට සියයට 30 දක්වා පහත වැටෙනු ඇති.\nමෙම වසා දැමීම හේතුවෙන් ජාතික විදුලිබල පද්ධතියට මෙගාවොට් 270 ක ධාරිතාවක් අහිමි වන අතර අඛණ්ඩ විදුලි සැපයුම පවත්වා ගැනීම සඳහා තාප බලාගාරවලින් විදුලිය ජනනය කිරීමට සිදුවන අතර ඛනිජතෙල් මිල ඉහළ යෑම සහ හිඟය හේතුවෙන් මෙය අධික ලෙස පාඩු ලබන විදුලි බල මණ්ඩලය වෙත මෙය අමතර පීඩනයක්\nඩීසල් බලාගාර මගින් විදුලිය නිපදවීමට මසකට ඩොලර් මිලියන 100 කට අධික වියදමක් දැරීමට සිදුවන බව බලශක්ති හා විදුලිබල අමාත්‍ය කංචන විජේසේකර පසුගියදා පැවසුවා.\nනොරොච්චෝල බලාගාරය ඉදිකිරීමේ ශක්‍යතා අධ්‍යයනයේ දී නොසලකා හැරීම් නිසා විදුලි බල මණ්ඩලයට දරන්නට සිදුව ඇති අමතර වියදම් ද රැසක් වනවා.\nඒ අතර ගල් අඟුරු නැවෙන් සෘජුවම බලාගාරය වෙත ගොඩ බෑමට නොහැකි අතර බත්තල් මගින් ප්‍රවාහනය කිරීමට සිදුවීම පිරිවැය වැඩිවීමට මෙන්ම ගල් අඟුරු අපතේ යෑමට ද (මුහුදට වැටීම නිසා) හේතුවකි.\nඑමෙන්ම වසරේ සෑම කාලයකදීම ගල් අඟුරු ගොඩ බෑමට නොහැකි වීම හේතුවෙන් ලෝක වෙළෙඳපොලේ මිල හැසිරීම මත වඩාවාසිදායක මූල්‍ය තීන්දු ගැනීමට නොහැකි වීම (වසරේ එක් කාලයකදී පමණක් ගල් අඟුරු ගොඩ බෑමට හැකි වීම හේතුවෙන් එම කාලයේදී ලෝක වෙළෙඳපොලේ පවතින මිලට ගල් අඟුරු මිලදී ගැනීමට සිදුවන අතර වාරකන් කාලයේදී මිල අඩු වුවත් එහි වාසිය ලබා ගත නොහැකි වීම)ලංකා විදුලි බලමණ්ඩලයට පාඩුව අවම කරගැනීමට ඇති අවස්ථා උපයෝජනය කර ගැනීමට නොහැකි වනවා.\nමේ තත්ත්වය තුළ ඉදිරියේදී මෙරට විදුලි බලාගාර ඉදිකිරීමේදී විදුලි බලධාරීන් උගත යුතු පාඩම් රැසක් නොරොච්චෝලේ ලක්විජය ගල් අඟුරු බලාගාරය කියා දී ඇතත් ඒ සඳහා වැය කිරීමට සිදු වූ මුදල රුපියල් කෝටි ගණනක් වීම රටට ඔරොත්තු නොදනෙ තරම් බරක් බව අමුතුවෙන් පැවසිය යුතු නැහැ.",
       "URL": "https://www.hirunews.lk/308121/නොරොච්චෝලේ-පණ-ගැන්වීමට-දින-75කට-ආසන්න-කාලයක්-ගත-වේවි-විදුලි-ඉංජිනේරුවරුන්",
       "Category": "Local News",
       "Parent URL": "https://www.hirunews.lk/local-news.php?pageID=1070"
}