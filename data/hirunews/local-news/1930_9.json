{
       "Source": "hirunews",
       "Timestamp": "Tuesday, 25 May 2021 - 13:01",
       "Headline": "යාස් සුළි සුළග නිසා දිවයින වටා, ධීවර කටයුතු අවදානම් (වීඩියෝ)",
       "News Content": "බෙංගාල බොක්ක ආශ්‍රිත මුහුදු ප්‍රදේශයේ පැවති යාස් සුළි කුණාටුව මේ වනවිට චන්ඩ සුළි කුණාටුවක් දක්වා වර්ධනය වී ඇති අතර, ඉදිරි පැය 12 තුල ඉතා චන්ඩ සුළි කුණාටුවක් දක්වා වර්ධනය වනු ඇති බවයි කාලගුණ විද්‍යා දෙපාර්තමේන්තුව ප්‍රකාශ කළේ.\nමෙම පද්ධතිය උතුරට බරව වයඹ දෙසට ගමන් කර හෙට අලුයම් කාලයේ ඉන්දියායේ ඔඩීෂා සහ බටහිර බෙංගාල වෙරළ වෙත ගමන් කරනු ඇති.\nමේ අතර, යාස් සුළි කුණාටුව හේතුවෙන් උතුරු අන්දමන් සහ බෙංගාල බොක්ක ආශ්‍රිත මුහුදු ප්‍රදේශයේ සුළඟේ වේගය ඉහළ යා හැකි බවයි කාලගුණ විද්‍යා දෙපාර්තමේන්තුව ප්‍රකාශ කළේ.\nඑමගින් වැඩිදුරටත් කියා සිටියේ සුළඟේ වේගය පැයට කිලෝමීටර් 90 ත්, 100 ත් අතර අගයක් දක්වා ඉහළ යා හැකි බවයි.\nයාස් සුළි සුළඟේ බලපෑම හේතුවෙන් ඉදිරි දින කිහිපයේදී දිවයින වටා මුහුදු ප්‍රදේශවලද තද වැසි ඇතිවිය හැකියි.\nපුත්තලම සිට කොළඹ, ගාල්ල හරහා හම්බන්තොට දක්වා වන වෙරළබඩ ප්‍රදේශවල මුහුදු රළ මීටර් 03 දක්වා ඉහළ යාමේ හැකියාවක් පවතින අතර, මේ හේතුවෙන් මුහුදු රළ ගොඩබිමිට පැමිණීමේ හැකියාවක්ද පවතින බවයි කාලගුණ විද්‍යා දෙපාර්තමේන්තුව සඳහන් කළේ.\nමේ නිසා නැවත දැනුම් දෙනතුරු ඊසාන දිග බෙංගාල බොක්ක ආශ්‍රිත මුහුදු ප්‍රදේශය තුළ මෙන්ම දිවයින වටාම මුහුදු ප්‍රදේශවල ධීවර හා නාවික කටයුතුවල නොයෙදෙන ලෙස එමඟින් දැනුම් දෙනවා.\nදැනට මෙම ප්‍රදේශවල ධීවර කටයුතුවල යෙදී සිටින පිරිසටද කඩිනමින් ගොඩබිමට හෝ ආරක්ෂිත ස්ථානයක් වෙත පැමිණෙන ලෙස දැනුම්දීමක් කෙරෙනවා.\nමේ අතර, ගත වූ පැය 24 ක කාලය තුල රත්නපුර - ගලේබොඩ ප්‍රදේශයට ඊයේ මිලිමීටර් 181 යි දශම 5 ක ඉහළ වර්ෂාපතනයක් ලැබුණු අතර, කෑගල්ල - දෙහිඕවිට ප්‍රදේශයට ලැබී ඇති වර්ෂාපතනය මිලිමීටර් 173 යි දශම 5 ක්.\nරත්නපුර - වේවැල්වත්ත ප්‍රදේශයට මිලිමීටර් 157 ක වර්ෂාපතනයක් ලැබී තිබෙනවා.\nඑමෙන්ම, කළු ගඟ ද්‍රෝණියේ ඉහළ ධාරා ප්‍රදේශවලට මිලිමීටර් 100 කට අධික වර්ෂාපතනයක් ලැබී ඇති බැවින් රත්නපුර, කුරුවිට, කිරිඇල්ල, අයගම සහ ඇලපාත යන ප්‍රාදේශීය ලේකම් කොට්ඨාශයන් හි පහත් බිම් වල මේ වනවිට සුළු ගංවතුර තත්ත්වයක් ඇතිව තිබෙනවා.\nවාරිමාර්ග දෙපාර්තමේන්තුවේ ජල විද්‍යා අංශයේ අධ්‍යක්ෂ එස්.කේ.සී. සුගීශ්වර හිරු ප්‍රවෘත්ති අංශයට සඳහන් කළේ අද සහ හෙට දිනයේදීත් තද වැසි ඇතිවුවහොත් රත්නපුරයට මහ ගංවතුරක අවදානමක් පවතින බවයි.\nඑමෙන්ම, කැළණි ගඟ, නිල්වලා ගඟ සහ මහවැලි ගඟේ ජල මට්ටම් ද මේ වනවිට ඉහළ යමින් පවතින බවයි වාරිමාර්ග දෙපාර්තමේන්තුව ප්‍රකාශ කළේ.\nමේ අතර, කුකුළේ ගඟ ජලාශයේ වාන්දොරටු දෙකක් විවෘත කිරීම හේතුවෙන් බුලත්සිංහල - මෝල්කාව මාර්ගය මේ වනවිට ජලයෙන් යටවී ඇති බව වාර්තා වනවා.\nදිවයිනට බලපා ඇති අයහපත් කාලගුණ තත්ත්වයත් සමඟ දිස්ත්‍රික්ක 5 කට නිකුත් කළ නායයාමේ අනතුරු ඇඟවීම් නිවේදනයක් තවදුරටත් ක්‍රියාත්මකයි.\nඒ අනුව ගාල්ල, කළුතර, කෑගල්ල, නුවරඑළිය සහ රත්නපුරය යන දිස්ත්‍රික්ක වලට යළි හෙට පස්වරුව දක්වා නාය යෑම් අනතුරු ඇගවීමේ නිවේදනය දීර්ඝ කළ බව ජාතික ගොඩනැගිලි පර්යේෂණ සංවිධානය සඳහන් කළා.",
       "URL": "https://www.hirunews.lk/272384/යාස්-සුළි-සුළග-නිසා-දිවයින-වටා-ධීවර-කටයුතු-අවදානම්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1930"
}