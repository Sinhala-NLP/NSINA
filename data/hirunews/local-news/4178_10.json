{
       "Source": "hirunews",
       "Timestamp": "Sunday, 10 December 2017 - 19:24",
       "Headline": "සන්ධානගත වූ ඇමති බදියුදීන්",
       "News Content": "ඉදිරි පළාත් පාලන ඡන්ද විමසීමේදී නැගෙනහිර පළාතට සන්ධානගත වී ඉදිරිපත් වන බව සමස්ත ලංකා මහජන කොංග්‍රසයේ නායක අමාත්‍ය රිෂාඩ් බදියුදීන් පවසනවා.\nකොළඹ අද (10) පැවැති මාධ්‍ය හමුවකට එක්වෙමින් ඔහු කියා සිටියේ කොළඹ මහනගර සභාව ඇතුළු නැගෙනහිර පළාතෙන් පිටත පළාත් පාලන ආයතන සඳහා එක්සත් ජාතික පෙරමුණ සමඟ හෝ තනිව තරඟ කරන බවයි.\nසමස්ත ලංකා මහජන කොංග්‍රසය සහ මුස්ලිම් කොංග්‍රසයේ හිටපු මහලේකම් හසන් අලි ලේකම් ධුරය දරණ එක්සත් සාම පෙරමුණ එක්ව පිහිටුවා ගන්නා ලද එක්සත් ජනතා සන්ධානය යටතේ නැගෙනහිර පළාතට තරඟ කරන බවයි අමාත්‍යවරයා තවදුරටත් සඳහන් කළේ.\nමේ අතර, දෙමළ ජාතික සන්ධානය නියෝජනය කරන පක්ෂ 03ක් එක්ව එළඹෙන පළාත් පාලන මැතිවරණයේදී උතුරු, නැගෙනහිරට පමණක් තරඟ කිරීමට තීරණය කර තිබෙනවා.\nඒ අනුව ඉලංගෙයි තමිල් අරසු පක්ෂය, ටෙලෝ සහ ෆ්ලොට් යන සංවිධාන එක්වයි පළාත් පාලන ඡන්දය සඳහා තරඟ කිරීමට තීරණය කර ඇත්තේ.\nකෙසේ වෙතත්, ඊ.පී.ආර්.එල්.එෆ් සංවිධානය, දෙමළ සන්ධානයෙන් ඉවත්ව මැතිවරණයට ඉදිරිපත්වීමට තීරණය කර තිබුණා.",
       "URL": "https://www.hirunews.lk/178073/සන්ධානගත-වූ-ඇමති-බදියුදීන්",
       "Category": "Local News",
       "Parent URL": "https://www.hirunews.lk/local-news.php?pageID=4178"
}