{
       "Source": "hirunews",
       "Timestamp": "Saturday, 16 July 2022 - 15:40",
       "Headline": "සිපෙට්කෝ ඉන්ධන පෝලිම්වල ඉන්න අයට දැනුම්දීමක් (වීඩියෝ)",
       "News Content": "ඉන්ධන නෞකා දිවයිනට පැමිණිය ද ජාතික ඉන්ධන අවසර පත් ක්‍රමවේදය ක්‍රියාත්මක කරන තෙක් අද සිට සිපෙට්කෝ පිරවුම්හල් අසල පෝලිම්වල රැදී සිටීමෙන් වළකින ලෙස විදුලිබල හා බලශක්ති අමාත්‍ය කංචන විජේසේකර දැනුම් දෙනවා.\nඅද පැවති මාධ්‍ය හමුවකදී ඔහු මේ බව කියා සිටියා.\nඑහිදී අමාත්‍යවරයා වැඩිදුරටත් සඳහන් කළේ අවසරපත් ක්‍රමවේදය සක්‍රියව ක්‍රියාත්මක වන තෙක් ලංකා අයි.ඕ.සී පිරවුම්හල්වල දැනට පවත්නා ක්‍රමවේදය ඉදිරියටත් ක්‍රියාත්මක බවයි.\nජාතික ඉන්ධන අවසර පත්‍රය ලබාගැනීමට අද සිට ලියාපදිංචි වීමේ හැකියාව පවතිනවා.\nඒ සම්බන්ධයෙන් දැනුවත් කිරීමට කොළඹ අද පැවති මාධ්‍ය හමුවකදී අමාත්‍යවරයා වැඩිදුරටත් පැවසුවේ\nwww.fuelpass.gov.lk\nවෙබ් අඩවියට පිවිසීමෙන් අදාළ ලියාපදිංචිය සිදුකර ගත හැකි බවයි.\nජාතික ඉන්ධන අවසර පත් සඳහා ලියාපදිංචි වීමට අද සිට අවස්ථාව සැලසෙන අතර, ඒ අනුව විශාල පිරිසක් එම වෙබ් අඩවියට ඇතුළත් වීමත් සමග එහි ක්‍රියාකාරිත්වයට ද බාධා මතුවුණා.\nකෙසේ වෙතත්, ක්‍රමක්‍රමයෙන් එම කටයුතු යථාවත් කෙරෙන බවයි බලශක්ති අමාත්‍යාංශය සඳහන් කළේ.\nඑහිදී අමාත්‍යවරයා වැඩිදුරටත් සඳහන් කළේ අවසරපත් ක්‍රමවේදය සක්‍රියව ක්‍රියාත්මක වන තෙක් ලංකා අයි.ඕ.සී පිරවුම්හල්වල දැනට පවත්නා ක්‍රමවේදය ඉදිරියටත් ක්‍රියාත්මක බවයි.\nමේ අතර, වාහන ලියාපදිංචි අංකයේ අවසන් අංකය අනුව නිෂ්චිත දින දෙකකදී ඉන්ධන ලබා ගැනීමට මෙම අවසර පත් ක්‍රමවේදය හරහා අවස්ථාව සලසා දෙන බව ද බලශක්ති අමාත්‍යවරයා ප්‍රකාශ කළා.\nමෙම ලියාපදිංචි කටයුතු අවසන් වනතුරු සිපෙට්කෝ පිරවුම්හල් අසල පෝලිම් ගැසීමෙන් වළකින ලෙසයි අමාත්‍ය කංචන විජේසේකර ඉල්ලා සිටියේ.\nමේ අතර මෙරටට අද දිනයේ පැමිණිමට නියමිතව තිබු පළමු ඩීසල් තොගය මේ වනවිට ලැබි ඇති බව බලශක්ති අමාත්‍ය කංචන විජේසේකර සඳහන් කළා.\nසිය නිල ට්විටර් ගිණුමෙහි සටහනක් තබමින් අමාත්‍යවරයා මේ බව ප්‍රකාශ කර තිබෙනවා.\nඉන්ධන නෞකා 03 ක් දිවයිනට ළඟාවීමට නියමිතව ඇති බව ලංකා ඛනිජ තෙල් නීතිගත සංස්ථාව නිවේදනයක් නිකුත් කරමින් ඊයේ සඳහන් කළා.\nමෙට්‍රික් ටොන් 40000 බැගින් අඩංගු ඩීසල් නෞකා දෙකක් සහ මෙට්‍රික් ටොන් 41000 ක ඩීසල් තොගයක් රැගත් නෞකාවක් දිවයිනට පැමිණීමට නියමිත බවයි එම සංස්ථාව නිවේදනය කළේ.\nඑමෙන්ම ඔක්ටේන් 95 වර්ගයේ පෙට්රල් මෙට්‍රික් ටොන් 35000 ක් රැගත් නෞකාවක්ද හෙට දිවයිනට ළඟා වීමට නියමිතයි.\nඒ අනුව මෙරටට අද දිනයේ පැමිණිමට නියමිතව තිබු පළමු ඩීසල් තොගය මේ වනවිට ලැබී ඇති බව බලශක්ති අමාත්‍ය කංචන විජේසේකර මහතා සිය ට්විටර් ගිණුමේ සටහනක් තබමින් සඳහන් කළා.\nඒම ඩීසල් තොගය අද අලුයම කොළඹට පැමිණි බවත් මේ වනවිට එහි තත්ත්ව සාම්පල පරීක්ෂා කෙරෙන බවත් අමාත්‍යවරයා පෙන්වා දෙනවා.\nඑමෙන්ම දෙවැනි ඩීසල් තොගය ද අද දිනයේ පැමිණෙන බවයි බලශක්ති අමාත්‍යවරයා ප්‍රකාශ කළේ.\nපළමු වෙනි පෙට්‍රල් තොගය ද ජුලි 18 – 19 යන දෙදින තුළ මෙරටට පැමිණීමට නියමිතයි.\nඑමෙන්ම අදාළ නෞකා තුන සඳහාම අවශ්‍ය කරන ගෙවීම් කටයුතු සිදු කර අවසන් බව ද අමාත්‍ය කංචන විජේසේකර මහතා ප්‍රකාශ කළා.\nමේ අතරල දිවයින පුරා පිරවුම්හල් අසල ඉන්ධන ලබා ගැනීම සඳහා තවදුරටත් දිගු පෝලිම් දක්නට ලැබෙන අතර ඇතැම් ඉන්ධන පිරවුම් හල් අසල උණුසුම් තත්ත්වයන්ද වාර්තා වුණා.",
       "URL": "https://www.hirunews.lk/310139/සිපෙට්කෝ-ඉන්ධන-පෝලිම්වල-ඉන්න-අයට-දැනුම්දීමක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1016"
}