{
       "Source": "hirunews",
       "Timestamp": "Saturday, 30 April 2022 - 8:21",
       "Headline": "ආහාර කාණ්ඩයේ උද්ධමනය සියයට 46.6 ක් (වීඩියෝ)",
       "News Content": "කොළඹ පාරිභෝගික මිල දර්ශකය මත පදනම්ව මනිනු ලබන මෙරට උද්ධමනය මාර්තු මාසයේ පැවති සියයට 18 යි දශම හතේ සිට අදින් අවසන් වන අප්‍රේල් මාසය තුළ සියයට 29 යි දශම අට දක්වා ඉහළ ගොස් තිබෙනවා.\nමෙලෙස උද්ධමනය ඉහළ යාම සඳහා ආහාර සහ ආහාර නොවන කාණ්ඩ දෙකෙහිම මිල ගණන් ඉහළ යාම බලපා ඇති බවයි මහ බැංකුව ප්‍රකාශ කළේ.\nඑමෙන්ම ආහාර කාණ්ඩයේ උද්ධමනය මාර්තු මාසයේ පැවති සියයට 30 යි දශම දෙකේ සිට අප්‍රේල් මාසයේදී සියයට 46.06 දක්වා ඉහළ යාම කැපී පෙනෙනවා.\nආහාර නොවන කාණ්ඩයේ උද්ධමනයද මාර්තු මාසයේ පැවති සියයට 13 යි දශම හතරේ සිට අප්‍රේල් මාසයේදී සියයට 22 දක්වා ඉහළ ගොස් තිබෙනවා.\nඅප්‍රේල් මාසයේදී ආහාර නොවන කාණ්ඩය තුළ ප්‍රධාන වශයෙන් පෙට්‍රල් සහ ඩීසල් මිල, නිවාස, ගෑස්, ආපණ ශාලා ආදී උප කාණ්ඩයන්හි මිල ගණන් ඉහළ ගොස් ඇති අතර, ආහාර කාණ්ඩයේ කිරිපිටි, සහල්, පාන්, පරිප්පු, සීනි සහ කරවල මිල ගණන් ඉහළ ගොස් ඇති බවයි මහ බැංකුව සඳහන් කළේ.",
       "URL": "https://www.hirunews.lk/303138/ආහාර-කාණ්ඩයේ-උද්ධමනය-සියයට-46-6-ක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1201"
}