{
       "Source": "hirunews",
       "Timestamp": "Wednesday, 30 November 2022 - 17:00",
       "Headline": "ගේල්, TM, දිමුත් පාවා දෙමින් කෝටි ගණනක් ගැරූ ලාංකියා ඔස්ට්‍රෙලියාවේ දී කොටු වේ",
       "News Content": "ඔස්ට්‍රෙලියාවේ මෙල්බර්න් හි ප්‍රදේශීය ක්‍රිකට් තරගාවලියකට ඉහළ පෙළේ ජාත්‍යන්තර ක්‍රිකට් ක්‍රීඩකයින් 10 දෙනෙකු එක්කර ගැනීම සඳහා ඇමරිකානු ඩොලර් 250,000කට ආසන්න මුදලක් සොරකම් කළ බවට මෙල්බර්න් ඩොන්කැස්ටර් හි පදිංචි 35 හැවිරිදි නවිෂ්ත ද සිල්වා නමති ශ්‍රී ලාංකිකයෙකුට චෝදනා එල්ල වී තිබෙනවා.\nමෙල්බර්න් අධිකරණය පවසන්නේ අදාළ චෝදනා ලැබූ පුද්ගලයා වසරකට වැඩි කාලයක් තිස්සේ තම සේවායෝජකයාගේ බැංකු ගිණුමෙන් මෙම මුදල් පැහැරගෙන ඇති බවයි.\n35 හැවිරිදි නවිෂ්ත ද සිල්වාට ඊයේ (29) මෙල්බර්න් මහේස්ත්‍රාත් අධිකරණය හමුවේ සොරකම් කිරීම සහ වංචා කිරීම සම්බන්ධ වැරදි 19 ක් සම්බන්ධයෙන් චෝදනා ගොනු කළා.\nඋසාවි ලේඛනවලට අනුව, මෙල්බර්න් පොලිසිය චෝදනා කරන්නේ නවිෂ්ත ද සිල්වා ඔහුගේ සේවායෝජකයා වන ඔම්නි විෂන් (Omni Vision) සමාගම සඳහා සී.සී.ටී.වී මාස්ටර්ස් (CCTV Masters) නම් නීත්‍යානුකූල සැපයුම්කරුවෙකු ලෙස පෙන්වූ ව්‍යාජ සැපයුම්කරුවෙකු වෙනුවෙන් ගැනීමේ නියෝග සහ බදු ඉන්වොයිස් ව්‍යාජ ලෙස සකස් කර ඇති බවයි.\n2021 මාර්තු සිට 2022 ජූලි දක්වා කාලය තුළ විවිධ අවස්ථා 18කදී නවිෂ්ත ද සිල්වා විසින් මෙවැනි ව්‍යාජ මිළදී ගැනීමේ නියෝග සහ බදු ඉන්වොයිස් ඉදිරිපත් කර ඇතැයි පොලිසිය චෝදනා කරයි.\nමේ යටතේ නවිෂ්ත ද සිල්වා විසින් ක්‍රියාත්මක කළ බව කියන බැංකු ගිණුමකට මෙලෙස මාරු කළ මුදල ඇමරිකානු ඩොලර් 2700 සිට 36,407 දක්වා පරාසයක පවතිනවා.\nමෙල්බර්න් අධිකරණය හමුවේ පොලීසිය පවසා සිටියේ මෙම මුදල් අදාළ පුද්ගලයා විසින් ඔහුගේම ව්‍යාපාරයකට යොදවා ඇති බවත්, එම ව්‍යාපාරය හරහා දේශීය තරග සඳහා සහභාගි වීමට ජාත්‍යන්තර මට්ටමේ ක්‍රිකට් ක්‍රීඩකයින් දහදෙනෙකුට ගෙවීම් සිදුකර ඇති බවත් පැවසූ බවයි.\nමෙහිදී ක්‍රිස් ගේල්, ඩේවිඩ් මලාන්, තිලකරත්න ඩිල්ෂාන්, ෂොයිබ් මලික්, දිමුත් කරුණාරත්න සහ ලහිරු තිරිමාන්න යන ක්‍රීඩකයින් සඳහා මෙලෙස ගෙවීම් සිදුකර ඇති බව පවසා තිබෙනවා.\nකෙසේ වෙතත් නොවැම්බර් 24 වැනි දින අධිකරණය හමුවේ මෙම චෝදනා ගොනු කරන අවස්ථාව වන විටත් මෙම කිසිදු ක්‍රීඩකයෙකු තරග සඳහා සහභාගි වී නොමැති බව විමර්ශන නිලධාරීන් සඳහන් කළා.\nමෙල්බර්න් හි එන්ඩෝවර් හිල්ස් ක්‍රිකට් සමාජයේ සාමාජිකයෙකු වන නවිෂ්ත ද සිල්වා ග්ලෝබල් ටැලන්ට් එන්ටර්ටේන්මන්ට් නම් සමාගමේ නිර්මාතෘවරයා වන අතර මෙම ක්‍රීඩා සමාජය සමඟ එක්ව සති අන්තයේ Dandenong හි Shepley Oval හි පැවති Twilight T20 ඉසව්වේ සංවිධායකයෙකු වනවා.\nමෙම තරගාවකිය සඳහා බටහිර ඉන්දීය කොදෙව් ක්‍රීඩක ක්‍රිස් ගේල්, එංගලන්ත පිතිකරු ඩේවිඩ් මාලන්, පාකිස්තානයේ හිටපු නායක ෂොයිබ් මලික් සහ ශ්‍රී ලංකා ක්‍රීඩකයන් වන තිලකරත්න ඩිල්ෂාන්, දිමුත් කරුණාරත්න සහ ලහිරු තිරිමාන්න ක්‍රීඩා කරන බව ඒ සඳහා වූ ප්‍රචාරක දැන්වීම්වල ඇතුලත් කර තිබුණා.\nනමුත් පසුව එංගලන්ත පිතිකරු ඩේවිඩ් මාලන් ඉවත් වූ බව සිකුරාදා තහවුරු කළා.\nසැණකෙළි ස්වරූපයෙන් සංවිධානය කර තිබූ මෙම ක්‍රිකට් තරගාවලිය සඳහා සුප්‍රකට ඔස්ට්‍රෙලියානු ඩීජේ හවානා බ්‍රවුන් ද එක්වීමට නියමිතව තිබූ අතර සංවිධායකයින් විසින් මෙම තරගාවලිය හඳුන්වා දී තිබුණේ \"කිසිදා නො පැවති ආකාරයේ ක්‍රිකට් සැණකෙළියක්\" ලෙසින්.\nමෙම සැණකෙළියේ ප්‍රවේශ පත්‍රයක මිල දක්වා තිබුණේ ද ඩොලර් 120 වැනි ඉහළ මුදලකටයි.\nඔහුගේ ඇප කාලය දීර්ඝ කළ අතර නව වසරේ නැවත අධිකරණයට ඉදිරිපත් වන ලෙස ද නියෝග කෙරුණා.\nඇප මත සිටින තදාසන්න ක්‍රිකට් ක්‍රීඩකයා පෙබරවාරි මාසයේදී නැවත අධිකරණයට පැමිණීමට නියමිතය.\nකෙසේ වෙතත් චෝදනාවට ලක්ව සිටින නවිෂ්ත ද සිල්වා ගේ ඇප කාලය දීර්ඝ කළ අතර 2023 පෙබරවාරි මාසයේදී නැවත අධිකරණයට කැඳවිමට නියමිතයි.",
       "URL": "https://www.hirunews.lk/321666/ගේල්-tm-දිමුත්-පාවා-දෙමින්-කෝටි-ගණනක්-ගැරූ-ලාංකියා-ඔස්ට්‍රෙලියාවේ-දී-කොටු-වේ",
       "Category": "Local News",
       "Parent URL": "https://www.hirunews.lk/local-news.php?pageID=697"
}