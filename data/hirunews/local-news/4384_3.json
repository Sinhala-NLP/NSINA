{
       "Source": "hirunews",
       "Timestamp": "Sunday, 06 August 2017 - 14:07",
       "Headline": "විග්නේෂ්වරන්ට බලය පවරයි",
       "News Content": "පළාත් අමාත්‍ය මණ්ඩලය පත් කිරීම ඇතුලු උතුර පළාත් මහ ඇමතිවරයා සතු බලතල භුක්ති විඳීම සඳහා ඔහු වෙත බලය පැවරීමට දෙමළ ජාතික සන්ධානය තීරණය කර තිබෙනවා.\nදෙමළ ජාතික සන්ධානයේ සියලූම පක්ෂවල නායකයන්ගේ රැස්වීමක් ඊයේ යාපනයේදී පැවැති අතර, ඒ සඳහා දෙමළ ජාතික සන්ධානයේ නායක සහ විපක්ෂ නායක ආර්. සම්බන්ධන් මෙන්ම උතුර පළාත් ප්‍රධාන අමාත්‍ය සී.වී. විග්නේෂ්වරන්ද සහභාගි වුණා.\nඋතුර පළාත් සභාව සම්බන්ධයෙන් මීට පෙර පැණනැගුණු ගැටළුවලට අදාළව දෙමළ සන්ධාන නායක ආර්. සම්බන්ධන් සහ උතුර පළාත් ප්‍රධාන අමාත්‍යවරයා අතර සාකච්ඡාවක් පැවති අතර, එහිදී ගනු ලැබූ තීරණයකට අනුවයි ඊයේ මෙම රැස්වීම පවත්වා ඇත්තේ.\nඑම රැස්වීමේදී යෝජනා 03 ක් සම්මත කරගත් බවද අදාළ රැස්වීම ආවරණය කළ හිරු ප්‍රාදේශීය වාර්තාකරු සඳහන් කළා.\nප්‍රධාන අමාත්‍යවරයා ලෙස සී.වී. විග්නේෂ්වරන්ට හිමි බලතල භුක්ති විඳීමට ඔහුට අයිතියක් පවතින බව එහිදී සම්මත වූ පළමුවෙනි යෝජනාවයි.\nදූෂණ චෝදනා මත ඉවත් කෙරුණු උතුර පළාත් අධ්‍යාපන සහ කෘෂිකර්ම අමාත්‍යවරුන්  පරීක්ෂණවලින් ඔප්පුවන තුරු නිවැරදිකරුවන් ලෙස සැලකිය යුතුය යන්න දෙවැනි යෝජනාව ලෙස සම්මත වී තිබෙනවා.\nඔවුන් වෙනුවට නව අමාත්‍යවරුන් පත් කරන්නේ නම් උතුර පළාත් ප්‍රධාන අමාත්‍යවරයා සියලු පක්ෂවල අදහස් විමසිය යුතුය යන්න තුන්වැනි යෝජනාවයි.\nමෙම රැස්වීමෙන් අනතුරුව අදහස් දැක්වූ උතුර පළාත් ප්‍රධාන අමාත්‍ය සී.වී. විග්නේෂ්වරන් කියා සිටියේ ඉදිරියේදී පළාත් අමාත්‍ය මණ්ඩලයේ වෙනසක් සිදුකිරීමට සූදානම් බවයි.\nඑය සම්පූර්ණ අමාත්‍ය මණ්ඩල සංශෝධනයක්ද අමාත්‍යාංශ කිහිපයක වෙනසක් යන්න පසුව තීරණය කරන බව ඔහු සඳහන් කළා.\nඑමෙන්ම නව ආණ්ඩුක්‍රම ව්‍යවස්ථා කෙටුම්පත සම්බන්ධයෙන් ඉදිරියේදී තවත් මෙවැනි සාකච්ඡාවක් පැවැත්වීමට සූදානම් බවයි උතුර පළාත් ප්‍රධාන අමාත්‍ය සී.වී. විග්නේෂ්වරන් කියා සිටියේ.",
       "URL": "https://www.hirunews.lk/167757/විග්නේෂ්වරන්ට-බලය-පවරයි",
       "Category": "Local News",
       "Parent URL": "https://www.hirunews.lk/local-news.php?pageID=4384"
}