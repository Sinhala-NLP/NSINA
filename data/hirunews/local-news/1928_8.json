{
       "Source": "hirunews",
       "Timestamp": "Wednesday, 26 May 2021 - 9:36",
       "Headline": "යළි දැඩි සංචරණ සීමා ක්‍රියාත්මකයි (වීඩියෝ)",
       "News Content": "දිවයින පුරා තාවකාලිකව ලිහිල් කළ සංචරණ සීමා මේ වනවිට යළිත් දැඩිව ක්‍රියාත්මකයි.\nඊයේ රාත්‍රි 11 සිට ක්‍රියාත්මක, එම සංචරණ සීමා යළි ලබන 31 වනදා අලුයම 4 දක්වා ක්‍රියාත්මක අතර , එදින යළි සංචරණ සීමා ලිහිල් කෙරෙනවා.\nඒ ජනතාවට අත්‍යවශ්‍ය භාණ්ඩ මිළදී ගැනිම සඳහායි.\nපසුව එදින රාත්‍රි 11 ට යළිත් සංචරණ සීමා දැඩි කෙරෙන අතර යළිත් සංචරණ සිමා ලිහිල් කෙරෙන්නේ ලබන ජුනි මස 4 වනදායි.\nමේ අතර, අත්‍යාවශ්‍ය භාණ්ඩ මිලදී ගැනීම සඳහා ඊයේ  සංචරණ සීමා ලිහිල් කළ අතර ඇතැම් ප්‍රදේශවල ජනතාව රථවාහනවල ගමන් කරමින් ලබාදුන් උපදෙස් උල්ලංඝනය කරන ආකාරයක් දක්නට ලැබුණා.\nඊයේ සංචරණ සීමා ලිහිල් කළ අවස්ථාවේ මුහුණු ආවරණ නොමැතිව අලුත්ගම දර්ගා නගරයේ වෙළඳ සැලකින් භාණ්ඩ මිළට ගෙන විල්බැරෝවකින් ප්‍රවාහන කළ පුද්ගලයෙකු නිරෝධායන රිතී උල්ලංඝණය කිරිමේ චෝදනාව යටතේ අත්අඩංගුවට ගැනුනා.\nපොලිස් මාධ්‍ය ප්‍රකාශක නියෝජ්‍ය පොලිස්පති අජිත් රෝහණ පැවසුවේ 40 හැවිරිදි ඔහුට එරෙහිව නිරෝධායන හා රෝග වැළැක්විමේ ආඥා පනතේ ප්‍රතිපාදන යටතේ කටයුතු කරන බවයි.\nපාගමනින් පැමිණ ළඟම වෙළඳසැලෙන් භාණ්ඩ මිලදී ගන්නා ලෙස දැනුවත් කර තිබූ අතර, ඇතැම් පිරිස් විල්බැරෝ, උපයෝගි කරගෙන භාණ්ඩ ප්‍රවාහනය කළ බවයි අප වාර්තාකරුවන් ප්‍රකාශ කළේ.\nඇතැම් ස්ථානවල දිගු පෝලිම් දක්නට ලැබුණු අතර, සැලකිය යුතු පිරිසක් සංචරණ සීමාවන්ට යටත්ව කටයුතු කළ බවට ද ප්‍රදේශ රැසකින් වාර්තා වුණා.",
       "URL": "https://www.hirunews.lk/272464/යළි-දැඩි-සංචරණ-සීමා-ක්‍රියාත්මකයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1928"
}