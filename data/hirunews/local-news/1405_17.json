{
       "Source": "hirunews",
       "Timestamp": "Sunday, 23 January 2022 - 13:41",
       "Headline": "හෙට සිට විදුලිය කැපෙන හැටි මෙන්න (වීඩියෝ)",
       "News Content": "මේ වන විට මෙරට විදුලි උත්පාදන කටයුත්ත බරපතළ අර්බුදයකට මුහුණ දී තිබෙනවා.\nමීට හේතු වී ඇත්තේ නොරොච්චෝලේ ගල් අඟුරු විදුලි බලාගාරයේ විදුලි ජනන යන්ත්‍රයක් අක්‍රීය වීමත් සමග ජාතික විදුලි බල පද්ධතියට මෙගා වොට් 300ක විදුලි ධාරිතාවක් අහිමි වීමයි.\nමේ සමගම තාප විදුලි බලාගාර සහ ජල විදුලි බලාගාර පූර්ණ ධාරිතාව ඇතිව ක්‍රියාත්මක කිරීමට විදුලි බල මණ්ඩලය පියවර ගත්තේ ඇති විදුලි ඉල්ලුම සපුරාලීම සඳහා යි.\nකෙසේ වෙතත් මේ වන විට සපුගස්කන්ද සහ කැලණිතිස්ස ප්‍රධාන තාප විදුලි බලාගාර දෙකට අවශ්‍ය කරන දැවි තෙල් සහ ඩීසල් නොමැති වීම හේතුවෙන් එම විදුලි බලාගාරවල ජනන කටයුතුවලට බාධා පැමිණ තිබෙනවා.\nඊයේ (22) දහවල් දෙකේ සිට සපුගස්කන්ද දැවිතෙල් විදුලි බලාගාරයේ ක්‍රියාකාරිත්වය ඇන හිටියේ ඊට අවශ්‍ය නැප්තා නමැති දැවි තෙල් නොමැති වීම හේතුවෙන්.\nමේ අනුව හෙට (24) සිට දිවයින පුරාම ක්‍රියාත්මක වන පරිදි අදියර හතරකින් විදුලිය කප්පාදුවක් සිදුකිරීමට නියමිත අතර හෙට දිනයේ දී එම විදුලිය කප්පාදුව පැයකට සීමාවන අතර අනිද්දා (25) සිට පැය දෙකක් දක්වා දීර්ඝ විය හැකි බවයි විදුලිබල මණ්ඩල ඉංජිනේරු සංගමය පවසන්නේ.\nමේ අතර අද (23) උදෑසන දහස් දැක්වූ විදුලිබල මණ්ඩල වෘත්තීය සමිති ක්‍රියාකාරිකයකු වන විදුලිබල ඒකාබද්ධ වෘත්තීය සමිති කැඳවුම්කරු රංජන් ජයලාල් සඳහන් කළේ ලබන සිකුරාදායින් පසු අවම තරමින් දිනකට පැය හතරක විදුලි කප්පාදුවක් කරා යොමු වීමට සිදු වන බවයි.",
       "URL": "https://www.hirunews.lk/294857/හෙට-සිට-විදුලිය-කැපෙන-හැටි-මෙන්න-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1405"
}