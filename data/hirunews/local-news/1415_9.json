{
       "Source": "hirunews",
       "Timestamp": "Wednesday, 19 January 2022 - 12:55",
       "Headline": "පිස්සිගේ පලා මල්ල වූ විද්‍යාපීඨ නිසා කබළෙන් ළිපට වැටුණු විද්‍යාර්ථින් (වීඩියෝ)",
       "News Content": "කොවිඩ් 19 වසංගත තත්ත්වය සමග දිවයිනේ සියලුම පාසල්, විශ්වවිද්‍යාල මෙන්ම විද්‍යාපීඨ ද තාවකාලිකව 2020 වර්ෂයේ දී වසා දැමුනේ, ඒ වනවිටත් රට තුළ පැවති අයහපත් සහ අර්බුදකාරි සෞඛ්‍ය වාතාවරණය හේතුවෙන්.\nමෙලෙස වසා දැමුණු පාසල්, විශ්වවිද්‍යාල අධ්‍යයන කටයුතු සඳහා වරින්වර සෞඛ්‍ය මාර්ගෝපදේශවලට අනුකූලව සිසුන් සඳහා විවෘත වුව ද, විද්‍යාපීඨ සිසුන් සඳහා ඒ අවස්ථාව හිමි වුණේ නැහැ.\nකොවිඩ් 19 වසංගත තත්ත්වය යම් තරමකට පාලනය කෙරුණු මේ මොහොතේ දී රට තුළ පාසල්, විශ්වවිද්‍යාල සහ සියලුම විද්‍යාපීඨ ද ජනවාරි මස 15 වැනි දින යළි අධ්‍යයන කටයුතු සඳහා විවෘත කිරීමට අවසර හිමි වුණා.\nකොවිඩ් වසංගත තත්ත්වය තුළ දිවයිනේ සියලුම විද්‍යාපීඨ තාවකාලිකව වසා දමනු ලැබුවේ 2020 ඔක්තෝම්බර් මස 09 වැනි දිනයි.\nඑම සිසුන් හට අධ්‍යයන කටයුතු මාර්ගගත ක්‍රමයට සිදු කෙරුණ ද , ඔවුන් පාසලක ඉගැන්වීමට අනිවාර්යයෙන්ම සම්පූර්ණ කළ යුතු තෙවැනි වසරේ සීමාවාසික පුහුණුව මෙතෙක් ලැබී නැහැ.\nඑය ලැබීමට නියමිතව තිබුණේ, 2021 ඔක්තෝම්බර් මස 24 දින සිටයි.\nඑය තවදුරටත් පමා වන්නේ, විද්‍යාපීඨ ශිෂ්‍ය නේවාසිකාගාර කොවිඩ් මර්දන වැඩපිළිවෙළ යටතේ නිරෝධායන මධ්‍යස්ථාන ලෙස භාවිත කිරීම හේතුවෙන්.\nමෙම පැවරීමේ දී නිවෙස්ගත ව සිටි විද්‍යාපීඨ ශිෂ්‍ය නේවාසිකාගාර සිසුන් හට තම අත්‍යවශ්‍ය බඩුබාහිරාදිය, පොත්පත් හෝ කිසිවක් ලබා ගැනීමට විද්‍යාපීඨ භූමියට පැමිණීමට පාලනාධිකාරියෙන් කිසිදු අවසරයක් හිමි වන්නේ නැහැ.\nඑහෙත්, නව වසර උදාවත් සමග විද්‍යාපීඨ පාලනාධිකාරියෙන් නිවේදනයක් නිකුත් කරමින් සඳහන් කරනු ලබන්නේ, ජනවාරි 15 වැනිදා සිට යළි විද්‍යාපීඨ වෙත පැමිණෙන ලෙසය.\nනමුත් ගැටලුව ඇත්තේ, පුරා දෙවසරකට ආසන්න කාලයක් නිවෙස්ගත ව අධ්‍යාපන ලැබූ මෙම සිසුන් නැවත නේවාසිකාගාරවලට පැමිණීමේ දී ඔවුන් සතු වූ පොත්පත් මෙන්ම බඩුබාහිරාදිය කිසිවක් මේ වන විට දකින්නට නොමැති වීමයි.\nඇතැම් බඩු භාණ්ඩ යළි භාවිත කිරීමට නොහැකි මට්ටමක පවතින අතර, ඇතැම් බඩු භාන්ඩ මෙම ස්තානවල නිරෝධානයට ලක් වූවන් විසින් සොරකම් කරගෙන ගොස් තිබෙනවා.\nමේ සම්බන්ධයෙන් පාලනාධිකාරිය වෙත චෝදනා කරන විද්‍යාපීඨ ශිෂ්‍ය ප්‍රජාව පවසන්නේ සිය නේවාසිකාගාර, නිරෝධායන මධ්‍යස්ථාන සඳහා පූර්ව දැනුම්දීමකින් තොරව ලබා දුන්නේ නම්, සිය බඩුබාහිරාදියෙහි පූර්ණ රැකවරණය සම්බන්ධයෙන් ද පාලනාධිකාරිය වගකිව යුතු බවයි.\nකෙසේ වෙතත් විද්‍යාපීඨ ශිෂ්‍යයින්ට පාලනාධිකාරිය විසින් දැනුම් දී ඇත්තේ, එළඹෙන ජනවාරි 15 වැනි දින පළමු වසරේ මෙන් සියලුම බඩු බාහිරාදිය,පොත්පත් අලුතෙන් මිල දී ගෙන යළි නේවාසිකාගාර වෙත මාස තුනක අධ්‍යයන කාලයක් සම්පූර්ණ කිරීමට පැමිණෙන ලෙසයි.\nමෙම දැනුම් දීමත් සමග විද්‍යාපීඨ ශිෂ්‍යයින් දැඩි අර්බුදකාරි තත්ත්වයකට ලක්ව ඇත්තේ එම රැගෙන ආ යුතු භාණ්ඩ ලැයිස්තුව සඳහා රුපියල් 37,695ක් පමන වැය කිරීමට සිදු වන බැවින්.\nවිද්‍යාපීඨ පාලනාධිකාරියේ නොසැලකිලිමත්කම හේතුවෙන් ශිෂ්‍යයින් මෙන්ම ඔවුන්ගේ දෙමව්පියන් පත්ව ඇත්තේ දැඩි අසීරුතාවකටයි.\nහිඟන්නාගේ පාත්තරයට හෙනහුරා වැටීමක් වැනි වූ මෙම ගැටලුව පිළිබඳ විවිධ අවස්ථාවල දී දේශපාලන වේදිකාවේ ද අදහස් පළ කළා.\nමෙවන් තත්ත්වයක් තුළ පසුගිය 15 වැනි දින විද්‍යාපීඨ යලි විවෘත වීමත් සමග නේවාසිකාගාර වෙත ගිය ශිෂ්‍යයින් මේ වනවිට තවත් අර්බුදයකට මුහුණ දී තිබෙනවා.\nඒ දිවයිනේ ඇතැම් විද්‍යාපීඨවල කොවිඩ් 19 පරීක්ෂණ සිදු කර නේවාසිකාගාර වෙත ශිෂ්‍යයින් ඇතුළත් කර ගැනුණ ද බොහෝ විද්‍යාපීඨවල කිසිදු කොවිඩ් පරීක්ෂණයක් සිදු නොකර බලධාරින් විසින් තම ජිවිත අවදානමක දමා ඇති බවටයි ඔවුන් චෝදනා කරන්නේ.\nඑබැවින් මෙම ගැටලු වහාම විසඳීමට අධ්‍යාපන අමාත්‍ය දිනේෂ් ගුණවර්ධන, අධ්‍යාපන අමාත්‍යංශයේ ලේකම්වරයා ඇතුළු සෙසු වගකිව යුතු බලධාරින්ගේ දෑස් විවර වනු ඇතැයි හිරු ප්‍රවෘත්ති අපි විමසිල්ලෙන්...",
       "URL": "https://www.hirunews.lk/294434/පිස්සිගේ-පලා-මල්ල-වූ-විද්‍යාපීඨ-නිසා-කබළෙන්-ළිපට-වැටුණු-විද්‍යාර්ථින්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1415"
}