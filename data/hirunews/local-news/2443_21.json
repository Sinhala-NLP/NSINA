{
       "Source": "hirunews",
       "Timestamp": "Saturday, 19 September 2020 - 17:18",
       "Headline": "කුරුවිට බන්ධනාගාර අධිකාරි ඝාතන කුමන්ත්‍රණය ගැන දෙපාර්තමේන්තුවෙන් විශේෂ විමර්ශනයක් (වීඩියෝ)",
       "News Content": "බන්ධනාගාර ගතව සිටින පාතාල සාමාජිකයෙකු යොදවා කුරුවිට බන්ධනාගාර අධිකාරි ධම්මික දසනායක ඝාතනය කිරීමට නියාමකවරයෙකු කුමන්ත්‍රණය කළ බව කියන සිද්ධිය සම්බන්ධයෙන් බන්ධනාගාර දෙපාර්තමේන්තුව විමර්ශනයක් ආරම්භ කර තිබෙනවා.\nකුරුවිට බන්ධනාගාර අධිකාරිවරයා ඝාතනය කිරීමට කුමන්ත්‍රණය සිදුව ඇති බව අනාවරණ වන්නේ කුරුවිට පොලීසිය ඒ පිළිබඳ ඊයේ අධිකරණයට ඉදිරිපත් කළ බී වාර්තාවත් සමඟයි.\nකුරුවිට බන්ධනාගාරයේ සේවය කළ නියාමකවරයෙකු, බන්ධනාගාර ගතව සිටින මත්ද්‍රව්‍ය ජාවාරම්කරුවන් හා පාතාල සාමාජිකයන් සමඟ සමීප සබඳතා පවත්වමින් විවිධ විෂමාචාර ක්‍රියාවල නිරත බවට චෝදනා එල්ල වීමත් සමඟ ඔහු පල්ලෙකැලේ බන්ධනාගාරයට මාරු කර යවා තිබුණා.\nඑම ස්ථාන මාරුවට උරණ වූ නියාමකවරයා බන්ධනාගාර අධිකාරිවරයා ඝාතනය කිරීමට එම බන්ධනාගාරයේ දැනට රඳවා සිටින පාතාල සාමාජිකයෙකු වන රාමනායක සුද්දාගේ ගෝලයින් දෙදෙනෙකු යොදවා කුමන්ත්‍රණය කර තිබූ බවටයි පොලීසියට පැමිණිලි ලැබී ඇත්තේ.\nබන්ධනාගාර අධිකාරිවරයා විසින් මෙම පැමිණිල්ල සිදු කර තිබුණා.\nපොලීසිය අධිකරණයට දැනුම් දුන්නේ සිද්ධිය සම්බන්ධයෙන් රාමනායක සුද්දා නමැති පාතාල සාමාජිකයාගෙන් ප්‍රකාශ සටහන් කර ගත් බවයි.\nරාමනායක සුද්දා ගේ ගෝලයින් දෙදෙනෙකු යොදවා බන්ධනාගාර අධිකාරිවරයා කුරුවිට ප්‍රදේශයේදී සහභාගි වූ උත්සවයක් අතරතුර ඔහු වීඩියෝ ගත කිරීමට කටයුතු කළ බවට ද එම ප්‍රකාශ අනුව අනාවරණ වී තිබෙනවා.\nකෙසේ වෙතත්, එම අවස්ථාවේ රාමනායක සුද්දා තම ගෝලයන්ට ප්‍රකාශ කර ඇත්තේ “ඕන නම් වීඩියෝ කරලා විතරක් දෙන්න. මුකුත් කරන්න යන්න එපා” යනුවෙන්.\nඑහෙත් පසුගිය දිනක රාමනායක සුද්දා තමන්ට පහසුකම් ලබාදෙන ලෙසට කළ ඉල්ලීමක් බන්ධනාගාර අධිකාරිවරයා ප්‍රතික්ෂේප කිරීම සම්බන්ධයෙන් උරණ වී තවත් බන්ධනාගාර නියාමකවරයෙකු හමුවේ මේ පිළිබඳව කරුණු අනාවරණ කර තිබෙනවා.\nඑහිදී ඔහු “ මූට ගහන්න කිව්ව වෙලාවේ ගැහුවා නම් ඉවරයි” යනුවෙන් සඳහන් කර ඇති අතර, ඒ අනුව අදාල නියාමකවරයා සිද්ධිය සම්බන්ධයෙන් බන්ධනාගාර අධිකාරිවරයා දැනුවත් කර තිබුණා.\nඒ අනුව පොලීසිය විමර්ශන ආරම්භ කළ අතර, බන්ධනාගාර කොමසාරිස් ජනරාල් තුෂාර උපුල්දෙණිය සඳහන් කළේ බන්ධනාගාර ජ්‍යෙෂ්ඨ අධිකාරිවරයෙකුගේ ප්‍රධානත්වයෙන් ඒ සම්බන්ධයෙන් දෙපාර්තමේන්තුව ද විමර්ශන ආරම්භ කළ බවයි.",
       "URL": "https://www.hirunews.lk/250611/කුරුවිට-බන්ධනාගාර-අධිකාරි-ඝාතන-කුමන්ත්‍රණය-ගැන-දෙපාර්තමේන්තුවෙන්-විශේෂ-විමර්ශනයක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2443"
}