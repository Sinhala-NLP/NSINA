{
       "Source": "hirunews",
       "Timestamp": "Thursday, 06 January 2022 - 17:54",
       "Headline": "ගෑස් පිපිරීම් පසුපස කුමන්ත්‍රණයක් තිබෙනවා - ජොන්ස්ටන් (ඡායාරූප සහ වීඩියෝ)",
       "News Content": "දිවයින පුරා ගෑස් පිපිරීමේ සිදුවීම් වාර්තා වුව ද, කිසිදිනෙක කොළඹ 07න් ගෑස් පුපුරා යාමේ සිද්ධීන් වාර්තා නොවන බව මහාමාර්ග අමාත්‍ය ජොන්ස්ටන් ප්‍රනාන්දු පවසනවා.\nඅමාත්‍යවරයා පෙන්වා දෙන්නේ, උතුරු පළාතේ හෝ මහනුවර සහ කුරුණෑගල ආදී ප්‍රදේශවල මෙවැනි ගෑස් පිපිරීමේ සිද්ධීන් අනාවරණ වී නොමැති අතර, මෙම ගෑස් පිපිරීම් පසුපස කිසියම් කුමන්ත්‍රණයක් තිබේ දැයි යන්න මේ වන විට සැකයක් මතුව ඇති බවයි.\nකුරුණෑගල මලියදේව බාලිකා විද්‍යාලයේ නව තෙමහල් ගොඩනැගිල්ල සිසු අයිතියට පත් කිරීමේ උත්සවය අග්‍රමාත්‍ය මහින්ද රාජපක්ෂගේ ප්‍රධානත්වයෙන් අද (06) පෙරවරුවේ පැවති අතර, එම උත්සවයට එක්වෙමිනුයි, අමාත්‍යවරයා මේ බව සඳහන් කළේ.\nඑමෙන්ම මෙම නව වසර ධනාත්මක චින්තනයෙන් යුතුව ඉදිරියට යා යුතු බවත්, පසුගිය වසරවලදී කොවිඩ් වසංගත තත්ත්වය හේතුවෙන් ඇති වූ අර්බුද ගණනාවටම මෙවර විසඳුම් සොයා කඩිනමින් නිසි වැඩපිළිවෙළක් සකස් කරගත යුතු බවත් අමාත්‍යවරයා පැමිණ සිටි පිරිස අමතමින් ප්‍රකාශ කළා.\nරට තුළ විදේශ සංචිත අඩු වීමක් සිදුව ඇති බැවින්, භාණ්ඩ මිල ඉහළ යාමකට ජනතාව මුහුණ දී ඇති අතර, සිදුව ඇති ගෑස් පිපිරීම් සම්බන්ධ ජනාධිපතිවරයා විසින් ඉතා සූක්ෂ්ම අයුරින් මේ වනවිට පරීක්ෂණයක් සිදු කර ඇති බවත් මහාමාර්ග අමාත්‍යවරයා වැඩිදුරටත් කියා සිටියා.\nපසුගිය කාල වකවානුවේ දී ඇනහිටි දරුවන්ගේ අධ්‍යාපන කටයුතු ක්‍රමවත් ව මෙම වසරේ දී සිදු කිරීමට රජය විසින් සියලුම ක්‍රියාමාර්ග මේ වනවිටත් ගෙන ඇති බව පෙන්වා දුන් අමාත්‍යවරයා සඳහන් කළේ, ඉදිරියේ දී ගෑස් ප්‍රශ්නයට කඩිනමින් විසඳුම් ලැබී ජනතාවගේ ජීවන බර අවම මට්ටමකට රැගෙන ඒම සිය රජයේ අපේක්ෂාව බවයි.\nමෙම අවස්ථාවට අධ්‍යාපන අමාත්‍ය දිනේෂ් ගුණවර්ධන ඇතුළු පිරිසක් ද එක්ව සිටියා.\nමේ අතර, සෑම ලිට්රෝ ගෑස් සිලින්ඩරයකටම අදාලව රුපියල් මිලියනයක රක්ෂණාවරණයක් පාරිභෝගිකයන්ට  හිමිවන බව ලිට්රෝ  ගෑස් සමාගමේ සභාපති තෙෂාර ජයසිංහ ප්‍රකාශ කළා.\nහිරු ප්‍රවෘත්ති සමග විශේෂ සාකච්ඡාවකට එක්වෙමින් ඔහු සදහන් කළේ 1311 අංකය ඇමතීමෙන් පාරිභෝගිකයන්ට ඒ සදහා අවශ්‍ය කටයුතු සිදුකරගත හැකි බවයි.\nඅප මේ සම්බන්ධයෙන් ලිට්‍රෝ ගෑස් සමාගමේ හිමිකාරීත්වය හොබවන ශ්‍රී ලංකා රක්ෂණ සංස්ථාවෙන් විමසීමක් කළා.\nඑහි සභාපති විජිත හේරත් ප්‍රකාශ කළේ මීට මාසයකට පමණ ඉහතදී ලිට්‍රෝ සමාගම විසින් ගෑස් පිපිරීම් සම්බන්ධයෙන් නව රක්ෂණාවරණයක් ලබාගෙන ඇති බවයි.\nගෑස් අනතුරු සඳහා ලිට්‍රෝ සමාගමේ නිර්දේශය පරිදී වන්දි ලබා දීමට කටයුතු කරන බව රක්ෂණ සංස්ථාව ප්‍රකාශ කළා.\nනමුත් ඒ සඳහා අදාල පිපිරීම සෘජුවම ගෑස් නිෂ්පාදනයේදී සිදුවූ දෝෂයකින්ම සිදුවූ බවට තහවුරු කළ යුතු වනවා.\nමේ අතර, ගෑස් ආශ්‍රිත පිපිරීමක් හේතුවෙන් පිලිස්සුම් තුවාල ලැබූ කාන්තාවකගේ සැමියෙක් අද අපරාධ පරීක්ෂණ දෙපාර්තමේන්තුවේ පැමිණිල්ලක් ගොනු කළා.\nමේ අතර, තවමත් දිවයිනේ විවිධ ප්‍රදේශවලින් ගෑස් ආශ්‍රිත පිපිරීම් වාර්තා වනවා.\nඅද දිනයේදී මන්නාරම - දරවාන්කුලම් ප්‍රදේශයේ නිවසක සිදුවූ ගෑස් ආශ්‍රිත සිදුවීමකින් නිවස සම්පූර්ණයෙන්ම ගිනිගෙන විනාශ වුණා.\nඑසේම, ත්‍රිකුණාමලය - සාම්පූර් හි  නවරත්නපුරම් ප්‍රදේශයේ නිවසක ගෑස් ලිපක් පුපුරා ගොස් ඇත්තේ ආහාර  පිසිමින් සිටින විටදීයි.\nමේ අතර, පසුගිය 3 වෙනිදා කොළඹ තරු පන්තියේ හෝටලයක මුළුතැන්ගෙයි ඇතිවූ පිපිරීමට හේතුව ගෑස් කාන්දු වීමක් බව පොලිසිය අද තහවුරු කළා.",
       "URL": "https://www.hirunews.lk/293213/ගෑස්-පිපිරීම්-පසුපස-කුමන්ත්‍රණයක්-තිබෙනවා-ජොන්ස්ටන්-ඡායාරූප-සහ-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1444"
}