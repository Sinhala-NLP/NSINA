{
       "Source": "hirunews",
       "Timestamp": "Tuesday, 20 April 2021 - 13:49",
       "Headline": "කොළඹ නගරයේ යළි අහඹු කොරෝනා පරීක්ෂණ (වීඩියෝ)",
       "News Content": "කොරෝනා ආසාදිතයින් හඳුනා ගැනීම සඳහා අද සිට යලි අහඹු පරීක්ෂණ සිදු කිරීමට සෞඛ්‍ය අංශ තීරණය කර තිබෙනවා.\nඒ අනුව කොළඹ නගරයේ ඊයේ සිදුකළ අහඹු පරීක්ෂණවලදී කොරෝනා ආසාදිතයින් 18 දෙනෙකු පමණ සොයා ගත් බවයි කොළඹ මහ නගර සභාවේ වසංගත රෝග විද්‍යාඥ වෛද්‍ය දිනුකා ගුරුගේ සඳහන් කළේ.\nමේ අතර ඊයේ මෙරටින් වාර්තා වූ කොරෝනා ආසාදිතයින් 309 දෙනාගෙන් වැඩිම පිරිසක් එනම් 67 දෙනෙකු කුරුණෑගල දිස්ත්‍රික්කයෙන් වාර්තා වී තිබෙනවා.\nමීට අමතරව කොළඹ දිස්ත්‍රික්කයෙන් ආසාදිතයින් 62ක් සහ ගම්පහ දිස්ත්‍රික්කයෙන් ආසාදිතයින් 51 දෙනෙකු වාර්තා වී ඇති බවයි කොවිඩ් නයින්ටීන් පැතිරීම වැලැක්වීමේ ජාතික ක්‍රියාන්විත මධ්‍යස්ථානය සඳහන් කළේ.\nඅද වනවිට මෙරටින් කොරෝනා ආසාදිතයින් 97,105 වාර්තා වී ඇති අතර සිදුව ඇති මරණ සංඛ්‍යාව 620ක්.\nමේ අතර, කොරෝනා අවදානම පැවතිය ද මගී ප්‍රවාහන බස් රථ වල සෞඛ්‍ය මාර්ගෝපදේශ නොතකමින් මඟීන් ප්‍රවාහනය කරන බවයි හිරු වාර්තාකරුවන් සඳහන් කළේ.\nදඹුල්ල හරහා අනුරාධපුරය, වව්නියාව, යාපනය සහ මහනුවර යන ප්‍රදේශවලට ගමන් කරන බස් රථවල මෙම තත්ත්වය වැඩි වශයෙන් දක්නට ලැබෙනවා.\nඇතැම් පිරිස් මුඛ ආවරණ නොපැළඳ බස් රථවල ගමන් කර ඇති අතර එහිදී පොලිසිය ඔවුන්ට අවවාද කර තිබෙනවා.\nඑමෙන්ම, දඹුල්ල ජාතික පාසලට සිසුන් ප්‍රවාහනය කරන දඹුල්ල ඩිපෝවට අයත් බස් රථයක ළමයින් විශාල පිරිසක් ප්‍රවාහනය කරන බවට ලද තොරතුරකට අනුව පොලිසිය ඒ පිළිබඳව සොයා බැලීමක් කළා.",
       "URL": "https://www.hirunews.lk/268974/කොළඹ-නගරයේ-යළි-අහඹු-කොරෝනා-පරීක්ෂණ-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2008"
}