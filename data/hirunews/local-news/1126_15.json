{
       "Source": "hirunews",
       "Timestamp": "Wednesday, 01 June 2022 - 19:50",
       "Headline": "සති අන්තයේ තවත් ගෑස් නැවක් (වීඩියෝ)",
       "News Content": "ඕමානයේ සිට මෙරටට පැමිණි ගෑස් මෙටි්‍රක් ටොන් 3900ක් සහිත නෞකාවේ ගෑස් ගොඩබෑමේ කටයුතු ආරම්භ කිරීමත් සමඟ අද දිනයේත් ගෘහස්ථ ගෑස් සිලින්ඩර 50,000ක් වෙළඳ පොලට නිකුත් කළ බව ලිට්‍රෝ සමාගම ප්‍රකාශ කළා.\nලබන සිකුරාදා දක්වා ගෑස් සිලින්ඩර 50,000 බැගින් දෛනිකව වෙළඳපොලට නිකුත් කරන බවයි එම සමාගම වැඩිදුරටත් සදහන් කළේ.\nමේ අතර, එළඹෙන සති අන්තයේ තවත් ගෑස් මෙටි්‍රක් ටොන් 2500ක් රැගත් නෞකාවක් දිවයිනට පැමිණිමට නියමිතව තිබෙනවා.\nමේ අතර, සපුගස්කන්ද තෙල් පිරිපහදුවේ නිෂ්පාදන කටයුතු අද ආරම්භ කෙරුණා.\nකෙසේ වෙතත්, ඩීසල් නොමැති වීමෙන් දිවයිනේ විවිධ ප්‍රදේශවල බස්රථ සහ ලොරි රථ රියදුරන් දැඩි අපහසුතාවයට පත්ව සිටිනවා.\nඩීසල් අර්බුදයට නිෂ්චිත විසඳුමක් කඩිනමින් ලබානොදුනහොත් ලබන සඳුදා සිට සියලුම පෞද්ගලික බස් රථ, ධාවනයෙන් ඉවත් වන බව ලංකා පෞද්ගලික බස් හිමියන්ගේ සංගමයේ සභාපති ගැමුණු විජේරත්න ප්‍රකාශ කළා.\nමේ අතර, තෙල් බැරලයක් ඇමෙරිකානු ඩොලර් 35ක මුදලකට මෙරටට ලබාදීමට රුසියාව එකඟ වී ඇති බවට පළ වන මාධ්‍ය වාර්තා අසත්‍ය බව බලශක්ති අමාත්‍ය කංචන විජේසේකර ප්‍රකාශ කළා.\nට්විටර් සටහනක් තබමින් අමාත්‍යවරයා පෙන්වා දෙන්නේ, මේ වනවිට ඛනිජ තෙල් නීතිගත සංස්ථාවට සහ බලශක්ති අමාත්‍යාංශයට ඉන්ධන සැපයීම සඳහා විවිධ සමාගම් ඉදිරිපත් කර ඇති යෝජනා විශේෂ කමිටුවක් මගින් විශ්ලේෂණය කරමින් පවතින බවයි.\nඑමෙන්ම, ඇතැම් යෝජනා තාක්ෂණික නිර්ණායක සපුරා ගැනීමට සමත් වුව ද ඉන්ධන ආනයන බලපත්‍ර ලබාදීම සඳහා අවශ්‍ය වන ප්‍රධාන කරුණක් වන මුදල් ගෙවන ආකාරය සම්බන්ධ කාරණයේ දී අසමත් වී ඇති බව අමාත්‍ය කංචන විජේසේකර වැඩිදුරටත් පෙන්වා දෙනවා.\nමේ අතර, දැනට නිකුත් කරන ඉන්ධනවලින් රජය රුපියලක පාඩුවක් ලබන බවට බලශක්ති අමාත්‍යවරයා කළ ප්‍රකාශයට ප්‍රතිචාර දක්වමින් අනුරාධපුර ප්‍රදේශයේ පිරිසක් ඉන්ධන ලබා ගත් පාරිභෝගිකයන්ගෙන් එකතු කරන ලද මුදල් බලශක්ති අමාත්‍යාංශයට භාර දෙනු ලැබුවා.",
       "URL": "https://www.hirunews.lk/305935/සති-අන්තයේ-තවත්-ගෑස්-නැවක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1126"
}