{
       "Source": "hirunews",
       "Timestamp": "Thursday, 13 August 2020 - 19:18",
       "Headline": "දේශපාලන පලිගැනීම් ගැන සොයන ජනපති කොමිසම උණුසුම් වෙයි (වීඩියෝ)",
       "News Content": "දේශපාලන පලිගැනීම් පිලිබඳව සොයා බලන ජනාධිපති පරීක්ෂණ කොමිෂන් සභාවේ අද උණුසුම් තත්ත්වයක් ඇතිවුණා.\nඒ ඇවන්ගාඩ් සමාගමට අයත් එම්.වී. මහනුවර නෞකාවේ නෛතික තත්ත්වය සම්බන්ධයෙන් හිටපු සොලිසිටර් ජනරාල් සුහද ගම්ලත් විසින් සති අග පුවත්පතකට ලබා දුන් සම්මුඛ සාකච්ඡාවක් සම්බන්ධයෙන් ඇති වූ සංවාදයක් හේතුවෙන්.\nඅල්ලස් කොමිසමේ හිටපු අධ්‍යක්ෂ ජනරාල් දිල්රුක්ෂි ඩයස් වික්‍රමසිංහ වෙනුවෙන් පෙනී සිටි හිටපු ජ්‍යෙෂ්ඨ අතිරේක සොලිසිටර් ජනරාල් ජනාධිපති නීතිඥ වසන්ත නවරත්න බණ්ඩාර, හිටපු සොලිසිටර් ජනරාල් සුහද ගම්ලත්ගෙන් සිය සේවාදායිකාව දේශපාලන පලිගැනීම් වලට යටත්ව රාජකාරි කළ බවට පුවත්පතකට කරුණු ඉදිරිපත් කළේ කුමන පදනමකින් ද යන්න විමසා සිටීමත් සමඟ මෙම තත්ත්වය මතුවුණා.\nතමන් ඒ බව ප්‍රකාශ කළේ දිල්රුක්ෂි ඩයස් වික්‍රමසිංහ සහ ඇවන්ගාඞ් සමාගමේ සභාපති නිශ්ශංක සේනාධිපති අතර, ඇති වූ සංවාදාත්මක හඬ පටයක් මාධ්‍ය මගින් ප්‍රචාරය වීම නිසා බව හිටපු සොලිසිටර් ජනරාල් සුහද ගම්ලත් එහිදී සඳහන් කළා.\nඑහිදී නිශ්ශංක සේනාධිපති වෙනුවෙන් පෙනී සිටි නීතිඥවරයාද කරුණු දැක්වූ අතර, ලබන 28 වැනිදා හඬ පටය කොමිසමට ලබාදෙන ලෙස සභාපති විනිසුරුවරයා නියෝග කළා.\nකෙසේ වෙතත්, හිටපු ජ්‍යෙෂ්ඨ අතිරේක සොලිසිටර් ජනරාල් ජනාධිපති නීතිඥ වසන්ත නවරත්න බණ්ඩාර මෙහිදී හිටපු සොලිසිටර් ජනරාල් සුහද ගම්ලත්ට එල්ල කළ ඇතැම් චෝදනා සම්බන්ධයෙන් කොමිසමේ දැඩි විරෝධය එල්ල වුණා.\nඔහුට තරයේ අවවාද කළ කොමිසමේ සභාපතිවරයා ගෞරවාන්විතව කටයුතු කරන ලෙසද දන්වා සිටියා.",
       "URL": "https://www.hirunews.lk/247739/දේශපාලන-පලිගැනීම්-ගැන-සොයන-ජනපති-කොමිසම-උණුසුම්-වෙයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2522"
}