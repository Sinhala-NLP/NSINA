{
       "Source": "hirunews",
       "Timestamp": "Wednesday, 06 July 2022 - 19:25",
       "Headline": "විරෝධතාකරුවන්ට කොළඹ තැන් දෙකකදී කදුළු ගෑස් (වීඩියෝ)",
       "News Content": "පොහොර ලබාදෙන ලෙස සහ වගා හානිවලට වන්දි ලබාදෙන ලෙස බලකරමින් සහ තවත් ගැටළු කිහිපයක් මුල් කරගනිමින් අද කොළඹදී විරෝධතා කිහිපයක් සංවිධාන කර තිබුණා.\nවිරෝධතාකරුවන් මාර්ග බාධක බිඳ දමමින් කොටුව ජනාධිපති මන්දිරයට සහ පාර්ලිමේන්තු පරිශ්‍රයට පිවිසීමට උත්සාහ කිරීමේදී ඔවුන් විසුරුවා හැරීම සඳහා කඳුළු ගෑස් සහ ජල ප්‍රහාර එල්ල කිරීමටයි පොලිසිය කටයුතු කළේ.\nවගා හානිවලට වන්දි ඉල්ලා සමගි ගොවි බලවේගය කොළඹ මහාධිකරණයේ නඩුවක්ද පැවරීමට කටයුතු කළ අතර, පසුව ඔවුන් කොළඹ මහාධිකරණය අසල සිට පාගමනින් ජනාධිපති මන්දිරය දෙසට පැමිණියා.\nකෙසේ වෙතත්, චැතම් වීථිය අසලින් ආරක්ෂක අංශ මාර්ග බාධක යොදා මාර්ගය අවහිර කර තිබීම හේතුවෙන් විරෝධතාකරුවන් සහ පොලිසිය අතර එම ස්ථානයේදී උණුසුම් තත්ත්වයක් ඇතිවුණේ ඔවුන් මාර්ග බාධක බිඳගෙන ඉදිරියට යෑමට උත්සාහ කිරීමත් සමඟයි.\nඑහිදී තත්ත්වය පාලනය කිරීමට පොලිසිය ජල හා කඳුළු ගෑස් ප්‍රහාරයක් එල්ල කළා.\nඑහිීදී සාමාන්‍ය ජනතාවද පීඩාවට පත්වූ අතර, කුඩා දරුවෙකුද කඳුළු ගෑස් ප්‍රහාරයට ලක්ව තිබුණා.\nමේ අතර, සපුගස්කන්ද පිරිපහදුව සුරැකීමේ එකමුතුව විසින් තවත් විරෝධතාවක් ආරම්භ කර තිබුණේ පොල්දූව මංසන්ධිය අසලින්.\nසිය ගැටළුවලට විසඳුම් ඉල්ලා අග්‍රාමාත්‍යවරයා සමඟ සාකච්ඡාවක් අවශ්‍ය බව පවසමින් විරෝධතාකරුවන් පොල්දූව මංසන්ධියේ සිට පාර්ලිමේන්තුව දෙසට ගමන් කිරීමට උත්සාහ කළා.\nඑහිදී පොලිසිය විසින් මාර්ග බාධක යොදා මාර්ගය වසා දැමීමත් සමඟ එම ස්ථානයේ උණුසුම් තත්ත්වයක් හටගත්තා. එහිදීද තත්ත්වය පාලනය කිරීමට පොලිසිය ජල හා කඳුළු ගෑස් ප්‍රහාරයක් එල්ල කළා.\nමේ අතර, සේවයට වාර්තා කිරීම සඳහා ප්‍රමාණවත් තරම් ඉන්ධන ලබාදෙන ලෙස ඉල්ලමින් වරාය වෘත්තීය සමිති කිහිපයක් එක්ව කොළඹ ඛාන් ඔරලෝසු කණුව ඉදිරිපිට අද විරෝධතාවක නිරත වුණා.\nඑසේම, හිරුණිකා ප්‍රේමචන්ද්‍ර ඇතුළු 12 දෙනෙකු කොටුව ජනාධිපති මන්දිරයට බලහත්කාරයෙන් ඇතුළුවීමට උත්සාහ කිරීම හේතුවෙන් කොටුව පොලිසිය විසින් අද අත්අඩංගුවට ගෙන පසුව පොලිස් ඇප මත මුදාහැරියා.",
       "URL": "https://www.hirunews.lk/309257/විරෝධතාකරුවන්ට-කොළඹ-තැන්-දෙකකදී-කදුළු-ගෑස්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1041"
}