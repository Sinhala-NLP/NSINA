{
       "Source": "hirunews",
       "Timestamp": "Wednesday, 30 November 2022 - 12:52",
       "Headline": "ගුරු ස්ථාන මාරු වීම් පිළිබඳ අධ්‍යාපන ඇමතිගෙන් ප්‍රකාශයක් - පහසු ඇඳුම් චක්‍රලේඛය ඉවතට",
       "News Content": "රාජ්‍ය සේවකයන්ට ස්ථාන මාරු ලබා දෙන ක්‍රමවේදයට අනුව ගුරුවරුන්ට මාරු වීම් ලබා නො දෙන බව අධ්‍යාපන අමාත්‍ය සුසිල් ප්‍රේමජයන්ත් ප්‍රකාශ කළා.\nඩිජිටල් අධ්‍යාපනයේ ප්‍රධාන සැලැසුම පිලිබඳ කෙටුම්පත ඊයේ (29) අධ්‍යාපන අමාත්‍යවරයා වෙත ඉදිරිපත් කෙරුණු අතර, එහි දී අදහස් දක්වමින් අමාත්‍ය සුසිල් ප්‍රේමජයන්ත වැඩිදුරටත් සඳහන් කළේ, ගුරු සංගම් හා මාරු මණ්ඩල ගැටුම් ආදී පරිපාලනමය ගැටලු රැසක් උද්ගත වී ඇත්තේ, පරිපාලනය සඳහා තාක්ෂණය නිසි ලෙස භාවිත නො කිරීම නිසා බව යි.\nමේ අතර, කොවිඩ් වසංගත සමයේ දී රාජ්‍ය සේවකයන්ට පහසු ඇඳුමකින් සේවයට වාර්තා කිරීමට නිකුත් කළ චක්‍රලේඛය අවලංගු කර තිබෙනවා.\nපසුගිය 28 වැනි දා පැවති අමාත්‍ය මණ්ඩල හමුවේ දී මෙම තීරණය ගෙන ඇති බවයි රාජ්‍ය පරිපාලන ස්වදේශ කටයුතු පළාත් සභා හා පළාත් පාලන අමාත්‍යාංශයේ ලේකම් එම්.පී.කේ. මායාදුන්නගේ අත්සනින් යුතුව නිකුත් කළ නව චක්‍රලේඛයේ දැක්වෙන්නේ.\nමෙම චක්‍රලේඛය පදනම් කර ගනිමින් ගුරුවරුන් සහ ගුරුවරියන් පිරිසක් පසුගියදා පහසු ඇඳුමකින් සැරසී පාසල් වෙත පැමිණි අතර, පසුව මේ සම්බන්ධයෙන් සමාජයේ සංවාදයක් ද ඇති වුණා.",
       "URL": "https://www.hirunews.lk/321631/ගුරු-ස්ථාන-මාරු-වීම්-පිළිබඳ-අධ්‍යාපන-ඇමතිගෙන්-ප්‍රකාශයක්-පහසු-ඇඳුම්-චක්‍රලේඛය-ඉවතට",
       "Category": "Local News",
       "Parent URL": "https://www.hirunews.lk/local-news.php?pageID=698"
}