{
       "Source": "hirunews",
       "Timestamp": "Wednesday, 07 September 2016 - 14:04",
       "Headline": "හිටපු ජ්‍යෙෂ්ඨ නියෝජ්‍ය පොලිස්පති අනුර සේනානායක යළි රිමාන්ඩ්",
       "News Content": "රගර් ක්‍රීඩක වසීම් තාජුඩීන් ඝාතන සිද්ධිය සම්බන්ධයෙන් අත්අඩංගුවට ගෙන සිටින හිටපු ජ්‍යෙෂ්ඨ නියෝජ්‍ය පොලිස්පති අනුර සේනානායක මේ මස 21 වනදා දක්වා අද යළි රක්ෂිත බන්ධනාගාර ගත කෙරුණා.\nඒ මෙම ඝාතන සිද්ධිය සම්බන්ධයෙන් වන නඩුව කොළඹ අතිරේක මහේස්ත්‍රාත් නිශාන්ත පීරිස් හමුවේ කැදවූ අවස්ථාවේදීයි.\nඑමෙන්ම ඝාතනය සම්බන්ධයෙන් අත්අඩංගුවට ගෙන සිටින නාරාහේන්පිට පොලීිසියේ අපරාධ අංශයේ හිටපු ස්ථානාධිපති සුමිත් චම්පික ද එදින දක්වා රක්ෂිත බන්ධනාගාර ගත කිරීමටයි කොළඹ අතිරේක මහේස්ත්‍රාත්වරයා නියෝග කළේ.\nඝාතනයට අදාළව සාක්ෂි වසන් කිරීම ඔවුන්ට එල්ල වී ඇති චෝදනාවයි. හිටපු ජ්‍යෙෂ්ඨ නියෝජ්‍ය පොලිස්පති අනුර සේනානායක මේ වනවිට කොළඹ ජාතික රෝහලේ ප්‍රතිකාර ලබන අතර 2003 වසරේ සිට ඔහු රජයේ සහ පෞද්ගලික රෝහල්වල නේවාසිකව ප්‍රතිකාර ලැබූ අවස්ථා පිළිබඳ වාර්තාවක් ලබාදෙන ලෙස අතිරේක මහේස්ත්‍රාත්වරයා කොළඹ ජාතික රෝහලේ අධ්‍යක්‍ෂවරයාට නියෝග කළා.\nමේ අතර අද දිනයේ නීිතිපති දෙපාර්තමේන්තුවේ නියෝජ්‍ය සොලිස්ටර් ජනරාල්  ඩිලාන් රත්නායක අධිකරණයට දන්වා සිටියේ ඝාතනය සිදුවූ දින නාරාහේන්පිට පොලීසියේ අපරාධ අංශයේ හිටපු ස්ථානාධිපතිවරයාට ජනාධිපති ලේකම් කාර්යාලයෙන් ලැබුණු ඇමතුම් පිළිබඳ තවදුරටත් පරීක්ෂණ සිදුකරන බවයි.\nජනාධිපති ලේකම් කාර්යාලයේ සන්නිවේදන පද්ධතිය තංගල්ලේ පිහිටි හිටපු ජනාධිපතිිවරයාගේ නිවස සමඟද සම්බන්ධ කර තිබූ බවට හෙළිවී ඇතැයි රජයේ නීතීඥවරයා එහිදී සඳහන් කළා.\nනාරාහේන්පිට ශාලිකා ක්‍රීඩාංගණය අසළ මාර්ගයක මෝටර් රථයක් තුළ මියගොස් සිටි තාජුඩීන්ගේ සිරුර 2012 වසරේ මැයි මස 17 වනදා සොයා ගැනුනා.\nරිය අනතුරකින් ඔහු මියගිය බවට පළමුව වාර්තාවූවත් පසුව කරන ලද පරීක්ෂනවලදී හෙළිවුණේ තාජුඩීන් ඝාතනය කර ඇති බවයි.",
       "URL": "https://www.hirunews.lk/142456/හිටපු-ජ්‍යෙෂ්ඨ-නියෝජ්‍ය-පොලිස්පති-අනුර-සේනානායක-යළි-රිමාන්ඩ්",
       "Category": "Local News",
       "Parent URL": "https://www.hirunews.lk/local-news.php?pageID=4889"
}