{
       "Source": "hirunews",
       "Timestamp": "Sunday, 02 May 2021 - 7:44",
       "Headline": "කොරෝනා හඳුනාගැනීමට නැනෝ තාක්ෂණ ආයතනයෙන් නව පරීක්ෂණ කට්ටලයක් (වීඩියෝ)",
       "News Content": "කොරෝනා වෛරසය ආසාදිතදැයි තහවුරු කරගැනීම සඳහා නව පරීක්ෂණ කට්ටලයක් අත්හදා බලන බව ශ්‍රී ලංකා නැනෝ තාක්ෂණ ආයතනය  පවසනවා.\nඑහි ජ්‍යෙෂ්ඨ පර්යේෂණ විද්‍යාඥ ආචාර්ය සංජය බතීගේ සඳහන් කළේ ආර්.ටී. ලෑම්ප් තාක්ෂණය භාවිත කරමින් මෙම නව පරීක්ෂණ කට්ටලය හරහා අඩු කාලසීමාවක් තුළ ප්‍රතිඵල ලබාගැනීමේ හැකියාව පවතින බවයි.\nඑමෙන්ම සාමාන්‍ය ජනතාවට දැරිය හැකි අඩු මුදලක් වැය කර කොරෝනා පරීක්ෂණ සිදුකරගැනීමේ හැකියාවද මෙම මේ හරහා පවතිනවා.\nමෙම නව පරීක්ෂණ කට්ටලය නිෂ්පාදනය සඳහා මේ වනවිට ජාතික ඖෂධ නියාමන අධිකාරියේ අනුමැතියද හිමිව තිබෙනවා.\nඑමෙන්ම අදාළ පරීක්ෂණ කට්ටල ශ්‍රී ජයවර්ධනපුර විශ්වවිද්‍යාලයේ ආසාත්මිකතා, ප්‍රතිශක්ති විද්‍යා හා සෛල ජෛව විද්‍යා ආයතනයේත්, කරාපිටිය ශික්ෂණ රෝහලේත්, බොරැල්ල වෛද්‍ය පර්යේෂණ ආයතනයේත්, අයි.ඩී.එච්. රෝහලේදීත් සාර්ථකව රසායනාගාර අත්හදාබැලීමේ පරීක්ෂාවන්ට ලක් කර ඇති බව සඳහන්.\nලොව රටවල් රැසක ආර්.ටී. ලෑම්ප් තාක්ෂණය භාවිත කරමින් කොරෝනා ආසාදිත දැයි තහවුරු කෙරෙන පරීක්ෂණ සිදු කෙරෙන අතර, ඇතැම් රටවලට වීසා ලබාගැනීමේදී මෙම පරීක්ෂණය අනිවාර්ය බවයි වාර්තාවන්නේ.\nමෙම පරීක්ෂණ කට්ටලය මෙරට තුළ හදිසි භාවිතයට රජය අවසර ලබාදෙන්නේ නම් මාසයක් ඇතුළත අවශ්‍ය පරීක්ෂණ කට්ටල සැපයීමේ හැකියාව පවතින බවයි ශ්‍රී ලංකා නැනෝ තාක්ෂණ ආයතනයේ ජ්‍යෙෂ්ඨ පර්යේෂණ විද්‍යාඥ ආචාර්ය සංජය බතීගේ කියා සිටියේ.",
       "URL": "https://www.hirunews.lk/270156/කොරෝනා-හඳුනාගැනීමට-නැනෝ-තාක්ෂණ-ආයතනයෙන්-නව-පරීක්ෂණ-කට්ටලයක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1982"
}