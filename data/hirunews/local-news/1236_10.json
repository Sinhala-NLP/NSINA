{
       "Source": "hirunews",
       "Timestamp": "Monday, 11 April 2022 - 19:21",
       "Headline": "තැන් දෙකකදී පක්ෂ විපක්ෂ ආධාරකරුවන් ගැටේ (වීඩියෝ)",
       "News Content": "ආණ්ඩුවට පක්ෂව සහ විපක්ෂව විරෝධතාවල නිරතවු පිරිස් අතර ගැටුම්කාරි සිදුවීම් කිහිපයක් අද ප්‍රදේශ කිහිපයකින් වාර්තා වුණා.\nමේ අතර ගාලුමුවදොර පරිශ්‍රයේ ආරම්භ කළ විරෝධතාව අද තුන්වන දිනටත් ක්‍රියාත්මකයි.\nඑහිදී විරෝධතාවයට පැමිණ සිටි පුද්ගලයෙකු එම ස්ථානයෙන් ධාවනය වූ මෝටර් රථයක ගැටී අනතුරට ලක්ව ඇති අතර ඊට එහි සිටි පිරිසගෙන් එල්ල වූයේ දැඩි විරෝධයක්.\nඑමෙන්ම ගාලු මුවදොර විරෝධතාව පැවැත්වෙන ප්‍රදේශය ගෝඨාගෝගම යනුවෙන් ගූගල් සිතියමටද එක් කිරීම අද දිනයේ මෙම විරෝධතාවට සමගාමීව සිදුවූ විශේෂ සිද්ධියක්.\nමේ අතර ප්‍රදේශ කිහිපයකදී ජනාධිපතිවරයාට සහය පළකිරීමේ උද්ඝෝෂණද සංවිධාන කර තිබුණා.\nජනාධිපතිවරයාට සහය පළ කරමින් අනුරාධපුර - පොදුජන පෙරමුණු දිස්ත්‍රික් කාර්යාලය අසලින් ආරම්භ කළ පාගමනක් පැවත්වුණේ උතුරු මැද පළාත් හිටපු මහ ඇමති එස්.එම් රංජිත්ගේ ප්‍රධානත්වයෙන්.\nඅනුරාධපුර ඔරලෝසු කණුව දක්වා පාගමනින් පැමිණ උද්ඝෝෂණයේ නිරත වූ ඔවුන් නැවත පාගමනින් පොදුජන පෙරමුණු කාර්යාලය වෙත ගමන් කළ අතර එම ස්ථානයට වැඩම කළ ස්වාමීන් වහන්සේ හා පාගමනේ නිරතවූවන් අතර ඇතිවූ බහින්බස්වීමක් දුරදිගයාමෙන් උණුසුම් තත්ත්වයක් හට ගත්තා.\nමේ අතර මෙම පාගමනට විරෝධය පළකරමින් තණකොළ සහ පුනක්කු දන්සලක් සංවිධානය කර තිබුණේ අනුරාධපුර තරුණ කැල විසින්.\nහලාවත නගර මධ්‍යයේද අද විරෝධතා දෙකක් පැවති අතර එම විරෝධතා ආණ්ඩුවට පක්ෂව සහ විපක්ෂව සංවිධාන කර තිබුණා.\nආණ්ඩුවට එරෙහිව හලාවත නගර මධ්‍යයේ පිරිසක් පළමුව විරෝධතාවයේ නිරත වු අතර එම ස්ථානයට ජනාධිපතිවරයාට සහාය පලකරමින් තවත් පිරිසක් පැමිණිමත් සමඟ ඇතිවුනේ උණුසුම් තත්ත්වයක්.\nමේ අතර, කතෝලික පියතුමන් පිරිසක්ද විරෝධතා පාගමනකින් හලාවත නගරයට පැමිණි අතර එම විරෝධතා හේතුවෙන් අද හලාවත නගරයේ දැඩි රථවාහන තදබදයක් පැවති බවයි අප වාර්තාකරු සදහන් කළේ.\nජාතික ජනබලවේගයද අද ප්‍රදේශ කිහිපයකදි විරෝධතා සංවිධානය කර තිබුනා.\nඑමෙන්ම, රටටත් ජනතාවටත් දේව ආශීර්වාදය ප්‍රාර්ථනා කරමින් දිවයිනේ ප්‍රදේශ කිහිපයක කතෝලික ජනතාව පාගමන් සහ නිහඩ විරෝධතාවල නිරත වුණා.\nඅම්බලන්ගොඩ කහව ප්‍රදේශයේ විදේශිකයන් පිරිසක්ද කහව පාලම මතදී විරෝධතාවක නිරත වුනේ මෙරට තුල උද්ගතව ඇති තත්ත්වයට විරෝධය පලකරමින්.\nමෙම විරෝධතාවලට සමගාමීව විදේශ ගත ශ්‍රී ලාංකිකයන් ද අදත් විරෝධතාවල නිරත වුනා.\nමේ අතර, මිරිහාන ප්‍රදේශයේ ඇතිවු ප්‍රචණ්ඩකාරී විරෝධතාව සම්බන්ධයෙන් ජාතික ආරක්ෂක කවුන්සිලයේ රැස්වීමක් කැඳවා ඇතැයි එල්ලවන චෝදනා පදනම් විරහිත බව ආරක්ෂක ලේකම් ජෙනරාල් කමල් ගුණරත්න පවසනවා.\nඒ පිළිබඳ පළවූ තොරතුරු අසත්‍ය බවත් එවැනි රැස්වීමක් නොපැවති බවත් නිවේදනයක් නිකුත් කරමින් ඔහු අවධාරණය කළා.",
       "URL": "https://www.hirunews.lk/301747/තැන්-දෙකකදී-පක්ෂ-විපක්ෂ-ආධාරකරුවන්-ගැටේ-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1236"
}