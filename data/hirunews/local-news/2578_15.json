{
       "Source": "hirunews",
       "Timestamp": "Friday, 17 July 2020 - 17:07",
       "Headline": "කුරුණෑගල දෙවන බුවනෙකබාහු රජුගේ රාජසභාව ඩෝසර් කිරීම පිළිබඳ අගමැති වාර්තාවක් කැඳවයි (වීඩියෝ)",
       "News Content": "13 වන සියවසට අයත් කුරුණෑගල රාජධානි සමයේ පැවති පුරාවිද්‍යා වටිනාකමකින් යුත් ගොඩනැගිල්ලකට හානි කිරීම සම්බන්ධයෙන් අග්‍රාමාත්‍ය මහින්ද රාජපක්ෂගේ නියමයෙන් පංච පුද්ගල විශේෂඥ පරීක්ෂණ කමිටුවක් පත් කර තිබෙනවා.\nපුරාවිද්‍යා අධ්‍යක්ෂ ජනරාල් මහාචාර්ය සෙනරත් දිසානායක එම කමිටුවේ සභාපතිත්වයට පත් කර ඇති බවයි අග්‍රාමාත්‍ය කාර්යාලය සඳහන් කළේ.\nමෙම ගොඩනැගිල්ලට හානි කිරීම පිළිබඳ වහාම සොයා බලා තමාට වාර්තාවක් ලබාදෙන ලෙස ද අග්‍රාමාත්‍යවරයා සංස්කෘතික කටයුතු අමාත්‍යාංශයේ ලේකම්වරයා වෙත දැනුම් දී තිබෙනවා.\nපළමුවරට කුරුණෑගල රාජධානිය කර ගත් දෙවන බුවනෙකබාහු රජුගේ රාජ සභා මණ්ඩපයේ කොටසක් කඩා ඉවත් කිරීම සම්බන්ධයෙන් පුරාවිද්‍යා දෙපාර්තමේන්තුව විසින් කුරුණෑගල පොලීසියට පසුගිය 6 වන දා පැමිණිල්ලක් ද සිදුකර තිබුණා.\nඑසේ තිබියදීත්, මාර්ග සංවර්ධන අධිකාරිය සහ කුරුණෑගල නගරාධිපතිවරයා එක්ව පෙරේදා රාත්‍රියේ අදාළ රාජසභා මණ්ඩපය මුළුමනින්ම ඩෝසර් කර ඇති බවයි පුරාවිද්‍යා අධ්‍යක්ෂ ජනරාල් මහාචාර්ය සෙනරත් දිසානායක සඳහන් කළේ.\nඒ සම්බන්ධයෙන් ද පෙරේදා දිනයේදීත් පුරාවිද්‍යා දෙපාර්තමේන්තුව විසින් කුරුණෑගල පොලීසියට තවත් පැමිණිල්ලක් ගොනුකර තිබෙනවා.\nකෙසේ වෙතත්, එම පැමිණිලි දෙකම සම්බන්ධයෙන් කුරුණෑගල පොලීසිය කිසිදු ක්‍රියාමාර්ගයක් නොගත් පසුබිමක් තුළ ඒ පිළිබදව පොලිස්පතිවරයාට ලිඛිතව සහ වාචිකව දැනුම් දීමටයි පුරාවිද්‍යා දෙපාර්තමේන්තුව පියවර ගනු ලැබුවේ.\nකුරුණෑගල නගර මධ්‍යයේ පිහිටි මෙම රාජ සභා මණ්ඩපය පුරාවිද්‍යා ස්මාරකයක් ලෙස සලකා පුරාවිද්‍යා දෙපාර්තමේන්තුවේ අධීක්ෂණය යටතේ පැවතුණා.",
       "URL": "https://www.hirunews.lk/245758/කුරුණෑගල-දෙවන-බුවනෙකබාහු-රජුගේ-රාජසභාව-ඩෝසර්-කිරීම-පිළිබඳ-අගමැති-වාර්තාවක්-කැඳවයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2578"
}