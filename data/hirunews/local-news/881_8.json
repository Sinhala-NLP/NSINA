{
       "Source": "hirunews",
       "Timestamp": "Friday, 09 September 2022 - 10:02",
       "Headline": "මහ රැජිණියගේ අභාවයට පාර්ලිමේන්තුවේ ශෝකය",
       "News Content": "අභාවප්‍රාප්ත බ්‍රිතාන්‍යයේ දෙවන එළිසබෙත් මහ රැජිණට ශෝකය පළ කිරීම සඳහා ලක්ෂ සංඛ්‍යාත ජනකායක් බකිංහැම් මාළිගය ඉදිරිපිටට රැස්ව සිටිනවා.\nඔවුන් එරට ජාතික ගීතය ගායනා කරමින් රැජිණට අවසන් ගෞරව පුද කරමින් සිටින බවයි විදෙස් වාර්තා සඳහන් කළේ.\nවසර 70 ක කාලයක් කිරුළ දැරූ බ්‍රිතාන්‍යය මහ රැජිණ ස්කොට්ලන්තයේ බැල්මොරල් මාළිගයේ දී ඊයේ අභාවප්‍රාප්ත වනවිට 96 වන වියේ පසුවුණා.\nමේ අතර දෙවන එළිසබෙත් මහ රැජිණගේ අභාවය වෙනුවෙන් අද පාර්ලිමේන්තුවේදී විනාඩි දෙකක නිශ්ශබ්දතාවක් පවත්වනු ලැබුවා.\nපාර්ලිමේන්තු සැසිවාරය ආරම්භයේදීම අග්‍රාමාත්‍ය දිනේෂ් ගුණවර්ධන විසින් ඊට අදාළ යෝජනාව ඉදිරිත් කළ අතර, විපක්ෂයේ ප්‍රධාන සංවිධායක පාර්ලිමේන්තු මන්ත්‍රී ලක්ෂ්මන් කිරිඇල්ල ද අනතුරුව අදහස් පළ කළා.\nඑමෙන්ම අද මෙරට රාජ්‍ය ආයතනවල ජාතික කොඩිය අඩකුඹු කර තිබෙනු දක්නට ලැබුණා.\nඒ, 1952 වසරේ සිට වසර විස්සක කාලයක් මෙරට ශ්‍රී ලංකාවේ අග රැජිණ ලෙස සහ පොදුරාජ්‍ය මණ්ඩලීය ප්‍රධානී ලෙස කටයුතු කළ දෙවන එළිසබෙත් රැජිණගේ අභාවය වෙනුවෙන් ශෝකය පළ කිරීමට සියලු රාජ්‍ය ආයතනවල ජාතික කොඩිය අඩකුඹු කර තබන ලෙස ජනාධිපතිවරයා ලබාදුන් උපදෙස්වලට අනුවයි.",
       "URL": "https://www.hirunews.lk/314934/මහ-රැජිණියගේ-අභාවයට-පාර්ලිමේන්තුවේ-ශෝකය",
       "Category": "Local News",
       "Parent URL": "https://www.hirunews.lk/local-news.php?pageID=881"
}