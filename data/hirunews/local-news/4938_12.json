{
       "Source": "hirunews",
       "Timestamp": "Wednesday, 03 August 2016 - 12:57",
       "Headline": "ලක්ෂ 100 ක බැඳුම්කරයක් මත ලලිත් වීරතුංගගේ විදේශ ගමන් බලපත්‍රය තාවකාලිකව මුදා හැරේ",
       "News Content": "දැනට අධිකරණ භාරයේ පවතින හිටපු ජනාධිපති ලේකම් ලලිත් වීරතුංගගේ විදේශ ගමන් බලපත්‍රය රුපියල් ලක්ෂ 100ක බැදුම්කරයක් මත තාවකාලිකව මුදා හැරීමට කොළඹ මහාධිකරණය අද නියෝග කළා.\nඒ ලලිත් වීරතුංගගේ නීතිඥවරයා අධිකරණයෙන් කරනු ලැබූ ඉල්ලීමකට අනුයි.\nසිය සේවාදායකයාට ඉන්දියාවේ වන්දනා ගමනක් සඳහා යාමට ගුවන් ගමන් බලපත්‍රය මුදා හරින ලෙස ඔහුගේ නීතිඥවරයා අධිකරණයෙන් ඉල්ලීමක් කළා.\nඉදිරිපත් වූ කරුණු සලකා බැලූ මහාධිකරණ විනිසුරු එන්. වී. කරුණාතිලක නියෝග කළේ අගෝස්තු මස 30 වැනිදා සිට සැප්තැම්බර් මස 15 වැනිදා දක්වා කාලය තුල ගුවන් ගමන් සඳහා මෙලෙස ගමන් බලපත්‍රය මුදා හැරීමටයි.\nපසුගිය ජනාධිපතිවරණ සමයේදී විදුලි සංදේශ නියාමන කොමිසමේ රුපියල් මිලියන 600ක මුදලක් වැය කර සිල් රෙදි බෙදා හැරි බවට මොහු විරුද්ධව නීතිපතිවරයා මහාධිකරණය හමුවේ නඩු පවරා තිබෙනවා.\nඑම නඩුවේ සාක්ෂි කැදවීම අද ආරම්භ කළ අතර අදාල සිල් රෙදි සැපයූ ආයතනයේ අධක්ෂකවරයෙකු අද සාක්ෂි ලබාදී ඇති බවයි අප අධිකරණ වාර්තාකරු සඳහන් කළේ.",
       "URL": "https://www.hirunews.lk/139731/ලක්ෂ-100-ක-බැඳුම්කරයක්-මත-ලලිත්-වීරතුංගගේ-විදේශ-ගමන්-බලපත්‍රය-තාවකාලිකව-මුදා-හැරේ",
       "Category": "Local News",
       "Parent URL": "https://www.hirunews.lk/local-news.php?pageID=4938"
}