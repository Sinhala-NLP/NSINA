{
       "Source": "hirunews",
       "Timestamp": "Friday, 22 January 2021 - 19:28",
       "Headline": "කෑගල්ලේ ධම්මික බණ්ඩාර අත්අඩංගුවට ගත යුතුයි - දන්ත ශල්‍ය වෛද්‍යවරුන් කියයි (වීඩියෝ)",
       "News Content": "කෑගල්ලේ ධම්මික බණ්ඩාර විසින් පේරාදෙණිය රෝහලේ දන්ත වෛද්‍යවරයෙකුට කළ බව කියන පහරදීමේ සිද්ධියට සම්බන්ධ සියලු සැකකරුවන් අත්අඩංගුවට ගත යුතු බව  රජයේ දන්ත ශල්‍ය වෛද්‍යවරුන්ගේ සංගමය අද ප්‍රකාශ කළා.\nඑසේ නොවන්නේ නම්  ඉදිරියේදී වෘත්තිය සමිති ක්‍රියාමාර්ගයකට අවතීර්ණ වීමට සිදුවන බවයි කොළඹ පැවති මාධ්‍ය හමුවකට එක්වෙමින් එම සංගමයේ ලේකම් වෛද්‍ය විපුල වික්‍රමසිංහ ප්‍රකාශ කළේ.\nධම්මික බණ්ඩාරගේ පැණිය පානය කළ රාජ්‍ය අමාත්‍ය පියල් නිශාන්තට මෙන්ම තවත් කිහිපදෙනෙකුට පසුගියදා කොරෝනා වැළඳී ඇති බව පසුගියදා තහවුරු වුණා.\nකෑගල්ල ප්‍රාදේශීය සභාවේ ශ්‍රී ලංකා පොදුජන පෙරමුණේ මන්ත්‍රී ශිලන්ත විජේපාල මෙන්ම ඔහුගේ පවුලේ සාමාජිකයින්ද ඊට අයත්.\nඑසේම ධම්මික බණ්ඩාර විසින් අදාළ පැණිය අඩංගු බෝතලයක් රුපියල් දස දහසක මුදලකට අලෙවි කරන බවට පසුගියදා මාධ්‍ය මගින් කරුණු අනාවරණ කළ අතර, ඉන් අනතුරුවයි ඊයේ දිනයේදී ඔහු පුද්ගලයින් පිරිසකට නොමිලේ අදාළ පැණිය ලබාදීමට පියවර ගෙන තිබුණේ.\nපසුගියදා ධම්මික බණ්ඩාර හමුවීමට ගිය වෛද්‍යවරයෙකුටද ඔහු ඇතුලු පිරිසක් පහරදී තර්ජනය කර තිබූ අතර, අදාළ වෛද්‍යවරයා ඒ පිළිබඳව පේරාදෙණිය පොලීසියට පැමිණිල්ලක්ද සිදුකළ බවයි වාර්තාවූයේ.\nඅදාළ කරුණු සම්බන්ධයෙන් සම්මුඛ සාකච්ඡාවක් ලබාගැනීම සඳහා හිරු ප්‍රවෘත්ති අංශයේ කණ්ඩායමක් ධම්මික බණ්ඩාරගෙන් දිනයක් සහ වේලාවක් වෙන් කරගෙන වරකාපොල - උඩුකුඹුර ප්‍රදේශයේ පිහිටි ඔහුගේ නිවසට ඊයේ දිනයේ පිටත්වුණා.\nධම්මික බණ්ඩාර පෙරවරු 10ට පැමිණෙන ලෙසට දැනුම්දී තිබුණද හිරු ප්‍රවෘත්ති අංශයේ කණ්ඩායම එම ස්ථානයට ළඟාවූයේ තරමක් ප්‍රමාදවීයි.\nකෙසේ වෙතත් නිවසේ සිටි තරුණයෙකු කෑගල්ල හිරු වාර්තාකරු සාලිය ගමසිංහට, ධම්මික බණ්ඩාර දුරකථනයෙන් සම්බන්ධ කරදුන් අතර, තමන් නිවසට පැමිණෙන තෙක් එහි රැඳී සිටින ලෙස ධම්මක බණ්ඩාර දැනුම්දී තිබුණා.\nඒ අනුව හිරු ප්‍රවෘත්ති අංශයේ කණ්ඩායම පැය කිහිපයක් නිවස ආසන්නයේ රැඳී සිටි අතර, පස්වරු 5.28ට පමණ  ධම්මික බණ්ඩාර අපගේ කණ්ඩායමේ සාමාජිකයෙකු සමඟ දුරකථනයෙන් සම්බන්ධ වී ප්‍රකාශ කළේ තමන් අදාළ පැණිය බෙදාදීමට වරකාපොල පොලීසිය වෙත පැමිණි බවයි.\nඑසේම නිට්ටඹුව පොලීසියට යාමට නියෝගයක් ලැබී ඇති බව ප්‍රකාශ කළ ඔහු අදාළ සාකච්ඡාව ලබාදීමට කොන්දේසි රැසක් ඉදිරිපත් කළා.\nකෙසේ වෙතත් දුරකථන ඇමතුම ලබාදී ටික වේලාවකට පසු ධම්මික බණ්ඩාර සිය සුඛෝපභෝගී රථයෙන් නිවසට පැමිණි අතර, නිවස තුළ සිටි තරුණයින් දෙදෙනෙකු ඔහු පැමිණි විගසම ගේට්ටුව වසා දැමුවා.\nඇතුළතින් විශාල ලෑලි වැනි යමක් තබා ගේට්ටුවේ ඇති සිදුරුද වසා දැමුවේ පිටත සිටින පුද්ගලයින්ට නිවස ඇතුළත නොපෙනෙන පරිදියි.\nඅනතුරුව වරකාපොල පොලීසියේ නිලධාරීන් දෙදෙනෙකු පැමිණ ධම්මික බණ්ඩාරගේ නිවසට ඇතුලුවූ අතර, කෙටි වේලාවක් තුළදී ඔවුන් පිටතට පැමිණ හිරු ප්‍රවෘත්ති අංශයේ කණ්ඩායමට සඳහන් කළේ ධම්මික බණ්ඩාර මේ වනවිට අසනීප තත්වයක පසුවන බැවින් එම ස්ථානයෙන් පිටත්ව යන ලෙසයි.\nඅනතුරුව මේ සම්බන්ධයෙන් අප කෑගල්ල ජ්‍යෙෂ්ඨ පොලිස් අධිකාරී කේ.බී. කීර්තිරත්න වෙත දැනුම් දුන් අතර, ඒ සමගම වරකාපොල පොලීසියේ නිලධාරීන් දෙදෙනා පැමිණි ජීප් රථයෙන් පිටත්ව ගියා.\nඅනතුරුව දැදිගම පොලීසියේ නිලධාරීන් කණ්ඩායමක් ද එම ස්ථානයට පැමිණ පිටව යන අයුරු දක්නට ලැබුණා.",
       "URL": "https://www.hirunews.lk/260449/කෑගල්ලේ-ධම්මික-බණ්ඩාර-අත්අඩංගුවට-ගත-යුතුයි-දන්ත-ශල්‍ය-වෛද්‍යවරුන්-කියයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2195"
}