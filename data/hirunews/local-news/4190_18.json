{
       "Source": "hirunews",
       "Timestamp": "Saturday, 02 December 2017 - 13:30",
       "Headline": "පළාත් සභා සීමානිර්ණය අවසන් අදියරේ",
       "News Content": "පළාත් සභා සීමානිර්ණ කටයුතු අවසන් අදියරේ පවතින බව ඒ සඳහා පත් කළ සීමානිර්ණ කමිටුව පවසනවා.\nඑහි ලේකම් සමන් ශ්‍රී රත්නායක අප කළ විමසීමකදී සඳහන් කළේ පළාත් සභා සීමානිර්ණයට අදාළව දිස්ත්‍රික්ක 19ක මහජන අදහස් විමසීම් මේ වන විට අවසන් කර ඇති බවයි.\nඅනෙකුත් දිස්ත්‍රික්කවල මහජන අදහස් විමසීම අවසන් වීමෙන් අනතුරුව ලබන පෙබරවාරි මස මුල් සතිය වන විට එහි අවසන් වාර්තාව විෂය භාර අමාත්‍යවරයාට භාරදීමට කටයුතු කරන බවයි පළාත් සභා සීමානිර්ණ කමිටුවේ ලේකම් සමන් ශ්‍රී රත්නායක හිරු ප්‍රවෘත්ති අංශය කළ විමසීමකදී වැඩිදුරටත් සඳහන් කළේ.\nපළාත් සභා මැතිවරණයේ සීමානිර්ණ කටයුතු සඳහා සාමාජිකයින් 05 දෙනෙකුගෙන් යුත් කමිටුවක් ජනාධිපතිවරයා විසින් පත් කළේ පසුගිය ඔක්තෝම්බර් මස 4 වන දායි.\nඑහි සභාපතීත්වය කේ. නවලිංගම් විසින් දරනු ලබන අතර, මහාචාර්ය එස්.එච්. හිස්බුල්ලා, ආචාර්ය අනිලා ඩයස් බණ්ඩාරනායක, හිටපු මැතිවරණ කොමසාරිස්වරයෙකු වන ජී.එම්. සිරිවර්ධන සහ මහාචාර්ය සංගරන් විජය සන්දිරන් සෙසු සාමාජිකයන් ලෙස කටයුතු කරනු ලබනවා.",
       "URL": "https://www.hirunews.lk/177437/පළාත්-සභා-සීමානිර්ණය-අවසන්-අදියරේ",
       "Category": "Local News",
       "Parent URL": "https://www.hirunews.lk/local-news.php?pageID=4190"
}