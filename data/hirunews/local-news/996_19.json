{
       "Source": "hirunews",
       "Timestamp": "Sunday, 24 July 2022 - 13:34",
       "Headline": "22 වන ව්‍යවස්ථා සංශෝධනය ලබන 27 වනදා පාර්ලිමේන්තුවට (වීඩියෝ)",
       "News Content": "22 වන ආණ්ඩුක්‍රම ව්‍යවස්ථා සංශෝධනය ලබන 27 වනදා පාර්ලිමේන්තුවට ඉදිරිපත් කරන බව රජය ප්‍රකාශ කළා.\nහිරු ප්‍රවෘත්ති අංශය සිදුකළ විමසීමකදී අධිකරණ අමාත්‍ය ආචාර්ය විජේදාස රාජපක්ෂ මේ බව සනාථ කරමින් සඳහන් කළේ පසුගිය රජයේ තමන් අධිකරණ අමාත්‍යවරයා ලෙස කටයුතු කළ කාලසීමාව තුළ ඊට අදාළ කැබිනට් අනුමැතිය ලබාගත් බවයි.\nඑමෙන්ම පසුගිය ජූනි මස 24 වනදා ගැසට් පත්‍රයක් මගින් 22 වන ව්‍යවස්ථා සංශෝධනය ප්‍රකාශයට පත් කළ අතර, එමඟින් ද්විත්ව පුරවැසිභාවයක් හිමි අයෙකුට පාලන කටයුතු සඳහා සම්බන්ධවීමට ඇති හැකියාව අවහිර කර තිබීම විශේෂත්වයක්.\nවෙනත් රටක පුරවැසියෙකු වන ශ්‍රී ලංකාවේ පුරවැසියෙකු මහජන ඡන්දයෙන් පාර්ලිමේන්තුවට තේරී පත්වීම සිදු නොවිය යුත්තක් බව 22 වන ආණ්ඩුක්‍රම ව්‍යවස්ථා සංශෝධනයේ සඳහන්.\nඅග්‍රාමාත්‍යවරයා ධුරය දැරීම සම්බන්ධයෙන් 22 වන ආණ්ඩුක්‍රම ව්‍යවස්ථා සංශෝධනයේ දැක්වෙන්නේ ස්වකීය අත්සන මගින් ජනාධිපතිවරයා වෙත යවන ලිපියක් මගින් ධුරයෙන් ඉල්ලා අස්වුවහොත් හෝ තවදුරටත් පාර්ලිමේන්තු මන්ත්‍රීවරයෙකු නොවුණහොත් අග්‍රාමාත්‍යවරයා සිය ධුරය දැරීමට නුසුදුසු බවයි.\nඒ හැර ව්‍යවස්ථාවේ විධිවිධාන යටතේ යම් තාක්කල් අමාත්‍ය මණ්ඩලය සක්‍රීයව පවතින්නේ ද එතෙක් අග්‍රාමාත්‍යවරයා සිය ධුරය දරණ බවයි 22 වැනි ආණ්ඩුක්‍රම ව්‍යවස්ථා සංශෝධනයේ දැක්වෙනවා.\nඑසේ වුවද මෙම පනත ක්‍රියාත්මක වන දිනයෙන් ආරම්භ වන සහ පාර්ලිමේන්තුව විසුරුවා හැරීමට නියමිත කාල පරිච්ඡයේදී අග්‍රමාත්‍යවරයා කෙරෙහි පාර්ලිමේන්තුවේ විශ්වාසය අහිමිවී ඇති බවට ජනාධිපතිවරයාගේ මතය වන්නේ නම් අග්‍රාමාත්‍යවරයා ධුරයෙන් ඉවත් කළ හැකි බව නව ආණ්ඩු ක්‍රම ව්‍යවස්ථා සංශෝධනයේ සඳහන්.\nකැබිනට් අමාත්‍යවරයෙක්, කැබිනට් නොවන අමාත්‍යවරයෙක් හෝ නියෝජ්‍ය අමාත්‍යවරයෙක් ධුරය දැරීම පිළිබඳව ද නව ආණ්ඩුක්‍රම ව්‍යවස්ථා සංශෝධනය මගින් යෝජනා ඉදිරිපත් කර තිබෙනවා.\nඒ අනුව අග්‍රාමාත්‍යවරයාගේ උපදෙස් අනුව ජනාධිපතිවරයාගේ අත්සන යටතේ යවනු ලබන ලිපියක් මගින් අමාත්‍යවරයෙකු ධුරයෙන් ඉවත් කළ හැකියි.\nඑසේත් නොමැතිනම් අදාළ අමාත්‍යවරයා ජනාධිපතිවරයා වෙත යවන සිය අත්සන සහිත ලිපියක් මගින් ධුරයෙන් ඉල්ලා අස්විය හැකි අතර තවදුරටත් පාර්ලිමේන්තු මන්ත්‍රීවරයෙකු නොවන්නේ නම් ඔහුට හෝ ඇයට කැබිනට්, කැබිනට් නොවන හෝ නියෝජ්‍ය අමාත්‍ය ධුරය අහිමි වන බව නව ව්‍යවස්ථා සංශෝධනයේ සඳහන්.\nඅමාත්‍ය මණ්ඩලය පත් කිරීම සම්බන්ධයෙන්ද 22 වැනි ව්‍යවස්ථා සංශෝධනයෙන් යෝජනා ඉදිරිපත් කර ඇති අතර එහි දැක්වෙන්නේ ජනාධිපතිවරයා විසින් අග්‍රාමාත්‍යවරයාගෙන් විමසා යම් පත් කිරීමක් හෝ විෂය සහ කාර්ය පැවරීමක් හෝ වෙනස් කිරීමක් සිදු කළ යුතු බවයි.",
       "URL": "https://www.hirunews.lk/310829/22-වන-ව්‍යවස්ථා-සංශෝධනය-ලබන-27-වනදා-පාර්ලිමේන්තුවට-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=996"
}