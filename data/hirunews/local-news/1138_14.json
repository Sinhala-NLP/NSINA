{
       "Source": "hirunews",
       "Timestamp": "Friday, 27 May 2022 - 22:54",
       "Headline": "ඉන්දියාවේ ශ්‍රී ලංකා මහ කොමසාරිස් සහ එරට මුදල් අමාත්‍යවරිය අතර හමුවක්",
       "News Content": "ශ්‍රී ලංකා මහ කොමසාරිස්වරයා සහ ඉන්දීය මුදල් අමාත්‍යවරයා දැනට පවතින ආර්ථික සහයෝගීතාවයේ ස්වභාවය ඇගයීමට ලක් කර ඉදිරි ක්‍රියාමාර්ග සාකච්ඡා කර තිබෙනවා.\nඉන්දියාවේ ශ්‍රී ලංකා මහ කොමසාරිස් මිලින්ද මොරගොඩ සහ ඉන්දියාවේ මුදල් හා ආයතනික කටයුතු අමාත්‍ය නිර්මලා සීතාරාමන් අතර මෙම සාකච්ඡාව පැවැත්වුණේ අද පස්වරුවේ යි.\nපසුගිය අප්‍රේල් මස මැද දෙපාර්ශවයේ සහයෝගීතාවය ගැන කරන ලද සාකච්ඡා වටයෙන් අනතුරුව ඉන්දීය මුදල් අමාත්‍ය කාර්යාලයේ දී පැවැති මෙම හමුවීමේ දී දැනට පවතින සහයෝගීතාවයේ තත්ත්වය ඇගයීමට සහ ඉදිරි කටයුතු පිලිබඳ වැඩිදුරටත් අදහස් හුවමාරු කරගෙන තිබෙනවා.\nබහුපාර්ශ්වික සහ ද්විපාර්ශ්වික සංවර්ධන හවුල්කරුවන් පසුගිය අප්‍රේල් මාසයේදී වොෂින්ටන් හි පැවති ජාත්‍යන්තර මුල්‍ය අරමුදලේ සැසිවාරයට සහභාගී වූ අතර එහි දී ඉන්දීය මුදල් අමාත්‍ය සීතා රාමන් මහත්මිය එහි රැස්වීම්වලට සමගාමීව ශ්‍රී ලංකාව සම්බන්ධයෙන් කරුණු ඉදිරිපත් කිරීම මහ කොමසාරිස්වරයා මෙහි දී විශේෂයෙන් අගය කර තිබෙනවා.\nඅත්‍යාවශ්‍ය භාණ්ඩ සහ ඉන්ධන සඳහා ණය වශයෙන් ඉන්දියාව ශ්‍රී ලංකාවට ලබා දෙන සහය සහ ගෙවුම් ශේෂ හිඟය සම්බන්ධව ලැඛෙන සහාය ගැන ද මහ කොමසාරිස් මොරගොඩ මහතා අමාත්‍ය සීතාරාමන් වෙත ශ්‍රී ලංකා රජයේ සහ ජනතාවගේ ස්තූතිය පුද කර ඇතැයි සඳහන්.\nශ්‍රී ලංකාවේ වත්මන් ස්වභාවය පිළිබඳව මහ කොමසාරිස් මොරගොඩ මෙහි දී අමාත්‍ය සීතාරාමන් මහත්මිය වෙත දීර්ඝ වශයෙන් කරුණු දක්වා තිබෙනවා.\nජාත්‍යන්තර මූල්‍ය අරමුදල සමග ආර්ථික ගැලපුම් වැඩසටහන සාකච්ඡා කර අවසන් කරන තෙක් ශ්‍රී ලංකාවට සම්බන්ධිත මූල්‍ය පහසුකම් අවශ්‍ය වන බව මහ කොමසාරිස්වරයා මෙහි දී පෙන්වා දී තිබෙනවා.\nමෙම පසුබිම තුළ, අත්‍යාවශ්‍ය භාණ්ඩ සහ ඉන්ධන මිල දී ගැනීම සඳහා ණය මෙන්ම ගෙවුම් ශේෂ ආධාරක වශයෙන් ඉන්දියාව විසින් සපයනු ලබන ආධාර වැඩි කිරීමේ සහ ප්‍රතිව්‍යුහගත කිරීමේ හැකියාව අමාත්‍යවරිය සහ මහ කොමසාරිස්වරයා අතර පැවැති කතාබහ අතර තුර කරුණු අධ්‍යයනය කෙරුණා.\nදෙරට අතර ආර්ථික සංවාදය අඛණ්ඩව පැවැත්වාගෙන යෑම සඳහා නිල මට්ටමේ යාන්ත්‍රණයක් ස්ථාපිත කර පවත්වා ගැනීම වැදගත් බව සාකච්ඡා වූ අතර එයට එකඟතාව ද පළ කෙරුණා.\nනිලධාරී මට්ටමේ සාකච්ඡාවලදී ඉන්දීය නායකත්වය සඳහා පත්කර ඇති එරට ප්‍රධාන ආර්ථික උපදේශක මහාචාර්ය අනන්තා නාගේෂ්වරන් සහ නවදිල්ලි නුවර ශ්‍රී ලංකා මහ කොමසාරිස් කාර්යාලයේ ජ්‍යෙෂ්ඨ නිලධාරීන් ද මෙම හමුවට සහභාගී වී තිබෙනවා.",
       "URL": "https://www.hirunews.lk/305481/ඉන්දියාවේ-ශ්‍රී-ලංකා-මහ-කොමසාරිස්-සහ-එරට-මුදල්-අමාත්‍යවරිය-අතර-හමුවක්",
       "Category": "Local News",
       "Parent URL": "https://www.hirunews.lk/local-news.php?pageID=1138"
}