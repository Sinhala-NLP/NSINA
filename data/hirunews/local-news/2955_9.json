{
       "Source": "hirunews",
       "Timestamp": "Monday, 13 January 2020 - 20:05",
       "Headline": "රස පරීක්ෂක වාර්තාවෙන් පසු රංජන්ගේ හඬපට ගැන නීතිමය ක්‍රියාමාර්ග ගන්නා බව CCDය කියයි",
       "News Content": "රස පරීක්ෂක වාර්තාව ලැබුණූ පසු හඬ පට සම්බන්ධයෙන් ඉදිරි නීතිමය ක්‍රියාමාර්ග ගන්නා බව කොළඹ අපරාධ කොට්ඨාසය පවසනවා.\nපාර්ලිමේන්තු මන්ත්‍රී රංජන් රාමනායක මහතාගේ නිවසින් සොයා ගත් සංයුක්ත තැටි හා දෘඪ තැටි මේ වන විට රජයේ රස පරීක්ෂක දෙපාර්තමේන්තුව වෙත යොමු කර තිබෙනවා.\nඑක්සත් ජාතික පක්ෂ පාර්ලිමේන්තු මන්ත්‍රී රන්ංන් රාමනායකගේ මාදිවෙල පිහිටි මන්ත්‍රී නිල නිවස බස්නාහිර දකුණ අපරාධ කොට්ඨාසයේ නිලධාරීන් විසින් පරීක්ෂාවට ලක් කළේ පසුගිය 04 වනදායි.\nඑහිදී නීතිවිරෝධි ගිනි අවියක්, ජීව උණ්ඩ, දුරකතන සංවාද ඇතුලත් සංයුක්ත තැටි සහ දෘඪ තැටි කිහිපයක් පොලිසිය සොයා ගත්තා.\nඒ අනුව අත්අඩංගුවට ගැණුනු රංජන් රාමනායක මන්ත්‍රීවරයා පසුදින අධිකරණය හමුවට ඉදිරිපත් කිරීමෙන් පසු ඇප මත මුදා හැරුණා.\nමන්ත්‍රීවරයාගේ නිවසේ තිබී හමුවූ හඬ පට සම්බන්ධයෙන් විමර්ශනය කිරීම කොළඹ අපාරාධ කොට්ඨාසය වෙත පවරනු ලැබුවා.\nපොලිසිය භාරයට ගැණුනු භාණ්ඩ පසුගිය 9 වනදා රජයේ රස පරීක්ෂක දෙපාර්තමේන්තුව වෙත යොමු කර ඇත්තේ ඒ අනුවයි.\nඒ සම්බන්ධයෙන් වන වාර්තාව මේ සතිය තුල ලැබෙනු ඇතැයි කොළඹ අපරාධ කොට්ඨාසයේ ප්‍රකාශකයෙක් හිරු ප්‍රවෘත්ති වෙත සඳහන් කළා.\nමේ අතර රජයේ රස පරීක්ෂක දෙපාර්තමේන්තුව පැවසුවේ අධිකරණය නියෝගයක් ලබා දුනහොත් පාර්ලිමේන්තු මන්ත්‍රී රංජන් රාමනායකද කටහඬ පරීක්ෂාවක් සඳහා සිය දෙපාර්තමේන්තුව වෙත කැඳවීමට සූදානම් බවයි.\nඅදාල හඬපට සම්බන්ධයෙන් පසුගිය බදාදා ගංගොඩවිල මහේස්ත්‍රාත්වරයාට කරුණු වාර්තා කළ කොළඹ අපරාධ කොට්ඨාසය, අපරාධ පරීක්ෂණ දෙපාර්තමේන්තුවේ හිටපු අධ්‍යක්ෂ ජ්‍යෙෂ්ඨ පොලිස් අධිකාරී ශානි අබේසේකර මහතාට එරෙහිව විදෙස් ගමන් තහනමක්ද ලබා ගත්තා.",
       "URL": "https://www.hirunews.lk/232231/රස-පරීක්ෂක-වාර්තාවෙන්-පසු-රංජන්ගේ-හඬපට-ගැන-නීතිමය-ක්‍රියාමාර්ග-ගන්නා-බව-ccdය-කියයි",
       "Category": "Local News",
       "Parent URL": "https://www.hirunews.lk/local-news.php?pageID=2955"
}