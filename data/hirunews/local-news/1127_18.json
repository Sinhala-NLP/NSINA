{
       "Source": "hirunews",
       "Timestamp": "Wednesday, 01 June 2022 - 13:56",
       "Headline": "පොලිස්පති කොටුව මහේස්ත්‍රාත් අධිකරණයට",
       "News Content": "ගාලුමුවදොර විරෝධතාවයට පහරදීමේ සිද්ධිය සම්බන්ධයෙන් සිදුකරන පරීක්ෂණ වලට අදාළව පෙනී සිටීම සඳහා පොලිස්පති සී.ඩී. වික්‍රමරත්න කොළඹ කොටුව මහේස්ත්‍රාත් අධිකරණයට පැමිණ තිබෙනවා.\nපසුගියදා මෙම නඩුව කැඳවනු ලැබූ අවස්ථාවේදී අපරාධ පරීක්ෂණ දෙපාර්තමේන්තුව වෙනුවෙන් පෙනී සිටි අතිරේක සොලිස්ටර් ජනරාල් අයේෂා ජිනසේන අධිකරණයට දන්වා සිටියේ බස්නාහිර පළාත භාර ජ්‍යෙෂ්ඨ නියෝජ්‍ය පොලිස්පති දේශබන්දු තෙන්නකෝන් එම පළාතෙන් පිටස්තර ස්ථානයකට ස්ථාන මාරු කරන ලෙස නීතිපතිවරයා විසින් පොලිස්පතිවරයාට නිර්දේශ කර ඇති බවයි.\nඑම නිර්දේශයට අදාළව ක්‍රියා නොකිරීම පිළිබඳව අද දින අධිකරණය හමුවේ කරුණු දක්වන ලෙස කොළඹ කොටුව මහේස්ත්‍රාත් තිළිණ ගමගේ විසින් ඉකුත් නඩු දිනයේදී පොලිස්පතිවරයා වෙත නියම කර තිබුණා.\nමේ අතර, පසුගිය මස 9 වන දා ඇති වූ සිද්ධියට අදාළව මොරටුව නගර සභාවේ ගිනි නිවීමේ රථයක් ඇතුළු තවත් වාහන සහ දේපළ වලට ගිනි තැබීමේ සිද්ධියට අදාළව තවත් සැකකරුවෙකු ගල්කිස්ස පොලීසිය මගින් අත්අඩංගුවට ගෙන තිබෙනවා.\nඔහු 44 හැවිරිදි මොරටුව ප්‍රදේශයේ පදිංචිකරුවෙකු වන අතර ඊයේ මොරටුව මහේස්ත්‍රාත් අධිකරණය වෙත ඉදිරිපත් කිරීමෙන් අනතුරුව ලබන 13 වන දා දක්වා රක්ෂිත බන්ධනාගාර ගත කළා.\nගාලුමුවදොර සහ කොල්ලුපිටියේ විරෝධතාවලට පහරදීමේ සිද්ධියට අදාළව මේ දක්වා පුද්ගලයින් 23 දෙනෙකු අත්අඩංගුවට ගෙන තිබෙනවා.\nසිද්ධිය සම්බන්ධයෙන් අත්අඩංගුවට ගත් පාර්ලිමේන්තු මන්ත්‍රීවරුන් වන සනත් නිශාන්ත, මිලාන් ජයතිලක ඇතුළු සැකකරුවන් 6 දෙනා අද යළි කොළඹ කොටුව මහේස්ත්‍රාත් අධිකරණය වෙත ඉදිරිපත් කිරීමට නියමිතයි.\nඑමෙන්ම, ඊයේ අත්අඩංගුවට ගත් පොදුජන අධ්‍යාපන සේවා සංගමයේ සභාපතිනී වසන්තා හඳපාන්ගොඩ ඇතුළු සැකකරුවන් ද කොළඹ කොටුව මහේස්ත්‍රාත් අධිකරණයට අද ඉදිරිපත් කිරීමට නියමිතව තිබෙනවා.\nපසුගිය මස 9 වන දා ඇති වූ කලහකාරී සිද්ධීන් සහ ප්‍රචණ්ඩ ක්‍රියාවලට අදාළව පුද්ගලයන් 2252 නෙකු මේ වන විට අත්අඩංගුවට ගෙන ඇති අතර, ඉන් 1010ක් රක්ෂිත බන්ධනාගාර ගත කර තිබෙනවා.\nමේ අතර, ගාලුමුවදොර විරෝධතාව අද 54 වන දිනටත් ක්‍රියාත්මක අතර අරලියගහ මන්දිරය ඉදිරිපිට විරෝධතාව ද තවදුරටත් පැවැත්වෙනවා.",
       "URL": "https://www.hirunews.lk/305898/පොලිස්පති-කොටුව-මහේස්ත්‍රාත්-අධිකරණයට",
       "Category": "Local News",
       "Parent URL": "https://www.hirunews.lk/local-news.php?pageID=1127"
}