{
       "Source": "hirunews",
       "Timestamp": "Sunday, 03 April 2022 - 12:05",
       "Headline": "ඩීසල් බෙදා හැරීම ඇරඹෙයි (වීඩියෝ)",
       "News Content": "අද (03) සිට විදුලි උත්පාදනය සඳහා දෛනිකව ඩීසල් මෙට්‍රික් ටොන් 3,500 ක් ලබාදෙන බව ඛනිජ තෙල් නීතිගත සංස්ථාව පවසනවා.\nඑමෙන්ම අද පස්වරුවේ සිට දිවයින පුරා පිරවුම්හල් වෙත ඩීසල් බෙදාහැරීම ආරම්භ කරන බවයි තෙල් සංස්ථාවේ සභාපති සුමිත් විජේසිංහ හිරු ප්‍රවෘත්ති අංශයට සඳහන් කළේ.\nමේ අතර ඉදිරි දිනවල විදුලි කප්පාදුව අවම කරගැනීමට හැකිවනු ඇතැයි මහජන උපයෝගීතා කොමිසම ප්‍රකාශ කළා.\nඑහි සභාපති ජනක රත්නායක සඳහන් කළේ විදුලි ජනනය සඳහා අවශ්‍ය ඉන්ධන ලබාදීමට බලශක්ති සහ විදුලිබල අමාත්‍යාංශය එකඟ වී ඇති නිසා එලෙස කටයුතු කළ හැකි බවයි.\nඅද දිනයේදී පැය එකයි මිනිත්තු 40 ක කාලයක් විදුලිය විසන්ධි කිරීමට නියමිතයි.\nඑමෙන්ම ඉන්ධන තොග ලැබීම හේතුවෙන් විදුලි කප්පාදුව අවම කිරීමට පියවර ගන්නා ලෙස අග්‍රාමාත්‍ය මහින්ද රාජපක්ෂ ද විදුලිබල ඇමතිනි පවිත්‍රා වන්නිආරච්චිට උපදෙස් ලබා දී තිබෙනවා.\nසැළසුම් කර තිබූ පැය හයක විදුලි කප්පාදුව අද දිනයේ පැයකුත් විනාඩි 40 ක් දක්වා අඩු කිරීමට මහජන උපයෝගීතා කොමිසම විදුලිබල මණ්ඩලයට අවසර ලබාදුන්නා.\nඒ, ලංකා විදුලිබල මණ්ඩලයට ඉන්ධන ලැබීම සහ අපේක්ෂිත විදුලි ඉල්ලුම පහත වැටීම හේතුවෙන්.\nමේ අතර අදත් ඇතැම් ප්‍රදේශවල ඉන්ධන පිරවුම්හල් අසළ පෝලිම් දක්නට ලැබෙන බව අප වාර්තාකරුවන් ප්‍රකාශ කළා.",
       "URL": "https://www.hirunews.lk/301086/ඩීසල්-බෙදා-හැරීම-ඇරඹෙයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1253"
}