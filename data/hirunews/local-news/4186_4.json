{
       "Source": "hirunews",
       "Timestamp": "Tuesday, 05 December 2017 - 18:46",
       "Headline": "අඩුපීඩන කලාපය පැය 12 කදී පීඩන අවපාතයක් වෙයි - තද සුළං නිසා මුහුදු නොයන්නැයි ධීවරයන්ට උපදෙස්",
       "News Content": "ගිණිකොණ දිග බෙංගාල බොක්ක මුහුදු ප්‍රදේශයේ වර්ධනය වී ඇති අඩුපීඩන කලාපය ඉදිරි පැය 12 තුළ පීඩන අවපාතයක් දක්වා වර්ධනය වන බව කාලගුණ විද්‍යා දෙපාර්තමේන්තුව පවසනවා.\nනිවේදනයක් නිකුත් කරමින් එම දෙපාර්තමේන්තුව සඳහන් කළේ මේ හේතුවෙන් උතුර සහ නැගෙනහිර පළාත්වල මුහුදු ප්‍රදේශවල සුළං වේගය පැයට කිලෝමීටර 90 ත් 100ත් දක්වා ඉහළ යා හැකි බවයි.\nමේ අතර මෙම අඩුපීඩන කලාපය සම්බන්ධයෙන් දැනුම්වත් කිරීම සඳහා අද ආපදා කළමනාකරණ අමාත්‍යාංශයේදී මාධ්‍ය හමුවක් කැඳවා තිබුණා.\nඊට එක්වෙමින් අදහස් දැක්වූ කාලගුණ විද්‍යා දෙපාර්තමේන්තුවේ අධ්‍යක්‍ෂ ජනරාල් සරත් ප්‍රේමලාල් කියා සිටියේ මුහුදු ප්‍රදේශවල සුළෙඟ් වේගය වැඩිවන බැවින් ධීවරයින් මුහුදු යාමෙන් වැළකිය යුතු බවයි.\nමේ අතර උතුර පළාතේ රාජ්‍ය නිලධාරීන්ට මෙන්ම ආරක්ෂක අංශ සාමාජිකයන්ටද ආපදා තත්ත්වයක් පැවතියහොත් ඊට මුහුණදීමට සූදානම් වන ලෙසට උපදෙස් ලබාදී තිබෙනවා. ඒ, වවුනියාව දිස්ත්‍රික් ලේකම් කාර්යාලයේ අද පැවති සාකච්ඡාවකදියි.\nමෙම සාකච්ඡාවට රාජ්‍ය ආයතන ප්‍රධානීන්, ආරක්ෂක අංශ ප්‍රධානීන්, සිවිල් සංවිධාන නියෝජිතයින් සහ ආපදා කළමනාකරණ මධ්‍යස්ථානයේ නිලධාරීන්ද එක්ව සිටියා.",
       "URL": "https://www.hirunews.lk/177658/අඩුපීඩන-කලාපය-පැය-12-කදී-පීඩන-අවපාතයක්-වෙයි-තද-සුළං-නිසා-මුහුදු-නොයන්නැයි-ධීවරයන්ට-උපදෙස්",
       "Category": "Local News",
       "Parent URL": "https://www.hirunews.lk/local-news.php?pageID=4186"
}