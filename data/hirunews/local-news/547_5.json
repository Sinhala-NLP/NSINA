{
       "Source": "hirunews",
       "Timestamp": "Thursday, 09 February 2023 - 14:53",
       "Headline": "මැතිවරණ කොමිසම ගැන හොයන්න මන්ත්‍රීවරුන් තේරිම් කාරක සභාවක් ඉල්ලයි (වීඩියෝ)",
       "News Content": "ශ්‍රී ලංකා මැතිවරණ කොමිෂන් සභාවේ කාර්ය භාරය පිළිබඳව සොයා බැලීම සඳහා වහා ම පාර්ලිමේන්තු තේරීම් කාරක සභාවක් පත් කරන ලෙස ඉල්ලා මන්ත්‍රීවරුන් 14 දෙනෙකුගේ අත්සනින් යුතුව ලිපියක් කතානායක මහින්ද යාපා අබේවර්ධන වෙත බාර දී තිබෙනවා.\nඑහි යම් යම් කටයුතු හේතුවෙන්, පාර්ලිමේන්තු මන්ත්‍රීවරුන්ගේ වරප්‍රසාද කඩව ඇති බවත් එම කරුණ පාදක කර ගනිමින් තේරීම් කාරක සභාවක් පත් කරන ලෙසත් ඉල්ලා පසුපෙළ මන්ත්‍රීවරුන් පිරිසක් කතානායකවරයා වෙත මෙම ලිපිය යොමු කර තිබෙන බවයි වාර්තා වන්නේ.\n2020 දෙසැම්බර් 3 වැනි දින සාමාජිකයින් පස් දෙනෙකුගෙන් සමන්විත මැතිවරණ කොමිෂන් සභාව පත් කිරීම සහ ආණ්ඩුක්‍රම ව්‍යවස්ථාවේ 1048 (3) වගන්තිය යටතේ පාර්ලිමේන්තුවට ඔවුන්ගේ තිබෙන වගකීම පිළිබඳව පෙන්වාදෙමින් මෙම ලිපිය යොමු කර තිබෙන අතර, පළාත් පාලන ආයතන ඡන්ද විමසීමට අදාළ ගැටලු පිළිබඳව පාර්ලිමේන්තුවට වාර්තා කිරීමට මැතිවරණ කොමිසම අපොහොසත් වී ඇති බවත්, එවැනි මැතිවරණයක් පැවැත්වීම සඳහා අවශ්‍ය සියලු පූර්ව කොන්දේසි පිළිබඳව ද සෑහීමකට පත්වීමට නොහැකි බවත් එම ලිපියේ වැඩිදුරටත් සඳහන්.\nතව ද මැතිවරණ කොමිසමේ ක්‍රියාපිළිවෙත නිසා පාර්ලිමේන්තු මන්ත්‍රීවරුන්ගේ වරප්‍රසාද කඩ වී ඇත්නම් ඒ පිළිබඳව සොයා බලා සුදුසු නිර්දේශ ඉදිරිපත් කරන ලෙස ද අදාල මන්ත්‍රිවරුන් කතානායකවරයාගෙන් ඉල්ලා සිටිනවා.\nමන්ත්‍රීවරුන් අදාළ ලිපිය මගින් ඉල්ලා ඇති පරිදි ඔවුන්ගේ වරප්‍රසාද කඩවීමක් සිදුව ඇත්නම් ඒ සම්බන්ධයෙන් සොයා බල නිර්දේශ ඉදිරිපත් කිරිම සඳහා පාර්ලිමේන්තු තේරීම් කාරක සභාවක් පත් කිරීමට ප්‍රතිපාදන තිබෙන අතර එම ප්‍රතිපාදන මත මෙම කාරක සභාවේ සභාපතිවරයා සහ සාමාජිකයින් කථානායකවරයා විසින් පත් කරන අතර පාර්ලිමේන්තුවේ ස්ථාවර නියෝග 101 හි විධිවිධාන අනුව කාරක සභාව සාමාජිකයින් හත් දෙනෙකුගෙන් සමන්විත වනු ඇත.",
       "URL": "https://www.hirunews.lk/327039/මැතිවරණ-කොමිසම-ගැන-හොයන්න-මන්ත්‍රීවරුන්-තේරිම්-කාරක-සභාවක්-ඉල්ලයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=547"
}