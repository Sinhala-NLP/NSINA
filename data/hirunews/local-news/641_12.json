{
       "Source": "hirunews",
       "Timestamp": "Tuesday, 27 December 2022 - 7:22",
       "Headline": "කල්බදු හෝ මූල්‍ය සමාගම්වලට හිතුමතේ රථවාහන අත්පත් කරගැනීමට අවසර නැහැ",
       "News Content": "කල්බදු හෝ මූල්‍ය සමාගම් මගින් වාහන අත්පත්කර ගැනීමේ දී අදාළ රථයේ හිමිකරු විරෝධය දක්වන්නේ නම්, සමාගම් දිසා අධිකරණයේ නඩු පවරා වාහනය අත්පත් කර ගැනීමට නෛතික ව පියවර ගත යුතු බව පොලිස්පතිවරයා දැනුම් දී තිබෙනවා.\nඒ පොලිස් ස්ථාන වෙත විශේෂ චක්‍රලේකයක් නිකුත් කරමින්.\nකල්බදු හෝ මූල්‍ය සමාගම් වාහන හෝ උපකරණ අත්පත්කර ගැනීම් පිළිබඳ එහි අයිතිකරුවන් පොලිසිය වෙත පැමිණිලි කිරීමට යාමේ දී ඇතැම් පොලිස් ස්ථාන පැමිණිලි බාර නො ගන්නා අවස්ථා සම්බන්ධයෙන් වාර්තා වී තිබෙනවා.\nඑහෙත් මින් ඉදිරියට එම පැමිණිලි බාරගෙන නිසි විමර්ශනයක් සිදු කළ යුතු බව යි අදාළ චක්‍රලේකයෙන් පොලිස්පතිවරයා දැනුම් දී ඇත්තේ.\nකෙසේ වෙතත් වාහන කොල්ල කෑම්, සොරකම් කිරීම ආදි වරදක් සිදු වුව හොත් ඒ පිළිබඳ පොලිසිය නීති ක්‍රියාමර්ග ගත යුතු බව ද එහි සඳහන්.",
       "URL": "https://www.hirunews.lk/323635/කල්බදු-හෝ-මූල්‍ය-සමාගම්වලට-හිතුමතේ-රථවාහන-අත්පත්-කරගැනීමට-අවසර-නැහැ",
       "Category": "Local News",
       "Parent URL": "https://www.hirunews.lk/local-news.php?pageID=641"
}