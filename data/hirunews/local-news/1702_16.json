{
       "Source": "hirunews",
       "Timestamp": "Thursday, 09 September 2021 - 14:12",
       "Headline": "ජනතා වතු සංවර්ධන මණ්ඩලයට අයත් ඉඩම් බදු දීම ගැන විමර්ශනයට කමිටුවක් පත් කෙරේ",
       "News Content": "ජනතා වතු සංවර්ධන මණ්ඩලයට අයත් ඉඩම් කොටස් 200කට අධික ප්‍රමාණයක් අයථා ලෙස බදු දීම සහ අනවසරයෙන් අල්ලා ගැනීම සම්බන්ධයෙන් පරීක්ෂා කොට වාර්තාවක් ලබාදීම සඳහා කමිටුවක් පත්කර ඇති බව කෘෂිකර්ම අමාත්‍යාංශය පවසනවා.\nඉඩම් අක්කර ලක්ෂයකට වැඩි සංඛ්‍යාවක් නීත්‍යනුකූල නො වන ආකාරයෙන් මෙලෙස බැහැර කර ඇති බවයි කෘෂිකර්ම අමාත්‍ය මහින්දානන්ද අලුත්ගමගේගේ ප්‍රධානත්වයෙන් එම අමාත්‍යාංශයේ අද පැවති සාකච්ඡාවක දී අනාවරණ වී ඇත්තේ.\nඑසේම, අදාළ ඉඩම්වලින් රුපියල් 40,000කට අඩු මුදලක් බදු ලෙස හිමිවන බවත්, එබැවින් රජයට හිමිවිය යුතු අති විශාල මුදලක් අහිමිව යන බවත්, එම සාකච්ඡාවේ දී හෙලි වී තිබෙනවා.\nඒ අනුව යි මේ සම්බන්ධයෙන් පරීක්ෂා කොට මාසයක් ඇතුළත වාර්තාවක් ඉදිරිපත් කිරීම සඳහා පූර්ණ බලැති කමිටුවක් පත් කරන ලෙස කෘෂිකර්ම අමාත්‍යවරයා උපදෙස් ලබා දී ඇත්තේ.",
       "URL": "https://www.hirunews.lk/281781/ජනතා-වතු-සංවර්ධන-මණ්ඩලයට-අයත්-ඉඩම්-බදු-දීම-ගැන-විමර්ශනයට-කමිටුවක්-පත්-කෙරේ",
       "Category": "Local News",
       "Parent URL": "https://www.hirunews.lk/local-news.php?pageID=1702"
}