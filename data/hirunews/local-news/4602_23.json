{
       "Source": "hirunews",
       "Timestamp": "Tuesday, 21 March 2017 - 16:09",
       "Headline": "\"ආවා\" කල්ලියේ තවත් 2 ක් අත්අඩංගුවට",
       "News Content": "යාපනය අර්ධද්වීපය තුල විවිධ අපරාධ ක්‍රියාවල නිරතවු ආවා නම් සන්නද්ධ කණ්ඩායමේ තවත් සාමාජිකයන් දෙදෙනෙකු අත්අඩංගුවට ගෙන තිබෙනවා.\nයාපනනය කොට්ඨාශයේ විශේෂ පොලිස් කණ්ඩායමක් විසිනුයි මෙම සැකකරුවන් දෙදෙනා කොටහේන ප්‍රදේශයේදී අත්අඩංගුවට ගෙන ඇත්තේ.\nඔවුන්ගෙන් සිදුකල දීර්ඝ ප්‍රශ්ණ කිරීම්වලින් පසු අපරාධවලට යොදාගත් ජීව අත්බෝම්බයක් / කඩු 3 ක් සහ කෙටේරියක් සොයාගෙන තිබෙනවා.\nජනවාරි 25 වනදා යාපනයේ නිවසකට පහරදී අලාභ හානි සිදුකර එක් පුද්ගලයකුට කඩුවකින් පහරදී තුවාල කිරීම / ජනවාරි 30 වනදා නල්ලුර් ප්‍රදේශයේ වෙළඳසැලකට ගිනි තබා පුද්ගලයන් දෙදෙනෙකුට කඩුවලින් පහරදී තුවාල සිදු කිරීම මෙන්ම ජනවාරි 26 වනදා යාපනයේදී බස් රථයකට පහරදීමට ද මෙම සැකකරුවන් දෙදෙනා සම්බන්ධ බවට අනාවරණ වී ඇති බවයි පොලිසිය නිවේදනය කලේ.\nඑමෙන්ම ජනවාරි 25 වනදා යාපනයේ නිවසකට අයුතු ලෙසට ඇතුලුවී අනර්ථයක් සිදු කිරීම / පසුගිය වසරේ සැප්තැම්බර් මස යාපනයේදී පුද්ගලයන් 3 දෙනෙකුට කඩුවලින් පහරදී තුවාල කිරීම සහ පසුගිය වසරේ ඔක්තෝම්බර් මස 5 වනදා යාපනයේ ඉඩමකට අයතු ලෙසට ඇතුලුවී ත්‍රී රෝද රථයකට සහ යතුරුපැදියකට ගිනි තැබීමට ද මෙම දෙදෙනා සම්බන්ධ බවට හෙළිවී තිබෙනවා.\nපොලිසිය සඳහන් කලේ සැකකරුවන් අද යාපනය මහේස්ත්‍රාත් අධිකරණයට ඉදිරිපත් කරන බවයි.\nයාපනයේ සිදුවු මෙම කඩාකප්පල්කාරී ක්‍රියාවන්ට සම්බන්ධ කල්ලියේ සැකකරුවන් 6 දෙනෙකු මීට පෙර අත්අඩංගුවට ගෙන රක්ෂිත බන්ධනාගාර ගත කර තිබෙනවා.\nයාපනය ප්‍රදේශය තුල ආවා කල්ලිය නමින් ක්‍රියාත්මක වු මෙම කණ්ඩායමේ ප්‍රධාන පුද්ගලයන් බහුතරයක් මේවන විට අත්අඩංගුවට ගෙන තිබෙනවා.\nයාපනයෙන් බැහැරව දිවයිනේ විවිධ ප්‍රදේශවල සැගවී සිටින අනෙක් සාමාජිකයන් ද කෙටි කලකින් අත්අඩංගුවට ගැනීමට විශේෂ පොලිස් කණ්ඩායම් කිහිපයක් පරීක්ෂණ ආරම්භ කර ඇති බවයි පොලිසිය සඳහන් කලේ.",
       "URL": "https://www.hirunews.lk/157385/ආවා-කල්ලියේ-තවත්-2-ක්-අත්අඩංගුවට",
       "Category": "Local News",
       "Parent URL": "https://www.hirunews.lk/local-news.php?pageID=4602"
}