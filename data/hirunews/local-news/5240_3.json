{
       "Source": "hirunews",
       "Timestamp": "Monday, 21 December 2015 - 19:38",
       "Headline": "වලස් ප්‍රහාරයකින් බරපතල තුවාල ලැබු පුද්ගලයකු රෝහලට (ඡායාරූප)",
       "News Content": "වලසකුගේ ප්‍රහාරයට ලක්ව බරපතල තුවාල ලැබු පුද්ගලයකු අනුරාධපුර ශික්ෂණ රෝහලට ඇතුලත් කර තිබෙනවා.\nඊයේ සවස හොරොව්පතාන මොරවැව ප්‍රදේශයේදී මෙලෙස වලසාගේ ප්‍රහාරයට ලක්ව ඇත්තේ 59 හැවිරිදි සිව්දරු පියෙක්.\nඔහුගේ වම් උරහිසට වලසාගේ ප්‍රහාරයෙන් දරුණු තුවාල සිදුව තිබෙනවා.\nඊයේ තම හේනට යමින් සිටියදී එක් වරම අඩි හතර හමාරක් පමණ උසැති වලසකු ඉදිරියට කඩා පැන පහරදුන් බව මෙම පුද්ගලයා සඳහන් කරනවා.\nවිනාඩි 20 කට ආසන්න කාලයක් තමා වලසා සමග පොර බැදු අතර වලසාගේ මුඛය දෙපසට ඇද සපා කෑමෙන් බේරීමට උත්සාහ දැරූ බවයි ඔහු කියාසිටියේ.\nවලසා සමග පොරබදිමින් තමා බේරා ගන්නා ලෙසට කෑ ගැසු අවස්ථාවේදී එය ඇසී ඥාතීන් පැමිණ වලසා එලවා දැමු බවයි මෙම පුද්ගලයා ප්‍රකාශ කලේ.\nවලස් ප්‍රහාරයෙන් තුවාල ලැබු ඔහු හොරොව්පතාන රෝහලට ඇතුලත් කිරීමෙන් පසු වැඩිදුර ප්‍රතිකාර සඳහා අනුරාධපුර ශික්ෂණ රෝහලට මාරුකර එවා තිබෙනවා.\nප්‍රදේශවාසීන් පවසන්නේ මොරවැව ප්‍රදේශයේ හොඳින් වැඩුනු වලසුන් 4 දෙනෙකු පමණ දිවි ගෙවන බවයි. එය ජනතාවගේ ජීවිතවලට තර්ජනයක් බව ද ඔවුන් පෙන්වා දෙනවා.\nඡායාරූප - ඉන්දික පෙරේරා / තිසර සෝමරත්න",
       "URL": "https://www.hirunews.lk/122533/වලස්-ප්‍රහාරයකින්-බරපතල-තුවාල-ලැබු-පුද්ගලයකු-රෝහලට-ඡායාරූප",
       "Category": "Local News",
       "Parent URL": "https://www.hirunews.lk/local-news.php?pageID=5240"
}