{
       "Source": "hirunews",
       "Timestamp": "Monday, 02 May 2022 - 19:43",
       "Headline": "බදාදා පාර්ලිමේන්තුව අතිශය තීරණාත්මකයි (වීඩියෝ)",
       "News Content": "පවතින දේශපාලන අර්බුධයත් සමග අනිද්දා (04) රැස්වන පාර්ලිමේන්තුව අතිශය තීරණාත්මක වනු ඇති බව දේශපාලන ආරංචි මාර්ග සඳහන් කරනවා.\nමේ දින වල පැවති ආණ්ඩු පක්ෂයේ ප්‍රධාන රැස්වීම් කිහිපයකදීම මේ පිළිබඳව සාකච්ඡා වී තිබෙනවා.\nඅග්‍රාමාත්‍ය මහින්ද රාජපක්ෂ ප්‍රමුඛ ආණ්ඩු පක්ෂය ඉල්ලා අස් වී විපක්ෂයේ වාඩි වීමටද ඉඩ ඇති බව වාර්තා වෙනවා.\nඑහිදී අගමැතිවරයා රට හමුවේ විශේෂ ප්‍රකාශයක් කරනු ඇති බවයි වාර්තා වන්නේ\nඉල්ලා අස් වූ ආණ්ඩුවේ ජේශ්ට අමාත්‍යවරයෙකු හිරුට පැවසුවේ අගමැතිවරයාගේ ඉල්ලා අස්වීම සිදුවිය හැකි දෙයක් නමුත් ඒ පිළිබඳ නිෂ්චිත දිනයක් අද දවසේ ප්‍රකාශ කළ නොහැකි බවයි.\nආණ්ඩු පක්ෂයේ ඇතැම් මන්ත්‍රීවරු කිහිප දෙනෙකු අග්‍රාමාත්‍යවරයාට ඉවත් ව නොයන ලෙසට ඉල්ලීම් කරමින් සිටින බවටද වාර්තා වෙනවා.\nඅගමැතිවරයා සමග බැසිල් රාජපක්ෂ, නාමල් රාජපක්ෂ මේ සම්බන්ධයෙන් අද දවසෙත් තීරණාත්මක සාකච්ඡාවක නිරතව සිටින බවයි වාර්තා වන්නේ.\nබදාදායින් ආරම්භවන පාර්ලිමේන්තු සතියේදී සමගි ජන බලවේගයද ආණ්ඩුවට එරෙහිව සිය විශ්වාස භංගය ඉදිරිපත් කරන බවයි සමගි ජන බලවේයේ මහ ලේකම් රන්ජිත් මද්දුම බණ්ඩාර හිරු ප්‍රවෘත්ති වෙත පැවසුවේ.",
       "URL": "https://www.hirunews.lk/303358/බදාදා-පාර්ලිමේන්තුව-අතිශය-තීරණාත්මකයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1195"
}