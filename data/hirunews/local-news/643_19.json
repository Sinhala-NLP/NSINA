{
       "Source": "hirunews",
       "Timestamp": "Sunday, 25 December 2022 - 17:37",
       "Headline": "පළාත් කිහිපයකට අද රාත්‍රියේ ගිගුරුම් සහිත වැසි (වීඩියෝ)",
       "News Content": "බස්නාහිර, නැගෙනහිර, ඌව, මධ්‍යම, සබරගමුව, දකුණ සහ වයඹ යන පළාත් වලට අද රාත්‍රියේ මිලිමීටර 150 ඉක්ම වූ වැසි ඇතිවිය හැකි බව කාලගුණ විද්‍යා දෙපාර්තමේන්තුව ප්‍රකාශ කළා.\nඅද (25) උදෑසන 08 යි 30 පසු වැඩිම වර්ෂාපතනය කොළඹට ලැබී ඇති අතර එය දැක්වුණේ මිලිමීටර 60 ක් ලෙසයි.\nඑහෙත් අද පෙරවරු 08 යි 30 න් අවසන් වූ පැය 24 ක කාලය තුළ වැඩිම වර්ෂාපතනය මඩකලපුව දිස්ත්‍රික්කයේ පාසිකුඩා ප්‍රදේශයෙන් වාර්තා වී තිබෙනවා.\nඑය දැක්වුණේ මිලිමීටර 132 ක් ලෙසයි.\nමේ අතර පවතින වැසි තත්වයත් සමඟ මහනුවර, කුරුණෑගල, මාතලේ, කෑගල්ල සහ නුවරඑළිය දිස්ත්‍රික්කවලට ජාතික ගොඩනැගිලි පර්යේෂණ සංවිධානය නිකුත් කළ නායයෑම් අනතුරු ඇගවීම හෙට පෙරවරු 7යි 30 දක්වා ක්‍රියාත්මකයි.\nඑමෙන්ම දැදුරු ඔය ජලාශයේ වාන් දොරටු 08 ම මේ වන විට විවෘත කර ඇති බැවින් ජලාශයේ පහළ ජීවත් වන මෙන්ම මාර්ග භාවිත කරන ජනතාව ඒ සම්බන්ධයෙන් සැලකිලිමත්වන ලෙසයි වාරිමාර්ග දෙපාර්තමේන්තුවේ වාරිමාර්ග අධ්‍යක්ෂ ජල කළමනාකරණ අංශයේ ඉංජිනේරු ඩී. අබේසිරිවර්ධන දැනුම් දුන්නේ.\nඊට අමතරව පරාක්‍රම සමුද්‍රයේ වාන් දොරටු හතරක් සහ රාජාංගණය ජලාශයේ වාන් දොරටු දෙකක්ද මේ වන විට විවෘතව පවතිනවා.\nමේ අතර, අයහපත් කාලගුණ තත්ත්වය හේතුවෙන් අද දිනයේ කොළඹ - කොටුවේ සිට බදුල්ල බලා ධාවනය වන දුම්රිය සහ බදුල්ලේ සිට කොළඹ කොටුව බලා ධාවනය වීමට නියමිතව තිබූ රාත්‍රි තැපැල් දුම්රිය අවලංගු කර තිබෙනවා.\nඑමෙන්ම බදුල්ල දුම්රිය ස්ථානයෙන් රාත්‍රී 07 යි 30 ට කොළඹ කොටුව බලා ධාවනය වීමට නියමිතව තිබූ විශේෂ දුම්රියක් ද අවලංගු කර ඇති බවයි දුම්රිය දෙපාර්තමේන්තුව සඳහන් කළේ.\nඊයේ රාත්‍රියේ ඇතිවු වැසි තත්ත්වය හේතුවෙන් මහනුවර දුම්රිය අංගනය සම්පුර්ණයෙන් ජලයෙන් යටවීම නිසා අද දිනය පුරා කිසිදු මෙහෙයුම් කටයුත්තක් සිදුව නැහැ.\nකෙසේ වෙතත් මහනුවර දුම්රිය ස්ථානයේ ජලය මේ වන විට බැසගොස් තිබෙනවා.",
       "URL": "https://www.hirunews.lk/323533/පළාත්-කිහිපයකට-අද-රාත්‍රියේ-ගිගුරුම්-සහිත-වැසි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=643"
}