{
       "Source": "hirunews",
       "Timestamp": "Saturday, 11 February 2023 - 20:00",
       "Headline": "හොර නෝට්ටු සමග මාට්ටු වුණු සරසවි සිසුන්",
       "News Content": "රුපියල් 5000 ව්‍යාජ නෝට්ටු තුනක් සන්තකයේ තබාගෙන සිටි බව කියන අම්පාර ඔලුවිල් විශ්ව විද්‍යාලයේ සිසුන් දෙදෙනකු සැකපිට අත්අඩංගුවට ගත් බව අක්කරෙයිපත්තු පොලිසිය පවසනවා.\nපලතුරු වෙළඳසැලකින් පලතුරු මිලදී ගෙන ඒ වෙනුවෙන් රුපියල් 5000ක මුදල් නෝට්ටුවක් ලබාදී ඇති බව පොලීසිය සඳහන් කරනවා.\nමෙම මුදල් නෝට්ටුව ව්‍යාජ එකක් බව පලතුරු වෙළඳසැල අයිතිකරුට සැක සිතී ඔහු මේ බව පොලීසියට දැනුම්දී තිබෙනවා.\nපොලිස් නිලධාරීන් කණ්ඩායමක් පැමිණ විශ්ව විද්‍යාල සිසුන් දෙදෙනා සැකපිට අත්අඩංගුවට ගෙන පරීක්ෂාකර බැලීමේදි ඔවුන් සන්තකයේ තිබී තවත් රුපියල් පන්දහසේ ව්‍යාජ නෝට්ටු දෙකක් තිබී සොයා ගෙන තිබෙනවා.\nවෙනත් පුද්ගලයකු විසින් මෙම මුදල් නෝට්ටු සැබෑ මුදල් නෝට්ටුවලට මාරුකර දෙන ලෙස පවසා තමන්ට ලබාදුන්බව සිසුන් දෙදෙනා පොලීසියට පවසා තිබෙනවා.\nරුපියල් 5000 හොර නෝට්ටු සැබෑ මුදල් නෝට්ටුවලට මාරු කර දීමෙන් පසු ව්‍යාජ මුදල් නෝට්ටු ලබාදුන් පුද්ගලයා ඒ වෙනුවෙන් කොමිස් මුදලක් ගෙවන බවට හෙළි වී ඇතැයි වාර්තා වනවා.",
       "URL": "https://www.hirunews.lk/327186/හොර-නෝට්ටු-සමග-මාට්ටු-වුණු-සරසවි-සිසුන්",
       "Category": "Local News",
       "Parent URL": "https://www.hirunews.lk/local-news.php?pageID=542"
}