{
       "Source": "hirunews",
       "Timestamp": "Monday, 03 January 2022 - 16:53",
       "Headline": "ප්‍රියන්ත කුමාරගේ බිරිඳට සහ දරුවන්ට විදේශ සේවා නියුක්ති කාර්යාංශයෙන් වන්දි",
       "News Content": "පාකිස්තානයේ සියල්කොට් නුවර ඇඟලුම් කම්හල් කළමනාකරුවෙකු ලෙස කටයුතු කරමින් සිටිය දී අමානුෂික අන්දමින් ඝාතනයට ලක් වූ ප්‍රියන්ත කුමාර දියවඩනගේ බිරිඳට සහ දරුවන්ට ශ්‍රී ලංකා විදේශ සේවා නියුක්ති කාර්යාංශය මගින් රුපියල් ලක්ෂ 25ක මුදලක් ලබා දී තිබෙනවා.\nඅදාළ චෙක්පත කම්කරු අමාත්‍ය නිමල් සිරිපාල ද සිල්වා සහ විදේශ රැකියා ප්‍රවර්ධන හා වෙළදපොළ විවිධාංගීකරණ රාජ්‍ය අමාත්‍ය පියංකර ජයරත්න විසින් එම ප්‍රධාන කාර්යාලයේදී අද (03) භාරදෙනු ලැබුවා.\nප්‍රියන්ත කුමාර දියවඩනගේ දරුවන්ගේ අධ්‍යාපනය සඳහා වියදම් දැරීමට ඔහු සේවය කළ පාකිස්තානයේ රාජ්කෝ ඇඟලුම් කම්හල් සමූහය එකඟ වූ බව පාකිස්තාන මාධ්‍ය මීට පෙර වාර්තා කළා.\nමේ අතර ප්‍රියන්ත කුමාර දියවඩනගේ ඝාතනය සම්බන්ධයෙන් අත්අඩංගුවට ගැනු ලැබූ සැකකරුවන් 85 දෙනෙකු ගුජරන්වාලා ත්‍රස්ත මර්දන අධිකරණය මගින් තවත් දින 14 ක කාලයක් සඳහා අද නැවතත් රක්ෂිත බන්ධනාගාර ගත කළ බවයි එහි සිටින හිරු විශේෂ වාර්තාකරු සඳහන් කළේ.",
       "URL": "https://www.hirunews.lk/292916/ප්‍රියන්ත-කුමාරගේ-බිරිඳට-සහ-දරුවන්ට-විදේශ-සේවා-නියුක්ති-කාර්යාංශයෙන්-වන්දි",
       "Category": "Local News",
       "Parent URL": "https://www.hirunews.lk/local-news.php?pageID=1452"
}