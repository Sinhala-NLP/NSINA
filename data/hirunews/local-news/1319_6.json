{
       "Source": "hirunews",
       "Timestamp": "Friday, 04 March 2022 - 12:51",
       "Headline": "යුක්රේන න්‍යෂ්ටික බලාගාරයේ ගින්න නිවයි  (වීඩියෝ)",
       "News Content": "රුසියානු ෂෙල් වෙඩි ප්‍රහාරවලට ලක් වූ යුරෝපයේ විශාලතම න්‍යෂ්ටික බලාගාරය වන සපොරිෂ්යා බලාගාරයේ ගින්න මේ වනවිට පාලනය කර ඇති බව යුක්රේන බලධාරීන් ප්‍රකාශ කළා.\nඅඛන්ඩව එල්ලවන ප්‍රහාර හේතුවෙන් ගින්න නිවීම දුෂ්කර වුවත් අද උදෑසන ගිනි නිවන භටයන් ඒ කරා ළඟාවූ අතර, මේ වනවිට ගින්න මුළුමනින්ම නිවා දමා ඇති බවයි විදෙස් වාර්තා සඳහන් කළේ.\nචර්නෝබිල් මෙන් තවත් න්‍යෂ්ටික අනතුරකට මුල්විය හැකිව තිබූ මෙම සිද්ධිය පිළිබඳව ජාත්‍යන්තර පරමාණු බලශක්ති අධිකාරියේද අවධානය යොමුවුණා.\nමේ අතර යුක්රේනයේ කීව් හි සිටින ඉන්දීය ශිෂ්‍යයෙකු අගනගරයෙන් පලායාමට තැත් කිරීමේ දී වෙඩි පහරට ලක්ව ඇති බවට වාර්තාවනවා.\nතුවාල ලැබූ ශිෂ්‍යයා නගර මධ්‍යයේ පිහිටි රෝහලකට ඇතුළත් කර ඇති බවයි ඉන්දීය අමාත්‍යවරයෙකු වන වී.කේ. සිං සඳහන් කළේ.\nඔහු යුක්රේනනයේ සිටින ඉන්දියානුවන් පිළිබඳව සොයාබැලීම සඳහා අසල්වැසි රටවල් වෙත යවනු ලැබූ සිව් පුද්ගල ඉන්දීය අමාත්‍ය කමිටුවේ සාමාජිකයෙක්.\nයුක්රේනයේ දෙවන විශාලතම නගරය වන කාර්කිව් වෙත එල්ලවූ ෂෙල් වෙඩි ප්‍රහාරයකින්ද කේරළයේ ශිෂ්‍යයෙකු ජීවිතක්ෂයට පත්වුණා.",
       "URL": "https://www.hirunews.lk/298635/යුක්රේන-න්‍යෂ්ටික-බලාගාරයේ-ගින්න-නිවයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1319"
}