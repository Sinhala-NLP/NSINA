{
       "Source": "hirunews",
       "Timestamp": "Tuesday, 02 February 2016 - 17:11",
       "Headline": "මත්පැන් අවුලකට අයියා - නංගී පැටලී හතරදෙනෙකු රෝහලේ",
       "News Content": "ඇල්පිටිය - නියාගම තල්ගස්වල සංවර්ධන ගම්මානයේ අද අලූයම ඇති වූ ගැටුමකින්  පුද්ගලයන් 04 දෙනෙකු තුවාල ලබා ඇල්පිටිය මූලික රෝහලට ඇතුලත් කර තිබෙනවා.\nපොලිස් මාධ්‍ය ප්‍රකාශක කාර්යාලය පැවසුවේ අලූයම එකට පමණ මෙම ගැටුම ඇති වී ඇත්තේ එකම පවුලේ සොයුරා සහ ඔහුගේ නැගණියගේ නිවසෙහි පුද්ගලයන් අතර බවයි.\nමීට දින කිහිපයකට පෙර, තම සොහොයුුරා නීති විරෝධී මත්පැන් ජාවාරමක නිරත වන බව ඔහුගේ නැගණිය පොලීසියට  පැමිණිලි කර තිබෙනවා.\nඅනතුරුව ඔහු එම ජාවාරම නවතා දමා ඇති අතර පසුව අදාළ කාන්තාව තම නිවසේ මත්පැන් ජාවාරමක් ආරම්භ කර ඇති බව සඳහන්.\nමෙම සිද්ධිය මුල් කරගෙන දෙපාර්ශවය අතර මෙම ගැටුම ඇති වී තිබෙනවා.\nඑහිදී කිසියම් පුද්ගලයෙකු අදාළ කාන්තාවගේ නිවසේ පවත්වාගෙන ගිය වෙළද සැලකට ගිනි තබා ඇති අතර වෙළද සැල සම්පූර්ණයෙන්ම විනාශ වී ඇති බව පොලීසිය ප්‍රකාශ කළා.\nඑසේම එහිදී අසල පිහිටි ඇයගේ නිවසද ගිනි ගෙන ඇති අතර, එම නිවසේ තිබූ යතුරු පැදි දෙකක් ද විනාශ වී ඇති බවයි අප වාර්තාකරු පැවසුවේ.",
       "URL": "https://www.hirunews.lk/125317/මත්පැන්-අවුලකට-අයියා-නංගී-පැටලී-හතරදෙනෙකු-රෝහලේ",
       "Category": "Local News",
       "Parent URL": "https://www.hirunews.lk/local-news.php?pageID=5185"
}