{
       "Source": "hirunews",
       "Timestamp": "Saturday, 02 September 2023 - 11:09",
       "Headline": "''අවුරුදු 15 වයසැති මව රෝහලින් නිදහස් කළේ වෛද්‍ය ආචාරධර්ම අනුවයි'' - වෛද්‍ය ජනිත් ලියනගේ",
       "News Content": "කරාපිටිය රෝහලෙන් බරපතළ සැත්කමින් පසු දින දෙකක් වයසැති දරුවෙක් හා අවුරුදු 15 වයසැති බාලවයස්කාර මවක් කරාපිටිය රෝහලින් යවා තිබෙන බව ළමා ශල්‍ය විශේෂඥ වෛද්‍ය ජනිත් ලියනගේ පවසනවා.\nඔහු මේ බව සඳහන් කළේ රජයේ වෛද්‍ය නිලධාරින්ගේ සංගමය විසින් ඊයේ(01) පැවති මාධ්‍ය සාකච්ඡාවේ එක් වෙමින්.\nඔහු පැවසුවේ මෙවැනි සැත්කමක් අමෙරිකාවේ සිදු කළහොත් අමෙරිකානු ඩොලර් මිලියන 2ක් පමණ වැයවෙන අතර වෛද්‍ය වෘත්තියේ යුතුකම වනුයේ තමන් වෙත පැමිණෙන රෝගීන්ගේ රහස්‍යභාවය සහ ඔවුන්ට ප්‍රතිලාභ ලැබෙන පරිදි තම සේවය ලබා දීම බවයි.\nයෞවනයන්ගේ ලිංගික හා ප්‍රජනක සෞඛ්‍ය සේවා සැපයිමේ දී ඒ සම්බන්ධව නීති අංශ වෙත වාර්තා කිරීම අවශ්‍ය නොවන බව සෞඛ්‍ය සේවා අධ්‍යක්ෂ ජනරාල් විසින් 2011 හා 2015 වර්ෂවල දී නිකුත් කළ චක්‍රලේඛන මගින් දන්වා තිබෙනවා.\nවෛද්‍ය ජනිත් ලියනගේ පවසන්නේ මව රෝහලෙන් බලහත්කාරයෙන් නිදහස් කළා යැයි මාධ්‍ය වාර්තා පළවීම පදනම් විරහිත බවත් එය සිදු කළේ දැනට පවතින නීතිවලට එකඟව බවයි.\nදිනකට රෝහලෙන් රෝගීන් 2000ක් පමණ ප්‍රතිකාර ලබන අතර, සැත්කම් 100ක් පමණ සිදු කරන බව කරාපිටිය ශික්ෂණ රෝහලේ අධ්‍යක්ෂ විශේෂඥ වෛද්‍යවරයා පවසනවා.\nඔහු වැඩිදුරටත් සඳහන් කළේ මෙවැනි සැත්කමක් සාර්ථකව සිදු කිරීම සම්බන්ධව සතුටු වන බවයි.",
       "URL": "https://www.hirunews.lk/346889/අවුරුදු-15-වයසැති-මව-රෝහලින්-නිදහස්-කළේ-වෛද්‍ය-ආචාරධර්ම-අනුවයි-වෛද්‍ය-ජනිත්-ලියනගේ",
       "Category": "Local News",
       "Parent URL": "https://www.hirunews.lk/local-news.php?pageID=56"
}