{
       "Source": "hirunews",
       "Timestamp": "Sunday, 28 March 2021 - 9:15",
       "Headline": "ලොව වැඩිම අලි මරණ ශ්‍රී ලංකාවෙන්",
       "News Content": "පසුගිය වසර තුළ අලි මිනිස් ගැටුම් හේතුවෙන් මෙරටට අහිමි වී ගොස් ඇති සද්දන්තයින් සංඛ්‍යාව 407ක් බව වාර්තා වනවා.\nමෙම මරණ සංඛ්‍යාව ඉන් පෙර වසරේ සිදුවු අලි මරණ සංඛ්‍යාව හා සංසන්දනය කරන විට කැපී පෙනෙන වැඩිවීමක් බවයි පරිසවේදීන් පෙන්වා දෙන්නේ.\nමේ පිළිබඳව පසුගියදා පැවති කෝපා පාර්ලිමේන්තු කාරක සභාවේදී පවා දැඩි ලෙස කතා බහට ලක් වුණා.\nඑමෙන්ම අලි මිනිස් ගැටුම් හේතුවෙන් සිදුවන පුද්ගල මරණ සංඛ්‍යාවේ ප්‍රතිශතාත්මකව ඉහළ යාමක් ද දක්නට ලැබෙනවා.\nඅලි මිනිස් ගැටුම හේතුවෙන් අහිමි වන මිනිස් ජීවිත ප්‍රමාණය ද සංඛ්‍යාත්මකව ඉහළ ගොස් ඇති බව මෙම වාර්තාවෙන් පෙන්වා දෙනවා.\nදල වශයෙන් වසරකට 85ක් පමණ තිබූ මිනිස් ජීවිත අහිමිවීම්122ක් දක්වා ඉහළ ගොස් තිබීම බරපතල කාරණයක් බවයි ඔවුන් පෙන්වා දෙන්නේ.\nමෙසේ මෙරට තුළ අලි මරණ වැඩි වීමට තවත් එක් හේතුවක් වී ඇත්තේ නිසි කළමනාකරණයකින් තොරව ඉව ඉවතලන ප්ලාස්ටික් අපද්‍රව්‍යයි.\nබොහෝ නගර සභා සහ ප්‍රාදේශිය සභා ආදියෙහි අපද්‍රව්‍ය ඉවතලන ස්ථානවල වන අලින් බහුලව ගැවසෙන දක්නට ලැබීම සුලභ දසුනක්.\nමෙරට තුළ අලි මිනිස් ගැටුම් පාලනය කිරීම සඳහා රජය විසින් පසුගිය වසරේ දී රුපියල් කෝටි 49ක් වැය කර ඇති බව පාර්ලිමේන්තු කෝපා කාරක සභාවේ දී සාකච්ඡාවට ලක් වුණා.\nකෙසේ වෙතත් එම මුදල් නිසි කළමනාකාරිත්වයකින් යුතුව භාවිත කර නොමැති බවටයි කෝපා පාර්ලිමේන්තු කමිටුවේ දී චෝදනා එල්ල කෙරුණේ.\nමෙම මුදල් වැය කර ඉදි කරන ලද අලි වැට බොහොමයක් නිසි නඩත්තුවක් නොමැති වීම හේතුවෙන් සුදු අලියෙක් බවට පත්ව ඇති බවට එම කමිටුවේ දී චෝදනා කෙරුණා.\nමෙරට අලි මිනිස් ගැටුම පාලනය කිරීමට ඉදිකර ඇති අලි වැට නඩත්තු කිරීම සදහා පමණක්  ශ්‍රී ලංකා රජය වසරකට රුපියල් මිලියන 85කට වැඩි ප්‍රමාණයක් වැය කරනවා.\nකෙසේ වෙතත් ඉන් අපේක්ෂිත ප්‍රතිඵල ලැබී නොමැති බවටයි මෙම අලුත්ම වාර්තාවක් අනුව දැක්වෙන අලි මිනිස් ගැටුම් හේතුවෙන් සිදුවන පුද්ගල මරණ සහ අලි මරණ සංඛ්‍යාව ඉහළ යෑමෙන් පෙන්නුම් කරන්නේ.",
       "URL": "https://www.hirunews.lk/266770/ලොව-වැඩිම-අලි-මරණ-ශ්‍රී-ලංකාවෙන්",
       "Category": "Local News",
       "Parent URL": "https://www.hirunews.lk/local-news.php?pageID=2058"
}