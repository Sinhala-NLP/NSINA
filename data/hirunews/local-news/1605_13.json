{
       "Source": "hirunews",
       "Timestamp": "Tuesday, 26 October 2021 - 7:57",
       "Headline": "මෙරටට පැමිණි ඉන්දීය යාත්‍රා 6න් 4ක් ත්‍රිකුණාමල වරායට",
       "News Content": "ඉන්දීය නාවික හමුදා යාත්‍රා 6ක් මේ වනවිට ශ්‍රී ලංකාවට පැමිණ තිබෙනවා.\nඉන් 4ක් ත්‍රිකුණාමල වරායට පැමිණ ඇති අතර, මාගාර් සහ ශර්දුල් යන විශාල යුද නෞකා දෙක මේ වන විට කොළඹ වරායේ නැංගුරම්ලා තිබෙනවා.\nඉන්දීය නාවික හමුදාවේ සුදර්ශනී සහ තරංගනී රුවල් නෞකා ත්‍රිකුණාමල වරායට පැමිණියේ මුර සංචාර යාත්‍රාවක් වන සුජාතා සහ වික්‍රම් වෙරළාරක්ෂක යාත්‍රාව සමඟයි.\nමෙම යාත්‍රා ලබන 28 වැනි දා දක්වා දිවයිනේ රැදී සිටින බව නාවික හමුදාව ප්‍රකාශ කළා.\nකොළඹ ඉන්දීය මහකොමසාරිස් කාර්යාලය ප්‍රකාශ කළේ, මෙය ශ්‍රී ලංකාවට එකවර පැමිණි විශාලතම ඉන්දීය නාවික හමුදා යාත්‍රා පෙළ බවයි.\nඑය දෙරට අතර ද්වි පාර්ශවික සහයෝගීතාවයේ කඩඉමක් ලෙස එමඟින් හදුන්වනු ලැබුවා.\nඉන්දීය නාවික හමුදා යාත්‍රා මෙරට රැදී සිටින කාලය තුළ ශ්‍රී ලංකා නාවික හමුදාව සමග වෘත්තීමය, පුහුණු සංස්කෘතික සහ ක්‍රීඩා අංශයේ ක්‍රියාකාරකම් රැසක නිරත වනු ඇති.\nඉන්දීය නාවික හමුදා යාත්‍රා සමග පැමිණි භට පිරිසට නිලධාරීන් 75 දෙනෙකු, කැඩෙට් නිලධාරීන් 153 දෙනෙකු, පුහුණු කැඩෙට් නිලධාරීන් දස දෙනෙකු සහ නාවිකයන් 530 දෙනෙකු ඇතුළත්.",
       "URL": "https://www.hirunews.lk/286067/මෙරටට-පැමිණි-ඉන්දීය-යාත්‍රා-6න්-4ක්-ත්‍රිකුණාමල-වරායට",
       "Category": "Local News",
       "Parent URL": "https://www.hirunews.lk/local-news.php?pageID=1605"
}