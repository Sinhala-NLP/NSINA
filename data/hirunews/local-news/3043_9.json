{
       "Source": "hirunews",
       "Timestamp": "Monday, 18 November 2019 - 9:58",
       "Headline": "නරේන්ද්‍ර මෝදිගෙන් නව ජනපතිට ඇරයුම්",
       "News Content": "ඉන්දීයාවේ සංචාරය කරන ලෙසට එරට අග්‍රාමාත්‍ය නරේන්ද්‍ර මෝදි කළ ආරාධනාව නව ජනාධිපති ගෝඨාභය රාජපක්ෂ විසින් පිළිගෙන තිබෙනවා.\nඉන්දීය මාධ්‍ය සඳහන් කළේ ජනාධිපති ධුරයට පත්වීමෙන් පසු පළමු නිල විදෙස් සංචාරය ලෙස ඉන්දියාවට පැමිණෙන ලෙස අග්‍රාමාත්‍ය නරේන්ද්‍ර මෝදි, ජනාධිපති ගෝඨාභය රාජපක්ෂ වෙත දැනුම්දී ඇති බවයි.\nඒ අනුව අග්‍රාමාත්‍ය මෝදි සිදුකළ එම ආරාධනය නව ජනාධිපති ගෝඨාභය රාජපක්ෂ පිළිගෙන ඇති බවයි ඉන්දියා ටුඬේ වෙබ් අඩවිය සඳහන් කළේ.\nමේ අතර, නව ජනාධිපති ගෝඨාභය රාජපක්ෂට උතුර පළාත් හිටපු ප්‍රධාන අමාත්‍ය සී.වී. විග්නේෂ්වරන් සුබපතා තිබෙනවා.\nනිවේදනයක් නිකුත් කරමින් ඔහු සඳහන් කර ඇත්තේ හත්වන විධායක ජනාධිපති ගෝඨාභය රාජපක්ෂ සියලු ජනතාවට කිසිදු භේදයකින් තොරව සේවය කරනු ඇති බවයි.\nනව ජනාධිපතිවරයාගේ සියලු කටයුතු සාර්ථක වේවා යැයි ද ප්‍රාර්ථනා කරන බව සී.වී. විග්නේෂ්වරන් නිකුත් කළ නිවේදනයේ වැඩිදුරටත් සඳහන්.",
       "URL": "https://www.hirunews.lk/228476/නරේන්ද්‍ර-මෝදිගෙන්-නව-ජනපතිට-ඇරයුම්",
       "Category": "Local News",
       "Parent URL": "https://www.hirunews.lk/local-news.php?pageID=3043"
}