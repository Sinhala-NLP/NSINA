{
       "Source": "hirunews",
       "Timestamp": "Saturday, 27 August 2022 - 7:21",
       "Headline": "කියුබාව එක්සත් ජනපදයෙන් තාක්ෂණික සහාය අයදියි",
       "News Content": "පසුගිය 8 වැනි දා ගිනි නිවන භටයින් 16 දෙනෙකුට මරු කැඳවමින් හවානාවේ තෙල් ගබඩා මධ්‍යස්ථානයක ඇති වූ දැවැන්ත ගින්නෙන් පසු එහි පිරිසිදු කිරීම කටයුතු සඳහා කියුබාව, එක්සත් ජනපදයේ තාක්ෂණික සහාය ඉල්ලා සිටින බව ඊයේ (26) ප්‍රකාශ කළා.\nකියුබාවේ සහ එක්සත් ජනපද පරිසර ආරක්ෂණ ඒජන්සියේ විශේෂඥයින් පසුගිය බදාදා රැස් වී, ගිනිගෙන දැවුණු Matanzas ඉන්ධන ගබඩාවේ පිරිසිදු කිරීමේ ක්‍රියාවලිය පිළිබඳ සාකච්ඡා කළ අතර, එහි දී එම කටයුතු සඳහා කියුබානු විදේශ අමාත්‍යාංශය අමෙරිකාවෙන් ඉල්ලා සිටියේ එම කටයුතු සඳහා වෘත්තීය හා ඵලදායි හුවමාරුවකට එකඟවන ලෙසයි.\nමීට සති තුනකට පෙර එනම් ඉකුත් 8 වැනි දා අකුණු සැර වැදීමකින් Matanzas හි පිහිටි මෙම ඉන්ධන ගබඩාවේ ටැංකියක් ඇවිළුණු අතර ගින්න තවත් ටැංකි තුනකට පැතිර ගිය අතර එය නිවා දැමීමට සතියක පමණ කාලයක් ගත වුණා.\nමෙය විදෙස් මාධ්‍ය හැඳින් වූයේ කැරිබියන් දූපත් ඉතිහාසයේ දරුණු ම ගින්න බවයි.\nකෙසේ නමුත් අමෙරිකා එක්සත් ජනපදයට සැතපුම් 100 ඔබ්බෙන් වූ කොමියුනිස්ට්වාදීන්ගේ භූමියක් වූ කියුබාව, අමෙරිකාව තම සතුරෙකු ලෙස සලකනු ලැබුවත්, මේ අවස්ථාවේ දී ඔවුන් අමරිකාවෙන් උදව් අයදිනවා.\nකියුබානු හිටපු නායක ෆිදෙල් කැස්ත්‍රෝගේ 1959 විප්ලවයෙන් පසුව කියුබාව අමෙරිකාවට එරෙහි පුළුල් සම්බාධක තන්ත්‍රයක් පවත්වා ගෙන යනු ලැබූ අතර කස්ත්‍රෝගේ අභාවයෙන් පසු කියුබාවට තම අමෙරිකානු විරෝධී ප්‍රතිපත්තිවලින් බැහැර වන්නට සිදු වුණා.\nකෙසේ නමුත් ගින්න ඇති වූ අවස්ථාවේ දී එය මැඩපැවැත්වීමට එක්සත් ජනපදය විසින් කියුබාවට දුරකථනයෙන් තාක්ෂණික උපදෙස් ලබා දී තිබෙනවා.",
       "URL": "https://www.hirunews.lk/313831/කියුබාව-එක්සත්-ජනපදයෙන්-තාක්ෂණික-සහාය-අයදියි",
       "Category": "Local News",
       "Parent URL": "https://www.hirunews.lk/local-news.php?pageID=911"
}