{
       "Source": "hirunews",
       "Timestamp": "Monday, 20 June 2022 - 18:53",
       "Headline": "ඔස්ට්‍රේලියාවේ ස්වදේශ කටයුතු අමාත්‍යවරිය සහ ශ්‍රී ලංකා විදේශ කටයුතු අමාත්‍යවරයාගෙන් ඒකාබද්ධ මාධ්‍ය නිවේදනයක්",
       "News Content": "ශ්‍රී ලංකාවේ සංචාරයක නිරත ඕස්ට්‍රේලියාවේ ස්වදේශ කටයුතු අමාත්‍යවරිය සහ විදේශ කටයුතු අමාත්‍ය මහාචාර්ය ජී.එල්. පීරිස් අතර හමුවක් අද පැවැත්වුණා.\nවිශේෂයෙන්ම දෙරට අතර ද්විපාර්ශ්වික සබඳතාවල 75 වැනි සංවත්සරයේදී ශ්‍රී ලංකාව සමඟ සබඳතාවට ඔස්ට්‍රේලියාව ලබා දෙන වැදගත්කම පිළිබිඹු කරමින් ස්වදේශ කටයුතු අමාත්‍යවරයා ලෙස O’Neil අමාත්‍යවරිය සිදුකරන පළමු විදෙස් සංචාරය මෙයයි.\nහවුල් අවශ්‍යතා සාක්ෂාත් කර ගැනීම සඳහා සහයෝගීතාවය සහ අධිෂ්ඨානය මත ගොඩනැගුණු ශක්තිමත් ද්විපාර්ශ්වික සබඳතා - වර්ධනය වන වෙළඳාම, ආයෝජන සහ අධ්‍යාපන අවස්ථා, ජාත්‍යන්තර අපරාධවලට එරෙහිව සටන් කිරීම මෙන්ම මිනිසුන් අතර ශක්තිමත් සබඳතා ගොඩනඟා ගැනීම සම්බන්ධයෙන් අමාත්‍ය දෙපළ විසින් අවධානයට යොමුකර තිබෙනවා.\nඕස්ට්‍රේලියාව සහ ශ්‍රී ලංකාව අතර සහයෝගිතාව තවත් වර්ධනය කිරීමේ අවස්ථා, විශේෂයෙන්ම අක්‍රමවත් සංක්‍රමණ පිළිබඳව අමාත්‍යවරුන් දෙදෙනා සාකච්ඡා කළ බවයි විදේශ අමාත්‍යංශය කියාසිටියේ.\nඔස්ට්‍රේලියාවේ දේශසීමා ආරක්ෂණ ප්‍රතිපත්තිවල හෝ ස්වෛරී දේශසීමා මෙහෙයුමේ කිසිදු වෙනසක් සිදු නොවූ බවයි අමාත්‍යවරිය මෙහිදී සඳහන් කළේ. මිනිස් ජාවාරම්කරුවන් මැඩලීමට සහ අහිංසක ජනතාවගේ ජීවිත හානි සහ ජීවනෝපාය මාර්ගවලට ඇති වන අවදානම වළක්වා ගැනීම සඳහා එක්ව අඛණ්ඩව කටයුතු කිරීමට අමාත්‍යවරුන් දෙදෙනා එකඟවී තිබෙනවා.\nමත්ද්‍රව්‍ය ජාවාරම් ඇතුළු සියලුම ආකාරයේ ජාත්‍යන්තර අපරාධ මැඩලීම මෙන්ම දේශසීමා කළමනාකරණය ශක්තිමත් කිරීම සම්බන්ධයෙන් අඛණ්ඩ සමීප සහයෝගීතාවක් අමාත්‍යවරුන් දෙදෙනා විසින් සිය සාකච්ඡාවේදී අවදානයට ලක් කළා.\nඔස්ට්‍රේලියානු අමාත්‍යවරයා ඇතුළු නිලධාරීන් පුද්ගල ජාවාරම් මැඩපැවැත්වීම පිළිබඳ සාකච්ඡාවකට සහභාගි වූ අතර ඕස්ට්‍රේලියාවේ සහ ශ්‍රී ලංකාවේ නිලධාරීන් වත්මන් තත්ත්වය පිළිබඳ දළ විශ්ලේෂණයක් ද ලබා දෙනු ලැබුවා.\nඑම සහයෝගීතාව තවදුරටත් ශක්තිමත් කිරීමට සහ වැඩිදියුණු කිරීමට නව අවස්ථා සම්බන්ධයෙන් ද මෙහිදී සාකච්ඡාවට ලක්වුණා.\nවත්මන් ආර්ථික අභියෝග ජය ගැනීම සඳහා ශ්‍රී ලංකාවට ඔස්ට්‍රේලියාවේ ප්‍රබල සහය ලබා දෙන බව අමාත්‍යවරිය නැවත අවධාරණය කළ අතර මෙම සන්දර්භය තුළ ශ්‍රී ලංකාව සමඟ සහයෝගයෙන් කටයුතු කිරීමට ද එකඟ වී තිබෙනවා.",
       "URL": "https://www.hirunews.lk/307703/ඔස්ට්‍රේලියාවේ-ස්වදේශ-කටයුතු-අමාත්‍යවරිය-සහ-ශ්‍රී-ලංකා-විදේශ-කටයුතු-අමාත්‍යවරයාගෙන්-ඒකාබද්ධ-මාධ්‍ය-නිවේදනයක්",
       "Category": "Local News",
       "Parent URL": "https://www.hirunews.lk/local-news.php?pageID=1080"
}