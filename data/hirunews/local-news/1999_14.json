{
       "Source": "hirunews",
       "Timestamp": "Saturday, 24 April 2021 - 13:23",
       "Headline": "දියවන්නා ඔයේ ජලය අපවිත්‍රවීම ගැන සෙවීමට කාර්ය සාධක බලකායක් පත් කරන්නැයි දැනුම් දීමක්",
       "News Content": "දියවන්නා ඔයේ ජලය අපවිත්‍රවීම සහ අවපැහැයෙන් යුක්තවීම පිළිබඳව සොයාබැලීම සඳහා කාර්ය සාධක බලකායක් පත් කර තමා වෙත ඒ පිළිබඳ ලිඛිතව ඉදිරිපත් කරන ලෙස කතානායක මහින්ද යාපා අබේවර්ධන පරිසර අමාත්‍යාංශයේ ලේකම්වරයා දැනුම්දී තිබෙනවා.\nදියවන්නා ඔය ජලාශයේ ජලය අපවිත්‍රවීම සම්බන්ධයෙන් පසුගියදා කතානායකවරයාගේ සභාපතීත්වයෙන් පාර්ලිමේන්තුවේදී පැවති රැස්වීමකදී මෙම දැනුම්දීම සිදුකර ඇති බවයි පාර්ලිමේන්තුවේ සන්නිවේදන දෙපාර්තමේන්තුව සඳහන් කළේ.\nදැනට උද්ගත තත්ත්වය මඟහරවා ගැනීම සඳහා සිදුකළ හැකි ක්ෂණික විසඳුම් හඳුනාගෙන ඒවා කඩිනමින් ක්‍රියාත්මක කිරීමේ අවශ්‍යතාව ද කතානායකවරයා මෙහිදී පෙන්වා දී තිබෙනවා.\nඑසේම, මෙම ජලාශය යළි යථා තත්ත්වයට පත් කර ඉදිරියේදී එවන් තත්ත්වයක් ඇති වීම වළක්වාලීමේ අවශ්‍යතාව ද කතානායකවරයා පෙන්වා දුන් බවයි පාර්ලිමේන්තුවේ සන්නිවේදන දෙපාර්තමේන්තුව සඳහන් කළේ.\nඅනවසර පදිංචිකරුවන්ගේ නිවාස මගින් දියවන්නා ඔයට බැහැර කරනු ලබන මළ අපද්‍රව්‍ය වලින් සිදුවන බලපෑම වළක්වාලීමේ වැඩපිළිවෙලක් ක්‍රියාත්මක කිරීමේ අවශ්‍යතාව පරිසර අමාත්‍යාංශයේ ලේකම් විශේෂඥ වෛද්‍ය අනිල් ජාසිංහ මෙම සාකච්ඡාවේදී පැහැදිලි කර තිබෙනවා.",
       "URL": "https://www.hirunews.lk/269375/දියවන්නා-ඔයේ-ජලය-අපවිත්‍රවීම-ගැන-සෙවීමට-කාර්ය-සාධක-බලකායක්-පත්-කරන්නැයි-දැනුම්-දීමක්",
       "Category": "Local News",
       "Parent URL": "https://www.hirunews.lk/local-news.php?pageID=1999"
}