{
       "Source": "hirunews",
       "Timestamp": "Sunday, 22 March 2020 - 20:44",
       "Headline": "බන්ධනාගාර ගැටුමේ සිදු කළ මහේස්ත්‍රාත් පරීක්ෂණය",
       "News Content": "අනුරාධපුර බන්ධනාගාරයේ ඊයේ ඇතිවූ කලහකාරී සිද්ධිය සම්බන්ධයෙන් වන මහේස්ත්‍රාත් පරීක්ෂණය අද පස්වරුවේ සිදුකෙරුණා.\nඅදාළ නොසන්සුන්තාවය අතරතුර බන්ධනාගාර නිලධාරීන් සිදුකළ වෙඩිතැබීමෙන් රැඳවියන් දෙදෙනෙකු ජීවිතක්ෂයට පත්වී තවත් හයදෙනෙකු තුවාල ලැබුවා.\nකොවිඩ් 19 වෛරස් ව්‍යාප්තිය වැළැක්වීමේ පියවරක් ලෙස බන්ධනාගාර රැදවියන් බැලීම සදහා ඥාතීන්ට ලබාදී ඇති අවසරය පසුගියදා තාවකාලිකව ඉවත් කෙරුණා.\nඒ අනුව මෙම තීරණයට විරෝධය පලකරමින් හා කොරෝනා ආසාදන තත්ත්වයක් බන්ධනාගාරය තුළ පවතින බවට පවසමින් අනුරාධපුර බන්ධනාගාරයේ රැදවියන් 600 ක් පමණ මෙලෙස නොසන්සුන්කාරී ලෙස හැසිරුණේ ඊයේ පස්වරුවේ.\nඔවුන් එම අවස්ථාවේ ගෑස් සිලින්ඩරයක් යොදාගෙනිමින් බන්ධනාගාරයේ ප්‍රධාන ගේට්ටුව අසල ගිනිතැබීමක්ද සිදුකර තිබුණා.\nගින්නෙන් බන්ධනාගාර ලිපිගොනු රැසකට හානිවී ඇති අතර බන්ධනාගාර සිරමැදිරි කිහිපයකටද ඔවුන් හානි කර තිබෙනවා.\nබන්ධනාගාර නිලධාරීන් එහිදී වෙඩි ප්‍රහාරයක් එල්ල කළේ එහිදී ඇතිවූ නොසන්සුන්කාරී තත්ත්වය පාලනය කිරීමේ අරමුණින්.\nතුවාල ලැබූවන් අතර සිටින බන්ධනාගාර නියාමකවරුන් දෙදෙනා සහ අනෙකුත් රැදවියන් සිව්දෙනා මේ වන විට රෝහලේ නේවාසිකව ප්‍රතිකාර ලබනවා.\nපැවති නොසන්සුන්කාරී තත්ත්වය පාලනය කිරීම සදහා පොලීසිය, පොලිස් විශේෂ කාර්ය බලකාය හා යුධ හමුදාවද බන්ධනාගාරය වෙත කැඳවා තිබුණා.\nඅනතුරුව පොලිස් කැරලි මර්දන ඒකකයේ නිලධාරීන් කඳුළු ගෑස් ප්‍රහාරයක් එල්ලකර පිරිස පාලනය කල අතර රැදවියන් නැවත වාට්ටු තුළට යොමුකිරීමට බන්ධනාගාර නිලධාරීන් පියවර ගනු ලැබූවා.\nකෙසේ වෙතත් සිදුවීම අතරතුර කිසිඳු රැදවියෙකුට බන්ධනාගාරයෙන් පළායෑමට හැකියාව ලැබී නැහැ.\nසිදුවීම සම්බන්ධයෙන් අද පස්වරුවේ මහේස්ත්‍රාත් පරීක්ෂණය පැවැති අතර බන්ධනාගාරයේ ආරක්ෂාව සදහා පොලීසිය හා විශේෂ කාර්ය බලකාය තවදුරටත් යොදවා තිබෙනවා.\nසිදුවීමෙන් ජීවිතක්ෂයට පත්වුණේ ගල්ගමුව - උස්ගලසියඹලන්ගමුව - ඇතිනිවැටුණුගල ප්‍රදේශයේ පදිංචිව සිටි 24 හැවිරිදි අසංක පුෂ්පකුමාර හා ඉපලෝගම කලාකරඹෑව ප්‍රදේශයේ පදිංචිව සිටි සමන් කුමාර නැමැති බන්ධනාගාර රැදවියන් දෙදෙනෙක්.",
       "URL": "https://www.hirunews.lk/237033/බන්ධනාගාර-ගැටුමේ-සිදු-කළ-මහේස්ත්‍රාත්-පරීක්ෂණය",
       "Category": "Local News",
       "Parent URL": "https://www.hirunews.lk/local-news.php?pageID=2840"
}