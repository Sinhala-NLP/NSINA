{
       "Source": "hirunews",
       "Timestamp": "Thursday, 18 May 2017 - 18:44",
       "Headline": "සරසවි සිසුන්ට පහරදීමට එරෙහිව වෛද්‍යවරු වර්ජනයකට සැරසේ",
       "News Content": "සරසවි සිසුන්ගේ සයිටම් විරෝධී පෙළපාලියට පහරදීමේ සිද්ධියට එරෙහිව ලබන 22 වනදා වරුවක වැඩවර්ජනයක්  ක්‍රියාත්මක කිරීමට රජයේ වෛද්‍ය නිලධාරින්ගේ සංගමය සූදානම් වනවා.\nඅද (18) රැස්වූ සිය සංගමයේ විධායක සභා රැස්වීමේදී මෙම තීරණය ගත් බව රජයේ එම සංගමයේ සංස්කාරක වෛද්‍ය නලින්ද හේරත් කියා සිටියා.\nමේ අතර, වෘත්තිය සමිති මර්දනය කිරිමට රජය ගන්නා පියවර පිළිබදව කම්කරු හා වෘත්තිය සමිති සබදතා අමාත්‍ය ඩබ්ලිව්.ඩී.ජේ.සෙනෙවිරත්න සමග ලබන 23 වනදා සාකච්ජා කරන බවද රජයේ වෛද්‍ය නිලධාරින්ගේ සංගමය ප්‍රකාශ කළා.\nකුමන මර්දන ක්‍රියාමාර්ග පැමිණියත්, මාලබේ පෞද්ගලික වෛද්‍ය විද්‍යාලය අහෝසි කරන තුරු සිය විරෝධතා ඉදිරියටත් සිදු කරන බවයි කොළඹ අද පැවති මාධ්‍ය හමුවට එක්වෙමින් අන්තර් විශ්ව විද්‍යාලීය ශිෂ්‍ය බල මණ්ඩලයේ කැදවුම්කරු ලහිරු විරසේකර කියා සිටියේ.\nමේ අතර, අන්තර් විශ්ව විද්‍යාලයීය ශිෂ්‍ය බල මණ්ඩලය හා වෛද්‍ය පීඨ ශීෂ්‍ය ක්‍රියාකාරි කමිටුව ඊයේ සංවිධාන කළ පාගමනට පොලිසිය පහරදීමේ සිද්ධියට විරෝධය පළ කරමින් අද විශ්වවිද්‍යාල කිහිපයක උද්ඝෝෂණ පැවැත්වුණා.\nසිද්ධිය අතරතුර අත්අඩංගුවට ගත් ශිෂ්‍ය හිමිනම ඇතුලූ සිසුන් 08 දෙනා හෙට දිනය දක්වා රක්ෂිත බන්ධනාගාර ගත කරන ලෙසයි කොළඹ ප්‍රධාන මහේස්ත්‍රාත් ලාල් රණසිංහ බණ්ඩාර අද නියෝග කළේ.",
       "URL": "https://www.hirunews.lk/161621/සරසවි-සිසුන්ට-පහරදීමට-එරෙහිව-වෛද්‍යවරු-වර්ජනයකට-සැරසේ",
       "Category": "Local News",
       "Parent URL": "https://www.hirunews.lk/local-news.php?pageID=4511"
}