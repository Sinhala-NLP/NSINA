{
       "Source": "hirunews",
       "Timestamp": "Saturday, 28 May 2022 - 9:33",
       "Headline": "මත්ද්‍රව්‍ය සමග පුද්ගලයන් පහක් අත්අඩංගුවට",
       "News Content": "හෙ‍රොයින් හා අයිස් මත්ද්‍රව්‍ය තොගයක් සමග සැකකරුවන් දෙදෙනෙක් අත්අඩංගුවට ගෙන තිබෙනවා.\nමුල්ලේරියාව පොලීසිය ඊයේ (27) රාත්‍රියේ මුල්ලේරියාව පොලිස් වසමේ දී සිදු කරන ලද වැටලීමකින් මෙම මත්ද්‍රව්‍ය තොගය සමග අදාළ සැකකරුවන් දෙදෙනා අත්අඩංගුවට ගෙන තිබෙනවා.\nමෙම මත්ද්‍රව්‍ය අතර හෙරොයින් ග්‍රෑම් 05යි මිලි ග්‍රෑම් 20ක්, අයිස් ග්‍රෑම් 10ක් තිබී ඇති අතර ඉලෙක්ට්‍රොනික් තරාදියක් ඇතුලත්.\nසැකකරුවන් අද (28) අලුත්කඩේ මහේස්ත්‍රාත් අධිකරණයට ඉදිරිපත් කිරීමට නියමිත අතර වැඩි දුර පරීක්ෂණ මුල්ලේරියාව පොලීසිය විසින් පවත්වනු ලබනවා.\nතව ද ඔඩ්ඩුසුඩාන් මුතියන්කට්ටුව ප්‍රදේශයේ දී ගංජා කිලෝ 01යි ග්‍රෑම් 360ක් සමග සැකකරුවන් දෙදෙනෙක් අත්අඩංගුවට ගෙන තිබෙනවා.\nසැකකරුවන් දෙදෙනා අත් අඩංගුවට ගෙන ඇත්තේ අදාළ මත්ද්‍රව්‍ය යතුරු පැදියක් මගින් ප්‍රවාහනය කරමින් සිටිය දී යි.\nසැකකරුවන් අද (28) මුලතිව් මහේස්ත්‍රාත් අධිකරණයට ඉදිරිපත් කිරීමට නියමිත අතර වැඩි දුර පරීක්ෂණ ඔඩ්ඩුසුඩාන් පොලීසිය විසින් පවත්වනු ලබනවා.\nතවත් මත්ද්‍රව්‍ය තොගයක් ඊයේ (27) බොරැල්ල පොලිස් වසමේ දී අත්අඩංගුවට ගෙන තිබෙනවා.\nඑම මත්ද්‍රව්‍ය තොගයට හෙරොයින් ග්‍රෑම් 3යි මිලි ග්‍රෑම් 150ක් ඇතුලත්.\nසැකකරුවන් අද (28) මාලිගාකන්ද මහේස්ත්‍රාත් අධිකරණයට ඉදිරිපත් කිරීමට නියමිතයි.",
       "URL": "https://www.hirunews.lk/305499/මත්ද්‍රව්‍ය-සමග-පුද්ගලයන්-පහක්-අත්අඩංගුවට",
       "Category": "Local News",
       "Parent URL": "https://www.hirunews.lk/local-news.php?pageID=1138"
}