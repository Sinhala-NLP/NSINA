{
       "Source": "hirunews",
       "Timestamp": "Sunday, 07 November 2021 - 12:21",
       "Headline": "ගමන් බෑගයකින් කාන්තා මළ සිරුරක් හමුවීමේ සිද්ධියට අත්අඩංගුවට ගත් යුවළ රඳවාගෙන ප්‍රශ්ණ කෙරේ (වීඩියෝ)",
       "News Content": "කාන්තාවක් ඝාතනය කර එම මළ සිරුර ගමන් බෑගයක දමා සපුගස්කන්ද ප්‍රදේශයේ කසළ ගොඩකට දමා යාමේ සිදුවීම සම්බන්ධයෙන් සැකපිට අත්අඩංගුවට ගත් අඹු සැමි යුවල අද මහර වැඩබලන මහේස්ත්‍රාත්වරයා හමුවට ඉදිරිපත් කෙරුණා.\nඑහිදී නියෝග කෙරුණේ හෙට දිනය දක්වා රැඳවුම් නියෝග මත රඳවාගෙන ප්‍රශ්න කිරීමටයි.\nමේ අතර අදාල ඝාතනය සිදු කිරීමෙන් අනතුරුව අඹුසැමි යුවල පදිංචිව සිටි නිවසෙන් පළා යෑම සඳහා භාණ්ඩ ප්‍රවාහනය කළ අවස්ථාවේ CCTV දර්ශනද ලැබී තිබෙනවා.\nසපුගස්කන්ද - මා බිම ප්‍රදේශයේ කසල එක්රැස් වී ඇති ස්ථානයක තිබියදී අත් පා ගැට ගසා ගමන් බෑගයකට දමා තිබූ  මළසිරුරක් හමුවූයේ පසුගිය 04 වැනිදායි.\nමියගොස් ඇත්තේ මාළිගාවත්ත මහල් නිවාස සංකීර්ණයේ පදිංචි 44 හැවිරිදි මොහොමඩ් සාෆී ෆාතිමා මුම්ටාස් නැමැති කාන්තාවක් බව පසුව තහවුරු වුණා.\nඝාතනයට ලක් වූ ෆාතිමා මුම්ටාස් මුදලට සූදූ ක්‍රීඩා කළ සහ මුදල් පොලියට ලබා දෙන කාන්තාවක් බවද විමර්ශනවලදී හෙළි වී තිබුණා.\nඒ අනුව වැඩිදුර විමර්ශන සිදුකළ සපුගස්කන්දලබ්ලුමැන්ඩල්, මාළිගාවත්ත සහ කැලණිය කොට්ඨාස අපරාධ විමර්ශන කාර්යාංශ මගින් මට්ටක්කුලිය සමිට්පුර ප්‍රදේශයේ පදිංචි රොසානා නම් කාන්තාවක් සහ ඇගේ සැමියා ගනු ලැබුවා.\nඒහිදි අණාවරණ වුණේ ඝාතනයට ලක් වූ කාන්තාව 28 වැනිදා පස්වරු 3ට පමණ ත්‍රී රෝද රථයක නංවාගෙන පැමිණ ඇත්තේ මට්ටක්කුලිය සමිට්පුර ප්‍රදේශයේ පදිංචි සැකකාර රොසානාගේ නිවස වෙත බවයි.\nඑහිදී ෆාතිමා මුම්ටාස් මුදලට සූදූ ක්‍රීඩාවේ නිරත වී ඇති අතර මුදල් සම්බන්ධයෙන් ඇති වූ ආරවුලක් දුර දිග යාමෙන් මෙම ඝාතනය සිදුවන්නට ඇති බවටයි විමර්ශකයින් සැක පළ කරන්නේ.\nආරවුල අතරතුර ෆාතිමා මුම්ටාස්ගේ ගෙල සිර කර ඝාතනය සිදු කරන්නට ඇති බවටද විමර්ශකයින් සැක පළ කරනවා.\nඑළෙස පසුගිය මස 28 වැනිදා ඝාතනයට ලක් වූ ෆාතිමා මුම්ටාස්ගේ මළ සිරුර ඊට පසු දිනල එනම් 29 වැනිදා පෙරවරුවේ මට්ටක්කුලිය සමිට්පුර ප්‍රදේශයේ රොසානා  නැමැත්තියගේ නිවසේ සිට ගමන් බෑගයක දමා රිදී පැහැති සම්පූර්ණයෙන් ආවරණය කරන ලද ලොරි රථයකින් සපුගස්කන්ද ප්‍රදේශයේ කසළ ගොඩ දෙසට ප්‍රවාහනයකර තිබෙනවා.\nලොරි රථයේ තිබූ මල සිරුර සහිත ගමන් මල්ල අතරමගදී ත්‍රීරෝද රථයකට මාරු කොට සපුගස්කන්ද ප්‍රදේශයේ කසළ ගොඩ අසලට ප්‍රවාහණය කර ඇති බවත් විමර්ශකයින් අණාවරණ කරගෙන තිබෙනවා.\nකැලණිය කොට්ඨාස අපරාධ විමර්ශන කාර්යාංශය මගින් සැකකරුවන් අත්අඩංගුවට ගෙන සිදු කළ දීර්ඝ ප්‍රශ්න කිරීම්වලින් අනතුරුව හෙළිකරගත් එම කරුණු මත මළ සිරුර ප්‍රවාහනය කළ රිදී පැහැති ලොරි රථයද පොලිස් භාරයට ගැණුනා.\nරොසානා නැමැති සැකකාර කාන්තාව සහ ඇගේ සැමියා ඝාතන සිද්ධියෙන් පසු පසුගිය 1 වැනිදා ඔවුන් පදිංචිව සිටි කුළී නිවස අතහැර පළ යාම සඳහා නිවසේ භාණ්ඩ ලොරි රථයකට පටවන අකාරය CCTV කැමරාවක සටහන්ව තිබුණා.\nදීර්ඝ විමර්ශනයකින් අනතුරුව සැකකාර අඹුසැමි යුවල සපුගස්කන්ද පොලිසියට භාර දීමට කැලණිය කොට්ඨාස අපරාධ විමර්ශන කාර්යාංශය කටයුතු කළා.\nඒ අනුව සැකකාර අඹුසැමි යුවල මහර මහේස්ත්‍රාත් අධිකරණය වෙත අද ඉදිරිපත් කළා.\nඑහිදී මහර වැඩබලන මහේස්ත්‍රාත්වරයා අදාළ සැකකරුවන් රදවාගෙන ප්‍රශ්න කිරීම සඳහා සපුගස්කන්ද පොලිසියට අවසර ලබාදුන්නා.\nසැකකරුවන් හෙට යළි අධිකරණයට ඉදිරිපත් කිරීමට නියමිතයි.\nඅත්අඩංගුවට ගත් රොසානාගේ සහෝදරයා වන මත්ද්‍රව්‍යවලට ඇබ්බැහි වූ පුද්ගලයෙකුද මෙම ඝාතනය සම්බන්ධයෙන් අත්අඩංගුවට ගැනීම සඳහා මෙහෙයුම් ආරම්භ කර තිබෙනවා.\nඔහු මේ වන විට ප්‍රදේශයෙන් පළා ගොස් ඇති බවයි පොලිසිය පැවසුවේ.",
       "URL": "https://www.hirunews.lk/287260/ගමන්-බෑගයකින්-කාන්තා-මළ-සිරුරක්-හමුවීමේ-සිද්ධියට-අත්අඩංගුවට-ගත්-යුවළ-රඳවාගෙන-ප්‍රශ්ණ-කෙරේ-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1578"
}