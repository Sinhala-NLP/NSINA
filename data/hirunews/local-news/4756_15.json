{
       "Source": "hirunews",
       "Timestamp": "Tuesday, 13 December 2016 - 7:04",
       "Headline": "කුමාර් ගුණරත්නම් ඕස්ට්‍රේලියානු පුරවැසිකම එපා කියයි",
       "News Content": "ඕස්ට්‍රේලියානු පුරවැසිභාවය අවලංගු කර මෙරට පුරවැසිභාවය ලබා ගැනීමට තමන් සූදානම් බව පෙරටුගාමී සමාජවාදී පක්ෂයේ දේශපාලන මණ්ඩල සභික කුමාර් ගුණරත්නම් ආගමන විගමන දෙපාර්තමේන්තුව වෙත දැනුම් දී තිබෙනවා.\nඒ අනුව ඔහු යොමු කළ අයදුම්පත්‍රය මේ දිනවල සලකා බලමින් සිටින බවයි ආගමන විගමන පාලක නිහාල් රණසිංහ ප්‍රකාශ කළේ.\nආගමන විගමන පනත උල්ලංඝනය කිරීමේ චෝදනාව මත වසරක සිර දඬුවමක් විදි කුමාර් ගුණරත්නම් පසුගිය 2 වන දා නිදහස ලැබුවා.\nඒ අනුව ඔහුට මාස 3ක කාලයක් මෙරට රැදී සිටීම සඳහා තාවකාලික වීසා බලපත්‍රයක් නිකුත් කර ඇති බවයි ආගමන විගමන පාලක නිහාල් රණසිංහ කියා සිටියේ.\nමෙරට පුරවැසිභාවය ලබා ගත් පසු කුමාර් ගුණරත්නම්ට දේශපාලන කටයුතුවල නිරත විය හැකි බව ද ආගමන විගමන පාලකවරයා වැඩිදුරටත් ප්‍රකාශ කළා.",
       "URL": "https://www.hirunews.lk/149567/කුමාර්-ගුණරත්නම්-ඕස්ට්‍රේලියානු-පුරවැසිකම-එපා-කියයි",
       "Category": "Local News",
       "Parent URL": "https://www.hirunews.lk/local-news.php?pageID=4756"
}