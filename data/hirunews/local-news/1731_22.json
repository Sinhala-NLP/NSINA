{
       "Source": "hirunews",
       "Timestamp": "Wednesday, 25 August 2021 - 13:05",
       "Headline": "දින 10 තුළ දී මෙරට කොරෝනා මරණ 1800 ඉක්මවයි (වීඩියෝ)",
       "News Content": "අවසන් දින 10 දී පමණක් මෙරටින් වාර්තා වූ කොරෝනා මරණ සංඛ්‍යාව 1800 ඉක්මවා ගොස් තිබෙනවා.\nඒ ගත වූ දිනයේ දී තවත් කොරෝනා මරණ 190ක් වාර්තා වීමත් සමඟයි.\nමේ අතර දෛනික ආසාදිතයින් 4000 ඉක්ම වූ දින ගණන ද 7 දක්වා ඉහළ ගොස් තිබෙනවා.\nමේ වනවිට මෙරට සිදුව ඇති සමස්ත කොරෝනා මරණ සංඛ්‍යාව 7750ක්.\nකොරෝනා මරණ වාර්තා වූ අවසන් දින 10 දී පමණක් මරණ 1815ක් වාර්තා වී ඇති අතර ඉන් 1399ක් හෙවත් සියයට 77ක ප්‍රතිශතයක් වසය අවුරුදු 60ට වැඩි පුද්ගලයින් වීම ද විශේෂත්වයක්.\nමේ අතර, මීගමුව කොරෝනා මර්දන කමිටුව ඊයේ පස්වරුවේ මීගමුව මහ නගර සභා ශාලාවේ දී රැස්වුණා.\nඒ රාජ්‍ය අමාත්‍ය නිමල් ලන්සාගේ ප්‍රධානත්වයෙන්.\nඊට සහභාගී වූ සෞඛ්‍ය නිළධාරීන් සඳහන් කළේ බොහෝ කොරෝනා ආසාදිතයින් රෝහල්ගත වීම ප්‍රතික්ෂේප කරන තත්ත්වයක් උද්ගත ව ඇති බවයි.\nවයස අවුරුදු 60ට වැඩි පුද්ගලයින් සදහා එන්නත් ලබා දීමේ කටයුතු අදත් ක්‍රියාත්මකයි.\nමෙරට කොරෝනා මර්ධන එන්නත්කරණ වැඩසටහන යටතේ ගෙවුණු දිනයේ දී පළමු සහ දෙවන මාත්‍රා වශයෙන් ලබා දුන් එන්නත් මාත්‍රා ප්‍රමාණය 161,650ක්.\nඒ අනුව, පළමු මාත්‍රාව වශයෙන් එන්නත් මාත්‍රා 19,737ක් සහ දෙවන මාත්‍රාව වශයෙන් මාත්‍රා 141,913ක් ලබා දී තිබෙනවා.\nගැබිනි මව්වරුන් සඳහා කොරෝනා එන්නත් ලබාදීමේ සතිය ද අද සිට ක්‍රියාත්මක වනවා.\nමේ අතර, චීන මහජන විමුක්ති හමුදාව විසින් ශ්‍රී ලංකා ත්‍රිවිධ හමුදාව වෙත සයිනොෆාම් එන්නත් මාත්‍රා ලක්ෂ 3ක් පරිත්‍යාග කර ඇති බව යුධ හමුදාපති ජෙනරල් ශවේන්ද්‍ර සිල්වා ප්‍රකාශ කළා.\nඑම එන්නත් තොගය ලබන සෙනසුරාදා මෙරටට ලැබීමට නියමිත බවයි යුද හමුදාපතිවරයා වැඩිදුරටත් සදහන් කළේ.\nකොළඹ දිස්ත්‍රික්කයේ එන්නත්කරණ වැඩසටහන් සදහා ශ්‍රී ලංකා රතු කුරුස සමාජය මගින් ගිලන් රථ 3ක් ප්‍රදානය කර තිබෙනවා.\nරතු කුරුස සමාජ මූලස්ථානයේ දී මෙම ගිලන් රථ භාරදීම සිදුකෙරුණේ කොළඹ දිස්ත්‍රික් ප්‍රාදේශීය සෞඛ්‍ය සේවා අධ්‍යක්ෂවරයා වෙතයි.\nඑසේ ම, කොරෝනා වසංගතය හමුවේ තැපැල් සේවකයින්ගේ ආරක්ෂාව උදෙසා, නිරෝධායන ඇදිරි නීතිය අවසන් වන තෙක් යළි කාර්යාල කටයුතු සීමිත රාජකාරි සදහා හෝ විවෘත නො කරන ලෙස ශ්‍රී ලංකා තැපැල් සේවා මාණ්ඩලික නිළධාරීන්ගේ සංගමය ඉල්ලීමක් කර තිබෙනවා.\nඑම සංගමයේ ප්‍රධාන ලේකම් පී.සී.සී.පෙරේරා ලිපියක් යොමුකරමින් වැඩබලන තැපැල්පතිවරයාගෙන් වැඩිදුරටත් ඉල්ලා ඇත්තේ අසරණ රෝගීන්ගේ සායනික ඹෟෂධ බෙදීම සතියකට දිනක් හෝ දින දෙකක් පමණක් සිදුු කිරීම පිලිබඳ තීරණයක් ගැනීම සුදුසු බවයි.\nමේ අතර, කොරෝනා ආසාදිත ව ප්‍රතිකාර ලබමින් සිටි හිටපු පොලිස් මාධ්‍ය ප්‍රකාශක ජේ්‍යෂ්ඨ නියෝජ්‍ය පොලිස්පති අජිත් රෝහණගේ තත්ත්වය සුව අතට පත්වෙමින් පවතිනවා.\nඒ අනුව ඔහු සාමාන්‍ය ප්‍රතිකාර සදහා අද පෙරවරුවේ යොමුකර ඇති බවයි වාර්තා වුණේ.\nඑසේ ම, අනුරාධපුර බන්ධනාගාර අධිකාරී සෙනරත් සේනානායක කොරෝනා ආසාදනය වීමෙන් ජීවිතක්ෂයට පත් ව තිබෙනවා.\nමේ අතර, පවතින තත්ත්වය හමුවේ මෙවර බෙල්ලන්විල ඇසළ පෙරහැර මංගල්‍යයේ මූලික කටයුතු පමණක් සීමා සහිත ව සිදුකර පෙරහැර කටයුතු කල් දැමීමට තීරණය කළ බව විහාරාධිපති පූජ්‍ය බෙල්ලන්විල ධම්මරතන හිමියන් ප්‍රකාශ කළා.",
       "URL": "https://www.hirunews.lk/280583/දින-10-තුළ-දී-මෙරට-කොරෝනා-මරණ-1800-ඉක්මවයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1731"
}