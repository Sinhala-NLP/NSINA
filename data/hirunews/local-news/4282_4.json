{
       "Source": "hirunews",
       "Timestamp": "Monday, 09 October 2017 - 7:13",
       "Headline": "ට්‍රැක්ටරයක් පෙරලී 17 හැවිරිදි තරුණයෙක් මරුට (ඡායාරූප)",
       "News Content": "කුඹුරක් සැකසීම සදහා එක් පසක පස් කපා පහත් බිමකට ට්‍රැක්ටරයකින් පස් ගෙනයමින් සිටියදී ට්‍රැක්ටරය අනෙක් අතට පෙරලීම නිසා එය පැදවූ 17 හැවිරිදි තරුණයෙකු ඊට යටවී ඊයේ (08) මියගොස් ඇතැයි මින්නේරිය පොලිසිය පවසනවා.\nමෙසේ මියගොස් ඇත්තේ මින්නේරිය පුරාණගම රත්මලේ පදිංචිව සිටි සජිත් මධුසංක නමැති තරුණයෙක්.\nපොලිසිය පවසන අන්දමට රත්මලේ අක්කරකො‍ටුව වෙල් යායේ කුඹුරක උස් ගොඩැලි කපා එහි පස් පහත් බිමක් වූ එම කුඹුරේ අනෙක් පසට ට්‍රැක්ටරයකින් ප්‍රවාහනය කරමින් සිටිය දී මෙසේ එක් පස් ටේලරයක් බිමට බෑමට යාමේ දී එන්ජිමත් සමග උඩ ගොස් ඇති අතර එය පහතට වැටෙන විට රියදුරු ලෙස කටයුතු කළ පුද්ගලයාගේ සිරුර ඊට යට වී තිබෙනවා.\nසිද්ධියෙන් බරපතල තුවාල ලැබූ මෙම පුද්ගලයා රෝහල් ගත කරන විටත් මියගොස් සිටි බව පොලිසිය පවසන්නේ.\nසිද්ධිය සම්බන්ධයෙන් මින්නේරිය පොලිසියේ ස්ථානාධිපති පුෂ්පකුමාරගේ ප්‍රධානත්වයෙන් වැඩිදුර පරික්ෂණ සිදු කරනවා.",
       "URL": "https://www.hirunews.lk/172947/ට්‍රැක්ටරයක්-පෙරලී-17-හැවිරිදි-තරුණයෙක්-මරුට-ඡායාරූප",
       "Category": "Local News",
       "Parent URL": "https://www.hirunews.lk/local-news.php?pageID=4282"
}