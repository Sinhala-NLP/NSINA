{
       "Source": "hirunews",
       "Timestamp": "Saturday, 03 March 2018 - 11:12",
       "Headline": "විදුලි සේවකයෙකු විදුලි සැර වැදී මියයයි",
       "News Content": "ගාල්ල, රත්ගම, සිරිකඳුරවත්ත ප්‍රදේශයේ අධි බලැති විදුලි රැහැනක නඩත්තු කටයුත්තක නිරත වී සිටි විදුලි සේවකයෙකු විදුලි සැර වැදී ජිවිතක්ෂයට පත්ව තිබෙනවා.\nමෙලෙස මියගොස් ඇත්තේ හික්කඩුව තොටගමුව ප්‍රදේශයේ පදිංචි 39 හැවිරිදි විවාහක පුද්ගලයෙක්.\nඊයේ (02) සවස  මෙම අනතුර සිදුවී ඇති බවයි රත්ගම පොලිසිය පැවසුවේ.\nමෙම සිද්ධියත් සමඟ සිරිකඳුර වත්ත ප්‍රදේශයේ ජනතාව සහ විදුලිබල මණ්ඩලයේ නිලධාරින් අතර උණුසුම් තත්ත්වයක් ද  හටගෙන තිබෙනවා.\nජනතාව චෝදනා කරන්නේ විදුලිබල මණ්ඩලයේ නිලධාරීන්ගේ නොසැලකිලිමත්කම හේතුවෙන් මෙම ජීවිතය අහිමි වී ගිය බවයි.\nඊයේ පස්වරුවේ සිදුවූ මෙම අනතුරෙන් මිය ගොස් ඇත්තේ කොන්ත්‍රාත් පදනම මත ලංකා විදුලිබල මණ්ඩලයේ සේවයේ නිරතව සිටින පුද්ගලයෙක්.\nනඩත්තු කිරීමේ කටයුත්ත අවසන් වන තුරු තාවකාලිකව විසන්ධි කර තිබූ විදුලිබලය, ලංකා විදුලිබල මණ්ඩලය විසින් යළි ක්‍රියාත්මක කිරීමත් සමඟ මෙම අනතුර සිදුව ඇති බව දැනට සිදුකළ විමර්ශනවලින් අනාවරණ වී තිබෙනවා.\nමේ අතර, සිද්ධිය සම්බන්ධයෙන් ගෝනපීනුවල විදුලි උපපොළට අනුයුක්තව සේවය කළ නිලධාරීන් දෙදෙනෙකු සහ සේවකයන් දෙදෙනෙකු අත්අඩංගුවට ගත් බව පොලීසිය ප්‍රකාශ කළා.\nඑසේම මෙම අනතුර සම්බන්ධයෙන් අභ්‍යන්තර පරීක්ෂණයක් ආරම්භ කළ බවයි විදුලිබල හා පුනර්ජනනීය බලශක්ති අමාත්‍යාංශය සඳහන් කළේ.",
       "URL": "https://www.hirunews.lk/185007/විදුලි-සේවකයෙකු-සැර-වැදී-මියයයි",
       "Category": "Local News",
       "Parent URL": "https://www.hirunews.lk/local-news.php?pageID=4055"
}