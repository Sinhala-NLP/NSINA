{
       "Source": "hirunews",
       "Timestamp": "Saturday, 19 August 2023 - 17:44",
       "Headline": "වරෙන්තුකරුවෙකු පලායාමේ සිද්ධියකට ගාල්ල බන්ධනාගාර නිලධාරියෙකුගේ වැඩ තහනම් කෙරේ",
       "News Content": "කරාපිටිය ශික්ෂණ රෝහලේ සිට ගාල්ල බන්ධනාගාරය වෙත ගෙන එමින් සිටි වරෙන්තුකරුවෙකු බන්ධනාගාර නිලධාරින්ගෙන් මිදි පලායාමේ සිද්ධියකට අදාළව සැකකරු භාරව සිටි බන්ධනාගාර නිලධාරිවරයාගේ වැඩ තහනම් කර තිබෙනවා.\nඅදාළ සැකකරු ඊයේ (18) පස්වරුවේ කරාපිටිය රෝහලේ සිට ගාල්ල බන්ධනාගාරය වෙත රැගෙන යන අවස්ථාවේ මෙලෙස පලාගොස් ඇති බවයි බන්ධනාගාර මාධ්‍ය ප්‍රකාශක චන්දන ඒකනායක සදහන් කළේ.\nගාල්ල ප්‍රදේශයේ පදිංචි 31 හැවිරිදි අදාළ සැකකරු වරෙන්තු 9 ක් ලබා සිටි, ගෙවල් පහක් බිඳ දේපල සොකරම් කිරිමේ වැරදි සම්බන්ධයෙන් රක්ෂිත බන්ධනාගාර ගත කෙරුණු අයෙක්.\nපසුගිය 16 වනදා අක්මිමණ පොලිසිය මොහු අත්අඩංගුවට ගෙන තිබූ අතර ලබන 23 වනදා දක්වා රක්ෂිත බන්ධනාගාරගත කර සිටින අතරතුර ඔහුට ඇති වූ හදිසි අසනීප තත්ත්වයක් මත කරාපිටිය රෝහලේ 58 වන වාට්ටුවට ඇතුළත් කර තිබුණා.",
       "URL": "https://www.hirunews.lk/345406/වරෙන්තුකරුවෙකු-පලායාමේ-සිද්ධියකට-ගාල්ල-බන්ධනාගාර-නිලධාරියෙකුගේ-වැඩ-තහනම්-කෙරේ",
       "Category": "Local News",
       "Parent URL": "https://www.hirunews.lk/local-news.php?pageID=86"
}