{
       "Source": "hirunews",
       "Timestamp": "Friday, 30 September 2022 - 10:31",
       "Headline": "අධි ආරක්ෂක කලාප ගැසට්ටුවට යූ.එන් විශේෂ වාර්තාකරුවෙක්ගේ කනස්සල්ල",
       "News Content": "ඉකුත් 23 වැනි දා ජනාධිපතිවරයාගේ අත්සනින් යුතුව, කොළඹ දිස්ත්‍රික්කයේ ස්ථාන කිහිපයක් අධි ආරක්ෂිත කලාප ලෙස නම් කරමින් නිකුත් කරන ලද අති විශේෂ ගැසට් පත්‍රය පිළිබඳව එක්සත් ජාතීන්ගේ සංවිධානයේ නිදහස පිළිබඳ විශේෂ වාර්තාකරු ක්ලෙමෙන්ට් වූල් (Clement Voule) සිය කනස්සල්ල පළ කරනවා.\nට්විටර් පණිවිඩයක් නිකුත් කරමින් එක්සත් ජාතීන්ගේ සංවිධානයේ නිදහස පිළිබඳ විශේෂ වාර්තාකරුවා කියා සිටියේ, ලංකා රජය විසින් ගන්නා ලද මෙම පියවර මහජන රැස්වීම් තහනම් කිරීමක් ලෙස සලකන බවත් විරෝධතා දැක්වීමේ ජනතා අයිතියට ශ්‍රී ලංකා බලධාරීන් ගරු කළ යුතු බවයි.\nඉකුත් සතියේ නිකුත් කරන ලද අති විශේෂ ගැසට් පත්‍රය හරහා ශ්‍රී ලංකා පාර්ලිමේන්තුව, ශ්‍රේෂ්ඨාධිකරණය, කොළඹ - මහාධිකරණය සහ මහේස්ත්‍රාත් අධිකරණය, නීතිපති දෙපාර්තමේන්තුව, ජනාධිපති ලේකම් කාර්යාලය, ජනාධිපති මන්දිරය, නාවික හමුදාව, ගුවන් හමුදාව සහ පොලිස් මූලස්ථානය, ආරක්ෂක අමාත්‍යාංශය, ශ්‍රී ලංකා යුද හමුදා මූලස්ථානය - අකුරේගොඩ, අගමැති කාර්යාලය, අරලියගහ මන්දිරය, ආරක්ෂක අංශ සහ ත්‍රිවිධ හමුදාපතිවරුන්ගේ නිල නිවාස යන කොළඹ දිස්ත්‍රික්කයේ පිහිටි ස්ථාන කිහිපයක් සහ ඒ අවට පරිශ්‍රයන් අධි ආරක්ෂක කලාප ලෙස නම් කෙරුණා.\nඅදාල ගැසට් නිවේදනය නිකුත් කිරීම සම්බන්ධයෙන් මීට පෙර හියුමන් රයිට්ස් වොච් සංවිධානය කටයුතු කළ අතර එහි දකුණු ආසියානු අධ්‍යක්ෂ මීනාක්ෂි ගංගුලි කියා සිටියේ, කොළඹ මහජන විරෝධතා සීමා කිරීමට යොදා ගත් නව නීතිය මගින් ජනතාවගේ විරෝධතා දැක්වීම නැවැත්වීමට ජනාධිපති රනිල් වික්‍රමසිංහ මංමුලා සහගත උත්සාහයක යෙදෙන බවත් ගැඹුරු ආර්ථික අර්බුදයකින් මිදීමට රට අරගල කරන අතරේ, රජය කළ යුත්තේ මිනිසුන්ගේ හඬට සවන් දීම පහසු කිරීම මිස ඔවුන් කතා කරන විට ඔවුන් සිරගත කිරීම නොවේ යනුවෙන්.\n(එක්සත් ජාතීන්ගේ සංගමයේ විශේෂ වාර්තාකරු නිකුත් කළ ට්විටර් පණිවිඩය පහතින්)",
       "URL": "https://www.hirunews.lk/316681/අධි-ආරක්ෂක-කලාප-ගැසට්ටුවට-යූ-එන්-විශේෂ-වාර්තාකරුවෙක්ගේ-කනස්සල්ල",
       "Category": "Local News",
       "Parent URL": "https://www.hirunews.lk/local-news.php?pageID=834"
}