{
       "Source": "hirunews",
       "Timestamp": "Sunday, 02 January 2022 - 10:59",
       "Headline": "නිධන් හෑරූ පුද්ගලයින් දෙදෙනකු STF දැලට කොටු වේ (ඡායාරූප)",
       "News Content": "විශේෂ කාර්ය බලකාය ආරුගම්බේ කඳවුරේ නිලධාරින්ට යුද හමුදා බුද්ධි අංශ නිලධාරින්ගෙන් ලද තොරතුරකට අනුව ඊයේ (01) පස්වරුවේ පොතුවිල් - කුණ්ඩුමඩුව ප්‍රදේශයේ සිදු කළ විශේෂ සෝදිසි කිරීමක දී නිධන් හාරමින් සිටි පුද්ගලයින් දෙදෙනකු අත්අඩංගුවට ගැනීමට හැකිවී තිබෙනවා.\nමෙලෙස අත් අඩංගුවට ගත් සැකකරුවන් වයස අවුරුදු 28 - 29 යන වයස් කාණ්ඩවල පසුවන්නන් වන අතර, ඔවුන් සන්තකයේ තිබී නිධන් හෑරීමට යොදා ගන්නා උපකරණ තොගයක් ද සොයා ගැනුණා.\nඑම නිධන් හෑරීමේ උපකරණ අතර, උදැල්ලක්, කැත්තක්, බෝල මිටියක් සහ පූජාවක් සඳහා යොදා ගනු ලබන මුට්ටි, පහන්,බුලත් ආදී දෑ ද තිබූ බවයි වාර්තා වන්නේ.\nඅත්අඩංගුවට ගත් සැකකරුවන් වැඩිදුර විමර්ශන කටයුතු සඳහා පොතුවිල් පොලීසියට භාර දී තිබෙනවා.",
       "URL": "https://www.hirunews.lk/292805/නිධන්-හෑරූ-පුද්ගලයින්-දෙදෙනකු-stf-දැලට-කොටු-වේ-ඡායාරූප",
       "Category": "Local News",
       "Parent URL": "https://www.hirunews.lk/local-news.php?pageID=1454"
}