{
       "Source": "hirunews",
       "Timestamp": "Thursday, 23 May 2019 - 7:18",
       "Headline": "ඥාණසාර හිමිට අද නිදහස - බොදුබල සේනාව කියයි",
       "News Content": "සිර දඩුවම් නියමවී සිටින බොදුබල සේනා සංවිධානයේ මහ ලේකම් පූජ්‍ය ගලගොඩඅත්තේ ඥාණසාර හිමියන්ට අද නිදහස හිමිවනු ඇති බව එහි ජාතික සංවිධායක පූජ්‍ය විතාරන්දෙණියේ නන්ද හිමියන් පවසනවා.\nහිරු ප්‍රවෘත්ති අංශයට අදහස් දක්වමින් උන්වහන්සේ කියා සිටියේ ඥාණසාර හිමියන් පස්වරු 3 ට පමණ නිදහස් වනු ඇති බවයි.\nඅධිකරණයට අපහාස කළ බවට චෝදනා එල්ලවූ ඥාණසාර හිමියන්ට බරපතල වැඩසහිත වසර 19 ක සිර දඩුවමක් 2018 වසරේ අගෝස්තු 18 වනදා නියම වුණේ වසර හයකින් ගෙවී යන පරිදියි.\nහෝමාගම මහේස්ත්‍රාත් අධිකරණයේදී මාධ්‍යවේදී ප්‍රගීත් එක්නැලිගොඩ අතුරුදන් කිරීමේ නඩුව අවසන් වීමෙන් පසු එම අධිකරණ ශාලාව තුළ කලහකාරී ලෙස හැසිරීමෙන් ඥානසාර හිමියන් අධිකරණයට අපහාසයක් සිදුකර ඇත්දැයි විභාග කරන ලෙසට ඉල්ලනු ලැබුවේ එවක හෝමාගම මහේස්ත්‍රාත්ව කටයුතු කළ වත්මන් කොටුව මහේස්ත්‍රාත් රංග දිසානායකයි.\nඒ අනුව අභියාචනාධිකරණය විසින් මීට පෙර කරන ලද නියෝගයකට අනුව නීතිපතිවරයා ඥානසාර හිමියන්ට එරෙහිව චෝදනා 4ක් යටතේ නඩු ගොනු කර තිබුණා.\nමීට පෙර මාධ්‍යවේදී ප්‍රගීත් එක්නැලිගොඩගේ බිරිඳ වන සන්ධ්‍යා එක්නැලිගොඩට බැණ තර්ජනය කිරීමේ සිද්ධියට අදාළව බොදුබල සේනා සංවිධානයේ මහලේකම් පූජ්‍ය ගලගොඩඅත්තේ ඥානසාර හිමියන්ට නියම කර තිබූ මාස 6 ක සිර දඩුවම් වසර 5 කට අත්හිටුවීමට හෝමාගම මහාධිකරණය පසුගියදා නියෝග කළා.\nඒ, මෙම සිර දඩුවමට එරෙහිව ඥානසාර හිමියන් ඉදිරිපත් කර තිබූ අභියාචනයේ තීන්දුව ප්‍රකාශයට පත් කරමින්.",
       "URL": "https://www.hirunews.lk/216919/ඥාණසාර-හිමිට-අද-නිදහස-බොදුබල-සේනාව-කියයි",
       "Category": "Local News",
       "Parent URL": "https://www.hirunews.lk/local-news.php?pageID=3339"
}