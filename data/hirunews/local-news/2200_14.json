{
       "Source": "hirunews",
       "Timestamp": "Wednesday, 20 January 2021 - 13:26",
       "Headline": "ගැටළු රැසකට මුහුණ දී සිටින කුඹල්කරුවන් (වීඩියෝ)",
       "News Content": "අමුද්‍රව්‍ය සපයා ගැනීමේ දුෂ්කරතා ඇතුළු කරුණු කිහිපයක් හේතුවෙන් මහනුවර තෙල්දෙණිය ප්‍රදේශයේ සාම්ප්‍රදායික වළං නිෂ්පාදන කර්මාන්තකරුවන් ගැටළු රැසකට මුහුණ දී තිබෙනවා.\nඔවුන් බලධාරීන්ගෙන් ඉල්ලා සිටින්නේ දිනෙන් දින අභාවයට යන සිය කර්මාන්තය යළි නගාසිටුවීමට සවියක් ලබා දෙන ලෙසයි.\nමේ මහනුවර දිස්ත්‍රික්කයේ තෙල්දෙණිය, උඩිස්පත්තුව ප්‍රදේශයයි.\nඑම ප්‍රදේශයේ පිහිටි බිබියන්වත්ත සහ මහරවෙල යන ගම්මානවල වසර 20කට අධික කාලය සිට ප්‍රධාන ජීවනෝපාය මාර්ගය බවට වළං නිෂ්පාදනය පත්ව තිබෙනවා.\nවළං නිෂ්පාදනය සඳහා තවමත් නවීන යන්ත්‍රෝපකරණවලට වඩා සාම්ප්‍රදායික ක්‍රමවේද ඔස්සේ සිය නිෂ්පාදන වෙළෙඳපොළට යැවීමට මෙම කර්මාන්තකරුවන් කටයුතු කරමින් සිටීම පැසසිය යුතු කරුණක්.\nනමුත් සිය නිෂ්පාදන කටයුතු සාර්ථක කර ගැනීමට ඔවුන්ට නොහැකි වී ඇත්තේ කර්මාන්තය සඳහා අවශ්‍ය අමුද්‍රව්‍ය ඇතුලු මූලික පහසුකම් සපුරා ගැනීමට පවතින ගැටළු හේතුවෙන්.\nවළං කර්මාන්තකරුවන් පෙන්වා දෙන්නේ තම නිෂ්පාදනවලට වෙළෙඳපොළ ඉල්ලුම ඉහළ ගොස් ඇති නිසා වැඩි වටිනාකමකින් අළෙවි කර ගැනීමටද අවස්ථාව උදා වී ඇති බවයි.\nනමුත් අමුද්‍රව්‍ය සඳහා ඉහළ මිලක් ගෙවීමට සිදුවී හේතුවෙන් වලං කර්මාන්තය දිනෙන් දින වළපල්ලට යන බවයි එහි නිරත වන්නන්  පවසන්නේ.\nදෑතේ විරියෙන් රටේ නිෂ්පාදන ක්‍රියාවලියට සුවිශේෂී මෙහෙයක් ඉටු කරන මේ කර්මාන්තකරුවන් රජයෙන් ඉල්ලා සිටින්නේ සිය නිපැයුම් කරගෙන යාමට අවශ්‍ය මූලික පහසුකම් හෝ සපයා දෙන ලෙසයි.",
       "URL": "https://www.hirunews.lk/260215/ගැටළු-රැසකට-මුහුණ-දී-සිටින-කුඹල්කරුවන්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2200"
}