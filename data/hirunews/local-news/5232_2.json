{
       "Source": "hirunews",
       "Timestamp": "Monday, 28 December 2015 - 8:32",
       "Headline": "කතරගම ආප්ප මිළ 40 ?",
       "News Content": "පසුගිය සති අන්තයේ දීර්ඝ නිවාඩුවක් සමඟ කතරගම වැඳ පුදාගැනීම සඳහා ගිය ජනතාවට වැඩි මිලට ආහාර ද්‍රව්‍ය අලෙවි කළ වෙළඳසැල් හිමියන් සොයා කතරගම පොලීසිය විශේෂ මෙහෙයුමක් ආරම්භ කර තිබෙනවා.\nඑම වෙළඳසැල් හිමියන් පිළිබඳව තොරතුරු දන්නේ නම් වහාම දැනුවත් කරන ලෙස කතරගම පොලීසිය ජනතාවගෙන් ඉල්ලීමක්ද කරනවා.\nපසුගිය සති අන්තයේ යෙදී තිබුණු දීර්ඝ නිවාඩුවත් සමඟ කතරගම වැඳ පුදාගැනීමට අතිවිශාල ජනකායක් පැමිණීම විශේෂත්වයක්.\nකෙසේ වෙතත් එම පැමිණ සිටි ජනතාවට වැඩි මිලට භාණ්ඩ අලෙවි කිරීම සම්බන්ධයෙන්ද තොරතුරු වාර්තාවුණා.\nඒ අතර විශේෂත්වයක් වනුයේ රුපියල් 10ත් 15 ත් අතර මිලක පවතින ආප්පයක් රුපියල්  40 ත් 50 ත් අතර මිලකට අලෙවි කිරීමයි.\nමේ අතර සිසිල් බීම බෝතල් සහ පානීය ජල බෝතල්ද වැඩිමිලට අලෙවි කර ඇති බවයි වාර්තාවන්නේ.\nකතරගම පූජා භූමිය අවට ප්‍රදේශවල නිවාඩු නිකේතන 300 ක් පමණ පිහිටා තිබෙනවා.\nඇතැම් නිවාඩු නිකේතන හිමිකරුවන් පසුගිය දින කිහිපය පුරා කතරගමට පැමිණි ජනතාවට වැඩි මිලට ඒවා ලබාදී ඇති බවද පොලීසියට පැමිණිලි ලැබී තිබුණා.\nඑමෙන්ම වැඩි මිලට නිවාඩු නිකේතන සැපයීම සම්බන්ධයෙන්ද කතරගම පොලීසියට තොරතුරු වාර්තාවී තිබෙනවා.\nපොලීසිය සඳහන් කළේ වැඩිමිලට භාණ්ඩ අලෙවි කිරීම සහ නිවාඩු නිකේතන ලබාදුන් පුද්ගලයන් සොයා මෙහෙයුම් ආරම්භ කර ඇති බවයි.",
       "URL": "https://www.hirunews.lk/122912/කතරගම-ආප්ප-මිළ-40",
       "Category": "Local News",
       "Parent URL": "https://www.hirunews.lk/local-news.php?pageID=5232"
}