{
       "Source": "hirunews",
       "Timestamp": "Thursday, 21 May 2020 - 15:33",
       "Headline": "ඡන්ද දිනයට එරෙහි පෙත්සම් විභාගය යළිත් හෙට (21) දක්වා කල් තැබේ (වීඩියෝ)",
       "News Content": "ආණ්ඩුක්‍රම ව්‍යවස්ථාව මගින් හිමි වී ඇති නීතිමය බලතල අනුව පාර්ලිමේන්තු සැසිවාරය අවසන් කිරීමෙන් පසු 08 වන පාර්ලිමේන්තුව තවදුරටත් නීතිමය වශයෙන් තවදුරටත් සක්‍රීය පාර්ලිමේන්තුවක් නොවන බව ජනාධිපති නීතිඥ රොමේෂ් ද සිල්වා අද ශ්‍රේෂ්ඨාධිකරණයට දැනුම් දුන්නා.\nඒ, පාර්ලිමේන්තුව යලි කැදවන ලෙස ඉල්ලා සහ මැතිවරණ දිනය අභියෝගයට ලක් කරමින් ඉදිරිපත් කර තිබූ පෙත්සම් අගවිනිසුරු ප්‍රමුඛ පංච පුද්ගල ශ්‍රේෂ්ඨාධිකරණ විනිසුරු මඩුල්ල හමුවේ 04 වන දිනටත් අද යළි සලකා බැලූණු අවස්ථාවේදීයි.\nරජයේ සේවකයින්ගේ වැටුප් ගෙවීම ඇතුළු අත්‍යවශ්‍ය රජයේ වියදම් සඳහා රජයේ පොදු අරමුදලින් මුදල් වැය කිරීමේ බලය තිබියදී මියගිය පාර්ලිමේන්තුවකින් ඊට අනුමැතිය ලබාගැනීමේ අවශ්‍යතාවයක් ජනාධිපතිවරයාට නොමැති බවද එහිදී ඔහු කියා සිටියා.\nරටේ උත්තරීතර නීතිය වන ආණ්ඩුක්‍රම ව්‍යවස්ථාව අනුව ජනාධිපතිවරයා කටයුතු කර ඇති බැවින් පාර්ලිමේන්තුව විසුරුවා හරිමින් නිකුත් කළ ගැසට් නිවේදනය බල ශූන්‍ය වීමක් නොවන බවද ජනාධිපති නීතිඥ රොමේෂ් ද සිල්වා වැඩිදුරටත් සඳහන් කළා.\nජනාධිපතිවරයා නීත්‍යානුකූලව කටයුතු කරමින් ස්වාධීන කොමිෂන් සභාවක් වන මැතිවරණ කොමිසමේ කටයුතුවලට මැදිහත්වීමත් කර නොමැති අවස්ථාවක එකී ගැසට් නිවේදනය බලශූන්‍ය බවට පෙත්සම්කරුවන්ගේ නීතිඥයින් තර්ක කරනුයේ කෙසේද යන්න එහිදී ඔහු ප්‍රශ්න කර සිටියා.\nපෙත්සම්වල වගඋත්තරකරුවෙකු ලෙස නම් කර ඇති ජනාධිපති ලේකම්, ආචාර්ය පී.බී. ජයසුන්දර වෙනුවෙන් පෙනී සිටි ජනාධිපති නීතිඥ රොමේෂ් ද සිල්වා මෙහිදී වැඩිදුරටත් සඳහන් කළේ ඉදිරි මැතිවරණය පැවැත්වීම සඳහා සෞඛ්‍ය අංශවල කොල සංඥාව ලැබීමෙන් පසු තවත් දින 60ක, 70ක කාලයක් අවශ්‍ය බව මැතිවරණ කොමිසම අධිකරණයට දැනුම් දී ඇති බවයි.\nඒ අනුව මැතිවරණ පැවැත්වීමේ වගකීම පැවරී ඇති මැතිවරණ කොමිෂන් සභාව මැතිවරණ පැවැත්වීම නොව කල්දැමීමේ කාර්ය ඉටු කරන්නේද යන සැකය මතුවන බවද ජනාධිපති නීතිඥවරයා වැඩිදුරටත් සඳහන් කළා. නාමයෝජනා කැඳවීම, තැපැල් ඡන්ද ඉල්ලූම්පත්‍ර කැඳවීම, ඇප මුදල් තැන්පත් කිරීම වැනි බොහෝ කාර්යයන් තිබියදී එතරම් කාලයක් අවශ්‍ය බව නිගමනය කිරීම පුදුම සහගත බවද ඔහු ශ්‍රේෂ්ඨාධිකරණ විනිසුරු මඩුල්ලට පෙන්වා දුන්නා.\nමැතිවරණ කල් දැමීමෙන් රටේ ජනතාවගේ ඡන්දය ප්‍රකාශ කිරීමේ අයිතිය උල්ලංඝනය කිරීමක් සිදුව ඇති බව සඳහන් කළ ඔහු මැතිවරණ කොමිසමේ අඩුපාඩුවක් ඇත්නම් ඊට ජනාධිපතිවරයා හෝ ජනතාව වගකිව යුතු නොමැති බවද කියා සිටියා.\nපෙත්සම්කරුවන් ජනාධිපතිවරයා නිකුත් කළ එකී ගැසට් නිවේදනයට එරෙහිව අධිකරණයට පැමිණ ඇත්තේ නීතියෙන් නියම කර ඇති කාල පරාසය ඉක්මවීමෙන් පසුව නිසා අදාළ ඉල්ලීම් නීත්‍යානුකූල ලෙස සැලකිය නොහැකි බව පෙන්වා දුන් ජනාධිපති නීතිඥ රොමේෂ් ද සිල්වා වැඩිදුරටත් සඳහන් කළේ එම ඉල්ලීම් සම්බන්ධයෙන් සලකා බැලීමක් හෝ නොකළ යුතු බවයි.\nසෙසු අණ පනත් මෙන්ම පාර්ලිමේන්තු මැතිවරණ පනතද රටේ උත්තරීතර නීතිය හා ආණ්ඩුක්‍රම ව්‍යවස්ථාවේ දරුවන් වන බව පෙන්වා දුන් ඔහු, ජනාධිපතිවරණයට දින නියම කිරීමේ වගකීම ඇත්තේ මැතිවරණ කොමිසමට බව අවධාරණය කළා.\nඒ අනුව පෙත්සම් සලකා බැලීම හෙට දිනය දක්වා යළි කල් තැබීමටයි අගවිනිසුරුවරයා ප්‍රමුඛ පංච පුද්ගල විනිසුරු මඩුල්ල නියෝග කළේ.",
       "URL": "https://www.hirunews.lk/241189/ඡන්ද-දිනයට-එරෙහි-පෙත්සම්-විභාගය-යළිත්-හෙට-21-දක්වා-කල්-තැබේ-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2718"
}