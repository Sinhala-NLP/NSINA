{
       "Source": "hirunews",
       "Timestamp": "Thursday, 04 May 2023 - 10:51",
       "Headline": "වැඩි මිලට බිත්තර විකිණූ වෙළඳුන්ට දඩ",
       "News Content": "පාලන මිල ඉක්මවා වැඩි මිලට බිත්තර අලෙවි කල වෙළඳුන් තිදෙනෙකු නුවරඑලිය මහේස්ත්‍රාත් අධිකරණය වෙත ඊයේ(03) ඉදිරිපත් කිරීමෙන් අනතුරුව දඩ මුදලක් නියම කරනු ලැබුවා.\nඒ එක් අයෙකුට රුපියල් ලක්ෂය බැගින් වූ දඩයක් මතයි.\nනුවරඑලිය දිස්ත්‍රික් පාරිභෝගික සේවා අධිකාරි කාර්යාලයේ නිලධාරින් ඊයේ දිනය පුරා සිදුකළ වැටලීම් අතරතුරදීයි මෙම වෙළඳුන් තිදෙනා හසුව තිබෙන්නේ.\nඅප ප්‍රාදේශීය වාර්තාකරු සඳහන් කළේ එම චුදිතයන් තිදෙනා නුවරඑලිය, නානුඔය සහ ලිදුල යන ප්‍රදේශවල පදිංචිකරුවන් බවයි.\nතවද පාලන මිල ඉක්මවා සහල් අලෙවි කිරිම, කල් ඉකුත් වු ආහාර ද්‍රව්‍ය අලෙවි කිරිම, මිල ප්‍රදර්ශණය නොකිරිම යන චෝදනා යටතේ නුවරඑලිය අධිකරණ බල සිමාවේ ප්‍රධාන නගර කිහිපයකම වැටලිම් සිදු කර සැකකරුවන් 16 දෙනෙකු අධිකරණය වෙත ඉදිරිපත් කර තිබෙනවා.",
       "URL": "https://www.hirunews.lk/334215/වැඩි-මිලට-බිත්තර-විකිණූ-වෙළඳුන්ට-දඩ",
       "Category": "Local News",
       "Parent URL": "https://www.hirunews.lk/local-news.php?pageID=370"
}