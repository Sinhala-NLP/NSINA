{
       "Source": "hirunews",
       "Timestamp": "Monday, 11 April 2022 - 22:53",
       "Headline": "ත්‍රෛනිකායික මහ නා හිමිවරුන් සාකච්ඡාවක (වීඩියෝ)",
       "News Content": "පාර්ලිමේන්තුවේදී ජනතා අභිලාෂ නොසලකා හැර වගකීම් විරහිතව මහජන නියෝජිතයින් කටයුතු කළ ආකාරය පිළිබඳව දැඩි කනගාටුව පළ කරන බව ත්‍රෛනිකායික මහා නා හිමිවරුන් පවසනවා.\nමල්වතු මහා විහාරයේ අද පැවති සාකච්ඡාවකින් අනතුරුව ඒකාබද්ධ නිවේදනයක් නිකුත් කරමින් උන්වහන්සේ මේ බව සඳහන් කළා.\nරටේ පවතින අර්බුදකාරී තත්ත්වය සම්බන්ධයෙන් ත්‍රෛනිකායික මහා නා හිමිවරුන්ගේ ඒකාබද්ධ සාකච්ඡාවක් මල්වතු මහා විහාරයේදී පැවැත්වුණා.\nසාකච්ඡාවෙන් අනතුරුව නිවේදනයක් නිකුත් කරමින් මහා සංඝරත්නය පවසන්නේ පාර්ලිමේන්තුවේ පැවති දින 3ක විවාදයේදී රට තුළ පවත්නා අර්බුදයන් සඳහා පැහැදිලි විසඳුම් ඉදිරිපත් කරනු ඇතැයි තමන් වහන්සේ බලාපොරොත්තු වූ බවයි.\nසැබෑ අර්බුදයට විසඳුම් ලබාදෙනවා වෙනුවට ඇතැම් දේශපාලනඥයින් විසින් සිදුකරන අදූරදර්ශී ප්‍රකාශ අර්බුදය උග්‍ර කිරීමට හේතු වූ බව ත්‍රෛනිකායික මහා සංඝරත්නය පෙන්වා දෙනවා.\nඅර්බුදය විසඳා ගැනීම සඳහා ත්‍රෛනිකායික මහා නා හිමිවරු ඉදිරිපත් කළ යෝජනා අනුව කටයුතු කිරීමට අවශ්‍ය විධි විධාන යොදා ඇතැයි ජනාධිපති ලේකම්වරයා විසින් මෙම සාකච්ඡා අවස්ථාවේදී මහා නා හිමිවරුන් වෙත ලිඛිතව දැනුම් දී තිබෙනවා.\nවත්මන් අර්බුදය සමනය කර ගැනීමට රාජ්‍ය නායකත්වය සමඟ මෙන්ම පාර්ලිමේන්තුව නියෝජනය කරන සියලු දේශපාලන පක්ෂ සමඟ සාධනීය ලෙස සාකච්ඡා කිරීම ත්‍රෛනිකායික මහා නා හිමිවරුන්ගේ අභිලාෂය බවද අදාළ නිවේදනයේ සඳහන්.",
       "URL": "https://www.hirunews.lk/301761/ත්‍රෛනිකායික-මහ-නා-හිමිවරුන්-සාකච්ඡාවක-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1236"
}