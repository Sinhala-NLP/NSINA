{
       "Source": "hirunews",
       "Timestamp": "Saturday, 29 July 2017 - 13:34",
       "Headline": "සරණාගතයන් යළි පැමිණීමේ වර්ධනයක්",
       "News Content": "ඉන්දියාවේ සරණාගතයන් ලෙස සිටින ශ්‍රී ලාංකික දෙමළ ජාතිකයන් නැවත ස්වේච්ඡාවෙන් මෙරටට පැමිණීම පසුගිගය වසර කිහිපය තුළ ඉහළ ගොස් ඇති බව එක්සත් ජාතීන්ගේ සරණාගත කොමසාරිස් කාර්යාලය පවසනවා.\nපසුගිය අඟහරුවාදා පමණක් එවැනි ශ්‍රී ලාංකික සරණාගතයන් 57 දෙනෙකු මෙරටට පැමිණි බවයි එමඟින් සඳහන් කළේ.\nඔවුන් තමිල්නාඩුවේ විවිධ සරණාගත කඳවුරුවල සිටි අයයි.\nතිරුචි සහ චෙන්නායි නගරවල සිටි ශ්‍රී ලාංකික සරණාගතයන් 57 දෙනෙකු එලෙස දිවයිනට පැමිණි අතර, ජූලි 27 වනදාද තවත් සරණාගතයන් 36 දෙනෙකු ශ්‍රී ලංකාවට පැමිණියා.\n2014 වසරේදී දකුණු ඉන්දියාවේ සරණාගත කඳවුරුවල සිටි ශ්‍රී ලාංකිකයන් 396 දෙනෙකු යළි දිවයිනට පැමිණි අතර, 2015 වසරේ 452 කු සහ 2016 වසරේ 852 කු දිවයිනට පැමිණ තිබෙනවා.\nමේ වසරේ මේ වනවිට එලෙස දකුණු ඉන්දියාවේ සිට ශ්‍රී ලංකාවට පැමිණි දෙමළ ජාතික සරණාගතයන්ගේ සංඛ්‍යාව 809ක්.\nමෙම සරණාගතයන් වැඩි වශයෙන් ශ්‍රී ලංකාවට රැගෙන ඒම සඳහා දෙරට අතර මගී යාත්‍රා සේවාව යළි ආරම්භ කළ යුතු බව ජගත් සරණාගත කොමිසමේ අදහසයි.\nමේ වසරේ ජූනි 01 වනදා වනවිට තමිල්නාඩුවේ සරණාගත කඳවුරු 107 ක ශ්‍රී ලාංකික දෙමළ පවුල් 19248 කට අයත් පුද්ගලයන් 62 629 ක් සිටි බව නිල වාර්තාවල සඳහන්.\nයුද සමයේ තමිල්නාඩුවේ සරණාගත කඳවුරුවල සිටි ශ්‍රී ලාංකික සරණාගතයන්ගේ සංඛ්‍යාව තුන්ලක්ෂයකට අධිකයි.",
       "URL": "https://www.hirunews.lk/167076/සරණාගතයන්-යළි-පැමිණීමේ-වර්ධනයක්",
       "Category": "Local News",
       "Parent URL": "https://www.hirunews.lk/local-news.php?pageID=4397"
}