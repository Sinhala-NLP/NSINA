{
       "Source": "hirunews",
       "Timestamp": "Tuesday, 02 August 2022 - 13:07",
       "Headline": "ජල පෝෂක ප්‍රදේශවලට මිලි මීටර් 200 ඉක්ම වූ වැසි (වීඩියෝ)",
       "News Content": "දිවයිනට බලපා ඇති අයහපත් කාලගුණය හේතුවෙන් මේ වනවිට පුද්ගලයින් 03 දෙනෙකු මියගොස් තවත් පුද්ගලයින් 04 දෙනෙකු අතුරුදන් වී තිබෙනවා.\nකාලගුණ විද්‍යා දෙපාර්තමේන්තුව සදහන් කළේ, නිරිත දිග මෝසම සක්‍රීය තත්ත්වයේ පැවැතීම හේතුවෙන් තවදුරටත් ගිගුරුම් සහිත වැසි අපේක්ෂා කරන බව යි.\nමස්කෙලිය - නෝටන් බි්‍රජ් - ටැප්ලෝ ප්‍රදේශයේ නිවාස දෙකක් මතට අද උදෑසන පස් කන්දක් කඩා වැටීමෙන් එහි සිටි 39 හැවිරිදි පුද්ගලයකු ජීවිතක්ෂයට පත් වුණා.\nඑසේම තවත් 17 දෙනෙකු ආරක්ෂිත ස්ථානයක් වෙත යොමු කළ බව යි පොලිසිය සදහන් කළේ.\nඊයේ දිනයේ දී ලක්ෂපාන ප්‍රදේශයේ දී ජල පහරට හසු වී කාන්තාවක් සහ කුඩා දියණියක් ජීවිතක්ෂයට පත්වුණා.\nමේ අතර හැටන්, මොන්ටර්ෆෙයාර් ප්‍රදේශයේදී ද 24 හැවිරිදි තරුණයකු පැන්මූර් වැවට වැටීමෙන් අතුරුදන් වී තිබෙනවා.\nඔහුගේ සිරුර සෙවීමේ මේ වන ආරම්භ කර ඇති අතර, ඔහු සමඟ ගමන් කරමින් සිටි අනෙක් පුද්ගලයන් දෙදෙනා සැක පිට අත්අඩංගුවට ගැනුණා.\nමීට අමතරව නාවලපිටිය - අක්කරවත්ත කැටඹුලාව ඔයෙන් එතෙරවීමට ගොස් අතුරුදන් වූ කාන්තාව ඇතුළු පුද්ගලයින් දෙදෙනා සෙවීමේ කටයුතු තවදුරටත් ක්‍රියාත්මක යි.\nමෙලෙස අතුරුදන්ව ඇත්තේ 36,46 සහ 47 යන වයස්වල පසු වන කැටඹුලාව ප්‍රදේශයේම පදිංචිකරුවන් බව යි පොලිසිය සඳහන් කළේ.\nආපදා කළමණාකරන මධ්‍යස්ථානය සඳහන් කළේ, අයහපත් කාලගුණයෙන් පවුල් 1766කට අයත් පුද්ගලයින් 7649 පීඩාවට පත්ව සිටින බව යි.\nඑසේම නිවාස 25කට අර්ධ හානි සිදු ව තිබෙනවා.\nමධ්‍යම කදුකරයට ඇද හැලෙන වර්ෂාවත් සමඟ හැටන් ඔය පිටාර ගැලීමෙන් වටවල ප්‍රදේශයේ නිවාස 30කට වැඩි සංඛ්‍යාවක් ජලයෙන් යට වුණා.\nපස් කඳු කඩා වැටීමෙන් ගමනාගමනයට බාධා එල්ල වූ හැටන් - කොළඹ ප්‍රධාන මාර්ගය මේ වන විට විවෘත කර තිබෙනවා.\nඑමෙන්ම වලස්මුල්ල - කිරම ඔය පිටාර ගැලීමෙන් වලස්මුල්ල - ඌරුබොක්ක ප්‍රධාන මාර්ගය ජලයෙන් යට වී ඇති බව යි වාර්තා වන්නේ.\nනිල්වලා සහ කළු ගංගා පිටාර ගැලීමෙන් මාතර සහ රත්නපුර දිස්ත්‍රික්කවල පහත් බිම් රැසක් තවදුරටත් ජලයෙන් යට වී ඇති අතර, ඇතැම් මාර්ගවල ගමනාගමනයට ද බාධා එල්ල වී ඇති බව යි හිරු වාර්තාකරුවන් සදහන් කළේ.\nඅයහපත් කාලගුණ තත්ත්වයෙන් පීඩාවට පත්ව සිටින පිරිස් වෙත සහන සැලසීම සඳහා යුද හමුදා භට පිරිස් අදාළ ප්‍රදේශවලට යොමු කිරීමට යුද හමුදාපති ලුතිනන් ජෙනරාල් විකුම් ලියනගේ උපදෙස් ලබා දී තිබෙනවා.\nමේ අතර, මහනුවර ජල පෝෂක ප්‍රදේශවලට ඇදහැලෙන අධික වර්ෂාව නිසා පොල්ගොල්ල ජලාශයේ වාන් දොරටු 10න් 6ක් ඊයේ රාත්‍රියේ සිට විවෘත කර තිබෙනවා.\nඑම නිසා වෙල්ල ඉහළ හා පහළ කොටස භාවිත කරන පිරිස් ඉතා අවධානයෙන් කටයුතු කළ යුතු බව යි එහි කාර්යභාර ඉංජිනේරු අතුල පුෂ්පකුමාර දැනුම් දෙන්නේ.\nඑසේම, හැටන් ප්‍රදේශයට බල පා ඇති අයහපත් කාලගුණ තත්ත්වය හේතුවෙන් ගිලා බැසීමේ අවදානමකට ලක්ව ඇති හැටන් නගරයේ සිවු මහල් ගොඩනැගිල්ලක් පවත්වාගෙන ගිය රියදුරු පාසලක සේවය කළ පිරිස ඊයේ රාත්‍රියේ දී එම ස්ථානයෙන් ඉවත් කිරීමට කටයුතු කර තිබෙනවා.\nකාසල්රී ජලාශයට ජලය ගලා බසින ඇල මාර්ගයක් ආසන්නයේ මෙම ගොඩනැගිල්ල පිහිටා තිබීම හේතුවෙන් ගිලා බැසීමේ අවදානමකට ලක්ව ඇති බවයි නුවරඑළිය දිස්ත්‍රික් ආපදා කළමනාකරණ ඒකකයේ සහකාර අධ්‍යක්ෂ රංජිත් අහලකෝන් සඳහන් කළේ.\nකාලගුණ විද්‍යා දෙපාර්තමේන්තුව සදහන් කළේ, ජල පෝෂක ප්‍රදේශවලට ගෙවුණු පැය 24 තුළ දී වැඩි වර්ෂාපතනයක් ලැබී ඇති බව යි.\nනෝර්ටන් බි්‍රජ් ප්‍රදේශයට මිලි මීටර් 243ක් ලක්ෂපාන ප්‍රදේශයට මිලි මීටර් 222ක වර්ෂාපතනයක් ලැබී තිබෙනවා.\nමීට අමතරව කාසල්රි සහ කොත්මලේ යන ජලාශ ආශ්‍රීතව ද මිලි මීටර 150 ඉක්ම වූ වැසි ලැබී ඇති බවයි කාලගුණ විද්‍යා දෙපාර්තමේන්තුව සදහන් කළේ.\nඅද දිනයේත් බස්නාහිර, සබරගමුව, මධ්‍යම, උතුර සහ වයඹ පළාත්වලටත් ගාල්ල සහ මාතර දිස්ත්‍රික්කවලටත් මිලිමීටර් 100 ඉක්ම වූ වැසි ඇති විය හැකි යි.",
       "URL": "https://www.hirunews.lk/311652/ජල-පෝෂක-ප්‍රදේශවලට-මිලි-මීටර්-200-ඉක්ම-වූ-වැසි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=972"
}