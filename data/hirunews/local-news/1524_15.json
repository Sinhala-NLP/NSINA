{
       "Source": "hirunews",
       "Timestamp": "Wednesday, 01 December 2021 - 17:08",
       "Headline": "ගෑස්වල ගඳ සුවඳ පරීක්ෂා කර වාර්තාවක් ලබාගෙන වෙළඳපොලට නිකුත් කිරීම පිළිබඳ අවධානය (ඡායාරූප සහ වීඩියෝ)",
       "News Content": "දින කිහිපයකට පෙර සිට හදිසියේ සිදුවන ගෑස් ටැංකි පුපුරායෑම පිළිබඳ පාර්ශව කිහිපයක අදහස් ගැනීමට සහ ඊට විසදුම් විමසීමට වෙළඳ කටයුතු පිළිබඳ අමාත්‍යාංශ උපදේශක කාරක සභාවේ විශේෂ රැස්වීමක් අද පාර්ලිමේන්තුවේදී පැවැත්වුණා.\nපාර්ලිමේන්තුවේදී ඊයේ විපක්ෂය ඉදිරිපත් කළ ප්‍රශ්න කිහිපයක් පිළිබඳව සහ තවත් පාර්ශව කිහිපයක් සම්බන්ධකරගෙන මේ පිළිබඳ වැඩිදුරටත් සාකච්ඡා කිරීම සඳහායි මෙම විශේෂ රැස්වීම පැවැත්වුණේ.\nමේ සඳහා වෙළඳ අමාත්‍යාංශය, ශ්‍රී ලංකා පොලීසිය, පාරිභෝගික කටයුතු පිළිබඳ අධිකාරිය, ලිට්රෝ සහ ලාෆ්ස් ගෑස් සමාගම්, ශ්‍රී ලංකා ප්‍රමිති ආයතනය, ලංකා ඛනිජ තෙල් සංස්ථාව, රස පරීක්ෂක දෙපාර්තමේන්තුව ඇතුලු ආයතන රැසක නිළධාරීන් මීට එක්ව සිටියා.\nවිපක්ෂ නායක සජිත් ප්‍රේමදාස මහතා ප්‍රශ්න කිහිපයක් මෙම අමාත්‍යාංශ උපදේශක කාරක සභාවට ඉදිරිපත් කළ අතර හැකි ඉක්මනින් මේ සඳහා පිළිතුරු ලබාදෙන ලෙස ඉල්ලීමක් කර තිබෙනවා.\nගෑස් සංයුතියේ වෙනස් කිරීම වත්මන් පුපුරායෑම් වලට බලපෑමක් කළේද යන්න සහ ගෑස්වල ගඳ සුවඳ පිළිබඳ පරීක්ෂා කර වාර්තාවක් ලබාගෙන ගෑස් වෙළඳපොලට නිකුත් කිරීම පිළිබඳවද මෙහිදී අවධානය යොමු කර තිබෙනවා.\nජනාධිපතිවරයා විසින් පත්කරන ලද කමිටුවේ වාර්තා සති දෙකක් ඇතුළත ලබාගෙන එම නිර්දේශ ඉක්මනින් ක්‍රියාත්මක කිරීම පිළිබඳවද, මෙරටට ගෙන්වන ගෑස් රටට ඇතුලූ කිරීමට පෙර නැව තුළදීම ප්‍රමිතිය පරීක්ෂාකිරීම පිළිබඳවද යම් යම් එකගතාවයන්ට පැමිනිම මෙහිදී සිදුවූ බවයි පාර්ලිමේන්තුවේ සන්නිවේදන දෙපාර්තමේන්තුව නිවේදනය කලේ.",
       "URL": "https://www.hirunews.lk/289740/ගෑස්වල-ගඳ-සුවඳ-පරීක්ෂා-කර-වාර්තාවක්-ලබාගෙන-වෙළඳපොලට-නිකුත්-කිරීම-පිළිබඳ-අවධානය-ඡායාරූප-සහ-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1524"
}