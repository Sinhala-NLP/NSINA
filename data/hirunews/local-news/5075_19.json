{
       "Source": "hirunews",
       "Timestamp": "Sunday, 24 April 2016 - 13:17",
       "Headline": "උතුරේ යෝජනාව ගැන අර්බුද අනවශ්‍යයි",
       "News Content": "දෙමළ කතා කරන ජනතාව වෙනුවෙන් වෙනම පළාතක් පිහිටුවීම සම්බන්ධයෙන් උතුරු පළාත් සභාව සම්මත කර ගත් යෝජනාව දේශපාලන අර්බුදයක් බවට පත් කර ගත යුතු නැතැයි ශ්‍රී ලංකා මුස්ලිම් කොංග්‍රසය පවසනවා.\nඅදාළ යෝජනාව පිළිබද සිය මතය කුමක්දැයි අප කළ විමසීමකදී මුස්ලිම් කොංග්‍රසයේ මහලේකම් හිටපු පාර්ලිමේන්තු මන්ත්‍රී හසන් අලී ප්‍රකාශ කළේ  ඕනෑම දේශපාලන පක්ෂයකට හෝ සංවිධානයකට යෝජනා ඉදිරිපත් කිරීමේ අයිතියක් පවතින බවයි.\nඑහෙත් එය ක්‍රියාත්මක වනවා ද නැද්ද යන්න තීරණය කළ යුත්තේ සාමූහික එකගතාවයකින් පසුව බවයි මුස්ලිම් කොංග්‍රසයේ මහලේකම්වරයා වැඩිදුරටත් කියා සිටියේ.\nඋතුරු නැගෙනහිර පළාත් එකතු කර දෙමළ කතා කරන ජනතාව වෙනුවෙන් වෙනම පළාතක් පිහිටුවිය යුතු බවට උතුරු පළාත් සභාව මගින් යෝජනාවක් සම්මත කර ගත්තේ පෙරේදා දිනයේදීයි.\nඋතුර - නැගෙනහිර පළාත් එකතු කර මෙම පළාත නිර්මාණය කළ යුතු බවට ද එහි සදහන් වුණා.\nමෙම යෝජනාව මේ මස 28 වන දා විපක්ෂ නායක ආර්. සම්බන්ධන් වෙත ඉදිරිපත් කළ යුතු බවට ද මෙහිදී එකඟත්වයක් පළ වී තිබෙනවා.",
       "URL": "https://www.hirunews.lk/131609/උතුරේ-යෝජනාව-ගැන-අර්බුද-අනවශ්‍යයි",
       "Category": "Local News",
       "Parent URL": "https://www.hirunews.lk/local-news.php?pageID=5075"
}