{
       "Source": "hirunews",
       "Timestamp": "Monday, 02 November 2020 - 12:48",
       "Headline": "නිරෝධායන ඇඳිරිනීතිය පනවා නැති ප්‍රදේශවලට කටයුතු කළයුතු ආකාරය පිළිබඳ මාර්ගෝපදේශයක් (වීඩියෝ)",
       "News Content": "නිරෝධායන ඇඳිරිනීතිය පනවා නැති ප්‍රදේශවල ක්‍රියාකාරකම් සඳහාද සීමා කිරීම් හඳුන්වාදෙන බව  සෞඛ්‍ය අමාත්‍යාංශය පවසනවා.\nරට තුළ දැනට පවතින කොවිඩ් 19 වසංගත තත්ත්වයට මුහුණ දීම සඳහා ඩ්‍රීම්නැමති සංකල්පය හදුන්වාදෙන බවයි එම අමාත්‍යාංශය නිවේදනය කළේ.\nරට තුළ දැනට පවතින කොවිඩ් 19 වසංගත තත්ත්වය වරින් වර වෙනස්වීම්වලට භාජනය වන අතර දැනට රට තුළ ඇති තත්ත්වය ඇලර්ට් ලෙවල් ත්‍රී ලෙසයි සැලකෙන්නේ.\nඑම නිසා මෙම ඩ්‍රීම් සංකල්පයට අනුගතව ක්‍රියා කළ යුතු බවයි සෞඛ්‍ය අමාත්‍යාංශය පවසන්නේ.\nඑනම් ඩී ලෙසින් හඳුන්වන්නේ පුද්ගල දුරස්ථභාවය, පුද්ගලයින් ඒකරාශීවීම් නොමැතිවීම සහ නිවසේ රැඳී සිටීමයි.\nආර් ඊ ලෙස ශ්වසන ආචාර විධි හඳුන්වාදෙනු ලබනවා.\nඩී ලෙස හැඳින්වෙන්නේ විෂබීජහරණ ක්‍රියා පිළිවෙත් වන අතර එම් යනු මුහුණු ආවරණ නිසි ලෙස භාවිත කිරීමයි.\nනිරෝධායන ඇඳිරිනීතිය පනවා නැති ප්‍රදේශවල කටයුතු කළ යුතු ආකාරයද එහි දැක්වෙන අතර අත්‍යවශ්‍ය සේවා සඳහා හෝ අවසර ලත් රාජකාරි සඳහා නිරත නොවන්නේ නම් නිවසින් පිටවීමට අවසර ලබාදී ඇත්තේ පුද්ගලයින් දෙදෙනෙකුට පමණයි.\nපොදු ප්‍රවාහන සේවා භාවිත කිරීමේදී බස් රථයේ සහ දුම්රියේ සියයට 75ක ආසන ධාරිතාව දක්වා මගීන් ප්‍රවාහනය කිරිමට පමණක් අවසර ලබා දී තිබෙනවා.\nපුද්ගලික කුලී රථ සේවා භාවිත කිරීමේදී අනුගමනය කළ යුතු මාර්ගෝපදේශය වන්නේ මෝටර් රථ සහ ත්‍රිරෝද රථ උපරිම මගීන් දෙදෙනෙකුට සීමිත බවයි.\nවෙනත් වර්ගවල වාහන සඳහා එය ආසන ධාරිතාවයෙන් 50%කට සීමා කළ යුතුවනවා.\nඅත්‍යවශ්‍ය උපයෝගී සේවාවන් ලෙස සැලකෙන විදුලිය, ජලය, විදුලි සංදේශ, ඉන්ධන පිරවුම්හල්, එල්.පී. ගෑස් ස්ථාන, මෝටර් ගරාජ්‍, ටයර් සේවා සහ තැපැල්, කුරියර් සේවා ක්‍රියාත්මක කළ යුත්තේ අවම කාර්ය මණ්ඩලයක් යොදා ගනිමිනුයි .\nරාජ්‍ය කාර්යාලවල මෙන්ම පෞද්ගලික අංශයේ කාර්යාලවලද අවම කාර්ය මණ්ඩලයක් සමඟ කටයුතු කළ යුතු අතර නිවසේ සිට වැඩකිරීමට හැකි සේවකයින් සඳහා ඉඩ ලබා දිය යුතුවනවා.\nබැංකු, මූල්‍ය සමාගම්, උකස් මධ්‍යස්ථාන ආදී මූල්‍ය ආයතනවල ගනුදෙනු කරුවන් සඳහා ඉඩ ප්‍රමාණයෙන් සියයට 50ක ඉඩ ප්‍රමාණයක ගනුදෙනු කරුවන් ඇතුළත් කර ගත හැකියි.\nඅධිකරණ කටයුතුද සිදු කළ යුතු වන්නේ මුළු ආසන ධාරිතාවයෙන් සියයට 50 ක උපරිමයකින් යුතුව බවටයි එම මාර්ගෝපදේශවල දැක්වෙන්නේ.\nබන්ධනාගාරවලට අමුත්තන්ට පැමිණීමට අවසර නොමැති අතර රජයේ රෝහල්, පුද්ගලික රෝහල්, ෆාමසි, රසායනාගාර, වෛද්‍ය සේවා ඇතුළුව සෞඛ්‍ය අංශ සඳහාද සෞඛ්‍ය මාර්ගෝපදේශවලට අනුකූලව සේවා පවත්වා ගැනීම සඳහා අවශ්‍ය අවම සේවකයින් සංඛ්‍යාවක් යොදා ගත යුතුවනවා.\nඑමෙන්ම ගෘහස්ථ හා එළිමහන් උත්සව හා මහජන රැස්වීම්ද පැවැත්වීමට අවසර හිමිවන්නේ නැහැ.\nව්‍යායාම ශාලා ගෘහස්ථ ක්‍රීඩා ශාලා, පවත්වාගෙන යා යුත්තේ ඉඩ ප්‍රමාණයෙන් සියයට 50ක ධාරිතාවයෙනුයි.\nසුපිරි වෙළඳ සැල්, සාප්පු සංකීර්ණ, කෘෂිකර්මාන්තය, වීදි වෙළෙඳුන්, ජංගම වෙළෙඳුන්, සැලුන් සහ රූපලාවන්‍යාගාර රෙදි සේදීමේ ස්ථාන, අධ්‍යාපන ආයතන, මංගල සහ අවමංගල්‍ය උත්සව, මධ්‍යසාර අලෙවිසැල් ඇතුළු සේවා ආයතන සඳහා ක්‍රියා කළ යුතු ආකාරය පිළිබඳ ලබාදී ඇති මාර්ගෝපදේශ පහතින්.",
       "URL": "https://www.hirunews.lk/253838/නිරෝධායන-ඇඳිරිනීතිය-පනවා-නැති-ප්‍රදේශවලට-කටයුතු-කළයුතු-ආකාරය-පිළිබඳ-මාර්ගෝපදේශයක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2356"
}