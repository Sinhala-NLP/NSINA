{
       "Source": "hirunews",
       "Timestamp": "Saturday, 30 November 2019 - 7:04",
       "Headline": "මහබැංකු බැඳුම්කර වෝහාරික විගණන වාර්තාව 3 වනදා පාර්ලිමේන්තුවට",
       "News Content": "බැඳුම්කර ගණුදෙනුව සම්බන්ධයෙන් ශ්‍රී ලංකා මහබැංකුව සකස් කළ වෝහාරික විගණන වාර්තාව ලබන 3 වනදා පාර්ලිමේන්තුවට ඉදිරිපත් කිරීමට නියමිතයි.\nකෝප් කමිටු සභාපති පාර්ලිමේන්තු මන්ත්‍රී සුනිල් හඳුන්නෙත්තිට සමීප ආරංචි මාර්ග සඳහන් කළේ මේ වනවිටත් ඊට අදාළ වාර්තාව ඔහු වෙත ලැබී ඇති බවයි.\n2015 පෙබරවාරි එකේ සිට 2016 මාර්තු 31 දක්වා කාලය තුළ භාණ්ඩාගාර බැඳුම්කර නිකුත් කිරීම පිළිබඳ විමර්ශනය කිරීම, පරීක්ෂා කිරීම සහ වාර්තා කිරීම සම්බන්ධයෙන් ජනපති පරීක්ෂණ කොමිෂන් සභාව මගින් අභ්‍යන්තර විමර්ශන වාර්තාවල අඩංගු කරුණු සලකා ශ්‍රී ලංකා මහබැංකුවේ විගණකාධිපතිවරයාගේ උපදෙස් පරිදි වාර්තාවක් සකස් කරන ලෙසට දැනුම්දී තිබුණා.\nමේ සඳහා ජාත්‍යන්තර පළපුරුද්ද සහිත විගණන සමාගම් තෝරා ගනු ලැබූ අතර, එම කණ්ඩායම විදේශ සාමාජිකයන්ගෙන් සමන්විතයි.",
       "URL": "https://www.hirunews.lk/229237/මහබැංකු-බැඳුම්කර-වෝහාරික-විගණන-වාර්තාව-3-වනදා-පාර්ලිමේන්තුවට",
       "Category": "Local News",
       "Parent URL": "https://www.hirunews.lk/local-news.php?pageID=3025"
}