{
       "Source": "hirunews",
       "Timestamp": "Tuesday, 07 November 2017 - 13:17",
       "Headline": "කොළඹ වෝර්ඩ් පෙදෙස අවට දැඩි රථවාහන තද බදයක්",
       "News Content": "සරසවි සිසුන්ගේ විරෝධතාවක් සහ ඉන්ධන පිරවුම්හල් අසල පවතින දිගු පෝලිම් හේතුවෙන් කොළඹ වෝර්ඩ් පෙදෙස අවට දැඩි රථවාහන තද බදයක් පවතින බව වාර්තා වනවා.\nමේ අතර මාළඹේ පෞද්ගලික වෛද්‍ය විද්‍යාලය සම්බන්ධයෙන් රජය ලබාදුන් තීරණය පිළිගත නොහැකි බව ප්‍රකාශ කරමින් රජයේ වෛද්‍ය පීඨ ශිෂ්‍ය දෙමාපිය සංගමය ආරම්භ කළ මාරාන්තික උපවාසය අද දෙවන දිනටත් ක්‍රියාත්මක වනවා.\nඑම සංගමය නියෝජනය කරමින් දෙමාපියන් 5 දෙනෙකු මෙම උපවාසයට සහභාගි වී සිටින බව සඳහන්.\nමේ අතර, සයිටම් ගැටළුව සම්බන්ධයෙන් රජය ඉදිරිපත් කර ඇති යෝජනාවලට විරෝධය පළ කරමින් අද උදෑසන ගම්පහ නගරයේ විරෝධතාවක් පැවැත්වුණා.\nඅප වාර්තාකරු සඳහන් කළේ මෙම විරෝධතාව සඳහා වෛද්‍ය පීඨ සිසුන්, උපකාරක පන්ති සඳහා සහභාගි වන සිසුන් ඇතුළු තවත් සිවිල් සංවිධාන නියෝජිතයින් ඊට එක්ව සිටි බවයි.\nකෙසේ වෙතත්, සයිටම් අර්බුදය සම්බන්ධයෙන් ජනාධිපති මෛත්‍රීපාල සිරිසේන රජයේ වෛද්‍ය පීඨ ශිෂ්‍ය දෙමාපිය සංගමයට අද දහවල් සාකච්ඡාවක් ලබාදී තිබෙනවා.\nඑම සාකච්ඡාව ජනාධිපති ලේකම් කාර්යාලයේදී පැවැත්වීමටයි නියමිතව ඇත්තේ.\nමීට පෙර ඔවුන් ජනාධිපති ලේකම් ඔස්ටින් ප්‍රනාන්දු සමඟ අර්බුදය සම්බන්ධයෙන් සාකච්ඡාවක නිරත වුණා.",
       "URL": "https://www.hirunews.lk/175456/කොළඹ-වෝර්ඩ්-පෙදෙස-අවට-දැඩි-රථවාහන-තද-බදයක්",
       "Category": "Local News",
       "Parent URL": "https://www.hirunews.lk/local-news.php?pageID=4231"
}