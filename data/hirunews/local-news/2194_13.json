{
       "Source": "hirunews",
       "Timestamp": "Saturday, 23 January 2021 - 7:59",
       "Headline": "විල්පත්තු වන විනාශයේ ඇස්තමේන්තුව මිලියන දහස පනී - අලාභය ගෙවන ලෙස බදියුදීන්ට ලිපියක් (වීඩියෝ)",
       "News Content": "මෙරට මහත් ආන්දෝලනයකට ලක්වූ විල්පත්තු පරිවාර රක්ෂිත කලාපයේ හෙළිපෙහෙළි කළ ශාඛවල වටිනාකම රුපියල් මිලියන දහසකට වැඩි බවට ඇස්තමේන්තු කර තිබෙනවා.\nඒ, වනජීවී වන සංරක්ෂණ අමාත්‍යාංශය පත් කළ විශේෂ කමිටුවක් මගින්.\nඒ අනුව මෙම චෝදනාවට වරදකරු ලෙස අධිකරණය මගින් තීන්දු කළ හිටපු අමාත්‍ය රිෂාඩ් බදියුදීන්ට අදාළ ඇස්තමේන්තුව, වන සංරක්ෂණ දෙපාර්තමේන්තුව මගින් ලිඛිතව දැනුම් දී තිබෙනවා.\nහිරු සී.අයි. ඒ ඔස්සේ මුල්වරට අනාවරණ කළ මෙරට මහත් ආන්දෝලනයට ලක්වූ විල්පත්තු පරිවාර රක්ෂිත කලාපය ආසන්නයේ පිහිටි කල්ලාරු රක්ෂිත වනාන්තරයේ අක්කර 2,388ක් හෙළි කොට එහි අනවසර ඉදිකිරීම් සිදුකිරීම හේතුවෙන් විශාල පාරිසරික හානියක් සිදුවූ බවට පරිසර යුක්ති කේන්ද්‍රය මගින් අභියාචනාධිකරණය හමුවේ මෙම පෙත්සම ගොනුකරනු ලැබුවේ 2015 වර්ෂයේදියි.\nඅදාළ වනාන්තර කලාපය තුළ තවදුරටත් හෙළි කිරීම් සිදුකොට අනවසර ඉදිකිරීම් වැළැක්වීමේ තහනම් නියෝගයක් අදාළ පෙත්සමෙන් ඉල්ලා සිටියා.\nඑහි වගඋත්තරකරුවන් ලෙස නම් කර තිබුණේ හිටපු අමාත්‍ය රිෂාඩ් බදියුදීන්, මධ්‍යම පරිසර අධිකාරිය සහ වන සංරක්ෂණ දෙපාර්තමේන්තුව ඇතුලු පාර්ශව කිහිපයක්.\nදීර්ඝ කාලයක් තිස්සේ විභාග කෙරුණු මෙම නඩුවේ ඓතිහාසික තීන්දුව අභියාචනාධිකරණය විසින් පසුගිය වසරේ නොවැම්බර් මස 16 වනදා ප්‍රකශයට පත් කළා.\nඑම තීන්දුවෙන් අභියාචනාධිකරණය ප්‍රකාශ කළේ හිටපු අමාත්‍ය රිෂාඩ් බදියුදීන්, රක්ෂිත කලාපය හෙළි කරමින් සිදුකළ නැවත පදිංචි කිරීම් නීති විරෝධී බවයි.\nඑමෙන්ම හෙළිපෙහෙළි කළ වනාන්තර කලාපයේ සිය පෞද්ගලික වියදමින් නැවත වන වගා සිදුකරන ලෙසද පෙත්සම්කරුවන්ට නඩු ගාස්තු ගෙවන ලෙසද අභියාචනාධිකරණය නියෝග කළා.\nමෙම නඩු තින්දුවෙන් පසුවයි වන විනාශයේ අලාභය ගණනය කිරීම සඳහා මෙලෙස වනජීවී හා වන සංරක්ෂණ අමාත්‍යාංශය මගින් කමිටුවක් පත් කරනු ලැබුවේ.\nමෙම කමිටු නිර්දේශ හිටපු අමාත්‍ය රිෂාඩ් බදියුදීන්ට මෙන්ම නීතිපතිවරයා වෙතද යොමුකර තිබෙනවා.\nඒ, අදාළ නිර්දේශ ප්‍රසිද්ධ කළ හැකිද යන්න පිළිබඳ නීතිඋපදෙස් ලබාගැනීම සඳහා බවයි වන සම්පත් සංවර්ධන රාජ්‍ය අමාත්‍ය විමලවීර දිසානායක හිරු ප්‍රවෘත්ති අංශය කළ විමසීමකදි කියා සිටියේ.\nඅධිකරණ තීන්දුව ප්‍රකාරව වන වගාව නැවත සිදුකිරීම සඳහා එම මුදල රජයට ගෙවන ලෙසයි වන සංරක්ෂණ දෙපාර්තමේන්තුව, රිෂාඩ් බදියුදීන් හිටපු අමාත්‍යවරයාට දැනුම් දී ඇත්තේ.",
       "URL": "https://www.hirunews.lk/260473/විල්පත්තු-වන-විනාශයේ-ඇස්තමේන්තුව-මිලියන-දහස-පනී-අලාභය-ගෙවන-ලෙස-බදියුදීන්ට-ලිපියක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2194"
}