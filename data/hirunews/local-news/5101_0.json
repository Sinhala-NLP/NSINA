{
       "Source": "hirunews",
       "Timestamp": "Tuesday, 05 April 2016 - 19:04",
       "Headline": "ජවිපෙ සහ පෙරටුගාමීන් අප්‍රේල් විරුවන් සමරයි සෝමවංශ තනිවෙයි",
       "News Content": "1971 අරගලයේදී මිය ගිය සාමාජිකයන් සමරමින් ජනතා විමුක්ති පෙරමුණ, පෙරටුගාමී සමාජවාදී පක්ෂය සහ ජනතා සේවක පක්ෂය අද දිවයිනේ ප්‍රදේශ කිහිපයකදී වෙන් වෙන්ව සැමරුම් උත්සවය පවත්වනු ලැබුවා.\nජනතා විමුක්ති පෙරමුණ, අනුරාධපුරය, පානදුර සහ දෙනියාය නගරවලදී මෙම විරු සැමරුම පැවැත්වූ අතර, පෙරටුගාමී සමාජවාදී පක්ෂය අප්‍රේල් විරු සැමරුම් පවත්වනු ලැබුවේ කෑගල්ල, කරන්දෙනිය, ගම්පහ, දඹුල්ල සහ බදුල්ල නගරවලදීයි. මීට අමතරව ජනතා විමුක්ති පෙරමුණේ හිටපු නායක සෝමවංශ අමරසිංහගේ නායකත්වයෙන් යුත් ජනතා සේවක පක්ෂය ද බත්තරමුල්ලේ පිහිටි සිය පක්ෂ කාර්යාලයේදී අද අප්‍රේල් විරුවන් සමරනු ලැබුවා.\nපානදුර නගර ශාලාවේදී පැවැත්වුණු ජනතා විමුක්ති පෙරමුණු අප්‍රේල් විරු සැමරුමේදී අදහස් දැක්වූ එම පක්ෂයේ ප්‍රධාන ලේකම් ටිල්වින් සිල්වා කියා සිටියේ ජනතාව දැන් වෙනසක් ඉල්ලා සිටින බවයි.\nගාල්ල - කරන්දෙනිය ප්‍රදේශයේ පෙරටුගාමී සමාජවාදී පක්ෂය සංවිධානය කර තිබූ අප්‍රේල් විරු සැමරුමට එක්වෙමින් අදහස් දැක්වූ එම පක්ෂයේ ප්‍රචාරක ලේකම් පුබුදු ජයගොඩ, සාධාරණ සමාජයක අවශ්‍යතාව අවධාරණය කළා.\nජනතා සේවක පක්ෂයේ නායක සෝමවංශ අමරසිංහ අප්‍රේල් විරුවන් සමරමින් කියා සිටියේ නිර්ධන පන්තිය වෙනුවෙන් අදටත් තැනක් ලැබී ඇත්තේ එදා අප්‍රේල් විරුවන් කළ කැපකිරීම් නිසා බවයි.",
       "URL": "https://www.hirunews.lk/130195/ජවිපෙ-සහ-පෙරටුගාමීන්-අප්‍රේල්-විරුවන්-සමරයි-සෝමවංශ-තනිවෙයි",
       "Category": "Local News",
       "Parent URL": "https://www.hirunews.lk/local-news.php?pageID=5101"
}