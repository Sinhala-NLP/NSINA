{
       "Source": "hirunews",
       "Timestamp": "Tuesday, 11 April 2023 - 20:10",
       "Headline": "පාසල් බෑග් සහ සපත්තු මිල කඩිනමින් පහත දැමීමේ තීරණයක්",
       "News Content": "පාසල් බෑග් සහ සපත්තු මිල පහත දැමීම සඳහා කඩිනම් පියවර ගන්නා බව මුදල් රාජ්‍ය අමාත්‍ය ආචාර්ය රංජිත් සියඹලාපිටිය පවසනවා.\nඅමාත්‍යවරයා මේ බව පැවසුවේ, මුදල් අමාත්‍යාංශයේ දී අද (11) පැවැති සාකච්ඡාවකට එක්වෙමින්.\nනව පාසල් වාරය ආරම්භ වීමත් සමග දරුවන් වෙනුවෙන් සපත්තු සහ බෑග් මිල දී ගැනීමේ දී මාපියන් දැඩි අපහසුතාවයට පත්ව ඇති බවයි අමාත්‍යවරයා එහිදී පෙන්වා දුන්නේ.\nඩොලරය අවප්‍රමාණය වීමට සාපේක්ෂව දේශීය වෙළඳපොලේ බෑග් සහ සපත්තු මිල පහළ යා යුතු බව පවසන අමාත්‍යවරයා ඒ පිළිබඳව සොයා බලා සතියක් තුළ වාර්තාවක් ලබා දෙන ලෙස ද වෙළඳ හා ආයෝජන ප්‍රතිපත්ති දෙපාර්තමේන්තුව වෙත අමාත්‍යවරයා නියෝග කළා.\nඑසේ මිල පහළ යාමක් සිදු වී නොමැති නම් ඒ සම්බන්ධයෙන් වහාම ජනාධිපතිවරයා දැනුවත් කර මිල අඩු කිරීමට පිළියමක් යොදන බවයි අමාත්‍යවරයා වැඩිදුරටත් පැවසුවේ.",
       "URL": "https://www.hirunews.lk/332318/පාසල්-බෑග්-සහ-සපත්තු-මිල-කඩිනමින්-පහත-දැමීමේ-තීරණයක්",
       "Category": "Local News",
       "Parent URL": "https://www.hirunews.lk/local-news.php?pageID=419"
}