{
       "Source": "hirunews",
       "Timestamp": "Monday, 27 November 2017 - 8:45",
       "Headline": "දැරණියගල ද්විත්ව ඝාතන සම්බන්ධයෙන් තවදුරටත් පොලිස් පරීක්ෂණ",
       "News Content": "දැරණියගල - රංවල - මාලිබොඩ ප්‍රදේශයේදී 42 හැවිරිදි කාන්තාවක් ඝාතනය කර ඇයගේ වයස අවුරුදු 4 ක සහ 7 ක දියණියන් දෙදෙනාට තුවාල සිදුකිරීමේ සිද්ධිය පිළිබඳව තවදුරටත් පරීක්ෂණ ක්‍රියාත්මකයි.\nරංවල - මාලිබොඩ ප්‍රදේශයේ කාන්තාවක් සිය නිවස තුල ඝාතනය කර ඇති බවට පසුගියදා (25) රාත්‍රී 7.15 ට පමණ තොරතුරක් ලැබී තිබුණා.\nඒ අනුව කළ සොයාබැලීමේදි අනාවරණය වී ඇත්තේ එම නිවසේ පදිංචි 42 හැවිරිදි දෙදරු මවක් තියුණු අයුධවලින් පහරදී ඝාතනය කර ඇති අතර, ඇගේ දරුවන් දෙදෙනාටද පහරදී ඇති බවටයි.\nමෙම ඝාතනය සිදුවන අවස්ථාවේ ඇගේ සැමියා නිවසේ සිට නොමැති බව පොලිසිය පැවසුවා.\nපොලිසිය පැවසුවේ මියගිය කාන්තාව සමග සබඳතාවක් පැවැත්වූ බව කියන එම ප්‍රදේශයේ පදිංචි 27 හැවිරදි තරුණයෙකු මෙම ඝාතනයට සම්බන්ධ බවට සැක කරන බවයි.\nමියගිය කාන්තාවගේ මරණ පරීක්ෂණය අද පෙරවරුවේ සිදු කිරීමට නියමිතව තිබු අතර ඇයගේ නිවසේ සිට මීටර් 60 ක් පමණ දුරක තිබි තියුණු ආයුධ වලින් පහරදී ඝාතනය කළ තවත් පිරිමි මළ සිරුරක් හමුවුණා.\nපොලිසිය පැවසුවේ 50 හැවිරිදි පුද්ගලයෙකු එලෙස මියගොස් ඇති අතර ඔහු හා මියගිය කාන්තාව අතරද සබඳතාවක් තිබු බවට හෙළිවු බවයි.\nඔවුන් දෙදෙනා පසුගියදා (25) රාත්‍රියේ අදාළ කාන්තාවගේ නිවසේ සිටින අවස්ථායේ එහි පැමිණ ඇති 27 හැවිරිදි තරුණයා මෙම ද්විත්ව ඝාතනය කරන්නට ඇතැයි පොලිසිය සැක කරනවා.",
       "URL": "https://www.hirunews.lk/177005/දැරණියගල-ද්විත්ව-ඝාතන-සම්බන්ධයෙන්-තවදුරටත්-පොලිස්-පරීක්ෂණ",
       "Category": "Local News",
       "Parent URL": "https://www.hirunews.lk/local-news.php?pageID=4199"
}