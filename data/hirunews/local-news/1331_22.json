{
       "Source": "hirunews",
       "Timestamp": "Saturday, 26 February 2022 - 13:11",
       "Headline": "මව්බිම වෙනුවෙන් යුක්රේන සිවිල් කාන්තාවන් ද ආයුධ අතට ගනියි",
       "News Content": "යුක්රේනයේ කීව් අගනුවර, රුසියානු හමුදා ප්‍රහාරවලට ලක්වෙද්දී සාමය පිළිබඳ නව බලාපොරොත්තුවක් ඇති වී තිබෙනවා.\nයුක්රේනය සහ රුසියාව සාම සාකච්ඡා පැවැත්විය හැකි වේලාවක් සහ ස්ථානයක් පිළිබඳ සාකච්ඡා කරමින් සිටින බව යුක්රේන ජනාධිපති වොල්ඩමියර් සෙලන්ස්කිගේ ප්‍රකාශකයා සඳහන් කළා.\nයුක්රේනය සමඟ සාකච්ඡා කිරීම සඳහා සූදානම් බව රුසියාවද ඊයේ ප්‍රකාශ කළ අතර, ඒ සඳහා යෝජනා කර තිබුණේ බෙලරුස් රාජ්‍යයේ මින්ස්ක් අගනුවර යි.\nඑහෙත් පෝලන්තයේ වෝර්සෝ නුවර යුක්රේනය විසින් යෝජනා කර තිබුණා.\nයුක්රේනයේ කීව් අගනුවර අද අලුයම් කාලයේ නැවතත් පිපිරුම් හඬ ඇසුණු අතර, නගරය වටා දරුණු ගැටුම් ඇවිලී ඇති බව වාර්තාවනවා.\nනගර මධ්‍යයෙන්ද මෙලෙස දැවැන්ත පිපිරුම් වාර්තා වී ඇති අතර, කාලතුවක්කු හඬ සැතපුම් ගණනාවකට අසන්නට ලැබුණු බව විදෙස් වාර්තා සඳහන් කළා.\nජනාකීර්ණ නිවහන් සංකීර්ණ අසළ මෙන්ම කීව් සත්වෝද්‍යානය අවට ද මෙලෙස ගැටුම් ඇවිලී තිබෙනවා.\nකීව් අගනුවර මෙලෙස දිසා කිහිපයකින් ප්‍රහාරවලට ලක්වන බව සඳහන්.\nනගරයට විදුලිය සැපයෙන බලාගාරය ද රුසියානු හමුදා ඉලක්කයක් වන අතර, නගරයේ වීථිවල ගිනිගෙන දැවෙන වාහන රැසක් දක්නට ලැබී තිබෙනවා.\nරුසියානු හමුදා නගර මධ්‍යයට ඇතුළු වුවහොත් ඔවුන් සමඟ වීථි සටන්වල නිරතවීම සඳහා යුක්රේන සිවිල් වැසියන් සන්නද්ධ ව සිටින බව ද වාර්තා වනවා.\nඑලෙස අවි ආයුධ රැගත් කාන්තාවන් ද වීථිවලට පිවිස සිටි අතර, ඔවුන් කියා සිටියේ තම මව් බිම රැකගැනීම වගකීමක් ලෙස සළකන බවයි.\nමේ අතර, යුක්රේනයෙන් ඉවත් කර ගැනීමේ අවස්ථාව ජනපති සෙලෙන්ස්කි ප්‍රතික්ෂේප කරයි\nයුක්රේනයේ කීව් අගනුවරින් ආරක්ෂිතව ඉවත් කර ගැනීම සඳහා ඇමෙරිකාව ඉදිරිපත් කළ යෝජනාව ජනාධිපති වොල්ඩොමයර් සෙලෙන්ස්කි ප්‍රතික්ෂේප කර ඇති බව වාර්තා වනවා.\nඇමෙරිකානු බුද්ධි සේවා උපුටා දක්වමින් ප්‍රංශ පුවත් සේවය මේ බව අනාවරණ කළා.\nඇමෙරිකානු යෝජනාවට ප්‍රතිචාර දක්වමින් යුක්රේන ජනාධිපතිවරයා ප්‍රකාශ කර ඇත්තේ, යුද්ධය මෙහි පවතින බැවින් තමන්ට ආයුධ මිස සංචාරයක් අවශ්‍ය නො වන බවයි.\nඔහු මේ බව ප්‍රකාශ කළේ රුසියානු හමුදා යුක්රේන අගනුවරට පාර්ශව කිහිපයකින් ප්‍රබල ප්‍රහාරයක් එල්ල කරද්දී යි.",
       "URL": "https://www.hirunews.lk/298103/මව්බිම-වෙනුවෙන්-යුක්රේන-සිවිල්-කාන්තාවන්-ද-ආයුධ-අතට-ගනියි",
       "Category": "Local News",
       "Parent URL": "https://www.hirunews.lk/local-news.php?pageID=1331"
}