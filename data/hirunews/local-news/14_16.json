{
       "Source": "hirunews",
       "Timestamp": "Friday, 22 September 2023 - 7:30",
       "Headline": "නිපා වෛරසයට බිය විය යුතු නැහැ - සෞඛ්‍ය අංශ (වීඩියෝ)",
       "News Content": "“නිපා” වෛරසය මෙරටට කිසිදු බලපෑමක් නොමැති බවත් අනවශ්‍ය බියක් ඇති කර නොගත යුතු බවත් සෞඛ්‍ය සේවා අධ්‍යක්ෂ ජනරාල් වෛද්‍ය අසේල ගුණවර්ධන පවසනවා.\nඔහු මේ බව ප්‍රකාශ කළේ ‘නිපා’ වෛරසය පිළිබඳව ජනතාව දැනුවත් කිරීම සඳහා පසුගිය 21 දින පැවති මාධ්‍ය හමුවක් අමතමින්.\nමේ වසරේ අගෝස්තු මස අග සිට කේරළ ප්‍රදේශයෙන් අනාවරණය වූ ‘නිපා’ වෛරසය දකුණු ඉන්දියාවේ ශීඝ්‍රයෙන් ව්‍යාප්ත වෙමින් පවතින බව වෛද්‍ය ගුණවර්ධන වැඩිදුරටත් සඳහන් කරනවා.\nමේ සම්බන්ධයෙන් මේ වනවිට මාධ්‍ය තුළ අදහස් කිහිපයක් හුවමාරු වෙමින් පවතින බව සඳහන් කළ ඔහු පෙන්වා දෙන්නේ මීට පෙර බංග්ලාදේශයේ ද මෙම වෛරස් ව්‍යාප්තිය වාර්තා වී ඇති බවයි.\nමෙය නව වෛරසයක් නොවන බව අවධාරණය කළ සෞඛ්‍ය සේවා අධ්‍යක්ෂ ජනරාල්වරයා, ශ්‍රී ලංකාව තුළ මෙතෙක් කිසිදු රෝගියෙකු හඳුනාගෙන නොමැති බව ද පවසා තිබෙනවා.\nCovid-19 වැනි මෙම වෛරසයට මහජනතාව බිය විය යුතු නැති බවත්, සංචාරකයින් සහ සුපිරි වෙළඳසැල් පරීක්ෂා කිරීම, අගුලු දැමීම් වැනි ක්‍රියාමාර්ග ක්‍රියාත්මක කිරීමේ අවශ්‍යතාවයක් නොමැති බවයි ඔහු වැඩිදුරටත් අනාවරණය කළේ.\nකෙසේ වෙතත් ඕනෑම අවදානම් තත්ත්වයකට මුහුණදීම සඳහා ලෝක සෞඛ්‍ය සංවිධානයේ නිර්දේශය සහිත නිපා වෛරසය හඳුනාගැනීමට අවශ්‍ය විශේෂිත පරීක්ෂණ කට්ටල ඇණවුම් කර ඇති අතර ඒවා දින කිහිපයකින් මෙරටට ලැබීමට නියමිත බව සඳහන් වෙයි.\nඑමෙන්ම නිපා වෛරසය ආසාදිත රෝගීන් සඳහා විශේෂිත ප්‍රතිකාර හෝ එන්නතක් මේ වන තෙක් ගෝලීයව නිෂ්පාදනය කර නොමැති බව ද සඳහන්.\nමේ අතර සෞඛ්‍ය වෘත්තීය සමිති අද ජාතික විරෝධතා දිනයක් ප්‍රකාශයට පත් කර තිබෙනවා.\nඊට සමගාමීව පෙරවරු 11.30 සිට පස්වරු එක දක්වා රජයේ රෝහල් 70ක් ඉදිරිපිට විරෝධතා පැවැත්වීමටයි තීරණය කර ඇත්තේ.\nවෛද්‍ය, හෙද, අතුරු වෛද්‍ය, සෞඛ්‍ය කාර්ය සහායකයින් ඊට එක්වන අතර සෞඛ්‍ය සේවයේ මානව සම්පත් හිඟය, ඖෂධ හිගය ඇතුළු ගැටලු‍ කිහිපයක් මුල් කර ගනිමින් එම විරෝධතා ක්‍රියාත්මකයි.",
       "URL": "https://www.hirunews.lk/349038/නිපා-වෛරසයට-බිය-විය-යුතු-නැහැ-සෞඛ්‍ය-අංශ-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=14"
}