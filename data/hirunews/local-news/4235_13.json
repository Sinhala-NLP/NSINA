{
       "Source": "hirunews",
       "Timestamp": "Saturday, 04 November 2017 - 17:16",
       "Headline": "Update - තෙල්ගමු ඔයේ දිය නෑමට ගොස් අතුරුදන් වූවන්ගෙන් 5කගේ සිරුරු හමුවෙයි - මෙහෙයුම් තවදුරටත් (ඡායාරූප)",
       "News Content": "මාතලේ - ලග්ගල - තෙල්ගමු ඔයේ දිය නෑමට ගිය පුද්ගලයින් 08 දෙනාගෙන් පුද්ගලයින් 05 දෙනෙකුගේ සිරුරු මේ වනවිට සොයාගෙන ඇති බවයි පොලීසිය ප්‍රකාශ කළේ.\nමෙම අනතුර සිදුව ඇත්තේ මාතලේ - ඉලූක්කුඹුර - ඇටන්වල හරහා ගලා බසින තෙල්ගමු ඔයේ වැද්දාපැනි ඇල්ල ප්‍රදේශයේදීයි.\nනකල්ස් අඩවි වන නිලධාරි කාර්යාලය සදහන් කළේ නකල්ස් රක්ෂිත ප්‍රදේශයට මේ දිනවල ඇදහැලෙන දැඩි වර්ෂාවත් සමග තෙල්ගමු ඔයේ ජල මට්ටම හදිසියේ ඉහළ යාම නිසා මොවුන් සැඩපහරට ගසාගෙන ගොස් ඇති බවයි.\nඅනතුරට ලක්වූවන් හලාවත - නාත්තන්ඩිය ප්‍රදේශයේ පදිංචිකරුවන්.\nපොලීසිය ප්‍රකාශ කළේ ව්‍යාපාරිකයන් දෙදෙනෙකු ද, ඒ අතර සිටින බවයි.\n12 දෙනෙකු මෙම සංචාරයට එක්ව ඇති අතර සැඩපහරට හසුව අතුරුදන් වූ පිරිසට කාන්තාවන් දෙදෙනෙකු, ගැහැණු ළමයින් 4 දෙනෙකු සහ පිරිමි දෙදෙනෙකු ඇතුළත්.\nමේ වනවිට කාන්තාවන් දෙදෙනාගේ, පිරිමි පුද්ගලයන් දෙදෙනාගේ සහ එක් ගැහැණු ළමයෙකුගේ සිරුරු සොයා ගෙන තිබෙනවා.\nඅතුරුදන් වූවන් සෙවීමේ කටයුතු සදහා ප්‍රදේශවාසීන් සහ පොලීසියට අමතරව, නාවික හමුදා සහ යුද හමුදා විශේෂ කාර්ය බලකා කණ්ඩායමක් ද එක්වන බව හමුදා ප්‍රකාශක මේජර් ජනරාල් රොෂාන් සෙනෙවිරත්න සදහන් කළා.\nUpdate :- Saturday, November 4, 2017 6.38 Pm\n------------------------------------------------------------------\nමාතලේ - ලග්ගල - තෙල්ගමු ඔයේ දිය නෑමට ගොස් අතුරුදන් වූ තවත් දෙදෙනෙකුගේ සිරුරු රැදී ඇතැයි පවතින ස්ථානයකට මේ වනවිට ප්‍රදේශවාසීන් ළඟා  වෙමින් සිටින බව එහි සිටින හිරු වාර්තාකරු ප්‍රකාශ කළා.\nකාන්තාවකගේ සිරුරක් දැනට සොයා ගෙන ඇති අතර මෙම පිරිස නාත්තණ්ඩිය ප්‍රදේශයේ පදිංචිකරුවන් බව තහවුරු වී තිබෙනවා.\nපොලීසිය ප්‍රකාශ කළේ ව්‍යාපාරිකයන් කිහිපදෙනෙකු ද ඒ අතර සිටින බවයි.\nසිද්ධියෙන් පසු අට දෙනෙකු පමණ අතුරුදන් වී ඇති බවයි පොලීසිය සදහන් කළේ.\nසෝදිසි මෙහෙයුම් සදහා පිටත්ව ගිය පොලිස් කණ්ඩායම ද මේ වනවිට අදාළ ස්ථානයට ළඟා වී තිබෙනවා.\nඡායාරූප - මාතලේ, ඉන්දික අරුණකුමාර",
       "URL": "https://www.hirunews.lk/175262/update-තෙල්ගමු-ඔයේ-දිය-නෑමට-ගොස්-අතුරුදන්-වූවන්ගෙන්-5කගේ-සිරුරු-හමුවෙයි-මෙහෙයුම්-තවදුරටත්-ඡායාරූප",
       "Category": "Local News",
       "Parent URL": "https://www.hirunews.lk/local-news.php?pageID=4235"
}