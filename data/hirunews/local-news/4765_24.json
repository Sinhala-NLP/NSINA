{
       "Source": "hirunews",
       "Timestamp": "Tuesday, 06 December 2016 - 12:58",
       "Headline": "ජයලලිතාගේ අභාවය ගැන ජනපති සොව පළ කරයි - උතුර පළාත් සභාව ශෝක වේ - වතුකරයේත් පුද පූජා",
       "News Content": "තමිල්නාඩු මහඇමතිනී ජයලලිතා ජයරාම්ගේ අභාවය සම්බන්ධයෙන් ශෝකය පළ කරමින් ජනාධිපති මෛත්‍රීපාල සිරිසේන, ට්විටර් පණිවුඩයක් නිකුත් කර තිබෙනවා.\nඑහිදී ජනාධිපතිවරයා ප්‍රකාශ කර ඇත්තේ ජයලලිතා ඇගේ ජනතාවගේ ගෞරවාදරයට ලක්වූ නායිකාවක් බවයි.\nඑමෙන්ම ඇගේ ආදරණීයයන් සහ තමිල්නාඩු ජනතාව වෙත තම ශෝකය පිරිනමන බව ජනාධිපති මෛත්‍රීපාල සිරිසේන සිය ට්විටර් පණිවුඩය මගින් ප්‍රකාශ කර තිබෙනවා.\nමේ අතර, හිටපු ජනාධිපති මහින්ද රාජපක්ෂ ට්විටර් පණිවුඩයක් මගින් සදහන් කළේ තමිල්නාඩු මහඇමතිනී ජයලලිතා ජයරාම් ඉන්දියාවේ දෙමළ ජන ප්‍රජාවේ හදවත් දිනා ගෙන සිටි බවයි.\nඇගේ පවුලේ අය සහ තමිල්නාඩු ජනතාව වෙත තම ශෝකය පළ කරන බව හිටපු ජනාධිපතිවරයා එහිදී ප්‍රකාශ කළා.\nතමිල්නාඩු මහඇමතිනියගේ අභාවය නිමිත්තෙන් උතුර පළාත් සභාව ද අද ශෝකය පළ කළා.\nඑහිදී ඇය පිළිබදව ප්‍රකාශයක් කළ උතුර ප්‍රධාන අමාත්‍ය සී,වී. විග්නේෂ්වරන් සභාවේ වැඩ කටයුතු විනාඩි 10කට කල් තබා තිබෙනවා.\nඋතුර පළාත් සභාව අද රැස්වුණේ යාපනය - කයිතඩි ප්‍රදේශයේ පිහිටි පළාත් සභා ගොඩනැගිල්ලේදියි.\nජයලලිතා ජයරාම් අසාධ්‍ය තත්ත්වයේ ප්‍රතිකාර ලබමින් සිටියදී ද උතුර ප්‍රධාන අමාත්‍යවරයා උතුරේ ජනතාව ඇයට ඉක්මන් සුවය ප්‍රාර්ථනා කරන බව සදහන් කරමින් නිවේදනයක් ද නිකුත් කළා.\nමේ අතර, අද පාර්ලිමේන්තුවේදී දෙමළ සන්ධාන පාර්ලිමේන්තු මන්ත්‍රී චාල්ස් නිර්මලනාදන් අභාවප්‍රාප්ත තමිල්නාඩු මහඇමතිනී ජයලලිතා ජයරාම් වෙනුවෙන් ශෝකය පළ කිරීමේ ප්‍රකාශයක් ඉදිරිපත් කළා.\nඑමෙන්ම තමිල්නාඩු මහඇමතිනී ජයලලිතා ජයරාම්ගේ අභාවය සම්බන්ධයෙන් වතුකරයේ ජනතාව ද ඇගේ ඡායාරූපවලට පුෂ්පෝපහාර දක්වමින් ආශිර්වාද පූජාවන් පවත්වමින් සිටින බව හිරු වාර්තාකරුවන් ප්‍රකාශ කළා.\nඇතැම් ජනතාව දෛනික කටයුතුවලින් ඉවත් වී කෝවිල්වල ආශිර්වාද පූජාවන්ට එක්ව සිටින බවයි හිරු හැටන් වාර්තාකරු රංජිත් රාජපක්ෂ ප්‍රකාශ කළේ.",
       "URL": "https://www.hirunews.lk/149081/ජයලලිතාගේ-අභාවය-ගැන-ජනපති-සොව-පළ-කරයි-උතුර-පළාත්-සභාව-ශෝක-වේ-වතුකරයේත්-පුද-පූජා",
       "Category": "Local News",
       "Parent URL": "https://www.hirunews.lk/local-news.php?pageID=4765"
}