{
       "Source": "hirunews",
       "Timestamp": "Wednesday, 14 December 2022 - 18:08",
       "Headline": "ණය ගෙවීමට හැකි ආර්ථිකයක් ගොඩනඟනවා - ජනපති (වීඩියෝ හා ඡායාරූප)",
       "News Content": "රට බංකොලොත්භාවයෙන් ගොඩගැනීමට තමා නිසැකවම කටයුතු කරන අතර, එතුළින් ණය බරින් නිදහස් වූ මෙන්ම ණය ගෙවීමට හැකි ආර්ථිකයක් රට තුළ ගොඩනඟන බව ජනාධිපති රනිල් වික්‍රමසිංහ පවසනවා.\nජනාධිපතිවරයා මේ බව සඳහන් කළේ ශ්‍රී ලංකා - ජපන් සබඳතාවලට 70 වසරක් සපිරීමට සමගාමීව ටොයෝටා ලංකා සමාගම කඩවත ප්‍රදේශයේ ඉදිකළ මෝටර් රථ අමතර කොටස් සැපයුම් මධ්‍යස්ථානය විවෘත කිරීමේ අවස්ථාවට අද (14) පෙරවරුවේ එක් වෙමින්.\nයුද්ධයෙන් පසුව ආර්ථික වැඩපිළිවෙල වෙනස් නොකිරීම හේතුවෙන් අද රට බංකොලොත්භාවයට පත්ව ඇති බවත් කෙසේ හෝ ආයෝජන අවස්ථා වැඩිකර ලබන වසර වනවිට ආර්ථිකය ඉදිරියට ගෙනයෑමට අපේක්ෂා කරන බවත් ජනාධිපතිවරයා සඳහන් කළා.\nරටේ ආර්ථිකය පණ ගැන්විය හැකි සහ ආයෝජන අවස්ථා රටට ගෙන්වාගත හැකි ආයතන පද්ධතියක අවශ්‍යතාව ද අවධාරණය කළ ජනාධිපතිවරයා ශ්‍රී ලංකා ආයෝජන මණ්ඩලයේ ආයෝජන ප්‍රවර්ධන අංශයත්, අපනයන සංවර්ධන මණ්ඩලයත් ඒකාබද්ධ කරමින් ආර්ථික සංස්ථාවක් ඇති කිරීමට පියවර ගන්නා බවයි මෙහිදී වැඩිදුරටත් පැවසුවේ.",
       "URL": "https://www.hirunews.lk/322684/ණය-ගෙවීමට-හැකි-ආර්ථිකයක්-ගොඩනඟනවා-ජනපති-වීඩියෝ-හා-ඡායාරූප",
       "Category": "Local News",
       "Parent URL": "https://www.hirunews.lk/local-news.php?pageID=666"
}