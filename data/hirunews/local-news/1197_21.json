{
       "Source": "hirunews",
       "Timestamp": "Sunday, 01 May 2022 - 17:28",
       "Headline": "ඖෂධ හිඟයට මුහුණු පොතේ සටහනක් තැබූ යුවළට ඇමති මල්ලීගෙන් තිරිසන් ප්‍රහාරයක් (ඡායාරූප)",
       "News Content": "ඖෂධ අලෙවි සැල්වල ඖෂධ හිඟය හේතුවෙන් තම දරුවාට ඖෂධ ලබාදීමට නොහැකි වීම හේතුවෙන් වත්මන් ජනාධිපතිවරයාට එරෙහිව මුහුණු පොතේ සටහනක් තැබූ අඹුසැමි යුවළකට එල්ල කළ ප්‍රහාරයක් හේතුවෙන් එම අඹුසැමි යුවළ රෝහල්ගත කර ඇති බව කිරිඳිවැල පොලිසිය පවසනවා.\nමෙසේ පහරකෑමට ලක්ව රෝහල්ගත කර ඇත්තේ කිරිඳිවැල - මාලිගාවත්ත ප්‍රදේශයේ පදිංචි අඹුසැමි යුවළක්.\nපහරකෑමට ලක් වූ අඹුසැමි යුවළ සිය දරුවාට ඖෂධ ලබා ගැනීම සඳහා නගරයට ගොස් නැවත නිවසට පැමිණි අවස්ථාවේ පාර්ලිමේන්තු මන්ත්‍රී මිලාන් ජයතිලකගේ බාල සහෝදරයා සහ තවත් පුද්ගලයකු අඹුසැමි යුවළගේ නිවසට ම පැමිණ මෙම පහරදීම සිදුකර ඇති බවට පහරකෑමට ලක් වූ අඹුසැමි යුවළ පැමිණිල්ලක් කර ඇති බවයි කිරිඳිවැල පොලීසිය පවසන්නේ.\nපහරකෑමට ලක් වූ අසිත සශීන් හේවාපතිරණ සිද්ධිය සම්බන්ධයෙන් අප ප්‍රාදේශීය වාර්තාකරු හට මෙසේ විස්තර කිරීමක් ද සිදු කළා.\n''මගේ දරුවාට ගන්න ෆාමසිවල බෙහෙත් නෑ. ඒ වේදනාවට මම මගේ එෆ්.බී එකේ සටහනක් දැම්මා වත්මන් ජනාධිපති ගෝඨාභය රාජපක්ෂට එරෙහිව. කවුරුහරි ඒකට මිලාන් ජයතිලක මන්ත්‍රීවරයාට එරෙහිව කමෙන්ට් එකක් දාලා තියෙනව. පසුව මම ඒ කමෙන්ට් එකට නැවතත් කමෙන්ට් කළා. ඒකට විරුද්ධව තමා මන්ත්‍රීවරයාගේ මල්ලි සහ තවත් කෙනෙක් වාහනයකින් ඇවිත් අද (01) උදේ 11ට විතර මගේ ගෙදරදීම මටයි මගේ බිරිඳට පහර දුන්නෙ.\nඒ දෙන්නා මාව බිම දාගෙන මට හොඳටම ගැහුවා. මගේ බිරිඳටත් ගැහුවා. මට ගහලා මගේ බෙල්ල මිරිකගෙන හිටයා. අහල පහළ අය තමයි ඇවිත් බේරාගත්තේ..\"\nපහරකෑමට ලක් වූ අදාළ පුද්ගලයාගේ බිරිඳ ද තමන්ට ද පහරදීම සම්බන්ධව මෙසේ පැවසුවා.\n''මමයි මහත්තයයි දරුවාට බෙහෙත් අරගෙන ගෙදරට ආවා විතරයි. ඒත් එක්කම මිලාන් ජයතිලක මන්ත්‍රීවරයාගේ මල්ලියි තවත් කෙනෙකු ඇවිත් මගේ මහත්තයට බිම පෙරලගෙන ගැහුවා.\nඑෆ්.බී එකේ මොකක්ද දැම්ම කියල තමයි මහත්තයට ඒ දෙන්නා පහර දුන්නේ. ඊට පස්සේ ඒ දෙන්නගෙන් එක්කෙනෙක් මටත් ගැහුව. මගෙත් ඇහැට තමයි ඒ පාර වැදුණේ..\"\nඅදාළ සිද්ධිය පිළිබඳ ව කිරිඳිවැල පොලිසියේ ස්ථානාධිපතිවරයාගෙන් කළ විමසීමක දී ඔහු කියා සිටියේ මෙම සිද්ධියට අදාළ වන පාර්ශ්ව දෙකෙන්ම පැමිණිලි පොලිසියට මේ වනවිට සිදුකර ඇති බවයි.\nසිද්ධිය සම්බන්ධව පාර්ලිමේන්තු මන්ත්‍රී මිලාන් ජයතිලකගෙන් කළ විමසීමක දී ඔහු කියා සිටියේ තම මවට ද මුහුණු පොත හරහා පරුෂ වචනයෙන් අදාළ පුද්ගලයා සටහන් තබා ඇති අතර, මෙය පෞද්ගලික කාරණාවක් වන බවයි.",
       "URL": "https://www.hirunews.lk/303269/ඖෂධ-හිඟයට-මුහුණු-පොතේ-සටහනක්-තැබූ-යුවළට-ඇමති-මල්ලීගෙන්-තිරිසන්-ප්‍රහාරයක්-ඡායාරූප",
       "Category": "Local News",
       "Parent URL": "https://www.hirunews.lk/local-news.php?pageID=1197"
}