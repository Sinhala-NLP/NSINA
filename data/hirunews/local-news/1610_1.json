{
       "Source": "hirunews",
       "Timestamp": "Saturday, 23 October 2021 - 18:56",
       "Headline": "බැක්ටීරියා සහිත කාබනික පොහොර නැවක් කොළඹ වරායට (වීඩියෝ)",
       "News Content": "බැක්ටීරියා අඩංගු කාබනික පොහොර මෙරටට ගෙන ආ චීන සමාගමට, එහි දේශීය නියෝජිතයාට සහ මහජන බැංකුවට එරෙහිව කොළඹ වානිජ මහාධිකරණයෙන් වාරණ නියෝගයක් කර තිබෙනවා.\nඒ ලංකා පොහොර සමාගම කළ ඉල්ලීමකට අනුවයි.\nඒ අනුව අදාළ සමාගම් වෙනුවෙන් විවෘත කරන ලද ණයවර ලිපි සඳහා මහජන බැංකුවට කිසිදු ගෙවීමක් සිදු කිරීමට හැකිවන්නේ නැහැ.\nඑසේම, කුවින්ග්ඩාඕ සීවින් බයෝටෙක් ගෘප් කම්පැනි නම් චීන සමාගමට සහ දේශීය නියෝජිතයාට ඒ යටතේ ගෙවීම් ලබා ගැනීම ද මෙමගින් අත්හිටුවා තිබෙනවා.\nගිවිසුම යටතේ චීන සමාගම විසින් ජීවානුහරණය කළ කාබනික පොහොර ලංකාවට නැව්ගත කිරීමට අවශ්‍ය වුව ද එම තොගයේ ක්ෂුද්‍රජීවින් අඩංගු විය හැකි බව නැව් උපදෙස් වලදී සමාගම පිළිගෙන ඇති බව අධිකරණය වෙත මෙහිදී වාර්තා කර තිබෙනවා.\nජාතික ශාක නිරෝධායන සේවය විසින් ඔවුන් වෙත යවන ලද නියැදිය පරීක්ෂා කර ඇති අතර ඇතැම් හානිකර බැක්ටීරියා ඇතුලු ජීවින් එහි සිටින බවට තහවුරු කර ඇති බව සඳහන්.\nමෙම තොගය කෘෂිකර්ම අමාත්‍යාංශය විසින් ආරම්භ කරන ලද රුපියල් බිලියනයකට වඩා වැඩි වටිනාකමකින් යුත් ටෙන්ඩර් ක්‍රියාවලියකින් ලබා ගත් නැව්ගත කිරීමක කොටසක්.\nමේ අතර, හානිකර බැක්ටීරියා සහිත කාබනික පොහොර රැගත් චීන නෞකාව කොළඹ වරාය පරිශ්‍රයට ඇතුළු වීම වළක්වන ලෙස සියලු අංශවලට නියෝග කළ බව කොළඹ වරාය පාලක කපිතාන් නිර්මාල් ද සිල්වා ප්‍රකාශ කළා.\nහානිකර බැක්ටීරියා සහිත කාබනික පොහොර රැගත් හිපෝ ස්ප්‍රිට් නම් නෞකාව පසුගිය 14 වනදා මලක්කා මුහුදු ප්‍රදේශයේ ස්ථානගතව පැවති බවයි නාවික දත්ත වලින් පෙන්නුම් කර ඇත්තේ.\nකෙසේ වෙතත්, මේ වනවිට එම නෞකාව ස්ථානගතව පවතින ස්ථානය හඳුනා ගැනීමට නොහැකි තත්ත්වයක් පවතින බව වරාය පාලකවරයා හිරු ප්‍රවෘත්ති අංශය කළ විමසීමකදී සඳහන් කළා.\nහානිකර බැක්ටීරියා සහිත කාබනික පොහොර රැගත් නෞකාවක් මෙරටට පැමිණෙන බවට මේ දක්වා කිසිදු පාර්ශවයක් නිල වශයෙන් ප්‍රකාශ කර නොමැති බව ද ඔහු වැඩිදුරටත් කියා සිටියා.\nමේ අතර, “ඉන්දියානු පොහොරවලට ගෙවන්න කෝටි 29 ක් පුද්ගලික ගිණුමකට - ජනාධිපති ලේකම් පී.බී. ජයසුන්දර බලපෑම් කරලා.” යන මැයෙන් සති අන්ත පුවත්පතක පළ කර ඇති වාර්තාව සම්පූර්ණයෙන්ම සාවද්‍ය බව ජනාධිපති ලේකම් පී.බී.ජයසුන්දර ප්‍රකාශ කරනවා.\nඑය අසත්‍ය සහ ද්වේශ සහගත ප්‍රවෘත්තියක් බව එය තරයේ ප්‍රතික්ෂේප කරන බවත් ජනාධිපති ලේකම්වරයා ප්‍රකාශ කළේ යැයි ජනාධිපති මාධ්‍ය අංශය නිවේදනය කළා.\nඑහි වැඩිදුරටත් දැක්වුණේ අදාළ පුවත්පත් වාර්තාව සම්බන්ධයෙන් සියලු පාර්ශව කැඳවා විධිමත් පරීක්ෂණයක් වහාම පවත්ව ලෙස ජනාධිපති ලේකම්වරයා, පොලිස්පතිවරයාට දැනුම් දී ඇති බවයි.",
       "URL": "https://www.hirunews.lk/285862/බැක්ටීරියා-සහිත-කාබනික-පොහොර-නැවක්-කොළඹ-වරායට-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1610"
}