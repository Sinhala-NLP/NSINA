{
       "Source": "hirunews",
       "Timestamp": "Wednesday, 28 June 2017 - 14:00",
       "Headline": "විදුහල්පතිවරුන් විදුලි සේවකයින් කොළඹ විරෝධතාවල",
       "News Content": "කොළඹ ස්ථාන කිහිපයක අද (28) විරෝධතා පැවැත්වුණා.\nවිදුහල්පතිවරුන්ගේ වැටුප් විෂමතා ඉවත් කිරීම, උසස් වීම් සහ  ස්ථානමාරු ප්‍රතිපත්තියක් සකස් කරන ලෙස ඉල්ලමින් ගුරු විදුහල්පති පෙරමුණ උද්ඝෝෂණයක නිරත වුණේ ඉසුරුපාය අධ්‍යාපන අමාත්‍යාංශය ඉදිරිපිටයි.\nඑමෙන්ම ලංකා විදුලිබල මණ්ඩල ඒකාබද්ධ වෘත්තීය සමිති සන්ධානය විදුලිබල මණ්ඩල මූලස්ථානය ඉදිරිපිට විරෝධතාවක නිරත වුණා.\nඒ වැටුප් විෂමතා ඉවත් කිරීම ඇතුළු ඉල්ලීම් කිහිපයක් මුල්කරගනිමින්.\nවිරෝධතාවයෙන් අනතුරුව සේවකයන් ලංකා විදුලිබල මණ්ඩල ඒකාබද්ධ වෘත්තීය සමිති සන්ධානයේ ජාතික මහා සමුළුව පැවැත්වෙන විහාර මහාදේවි එළිමහන් රංගපීඨය දක්වා පාගමනින් පැමිණියා.\nමේ අතර, විශ්‍රාම වැටුප් පාරිතෝෂිතය නිසියාකාරව ලබාදීම ඇතුලූ ඉල්ලීම් කිහිපයක් මුල් කර ගනිමින් රණවිරු අයිතිවාසිකම් සුරැකීමේ ජාතික බලවේගය විරෝධතාවක් සංවිධාන කර තිබුණ ද එය පැවැත්වුණේ නැහැ.\nඒ මෙම උද්ඝෝෂණය මහජනයාට බාධා නොවන අන්දමින් පවත්වන ලෙස කොටුව මහේස්ත්‍රාත් අධිකරණය නියෝග කිරීම හේතුවෙන්.\nකෙසේ වෙතත්, රණවිරු අයිතිවාසිකම් සුරැකීමේ ජාතික බලවේගයේ සාමාජිකයින් 10 දෙනෙකු සිය ගැටළු සම්බන්ධයෙන් ආරක්ෂක අමාත්‍යාංශයේ නිලධාරීන් සමඟ මේ වනවිට සාකච්ඡාවක නිරත වන බවටයි වාර්තා වන්නේ.",
       "URL": "https://www.hirunews.lk/164594/විදුහල්පතිවරුන්-විදුලි-සේවකයින්-කොළඹ-විරෝධතාවල",
       "Category": "Local News",
       "Parent URL": "https://www.hirunews.lk/local-news.php?pageID=4448"
}