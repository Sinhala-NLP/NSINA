{
       "Source": "hirunews",
       "Timestamp": "Sunday, 23 October 2016 - 16:07",
       "Headline": "මියගිය යාපනය සරසවි සිසුවෙකුගේ අවසන් කටයුතු සිදුකෙරේ",
       "News Content": "යාපනය - කොක්කුවිල් ප්‍රදේශයේදී මියගිය යාපනය සරසවි සිසුන් දෙදෙනාගෙන් එක් අයෙකු වන නඩරාජා ගජන්ගේ අවසන් කටයුතු අද සිදුකෙරුණා.\nඒ කිලිනොච්චි - ඉරණමඩු පොදු සුසාන භූමියේදීයි.\nඉරණමඩු - බාරදිපුරම් හි පිහිටි සිසුවාගේ නිවසේ සිට දේහය සුසාන භූමිය වෙත රැගෙන එනු ලැබුවේ පෙරහරකින්.\nමේ හේතුවෙන් ඒ 9 මාර්ගය පැයක පමණ කාලයක් අවහිර වුණා.\nඊට දෙමළ ජාතික සන්ධානයේ පාර්ලිමේන්තු හා පළාත් සභා මන්ත්‍රීවරුන් ඇතුළු විශාල පිරිසක් එක්ව සිටියා.\nඔවුන් පොලිසියට විරෝධය පළ කරමින් කළුකොඩි, බැනර් සහ පෝස්ටර් රැගෙන ගමන් ගත්තා.\nඅවමංගල්‍ය පෙරහරට විශේෂ පොලිස් ආරක්ෂාවක් ලබාදී නොතිබුණු බවයි හිරු වාර්තාකරු සදහන් කළේ.\nපසුගිය 21 වැනිදා මධ්‍යම රාත්‍රීයේ මෙම සරසවි සිසුන් දෙදෙනා යතුරුපැදියකින් අධික වේගයෙන් ගමන් කරමින් සිටියදී රථ වාහන පරීක්ෂාවේ යෙදී සිටි පොලිස් කණ්ඩාම ඔවුන් නැවැත්වීමට උත්සාහ කර තිබෙනවා.\nඑහෙත්, අණ නොතකා ගමන් කිරීම නිසා පොලිසිය වෙඩි තැබීමක් සිදුකර ඇති බවයි වාර්තා වුණේ.\nකෙසේ වෙතත්, පොලිස් නිලධාරින් ඒ සම්බන්ධයෙන් කන්කසන්තුරේ පොලිසියට වාර්තා කර නැහැ.\nපසුව සිදුකළ පශ්චාත් මරණ පරීක්ෂණයේදී යතුරුපැදිය පැදවූ සිසුවාගේ ශරීරයේ තිබී වෙඩි උණ්ඩයක් හමුවුණා.\nඅදාළ තරුණයන් දෙදෙනා බීමතින් සිටි බව ද එහිදී හෙළි වූ කරුණක්.\nඒ අනුව, සිද්ධිය සම්බන්ධයෙන් පොලිස් නිලධාරින් පස් දෙනෙකු අත්අඩංගුවට ගත් අතර ඔවුන් මේ වනවිට රක්ෂිත බන්ධනාගාර ගත කර සිටිනවා.\nමේ අතර, මෙම සිසුන් දෙදෙනාගේ මියයාම සම්බන්ධයෙන් දෙමළ දේශපාලන පක්ෂ නායකයින්ගේ රැස්වීමක් මේ වනවිට යාපනයේදී පැවැත්වෙනවා.\nඊට දෙමළ ජාතික සන්ධානය නියෝජනය කරන තමිල් අරුසු පක්ෂය, ටෙලෝ, ප්ලොට්, ටී.යූ.ආර්.එල්.එෆ් මෙන්ම ආනන්ද සංගරී නායකත්වය දරන දෙමළ එක්සත් විමුක්ති පෙරමුණ ඇතුළු පක්ෂ 6 ක නියෝජිතයින් එක්ව සිටින බවයි දෙමළ ජාතික සන්ධානයේ උතුරු පළාත් සභා මන්ත්‍රී එම්.කේ සිවාජිලිංගම් කියා සිටියේ.\nඡායාරූප -යාපනය  S.N නිබෝජන්",
       "URL": "https://www.hirunews.lk/145886/මියගිය-යාපනය-සරසවි-සිසුවෙකුගේ-අවසන්-කටයුතු-සිදුකෙරේ",
       "Category": "Local News",
       "Parent URL": "https://www.hirunews.lk/local-news.php?pageID=4825"
}