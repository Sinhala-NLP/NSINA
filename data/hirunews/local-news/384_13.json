{
       "Source": "hirunews",
       "Timestamp": "Friday, 28 April 2023 - 14:19",
       "Headline": "'IMF' ඡන්දයට සමගි ජන බලවේගයේ විරෝධය",
       "News Content": "අද (28) දින පාර්ලිමේන්තුවේ පැවැත්වෙන ඡන්දයේදී, ඊට විරෝධය පළකර සභා ගැබෙන් පිටව යාමට සමගි ජන බලවේගය තීරණය කර තිබෙන බව විපක්ෂ නායක සජිත් ප්‍රේමදාස විසින් ප්‍රකාශ කර තිබෙනවා.\nඑම ඡන්ද විමසීම පවත්වන්නේ ජාත්‍යන්තර මූල්‍ය අරමුදල සමග වන යෝජනා සම්මතයන්ට අදාළවයි.\nශ්‍රී ලංකාවට හිමිවී ඇති ජාත්‍යන්තර මූල්‍ය අරමුදලේ(IMF) විස්තීරණ ණය පහසුකම පිළිබඳ සැකසුම ක්‍රියාත්මක කිරීමේ යෝජනා සම්මතය පිළිබඳ පාර්ලිමේන්තු විවාදයේ තුන්වන දිනය අදයි.\nඑහිදී එම අරමුදලෙන් ණය ලබා ගැනීමට පාර්ලිමේන්තු අනුමැතිය ලබා ගැනීම සඳහා ඡන්ද විමසුමක් අද පාර්ලිමේන්තුවේ දී පැවැත්වෙනවා.\nඑමෙන්ම ප්‍රධාන විපක්ෂය වන සමගි ජන බලවේගය එහිදී පක්ෂව ඡන්දය ප්‍රකාශ කිරීමට ඉඩ ඇති බවත්, ආණ්ඩු පක්ෂය නියෝජනය කරන ශ්‍රී ලංකා පොදුජන පෙරමුණ එම ඡන්ද විමසීමේදී යෝජනාවට පක්ෂව ඡන්දය ප්‍රකාශ කිරීමටයි තිරණය කර තිබෙන බවයි අද පෙරවරුවේ වාර්තා වුණේ.\nකෙසේ වෙතත් එම යෝජනාවට පක්ෂව ඡන්දය ලබා දෙන බව මීට පෙර පැවසූ හිටපු ජනාධිපති මෛත්‍රීපාල සිරිසේන මහතා අද පැවැත්වෙන ඡන්ද විමසීමට නොපැමිණෙන බව නිවේදනය කර තිබෙනවා.\nඑමෙන්ම නිදහස ජනතා සභාව සහ උත්තර ලංකා සභාගය අයි.එම්.එෆ්. ගිවිසුම් යෝජනාවට විරුද්ධව ඡන්දය ලබා දෙන බවයි පාර්ලිමේන්තු මන්ත්‍රී ප්‍රජ්‍ය අතුරලියේ රතන හිමියන් ප්‍රකාශ කළේ.\nජාතික ජන බලවේගය, දෙමළ ජනතා සන්ධානය සහ අකිල ඉලංගෙයි තමිල් කොංග්‍රසයද අයි.එම්.එෆ්. ගිවිසුම් යෝජනාවට විරුද්ධව ඡන්දය ප්‍රකාශ කිරීමට තීරණය කර ඇති බවයි මේ වනවිට ප්‍රකාශ කර ඇත්තේ. .",
       "URL": "https://www.hirunews.lk/333686/imf-ඡන්දයට-සමගි-ජන-බලවේගයේ-විරෝධය",
       "Category": "Local News",
       "Parent URL": "https://www.hirunews.lk/local-news.php?pageID=384"
}