{
       "Source": "hirunews",
       "Timestamp": "Saturday, 14 May 2022 - 8:11",
       "Headline": "ඩීසල් නෞකාවක් අද දිවයිනට (වීඩියෝ)",
       "News Content": "ඩීසල් රැගත් නෞකාවක් බොහෝ දුරට අද (14) දිනයේ මෙරටට ළඟා වීමට නියමිත බවට ලංකා ඛනිජ තෙල් සංස්ථාව දැනුම් දී ඇතැයි ඛනිජ තෙල් පෞද්ගලික ටැංකි රථ හිමියන්ගේ සංගමය ප්‍රකාශ කළා.\nඑහි සභාපති ශාන්ත සිල්වා කියා සිටියේ අදාළ නෞකාව අද නොපැමිණියහොත් එය ලබන 17 වනදා පැමිණෙනු ඇති බවයි.\nමේ වනවිට ඩීසල් නිකුත් කෙරෙන්නේ රෝහල්, ආරක්ෂක අංශ ඇතුලු අත්‍යවශ්‍ය සේවා සඳහා පමණක් වන අතර පිරවුම්හල් වෙත බෙදා හැරීම් සිදුවන්නේ පෙට්‍රල් පමණයි.\nඉදිරි සතියක කාලය සඳහා බෙදාහැරීමට ප්‍රමාණවත් පෙට්‍රල් තොග පවතින බව ද ඛනිජ තෙල් පෞද්ගලික ටැංකි රථ හිමියන්ගේ සංගමයේ සභාපතිවරයා සඳහන් කළා.\nඒ අනුව සීමා සහිතව පෙට්‍රල් නිකුත් කිරීමේ පදනම මත ඇනවුම් කරන ලද පිරවුම්හල් සඳහා පෙට්‍රල් බෙදා හැරීමේ කටයුතු අඛණ්ඩව සිදු කෙරෙන බවයි ඔහු කියා සිටියේ.\nකෙසේ වෙතත්, ඊයේත් (13) දිවයින පුරා ඉන්ධනහල් රැසක් වසා තිබු අතර විවෘතව පැවති ඉන්ධන පිරවුම්හල්වල මෙන්ම වසා තැබුණු ඇතැම් ඉන්ධනහල්වලද ඇඳිරිනීතිය ලිහිල් කල කාලසීමාවේදී ජනතාව පෝලිම්වල රැඳී සිටියා.\nමේ අතර ඛණිජ තෙල් සම්බන්ධ වගකීම එක්සත් ජාතික පක්ෂයේ ජාතික සංවිධායක සාගල රත්නායක වෙත පවරා තිබෙනවා.\nඅත්‍යවශ්‍ය ආහාර ද්‍රව්‍ය හිඟයකින් තොරව ලබා දීම සඳහා ඊට අදාළ අංශ සමග සාකච්ඡා කිරීමට එක්සත් ජාතික පක්ෂ සභාපති වජිර අබේවර්ධන සහ මහ ලේකම් පාලිත රංගේ බණ්ඩාර පත් කර ඇති බවටයි අග්‍රාමාත්‍යවරයාට සමීප ආරංචි මාර්ග සඳහන් කළේ.\nමේ අතර ඖෂධ හිඟය මගහරවා ගැනීම සම්බන්ධයෙන් අදාළ තොරතුරු ලබා ගැනීම එක්සත් ජාතික පක්ෂයේ නියෝජ්‍ය නායක රුවන් විජේවර්ධනට පවරා ඇති අතර පොහොර සම්බන්ධයෙන් සොයා බැලීමට පක්ෂයේ උපනායක අකිල විරාජ් කාරියවසම් පත් කර තිබෙනවා.",
       "URL": "https://www.hirunews.lk/304297/ඩීසල්-නෞකාවක්-අද-දිවයිනට-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1170"
}