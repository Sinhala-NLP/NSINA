{
       "Source": "hirunews",
       "Timestamp": "Monday, 19 April 2021 - 7:19",
       "Headline": "වරාය නගර කෙටුම්පතට එරෙහි පෙත්සම් සලකා බැලීම පෙරවරුවේ",
       "News Content": "පාර්ලිමේන්තුවේ අනුමැතිය සඳහා ඉදිරිපත් කර ඇති කොළඹ වරාය නගර ආර්ථික කොමිසන් සභා පනත් කෙටුම්පතෙහි ඇතැම් වගන්ති ආණ්ඩුක්‍රම ව්‍යවස්ථාවට පටහැනි බවට ප්‍රකාශ කරන ලෙසට ඉල්ලා ගොනු කර ඇති විශේෂ පෙත්සම් අද (19) පෙරවරුවේ ශ්‍රේෂ්ඨාධිකරණය හමුවේ සලකා බැලීමට නියමිතයි.\nමෙම විශේෂ පෙත්සම් අගවිනිසුරු ජයන්ත ජයසූරිය, බුවනෙක අලුවිහාරේ, ප්‍රියන්ත ජයවර්ධන, මුර්දු ප්‍රනාන්දු සහ ජනක් ද සිල්වා යන පංච පුද්ගල විනිසුරු මඩුල්ලක් ඉදිරියේයි  කැඳවනු ලබන්නේ.\nපාර්ලිමේන්තුවේ අනුමැතිය සඳහා ඉදිරිපත් කර ඇති කොළඹ වරාය නගර ආර්ථික කොමිෂන් සභා පනත් කෙටුම්පතෙහි ඇතැම් වගන්ති ආණ්ඩුක්‍රම ව්‍යවස්ථාවට පටහැනි බවට ප්‍රකාශ කරන ලෙස ඉල්ලා මේ වනවිට සමගි ජනබලවේගය, ජනතා විමුක්ති පෙරමුණ, එක්සත් ජාතික පක්ෂය සහ ශ්‍රී ලංකා නීතිඥ සංගමය ඇතුළු පාර්ශව කිහිපයක් පෙත්සම් ගොනු කර තිබුණා.\nමෙම පනත් කෙටුම්පත නිසි ලෙස නීතියක් බවට පත්වීමට නම් පාර්ලිමේන්තුවේ තුනෙන් දෙකක බහුතර  ඡන්දයෙන් හෝ ජනමත විචාරණයකින් සම්මත විය යුතු බවට ප්‍රකාශ කරන ලෙසට පෙත්සම්කරුවන් ශ්‍රේෂ්ඨාධිකරණයෙන් ඉල්ලා සිටියා.\nමෙම පනත් කෙටුම්පතෙහි 6 (1) වගන්තිය අනුව වරාය නගරය තුළ සිදුවන ආයෝජන ව්‍යාපාරික කටයුතු සම්බන්ධයෙන් තීරණ ගැනීමේ බලය වරාය නගර ආර්ථික කොමිසම වෙත පැවරීමෙන් රටේ ජාතික ආරක්ෂාවට සහ ආර්ථික සුරක්ෂිතතාවයට බරපතල තර්ජනයක් බව පෙත්සම්කරුවන් පෙන්වා දෙනවා.\nමෙම පනත් කෙටුම්පතෙහි ඇතැම් වගන්ති මගින් එහි සේවය කරන සේවකයින්ට වීසා නිකුත් කිරීම ඇතුළු අනුමත කිරීම් සිදු කිරීමට මෙම ආර්ථික කොමිසම වෙත බලය හිමි වීම ජාතික ආරක්ෂාවට දැඩි තර්ජනයක් බව පෙත්සම්කරුවන් තවදුරටත් පවසා සිටියා.\nමෙම පනත් කෙටුම්පත පසුගිය මාර්තු මස 23 වනදා ගැසට් පත්‍රයක් මගින් ප්‍රසිද්ධියට පත් කර ඇති බවත්, එය පසුගිය අප්‍රේල් මස 8 වනදා පාර්ලිමේන්තුවට ඉදිරිපත් කර ඇති බවත්, පෙත්සම්කරුවන් සඳහන් කළා.",
       "URL": "https://www.hirunews.lk/268833/වරාය-නගර-කෙටුම්පතට-එරෙහි-පෙත්සම්-සලකා-බැලීම-පෙරවරුවේ",
       "Category": "Local News",
       "Parent URL": "https://www.hirunews.lk/local-news.php?pageID=2011"
}