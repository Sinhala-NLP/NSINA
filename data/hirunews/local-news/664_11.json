{
       "Source": "hirunews",
       "Timestamp": "Thursday, 15 December 2022 - 23:20",
       "Headline": "ආර්ථිකය අර්බුදය හමුවේ ජනමාධ්‍ය ආයතනවලටත් අභියෝග රැසකට මුහුණ දෙන්න වෙලා",
       "News Content": "වත්මන් ආර්ථික අර්බුදය හමුවේ මෙරට ජනමාධ්‍ය ආයතන පවත්වාගෙන යාමේ දී අභියෝග රැසකට මුහුණදීමට සිදුව ඇති බව ආර්ථිකය ස්ථායීකරණයට අදාළ කෙටි සහ මධ්‍ය කාලීන වැඩසටහන් හඳුනා ගැනීම සඳහා වන ජාතික සභා අනු කමිටුවේ දී ජනමාධ්‍ය ආයතන නියෝජිතයන් විසින් පවසා තිබෙනවා.\nආර්ථික අර්බුදය හමුවේ ජනමාධ්‍ය ආයතනවල ගැටලු සහ ඊට අදාළ විසදුම් සහ යෝජනා සාකච්ඡා කිරීම සඳහා අද (15) පැවති ආර්ථිකය ස්ථායීකරණයට අදාළ කෙටි සහ මධ්‍ය කාලීන වැඩසටහන් හඳුනා ගැනීම සඳහා වන ජාතික සභා අනු කමිටුවේ දී මෙම කරුණු අනාවරණය වී තිබෙනවා.\nරූපවාහිනී, ගුවන්විදුලි සහ පුවත්පත් යන ප්‍රධාන ධාරාවේ ජනමාධ්‍ය ආයතන මෙන්ම වෙබ් මාධ්‍ය, සහ සමාජ මාධ්‍ය නියෝජනය කරමින් ජනමාධ්‍යවේදීහු මෙම අවස්ථාවට කැදවා තිබූ අතර ආර්ථික අර්බුදය හමුවේ සමාගම්වල නිෂ්පාදන පිරිවැය ඉහළයාමෙන් වෙළද දැන්වීම් සඳහා වෙන් කරන මුදල් ප්‍රමාණය දළ වශයෙන් 70% ක ප්‍රමාණයකින් අඩුවී ඇති බවත් මෙහිදී අනාවරණය වී තිබෙනවා.\nරාත්‍රී ප්‍රමුඛ කාලය තුළ (Prime time) සිදුවන විදුලි කප්පාදුව නිසා රූපවාහිනි ආයතනවලට වෙළද දැන්වීම් ලැබෙන ප්‍රමාණය පහතවැටී ඇති බව ද වත්මන් ආර්ථිකය තුළ වැඩසටහන් නිෂ්පාදනය සදහා ඉහළ පිරිවැයක් දැරීමට සිදුවන බවට ද මාධ්‍ය ආයතන නියෝජිතයෝ අදාල කමිටුවට කරුණු දක්වා තිබෙනවා.\nකඩදාසි හිඟය ඇතුළු නිෂ්පාදන පිරිවැය ඉහළ යාම නිසා පුවත්පත් ඇතුළු ප්‍රකාශන කර්මාන්තවල විශාල පසුබෑමක් සිදුව ඇති බව පුවත්පත් නියෝජනය කරමින් පැමිණි මාධ්‍යවේදීන් මෙහි දී කරුණු අනාවරණය කළ බව පවසන පාර්ලිමේන්තුවේ සන්නිවේදන ඒකකය කියා සිටින්නේ, මෙම තත්ත්වය නිසා පුවත්පත්වල පිටු සීමා කිරීමටත් මිල ඉහළ දැමීමටත් සිදුව ඇති බව ඔවුහු පෙන්වා දුන් බවයි.\nඑසේ ම පුවත්පත් පිටු අඩුවීමෙන් ප්‍රාදේශිය මාධ්‍යවේදීන්ගේ පුවත් සදහා ඉඩක් නොලැබෙන තත්ත්වයක් ඇතිවී ඇති බවත් ඔවුන්ට ගෙවීම් පවා සිදුකළ නොහැකිවී ඇති බවත් ඔවුහු අදාල කමිටුව හමුවේ අනාවරණය කළ බව පෙන්වා දෙනවා.\nඑසේම ඇතැම් පුවත්පත් ආයතනවල ස්ථිර කාර්ය මණ්ඩලයට වැටුප් පවා ගෙවීමට අපහසු තත්ත්වයන් ඇතිවී ඇති බවත් එම මාධ්‍ය ආයතනවල නියෝජිතයෝ පවසා ඇති අතර, මෙම තත්ත්වය තුළ පුවත්පත් මුද්‍රණය 60% - 70% ක ප්‍රමාණයකින් අඩුවී ඇති බවත් ඔවුහු පෙන්වා දී තිබෙනවා.\nමේ අනුව ආර්ථික ගැටලු, ප්‍රාදේශීය පුවත් පළ නොවීම ආදී හේතු නිසා ජනතාව අතර පුවත්පත් සංසරණය මේවන විට විශාල ලෙස අඩුවී ඇති බවත් පුවත්පත් මාධ්‍යවේදීහු අදාල කමිටුව හමුවේ පෙන්වා දුන් බව ද පාර්ලිමේන්තුවේ සන්නිවේදන ඒකකය පවසනවා.\nමේ අතර වත්මන් අර්බුදකාරි තත්ත්වයට මුහුණ දීම සදහා ජනතාව සූදානම් කිරීමට සියලු ජනමාධ්‍ය ආයතන ඒකාබද්ධව එක ඉලක්කයකට යාමට රජය ඒකාබද්ධ ප්‍රයත්නයක් දැරිය යුතු බවට මෙහි දී මත පළ වූ අතර සුනාමි ව්‍යසනය, ත්‍රස්තවාදය පරාජය කිරීම, කෝවිඩ් අර්බුදය ජය ගැනීම වැනි අවස්ථා සදහා මාධ්‍ය ක්‍රියාකළ අයුරින් මේ මොහොතේ ද කටයුතු කිරීමේ අවශ්‍යතාව පිළිබදව මෙහි දී අවධානය යොමු වූ බවත් පාර්ලිමේන්තුවේ සන්නිවේදන ඒකකය පවසනවා.\nමෙම සියලු අදහස් යෝජනාවලට අවධානය යොමු කරමින් අනුකාරක සභාපතිවරයා පැවසුවේ මෙම කරුණු ඇසුරින් ජනමාධ්‍ය ක්ෂේත්‍රයට අදාළ යෝජනා ඉදිරි වාර්තාවට ඇතුළත් කොට ජාතික සභාවට ඉදිරිපත් කිරීමට අපේක්ෂා කරන බවයි.",
       "URL": "https://www.hirunews.lk/322775/ආර්ථිකය-අර්බුදය-හමුවේ-ජනමාධ්‍ය-ආයතනවලටත්-අභියෝග-රැසකට-මුහුණ-දෙන්න-වෙලා",
       "Category": "Local News",
       "Parent URL": "https://www.hirunews.lk/local-news.php?pageID=664"
}