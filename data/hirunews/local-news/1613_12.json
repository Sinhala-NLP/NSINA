{
       "Source": "hirunews",
       "Timestamp": "Friday, 22 October 2021 - 12:57",
       "Headline": "පත්තෑයෙකු දෂ්ඨ කිරීමෙන් මාස දෙකක බිළිඳෙකු මරුට",
       "News Content": "මාස දෙකක් වයසැති බිළිඳෙකු පත්තෑයෙකු දෂ්ඨ කිරීම හේතුවෙන් ජීවිතක්ෂයට පත්ව ඇති පුවතක් මුන්දලම - දේවාලහන්දිය ප්‍රදේශයෙන් වාර්තා වනවා.\nමාස දෙකයි දින 22ක් වයසැති මෙම බිළිඳා නිදි යහනේදීම ජීවිතක්ෂයට පත්ව ඇත්තේ, මව සහ වැඩිමහල් සහෝදරියන් සමඟ නිදා සිටියදියි.\nඅලුයම අවදි වී බැලීමේදී දරුවා නිහඬතාව හේතුවෙන් පරීක්ෂා කළ පසු බිළිඳාගේ පිටේ සීරීම් තුවාල සහිතව සිරුර සීතලව පැවතීම හේතුවෙන් දරුවා මුන්දලම රෝහලට රැගෙන ගොස් තිබෙනවා.\nරෝහලට රැගෙන යනවිටත් දරුවා මියගොස් සිට ඇති අතර, දරුවාගේ පියා සිදු කළ පරීක්ෂාවකදී නිදි යහනේ සිටි පත්තෑයෙකු හමු වී ඇති බවයි හිරු වාර්තාකරු සඳහන් කළේ.",
       "URL": "https://www.hirunews.lk/285718/පත්තෑයෙකු-දෂ්ඨ-කිරීමෙන්-මාස-දෙකක-බිළිඳෙකු-මරුට",
       "Category": "Local News",
       "Parent URL": "https://www.hirunews.lk/local-news.php?pageID=1613"
}