{
       "Source": "hirunews",
       "Timestamp": "Friday, 18 March 2022 - 13:07",
       "Headline": "ඉන්ධන බවුසර් රථ හිමිකරුවන් තවත් ගැටලුවක",
       "News Content": "ලංකා ඛනිජතෙල් නීතිගත සංස්ථාවෙන් බවුසර් සඳහා ඉන්ධන නිකුත් කළ ද එම බවුසර් ධාවනයට අවශ්‍ය ඉන්ධන නොමැති නිසා පිරවුම්හල් වෙත ඉන්ධන බෙදාහැරීම ගැටලුවක් වී ඇතැයි සමස්ත ලංකා ඛනිජ තෙල් පෞද්ගලික ටැංකි රථ හිමියන්ගේ සංගමය ප්‍රකාශ කළා.\nඑම සංගමයේ සම ලේකම් ශාන්ත සිල්වා හිරු ප්‍රවෘත්ති අංශයට කියා සිටියේ, මේ සම්බන්ධයෙන් ලංකා ඛනිජ තෙල් තොග ගබඩා පර්යන්තය දැනුවත් කර ඇති බවයි.\nඊට අදාළ ක්‍රමවේදය අද පස්වරුව වනවිට සකස් කර දෙන බවට එහි බලධාරීන් පොරොන්දු වී ඇති බවද ඔහු සඳහන් කළා.\nසියලු බවුසර් ඛනිජ තෙල් ප්‍රවාහන කටයුතු සඳහා වාර්තාකර ඇති පසුබිමක මෙම ගැටලුවට කඩිනම් විසඳුමක් අවශ්‍ය බව, සමස්ත ලංකා ඛනිජ තෙල් පෞද්ගලික ටැංකි රථ හිමියන්ගේ සංගමයේ සම ලේකම් ශාන්ත සිල්වා අවධාරණය කළා.\nඉන්දීය ණය ආධාර යටතේ ලැබෙන පළමු ඩීසල් තොගය අනිද්දා මෙරටට ලැබීමට නියමිත අතර, ඩීසල් මෙටි්‍රක් ටොන් 40,000කට ආසන්න තොගයක් එලෙස ලැබීමට නියමිතව ඇති බවයි බලශක්ති අමාත්‍යාංශය ප්‍රකාශ කළේ.\nකෙසේ වෙතත් දිවයින පුරා ඉන්ධන පිරවුම්හල්වල ඊයේ රාත්‍රිය වනතුරුම දිගු පෝලිම් පැවති අතර, ඉන්ධන තොග අවසන්වීම හේතුවෙන් අද පෙරවරුවේ බොහෝ පිරවුම්හල් වසා දමා තිබූ ආකාරයක් නිරීක්ෂණය වුණා.\nමේ අතර පවතින ඉන්ධන අර්බුදයත් සමඟ කොළඹ මහ නගර සභාවේ ගිනි නිවීම් සේවා දෙපාර්තමේන්තුවේ කටයුතුවලට බාධා එල්ල වී ඇති බවට පළවන වාර්තාවල සත්‍යතාවක් නො මැති බව එහි උසස් නිලධාරියෙකු හිරු ප්‍රවෘත්ති අංශයට කියා සිටියා.\nඒ අනුව ගිනි නිවීමේ කටයුතු සඳහා අදාළ රථ පිටත් කර හැරීම ඇතුලු කටයුතු සාමාන්‍ය පරිදි සිදු කෙරෙන බවයි ඔහු කියා සිටියේ.\nඑසේම ඉන්ධන අර්බුදය හේතුවෙන් මේ දක්වා පළාත් පාලන ආයතනවල කසළ එක් රැස් කිරීමේ කටයුතු සඳහා බාධා මතුව නොමැති බව පළාත් සහා හා පළාත්පාලන අමාත්‍යාංශය ප්‍රකාශ කළා.\nඉන්ධන පිරිමසාගෙන භාවිත කිරීමට අදාළව මීට පෙර නිකුත් කළ චක්‍රලේඛය අනුව කටයුතු බවයි එම අමාත්‍යාංශයේ උසස් නිලධාරියෙකු පැවසුවේ.\nමේ අතර ඉන්ධන මිල ඉහළ යාම හමුවේ ධීවර කටයුතුවලට දැඩි බලපෑම් එල්ලවී ඇති බැවින් ඒ සඳහා විසඳුම් අවශ්‍ය බව හලාවත ඒකාබද්ධ ධීවර සංවිධානයේ නියෝජිතයින් මාධ්‍ය හමුවක් කැඳවමින් පෙන්වා දුන්නා.",
       "URL": "https://www.hirunews.lk/299770/ඉන්ධන-බවුසර්-රථ-හිමිකරුවන්-තවත්-ගැටලුවක",
       "Category": "Local News",
       "Parent URL": "https://www.hirunews.lk/local-news.php?pageID=1286"
}