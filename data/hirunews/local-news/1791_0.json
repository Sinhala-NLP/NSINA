{
       "Source": "hirunews",
       "Timestamp": "Wednesday, 28 July 2021 - 11:38",
       "Headline": "රත්නපුරයේ පාසල් සිසුවෙක් හදිසියේ අතුරුදන් (වීඩියෝ)",
       "News Content": "රත්නපුර හිදැල්ලන ආටිගල මාවතේ පදිංචි දාහතර හැවිරිදි ලක්ෂාන් අබේරත්න අතිශය පිලිවෙලට එදිනෙදා කටයුතු සිදු කරන දරුවෙක්.\nඔහුගේ මව පවසන ආකාරයට ලක්ෂාන් ඇයට දක්වා ඇත්තේ පුදුමාකාර ආදරයක්.\nනිතර සිය මවගේ ඕනෑ එපාකම් පිළිබඳව සොයා බලන ලක්ෂාන් පාසලේ වැඩ කටයුතු මෙන්ම අත් වැඩ වලට ද දක්ෂතා දක්වන දරුවෙක්.\nතමන් එදිනෙදා සිදුකරන කටයුතු කාලසටහනකට අනුව සිදු කිරීමට පුරුදුව සිටි ලක්ෂාන්ගේ මේ හදිසි අතුරුදන්වීම නිවසේ සියල්ලටම ඇති කර ඇත්තේ අති විශාල කම්පනයක්.\nසහෝදරියන් දෙදෙනා සහ මව සමඟ ආදරයෙන් නිවසේ කල් ගෙවූ ලක්ෂාන් පසුගිය 25 වන දා අලුයම නිවසින් හදිසියේ බැහැර යනවා.\nනිවැසියන්ට මෙන්ම ගම්වාසීන්ට ද ප්‍රශ්නාර්ථයක් ඉතුරු කරන මෙම අතුරුදන්වීම සිදුවී අද වන විට දින හතරක්.\nමඩකලපුව පොලිස් ස්ථානයේ සේවය කරන ලක්ෂාන්ගේ පියා පවසන්නේ සිය පුත්‍රයාට නිවස හැරදා යාමට කිසිදු හේතුවක් නොතිබූ බවයි.\nලක්ෂාන් නිවසින් අතුරුදන් වන දිනයේ ඔහු නිවසින් බැහැරව යන ආකාරය අසල පිහිටි සීසීටීවී කැමරාවක සටහන් වී තිබුණා.\nඑහි දැක්වුණේ පසු බෑගයක් කරේ එල්ලා ගත් ලක්ෂාන් සිය ජංගම දුරකථනය භාවිත කරමින් ඇවිද යන ආකාරයයි.\nසිද්ධිය සම්බන්ධයෙන් පරීක්ෂණ කරන රත්නපුර පොලිසියේ අවධානය යොමු වී ඇත්තේ මෙය තවත් ඔන්ලයින් තාක්ෂණ භාවිතය හේතුවෙන් සිදුකෙරුණු අවැඩක් ද යන්න පිළිබඳවයි.\nකෙසේ වෙතත් මෙතෙක් අතුරුදන් වූ ලක්ෂාන් පිළිබඳ කිසිදු තොරතුරක් වාර්තා වී නොමැති අතර ඔහු පිළිබඳ යම්කිසි හෝඩුවාවක් හෝ දන්නා කෙනෙක් ඇත්නම්  රත්නපුර පොලිසියට දන්වන ලෙස රත්නපුර පොලීසිය ඉල්ලා සිටිනවා.",
       "URL": "https://www.hirunews.lk/278216/රත්නපුරයේ-පාසල්-සිසුවෙක්-හදිසියේ-අතුරුදන්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1791"
}