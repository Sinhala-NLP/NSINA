{
       "Source": "hirunews",
       "Timestamp": "Thursday, 17 November 2016 - 19:34",
       "Headline": "පොලිස් නිලධාරීන්ට වෙඩි තැබු සැකකරු රඳවාගෙන ප්‍රශ්ණ කිරීමට අවසර",
       "News Content": "කුරුණෑගල - වැලගනේ ප්‍රදේශයේ හෝටලයකදී පොලිස් නිලධාරීන් තිදෙනෙකුට වෙඩි තැබීමේ සිද්ධිය සම්බන්ධයෙන් අත්අඩංගුවට ගත් සැකකරු පැය 48 ක් රඳවාගෙන ප්‍රශ්න කිරීමට කුරුණෑගල ප්‍රධාන මහේස්ත්‍රාත් අධිකරණය අද අවසර ලබා දුන්නා.\nඒ සැකකරු අද පෙරවරුවේ කුරුණෑගල ප්‍රධාන මහේස්ත්‍රාත් ගීතානී විජේසිංහ මෙනවිය හමුවට ඉදිරිපත් කිරීමෙන් අනතුරුවයි.\nකුරුණෑගල - පුත්තලම මාර්ගයේ වැලගනේ ප්‍රදේශයේ හොටලයකදී සිදුවූ වෙඩි තැබීමකින් කුරුණෑගල පොලිසියේ අපරාධ අංශයට අනුයුක්තව සේවය කළ උප පොලිස් පරීක්ෂකවරයෙක් ජීවිතක්ෂයට පත්ව තවත් නිලධාරීන් දෙදෙනෙකු බරපතල තුවාල ලැබුවේ පෙරේදා රාත්‍රියේයි.\nවෙඩි තැබීම සම්බන්ධයෙන් ඊයේ පෙරවරුවේ එක් සැකකරුවෙක් අත්අඩංගුවට ගැණුනු අතර ඔහු අපරාධ රැසකට සම්බන්ධ පාතාල කල්ලි සාමාජිකයෙකු බව පොලිසිය පැවසුවා.\nසුදු රෝහණ සහ ලොහා යන අන්වර්ථ නම් වලින් හඳුන්වන දේවමුණි හැරල්ඩ් රෝහණ ද සිල්වා නමැති අදාල සැකකරු අධිකරණ වෛද්‍ය වාර්ථාවක් ලබා ගැනීම සඳහා කුරුණෑගල මූලස්ථාන පොලිසිය මගින් අද පෙරවරුවේ කුරුණෑගල අධිකරණ වෛද්‍ය නිලධාරියා හමුවට ඉදිරිපත් කළා.\nඉන් අනතුරුව සැකකරු මහේස්ත්‍රාත් අධිකරණය වෙත ඉදිරිපත් කිරීම සඳහා රැගෙන ආවා.\nඑහිදී පොලිසියේ ඉල්ලීම පරිදි සැකකරු පැය 48ක් රඳවාගෙන ප්‍රශ්න කිරීමට කුරුණෑගල ප්‍රධාන මහේස්ත්‍රාත් ගීතානි විජේසිංහ මෙනවිය අවසර ලබා දුන්නා.\nවෙඩි තැබීමට සම්බන්ධ අනෙක් සැකකරු මේ වන විට ප්‍රදේශයෙන් පලාගොස් ඇති අතර ඔහු සොයා විශේෂ මෙහෙයුමක් ක්‍රියාත්මක බව පොලිසිය පවසනවා.\nමේ අතර වෙඩි තැබීමෙන් ජීවිතක්ෂයට පත් උප පොලිස් පරීක්ෂකවරයාගේ දේහය ඊයේ පස්වරුවේ කුරුණෑගල මූලස්ථාන පොලිසිය වෙත රැගෙන ආවා.\nපෙරේදා රාත්‍රියේ සිදුවූ වෙඩිතැබීමෙන් ජීවිතක්ෂයට පත් වුණේ කුරුණෑගල පොලිසියේ අපරාධ අංශයට අනුයුක්තව සේවය කළ දහනායක රත්නබණ්ඩා නමැති 59 හැවිරිදි උප පොලිසි පරීක්ෂකවරයායි.\nදෙදරු පියෙකු වන ඔහු තවත් මාස 3කින් විශ්‍රාම යාමට නියමිතව සිටි බව ඔහුගේ පවුලේ ඥාතීන් පවසනවා.\nඒ සඳහා අවශ්‍ය ලියවිලි මේ වන විටත් ශ්‍රී ලංකා පොලිසිය වෙත භාර දී තිබූ අතර දෙසැම්බර් මස පළමු වැනිදා සිට නිවාඩු අනුමතව සිටි බව ද ඔවුන් සඳහන් කළා.\n1978 වසරේදී පොලිස් කොස්තාපල්වරයෙකු ලෙසින් සේවයට එක්ව ඇති මෙම නිලධාරියා වසර 38 ක කාලයක් ශ්‍රී ලංකා පොලිසියට අනුයුක්තව සේවය කර තිබෙනවා.\nදේහය පිළිබඳ අවසන් කටයුතු හෙට පස්වරුවේ වඳුරාගල - වෙරළුගොල්ල පොදු සුසාන භූමියේදී සිදු කිරීමට නියමිතයි.\nවෙඩි තැබීමෙන් තුවාල ලැබූ අනෙක් නිලධාරීන් දෙදෙනා තවමත් කුරුණෑගල රෝහලේ ප්‍රතිකාර ලබන අතර එක් නිලධාරියෙකු බරපතළ තත්ත්වයෙන් ප්‍රතිකාර ලබන්නේ දැඩි සත්කාර ඒකකයේයි.",
       "URL": "https://www.hirunews.lk/147772/පොලිස්-නිලධාරීන්ට-වෙඩි-තැබු-සැකකරු-රඳවාගෙන-ප්‍රශ්ණ-කිරීමට-අවසර",
       "Category": "Local News",
       "Parent URL": "https://www.hirunews.lk/local-news.php?pageID=4791"
}