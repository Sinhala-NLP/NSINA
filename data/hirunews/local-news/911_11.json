{
       "Source": "hirunews",
       "Timestamp": "Friday, 26 August 2022 - 21:01",
       "Headline": "කාලගුණයෙන් අවවාදාත්මක නිවේදනයක්",
       "News Content": "තද වැසි සහ සුළං පිළිබඳ කාලගුණ විද්‍යා දෙපාර්තමේන්තුවේ ස්වභාවික විපත් පිළිබඳ පූර්ව අනතුරු ඇගවීමේ මධ්‍යස්ථානය විසින් අවවාදාත්මක නිවේදනයක් නිකුත් කර තිබෙනවා.\nඅද රාත්‍රී 8.30ට මෙම නිවේදනය නිකුත් කර ඇත්තේ හෙට රාත්‍රී 8.30 දක්වා වලංගු වන ආකාරයෙන්.\nඑහි දැක්වෙන්නේ සබරගමුව පළාතේත් මහනුවර නුවරඑළිය ගාල්ල සහ මාතර දිස්ත්‍රික්වලත් විටින් විට වැසි හෝ ගිගුරුම් සහිත වැසි ඇතිවන බවයි.\nඇතැම් ස්ථානවලට මිලිමිටර් 100ට වැඩි තද වැසි ද ඇතිවිය හැකියි.\nමේ හේතුවෙන් විශේෂයෙන් නායයාම් අවදානම සහිත කඳුකර ප්‍රදේශවල සහ ගංගා ආශ්‍රිතව පහත් බිම්වල ජීවත්වන ජනතාවට මේ සම්බන්ධයෙන් විමසිලිමත් වන ලෙසටයි දැනුම් දෙන්නේ.\nකඳුකර ප්‍රදේශවල මාර්ග භාවිත කරන්නන් සහ රථ වාහන පදවන්නන් මේ සම්බන්ධයෙන් අවධානය යොමු කළ යුතුයි.\nඅකුණු මගින් සිදුවන අනතුරු අවම කර ගැනීමට අවශ්‍ය පියවර ගන්නා ලෙසට ඉල්ලා සිටින අතර කඩා වැටෙන ගස්වලින් සහ විදුලි රැහැන්වලින් ආරක්ෂා වන ලෙසට ද ඉල්ලීමක් කෙරෙනවා.\nඑමෙන්ම කාලගුණ විද්‍යා දෙපාර්තමේන්තුවේ ඉදිරි නිවේදන පිළිබඳ අවධානයෙන් පසුවිය යුතු අතර හදිසි තත්ත්වයකදී ප්‍රාදේශීය ආපදා කළමනාකරණ නිලධාරීන්ගේ සහය පතන ලෙසට දැනුම්දෙනවා.",
       "URL": "https://www.hirunews.lk/313820/කාලගුණයෙන්-අවවාදාත්මක-නිවේදනයක්",
       "Category": "Local News",
       "Parent URL": "https://www.hirunews.lk/local-news.php?pageID=911"
}