{
       "Source": "hirunews",
       "Timestamp": "Monday, 16 August 2021 - 20:06",
       "Headline": "නව අමාත්‍යවරුන් වැඩ අරඹයි  (වීඩියෝ)",
       "News Content": "සෞඛ්‍ය අමාත්‍යාංශයෙන් තමන් ඉවත් කෙරුණේ බලාපොරොත්තු නොවූ මොහොතක බව ප්‍රවාහන අමාත්‍යවරිය ලෙස අද දිවුරුම් දුන් හිටපු සෞඛ්‍ය ඇමතිණි පවිත්‍රා වන්නිආරච්චි ප්‍රකාශ කළා.\nඅමාත්‍ය මණ්ඩල සංශෝධනයක් අද පෙරවරුවේ ජනාධිපති ගෝඨාභය රාජපක්ෂ ඉදිරියේ සිදුවුණා. ඒ අනුව අමාත්‍යවරුන් 06 දෙනෙකුගේ අමාත්‍ය ධූර වෙනස් කෙරුණු අතර නාමල් රාජපක්ෂ අමාත්‍යවරයාට තවත් අමාත්‍යාංශයක් හිමි වුණා.\nඒ අනුව පවිත්‍රා වන්නිආරච්චි ප්‍රවාහන අමාත්‍යවරිය ලෙසත් කෙහෙළිය රඹුක්වැල්ල සෞඛ්‍ය අමාත්‍යවරයා ලෙස දිවුරුම් දෙනු ලැබුවා.\nඑමෙන්ම මහාචාර්ය ජී.එල්. පිරිස් නව විදේශ අමාත්‍යවරයා ලෙස දිවුරුම් දුන් අතර, අධ්‍යාපන අමාත්‍යවරයා ලෙස දිවුරුම් දුන්නේ දිනේෂ් ගුණවර්ධනයි.\nමීට අමතරව විදුලිබල අමාත්‍යවරයා ලෙස ගාමිණී ලොකුගේ දිවුරුම් දුන් අතර, නව ජනමාධ්‍ය අමාත්‍යවරයා ලෙස ඩලස් අලහප්පෙරුම දිවුරුම් දුන් බවයි ජනාධිපති මාධ්‍ය ඒකකය සඳහන් කළේ.\nඑමෙන්ම, නාමල් රාජපක්ෂ මෙතෙක් පැවති තරුණ කටයුතු හා ක්‍රීඩා අමාත්‍ය ධුරයට අමතරව සංවර්ධන සම්බන්ධීකරණ අධීක්ෂණ අමාත්‍යවරයා ලෙස ජනාධීපතිවරයා ඉදිරියේ පෙරවරුවේ දිවුරුම් දී තිබෙනවා.\nමේ අතර හිටපු සෞඛ්‍ය ඇමතිනි පවිත්‍රා වන්නිආරච්චි කොවිඩ් වසංගතය හමුවේ සෞඛ්‍ය සේවාව ශක්තිමත්ව පවත්වාගෙන යෑමට තමාට ලබාදුන් සහයෝගය වෙනුවෙන් සියලු සෞඛ්‍ය කාර්ය මණ්ඩලවලට සිය කෘතඥතාව පළ කරමින් සෞඛ්‍ය අමාත්‍යාංශයට සමුදුන්නා.\nඇය පැරණි අමාත්‍යාංශයේ කාර්ය මණ්ඩලයට සමුදී යමින් සිටියදී අමාත්‍යවරියට එම පරිශ්‍රය තුළදී නව සෞඛ්‍ය අමාත්‍ය කෙහෙලිය රඹුක්වැල්ල හමුවුණා. එහිදී දෙදෙනා සුබ පැතුම් එක්කරගෙන තිබෙනවා.\nපසුව සෞඛ්‍ය අමාත්‍යවරයා ලෙස දිවුරුම් දුන් කෙහෙළිය රඹුක්වැල්ල වැඩ භාරගැනීමෙන් අනතුරුව මාධ්‍ය හමුවක් කැඳවමින් වත්මන් කොරෝනා තත්ත්වය පිළිබඳව කරුණු පැහැදිළි කර සිටියා.\nමේ අතර, අධ්‍යාපන අමාත්‍ය ධූරයේ දිවුරුම් දීමෙන් අනතුරුව හිටපු විදේශ අමාත්‍ය දිනේෂ් ගුණවර්ධන පූජ්‍ය ඇල්ලේ ගුණවංශ හිමියන් බැහැ දැකීමට පැමිණියා.\nනව ජනමාධ්‍ය අමාත්‍ය ඩලස් අලහප්පෙරුමද අද සිය ධුරයේ වැඩ භාරගනු ලැබුවා.",
       "URL": "https://www.hirunews.lk/279873/නව-අමාත්‍යවරුන්-වැඩ-අරඹයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1750"
}