{
       "Source": "hirunews",
       "Timestamp": "Friday, 11 September 2020 - 13:11",
       "Headline": "ජාතික බුද්ධි සේවය පිළිබඳ කොමිසමේදී හෙළි වූ දේ (වීඩියෝ)",
       "News Content": "ත්‍රස්තවාදි කටයුතු වැලැක්වීම සදහාම විශේෂයෙන් ස්ථාපිත කරන ලද පොලිස් ත්‍රස්ත විමර්ශන කොට්ඨාසය සහරාන් හෂීම් අත්අඩංගුවට ගනිවි යැයි තමන් බලාපොරොත්තු වුවද පාස්කු ප්‍රහාරය එල්ල කරන තෙක්ම ඔවුන් එසේ කිරීමට අසමත් වු බව හිටපු ජාතික බුද්ධි ප්‍රධානි සිසිර මෙන්ඩිස් මහතා පවසනවා.\nපාස්කු ප්‍රහාරය පිළිබද විමර්ශය කරන ජනාධිපති කොමිසම හමුවේ ඔහු ඊයේ තෙවන දිනටත් සාක්ෂි ලබාදුන් අතර එහිදී ඔහු පැවසුවේ ආවේක්ෂණ රාජකාරී සඳහා ජාතික බුද්ධි සේවයට සිටියේ නිලධාරීන් 22කු පමණක් බවයි.\nපාස්කු ඉරුදින ත්‍රස්ත ප්‍රහාරය එල්ල වු අවස්ථාවේ මෙරට ජාතික බුද්ධි ප්‍රධානියා ලෙස කටයුතු කළ විශ්‍රාමික නියෝජ්‍ය පොලිස්පති සිසිර මෙන්ඩිස් මහතා සාක්ෂි ලබාදීම සදහා ඊයේ ජනාධිපති කොමිසම හමුවට පැමිණියේ තුන්වන දිනටයි.\nඑහිදි ජනාධිපති කොමිසමේ සමාජික විශ්‍රාමික අභියාචනාධිකරණ විනිසුරුවරයෙකු ප්‍රශ්න කර සිටියේ බුද්ධි තොරතුරු රැස් කිරීම සදහා බුද්ධි නිලධාරින් ආවේක්ශන රාජකාරි සඳහා යොදවා තිබුණේද යන්නයි.\nසිසිර මෙන්ඩිස් - හිටපු ජාතික බුද්ධි ප්‍රධානී -\n\" මට එහෙම ආවේක්ශන රාජකාරි සදහා යෙදවීමට බුද්ධි නිලධාරින් හෝ තොරතුරුකරුවන් සිටියේ නැහැ. මගේ කාර්යය මණ්ඩලයටම හිටියේ නිලධාරින් 22 යි. ඒකෙන් දෙදෙනෙක් රියදුරන්. තොරතුරු ලබාගැනීම සදහා බුද්ධි නිලධාරින් සහ තොරතුරුකරුවන් පවත්වාගෙන යන්නේ රාජ්‍ය බුද්ධි සේවය. ඔවුන් තමයි බුද්ධි තොරතුරු රැස් කරන රටේ ප්‍රධානතම ආයතනය. තොරතුරුකරුවන් පවත්වාගෙන යන්න අපිට මූල්‍ය ප්‍රතිපාදන තිබුණෙත් නැහැ. \"\nමෙහිදි රජයේ අතිරේක සොලිසිටර් ජනරාල්වරිය සාක්ෂිකරුවෙත ලේඛනයක් පෙන්වා සිටියා.\nරජයේ අතිරේක සොලිසිටර් ජනරාල්වරිය\n\" සහරාන් සිය සමාජ ජාලා ගිණුම් ඔස්සේ අන්තවාදය පතුරුවන බවට රාජ්‍ය බුද්ධි සේවයේ එවකට අධ්‍යක්ෂ නිලන්ත ජයවර්ධන මහතා විසින් ඔබව දැනුවත් කර තිබුණා ද ? \"\nසිසිර මෙන්ඩිස් - හිටපු ජාතික බුද්ධි ප්‍රධානී\n\" ඔව් දැනුවත් කර තිබුණා. මට වගේම පොලිස්පති, ත්‍රස්ත විමර්ශන කොට්ඨාසය වගේම බුද්ධි සමාලෝචන රැස්වීම්වලත් ඒ පිළිබදව දැනුවත් කර තිබුණා \"\nජනාධිපති කොමිසමේ සභාපති විනිසුරු\n\" ඒ තොරතුරු ලැබුණම ඔබ මොකද කළේ ? \"\nසිසිර මෙන්ඩිස් - හිටපු ජාතික බුද්ධි ප්‍රධානී\n\" අපි මීට පෙර සාමාන්‍යයෙන් විශේෂ කණ්ඩායම් සහ විශේෂ පුද්ගලයින් අත්අඩංගුවට ගැනීමට වෙනම කණ්ඩායම් පත්කර තිබුණා. පොලිස් ත්‍රස්ත විමර්ශන කොට්ඨාසය පිහිටවනු ලැබුවේම එවැනි කාර්යවලට. එය සෘජුවම තිබුනේ පොලිස්පති යටතේ. සහරාන් සම්බන්ධ තොරතුරු පොලිස්පතිවරයාටත් ගොස් තිබූ නිසා ත්‍රස්ත විමර්ශන කොට්ඨාසය විශේෂ කණ්ඩායමක් යොදා මේ සැකකරු අත්අඩංගුවට ගනි කියලා මම බලාපොරොත්තු වුණා. ඔවුන් සහරාන් හෂීම්ගේ බිරිදගේ කැකුණුගොල්ලේ නිවසටත් ගොස් තිබුණා. ඉතිං මම බලාපොරොත්තු වුණා ඔවුන් වැඩේ ඉන්නවා කියලා. \"\nජනාධිපති කොමිසමේ සභාපති විනිසුරු\n\" ජාතික බුද්ධි ප්‍රධානියා ලෙස ඔබ ඒ පිළිබද සොයා බැලීමක් කළාද ? \"\nසිසිර මෙන්ඩිස් - හිටපු ජාතික බුද්ධි ප්‍රධානී\n\" ඔව් මම සොයා බැලීමක් කළා. ඒ වන විට ත්‍රස්ත විමර්ශන කොට්ඨාසයේ අධ්‍යක්ෂක ලෙස කටයුතු කළ සහකාර පොලිස් අධිකාරිවරයාගෙන් මම ඇහුවම කිව්වේ ඔවුන් ඒ සම්බන්ධයෙන් කටයුතු කරගෙන යනවා කියලා \"\nජනාධිපති කොමිසමේ අභියාචනාධිකරණ විනිසුරු\n\" සහරාන් හෂිම් ඇතුළු කණ්ඩායම නේපාලය, කිරිකිස්තානය සහ කසකස්තානය වැනි රටවල දුරකථන සිම්පත් භාවිත කර තිබූ බවට හිටපු අමාත්‍ය රවුෆ් හකිම් මහතා කොමිසම හමුවේ පසුගිය දා සඳහන් කළා. එවැනි තොරතුරක් ගැන ජාතික බුද්ධි ප්‍රධානියා ලෙස ඔබ දැනුවත්ව සිටියද ? \"\nසිසිර මෙන්ඩිස් - හිටපු ජාතික බුද්ධි ප්‍රධානී\n\" මට එවැනි තොරතුරක් ලැබී තිබුණු බවට මතකයක් නෑ. නමුත් රාජ්‍ය බුද්ධි සේවයේ අධ්‍යක්ෂ නිලන්ත ජයවර්ධන මහතාට එවැනි තොරතුරක් ලැබී තිබුණු බවට මතකයි.\nජනාධිපති කොමිසමේ අභියාචනාධිකරණ විනිසුරු\n\" ඇයි ඒ ගැන නොසෙව්වේ ?\nසිසිර මෙන්ඩිස් - හිටපු ජාතික බුද්ධි ප්‍රධානී\n\" පැහැදිළිව ඒක මට ලැබුණේ නැ. ඒ ගැන මගේ අවධානයට යොමු වුනේ පාස්කු ප්‍රහාරයට පසුව. \"\nමේ අතර පූජ්‍ය ගලගොඩඅත්තේ ඥනසාර හිමියන් ජනාධිපති කොමිසම හමුවේ මීට පෙර ලබාදී තිබු සාක්ෂි වලට අදාළව හරස් ප්‍රශ්න විමසීම සඳහා සමස්ථ ලංකා ජමෙයිතුල් උලමා සංවිධානය ඇතුළු මුස්ලිම් සංවිධාන 10 ක් කර තිබු ඉල්ලීම අනුව ඊයේ රාත්‍රියේ තුන්වන දිනටත් හරස් ප්‍රශ්න විමසීම සිදුකෙරුණා\nකෙසේ වෙතත් සමස්ථ ලංකා ජමෙයිතුල් උලමා සංවිධානය නියෝජ්‍ය කරමින් පැමිණ පෙරේදා දින ජනාධිපති කොමිසමේ සාක්ෂි පටිගත කරමින් සිටියදි හසුවු එහි වැඩබලන ලේකම් මව්ලවිවරයා හෝ ඔහුට සහය දැක්වු කණිෂ්ඨ නීතිඥවරයා ඊයේ දින ජනාධිපති කොමිසමට පැමිණ නොතිබීම විශේෂත්වයක්.\nමෙහිදි සමස්ථ ලංකා ජමෙයිතුල් උලමා සංවිධානය වෙනුවෙන් පෙනීසිටි නීතිඥ ජාවිඩ් යූසුෆ් මහතා පූජ්‍ය ගලගොඩඅත්තේ ඥානසාර හිමියන්ට නම් ලැයිතුවක් සහිත ලේඛනයක් පෙන්වා සිටියා.\nනීතීඥ ජාවිඩ් යූසුෆ් - සමස්ත ලංකා ජමෙයිතුල් උලමා සංවිධානය වෙනුවෙන්\n\" ඔබවහන්සේ කියලා තියෙනවා සමස්ථ ලංකා ජමෙයිතුල් උලමා සංවිධානයේ විධායක සභාව වහබ්වාදින්ගෙන් පිරිලා කියලා. මෙම ලැයිස්තුවේ එවැනි මතධාරින් සිටිනවා කියා ඔබ වහන්සේට පෙන්වා දෙන්න පුළුවන්ද? \"\nපූජ්‍ය ගලගොඩඅත්තේ ඥාණසාර හිමි -\n\" ඔය ලැයිස්තුවේ සිටින සමස්ත ලංකා ජමෙයිතුල් උලමා සංවිධානයේ සභාපති ලෙස හැදින්වෙන අෂ්ශෙයික් රිස්වි කියන්නේ තබ්ලික් මතධාරියෙක්. උප සභාපති අෂ්ශෙයික් අගාර් මොහොමඩ් කියන්නේ ජමාතේ ඉස්ලාම් මතධාරියෙක්. විධායක සභාවේ සිටිනවා යැයි මේ ලැයිස්තුවේ නම් සඳහන් වන එම්.එම් මුබාරක්, අෂ්ශෙයික් මුර්ෂිඩ්, අෂ්ශෙයික් තාසිම් යන අයත් වහබ්වාදි මතධාරින්. මේවගේ සමස්ත ලංකා ජමෙයිතුල් උලමා සංවිධානය තුළ සිටින්නන්ගෙන් 50% ක්ම වහබ්වාදය යටතට ගැනෙන තබ්ලික් මතධාරින්. ඒ වගේම කිංග්ස්බරි හෝටලයට බෝම්බය ගැහුවෙත් එවැනිම තබ්ලික් ජමාත් මතධාරියෙක් \"\nනීතීඥ ජාවිඩ් යූසුෆ් - සමස්ත ලංකා ජමෙයිතුල් උලමා සංවිධානය වෙනුවෙන්\n\" හරි 50% ක් තබ්ලික් මතධාරින් කියමුකෝ, එහෙම ඉන්න එකේ වරද මොකක්ද ? \"\nපූජ්‍ය ගලගොඩඅත්තේ ඥාණසාර හිමි\n\" වරද තමයි, කෙමෙන් කෙමෙන් මේ රට ඉස්ලාමිය රාජ්‍යයක් කරා ගෙනයනවා. වෙන වරදක් නැහැ. මෙරට නීතියට එරෙහි සිදුවීම් රැසක් පසුගිය සමය තුළ අටළුගම වැනි ප්‍රදේශවලින් වාර්තා වුණා.සෞදි අරාබියේ රියාද් නගරයේ මුද්‍රණය කළ වහබ්වාදි පොත්පත් මේ රටට ඇවිල්ලා තියෙනවා. මේවා සුළගින් එන්න බැහැනේ. මේ පොත්පත් මෙරට ජීවත්වන සාම්ප්‍රදායික සුෆි මුස්ලීම්වරුන් සිංහල සමාජයෙන් වෙන්කරලා වහබ්වාදය වෙත ගෙනයාමට හේතුවෙනවා. මෙන්න මේ වගේ තැනකටයි ඔය කියන සමස්ත ලංකා ජමෙයිතුල් උලමා සංවිධානය මේ රටේ මුස්ලීම් ජනතාව ගෙනියන්නේ. සමස්ත ලංකා ජමෙයිතුල් උලමා සංවිධානයේ ඔය කියන සභාපතිතුමා අඩුම තරමේ දවටගහ පල්ලියටවත් යන්නේ නැහැ සොහොන් වන්දනාව තියෙනවා කියලා.\"\nනීතීඥ ජාවිඩ් යූසුෆ් - සමස්ත ලංකා ජමෙයිතුල් උලමා සංවිධානය වෙනුවෙන්\n\" ඔබ වහන්සේලා හලාල් නිෂ්පාදනවලට විරුද්ධ ඇයි ? \"\nපූජ්‍ය ගලගොඩඅත්තේ ඥානසාර හිමි\n\" හලාල් කියන්නේ මුස්ලීම් ජනතාවගේ අයිතියක්. අපිට ඒ ගැන ප්‍රශ්නයක් නැහැ. අපිට ප්‍රශ්නය තියෙන්නේ හලාල් සම්බන්ධයෙන් ඇති ක්‍රියාවලිය ගැන. දත් බුරුසුවට මොකටද හලාල් ලාංජන? ඇයි වෙනම බැංකු ක්‍රම. ඇයි වෙනම ආහාර පාන. උලමාවරු කොහොමද සහතික නිකුත් කරන්නේ. පාරිභෝගික භාණ්ඩවලට හලාල් ලාංජන ඕනේ නැහැ. SLS සහතිකය තිබ්බාම හොදටම ඇති. \"\nමේ අතර හිටපු ජාතික බුද්ධි ප්‍රධානි සිසිර මෙන්ඩිස් මහතාගෙන් මේ වන විට ජනාධිපති කොමිසම සිව්වන දිනටත් සාක්ෂි විමසමින් සිටිනවා.",
       "URL": "https://www.hirunews.lk/249956/ජාතික-බුද්ධි-සේවය-පිළිබඳ-කොමිසමේදී-හෙළි-වූ-දේ-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2462"
}