{
       "Source": "hirunews",
       "Timestamp": "Tuesday, 16 March 2021 - 13:10",
       "Headline": "සීනි බදු වංචාව ගැන විගණකාධිපති දෙපාර්තමේන්තුව සහ අල්ලස් කොමිසම පරීක්ෂණ අරඹයි",
       "News Content": "සීනි බදු වංචාව සම්බන්ධයෙන් විගණකාධිපති දෙපාර්තමේන්තුව සහ අල්ලස් හෝ දූෂණ චෝදනා විමර්ශන කොමිෂන් සභාව විමර්ශන ආරම්භ කර තිබෙනවා.\nමේ සම්බන්ධයෙන් කළ විමසීමකදී විගණකාධිපති චූලාන්ත වික්‍රමරත්න හිරු ප්‍රවෘත්ති අංශයට සදහන් කළේ ඊට අදාළ තොරතුරු එක් රැස් කිරීම මේ වන විටත් ආරම්භ කර ඇති බවයි.\nඅදාළ විමර්ශනයේ වාර්තාව නුදුරු දිනෙකදී පාර්ලිමේන්තුවට ඉදිරිපත් කිරීමට කටයුතු කරන බව ද ඔහු සඳහන් කළා.\nඑසේම, මිලදී ගත් මුදලට වඩා සතොස මගින් අඩු මුදලකට සීනි අලෙවි කිරීම සම්බන්ධයෙන් ද වෙනම විමර්ශනයක් ආරම්භ කළ විගණකාධිපතිවරයා සදහන් කළා.\nපාඩුවක් යටතේ එලෙස සීනි  අලෙවි කිරීමට සතොස ආයතනය පෙළඹුණේ කුමන හේතුවක් මත ද යන්න එහිදී විමර්ශනය කරනු ඇති.\nමේ අතර, මෙම සිද්ධිය සම්බන්ධයෙන් අල්ලස් හෝ දූෂණ චෝදනා විමර්ශන කොමිෂන් සභාව ද  විමර්ශනයක් ආරම්භ කර තිබෙනවා.\nඒ, මෙම සිද්ධිය සම්බන්ධයෙන් එම කොමිසමට වාර්තා වූ පැමිණිල්ලකට අදාළවයි.",
       "URL": "https://www.hirunews.lk/265488/සීනි-බදු-වංචාව-ගැන-විගණකාධිපති-දෙපාර්තමේන්තුව-සහ-අල්ලස්-කොමිසම-පරීක්ෂණ-අරඹයි",
       "Category": "Local News",
       "Parent URL": "https://www.hirunews.lk/local-news.php?pageID=2085"
}