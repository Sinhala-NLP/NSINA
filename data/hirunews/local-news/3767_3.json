{
       "Source": "hirunews",
       "Timestamp": "Monday, 03 September 2018 - 7:30",
       "Headline": "නිධන් හෑරීමට ගිය කාන්තාවක් ඇතුළු හය දෙනෙකු අත්අඩංගුවට",
       "News Content": "වවුනියාව,ඕමන්ත,පනික්කෙයිනීරාවි ප්‍රදේශයේ නිධන් හෑරීමට ගිය කාන්තාවක් ඇතුළු පුද්ගලයින් හය දෙනෙකු ඊයේ(02) අත්අඩංගුවට ගත් බව වවුනියාව ඕමන්ත පොලිසිය පවසනවා.\nපොලිසිය පැවසූවේ ලද තොරතුරක් මත සිදුකළ වැටලීමකදී නිධන් හැරීම සිදුකරමින් සිටි කාන්තාවක් ඇතුළු පුද්ගලයින් හය දෙනෙකු අත්අඩංගුවට ගත් බවයි.\nඅදාළ පිරිස ප්‍රදේශයේ පෞරාණික ස්ථානයක් හාරමින් සිටියදී අත්අඩංගුවට ගැනීම සිදුකළ අතර, අත්අඩංගුවට පත්වූවන් අතර නිධන් ස්ථාන සම්බන්ධයෙන් පරීක්ෂා කොට අදුන බැලීම සිදුකළ පුද්ගලයෙකු සිටින බවද පොලිසිය සඳහන් කළා.\nපොලිසිය පැවසූවේ සැකකරුවන් සතුව තිබි ගල් විදින යන්ත්‍රයක්,අලවංගු,උදලු, ගල් විදීම සදහා යොදාගත් වෙඩි බෙහෙත්, පූජා භාණ්ඩ ඇතුළු උපකරණ රැසක් හමුව ඇති බවයි.\nපොලිසිය වැඩිදුරටත් පැවසූවේ සැකකරුවන් වවුනියාව ඕමන්ත හා කනගරායන්කුලම ප්‍රදේශයන්ගේ පදිංචි පුද්ගලයින් වන අතර සැකකරුවන් වයස අවුරුදු 22 ත් 28 ත් අතර පසුවන පිරිසක් වන බවයි.\nඅත්අඩංගුවට ගත් කණ්ඩායම කලෙක සිට නිධන් ගැනීමේ ජාවාරම සුදානම් කොට ඇති අතර, නිධන් හෑරීමට අවශ්‍ය උපකරණ රැසක්ද සඟවා තිබියදී සොයාගත් බවද පොලිසිය ප්‍රකාශ කළා.\nඅත්අඩංගුවට ගත් පිරිස වවුනියාව මහේස්ත්‍රාත් අධිකරණය වෙත අද(03) ඉදිරිපත් කිරීමට නියමිතයි.\nසිද්ධිය සම්බන්ධයෙන් ඕමන්ත පොලිසිය වැඩිදුර පරීක්ෂණ මෙහෙයවයි.",
       "URL": "https://www.hirunews.lk/199020/නිධන්-හෑරීමට-ගිය-කාන්තාවක්-ඇතුළු-හය-දෙනෙකු-අත්අඩංගුවට",
       "Category": "Local News",
       "Parent URL": "https://www.hirunews.lk/local-news.php?pageID=3767"
}