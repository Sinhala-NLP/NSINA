{
       "Source": "hirunews",
       "Timestamp": "Monday, 02 May 2022 - 13:39",
       "Headline": "අන්තර්කාලීන ආණ්ඩුව වෙනුවට ජාතික එකඟතා ආණ්ඩුවක් පිහිටුවයි ද? (වීඩියෝ)",
       "News Content": "පවතින අර්බුදය විසඳා ගැනීමට ජාතික එකඟතා ආණ්ඩුවක් පිහිටුවීමට ස්වාධීන කණ්ඩායමේ පාර්ලිමේන්තු නියෝජිතයින් සහ ශ්‍රී ලංකා පොදුජන පෙරමුණේ නියෝජිතයින් ජනාධිපතිවරයා සමග අද (02) උදෑසන පැවැත්වූ සාකච්ඡාවේ දී මූලික එකඟතාවකට පැමිණ තිබෙනවා.\nමීට පෙර පක්ෂ එකොලහේ ස්වාධීන කණ්ඩායම යෝජනා කර තිබුණේ, සර්වපාක්ෂික එකඟතාවකින් යුතු අන්තර්කාලීන ආණ්ඩුවක් කඩිනමින් පිහිට විය යුතු බවයි.\nනමුත්, සමගි ජන බලවේගය සහ ජනතා විමුක්ති පෙරමුණ සර්වපාක්ෂික එකඟතාවකින් යුතු අන්තර් කාලීන ආණ්ඩුවකට එකඟ නොවන බව පවසා ඇති බැවින්, මෙලෙස ජාතික එකඟතා ආණ්ඩුවක් පිහිටුවීමට අද රැස්වීමේ දී ස්වාධීන කණ්ඩායමෙන් යෝජනාවක් ඉදිරිපත් කර තිබෙනවා.\nඒ අනුව ශ්‍රී ලංකා පොදුජන පෙරමුණේ නියෝජිතයින් එම යෝජනාව සඳහා මූලික එකඟතාවක් පළ කර තිබෙනවා.\nස්වාධීන කණ්ඩායම නියෝජනය කරමින් නිමල් සිරිපාල, වාසුදේව නානායක්කාර,විමල් වීරවංශ,උදය ගම්මන්පිල,ටිරාන් අලස් යන මන්ත්‍රීවරුන් සහභාගී වී තිබෙනවා.\nශ්‍රී ලංකා පොදුජන පෙරමුණ වෙනුවෙන් බැසිල් රාජපක්ෂ, මහාචාර්ය ජී.එල්.පීරිස්, නීතිඥ සාගර කාරියවසම් සහ අමාත්‍ය වෛද්‍ය රමේෂ් පතිරණ යන අය සහභාගී වී තිබෙනවා.\nමෙහිදී ජනාධිපතිවරයා ද ජාතික එකඟතා ආණ්ඩුවකට සිය එකඟතාව පළ කළ බවයි වාර්තා වන්නේ.\nමෙම ජාතික එකඟතා ආණ්ඩුවේ නව අගමැති ධුරයට වත්මන් අගමැති මහින්ද රාජපක්ෂ පත් නොකෙරෙන්නේ නම්, ඒ සඳහා ශ්‍රී ලංකා පොදුජන පෙරමුණෙන් වෙනත් කිසිදු මන්ත්‍රීවරයෙකු පත් නොකරන බව පොදුජන පෙරමුණේ ලේකම් නීතිඥ සාගර කාරියවසම් හිරු ප්‍රවෘත්ති අංශය වෙත පැවසුවා.\nමෙම ජාතික එකඟතා ආණ්ඩුවේ අගමැති ධුරයට ස්වාධීන කණ්ඩායමේ කෙනෙකු පත් කළත්, එය මෙරටේ පවතින දේශපාලන ව්‍යාකූලත්වය විසඳීම සඳහා අවංකව ම ගනු ලබන තීරණයක් නම්, පක්ෂයක් හැටියට පොදුජන පෙරමුණ ඊට විරුද්ධ නොවන බවත්, මන්ත්‍රී සාගර කාරියවසම් වැඩිදුරටත් ප්‍රකාශ කළා.",
       "URL": "https://www.hirunews.lk/303332/අන්තර්කාලීන-ආණ්ඩුව-වෙනුවට-ජාතික-එකඟතා-ආණ්ඩුවක්-පිහිටුවයි-ද-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1196"
}