{
       "Source": "hirunews",
       "Timestamp": "Sunday, 27 March 2022 - 13:31",
       "Headline": "54 වසරකට පසු ඇරඹි රත්මලාන ගුවන්තොටේ කලාපීය ගුවන් මෙහෙයුම් (වීඩියෝ සහ ඡායාරූප)",
       "News Content": "දශක පහක විරාමයකින් අනතුරුව රත්මලාන ගුවන් තොටුපල අද (27) නැවතත් කාලසටහනකට අනුව ක්‍රියාත්මක වන ජාත්‍යන්තර ගුවන් ගමන් සඳහා විවෘත කෙරුණා.\nඒ, මාලදිවයිනේ ජාතික ගුවන් සේවය වන මෝල්ඩිවියන් ගුවන් සේවාවට අයත් යානයක් මාලේ නුවර සිට පැමිණීමත් සමඟයි.\nකොළඹ ජාත්‍යන්තර ගුවන් තොටුපල ලෙස හඳුන්වන රත්මලාන ගුවන් තොටුපල මෙරට පළමු ජාත්‍යන්තර ගුවන් තොටුපලයි.\n1938 වර්ෂයේ විවෘත කෙරුණු රත්මලාන පිහිටි කොළඹ ජාත්‍යන්තර ගුවන් තොටුපලේ සිවිල් ගුවන් මෙහෙයුම් 1968 වසරේ කටුනායක බණ්ඩාරනායක ජාත්‍යන්තර ගුවන් තොටුපල වෙත රැගෙන යනු ලැබුවා.\nඉන් අනතුරුව එය ක්‍රියාත්මක වූයේ අභ්‍යන්තර ගුවන් සේවා මධ්‍යස්ථානයක් ලෙසයි.\nකලාපීය සංචාරකයින් ගෙන්වා ගැනීම අරමුණු කර ගනිමින් ගුවන්තොටුපළ හා ගුවන් සමාගම විසින් එහි සංවර්ධන කටයුතු සිදු කරනු ලැබුවා.\nමෝල්ඩිවියන් ගුවන් සේවාව සතියකට ගුවන් ගමන් වාර 3 ක් රත්මලාන පිහිටි කොළඹ ජාත්‍යන්තර ගුවන් තොටුපල වෙත ක්‍රියාත්මක කිරීමට නියමිතයි. ඒ සඳහා ආසන 50 ක ධාරිතාවකින් යුත් ඩී.එච්.සී. ඩෑෂ් අට වර්ගයේ ගුවන් යානා යොදාගැනෙනු ඇති.",
       "URL": "https://www.hirunews.lk/300512/54-වසරකට-පසු-ඇරඹි-රත්මලාන-ගුවන්තොටේ-කලාපීය-ගුවන්-මෙහෙයුම්-වීඩියෝ-සහ-ඡායාරූප",
       "Category": "Local News",
       "Parent URL": "https://www.hirunews.lk/local-news.php?pageID=1268"
}