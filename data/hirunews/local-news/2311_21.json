{
       "Source": "hirunews",
       "Timestamp": "Thursday, 26 November 2020 - 8:25",
       "Headline": "ලක් විජය බලාගාරයේ පාරිසරික ඇගයීම්වලට මධ්‍යම පරිසර අධිකාරියත්",
       "News Content": "ලක්විජය බලාගාරයේ පාරිසරික ඇගයීම් සඳහා මධ්‍යම පරිසර අධිකාරිය සම්බන්ධ කරගන්නා ලෙස  පොදු ව්‍යාපාර පිළිබඳ කාරක සහාව  හෙවත් කෝප් කමිටුවේ සභාපති පාර්ලිමේන්තු මන්ත්‍රී මහාචාර්ය චරිත හේරත් නිර්දේශ කර තිබෙනවා.\nඔහු මෙම නිර්දේශය කර ඇත්තේ ලක්විජය බලාගාරය සහ එහි පාරිසරික බලපෑම් පිළිබඳ සොයාබැලීමට කෝප් කමිටුව පෙරේදා පාර්ලිමේන්තුවේදී රැස්වූ අවස්ථාවේදියි.\nලක් විජය බලාගාරයේ පාරිසරික ඇගයීම් සිදුකිරීම වයඹ පළාත් සභාවේ පරිසර අධිකාරිය මගින් පමණක් සිදුකිරීම ප්‍රමාණවත් නොවන අතර, අහසට දූවිලි අංශු එක්වීම වැනි කරුණු රටටම බලපාන බැවින්  එවැනි වැදගත් පාරිසරික ඇගයීම් සඳහා මධ්‍යම පරිසර අධිකාරිය සම්බන්ධවීම ඉතා වැදගත් බවයි මහාචාර්ය චරිත හේරත් පෙන්වා දී ඇත්තේ.\n2015 වසරේ සිට මෙරට විදුලි බලාගාර ඉදි නොවීම නිසා 2019 වසරේ ලංකා විදුලිබල මණ්ඩලයේ පාඩුව රුපියල් බිලියන 85 ක් බව විදුලිබල මණ්ඩලයේ නිලධාරීන් කෝප් කමිටුවේදී අනාවරණ කළ බව පාර්ලිමේන්තුවේ සන්නිවේදන අංශය සඳහන් කළා.\nමේ අතර පළමුවරට ඔන්ලයින් තාක්ෂණය ඔස්සේ කෝප් කමිටුව අද රැස්වීමට නියමිතයි. ඒ අනුව කැළණි ගඟේ ජල දූෂණය සම්බන්ධයෙන් අද සාකච්ඡා කෙරෙනු ඇති. එහිදී සෞඛ්‍ය, කර්මාන්ත සහ රාජ්‍ය සේවා, පළාත් සභා සහ පළාත්පාලන අමාත්‍යාංශවල ලේකම්වරුන් ඔන්ලයින් තාක්ෂණය ඔස්සේ සම්බන්ධ කරගැනීමට නියමිතයි.",
       "URL": "https://www.hirunews.lk/255622/ලක්-විජය-බලාගාරයේ-පාරිසරික-ඇගයීම්වලට-මධ්‍යම-පරිසර-අධිකාරියත්",
       "Category": "Local News",
       "Parent URL": "https://www.hirunews.lk/local-news.php?pageID=2311"
}