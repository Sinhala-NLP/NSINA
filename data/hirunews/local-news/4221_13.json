{
       "Source": "hirunews",
       "Timestamp": "Monday, 13 November 2017 - 12:47",
       "Headline": "කොස්ගොඩ සිව් පුද්ගල ඝාතනයට තවත් පාතාල කල්ලි සාමාජිකයෙකු අත්අඩංගුවට",
       "News Content": "කොස්ගොඩ සිව්පුද්ගල ඝාතනයට සම්බන්ධ තවත් පාතාල කල්ලි සාමාජිකයෙකු අත්අඩංගුවට ගෙන තිබෙනවා.\nපොලිස් විශේෂ කාර්ය බලකායේ ජ්‍යෙෂ්ඨ නිලධාරියෙකු සඳහන් කළේ ඊයේ රාත්‍රි 11.30 ට පමණ අහුන්ගල්ල - කටුවිල ප්‍රදේශයේදී මොහු අත්අඩංගුවට ගත් බවයි.\nකොස්ගොඩ ප්‍රදේශයේදී ඝාතනයට ලක්වූ එක් පුද්ගලයෙකුගේ බිරිඳ ලබාදුන් ප්‍රකාශ මත අනාවරණය කරගත් තොරතුරුවලට අනුවයි මෙම සැකකරු අත්අඩංගුවට ගෙන ඇත්තේ.\nමෙම පුද්ගලයා තවත් අපරාධ ක්‍රියා රැසකට සම්බන්ධ බවට හෙළිවී තිබෙනවා.\nඑමෙන්ම මෙම සිව් පුද්ගල ඝාතනයට සම්බන්ධ තවත් සැකකරුවන් දෙදෙනෙකු පසුගිය සතියේදී අත්අඩංගුවට ගනු ලැබුවා. ඒ, කොස්ගොඩට නුදුරු ප්‍රදේශයකදියි.\nඔවුන් දෙදෙනාද පාතාල කල්ලි සාමාජිකයන් ලෙස හඳුනාගෙන ඇති අතර, ඝාතන සිද්ධියට සම්බන්ධ තවත් පිරිසක් අත්අඩංගුවට ගැනීම සඳහා වැඩිදුර පරීක්ෂණ ආරම්භ කර තිබෙනවා.\nපරීක්ෂණ මෙහෙයවන ජ්‍යෙෂ්ඨ පොලිස් නිලධාරියෙකු සඳහන් කළේ අත්අඩංගුවට ගත් තුන්දෙනා මීට පෙර සිදුවූ අපරාධ ක්‍රියා ගණනාවක් සම්බන්ධයෙන් වරෙන්තු ලැබූවන් බවයි.\nඑමෙන්ම කොස්ගොඩ තාරක නැමති පාතාල නායකයා සමග මොවුන් සමීප සබඳතා පවත්වා ඇති බවටද හෙළිවී තිබෙනවා.\nමේ අතර අපරාධ ක්‍රියා සිදුකර දැනට විදෙස්ගතව සිටින පාතාල නායකයන් සිව්දෙනෙකු අත්අඩංගුවට ගැනීම සඳහා අපරාධ පරීක්ෂණ දෙපාර්තමේන්තුව හරහා ජාත්‍යන්තර පොලීසියෙන් රතු වරෙන්තු අයදුම් කර ඇති බවයි ජ්‍යෙෂ්ඨ පොලිස් නිලධාරීයෙකු සඳහන් කළේ.",
       "URL": "https://www.hirunews.lk/175911/කොස්ගොඩ-සිව්-පුද්ගල-ඝාතනයට-තවත්-පාතාල-කල්ලි-සාමාජිකයෙකු-අත්අඩංගුවට",
       "Category": "Local News",
       "Parent URL": "https://www.hirunews.lk/local-news.php?pageID=4221"
}