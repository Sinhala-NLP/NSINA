{
       "Source": "hirunews",
       "Timestamp": "Thursday, 29 October 2020 - 16:24",
       "Headline": "කම්කරු දෙපාර්තමේන්තුවේ පස්දෙනෙකුට කොරෝනා - බස්නාහිර මුස්ලිම් පල්ලි තාවකාලිකව වැසේ",
       "News Content": "නාරාහේන්පිට පිහිටි කම්කරු දෙපාර්තමේන්තුවේ පිවිසුමේ ආරක්ෂක නිලධාරීන් හතරදෙනෙකුට සහ කම්කරු අමාත්‍යාංශයේ රියදුරෙකුට කොරෝනා ආසාදනය වී ඇතැයි තහවුරු වී තිබෙනවා.\nගොඩනැගිල්ලේ බිම් මහලේ පිහිටි ආපනශාලාව පවත්වාගෙන යන පුද්ගලයා පසුගියදා පෑලියගොඩ මත්ස්‍ය වෙළඳසැලට ගොස් ඇති අතර, ඔහු හරහා මොවුන්ට වෛරසය ආසාදනය වන්නට ඇති බවටයි සැක කරන්නේ.\nආපනශාලා හිමියා පී.සී.ආර් පරීක්ෂණයට ලක් කළ නමුත් ඔහු ආසාදිතයෙකු නොවන බවට හෙළිවී තිබෙනවා.\nකෙසේ වෙතත් නිරෝධායනයට ලක් කර තිබූ අවස්ථාවේදී එම පුද්ගලයාට ආහාරපාන සපයා දී ඇත්තේ අදාළ රියදුරා විසින්.\nවෛරසය ආසාදනය වූ ආරක්ෂක නිලධාරීන් හතරදෙනා එම රියදුරාගේ ආශ්‍රිතයින් ලෙසට සැක කරනවා.\nඑමෙන්ම පවතින තත්ත්වය සළකා නැවත දැනුම් දෙනතුරු බස්නාහිර පළාතේ සියලුම මුස්ලිම් පල්ලි වසා දැමීමට තීරණය කළ බව මුස්ලිම් ආගමික හා සංස්කෘතික කටයුතු දෙපාර්තමේන්තුව සඳහන් කළා.\nමේ අතර කොරෝනා ආසාදනය වූ තවත් පුද්ගලයින් 67 දෙනෙකු අද (29) දිනයේදීත් පූර්ණ සුවය ලබා රෝහල්වලින් පිටව ගොස් තිබෙනවා.\nඒ අනුව සුවය ලැබූ සමස්ත කොරෝනා ආසාදිතයන්ගේ සංඛ්‍යාව 4,142 දක්වා ඉහළ යනු ඇති.",
       "URL": "https://www.hirunews.lk/253584/කම්කරු-දෙපාර්තමේන්තුවේ-පස්දෙනෙකුට-කොරෝනා-බස්නාහිර-මුස්ලිම්-පල්ලි-තාවකාලිකව-වැසේ",
       "Category": "Local News",
       "Parent URL": "https://www.hirunews.lk/local-news.php?pageID=2362"
}