{
       "Source": "hirunews",
       "Timestamp": "Sunday, 30 May 2021 - 6:26",
       "Headline": "නිරෝධායන නීති කැඩූ  914ක් අත්අඩංගුවට",
       "News Content": "නිරෝධායන නීති කඩ කළ පුද්ගලයන් 914 දෙනෙකු ඊයේ (29) දිනය තුල අත්අඩංගුවට ගත් බව පොලිසිය පවසනවා.\nකොරෝනා වසංගත ව්‍යාප්තිය හමුවේ 2020 වසරේ මාර්තු මස 18 වන දා ශ්‍රී ලංකාව තුල සංචරණ සීමා පැනවීම ආරම්භ කිරීමෙන් පසු ගතවූ මාස 14ක කාලය තුල පැය 24ක් තුල නිරෝධායන නීති කඩ කිරීමේ චෝදනාවට වැඩිම සංඛ්‍යාවක් අත්අඩංගුවට ගෙන ඇත්තේ අද උදෑසන 6න් අවසන් වූ පැය 24ක කාලය තුලදීයි.\nඊයේ අත්අඩංගුවට ගත් 914 දෙනාගෙන්  171 දෙනෙකු මාතලේ ප්‍රදේශයෙදී සහ 116ක් නිකවැරටිය ප්‍රදේශවලින් අත්ඩංගුවට පත්වී තිබෙනවා.\nපොලිස් මාධ්‍ය ප්‍රකාශක නියෝජ්‍ය පොලිස්පති අජිත් රෝහණ කියාසිටියේ නිරෝධායන නීති කඩ කරන පුද්ගලයන් අත්අඩංගුවට ගැනීමේ මෙහෙයුම් 2020 වසරේ ඔක්තෝම්බර් 30 වනදා ආරම්භ කිරීමෙන් පසු එදින සිට මේ දක්වා පුද්ගලයන් 17300ක් පමණ අත්අඩංගුවට ගෙන ඇති බවයි.\nමේ අතර ඊයේ දිනය තුල බස්නාහිර පළාත තුල සිදුකළ මෙහෙයුම්වලින් ත්‍රී රෝද රථ 4324ක් පරීක්ෂාවට ලක්කර ඇති අතර එහිදී නිරෝධායන නීති උල්ලංඝණය කරමින් අනවසරයෙන් ගමන් කළ ත්‍රී රෝද රථ 20ක් සහ ඒවායෙහි ගමන් කළ  35 දෙනෙකු අත්අඩංගුවට ගනෙ තිබෙනවා.\nමේ අතර පොලිසිය ජනතාවගෙන් ඉල්ලා සිටින්නේ සංචරණ සීමා පනවා ඇති කාලසීමාව තුළදී අත්‍යවශ්‍ය සේවා ඇතුලු සේවා සඳහා නිකුත් කර ඇති අවසරපත් සහ සේවා හැඳුනුම්පත අවභාවිත නොකරන ලෙසටයි.\nඊයේ දිනයේදීත් සංචරණ සීමා උල්ලංඝනය කිරීමේ සිද්ධීන් වාර්තාවුණා.\nමේ අතර විශ්වවිද්‍යාල ප්‍රවේශය සඳහා උපදේශන ඇතුලත් ශිෂ්‍ය අත්පොත් අලෙවිය සඳහා අවශ්‍ය තොග, විශ්වවිද්‍යාල ප්‍රතිපාදන කොමිෂන් සභාව වෙත පැමිණ ලබාගත හැකි බව එම කොමිෂන් සභාවේ සභාපති මහාචාර්ය සම්පත් අමරතුංග පොත් අලෙවිකරුවන්ට දැනුම්දීමක් කරනවා.",
       "URL": "https://www.hirunews.lk/272828/නිරෝධායන-නීති-කැඩූ-914ක්-අත්අඩංගුවට",
       "Category": "Local News",
       "Parent URL": "https://www.hirunews.lk/local-news.php?pageID=1919"
}