{
       "Source": "hirunews",
       "Timestamp": "Friday, 03 February 2023 - 16:38",
       "Headline": "එක් ක්‍රීඩාවක් හෝ සිදු කිරීම පාසල් ළමුන්ට අනිවාර්යය වෙයි ?",
       "News Content": "සිය පාසල් ජීවිතය තුළ එක් ක්‍රීඩාවක් හෝ සිදු කිරීම දරුවන්ට අනිවාර්‍යය කළ යුතු බවත්, ඒ සඳහා නිසි වැඩපිළිවෙළක් සකස් කර යුතු බවත් පොදු රාජ්‍ය මණ්ඩලීය මහලේකම් පැට්‍රිෂියා ස්කොට්ලන්ඩ් පවසනවා.\nඊයේ (02) පොදු රාජ්‍ය මණ්ඩලීය මහ ලේකම්වරිය සහ ක්‍රීඩා හා යෞවන කටයුතු අමාත්‍ය රොෂාන් රණසිංහ අතර පැවැති හමුවේදියි ඇය මේ බව සඳහන් කළේ.\nක්‍රීඩා හා යෞවන කටයුතු අමාත්‍යාංශයේ දී පැවති මෙම හමුවේදී වැඩිදුරටත් අදහස් පළ කරමින් ස්කොට්ලන්ඩ් මහලේකම්වරිය පෙන්වාදුන්නේ පාසල් ළමුන් අතර බෝ නොවන රෝග පාලනය කිරීම උදෙසා පාසල් කාල සීමාව තුළ හෝ ඉන් පසුව ක්‍රීඩා හෝ ශාරීරික සුවතා ව්‍යායාම සඳහා යොමු කිරීමට අවධානය යොමු කළ යුතු බවයි.\nඑමෙන්ම 2023 වර්ෂය උදෙසා ක්‍රීඩා හා යෞවන කටයුතු අමාත්‍යාංශය හා ඒ හා සම්බන්ධ අනෙකුත් ආයතනවල සැලැස්ම හා එම කටයුතු අධීක්ෂණය කර පොදු රාජ්‍ය මණ්ඩලයේ අනෙකුත් රටවල් සමග එම වැඩපිළිවෙළ හුවමාරු කර ගැනීමට ද මෙහිදී සාකච්ඡා කෙරුණා.\nආසියා හා පැසිපික් කලාපයේ යොවුන් පාර්ලිමේන්තුව පිහිටුවීම සඳහා මූලිකත්වය ගැනීමට ක්‍රීඩා හා යෞවන කටයුතු අමාත්‍යාංශයට අවස්ථාව ලබාදීම පිළිබඳවත් පැවති සාකච්ඡාවේ දී දෙපිරිස අතර අදහස් හුවමාරු වීම සිදු වුණා.",
       "URL": "https://www.hirunews.lk/326595/එක්-ක්‍රීඩාවක්-හෝ-සිදු-කිරීම-පාසල්-ළමුන්ට-අනිවාර්යය-වෙයි",
       "Category": "Local News",
       "Parent URL": "https://www.hirunews.lk/local-news.php?pageID=560"
}