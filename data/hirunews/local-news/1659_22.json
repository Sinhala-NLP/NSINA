{
       "Source": "hirunews",
       "Timestamp": "Thursday, 30 September 2021 - 8:04",
       "Headline": "20ත් 30ත් අතර තරුණ ප්‍රජාවට කඩිනමින් එන්නත ගන්නැයි දැනුම් දීමක්",
       "News Content": "මෙතෙක් එන්නත් ලබා නො ගත් වයස අවුරුදු 20ත් 30ත් අතර තරුණ ප්‍රජාවට කඩිනමින් කොරෝනා ප්‍රතිශක්තීකරණ එන්නත ලබා ගන්නා ලෙස සෞඛ්‍ය සේවා අධ්‍යක්ෂ ජනරාල් වෛද්‍ය අසේල ගුණවර්ධන ඉල්ලීමක් කරනවා.\nඊයේ පැවති මාධ්‍ය හමුවකට එක්වෙමින් සෞඛ්‍ය සේවා අධ්‍යක්ෂ ජනරාල්වරයා මෙම ඉල්ලීම සිදුකළා.\nඊයේ දිනයේ මෙරටින් නව ආසාදිතයන් 941 දෙනෙකු හඳුනාගැනීමත් සමඟ සමස්ත ආසාදිතයින් සංඛ්‍යාව 516,465 ක් දක්වා ඉහළ ගියා.\nඊයේ හඳුනාගත් නව ආසාදිත‍යින් සියලු දෙනා අලුත් අවුරුදු කොවිඩ් පොකුරේ ආශ්‍රිතයන් බවයි රජයේ ප්‍රවෘත්ති දෙපාර්තමේන්තුව සඳහන් කළේ.\nඒ අනුව මෙරට සක්‍රිය ආසාදිතයන් සංඛ්‍යාව 46,761ක් වන අතර, සුවය ලැබූ මුළු සංඛ්‍යාව 456,857 ක්.\nඑමෙන්ම සෞඛ්‍ය සේවා අධ්‍යක්ෂ ජනරාල්වරයා විසින් පෙරේදා සිදු වූ බවට ඊයේ තහවුරු කරන ලද නව මරණ 61ක් සමඟ මෙරට සමස්ත මරණ සංඛ්‍යාව 12,847ක් දක්වා ඉහළ ගියා.\nමේ අතර, මේ දක්වා කොරෝනා ප්‍රතිශක්තිකරණ එන්නත් මාත්‍රා මිලියන 31ක් මෙරටට රැගෙන විත් ඇති බව වසංගත රෝග විද්‍යා අංශය සදහන් කළා.\nඉන් මිලියන 1.2ක් දිස්ත්‍රික්ක 25 ම ආවරණය වන පරිදි බෙදා හැර ඇති බවයි එහි ප්‍රධානී වෛද්‍ය සමිත ගිනිගේ සඳහන් කළේ.\nපළමු මාත්‍රාව ලබා ගත් වයස අවුරුදු 30 ඉක්ම වූවන්ගෙන් සියයට 99.3ක්ම මේ වන විට දෙවන මාත්‍රාව ද ලබාගෙන එන්නත්කරණය සම්පූර්ණ කර තිබෙනවා.\nඉදිරි මාසය තුළ මාත්‍රා දෙක ම ලබාගෙන එන්නත්කරණය සම්පූර්ණ කළ සංඛ්‍යාව මෙරට සමස්ත ජනගහනයෙන් සියයට 65ත්, 70ත් දක්වා වැඩි කර ගත හැකි බවට වසංගත රෝග විද්‍යා අංශය අනාවැකි පළ කරනවා.\nකෙසේ වෙතත් මේ වන විට වයස අවුරුදු 20ත්, 30ත් අතර තරුණ ප්‍රජාවගෙන් එන්නත් ලබාගෙන ඇත්තේ සියයට 50ක් පමණක් බව සඳහන්.\nකොරෝනා එන්නත් සම්බන්ධයෙන් පවතින විද්‍යාත්මක නො වන දුර්මත ඇතුළු කරුණු හේතුවෙන් මෙම වයස් කාණ්ඩවල තරුණ ප්‍රජාව එන්නත්කරණයට යොමු නො වන තත්ත්වයක් උද්ගත ව පවතිනවා.\nකෙසේ වෙතත් මේ දක්වා මෙරට තුළ සිදු ව ඇති සමස්ත කොරෝනා මරණවලින් 150ක් ම වයස අවුරුදු 30ට අඩු මරණ වන අතර ඉන් 96ක්ම අවුරුදු 20ත්, 30ත් අතර අය බව සදහන්.\nතරුණ ප්‍රජාව කොරෝනා ප්‍රතිශක්තිකරණ එන්නත ලබා ගැනීමට සමාජමය වගකීමක් ද පවතින බවයි වසංගත රෝග විද්‍යා අංශයේ ප්‍රධානී වෛද්‍ය සමිත ගිනිගේ කියා සිටියේ.",
       "URL": "https://www.hirunews.lk/283621/20ත්-30ත්-අතර-තරුණ-ප්‍රජාවට-කඩිනමින්-එන්නත-ගන්නැයි-දැනුම්-දීමක්",
       "Category": "Local News",
       "Parent URL": "https://www.hirunews.lk/local-news.php?pageID=1659"
}