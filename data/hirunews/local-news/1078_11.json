{
       "Source": "hirunews",
       "Timestamp": "Tuesday, 21 June 2022 - 18:02",
       "Headline": "චරිත් අසලංකගෙන් අගනා ශතකයක්",
       "News Content": "ශ්‍රී ලංකා කණ්ඩායමේ ඉදිරිපෙළ පිතිකරුවෙකු වන චරිත් අසලංක ඔහුගේ එක්දින ක්‍රිකට් දිවියේ මංගල ශතකය වාර්තා කර ගන්නට අද (21) සමත් වුණා.\nඒ මේ වන විට කොළඹ ආර් ප්‍රේමදාස ක්‍රීඩාංගනයේ දී පැවැත්වෙන ශ්‍රී ලංකා ඔස්ට්‍රෙලියා සිව්වන එක්දින තරගයේ දී.\nඅසලංක ඔහුගේ ශතකය සඳහා පන්දු 99කට මුහුණ දුන් අතර ඉන් පන්දු දහයක් හතරේ සිමාව වෙත යොමු කළා.\nචරිත් අසලංකගේ පිත්තෙන් මෙවර වාර්තා වුයේ ශ්‍රී ලංකා ඔස්ට්‍රේලියා එක්දින ක්‍රිකට් තරගාවලියේ ශ්‍රී ලංකා පිතිකරුවෙකු ලබාගත් දෙවන ශතකය ලෙසටයි.\nලකුණු 35කට කඩුලු 3ක් බිඳවැටී තිබියදී පිටියේ ස්ථාවර වූ චරිත් අසලංක සහ ධනංජය සිල්වා දෙදෙනා ශ්‍රී ලංකා කණ්ඩායමට ස්ථාවර වේගවත් ලකුණු සංඛ්‍යාවක් කරා යාමේ අඩිතාලම දැමුවා.\nමේ දක්වා එක්දින තරග 15කට එක්වී ඇති අසලංක එහිදී අර්ධ ශතක 5ක් රැස් කරගෙන තිබෙනවා.\nමෙම ශතය ලබා ගැනීමට පෙර ඔහුගේ නම ඉදිරියේ ලියැවී තිබුණු වැඩිම ලකුණු සංඛ්‍යාව ලෙසට වාර්තා වී තිබුණේ ලකුණු 77ක්.",
       "URL": "https://www.hirunews.lk/307798/චරිත්-අසලංකගෙන්-අගනා-ශතකයක්",
       "Category": "Local News",
       "Parent URL": "https://www.hirunews.lk/local-news.php?pageID=1078"
}