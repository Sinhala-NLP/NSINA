{
       "Source": "hirunews",
       "Timestamp": "Saturday, 05 June 2021 - 8:05",
       "Headline": "අයහපත් කාලගුණයෙන් පුද්ගලයන් 130,000කට වැඩි සංඛ්‍යාවක් පීඩාවට (වීඩියෝ)",
       "News Content": "නිරිතදිග මෝසම සක්‍රිය වීම හේතුවෙන් දිවයිනේ ප්‍රදේශ රැසක ඇදහැලෙන වැසි අදින් පසුව ක්‍රමයෙන් අඩුවෙතැයි අපේක්ෂා කරන බව කාලගුණ විද්‍යා දෙපාර්තමේන්තුව ප්‍රකාශ කළා.\nකෙසේ වෙතත්, තවදුරටත් දිවයිනේ ප්‍රදේශ රැසකට තද වැසි ඇතිවිය හැකි බවයි එම දෙපාර්තමේන්තුව සඳහන් කළේ.\nබස්නාහිර සහ සබරගමු පළාත් වලට අද දිනයේ මිලිමිටර් 100 දක්වා තද වැසි ඇති විය හැකි බවි කාර්යයයේ නියුතු කාලගුණ විද්‍යාඥ නදිකා රණවීර ප්‍රකාශ කළා.\nපවතින වැසි තත්ත්වය හමුවේ කොළඹ, ගාල්ල, කෑගල්ල, මාතර, කළුතර සහ රත්නපුර දිස්ත්‍රික්කවලට පනවා ඇති නායයාමේ අවදානම තවදුරටත් ක්‍රියාත්මකයි.\nඅයහපත් කාලගුණයෙන් මේ වනවිට පුද්ගලයන් එක්ලක්ෂ 30,000කට වැඩි සංඛ්‍යාවක් පීඩාවට ලක්ව ඇති බව ආපදා කළමනාකරණ මධ්‍යස්ථානය ප්‍රකාශ කළා.\nවාරිමාර්ග දෙපාර්තමේන්තුව කියා සිටියේ කළුගඟ ද්‍රෝනියේ ගංවතුර අවදානම් නියෝගය අද දහවල් දක්වා දීර්ඝ කරන බවයි.\nහොරණ, අගලවත්ත, ඉංගිරිය, පාලින්දනුවර, බුලත්සිංහල, දොඩංගොඩ, මිල්ලනිය, මධුරාවල සහ කළුතර ප්‍රාදේශීය ලේකම් කොට්ඨාසවලට අයත් කළුගං නිම්නයේ පහත් බිම්වල දැනට පවතින ගංවතුර තත්ත්වය ඉදිරි පැය 24 තුළ ද පවතිනු ඇති.\nඑමෙන්ම අත්තනගලු ඔය ද්‍රෝනියේ මීරිගම, අත්තනගල්ල, මහර, ගම්පහ, මිනුවන්ගොඩ, ජාඇළ සහ කටාන ප්‍රාදේශීය ලේකම් කොට්ඨාසවලට අයත් පහත් බිම්වල ගංවතුර තත්ත්වය සුළු වශයෙන් වැඩිවිය හැකි බව ද වාරිමාර්ග දෙපාර්තමේන්තුව කියා සිටියා.",
       "URL": "https://www.hirunews.lk/273428/අයහපත්-කාලගුණයෙන්-පුද්ගලයන්-130000කට-වැඩි-සංඛ්‍යාවක්-පීඩාවට-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1905"
}