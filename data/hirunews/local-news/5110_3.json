{
       "Source": "hirunews",
       "Timestamp": "Wednesday, 30 March 2016 - 7:51",
       "Headline": "සවුත්ලන්ඩ්ස් විදුහල්පතිනියට විනය පියවර",
       "News Content": "ගාල්ල - සවුත්ලන්ඩ්ස් විද්‍යාලයේ හිටපු විදුහල්පතිනි ශාන්ති සෙනෙවිරත්නගේ ක්‍රියාකලාපය සම්බන්ධයෙන් ඉදිරියේදී විනය ක්‍රියාමාර්ග ගැනීම පිළිබඳව අවධානය යොමුව ඇති බව අධ්‍යාපන අමාත්‍යාංශය පවසනවා.\nනිවේදනයක් නිකුත් කරමින් එම අමාත්‍යාංශය පවසන්නේ ඊයේ දිනයේ හිටපු විදුහල්පතිනිය විද්‍යාලයේ නව විදුහල්පතිනිය ලෙස පත්කර යැවූ සන්ධ්‍යා පතිරණවසම්ට රාජකාරී භාර ගැනීමේ අවස්ථාව අහිමි කිරීම මෙන්ම ඒ පිළිබඳව සොයා බැලීමට පැමිණි පළාත් අධ්‍යාපන අධ්‍යක්ෂවරයාගේ රාජකාරියටද බාධා කර ඇති බවයි.\nඒ සම්බන්ධයෙන් පළාත් අධ්‍යාපන අධ්‍යක්ෂවරයා ද, අධ්‍යාපන අමාත්‍යාංශය දැනුවත් කර ඇති බවයි එම නිවේදනයේ සඳහන් කර ඇත්තේ.\nසවුත්ලන්ඩ් විද්‍යාලයේ හිටපු විදුහල්පතිනි ශාන්ති සෙනෙවිරත්න දකුණු පළාත් අධ්‍යාපන දෙපාර්තමේන්තුවට ස්ථාන මාරුවක් ලබාදෙන ලෙස ස්ව කැමැත්තෙන් අධ්‍යාපන අමාත්‍යාංශය වෙත ලිපියක් යොමු කරමින් ඉල්ලා සිටියේ පසුගිය පෙබරවාරි මස 12 වන දායි.\nඒ අනුව අධ්‍යාපන අමාත්‍යාංශයේ ලේකම්වරයා මාර්තු මස 17 වනදා රාජ්‍ය සේවා කොමිසන් සභාවේ අනුමැතිය යටතේ ඇයව දකුණු පළාත් අධ්‍යාපන දෙපාර්තමේන්තුවට මාරු කර යවා තිබෙනවා.\nඅධ්‍යාපන අමාත්‍යාංශය විසින් ඇයගේ ඉල්ලීමද සලකා බලමින් මෙම ස්ථාන මාරුව ලබාදී තිබියදී ඇය ස්ථාන මාරුව ලබා නොගනිමින් කටයුතු කිරීම කණගාටුවට කරුණක් බවයි අදාළ නිවේදනයෙන් තවදුරටත් දැක්වෙන්නේ.\nගාල්ල සවුත්ලන්ඩ්ස් විද්‍යාලයේ පවතින මෙම ගැටළුව සම්බන්ධයෙන් දකුණු පළාත් අධ්‍යාපන අධ්‍යක්‍ෂ ජයතිස්ස බ්ලොක් ගෙන් හිරු ප්‍රවෘත්ති අංශය විමසීමක් කළා.\nඔහු කියා සිටියේ අධ්‍යාපන අමාත්‍යාංශ ලේකම්වරයාගේ නියෝගයට අවනත නොවී කටයුතු කිරීම හරහා හිටපු විදුහල්පතිනිය බරපතල වරදක් සිදුකර ඇති බවයි.",
       "URL": "https://www.hirunews.lk/129698/සවුත්ලන්ඩ්ස්-විදුහල්පතිනියට-විනය-පියවර",
       "Category": "Local News",
       "Parent URL": "https://www.hirunews.lk/local-news.php?pageID=5110"
}