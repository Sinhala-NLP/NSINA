{
       "Source": "hirunews",
       "Timestamp": "Tuesday, 14 July 2020 - 13:22",
       "Headline": "නාකොටික් ජාවාරමට අත්අඩංගුවට ගත් නිලධාරියෙකුගේ නිවස, රස පරීක්ෂක පිරික්සයි",
       "News Content": "මත්ද්‍රව්‍ය ජාවාරම් කිරීමේ චෝදනාව යටතේ මේ විට රදවාගෙන ප්‍රශ්න කරන පොලිස් මත්ද්‍රව්‍ය නාශක කාර්යාංශයේ උප පොලිස් පරීක්ෂකවරයෙකුගේ මිනුවන්ගොඩ - හොරැන්පැල්ල ප්‍රදේශයේ පිහිටි නිවස රජයේ රස පරීක්ෂකවරයාගේ පරීක්ෂාවට ලක්ව තිබෙනවා.\nඑසේම සැකකරුවන් සහල් මළු තුළ මත්කුඩු ඇසුරූ ස්ථානයක් ද ඊයේ (13) පරීක්ෂාවට ලක්වුණා.\nමිනුවන්ගොඩ ප්‍රදේශයේම පිහිටි මෙම ස්ථානය පරීක්ෂාවට ලක් කිරීම සඳහා අපරාධ පරීක්ෂණ දෙපාර්තමේන්තුවේ නිලධාරීන් ද එක්ව සිටි බවයි වාර්තා වන්නේ.\nමෙම සිද්ධිය සම්බන්ධයෙන් මේ වන විට පොලිස් නිලධාරීන් ඇතුළු 21 දෙනෙකු අත්අඩංගුවට ගෙන ඇති අතර, ඉන් 12 දෙනෙකු රක්ෂිත බන්ධනාගාර ගත කරනු ලැබුවා.\nමේ අතර පොලිස් මත්ද්‍රව්‍ය නාශක කාර්යාංශය මගින් සිදුකළ බව කියන මත්ද්‍රව්‍ය ජාවාරම සම්බන්ධයෙන් ස්වාධීන සාක්ෂිකරුවන් 4 දෙනෙකු කොළඹ ප්‍රධාන මහේස්ත්‍රාත්වරිය ඉදිරියේ රහස් ප්‍රකාශයක් ලබාදී තිබෙනවා.\nඅද (14) උදෑසන ඔවුන් පැය එක හමාරකට අධික කාලයක් අදාළ රහස් ප්‍රකාශය ලබාදී ඇති බවයි හිරු වාර්තාකරු සඳහන් කළේ.\nඊයේ (13) කොළඹ ප්‍රධාන මහේස්ත්‍රාත් ලංකා ජයරත්න අපරාධ පරීක්ෂණ දෙපාර්තමේන්තුවට නියෝග කළේ සිවිල් පුරවැසියන් 4 දෙනෙකුගෙන් මෙම ජාවාරමට අදාළව ඔවුන් දන්නා තොරතුරු අනාවරණ කිරීමට අද පෙරවරුවේ සිය නිළ මැදිරියට ඉදිරිපත් කරන ලෙසයි.\nපොලිස් මත්ද්‍රව්‍ය නාශක කාර්යාංශය විසින් අත්අඩංගුවට ගත් හෙරොයින්, ජාවාරම්කරුවන්ට අලෙවි කිරීම හා ජාත්‍යන්තර මුහුදු සීමාවේ සිට යාත්‍රාවලින් හෙරොයින් තොග ලංකාවට රැගෙන ඒම සම්බන්ධයෙන් ඔවුන් දන්නා තොරතුරු රහස්‍ය ප්‍රකාශ ලෙස ලබාදීමට කැමැත්තෙන් සිටින බවට අපරාධ පරීක්ෂණ දෙපාර්තමේන්තුව මීට පෙර අධිකරණය හමුවේ කරුණු දක්වා තිබුණා.\nඒ අනුවයි එම සාක්ෂිකරුවන් අද සිය නිල මැදරියට කැදවා කොළඹ ප්‍රධාන මහේස්ත්‍රාත්වරිය අදාළ රහස් ප්‍රකාශ ලබා ගත්තේ.",
       "URL": "https://www.hirunews.lk/245464/නාකොටික්-ජාවාරමට-අත්අඩංගුවට-ගත්-නිලධාරියෙකුගේ-නිවස-රස-පරීක්ෂක-පිරික්සයි",
       "Category": "Local News",
       "Parent URL": "https://www.hirunews.lk/local-news.php?pageID=2587"
}