{
       "Source": "hirunews",
       "Timestamp": "Tuesday, 15 October 2019 - 7:24",
       "Headline": "පාස්කු ප්‍රහාරයට රිමාන්ඩ් භාරයේ සිටින හිටපු ආරක්ෂක ලේකම් හේමසිරිට ජනපති කොමිසමෙනුත් සිතාසි",
       "News Content": "රාජ්‍ය බැංකුවක පරිගණක පද්ධතිය සවි කිරීමේදී සිදුවූ මහා පරිමාණ මූල්‍ය වංචාවකට අදාළව එහි සභාපතිවරයෙකු ලෙස කටයුතු කළ හිටපු ආරක්ෂක ලේකම් හේමසිරි ප්‍රනාන්දුගෙන් ප්‍රකාශයක් ලබා ගැනීමට රාජ්‍ය ආයතනවල සිදුවූ වංචා හා දූෂණ සොයා බැලීමට පත් කළ ජනාධිපති පරීක්ෂණ කොමිෂන් සභාව තීරණය කර තිබෙනවා.\nහිටපු ආරක්ෂක ලේකම් හේමසිරි ප්‍රනාන්දු පාස්කු ඉරිදා ත්‍රස්ත ප්‍රහාරයට අදාළව ලබන 23 වනදා දක්වා මේ වන විට රක්ෂිත බන්ධනාගාර ගත ඇති අතර, ඒ හේතුවෙන් ඊට අදාළ සිතාසිය බන්ධනාගාර කොමසාරිස් ජනරාල්වරයා හරහා අද පොලීසිය මාර්ගයෙන් හේමසිරි ප්‍රනාන්දුට ලබාදීමට කටයුතු කරන බවයි කොමිසමේ ආරංචි මාර්ග අනාවරණ කළේ.\nඒ අනුව මෙම මූල්‍ය වංචාවට අදාළව ලබන 18 වන දා පෙරවරු 9.30ට කොමිසම හමුවේ පෙනී සිටින ලෙස සිතාසි යොමු කරන බව කොමිසමේ ආරංචි මාර්ග වැඩිදුරටත් සඳහන් කළා.\nමීට අදාළව අදාළ රාජ්‍ය බැංකුවේ වත්මන් සභාපතිවරයා ඇතුළු එහි උසස් නිලධාරීන් රැසකගෙන් ජනාධිපති කොමිසම ප්‍රකාශ සටහන් කරගෙන තිබුණා.",
       "URL": "https://www.hirunews.lk/226279/පාස්කු-ප්‍රහාරයට-රිමාන්ඩ්-භාරයේ-සිටින-හිටපු-ආරක්ෂක-ලේකම්-හේමසිරිට-ජනපති-කොමිසමෙනුත්-සිතාසි",
       "Category": "Local News",
       "Parent URL": "https://www.hirunews.lk/local-news.php?pageID=3097"
}