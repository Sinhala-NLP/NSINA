{
       "Source": "hirunews",
       "Timestamp": "Saturday, 23 September 2017 - 18:44",
       "Headline": "අස්ගිරි පාර්ශවය ජනමත විචාරණයක් ඉල්ලයි",
       "News Content": "නව ව්‍යවස්ථාවක් සකස් කිරීමේදී ජනතා මතය විමසීම අත්‍යවශ්‍ය බව අස්ගිරි පාර්ශවයේ අනුනායක පූජ්‍ය ආණමඩුවේ ශ්‍රී ධම්මදස්සී හිමියන් පවසනවා.\nඋන්වහන්සේ මේ බව කියා සිටියේ නව ආණ්ඩුක්‍රම ව්‍යවස්ථාවක් සකස් කිරීම සඳහා පත්කළ ව්‍යවස්ථා සම්පාදක මණ්ඩලයේ අතුරු වාර්තාව සභානායක, අමාත්‍ය ලක්ෂ්මන් කිරිඇල්ල විසින් අද (23) උන්වහන්සේ වෙත පිළිගැන්වූ අවස්ථාවේදීයි.\nප්‍රථමයෙන් මල්වතු පාර්ශවයේ මහනායක අතිපූජ්‍ය තිබ්බටුවාවේ ශ්‍රී සුමංගල මහනාහිමියන්ට අතුරු වාර්තාව පිළිගැන්වූ අමාත්‍යවරයා අනතුරුවයි එය අස්ගිරි පාර්ශවයේ අනුනායක හිමියන් වෙත පිළිගැන්වූයේ.\nඑම අවස්ථාවේදී අස්ගිරි පාර්ශවයේ අනුනායක පූජ්‍ය ආණමඩුවේ ශ්‍රී ධම්මදස්සී හිමියන් සහ අමාත්‍ය ලක්ෂ්මන් කිරිඇල්ල අතර ඇතිවූ සංවාදයේදී උන්වහන්සේ කියා සිටියේ ව්‍යවස්ථාව සම්බන්ධයෙන් ජනමත විචාරණයකට යාම සුදුසු බවයි.\nඑය පිළිගැන්වීමෙන් අනතුරුව අමාත්‍ය ලක්ෂ්මන් කිරිඇල්ල නව ආණ්ඩුක්‍රම ව්‍යවස්ථාවක් සකස් කිරීම සඳහා පත්කළ ව්‍යවස්ථා සම්පාදක මණ්ඩලයේ අතුරු වාර්තාව පිළිබඳව මාධ්‍ය වෙත අදහස් පළ කරමින් කියා සිටියේ තුනෙන් දෙකක බහුතරයක් පාර්ලිමේන්තුව තුළ තිබුණ ද නව ව්‍යවස්ථාවේ සෑම වගන්තියක් සදහා ම එක මතයකට පැමිණීමට අදහස් කරන බවයි.",
       "URL": "https://www.hirunews.lk/171680/අස්ගිරි-පාර්ශවය-ජනමත-විචාරණයක්-ඉල්ලයි",
       "Category": "Local News",
       "Parent URL": "https://www.hirunews.lk/local-news.php?pageID=4307"
}