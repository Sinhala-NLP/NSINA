{
       "Source": "hirunews",
       "Timestamp": "Thursday, 08 August 2019 - 19:27",
       "Headline": "සාෆිට එරෙහිව මව්වරුන් 50ක් මානව හිමිකම් කොමිසමට",
       "News Content": "වෛද්‍ය සාෆි ෂිහාබ්දීන්ගේ සැත්කම්වලට භාජනය වූ මව්වරුන් 50 දෙනෙකු පමණ අද ශ්‍රී ලංකා මානව හිමිකම් කොමිෂන් සභාවට පැමිණිල්ලක් ඉදිරිපත් කළා.\nඑහිදී ඔවුන් ප්‍රකාශ කළේ තමන්ට සිදුව ඇති අසාධාරණය සම්බන්ධයෙන් සිදුකෙරෙන විමර්ශනවලට ඇතැම් පාර්ශව බාධා එල්ල කරමින් සිටින බවයි.\nඑමෙන්ම, වෛද්‍ය සාෆි ෂිහාබ්දීන්ගේ වත්කම් සම්බන්ධයෙන් පරීක්ෂා කර මුදල් විශුද්ධිකරණ පනත යටතේ අත්අඩංගුවට ගන්නැයි ඉල්ලා සුරකිමු දේශය ජාතික සංවිධානය අපරාධ පරීක්ෂණ දෙපාර්තමේන්තුවට අද පැමිණිල්ලක් ඉදිරිපත් කර තිබෙනවා.\nමේ අතර, මාවනැල්ල සහ ඒ අවට ප්‍රදේශ කිහිපයක බුදු පිළිමවලට හානි සිදුකිරීම සම්බන්ධයෙන් අත්අඩංගුවට ගෙන සිටින සැකකරුවන්ගෙන් 12 දෙනෙකු මේ මස 22 වැනිදා දක්වා යළි රක්ෂිත බන්ධනාගාරගත කෙරුණා.\nඒ, සැකකරුවන් මාවනැල්ල මහේස්ත්‍රාත් උපුල් රාජකරුණා හමුවට අද ඉදිරිපත් කිරීමෙන් අනතුරුවයි.\nසිදුවීමට අදාළව අනෙක් සැකකරුවන් පස් දෙනෙකු රඳවාගෙන ප්‍රශ්න කරන බවයි අපරාධ පරීක්ෂණ දෙපාර්තමේන්තුව අධිකරණයට දැනුම් දුන්නේ.\nඑමෙන්ම, නඩුව යළි කැඳවන අවස්ථාවේදී සැකකරුවන් සතුව තිබූ මුදල් සහ ඔවුන්ගේ විදේශ ගමන් බලපත්‍ර සම්බන්ධයෙන් වාර්තාවක් අධිකරණයට ඉදිරිපත් කරන ලෙසට මහේස්ත්‍රාත්වරයා අපරාධ පරීක්ෂණ දෙපාර්තමේන්තුවට එහිදී නියෝග කළා.\nමේ අතර, සහරාන් හෂීම් ඇතුළු පාස්කු ප්‍රහාරකයන්ගේ රුපියල් මිලියන 134 ක බැංකු ගිණුම් මේ වනවිටත් අත්හිටුවා ඇති බව අපරාධ පරීක්ෂණ දෙපාර්තමේන්තුව ප්‍රකාශ කරනවා.\nඔවුන්ගේ රුපියල් බිලියනයක පමණ දේපල හඳුනාගෙන ඇති බව ද ඔවුන් මීට පෙර අධිකරණයට දැනුම්දී තිබුණා.",
       "URL": "https://www.hirunews.lk/221832/සාෆිට-එරෙහිව-මව්වරුන්-50ක්-මානව-හිමිකම්-කොමිසමට",
       "Category": "Local News",
       "Parent URL": "https://www.hirunews.lk/local-news.php?pageID=3209"
}