{
       "Source": "hirunews",
       "Timestamp": "Sunday, 31 October 2021 - 12:59",
       "Headline": "මුස්ලිම් විවාහ - දික්කසාද නීති සංශෝධන කෙටුම්පත සති දෙකකින් අමාත්‍ය මණ්ඩලයට",
       "News Content": "මුස්ලිම් විවාහ - දික්කසාද නීති සංශෝධනය, කාති ක්‍රමය සහ බහු විවාහ අහෝසි කිරීම සම්බන්ධයෙන් අවසන් නීති කෙටුම්පත තවත් සති දෙකකින් අමාත්‍ය මණ්ඩල අනුමැතිය සඳහා ඉදිරිපත් කිරීමට නියමිතව තිබෙනවා.\nඅධිකරණ අමාත්‍ය ජනාධිපති නීතීඥ අලි සබ්රි හිරු ප්‍රවෘත්ති අංශය සිදුකළ විමසීමකදී සඳහන් කළේ මුල් කෙටුම්පත් සම්බන්ධයෙන් ඉදිරිපත්වූ සංශෝධන සළකා බැලීමෙන් අනතුරුව අවසන් කෙටුම්පත මෙලෙස සකස් කරමින් පවතින බවයි.\nවිවාහ වන වයස අවුරුදු 18 විය යුතු වීම,  විවාහ ලියාපදිංචිය අනිවාර්ය කිරීම සහ ඊට කාන්තාවගේ ද අත්සන ලබා ගැනීම, කාති ක්‍රමය අහෝසි කිරීම, බහු විවාහ අහෝසි කිරීම සහ කාතිවරුන් ලෙස කාන්තාවන්ට ද පත්වීමට අවස්ථාව සැලසීම යන යෝජනා මේ වන විට  මුස්ලිම් විවාහ දික්කසාද නීති සංශෝධනයට අදාළව සළකා බැලෙනවා.\nමුස්ලිම් විවාහ දික්කසාද නීති සංශෝධනයට අදාළව කාති ක්‍රමය සහ බහු විවාහය අහෝසි කිරීමට අමාත්‍ය මණ්ඩලයට ඉදිරිපත්ව ඇති මෙම යෝජනා සම්බන්ධයෙන් පසුගියදා සමස්ත ලංකා ජමෙයිතුල් උලමා සංවිධානය විරෝධතාව පළ කර තිබුණා.\nඒ, යෝජිත සංශෝධන සම්බන්ධයෙන් අධිකරණ අමාත්‍ය ජනාධිපති නීතිඥ අලි සබ්රි සමග සූම් තාක්ෂණය ඔස්සේ පැවති සාකච්ඡාවකදීයි.\nවිවාහ විය යුතු වයස අවුරුදු 18 ලෙස වන යෝජනාවට විවාහ අපේක්ෂිත තරුණියගේ කැමැත්ත සහ අධිකරණයේ අවසරය මත වයස අවුරුදු 16ත්, 18ත් අතර ලෙස එය සංශෝධනය කරන ලෙස ජමෙයිතුල් උලමා සංවිධානය ඉල්ලීමක් කර තිබෙනවා.\nඑමෙන්ම විවාහ ලියාපදිංචියේදී තරුණියට අත්සන් කිරීමට අවස්ථාව සලසා දීම සම්බන්ධයෙන්  එකගතාව පළ කර ඇතත් ඇයගේ භාරකරුගේ අත්සන අනිවාර්ය කිරීමට ද යෝජනා ඉදිරිපත්ව ඇති බව සඳහන් වුණා.\nමෙරට විවාහ දික්කසාද නීතිය 1906 වසරේ සිට පැවත එන අතර 1969 වසරේ සිට බි්‍රතාන්‍ය තුළ පවා එම නීතිය භාවිත කිරීමක් සිදුවන්නේ නැහැ.\nඉංග්‍රීසි විවාහ නීතිය වසර 100 ගණනක් පුරා මෙරට තුළ ක්‍රියාත්මක අතර ඒ හේතුවෙන් ජනතාවට විවිධ අපහසුතාවන්ට පත්වීමට සිදුවන අවස්ථා වාර්තා වනවා.\nයෝජිත සංශෝධන යටතේ වෛවාහක නීතියට අදාළ වූ කරුණු සහ දික්කසාද ලබා ගැනීම සදහා අධිකරණයට ඉදිරිපත් කළ යුතු පදනම් වෙනස් කිරීමට නියමිතයි. ඒ අනුවයි මෙරට මුස්ලිම් විවාහ නීතිය ද සංශෝධනය කිරීමට පියවර ගෙන ඇත්තේ.",
       "URL": "https://www.hirunews.lk/286585/මුස්ලිම්-විවාහ-දික්කසාද-නීති-සංශෝධන-කෙටුම්පත-සති-දෙකකින්-අමාත්‍ය-මණ්ඩලයට",
       "Category": "Local News",
       "Parent URL": "https://www.hirunews.lk/local-news.php?pageID=1594"
}