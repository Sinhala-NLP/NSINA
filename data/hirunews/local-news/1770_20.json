{
       "Source": "hirunews",
       "Timestamp": "Friday, 06 August 2021 - 22:21",
       "Headline": "සමාජ මාධ්‍ය ඔස්සේ පැතිර යන අසත්‍ය පුවතක් ගැන පොලිසියෙන් පරීක්ෂණ",
       "News Content": "ප්‍රදේශ කිහිපයක පිපිරීම් සිදුවිය හැකි බවට සමාජ මාධ්‍ය ඔස්සේ සහ අන්තර්ජාලය ඔස්සේ අසත්‍ය පුවතක් නිර්මාණය කර ප්‍රචාරය කිරීම සම්බන්ධයෙන් විමර්ශන ආරම්භ කර ඇතැයි පොලිසිය පවසනවා.\nමිරිහාන, නුගේගොඩ, ගල්කිස්ස, දෙහිවල, වැල්ලවත්ත සහ බම්බලපිටිය ප්‍රදේශ ආශ්‍රිතව පිපිරීමක් සිදුවීමට ඉඩ ඇති බවට මෙම පුවත ප්‍රචාරය වන බවයි පොලිස් මාධ්‍ය ප්‍රකාශක ජ්‍යෙෂ්ඨ නියෝජ්‍ය පොලිස්පති අජිත් රෝහණ කියාසිටියේ.\nසමාජ මාධ්‍ය ඔස්සේ පළවන මෙම ප්‍රවෘත්තිය සම්පූර්ණයෙන්ම අසත්‍ය බවට විමර්ශණවලදී හෙළිවී තිබෙනවා.\nඑය 2019 වසරේ අප්‍රේල් මස 25 වන දින කිසියම් පුද්ගලයෙකු විසින් යවන ලද පණිවුඩයක් වන අතර එම පුද්ගලයා අද දිනයේ යළිත් ව්‍යාජ ආකාරයෙන් එය බෙදාහැර ඇති බවටයි පොලිසිය අනාවරණ කරගෙන ඇත්තේ.\nඑබැවින් එම ප්‍රවෘත්තිය සම්පූර්ණයෙන් අසත්‍ය එකක් බවට ගල්කිස්ස ජ්‍යෙෂ්ඨ පොලිස් අධිකාරීවරයා විසින් කරන ලද විමර්ශනයකදී අනාවරණ වී තිබෙනවා.\nපොලිස් මාධ්‍ය ප්‍රකාශකවරයා කියාසිටියේ මේ හේතුවෙන් අදාළ පුවත පිළිබඳ කිසිදු ආකාරයකින් ජනතාව කලබල විය යුතු නොමැති බවයි.\nමෙම පුවත නිර්මාණය කළ පුද්ගලයන් මෙන්ම එය මුලින්ම නිර්මාණය කර බෙදාහැරි පුද්ගලයන් සම්බන්ධයෙන් ගල්කිස්ස ජ්‍යෙෂ්ඨ පොලිස් අධිකාරීවරයාගේ ඍජු අධීක්ෂණය යටතේ විශේෂ කණ්ඩායමක් මගින් විමර්ශන ආරම්භ කර තිබෙනවා.",
       "URL": "https://www.hirunews.lk/279056/සමාජ-මාධ්‍ය-ඔස්සේ-පැතිර-යන-අසත්‍ය-පුවතක්-ගැන-පොලිසියෙන්-පරීක්ෂණ",
       "Category": "Local News",
       "Parent URL": "https://www.hirunews.lk/local-news.php?pageID=1770"
}