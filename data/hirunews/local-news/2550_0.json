{
       "Source": "hirunews",
       "Timestamp": "Thursday, 30 July 2020 - 14:26",
       "Headline": "අයිස් මත්ද්‍රව්‍ය ජාවාරමේ නිරත වූ රාජ්‍ය නිලධාරින් දෙදෙනෙකු අත්අඩංගුවට (ඡායාරූප)",
       "News Content": "අයිස් මත්ද්‍රව්‍ය ජාවාරමේ නිරත වූ රාජ්‍ය නිලධාරින් දෙදෙනෙකු කැළණිය කොට්ඨාශ අපරාධ විමර්ශන ඒකකය විසින් පෑලියගොඩ - පට්ටියහන්දිය ප්‍රදේශයේදී අද අත්අඩංගුවට ගෙන තිබෙනවා.\nමෙම සැකකරුවන් කොළොන්නාව සහ කැළණිය ප්‍රාදේශීය ලේකම් කාර්යාලයේ නිලධාරින් දෙදෙනෙකු බවයි පොලීසිය සඳහන් කළේ.\nමෝටර් රථයකින් ප්‍රවාහනය කරමින් සිටි රුපියල් ලක්ෂ 25ක් පමණ වටිනා අයිස් ග්‍රෑම් 250ක් සැකකරුවන් සතුව තිබී පොලීසිය සොයා ගෙන තිබෙනවා.\n41 සහ 36 හැවිරිදි සැකකරුවන් අතර ඥාතී සම්බන්ධයක් පවතින බව ද පොලීසිය වැඩිදුරටත් සඳහන් කළා.\nසැකකරුවන්ගෙන් එක් අයෙකු කොළොන්නාව ප්‍රාදේශීය ලේකම් කාර්යාලයේ ප්‍රධාන කළමනාකරණ නිලධාරියා ලෙස කටයුතු කරන අතර, අනෙක් පුද්ගලයා කැළණිය ප්‍රාදේශීය  ලේකම් කාර්යාලයේ ක්‍රීඩා නිලධාරියෙකු ලෙස කටයුතු කරනවා.\nමේ අතර, අදත් ජංගම දුරකථන 4ක් ඇතුළත් පාර්සලයක් මීගමුව බන්ධනාගාරය තුළට පිටතින් කිසියම් පුද්ගලයෙකු විසින් විසිකර තිබියදී එහි නිලධාරින්ට හමුවී තිබෙනවා.",
       "URL": "https://www.hirunews.lk/246768/අයිස්-මත්ද්‍රව්‍ය-ජාවාරමේ-නිරත-වූ-රාජ්‍ය-නිලධාරින්-දෙදෙනෙකු-අත්අඩංගුවට-ඡායාරූප",
       "Category": "Local News",
       "Parent URL": "https://www.hirunews.lk/local-news.php?pageID=2550"
}