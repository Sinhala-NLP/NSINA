{
       "Source": "hirunews",
       "Timestamp": "Friday, 21 April 2023 - 8:12",
       "Headline": "සංකූලතා මතුවූ අක්ෂි රෝහලේ ඖෂධයේ ප්‍රමිතිය සොයයි",
       "News Content": "ජාතික අක්ෂි රෝහලේ අක්ෂි රෝග සඳහා භාවිත කිරීමෙන් පසු සංකූලතා මතු වූ බව කියන ප්‍රෙඩ්නිසිලෝන් ඖෂධයේ සාම්පල ජාතික ඖෂධ නියාමන අධිකාරියේ රසායනාගාරය වෙත යොමුකර තිබෙනවා.\nඒ, එම ඖෂධවල ප්‍රමිතිය සම්බන්ධයෙන් මතුව ඇති මතභේදාත්මක තත්ත්වය සැලකිල්ලට ගනිමින්.\nඇසේ සුද ඉවත් කිරීමේදී භාවිත කරන ඖෂධයක් වන ප්‍රෙඩ්නිසිලෝන් ඖෂධය 2021 වසරේ සිට මෙරට භාවිතයට ගනු ලබන බවයි අප කළ සොයා බැලීමකදී අනාවරණ වුණේ.\nකෙසේ වෙතත්, එම ඖෂධය භාවිතයට ගත් රෝගීන් කිහිප දෙනෙකු විවිධ සංකූලතාවන්ට ලක්වීමත් සමඟ එය භාවිතය සම්බන්ධයෙන් ගැටළුකාරී තත්ත්වයක් මතුවුණා.\nඑමෙන්ම, ජාතික අක්ෂි රෝහලේ ශල්‍යාගාර තුළ විෂබීජයක් පැතිරයෑමටද එය හේතු වී ඇති බවටයි සැක පළ වුණේ.\nකෙසේ වෙතත්, නිශ්චිතව මෙම තත්ත්වයට අදාළ ඖෂධය හේතු වී ඇත්ද යන්න සම්බන්ධයෙන් තහවුරු කර ගැනීම සඳහා භාවිතයට ගත් ප්‍රෙඩ්නිසිලෝන් ඖෂධයේ සාම්පල රසායනාගාර පරීක්ෂාවකට ලක් කිරීමටයි ජාතික ඖෂධ නියාමන අධිකාරිය පියවර ගෙන ඇත්තේ.\nජාතික අක්ෂි රෝහලේ මතු වූ මෙම ගැටළුකාරී තත්ත්වය හමුවේ දිවයින පුරා රෝහල්වල එම ඖෂධය භාවිතය තාවකාලිකව අත්හිටුවීමට වෛද්‍ය සැපයුම් අංශය විසින් පියවර ගෙන තිබෙනවා.",
       "URL": "https://www.hirunews.lk/333040/සංකූලතා-මතුවූ-අක්ෂි-රෝහලේ-ඖෂධයේ-ප්‍රමිතිය-සොයයි",
       "Category": "Local News",
       "Parent URL": "https://www.hirunews.lk/local-news.php?pageID=401"
}