{
       "Source": "hirunews",
       "Timestamp": "Saturday, 30 July 2022 - 17:48",
       "Headline": "යුවාන් වැං 5 නෞකාවට ගැන ආරක්ෂක අමාත්‍යාංශයෙන් නිවේදනයක් (වීඩියෝ)",
       "News Content": "චීනයේ අභ්‍යවකාශ පර්යේෂණ සහ ගවේෂණ සිදු කරන යුවාන් වැං 5 නෞකාවට මෙරට මුහුදේ නැංගුරම්ලෑමට අවසර ලබා දී ඇත්තේ දින 5 ක කාලයකට බව ආරක්ෂක අමාත්‍යාංශය ප්‍රකාශ කළා.\nඑම අමාත්‍යාශයේ ප්‍රකාශකයෙකු මේ බව කියා සිටියේ අදාළ නෞකාව මෙරටට පැමිණීම සම්බන්ධයෙන් හිරු ප්‍රවෘත්ති කළ විමසීමකට ප්‍රතිචාර දක්වමින්.\nනෞකාව ලබන 11 වනදා හම්බන්තොට වරායට පැමිණ අදාළ පහසුකම් ලබා ගැනිමෙන් පසුව සතියක කාලයක් රැදිසිටිමින් ඉන්දියන් සාගරයේ වයඹ දිග මුහුදු ප්‍රදේශයේ අභ්‍යවකාශ නිරික්ෂණය , චන්ද්‍රිකා පාලනය සහ අනෙකුත් පරේෂණ කටයුතු සිදු කිරිමට නියමිත බවටයි විදෙස් මාධ්‍ය වාර්තා පළ වී තිබුණේ.\nයුවාන් වැං 5 නෞකාව චිනයේ ජියෑන් ඉන් වරායෙන් පසුගිය ජූලි 13 වන දා පිටත් වී තිබුණා.\nකෙසේ වෙතත්, චීනයේ අභ්‍යවකාශ පර්යේෂණ සහ ගවේෂණ සිදු කරන යුවාන් වැං 5 නෞකාව ශ්‍රී ලංකාවට පැමිණීම ඉන්දියාවේ ආරක්ෂාවට සහ ආර්ථිකයට බලපෑමක් වනු ඇති බව ඉන්දීය විදේශ කටයුතු අමාත්‍ය අරින්දම් බග්චි ප්‍රකාශ කළා.\nඉන්දියාවේ ආරක්ෂාව සහ ආර්ථිකය කෙරෙහි බලපෑම් කරන ඕනෑම දෙයක් පිළිබඳව සමීපව නිරීක්ෂණය කරන බවයි ඔහු එහිදී සඳහන් කර තිබුණේ.",
       "URL": "https://www.hirunews.lk/311418/යුවාන්-වැං-5-නෞකාවට-ගැන-ආරක්ෂක-අමාත්‍යාංශයෙන්-නිවේදනයක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=979"
}