{
       "Source": "hirunews",
       "Timestamp": "Sunday, 06 September 2020 - 12:57",
       "Headline": "ශ්‍රී ලාංකික ධීවරයින් හයදෙනෙකු ඉන්දීය අත්අඩංගුවේ",
       "News Content": "දෙවිනුවර - පුරාණවැල්ල ධීවර වරායෙන් පිටත්ව ගිය ඉඳුවර බහුදින යාත්‍රාව සහ එහි සිටි ධීවරයින් 6 දෙනෙකු ඉන්දීය වෙරළාරක්ෂක බලකායේ අත්අඩංගුවට පත්ව තිබෙනවා.\nපසුගිය ජුනි 28 වනදා එම ධීවරයින් රැගත් යාත්‍රාව දෙවිනුවරින් පිටත්ව ගොස් ඇති අතර, ජූලි 12 වනදා ඉන්දීය වෙරළාරක්ෂක බලකාය තමන් අත්අඩංගුවට ගෙන ඇති බව රේඩියෝ සංඥා මගින් අදාළ ධීවර යාත්‍රාවේ ස්කිපර්වරයා වන ජගත් ප්‍රියන්ත දැනුම් දී තිබෙනවා.\nපසුගියදා ඩුබායි රාජ්‍යයේ සිදුවූ පිපිරීමෙන් තුවාල ලබා සිටින කෝට්ටෙගොඩ, කිරිවන්දෙනිය ප්‍රදේශයේ තරුණයාගේ පියාද මෙලෙස අත්අඩංගුවට පත්ව ඇති ධීවරයින් අතර සිටින බවටයි වාර්තාවන්නේ.\nඅදාළ ධීවරයින් මේ වනවිට ඉන්දියාවේ ආන්ද්‍රා ප්‍රදේශ් ප්‍රාන්තයේ කාතිනගර් ප්‍රදේශයේ පිහිටි බන්ධනාගාරයක රඳවා සිටින බවට තොරතුරු ලැබී ඇති බවයි ධීවර යාත්‍රාවේ ස්කීපර්වරයාගේ බිරිඳ වන නිරෝෂා දමයන්ති හිරු ප්‍රවෘත්ති අංශයට ප්‍රකාශ කළේ.\nඉඳුවර ධීවර යාත්‍රාවේ හිමිකරු වන දෙවිනුවර පදිංචි අනුත් ප්‍රසන්න ප්‍රකාශ කළේ මේ පිළිබඳව බලධාරින් දැනුවත් කළ ද මෙතෙක් කිසිදු ප්‍රතිචාරයක් නොලැබුණු බවයි.\nඅත්අඩංගුවට පත් තම සැමියා ඇතුළු සෙසු ධීවරයින් කඩිනමින් දිවයිනට ගෙන්වා ගැනීම සඳහා කටයුතු කරන ලෙසයි අදාළ යාත්‍රාවේ ස්කිපර්වරයාගේ බිරිඳ වන නිරෝෂා දමයන්ති ඉල්ලා සිටියේ.",
       "URL": "https://www.hirunews.lk/249529/ශ්‍රී-ලාංකික-ධීවරයින්-හයදෙනෙකු-ඉන්දීය-අත්අඩංගුවේ",
       "Category": "Local News",
       "Parent URL": "https://www.hirunews.lk/local-news.php?pageID=2473"
}