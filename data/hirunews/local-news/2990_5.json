{
       "Source": "hirunews",
       "Timestamp": "Sunday, 22 December 2019 - 17:42",
       "Headline": "හෙරොයින් සමඟ වෙලේ සුදාගේ ගෝලයින් දෙදෙනෙකු අත්අඩංගුවට - වරෙන්තුකරුවෙකුගේ පහරදීමෙන්, ඌරගහ පොලීසියේ දෙදෙනෙකුට තුවාල",
       "News Content": "රුපියල් ලක්ෂ 75ක වටිනාකමකින් යුත් හෙරොයින් තොගයක් සමඟ දැනට බන්ධනාගාරගතව සිටින වෙලේ සුදාගේ ගෝලයන් දෙදෙනෙකු රත්මලාන සහ පිළියන්දල ප්‍රදේශවලදී පොලිස් විශේෂ කාර්ය බලකාය අත්අඩංගුවට ගෙන තිබෙනවා.\nඅද පස්වරුවේ අත්අඩංගුවට ගත් මොවුන් ළඟ තිබී සොයා ගත් හෙරොයින් ප්‍රමාණය ග්‍රෑම් 500ක්. පොලිස් විශේෂ කාර්ය බලකාය රත්මලාන ප්‍රදේශයේදී පළමුව වෙලේ සුදාගේ ගෝලයෙකු වන නලීන් නැමැත්තා අත්අඩංගුවට ගත් අතර ඔහුගෙන් සිදුකළ ප්‍රශ්න කිරීම්වලදී පිළියන්දල ප්‍රදේශයේ දී හින්නි මහත්තයා නැමති අන්වර්ථ නාමයෙන් හඳුන්වන පුද්ගලයෙකු ද අත්අඩංගුවට ගත්තා.\nමේ අතර, ඇල්පිටිය - ඌරගස්මංහන්දිය - බොරලූකැටිය ප්‍රදේශයේදී විවෘත වරෙන්තුවක් ලබා සිටි පුද්ගලයෙකු අත්අඩංගුවට ගැනීමට යාමේදී ඇති වූ පොර බැදීමකින් අනතුරුව සැකකරු විසින් පිහියකින් පහරදීමෙන් පොලිස් නිලධාරීන් දෙදෙනෙකු තුවාල ලැබුවා. අද දහවල් සිදුවූ මෙම සිද්ධියෙන් තුවාල ලබා ඇල්පිටිය මූලික රෝහලේ ප්‍රතිකාර ලබන්නේ ඌරගස්මංහන්දිය පොලීසියට අනුයුක්තව සේවය කරන උප පොලිස් පරීක්ෂකවරයෙකු සහ සැරයන්වරයෙක්. වරෙන්තුකරු පළා ගොස් ඇති අතර, ඊට අනුබල දීමේ වරදට මොහුගේ බිරිඳ සහ දියණිය පොලීසිය අත්අඩංගුවට ගෙන තිබෙනවා.",
       "URL": "https://www.hirunews.lk/230760/හෙරොයින්-සමඟ-වෙලේ-සුදාගේ-ගෝලයින්-දෙදෙනෙකු-අත්අඩංගුවට-වරෙන්තුකරුවෙකුගේ-පහරදීමෙන්-ඌරගහ-පොලීසියේ-දෙදෙනෙකුට-තුවාල",
       "Category": "Local News",
       "Parent URL": "https://www.hirunews.lk/local-news.php?pageID=2990"
}