{
       "Source": "hirunews",
       "Timestamp": "Monday, 21 December 2020 - 8:00",
       "Headline": "මෙරට කොරෝනා ආසාදිතයන් 37,000 ඉක්මවයි - නව මරණ පහකුත්",
       "News Content": "කොරෝනා ආසාදනය වී මිය ගිය තවත් පුද්ගලයින් 05 දෙනෙකු වාර්තා වීමත් සමඟ මෙරට සමස්ත මරණ සංඛ්‍යාව 176 දක්වා ඉහළ ගියා.\nපනාගොඩ ප්‍රදේශයේ පදිංචි 71 හැවිරිදි පිරිමි පුද්ගලයෙකු පිඹුර මූලික රෝහලේ සිට මුල්ලේරියාව මූලික රෝහලට මාරු කර යැවීමෙන් පසුව ඉකුත් 18 වන දින මිය ගොස් තිබෙනවා.\nමරණයට හේතුව ලෙස දැක්වෙන්නේ ලේ විෂවීමක් හා කොවිඩ් නිව්මෝනියා තත්ත්වයයි.\nඅවුරුදු 52ක් වයසැති කොළඹ 08 ප්‍රදේශයේ පදිංචිකරුවෙකු  ද පසුගිය 17 වනදා නිවසේදී මිය ගොස් තිබෙනවා.\nකොවිඩ් නිව්මෝනියාව එම  මරණයට හේතුව ලෙසයි දැක්වෙන්නේ.\nකොළඹ 2 ප්‍රදේශයේ පදිංචි 44 හැවිරිදි පිරිමි පුද්ගලයෙකු ද කොළඹ ජාතික රෝහලේ සිට වැලිසර ලය රෝහල වෙත මාරු කර යැවීමෙන් පසුව පසුගිය 19 වනදා මියගියා.\nකොවිඩ් හේතුවෙන් ඇති වූ උග්‍ර පෙනහළු ආසාදනයක් මරණයට හේතුව ලෙස දැක්වෙන බව රජයේ ප්‍රවෘත්ති දෙපාර්තමේන්තුව සඳහන් කළා.\nබණ්ඩාරගම ප්‍රදේශයේ පදිංචි 49 හැවිරිදි පිරිමි පුද්ගලයෙකු ද පසුගිය 19 වන දා මිය ගොස් තිබෙනවා.\nහොරණ මූලික රෝහලට ඇතුළත් කරන අවස්ථාවේදී එම පුද්ගලයා මිය ගොස් සිට ඇති බවයි රජයේ ප්‍රවෘත්ති දෙපාර්තමේන්තුව සඳහන් කළේ.\nකොවිඩ් හේතුවෙන් ඇති වූ පපුවේ ආසාදනයක් ඔහුගේ මරණයට හේතුව ලෙස දැක්වෙනවා.\nකොළඹ 12 ප්‍රදේශයේ පදිංචි 71 හැවිරිදි වියේ පසුවන කාන්තාවක් කොළඹ ජාතික රෝහලේ සිට පිඹුර මූලික රෝහලට මාරු කර යැවීමෙන් අනතුරුව පසුගිය 19 වන දා මිය ගොස් තිබෙනවා.\nකොවිඩ් ආසාදනය වීමත් සමඟ ඇති වූ ලේ විෂවීමක් සහ පිළිකා රෝගී තත්ත්වයක් මරණයට හේතුව බවයි වාර්තා වන්නේ.\nමේ අතර, තවත් කොරෝනා ආසාදිතයින් 594 දෙනෙකු ඊයේ දිනයේදී වාර්තා වීමත් සමඟ මෙරට සමස්ත කොරෝනා ආසාදිත සංඛ්‍යාව 37,000 ඉක්ම වූවා.\nවසංගත රෝග විද්‍යා අංශය සඳහන් කළේ එය 37,261ක් ලෙස දැක්වෙන බවයි.\nඅවසන් වරට වාර්තා වූ ආසාදිතයින්ගෙන් 38 දෙනෙකු බන්ධනාගාර ආශ්‍රිතව වාර්තා වන අතර, ආසාදිතයින් 554 දෙනෙකු පෑලියගොඩ පොකුරෙන් වාර්තා වනවා.\nඑමෙන්ම, විදේශයන් හි සිට පැමිණි දෙදෙනෙකු ද ඊයේ (20) වාර්තා වූ කොරෝනා රෝගීන් අතර සිටින බවයි රජයේ ප්‍රවෘත්ති දෙපාර්තමේන්තුව සඳහන් කළේ.\nඊයේ දිනයේදී කොරෝනා ආසාදනය වී සිටි පුද්ගලයින් 715 දෙනෙකු සුවය ලබා නිවෙස් වෙත පිටව යාමත් සමඟ සමස්ත සුවය ලැබූ පුද්ගලයින්ගේ සංඛ්‍යාව ද 28,267 දක්වා ඉහළ ගියා.\nඒ අනුව තවදුරටත් රෝහල්ගතව ප්‍රතිකාර ලබන පුද්ගලයින්ගේ සංඛ්‍යාව 8,818 දෙනෙකු බවයි වසංගත රෝග විද්‍යා අංශය සඳහන් කළේ.\nමේ අතර, කෑගල්ල මහරෝහලේ සේවය කරන සේවකයින් දෙදෙනෙකුට කොරෝනා වෛරසය ආසාදනය වීමත් සමඟ රෝහලේ එක් වාට්ටුවක් තාවකාලිකව වසා දැමීමට බලධාරීන් ඊයේ පියවර ගත්තා.\nඑම වාට්ටුවේ ප්‍රතිකාර ලැබූවන් මාවනැල්ල මූලික රෝහල වෙත  මාරු කර යැවීමටයි පියවර ගෙන තිබුණේ.\nඑමෙන්ම, අකුරණ සිට පැමිණි ගලෙන්බිදුණුවැව නගරයේ වෙළඳසැල් පවත්වාගෙන යනු ලබන ව්‍යාපාරිකයින් දෙදෙනෙකුට කොරෝනා වෛරසය ආසාදනය වීම හේතුවෙන්  එම නගරයේ වෙළදසැල් රැසක් තාවකාලිකව වසා දැමීමට ඊයේ කටයුතු කර තිබෙනවා.\nඑම ව්‍යාපාරිකයින් දෙදෙනා අකුරන ප්‍රදේශයේදී පී.සී.ආර්. පරීක්ෂණයක් සඳහා ඉදිරිපත් වී තිබුණත් එහි ප්‍රතිඵල ලැබීමට ද පෙර ගලෙන්බිදුණුවැවට පැමිණ ව්‍යාපාරික කටයුතු සිදුකරගෙන ගොස් ඇති බවටයි වාර්තා වන්නේ.",
       "URL": "https://www.hirunews.lk/257520/මෙරට-කොරෝනා-ආසාදිතයන්-37000-ඉක්මවයි-නව-මරණ-පහකුත්",
       "Category": "Local News",
       "Parent URL": "https://www.hirunews.lk/local-news.php?pageID=2262"
}