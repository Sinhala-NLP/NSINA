{
       "Source": "hirunews",
       "Timestamp": "Monday, 11 July 2022 - 15:20",
       "Headline": "පැතුම් නිස්සංකට LPL දොර ඇරෙයි",
       "News Content": "ශ්‍රී ලංකා ආරම්භක පිතිකරු පැතුම් නිශ්ශංක එළඹෙන ලංකා ප්‍රිමියර් ලීග් (LPL) 2022 තරඟාවලිය ක්‍රීඩා කිරීම සඳහා කැන්ඩි ෆැල්කන්ස් (Kandy Falcons) කණ්ඩායම විසින් තෝරාගෙන තිබෙනවා.\nලංකා ප්‍රිමියර් ලීග් ක්‍රීඩක වෙන්දේසියේ දී මේ වන විට පන්දුවාර 20 පිතිකරණ ලෝක ශ්‍රේණිගත කිරීම්වල අංක 8 ස්ථානයේ පසු වන මෙම ක්‍රීඩකයා සඳහා මිල ගණන් ඉදිරිපත් කෙරුණේ නැහැ.\nමේ නිසා ඔහු එම වෙන්දේසියේ දී කිසිදු කණ්ඩායමකට තෝරා ගැනුණේ නැහැ.\nමේ අනුව පැතුම් නිශ්ශංක ඔහුගේ ශ්‍රී ලංකා විස්සයි විස්ස කණ්ඩායමේ සගයන් වන වනිඳු හසරංග සහ චාමික කරුණාරත්න මහනුවර ෆැල්කන්ස් කණ්ඩායම ශක්තිමත් කරනු ඇති.\nපැතුම් නිශ්ශංක ව තෝරාගැනීම සම්බධයෙන් මහනුවර කණ්ඩායමේ හිමිකරු පර්වේස් ඛාන් පැවසුවේ “පැතුම්ගේ එක්වීම අපගේ පිතිකරණය ශක්තිමත් කරනවා පමණක් නොව ඔහු ශ්‍රී ලංකා විස්සයි විස්ස කණ්ඩායමට ක්‍රීඩා කළ මෑත කාලීන අත්දැකීම් අපේ කණ්ඩායමට විශාල සම්පතක් වනු ඇති බවයි. LPL තරගාවලියේදී ඔහු කැන්ඩි ෆැල්කන්ස් කණ්ඩායම වෙනුවෙන් ක්‍රීඩා කරනවා දැකීම මහනුවර රසිකයන් සතුටු වන කරුණක් බව මට විශ්වාසයි.”යනුවෙන්.\nමේ අතර ආබාධයකට ලක් වීම හේතුවෙන් තරගාවලියට සහභාගි නො වන පාකිස්තානු වේග පන්දු යවන ක්‍රීඩක උස්මාන් ෂින්වාරි වෙනුවට පාකිස්ථාන වේග පන්දු යවන ක්‍රීඩක අහමඩ් ඩැනියල් කැන්ඩි ෆැල්කන්ස් කණ්ඩායම කැඳවා තිබෙනවා.\nඅහමඩ් ඩැනියල් මේ වසරේ මුල් භාගයේ පැවති ඔස්ට්‍රෙලියානු බිග් බෑෂ් ලීගයේ මෙල්බර්න් ස්ටාර්ස් වෙනුවෙන් ක්‍රීඩා කළ ක්‍රීඩකයෙක්.\nමෙරට ඉහළ ම දේශීය T20 තරගාවලිය වන Lanka Premier League හි 3 වන තරග වාරය 2022 ජූලි 31 සිට අගෝස්තු 21 දක්වා කොළඹ ආර් ප්‍රේමදාස ක්‍රීඩාංගණයේ දී සහ හම්බන්තොට මහින්ද රාජපක්ෂ ක්‍රීඩාංගනයේ දී පැවැත්වීමට නියමිත යි.",
       "URL": "https://www.hirunews.lk/309716/පැතුම්-නිස්සංකට-lpl-දොර-ඇරෙයි",
       "Category": "Local News",
       "Parent URL": "https://www.hirunews.lk/local-news.php?pageID=1028"
}