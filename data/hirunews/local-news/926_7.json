{
       "Source": "hirunews",
       "Timestamp": "Saturday, 20 August 2022 - 17:35",
       "Headline": "මට්ටක්කුලිය වරායේ නෞකාවක ටැංකියක සිරවූ දෙදෙනෙකු මුදා ගැනේ (වීඩියෝ)",
       "News Content": "ධීවර අමාත්‍යංශයට අයත් මට්ටක්කුලිය වරාය පරිශ්‍රයේ අලුත්වැඩියා කරමින් තිබූ නෞකාවක ටැංකියක් තුළ සිරවූ දෙදෙනෙකු මහත් පරිශ්‍රමයකින් පසු අද පස්වරුවේ මුදා ගැනුණා.\nඅද දහවල් අදාළ ටැංකියේ තීන්ත ආලේපකරමින් සිටි සේවකයින් දෙදෙනෙකු මෙලෙස එහි සිරවී ඇති බවයි වාර්තා වුණේ.\nධීවර අමාත්‍යාංශයෙන් ලද තොරතුරක් මත කොළඹ මහ නගර සභාවට අයත් ගිනි නිවන ඒකකයේ මුදා ගැනීමේ කණ්ඩායමක් එහි ලගා වූ අතර පසුව සිහිසුන්ව සිටි සේවකයන් දෙදෙනා ටැංකියෙන් පිටතට ගෙන කොළඹ ජාතික රෝහලට ඇතුළත් කර තිබෙනවා. ඔවුන්ගේ තත්ත්වය යහපත් බවයි රෝහල් ආරංචි මාර්ග පැවසුවේ.\nමේ අතර පසුගිය 16 වනදා දිවයිනට පැමිණි චීනයේ යුවාන් වැන්ග් ෆයිව් නෞකාව ලබන 22 වනදා දක්වා මෙරට රැදී සිටින බව දැනුම් දී ඇති බව හම්බන්තොට වරායේ හාබර් මාස්ටර් හෙවත් වරාය පාලකවරයා සදහන් කළා.\nඔවුන්ට එදිනතෙක් මෙරටෙහි රැදී සිටීමට අවසර හිමි වුවද නෞකාව හම්බන්තොට වරායට පැමිණි දින ප්‍රකාශ කළේ එය ලබන 19 වනදා දක්වා හම්බන්තොට වරායේ නැංගුරම් ලා තබන බවයි.",
       "URL": "https://www.hirunews.lk/313293/මට්ටක්කුලිය-වරායේ-නෞකාවක-ටැංකියක-සිරවූ-දෙදෙනෙකු-මුදා-ගැනේ-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=926"
}