{
       "Source": "hirunews",
       "Timestamp": "Wednesday, 17 August 2022 - 7:35",
       "Headline": "ජගත් මානව හිමිකම් කවුන්සිලය සමඟ සහයෝගිතාවට සූදානම් - අලි සබ්රි (වීඩියෝ)",
       "News Content": "ජගත් මානව හිමිකම් කවුන්සිලයේ 51 වැනි සැසිවාරයේ දී මානව හිමිකම් කොමිසම සමඟ ඵලදායීව කටයුතු කිරීමට අපේක්ෂා කරන බව විදේශ අමාත්‍ය ජනාධිපති නීතිඥ අලි සබ්රි විදෙස් තානාපතිවරුන් හමුවේ අවධාරණය කළා.\nඒ, විදේශ තානාපතිවරුන් සහ මහ කොමසාරිස්වරුන් සමඟ පැවති සාකච්ඡාවකදි යි.\nනීතිපතිවරයා මෙන්ම මුදල් අමාත්‍යාංශ ලේකම්වරයා ද ඊට එක් ව සිටියා.\nඑහි දී විදේශ අමාත්‍යවරයා සඳහන් කළේ, දේශීය ක්‍රියාවලිය තුළින් මානව හිමිකම් සහ ප්‍රතිසන්ධාන ක්‍ෂේත්‍රයේ ප්‍රගතියක් අත්කරගෙන ඇති බවයි.\nයුක්තිය සහ සමානාත්මතාව උදෙසා තවදුරටත් ප්‍රගතියක් ලබාගත හැකි පරිදි සම්මුතීන් ගොඩනැගීමේ ක්‍රියාවලියක ලක් රජය නිරතවන බව ද ඔහු කියා සිටියා.\nමෙහි දී අභියෝගවලට මුහුණ දීම සහ අවදානමට ලක්විය හැකි කණ්ඩායම්වල සමාජ ආරක්ෂණ ජාලය පුළුල් කිරීමට රජය දරණ උත්සහය එක්සත් ජාතීන්ගේ නේවාසික සම්බන්ධීකාරක හැනා සිංගර්ගේ පැසසුමට ලක්ව තිබෙනවා.\nවිදේශ අමාත්‍යාංශය සඳහන් කළේ, ත්‍රස්තවාදය වැළැක්වීමේ පනත පිළිබඳ සමලෝචනය ද ඇය පිළිගත් බවයි.\nඑක්සත් ජාතීන්ගේ මානව හිමිකම් කවුන්සිලයේ 51 වැනි සැසිවාරය සැප්තැම්බර් 12 වැනි දා සිට ඔක්තෝම්බර් 7 වැනි දා දක්වා පැවැත්වීමට නියමිත යි.",
       "URL": "https://www.hirunews.lk/312964/ජගත්-මානව-හිමිකම්-කවුන්සිලය-සමඟ-සහයෝගිතාවට-සූදානම්-අලි-සබ්රි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=935"
}