{
       "Source": "hirunews",
       "Timestamp": "Tuesday, 20 February 2018 - 7:29",
       "Headline": "බෙල්ලන්විල මහනාහිමියන්ගේ හදිසි මරණ පරීක්ෂණය ගැන පොලිස්පතිටත් පැමිණිල්ලක්",
       "News Content": "අපවත්වී වදාළ මහාචාර්ය පූජ්‍ය බෙල්ලන්විල විමලරතන හිමියන්ගේ හදිසි මරණ පරීක්ෂණය සම්බන්ධයෙන් පොලීසියට විරුද්ධව පොලිස්පතිවරයා වෙත පැමිණිල්ලක් ඉදිරිපත් කර තිබෙනවා.\nකොළඹ නාගරික හදිසි මරණ පරීක්ෂණ නීතිඥ ඉරේෂා සමරවීර විසින් අදාළ පැමිණිල්ල පොලිස්පතිවරයාට ඉදිරිපත් කර ඇති බව සඳහන්.\nපසුගිය 02 වනදා විහාරස්ථානයේදී හදිසි අනතුරකට ලක්වූ බෙල්ලන්විල නාහිමියන් කළුබෝවිල ශික්ෂණ රෝහලට ඇතුළත් කෙරුණු අතර පසුව වැඩිදුර ප්‍රතිකාර සඳහා කොළඹ - නාරාහේන්පිට ප්‍රදේශයේ පිහිටි පෞද්ගලික රෝහලකට ඇතුළත් කෙරුණා.\nඋන්වහන්සේ එහි ප්‍රතිකාර ලබමින් සිටියදී පසුගිය 03 වන දා අපවත් වූ අතර, දේහය පිළිබඳව මරණ පරීක්ෂණය සිදුකළේ බොරලැස්ගමුව හදිසි මරණ පරීක්ෂකවරයා විසිනුයි.\nකෙසේ වෙතත්, හිමියන් අපවත් වූයේ තම අධිකරණ බල ප්‍රදේශය පිහිටි රෝහලක දී බැවින් එම මරණ පරීක්ෂණය තමන් විසින් සිදුකළ යුතු බවටයි කොළඹ නාගරික හදිසි මරණ පරීක්ෂණ නීතිඥ ඉරේෂා සමරවීර සඳහන් කළේ.\nඑහිදී බොරලැස්ගමුව පොලිස් ස්ථානයේ මැදිහත්වීමෙන් හදිසි මරණ පරීක්ෂණය සිදුකිරීම නීතිවිරෝධී බවට පවසමින් ඇය පොලිස්පතිවරයා වෙත මෙම පැමිණිල්ල ඉදිරිපත් කර තිබෙනවා.\nඅදාළ සිදුවීම පිළිබදව මීට පෙර කොළඹ මහේස්ත්‍රාත් අධිකරණයට සහ අධිකරණ අමාත්‍යාංශයට පැමිණිල්ලක් ඉදිරිපත් වී තිබුණා.",
       "URL": "https://www.hirunews.lk/184039/බෙල්ලන්විල-මහනාහිමියන්ගේ-හදිසි-මරණ-පරීක්ෂණය-ගැන-පොලිස්පතිටත්-පැමිණිල්ලක්",
       "Category": "Local News",
       "Parent URL": "https://www.hirunews.lk/local-news.php?pageID=4072"
}