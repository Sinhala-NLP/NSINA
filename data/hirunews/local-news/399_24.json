{
       "Source": "hirunews",
       "Timestamp": "Friday, 21 April 2023 - 17:27",
       "Headline": "රාමසාන් සමරන්නේ රට තුළ ඇති නිදහසත් සමගින් - ජනපති",
       "News Content": "ඉස්ලාම් බැතිමතුන් මසක් පුරා පැවැත් වූ උපවාස සමය නිමාකර මෙවර රාමසාන් උත්සවය සමරන්නේ රට තුළ ගොඩනැඟී ඇති කිසියම් සහනදායී පරිසරයක් තුළ බවත්, එය සියලු දෙනාට සැනසුමට හේතුවක් වන බවත් ජනාධිපති රනිල් වික්‍රමසිංහ රාමසාන් දිනය වෙනුවෙන් විශේෂ පණිවිඩයක් නිකුත් කර කියා සිටිනවා.\nඋපවාස සමය සහ රාමසාන් උත්සවය වටිනා ආගමික, අධ්‍යාත්මික හා සමාජයීය හර පද්ධතියකින් සමන්විත වන අතර එම වටිනාකම් සුරැකෙන සේ ඉතාමත් භක්තියෙන්, අවංකව උපවාස සමයේ වත් පිළිවෙත් ඉටු කිරීමට ඉස්ලාම් බැතිමතුන් කැපවෙන බවයි එම පණිවිඩයේ සඳහන් වෙන්නේ.\nජනාධිපතිවරයා කියා සිටින්නේ නිරාහාරව රාමසාන් උපවාස සමය ගත කිරීම පමණක් නොව සමාජයේ අනෙකුත් පුද්ගලයන් පිළිබඳ සංවේදී වෙමින් පරිත්‍යාගශීලීත්වයේ හා සමානාත්මතාවයේ මාහැඟි පණිවිඩය ලොවට ගෙන එන වැදගත් අවස්ථාවක් ලෙස ද මෙය සැලකෙන බවයි.\nසාමයෙන් සහ සහෝදරත්වයෙන් සපිරි දියුණු ශ්‍රී ලංකාවක් ගොඩනැඟීමට අප තබන පියවරේ දී මෙම සමාජ ධර්මතා මනා පරමාදර්ශයක් වන අතර එමගින් ලබාදෙන පණිවිඩය සමාජයීය යහපැවැත්ම උදෙසා යෙදවීමට අප සියලුදෙනා අදිටන් කරගත යුතු බව ද ජනාධිපතිවරයා සඳහන් කළා.\nඑමෙන් ම මෙම පණිවිඩයේ තවදුරටත් දැක්වෙන්නේ ජාති, ආගම් භේදයකින් තොරව එකම ශ්‍රී ලාංකික ජනතාවක් ලෙස එක්සත්ව අප මව්බිම සමෘද්ධිය කරා ගෙන යාමටත්, නිදහස, සමානාත්මතාවය සහ මානව ගරුත්වය රජයන සමාජයක් ගොඩනැඟීමටත් මෙවර රාමසාන් සැමරුම ආශිර්වාදයක් වේවායි ප්‍රාර්ථනා කරන බවයි.\nශ්‍රී ලාංකික මෙන්ම සමස්ත ලෝකවාසි සහෝදර මුස්ලිම් ජනතාවට සාමය, සංහිඳියාව සපිරි ප්‍රීතිමත් රාමසාන් උත්සවයක් වේවා නිවේදනයේ සඳහන්.",
       "URL": "https://www.hirunews.lk/333094/රාමසාන්-සමරන්නේ-රට-තුළ-ඇති-නිදහසත්-සමගින්-ජනපති",
       "Category": "Local News",
       "Parent URL": "https://www.hirunews.lk/local-news.php?pageID=399"
}