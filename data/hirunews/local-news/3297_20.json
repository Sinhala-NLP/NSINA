{
       "Source": "hirunews",
       "Timestamp": "Sunday, 16 June 2019 - 15:31",
       "Headline": "අනියම් බිරිඳ ඝාතනයකර සියදිවි හානිකරගත් පුද්ගලයා",
       "News Content": "පුද්ගලයෙකු සිය අනියම් බිරිඳව පොරොවකින් කපා කොටා ඝාතනයකර තමාද නිවස ආසන්නයේ පිහිටි ගසක එල්ලී ගෙල වැළලාගෙන සියදිවි හානිකර ගැනීමේ පුවතක් බකමුණ, සියඹලාව ප්‍රදේශයෙන් වාර්තා වනවා.\nඅද (16) අලුයම මෙම අපරාධයන් සිදුව ඇති බවයි අප වාර්තාකරු සඳහන් කළේ.\nඝාතනයට ලක්ව ඇති කාන්තාව 42 හැවිරිදි තැනැත්තියක් වන අතර සියදිවි හානිකරගත් පුද්ගලයා බකමුණ, යාය 04 පහළ කොටසේ පදිංචිව සිටි 35 හැවිරිදි තැනැත්තෙක්.\nමොවුන් දෙදෙනා මීට මාස හයකට පමණ පෙර සිට නිත්‍යානුකුල නොවන අයුරින් අඹුසැමියන් ලෙස බකමුණ ප්‍රදේශයේ ජීවත්ව ඇති අතර මොවුන් දෙදෙනාම දරුවන් සිටින විවාහකයින් බවයි අනාවරණය වී ඇත්තේ.\nපොලිසිය පැවසුවේ මොවුන් එම විවාහයන් වලින් දික්කසාද නොවී මෙලෙස අඹු සැමියන් ලෙස ජීවත්ව ඇති බවයි.\nඝාතනය සිදුකර සියදිවි හානිකරගත් පුද්ගලයා කලක සිට මානසික රෝගයකට ප්‍රතිකාර ලබමින් සිට ඇති අතර එම රෝගී තත්ත්වය උත්සන්න වීම හේතුවෙන් මෙම ඝාතනය සිදුකර ඇති බවයි අප වාර්තාකරු පැවසුවේ.\nහිඟුරක්ගොඩ මහේස්ත්‍රාත්වරයා විසින් ක්ෂේත්‍ර හදිසි මරණ පරීක්ෂණය අද (16) දහවල් සිදුකර ඇති අතර මළසිරුරු පිළිබදව පශ්චාත් මරණ පරීක්ෂණය සදහා දඹුල්ල අධිකරණ වෛද්‍යවරයා වෙත යොමුකර තිබෙනවා.\nසිද්ධිය සම්බන්ධයෙන් බකමුණ පොලිසිය වැඩිදුර පරීක්ෂණ සිදුකරනු ලබනවා.",
       "URL": "https://www.hirunews.lk/218518/අනියම්-බිරිඳ-ඝාතනයකර-සියදිවි-හානිකරගත්-පුද්ගලයා",
       "Category": "Local News",
       "Parent URL": "https://www.hirunews.lk/local-news.php?pageID=3297"
}