{
       "Source": "hirunews",
       "Timestamp": "Saturday, 15 January 2022 - 13:10",
       "Headline": "කන්ටේනර් 1,700ක් තවමත් කොළඹ වරායේ(වීඩියෝ)",
       "News Content": "අත්‍යවශ්‍ය භාණ්ඩ අඩංගු තවත් කන්ටේනර් 1,700කට ආසන්න සංඛ්‍යාවක් මාස 2කට අධික කාලයක් තිස්සේ කොළඹ වරායේ තවදුරටත් සිර වී ඇති බව අත්‍යවශ්‍ය භාණ්ඩ ආනයනකරුවන්ගේ සංගමය පවසනවා.\nශ්‍රී ලංකා මහ බැංකුව විසින් වානිජ බැංකු වෙත ඩොලර් නිකුත් කිරීමේ ප්‍රමාදය ඊට හේතුව බවයි එම සංගමය ප්‍රකාශ කළේ.\nමේ සම්බන්ධයෙන් අවස්ථා කිහිපයක දී බලධාරීන් සමග සාකච්ඡා කළ ද මෙතෙක් නිසි විසඳුමක් නො ලැබුණු බවයි එම සංගමයේ මාධ්‍ය ප්‍රකාශක නිහාල් සෙනෙවිරත්න හිරු ප්‍රවෘත්ති අංශයට අදහස් දක්වමින් කියා සිටියේ.\nමෙලෙස වරාය තුළ සිර වී ඇති අත්‍යවශ්‍ය ආහාර ද්‍රව්‍ය බහලුම් තුළ සහල්, පරිප්පු, සීනි, කඩල, කොත්තමල්ලි, සූදුරු, මාදුරු, වියලි මිරිස් සහ ටින් මාළු ද පවතින බවයි වාර්තාවන්නේ.\nමෙලෙස අත්‍යවශ්‍ය ආහාර ද්‍රව්‍ය අඩංගු බහලුම් මාස ගණනාවක් තිස්සේ වරාය තුළ සිර වී තිබීම හේතුවෙන් ප්‍රමාද ගාස්තු වශයෙන් එක් බහලුමකට ඩොලර් පණහේ සිට 200 දක්වා මුදලක් දෛනිකව ගෙවීමට සිදු වන බව ද ආනයනකරුවන් පවසනවා.\nඩොලර් ගැටලුව හේතුවෙන් වරායෙන් අදාළ බහලුම් මුදාහැරීමට නො හැකිවීම හේතුවෙන් අනවශ්‍ය ලෙස තවදුරටත් ප්‍රමාද ගාස්තු වශයෙන්ද ඩොලර් ගෙවීමට සිදු වන බවයි එම සංගමය ප්‍රකාශ කළේ.\nමෙලෙස ප්‍රමාද ගාස්තු ගෙවීමට සිදු වීම හේතුවෙන් එම පිරිවැය ද එක් කිරීම නිසා අත්‍යවශ්‍ය ආහාර ද්‍රව්‍යවල මිල ගණන්ද ඉහළ යනවා.\nඒ අනුව ප්‍රමාද ගාස්තු සඳහා වැයවන මුදල්ද ගෙවීමට සිදුව ඇත්තේ පාරිභෝගික ජනතාවට යි.\nදිගින් දිගටම රට තුළට පැමිණෙන අත්‍යවශ්‍ය ආහාර ද්‍රව්‍ය අඩංගු බහලුම් මුදා නො හැරීම හේතුවෙන් ඒවා සපයනු ලබන විදේශීය සමාගම් අතර ශ්‍රී ලංකාවේ කීර්තිනාමය පළුදු වී ඇති බවයි අත්‍යවශ්‍ය ආහාර ද්‍රව්‍ය ආනයනයකරුවන් පෙන්වා දෙන්නේ.",
       "URL": "https://www.hirunews.lk/294078/කන්ටේනර්-1700ක්-තවමත්-කොළඹ-වරායේ-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1423"
}