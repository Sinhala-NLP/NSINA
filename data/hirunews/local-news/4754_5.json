{
       "Source": "hirunews",
       "Timestamp": "Wednesday, 14 December 2016 - 18:12",
       "Headline": "මාගම්පුර සත්‍යග්‍රහයට අධිකරණයෙන් නියෝගයක්",
       "News Content": "මාගම්පුර වරායේ දේපළවලට සහ එහි දෛනික කටයුතුවලට බාධා පැමිණවීමෙන් වළකින ලෙස දන්වමින් වරාය පරිශ්‍රයේ සත්‍යග්‍රහයක නිරත සේවකයින්ට හම්බන්තොට මහේස්ත්‍රාත් අධිකරණය අද නියෝගයක් නිකුත් කළා.\nහම්බන්තොට මහේස්ත්‍රාත් මංජුල කරුණාරත්න විසින් එම නියෝගය නිකුත් කළේ හම්බන්තොට පොලීසිය, පවතින හදිසි තත්ත්වය සම්බන්ධයෙන් කළ කරුණු දැක්වීමක් සැළකිල්ලට ගනිමින්.\nකොන්දේසි හතකින් සමන්විත එම නියෝගය දින 14 කට බල පැවැත්වෙන පරිදි නිකුත් කර තිබෙනවා.\nමේ අතර සත්‍යග්‍රහයේ නිරත මාගම්පුර වරායේ සේවකයින් හෙට පස්වරු දෙකට පෙර සේවයට වාර්තා නොකළහොත් ඔවුන් සේවය අතහැර ගියා සේ සැළකීමට තීරණය කළ බව වරාය හා නාවික කටයුතු අමාත්‍ය අර්ජුන රණතුංග ප්‍රකාශ කළා.\nඅද පස්වරුවේ කොළඹ පැවති මාධ්‍ය හමුවකට එක්වෙමින් අමාත්‍යවරයා මේ බව කියා සිටි අතර ඔහු ඊට එක්වුණේ, අමාත්‍යාංශය වෙත පැමිණි  සත්‍යග්‍රහයේ නිරත සේවකයින් කිහිපදෙනෙකු සමඟ සාකච්ඡාවක් පැවැත්වීමෙන් අනතුරුවයි.\nහෙට සිට මාගම්පුර වරායේ මෙහෙයුම් කටයුතු යළි ආරම්භ කිරීමට සැළසුම් කර ඇති බව මාධ්‍ය හමුවට එක්වෙමින් අමාත්‍ය අර්ජුන රණතුංග සඳහන් කළා.\nඅමාත්‍යවරයා සමඟ අද පෙරවරුවේ පැවති සාකච්ඡාවෙන් අනතුරුව ඊට එක්වූ සත්‍යග්‍රහයේ නිරත සේවකයින් මාධ්‍ය වෙත අදහස් පළ කළා.\nඔවුන් කියා සිටියේ තම ඉල්ලීම් ලැබෙන තුරු අඛන්ඩව සත්‍යග්‍රහයේ නිරතවන බවයි.",
       "URL": "https://www.hirunews.lk/149688/මාගම්පුර-සත්‍යග්‍රහයට-අධිකරණයෙන්-නියෝගයක්",
       "Category": "Local News",
       "Parent URL": "https://www.hirunews.lk/local-news.php?pageID=4754"
}