{
       "Source": "hirunews",
       "Timestamp": "Monday, 08 March 2021 - 13:12",
       "Headline": "ඔත්තු බලනවාද? කැනේඩියානු මහ කොමසාරිස්වරයාට ප්‍රශ්නයක්",
       "News Content": "තමාව ශ්‍රී ලංකාව තුළදී ආවේක්ෂණයට ලක්ව ඇත්දැයි ට්විටර් පණිවුඩයක් නිකුත් කරමින් මෙරට කැනේඩියානු මහ කොමසාරිස් ඩේවිඩ් මැකිනන් ප්‍රශ්න කර තිබෙනවා.\nපසුගියදා මෙරට බංග්ලාදේශ මහ කොමසාරිස්වරයා සහ කැනේඩියානු මහ කොමසාරිස්වරයා අතර කැනේඩියානු නිල නිවසේ පැවති හමුවක් සම්බන්ධයෙන් ඉංග්‍රීසි පුවත්පතක් හෙළිදරව් කර තිබුණා.\nඑසේම ශ්‍රී ලංකාවේ දකුණු කොරියානු තානාපතිවරයා සහ බි්‍රතාන්‍ය මහ කොමසාරිස්වරිය අතර, පැවති හමුවක් සම්බන්ධයෙන්ද තොරතුරු තවත් පුවත්පතක් මගින් අනාවරණ කර තිබූ අතර, කැනේඩියානු මහ කොමසාරිස් ඩේවිඩ් මැකිනන් විමසා ඇත්තේ තම නිල නිවස ඉදිරිපිට මාධ්‍ය නොමැති අවස්ථාවක තමන්ගේ පෞද්ගලික රැස්වීම් පිළිබඳව මාධ්‍ය ආවරණයක් ලැබෙන්නේ කෙසේද යන්නයි.\nබංගලාදේශය සහ දකුණු කොරියාව ජගත් මානව හිමිකම් මණ්ඩලයේ සාමාජික රටවල් වන අතර, ඔවුන් ශ්‍රී ලංකාවට එරෙහිව මෙවර මානව හිමිකම් මණ්ඩලයට ඉදිරිපත් කර ඇති යෝජනාව සම්බන්ධයෙන් ඡන්දය ප්‍රකාශ කිරීමට නියමිත රටවල්ද වනවා.\nමෙරට කැනේඩියානු මහ කොමසාරිස්වරයා නිකුත් කර ඇති ට්විටර් පණිවුඩය සම්බන්ධයෙන් අප පොලිස් මාධ්‍ය ප්‍රකාශක නියෝජ්‍ය පොලිස්පති අජිත් රෝහණගෙන් විමසීමක් කළා.\nඔහු සඳහන් කළේ කැනේඩියානු මහ කොමසාරිස්වරයා මෙරට තුළදී ආවේක්ෂණය කිරීමක් කිසිදු අයුරකින් සිදු වී නොමැති බවයි.\nපොලීසිය හෝ ආරක්ෂක අංශ, තානාපති නිලධාරීන් ආවේක්ෂණයට ලක් නොකරන බව ද ඔහු සඳහන් කළා.\nමේ අතර ශ්‍රී ලංකාවේ ප්‍රතිසන්ධානය සහ සංහිඳියාව ප්‍රවර්ධනය කිරීම සම්බන්ධයෙන් වන එක්සත් රාජධානිය ප්‍රමුඛ සම අනුග්‍රහය දක්වන කණ්ඩායමේ සංශෝධිත යෝජනාව ජගත් මානව හිමිකම් කවුන්සිලයට අද ඉදිරිපත් කෙරෙනවා.\nමෙරට ප්‍රතිසන්ධානය සහ සංහිඳියාව සම්බන්ධයෙන් එක්සත් රාජධානිය ඇතුලු සම අනුග්‍රහය දක්වන රටවල් ජගත් මානව හිමිකම් කවුන්සිලයට යෝජනාවක් මීට පෙර ඉදිරිපත් කළ අතර, එහි සංශෝධිත යෝජනාවකුයි මෙලෙස ඉදිරිපත් කෙරෙන්නේ.\nමේ අතර ජිනීවා මානව හිමිකම් කවුන්සිලයට බි්‍රතාන්‍ය ප්‍රමුඛ රටවල් කිහිපයක් විසින් ඉදිරිපත් කරනු ලබන සංශෝධිත යෝජනාවලියට දෙමළ පක්ෂ ඇහුම්කන් දිය යුතු බව දෙමළ ජාතික සන්ධානයේ නායක ආර්. සම්බන්ධන් කළ ප්‍රකාශය පිළිගත නොහැකි බව ටෙලෝ සංවිධානය පවසනවා.\nඑහි නායක පාර්ලිමේන්තු මන්ත්‍රී සෙල්වම් අඩෙක්කලනාදන් සඳහන් කර ඇත්තේ සම්පූර්ණ යෝජනාවලිය සැසිවාරයට ඉදිරිපත් කරන තුරු දෙමළ දේශපාලන පක්ෂ ඒ සම්බන්ධයෙන් අදහස් ප්‍රකාශ නොකළ යුතු බවයි.\nකෙසේ වෙතත් කොළඹ අද පැවති මාධ්‍ය හමුවකදී අදහස් දැක්වූ මානව හිමිකම් කොමිසමේ හිටපු සාමාජිකයෙකු වන මහාචාර්ය ප්‍රතිභා මහානාම හේවා සඳහන් කළේ ශ්‍රී ලංකාවට එරෙහිව අද ඉදිරිපත් කෙරෙන සංශෝධිත යෝජනාවේ සැළකිය යුතු වෙනස්කම් සිදුව නොමැති බවයි.",
       "URL": "https://www.hirunews.lk/264694/ඔත්තු-බලනවාද-කැනේඩියානු-මහ-කොමසාරිස්වරයාට-ප්‍රශ්නයක්",
       "Category": "Local News",
       "Parent URL": "https://www.hirunews.lk/local-news.php?pageID=2102"
}