{
       "Source": "hirunews",
       "Timestamp": "Sunday, 12 August 2018 - 10:40",
       "Headline": "දුම්රිය වර්ජනය අවසන් කිරීමට වෘත්තිය සමිති තීරණයක්",
       "News Content": "දුම්රිය වර්ජනය නවතා දැමීමට වෘත්තිය සමිති තීරණය කර තිබෙනවා. ඒ, පොළොන්නරුවේ ජනාධිපති මෛත්‍රිපාල සිරිසේනගේ නිවසේදී පැවති සාකච්ඡාවකින් අනතුරුවයි.\nමෙහිදී ජනාධිපතිවරයා වර්ජනයේ නිරත දුම්රිය සේවකයන්ගේ ගැටළුවලට කඩිනම් විසඳුම් ලබාදීමට අවශ්‍ය පියවර ගන්නා බව ප්‍රකාශ කිරීම හේතුවෙන් වර්ජනය අත්හිටුවීමට තීරණය කළ බව දුම්රිය එන්ජින් රියදුරන්ගේ සංගමයේ ලේකම් ඉන්දික දොඩන්ගොඩ කියා සිටියා.\nවර්ජනය හේතුවෙන් ක්‍රියාත්මක නොවූ දුම්රිය වාර සියල්ලම අද පස්වරුව වනවිට යථා තත්ත්වයට පත් කළ හැකි වනු ඇති බවයි දුම්රිය දෙපාර්තමේන්තුව සඳහන් කළේ.\nකෙසේ වෙතත් හෙට දිනයේදීද දුම්රිය වාර කිහිපයක ප්‍රමාදවීම් සිදුවිය හැකි බවද එම දෙපාර්තමේන්තුව ප්‍රකාශ කළා.\nවැටුප් විෂමතා ඉවත් කිරීම සදහා අනුමත කර තිබූ කැබිනට් පත්‍රිකාව අත්හිටුවීමට විරෝධය පළ කරමින් දුම්රිය රියදුරන්, ස්ථානාධිපතිවරුන් සහ පාලකවරුන් ඇතුළු දුම්රිය ක්ෂේත්‍ර කිහිපයක වෘත්තීය සමිති පූර්ව දැනුම්දීමකින් තොරව මෙම අඛන්ඩ වර්ජනය ආරම්භ කළේ පසුගිය 8 වනදායි.\nමෙම වර්ජනය හේතුවෙන් දිවයින පුරා දුම්රිය ධාවනය මුළුමනින්ම අඩාල වූ අතර, දුම්රිය වෘත්තිය සමිති පසුගිය සිකුරාදා වන විට දිනකට අත්‍යවශ්‍ය දුම්රිය ගමන් වාර 8 ක් පමණක් ධාවනය කිරීමට පියවර ගනු ලැබුවා.",
       "URL": "https://www.hirunews.lk/197341/දුම්රිය-වර්ජනය-අවසන්-කිරීමට-වෘත්තිය-සමිති-තීරණයක්",
       "Category": "Local News",
       "Parent URL": "https://www.hirunews.lk/local-news.php?pageID=3802"
}