{
       "Source": "hirunews",
       "Timestamp": "Saturday, 11 February 2023 - 7:04",
       "Headline": "තුර්කි - සිරියා භූමිකම්පාවෙන් අහිමි වූ ජීවිත 24,000ට ළං වෙයි - දස දිනක් වයසැති බිළිදෙක් සුන්බුන් අතරින් බේරා ගැනේ",
       "News Content": "ඉකුත් සඳුදා (06) තුර්කියේ සහ සිරියාවේ ඇති වූ භූමිකම්පාවලින් මිය ගිය ගණන මේ වන විට 23,700 ඉක්මවා ඇති බව විදෙස් මාධ්‍ය වාර්තා කරනවා.\nමේ අතර තවමත් සුන්බුන් තුළ සිර වූ පිරිස් ගලවා ගැනීම් මෙහෙයුම් ක්‍රියාත්මක වන අතර ඊයේ (10) දිනයේ දී සුන්බුන් අතර සිරවී සිටි දින 10 ක් වයසැති බිළිඳෙකු සහ ඔහුගේ මව බේරා ගැනීමට සමත් වී තිබෙනවා.\nගලවා ගැනීම් මෙහෙයුම් ක්‍රියාත්මක වන අතරේ, ඒ සඳහා බලධාරීන් වඩා වේගවත්ව ප්‍රතිචාර දැක්විය යුතුව තිබූ බව තුර්කියේ ජනාධිපති තායිප් එඩුවාන් ප්‍රකාශ කරනවා.\nකෙසේ නමුත් පවත්නා දැඩි ශීත තත්ත්වය හේතුවෙන් පීඩාවට පත් වූ ජනතාව නිවාස අහිමි වීම සහ ආහාර හිඟයට මුහුණ දීම වැනි ප්‍රශ්නවලින් දැඩි ලෙස පීඩා විඳින බවයි විදෙස් මාධ්‍ය වාර්තා පවසන්නේ.\nමේ අතර සිරියාවේ ජනාධිපති බෂාර් අල් අසාද් භූමි කම්පාවෙන් පසු විපතට පත් ප්‍රදේශවලට සිය පළමු සංචාරය ඊයේ සිදු කළ අතර, ඔහුගේ බිරිඳ අස්මා සමඟ ඇලෙප්පෝ හි රෝහලකට ගිය බව ද සිරියානු රාජ්‍ය මාධ්‍ය වාර්තා කළා.\nආපදාව හේතුවෙන් පීඩාවට පත්ව සිටින සිරියානු ජනතාව වෙත මානුෂීය ආධාර බෙදා හැරීම සඳහා 12 වසරක සිවිල් යුද්ධයේ යෙදී සිටින මානුෂීය හමුදා හරහා සිදු කළ යුතු බවයි බෂාර් අල් අසාද් රජය අනුමත කරන්නේ.\nමේ අතර ලෝක ආහාර වැඩසටහන ප්‍රකාශ කළේ කැරලිකරුවන්ගේ ග්‍රහණයේ පවතින වයඹදිග සිරියාවේ යුද තත්ත්වය සහන ප්‍රයත්න සංකීර්ණ කරන බවයි.",
       "URL": "https://www.hirunews.lk/327142/තුර්කි-සිරියා-භූමිකම්පාවෙන්-අහිමි-වූ-ජීවිත-24000ට-ළං-වෙයි-දස-දිනක්-වයසැති-බිළිදෙක්-සුන්බුන්-අතරින්-බේරා-ගැනේ",
       "Category": "Local News",
       "Parent URL": "https://www.hirunews.lk/local-news.php?pageID=544"
}