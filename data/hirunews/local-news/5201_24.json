{
       "Source": "hirunews",
       "Timestamp": "Thursday, 21 January 2016 - 14:29",
       "Headline": "ඇඹිලිපිටිය සිද්ධිය ගැන පොලිස්පතිට චෝදනා",
       "News Content": "ඇඹිලිපිටිය - මහඇල ප්‍රදේශයේ නිවසක පැවති සාදයකදී පොලිසිය සමග ඇති වූ ගැටුමේදී මියගිය තරුණයා සම්බන්ධයෙන් ඔවුන්ගේ ඥාතීන් පොලිස්පතිට චෝදනා එල්ල කරනවා.\nකොළඹ ඊයේ පැවැති මාධ්‍ය හමුවකට එක්වෙමින් මිය ගිය තරුණයාගේ බිරිඳ වන ශෂිකා නිශාමනි සඳහන් කළේ නඩුවේ සාක්ෂිකරුවන්ට ද මේ වන විට බලපෑම් එල්ල වී ඇති බවයි.\nඇඹිලිපිටිය - මහඇල ප්‍රදේශයේ මහල් නිවසක පැවති සාදයක් අතරතුර පොලිසිය සහ සාදයට පැමිණී පිරිස අතර ගැටුමක් හට ගත්තේ පසුගිය 4 වනදායි.\nඑහිදී 29 හැවිරිදි සුමිත්  ප්‍රසන්න ජයවර්ධන එම නිවසේ ඉහළ මහළකින් ඇද වැටී තුවාල ලබා රත්නපුර මහරෝහලේ ප්‍රතිකාර ලබමින් සිටියදී මියගියා.\nඇඹිලිපිටියේදී පොලීසිය සමඟ ඇතිවූ ගැටුමකදී සුමිත් ප්‍රසන්න මිය යාමේ සිද්ධිය පිළිබදව පොලිස්පතිවරයා සහ පොලිස් කොමිසම අතර අද විශේෂ සාකච්ඡාවක් පැවැත්වෙනවා.\nජාතික පොලිස් කොමිසමේ ලේකම් ආරියදාස කුරේ හිරු ප්‍රවෘත්ති අංශයට සදහන් කළේ අද පස්වරුවේ මේ සම්බන්ධයෙන් ගත යුතු ඉදිරි ක්‍රියාමාර්ග පිළිබද තීරණයකට එළඹෙන බවයි.\nමේ අතර මෙම තරුණයා මිය යාමෙන් පසුව ස්ථාන මාරු ලබාදුන් ඇඹිලිපිටිය පොලීසියේ 21 දෙනා අද මානව හිමිකම් කොමිසමට කැදවා ඇති බව ද වාර්තා වනවා.\nඇඹිලිපිටියේදී පොලීසිය හා ඇති වූ ගැටුමකදී තරුණයෙකු මිය යාමේ සිද්ධිය සම්බන්ධයෙන් මේ මස 28 වන දා පාර්ලිමේන්තුවේ කල් තැබීමේ විවාදයක් ද පැවැත්වෙනවා.\nවිපක්ෂයේ ප්‍රධාන සංවිධායක ජනතා විමුක්ති පෙරමුණු නායක අනුර කුමාර දිසානායක පසුගිය 19 වන දා පැවැති පක්ෂ නායක රැස්වීමේදී කරනු ලැබු ඉල්ලීමකට අනුවයි මෙම විවාදය ලබාදී ඇත්තේ.\nමේ අතර ඇඹිලිපිටිය පොලීසියේ ස්ථානාධිපතිවරයා ලෙස හංවැල්ල පොලිසියේ ස්ථානාධිපතිවරයාව කටයුතු කළ ප්‍රධාන පොලිස් පරීක්ෂක පී ඩබ්ලිව් එස් සුමනපාල පත් කර තිබෙනවා.",
       "URL": "https://www.hirunews.lk/124447/ඇඹිලිපිටිය-සිද්ධිය-ගැන-පොලිස්පතිට-චෝදනා",
       "Category": "Local News",
       "Parent URL": "https://www.hirunews.lk/local-news.php?pageID=5201"
}