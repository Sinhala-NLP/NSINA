{
       "Source": "hirunews",
       "Timestamp": "Sunday, 29 September 2019 - 7:41",
       "Headline": "මිනිස් සම්පතෙහි ආයෝජනය කරන්න - ලෝක බැංකුවෙන් ශ්‍රී ලංකාවට උපදෙස්",
       "News Content": "ඉහළ මැදි ආදායම් රටක් ලෙස ආර්ථිකය සංවර්ධනය කිරීමට නම් මානව ප්‍රාග්ධනයෙහි ආයෝජන සිදුකළ යුතු බව ලෝක බැංකුවේ ශ්‍රී ලංකා නියෝජිතවරිය, ඉඩා ස්වරායි රිඩ්ලෝ පවසනවා.\nශ්‍රී ලංකා මානව ප්‍රාග්ධන සංවර්ධන වාර්තාව එළිදක්වමින් ඇය කියා සිටියේ ජනතාව  ඕනෑම රටක වටිනාම සම්පත බවයි.\nමේ නිසා ශක්තිමත් ආර්ථිකයක් ගොඩනැගීම සඳහා එහි ආයෝජන සිදුකිරීම අනිවාර්ය වනවා.\nතාක්ෂණය සහ ස්වයංක්‍රියකරණය වර්තමාන සමාජයේ විශාල පරිවර්තනයක් සිදුකරද්දි එහි අවශ්‍යතාව ඉහළ යන බව ලෝක බැංකු නියෝජිතවරියගේ අදහසයි.\nඇය වැඩිදුරටත් සඳහන් කළේ වර්තමානයේ පවතින අධ්‍යාපන සහ සෞඛ්‍ය තත්ත්වය යටතේ අද උපදින ශ්‍රී ලාංකික දරුවෙකු, වැඩිහිටියෙකු බවට පත්වීමේදි එළිදැක්වෙන්නේ ඔහුගේ හෝ ඇයගේ ඵලදායීතාවයෙන් සියයට 58 ක් පමණක් බවයි.\nඑහෙත් සිංගප්පූරුවේ සියයට 88 ක් වන එය ජපානයේ හෝ කොරියාවේද සියයට 84 ක් තරම් ඉහළ අගයක්.\nකෙසේ නමුත් මානව ප්‍රාග්ධන සංවර්ධනය අතින් ශ්‍රී ලංකාව, දකුණු ආසියාවේ පෙරමුණ ගෙන ඇති අතර, සමීක්ෂණයට ලක් කෙරුණු ලොව රටවල් 157 ක් අතුරෙන් 74 වන ස්ථානය හිමිකරගෙන තිබෙනවා.",
       "URL": "https://www.hirunews.lk/225222/මිනිස්-සම්පතෙහි-ආයෝජනය-කරන්න-ලෝක-බැංකුවෙන්-ශ්‍රී-ලංකාවට-උපදෙස්",
       "Category": "Local News",
       "Parent URL": "https://www.hirunews.lk/local-news.php?pageID=3123"
}