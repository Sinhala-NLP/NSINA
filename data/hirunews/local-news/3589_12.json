{
       "Source": "hirunews",
       "Timestamp": "Tuesday, 25 December 2018 - 12:53",
       "Headline": "කුඩාවැල්ල ධීවර වරායේ, වෙඩි තැබීම ගැන සොයන්න කොළඹ අපරාධ කොට්ඨාශය තංගල්ලට",
       "News Content": "තංගල්ල - කුඩාවැල්ල ධීවර වරාය තුළ අද (25) උදෑසන සිදුවූ වෙඩි තැබීමෙන් පුද්ගලයන් 4 දෙනෙකු ජීවිතක්ෂයට පත්වී තවත් 6 දෙනෙකු තුවාල ලබා රෝහල් ගත කර තිබෙනවා.\nඔවුන් තංගල්ල රෝහලේ ප්‍රතිකාර ලබන අතර එක් අයෙකුගේ තත්ත්වය බරපතල බවයි පොලිස් මාධ්‍ය ප්‍රකාශක, පොලිස් අධිකාරී රුවන් ගුණසේකර සඳහන් කළේ.\nවෙඩි වැදීමෙන් මිය ගිය පුද්ගලයින් අවුරුදු 20ත්, 50ත් අතර වයස්වල පසුවනවා.\nමිය ගිය පුද්ගලයින් අතර ව්‍යාපාරිකයින් දෙදෙනෙකු, ධීවරයෙකු සහ පාරිභෝගිකයෙකු ද සිටින බවයි පොලීසිය සදහන් කළේ.\nඔවුන් කුඩාවැල්ල ප්‍රදේශයේ පදිංචිකරුවන්.\nඅද උදෑසන 7.15ට පමණ කුඩාවැල්ල ධීවර වරායට යතුරුපැදියකින් පැමිණි පුද්ගලයින් දෙදෙනෙකු මෙම වෙඩි තැබීම සිදුකර පළා ගොස් තිබුණා.\nවෙඩි තැබීම සඳහා ටී - 56 ගිනි අවියකින් සහ පිස්තෝලයක් භාවිතා කර ඇති බවයි පොලීසිය සඳහන් කළේ.\nධීවරයන් අතර ඇති වූ ආරවුලක් හේතුවෙන් ලබාදුන් කොන්ත්‍රාත්තුවක් මත මෙම වෙඩි තැබීම සිදු කර තිබෙනවා.\nමේ අතර, සිද්ධිය සම්බන්ධයෙන් පොලිස්පති පූජිත් ජයසුන්දරගේ නියමයෙන් විශේෂ පරීක්ෂණයක් ද ආරම්භ කර තිබෙනවා.\nඒ අනුව දකුණු පළාත් භාර ජ්‍යෙෂ්ඨ නියෝජ්‍ය පොලිස්පතිවරයා සහ මාතර හා තංගල්ල දිසාව භාර නියෝජ්‍ය පොලිස්පතිවරයා යටතේ මෙම විමර්ශන සිදුකෙරෙන බවයි පොලිස් මාධ්‍ය ප්‍රකාශක, පොලිස් අධිකාරී රුවන් ගුණසේකර සඳහන් කළේ.\nමීට අමතරව කොළඹ අපරාධ කොට්ඨාශයේ සහකාර පොලිස් අධිකාරීවරයෙකුගේ ප්‍රධානත්වයෙන් යුත් කණ්ඩායමක් ද විමර්ශන සඳහා තංගල්ලට පිටත් කර තිබෙනවා.",
       "URL": "https://www.hirunews.lk/206768/කුඩාවැල්ල-ධීවර-වරායේ-වෙඩි-තැබීම-ගැන-සොයන්න-කොළඹ-අපරාධ-කොට්ඨාශය-තංගල්ලට",
       "Category": "Local News",
       "Parent URL": "https://www.hirunews.lk/local-news.php?pageID=3589"
}