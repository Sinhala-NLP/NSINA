{
       "Source": "hirunews",
       "Timestamp": "Wednesday, 06 September 2017 - 13:53",
       "Headline": "මීරියඇල්ල රක්ෂිතයේ වන විනාශයක් ගැන හෙළිදරව්වක්",
       "News Content": "බලංගොඩ - එගොඩවලේබඩ රක්ෂිතයට අයත් මීරියඇල්ල ප්‍රදේශයේ කිසියම් පිරිසක් විසින් මහා පරිමාණයෙන් වන විනාශයක් සිදුකරන බවට ප්‍රදේශවාසීන් පවසනවා.\nවලවේ ගඟේ ඉහළ පෝෂිත ප්‍රදේශයේ සිදුකරන මෙම වන විනාශය හේතුවෙන් සිය ගම්මානවලට ජලය ලැබෙන දිය උල්පත් සිදී ගොස් ඇති බවයි ඔවුන් හිරු ප්‍රවෘත්ති අංශයට සදහන් කළේ.\nවනයේ ඇති ගස් යන්ත්‍ර යොදා ගනිමින් කපා හෙළි පෙහෙළි කර අනවසර වගා ව්‍යාපෘතින් ද මෙහි ආරම්භ කර ඇති බවට ප්‍රදේශවාසීන් චෝදනා කළා.\nමේ පිළිබදව හිරු ප්‍රවෘත්ති අංශය රත්නපුර දිසා අඩවි වන කාර්යාලයේ සහකාර වන නිලධාරී තිස්ස ඩයස් බණ්ඩාරගෙන් විමසා සිටි අතර, ඒ සම්බන්ධයෙන් තමන්ට වාර්තා වී නොමැති බවයි ඔහු කියා සිටියේ.\nකෙසේ වෙතත්, මෙම රක්ෂිතයේ වගා කටයුතු සඳහා කිසිදු පුද්ගලයෙකුට හෝ සමාගමකට අවසර ලබාදීමක් සිදුකර නොමැති බැවින් මේ පිළිබදව කඩිනමින් සොයා බලන බවද ඔහු ප්‍රකාශ කළා.",
       "URL": "https://www.hirunews.lk/170275/මීරියඇල්ල-රක්ෂිතයේ-වන-විනාශයක්-ගැන-හෙළිදරව්වක්",
       "Category": "Local News",
       "Parent URL": "https://www.hirunews.lk/local-news.php?pageID=4335"
}