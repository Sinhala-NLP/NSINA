{
       "Source": "hirunews",
       "Timestamp": "Saturday, 23 January 2021 - 7:41",
       "Headline": "ජාතික නිදහස් උළෙලට පාසල් සිසුන් සහභාගි කරවන්නේ ද නැද්ද යන සෞඛ්‍ය අංශ උපදෙස් මත ක්‍රියා කරනවා - අධ්‍යාපන අමාත්‍යාංශය",
       "News Content": "රට තුළ පවතින කොරෝනා වෛරස් ව්‍යාප්තිය හමුවේ 73 වන නිදහස් දින උළෙලට පාසල් සිසුන් සහභාගි කරවාගන්නේද නැද්ද, යන්න පිළිබඳව සෞඛ්‍ය අංශවලින් ලැබෙන උපදෙස් අනුව ක්‍රියා කරන බව අධ්‍යාපන අමාත්‍යාංශය පවසනවා.\nජාතික නිදහස් දින පෙළපාලියේ ගමන් කිරීම සඳහා තෝරාගත් බදුල්ල - පස්සර ජාතික පාසලේ ශිෂ්‍ය භටයින් තුන්දෙනෙකුට කොරෝනා ආසාදනය වී ඇති බවට පසුගිය දා වාර්තාවුණා.\nඒ අනුව පසුව සිදුකරන ලද පී.සී.ආර්. පරීක්ෂණවලින් අනාවරණ වූයේ එම පාසලේ තවත් සිසු සිසුවියන් හත්දෙනෙකුටද කොරෝනා ආසාදනය වී ඇති බවටයි.\nඑමෙන්ම හැටන් - කුඩාගම ප්‍රදේශයේ පාසලක සිසුවෙකුටද කොරෝනා ආසාදනය වී ඇති බවට මේ වනවිට අනාවරණ වී තිබෙනවා.\nඑවන් පසුබිමක පාසල් සිසුන්ගේ ආරක්ෂාව සහ අනෙකුත් කරුණු සළකා බලමින් නිදහස් දින උත්සවයට මෙන්ම කිසිදු උත්සවයකට පාසල් සිසුන් සහභාගි කරවීම අවදානම් බවටයි ලංකා ගුරු සංගමයේ ප්‍රධාන ලේකම් ජෝෂප් ස්ටාලින් කියා සිටියේ.\nමේ සම්බන්ධයෙන් හිරු ප්‍රවෘත්ති අංශය අධ්‍යාපන අමාත්‍යාංශයේ ලේකම් මහාචාර්ය කපිල පෙරේරාගෙන් විමසීමක් කළ අතර, එහිදී ඔහු සඳහන් කළේ සෞඛ්‍ය අමාත්‍යාංශයේ බලධාරීන්ගේ උපදෙස් මත පමණක් සිසුන් ජාතික නිදහස් දින උළෙලට සහභාගි කරවන්නේද නැද්ද යන්න පිළිබඳව තීන්දුව ගන්නා බවයි.",
       "URL": "https://www.hirunews.lk/260471/ජාතික-නිදහස්-උළෙලට-පාසල්-සිසුන්-සහභාගි-කරවන්නේ-ද-නැද්ද-යන-සෞඛ්‍ය-අංශ-උපදෙස්-මත-ක්‍රියා-කරනවා-අධ්‍යාපන-අමාත්‍යාංශය",
       "Category": "Local News",
       "Parent URL": "https://www.hirunews.lk/local-news.php?pageID=2194"
}