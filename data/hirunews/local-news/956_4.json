{
       "Source": "hirunews",
       "Timestamp": "Monday, 08 August 2022 - 12:01",
       "Headline": "අයි.ඕ.සී. නව පිරවුම්හල් 50 ක් ඇරඹීමට අවසර (වීඩියෝ)",
       "News Content": "තාවකාලිකව නවතා තිබූ ජාතික ඉන්ධන අවසර පත්‍රය හෙවත් කිව්.ආර් කේතය ලබාගැනීමට ලියාපදිංචි කිරීම නැවත ආරම්භවී ඇති බව බලශක්ති අමාත්‍ය කංචන විජේසේකර ප්‍රකාශ කළා.\nමේ අතර ජාතික තොරතුරු තාක්ෂණ ආයතනයේ පද්ධතීන් යාවත්කාලීන කිරීමක් හේතුවෙන් ගතවූ පැය 48 ක කාලය තුළදී ජාතික ඉන්ධන අවසර පත්‍රය සඳහා වූ නව ලියාපදිංචි කිරීම් අත්හිටවනු ලැබුවා.\nකෙසේ වෙතත් අද පෙරවරුවේ ට්විටර් සටහනක් තබමින් අමාත්‍ය කංචන විජේසේකර කියා සිටියේ ජාතික ඉන්ධන අවසර පත්‍රය ලබාගැනීම සඳහා ලියාපදිංචිවීමට අවස්ථාව ලබා දී ඇති බවයි.\nඑමෙන්ම මෙම සතියට අදාළ ඉන්ධන කෝටාව ස්වයංක්‍රීයව අද මධ්‍යම රාත්‍රියෙන් පසු යාවත්කාලීන කෙරෙන බව ද අමාත්‍යවරයා මීට පෙර සඳහන් කර තිබුණා.\nමේ අතර නව ඉන්ධන පිරවුම්හල් 50 ක් අලුතින් ස්ථාපිත කිරීමට අවසර හිමිවූ බව ලංකා අයි.ඕ.සී. සමාගමේ කළමනාකාර අධ්‍යක්ෂ මනෝජ් ගුප්තා සඳහන් කළා.\nහිරු ප්‍රවෘත්ති අංශය කළ විමසීමකදී ඔහු කියා සිටියේ ඒ අනුව නුදුරු දිනයකදීම මෙම පිරවුම්හල් විවෘත කිරීමට බලාපොරොත්තු වන බවයි.\nදැනට දිවයින පුරා අයි.ඕ.සී. සමාගම සතුව ඉන්ධන පිරවුම්හල් 211 ක් පවතිනවා.\nඑමෙන්ම ලෝක වෙළඳපොලේ බොරතෙල් මිල සුළු වැඩිවීමක් දක්නට ලැබෙනවා.\nබ්‍රෙන්ට් වර්ගයේ බොරතෙල් බැරලයක ඇමරිකානු ඩොලර් 95 යි ශත 19 ක් දක්වා ශත විසි හතකින් වැඩිවී ඇති අතර, ඩබ්ලිව් ටී අයි බැරලයක මිල ශත විසි අටකින් වැඩිවී ඇත්තේ ඩොලර් 89 යි ශත 25 ක් දක්වායි.\nමේ අතර ඉන්ධන කෝටාවත් සමඟ වෘත්තිය ත්‍රිරෝද රථ රියදුරන් මුහුණදී ඇති ගැටළු සම්බන්ධයෙන් එම වෘත්තිය සමිති 15 ක් අමාත්‍යවරුන් වන ආචාර්ය බන්දුල ගුණවර්ධන සහ කංචන විජේසේකර හමු වී සාකච්ඡා කර තිබුණා.\nඉන් අනතුරුව මාධ්‍ය වෙත අදහස් දැක්වූ වෘත්තිය ත්‍රිරෝද රථ සංගම් නායකත්වයේ සත්‍ය වූ හඬ සංවිධානයේ කැඳවුම්කරු එල්. රෝහණ පෙරේරා කියා සිටියේ පැවති සාකච්ඡා සාර්ථක බවයි.\nඒ අනුව වෘත්තිය මට්ටමේ ත්‍රිරෝද රථ හඳුනාගැනීමෙන් අනතුරුව කිව් ආර් කේතය යටතේ ලබාදෙන ඉන්ධන ප්‍රමාණය ඉහළ දැමීමට කටයුතු කරන බවට අමාත්‍යවරුන් ප්‍රකාශ කළ බව ද ඔහු කියා සිටියා.\nඅවම වශයෙන් දිනකට ලීටර 5 ක් එනම් සතියකට ලීටර 30 ක් සිය වෘත්තිය සිදුකරගෙන යාමට අවශ්‍ය බවයි ඔවුන් පෙන්වා දෙන්නේ.",
       "URL": "https://www.hirunews.lk/312227/අයි-ඕ-සී-නව-පිරවුම්හල්-50-ක්-ඇරඹීමට-අවසර-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=956"
}