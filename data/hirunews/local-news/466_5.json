{
       "Source": "hirunews",
       "Timestamp": "Sunday, 19 March 2023 - 20:27",
       "Headline": "හයිලෙවල් පාරේ රේස් පැද්ද යතුරුපැදිකරුවන් 11 ක් අත්අඩංගුවට",
       "News Content": "හයිලෙවල් මාර්ගයේ රථවාහන ගමනාගමනයට බාධාවන අයුරින් තරඟයට යතුරුපැදි ධාවනය කළ 11 දෙනෙකු අද (19) අලුයම අත්අඩංගුවට ගෙන තිබෙනවා.\nපොලිසිය ප්‍රකාශ කළේ අවුරුදු 18ත් 30ත් අතර වයස්වල පසුවන මොවුන් මහරගම, පන්නිපිටිය, කොට්ටාව, ඇරැව්වල සහ පිළියන්ද පදිංචිකරුවන් බවයි.\nමොවුන් හයිලෙවල් මාර්ගයේ පන්නිපිටිය මංසන්ධියේ සිට ටන්කබෝඩ් මංසන්ධිය දක්වා විවිධ වර්ගයේ යතුරුපැදි භාවිත කරමින් ඊයේ (18) රාත්‍රියේ තරඟයට ධාවනයේ යෙදී තිබෙනවා.\nඑම යතුරුපැදිවල අධික ශබ්දය හේතුවෙන් ප්‍රදේශවාසින් ලබාදුන් තොරතුරකට අනුව මාර්ගබාධක යොදා මොවුන් අත්අඩංගුවට ගනු ලැබුවා.\nමොවුන් ගංගොඩවිල මහේස්ත්‍රාත්වරයා හමුවට ඉදිරිපත් කිරීමෙන් අනතුරුව ලබන 29 වැනිදා දක්වා රක්ෂිත බන්ධනාගාර ගත කෙරුණා.",
       "URL": "https://www.hirunews.lk/330396/හයිලෙවල්-පාරේ-රේස්-පැද්ද-යතුරුපැදිකරුවන්-11-ක්-අත්අඩංගුවට",
       "Category": "Local News",
       "Parent URL": "https://www.hirunews.lk/local-news.php?pageID=466"
}