{
       "Source": "hirunews",
       "Timestamp": "Thursday, 16 March 2017 - 14:24",
       "Headline": "5 හැවිරිදි දරුවා ඝාතනයට අදාළව මවත් අත්අඩංගුවට",
       "News Content": "මඩකලපුව ප්‍රදේශයේදී දරුවකුට පහරදී ඝාතනය කිරීමේ සිද්ධියට අදාළව එම දරුවාගේ මව අත්අඩංගුවට ගෙන තිබෙනවා.\nකාන්තන්කුඩි පොලිසිය විසින් අත්අඩංගුවට ගෙන ඇති 31 හැවිරිදි එම කාන්තාව පුදුකුඩිඉරිප්පු ප්‍රදේශයේ පදිංචිකාරියක්.\n5 හැවිරිදි දරුවා පහරදී ඝාතනය කිරීමට අදාළව එම දරුවා හදාවඩා ගත් කාන්තාව ද මේවන විට අත්අඩංගුවට ගෙන තිබෙනවා.\nදරුවාගේ පශ්චාත් මරණ පරීක්ෂණ වාර්තාව ලැබීමෙන් පසු සැකකාරියන් අධිකරණයට ඉදිරිපත් කරන බවයි පොලිසිය සඳහන් කලේ.\nපසුගිය අගහරුවාදා රාත්‍රී මෙලෙස ඝාතනයට ලක්වී ඇත්තේ 5 හැවිරිදි පිරිමි දරුවෙක්.\nඑම පහරදීමට අදාළ සැකකාරිය විසින් හදාවඩා ගත් 8 හැවිරිදි දැරියක් ද පොලිස් භාරයට ගෙන ඇති අතර ඇය අධිකරණ නියෝග අනුව ළමා නිවාසයකට භාරදීමට නියමිතයි.\nඑම දැරියගේ මව කොක්කඩිචෝලෙයි ප්‍රදේශයේ ජීවත්වන බවයි අප වාර්තාකරු සඳහන් කලේ.\nපොලීසිය කියාසිටියේ කාත්තන්කුඩි ප්‍රදේශයේ කාන්තාවක් මීට මාස තුනකට පමණ පෙර මෙම දරුවා හදාවඩා ගැනීම සදහා කල්අඩි ප්‍රදේශයේ මවකගෙන් ලබා ගෙන ඇති බවයි.\nහදිසියේ ඇතිවූ අසනීප තත්වයක් යැයි පවසා දරුවා කාත්තන්කුඩි ආරියම්පති රෝහලට ඇතළත් කිරීමට එම කාන්තාව පියවර ගෙන ඇති අතර වැඩිදුර ප්‍රථිකාර සඳහා දරුවා මඩකලපුව මහ රෝහළට මාරුකර යවා තිබෙනවා.\nකෙසේ වෙතත් දරුවා එහිදී ජීවිතක්ෂයට පත්ව වුණා.\nසැක සහිත ලෙස මිය ගිය මෙම දරුවාට පහර දී ඇති බවට අනාවරණ වූ බව පොලීසිය පවසනවා.",
       "URL": "https://www.hirunews.lk/157011/5-හැවිරිදි-දරුවා-ඝාතනයට-අදාළව-මවත්-අත්අඩංගුවට",
       "Category": "Local News",
       "Parent URL": "https://www.hirunews.lk/local-news.php?pageID=4611"
}