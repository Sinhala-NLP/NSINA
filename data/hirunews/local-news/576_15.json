{
       "Source": "hirunews",
       "Timestamp": "Friday, 27 January 2023 - 10:37",
       "Headline": "හම්බන්තොට මහ රෝහලේ ඖෂධ නොමැති බවට හෙළිදරවුවක්",
       "News Content": "හම්බන්තොට මහ රෝහලට පැමිණෙන රෝගීන් සඳහා අත්‍යවශ්‍ය ඖෂධ වර්ග එකසිය විස්සකට වැඩි සංඛ්‍යාවක් රෝහලෙහි නොමැති බව රෝහල් ආරංචි මාර්ග සඳහන් කරනවා.\nමේ හේතුවෙන් රෝගීන් මෙන් ම වෛද්‍යවරුන් ද දැඩි අපහසුතාවට පත් ව ඇති බව යි වාර්තා වන්නේ.\nමේ අතර, යම් අවස්ථාවල හදිසි හෘද රෝග ප්‍රතිකාර ඒකකය වසා දැමීමට ද සිදු වූ බව රෝහල් ආරංචි මාර්ග පවසන අතර, මේ තත්ත්වය හමුවේ පසුගිය මාස කිහිපය තුළ විශේෂඥ වෛද්‍යවරුන් තිදෙනෙකු ඇතුළු වෛද්‍යවරු 38 දෙනෙකු රෝහල හැර ගොස් ඇති බවත් සඳහන් වනවා.\nඉදිරියේ දී තවත් වෛද්‍යවරු කිහිප දෙනෙකු විදේශගත වීම සඳහා ඉල්ලුම් කර ඇතැයි ද ආරංචි මාර්ගවල සඳහන්.\nහම්බන්තොට මහ රෝහලේ රෝගී අංශ සඳහා විශේෂඥ වෛද්‍යවරුන් තිස් පස් දෙනෙකු අවශ්‍ය වුවත් මේ වන විට සිටින්නේ වෛද්‍යවරුන් තිස්දෙනෙකු පමණක් වීම හේතුවෙන් ශල්‍යකර්මවලට මෙන් ම විශේෂඥ වෛද්‍ය සායන කරගෙන යාම ද දැඩි අර්බුදයකට පත් ව ඇති බව සඳහන් වනවා.\nදරු ප්‍රසූතියක දී අධික රුධිර වහනය වැළැක්වීම සඳහා භාවිත කරන ඖෂධ කිසිවක් රෝහලේ නැති බවත් දියවැඩියා රෝගීන් සඳහා ලබා දෙන ඉන්සියුලින් පවා රෝහලේ නැති බවත් වෛද්‍යවරුන් පවසනවා.",
       "URL": "https://www.hirunews.lk/325997/හම්බන්තොට-මහ-රෝහලේ-ඖෂධ-නොමැති-බවට-හෙළිදරවුවක්",
       "Category": "Local News",
       "Parent URL": "https://www.hirunews.lk/local-news.php?pageID=576"
}