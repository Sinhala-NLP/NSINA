{
       "Source": "hirunews",
       "Timestamp": "Wednesday, 03 March 2021 - 20:13",
       "Headline": "සෞඛ්‍ය අමාත්‍යාංශය කොරෝනා පරීක්ෂණ අඩු වීමට හේතු පහදයි (වීඩියෝ)",
       "News Content": "ඉරණතිව් දූපතේ මිනිස් වාසයෙන් පරිබාහිර කොටසක පමණක් කොරෝනා මෘතදේහ භූමදානය කිරීමට තීරණය කර ඇති බව සෞඛ්‍ය සේවා අධ්‍යක්ෂ ජනරාල් විශේෂඥ වෛද්‍ය අසේල ගුණවර්ධන ප්‍රකාශ කළා.\nකෙසේ වෙතත්, ඉරණතිව් දූපතේ අද විරෝධතාවක් පැවැත්වුණේ එහි කොරෝනා මරණ භූමදානය කිරීමේ තීරණයට විරෝධය පළ කරමින්.\nකොරෝනා මෘතදේහ භූමදානය කිරීමට අවසර ලබාදෙමින් අතිවිශේෂ ගැසට් පත්‍රයක් පසුගිය 25 වැනිදා නිකුත් කෙරුණු අතර, ඊට අදාළ සෞඛ්‍ය මාර්ගෝපදේශ මේ වනවිට සකසා අවසන් බවයි සෞඛ්‍ය සේවා අධ්‍යක්ෂ ජනරාල්වරයා කියා සිටියේ. කෙසේ වෙතත්, අදාළ චක්‍රලේඛය මෙතෙක් නිකුත් වී නැහැ.\nකොරෝනා මරණ සම්බන්ධ අවසන් කටයුතු සිදුකළ යුතු ආකාරය පිළිබඳ නිර්දේශ ඉදිරිපත් කිරීමට විශේෂ උපකමිටුවක් සෞඛ්‍ය අමාත්‍යාංශ ලේකම්වරයා විසින් පසුගියදා පත්කළා.\nඑහි සභාපති ලෙස කටයුතු කළ ශ්‍රී ලංකා එන්නත් හා බෝවන රෝග පිළිබඳ සංසදයේ සහ ශ්‍රී ලංකා වෛද්‍ය සංගමයේ හිටපු සභාපති ජ්‍යෙෂ්ඨ මහාචාර්ය ජෙනිෆර් පෙරේරා කොරෝනා මරණ භූමදානයට අදාළව නිර්දේශ කිහිපයක් ඉදිරිපත් කර තිබුණා.\nඒ අනුව,\nකොරෝනා ආසාදිත මෘත දේහයක් නිවස වෙත ගෙන යෑමට හැකියාවක් ලැබෙන්නේ නැහැ.\nමෘත දේහ එම්බාම් කිරීමෙන් වැළකිය යුතුයි.\nපැය 24 ක් ඇතුළත භූමදානයට යොමුකළ යුතුයි.\nභූමදානය කිරීමේදී ජලයට නිරාවරණය නොවන අයුරින් බහාලන කවර දෙකකින් ආවරණය කළ මිනී පෙට්ටියක දැමිය යුතුයි.\nමීනි පෙට්ටිය මෘත දේහය දැමූ පසු විවෘත නොකළ යුතුයි.\nභූමදානය කරන අවස්ථාවේදී ආගමික නායකයෙකුට ඊට සහභාගිවීමට අවසර හිමියි.\nඒ අනුව, මෘතදේහ භූමදානය සඳහා මන්නාරමට ආසන්න - ඉරණතිව් දූපත තෝරාගෙන ඇති බව කැබිනට් ප්‍රකාශක අමාත්‍ය කෙහෙලිය රඹුක්වැල්ල ඊයේ ප්‍රකාශ කළා.\nඑම දූපතේ මේ වනවිට ස්ථිර වශයෙන් පවුල් 10 ත්, 15 ත් අතර සංඛ්‍යාවක් පදිංචිව සිටින අතර, විවිධ කාලවලදී තාවකාලිකව රැඳී සිටීමට ධීවරයින් මෙම දූපත භාවිත කරනවා.\nකොරෝනා සිරුරු භූමදානයට ඉරණතිව් දූපත තෝරාගැනීම සම්බන්ධයෙන් දෙමළ ජාතික සන්ධානය ඊයේ දිනයේම විරෝධය පළ කළා.\nඒ, එම තීරණයෙන් ජාතීන් අතර ඝට්ටනයක් නිර්මාණය වන බව පවසමින්.\nඑසේම, ශ්‍රී ලංකා මුස්ලිම් කොංග්‍රසයේ නායක පාර්ලිමේන්තු මන්ත්‍රී රාවුෆ් හකීම්ද මේ සම්බන්ධයෙන් ට්වීටර් පණිවුඩයක් නිකුත් කර තිබුණා.\nඑමඟින් ඔහු සඳහන් කළේ බලාපොරොත්තු කඩ වූ ජන කොට්ඨාශයක් පීඩාවට පත් කරමින්, අවසානයක් නොමැති සතුටක් ලබන ජාතිවාදය තවමත් ක්‍රියාත්මක බවයි.\nමේ අතර, භූමදානය සඳහා ඉරණතිව් දූපතේ හාරා තිබූ වළවල් වසා දමා කොරෝනා මෘතදේහ එම ප්‍රදේශවලට ගෙන ඒමට විරෝධය පළ කරමින් එම දූපත් වැසියන් සහ ධීවරයින් අද ඉරණමාතා නගර් වෙරළ තීරයේදී විරෝධතාවක ද, නිරත වුණා.\nපැය කිහිපයක් පැවති එම විරෝධතාවයට ප්‍රදේශයේ කතෝලික දේවස්ථානවල පියතුමන් ද එක්ව සිටියා.\nකෙසේ වෙතත්, සෞඛ්‍ය සේවා අධ්‍යක්ෂ ජනරාල් විශේෂඥ වෛද්‍ය අසේල ගුණවර්ධන කොළඹ අද පැවති මාධ්‍ය හමුවකදී කියා සිටියේ වෙනත් ස්ථාන හඳුනාගන්නා තෙක් මෙලෙස ඉරණතිව් දූපතේ කොරෝනා මෘතදේහ භූමදානය කිරීමට තීරණය කර ඇති බවයි.\nමේ අතර, මෙරට තුළ සිදුකරන කොරෝනා පරීක්ෂණ සංඛ්‍යාව පහත වැටීමට හේතු වී ඇත්තේ, ආසාදිතයින් අඩුවීමත් සමඟ ඔවුන්ගේ ආශ්‍රිතයින් සංඛ්‍යාවද පහත වැටීම බව නියෝජ්‍ය සෞඛ්‍ය සේවා අධ්‍යක්ෂ ජනරාල් විශේෂඥ වෛද්‍ය හේමන්ත හේරත් පවසනවා.\nකෙසේ වෙතත්, වෛද්‍ය රසායනාගාර වෘත්තියවේදීන්ගේ සංගමයේ සභාපති රවී කුමුදේශ් කියා සිටියේ කොරෝනා එන්නත්කරණ වැඩසටහන ප්‍රාදේශීය වසංගත රෝග අංශයට භාරදීම හේතුවෙන් කොරෝනා ක්ෂේත්‍ර රාජකාරීවලට බාධා මතු වී ඇති බවයි.\nඅද දිනයේදී රෝහල්ගතව ප්‍රතිකාර ලැබූ තවත් කොරෝනා ආසාදිතයින් 417 දෙනෙකු සුවය ලබා නිවෙස් වෙත පිටත්ව ගියා.\nඒ අනුව සුවය ලැබූ සමස්තය මේ වනවිට 80,437ක් ලෙස සටහන් වනවා.",
       "URL": "https://www.hirunews.lk/264251/සෞඛ්‍ය-අමාත්‍යාංශය-කොරෝනා-පරීක්ෂණ-අඩු-වීමට-හේතු-පහදයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2112"
}