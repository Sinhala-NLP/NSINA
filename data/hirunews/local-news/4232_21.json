{
       "Source": "hirunews",
       "Timestamp": "Monday, 06 November 2017 - 12:52",
       "Headline": "පෙරටුගාමීන් මානව හිමිකම් යයි",
       "News Content": "පසුගිය මස 10 වනදා කොළඹදී පැවති සයිටම් විරෝධී උද්ඝෝෂණයට පොලීසිය සිදුකළ පහරදීම සම්බන්ධයෙන් පෙරටුගාමී සමාජවාදී පක්ෂය අද පෙරවරුවේ මානව හිමිකම් කොමිසමට පැමිණිල්ලක් ඉදිරිපත් කළා.\nඑම පැමිණිල්ල ගොනු කිරීමෙන් අනතුරුව හිරු ප්‍රවෘත්ති අංශයට අදහස් දක්වමින් පෙරටුගාමී සමාජවාදී පක්ෂයේ දේශපාලන මණ්ඩල සභික දුමින්ද නාගමුව කියා සිටියේ ඉදිරියේදී මේ සම්බන්ධව මූලික අයිතිවාසිකම් නඩුවක් ගොනු කිරීමටද කටයුතු කරන බවයි.\nමේ අතර මාළඹේ පෞද්ගලික වෛද්‍ය විද්‍යාලය අහෝසි කරන ලෙස බලකරමින් රජයේ වෛද්‍ය පීඨ ශිෂ්‍ය දෙමාපිය සංගමය සිදුකරන මාරාන්තික උපවාසය අද දහවල් ආරම්භ කිරීමට නියමිතයි.\nඒ, කොළඹ විශ්වවිද්‍යාලයේ වෛද්‍ය පීඨය අසලදීයි. රජයේ වෛද්‍ය පීඨ ශිෂ්‍ය දෙමාපිය සංගමයේ මාධ්‍ය ප්‍රකාශක වෛද්‍ය නිමල් කරුණාසිරි සඳහන් කළේ මේ සම්බන්ධයෙන් ජනාධිපතිවරයාගෙන් සුබවාදී ප්‍රතිචාරයක් අපේක්ෂා කළද එය මෙතෙක් ඉටු නොවූ බවයි.",
       "URL": "https://www.hirunews.lk/175375/පෙරටුගාමීන්-මානව-හිමිකම්-යයි",
       "Category": "Local News",
       "Parent URL": "https://www.hirunews.lk/local-news.php?pageID=4232"
}