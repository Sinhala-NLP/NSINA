{
       "Source": "hirunews",
       "Timestamp": "Saturday, 18 March 2023 - 13:26",
       "Headline": "ගඟේ වැලි වෙනුවට මුහුදු වැලි",
       "News Content": "මුහුදු වැලි කියුබික් මීටර මිලියන දෙකක ප්‍රමාණයක් මේ වසර තුළ දී ලබාගැනීමට අපේක්ෂා කරන බව ශ්‍රී ලංකා ඉඩම් සංවර්ධනය කිරීමේ සංස්ථාව පවසනවා.\nසෝදා පිරිසිදුකර නියමිත ප්‍රමිතියට සකස්කරනු ලබන මුහුදු වැලි ජනතාවට දැරිය හැකි මිලකට අලෙවි කරන ලෙසයි නාගරික සංවර්ධන හා නිවාස අමාත්‍යාංශය, ශ්‍රී ලංකා ඉඩම් සංවර්ධනය කිරීමේ සංස්ථාවට උපදෙස් ලබාදී ඇත්තේ.\nමුතුරාජවෙල වෙරළේ සිට මීගමුව දක්වා වූ මුහුදු තීරයේ කිලෝමීටර 10 - 15ත් අතර දුරකින් වූ ගැඹුරු මුහුදේ සිට ගොඩබිම දක්වා වැලි පොම්ප කිරීම සිදුකරනු ලබනවා.\nලවණ ඉවත්කළ මුහුදු වැලි ඉංජිනේරුවන්ගේ අධීක්ෂණය මත නියමිත ප්‍රමිතියට සකස් කරනු ලබන අතර, ඒවා කෙරවළපිටිය - මුතුරාජවෙල වැලි විකුණුම් මධ්‍යස්ථානයෙන් අලෙවි කිරීමට නියමිතයි.\nමුහුදු වැලි ලබා ගැනීමට පෙර වෙරළ සංරක්ෂණ අධිකාරිය, නාරා ආයතනය සහ මධ්‍යම පරිසර අධිකාරිය යන ආයතන පාරිසරික ඇගයීම් වාර්තා ලබාගන්නා ලෙසයි නාගරික සංවර්ධන හා නිවාස අමාත්‍යාංශය උපදෙස් ලබාදී ඇත්තේ.\nමේ අතර මෙම වැලි කැණීමේ ව්‍යාපෘතිය හේතුවෙන් බලපෑම් එල්ලවල කොළඹ සිට මීගමුව දක්වා වන මුහුදු තීරයේ ධීවර ප්‍රජාවගේ යටිතල පහසුකම් සංවර්ධනය සඳහා රුපියල් මිලියන 200ක මුදලක් ලබාදීමටද එම අමාත්‍යාංශය එකඟවී තිබෙනවා.",
       "URL": "https://www.hirunews.lk/330256/ගඟේ-වැලි-වෙනුවට-මුහුදු-වැලි",
       "Category": "Local News",
       "Parent URL": "https://www.hirunews.lk/local-news.php?pageID=469"
}