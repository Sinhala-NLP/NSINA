{
       "Source": "hirunews",
       "Timestamp": "Sunday, 28 August 2022 - 17:50",
       "Headline": "ප්‍රවීන කැමරා ශිල්පියෙකු වන ඩොනල්ඩ් කරුණාරත්න අභාවප්‍රාප්ත වෙයි  (වීඩියෝ)",
       "News Content": "ශ්‍රී ලාංකේය සිනමාවේ ප්‍රවීන කැමරා ශිල්පියෙකු වන ඩොනල්ඩ් කරුණාරත්න ඇමරිකාවේදී අභාවප්‍රාප්ත වෙයි.\nමිය යන විට ඔහු 75 වන වියේ පසු වුණා.\nලෙස්ටර් ජේම්ස් පීරිස්, ධර්මසේන පතිරාජ, වසන්ත ඔබේසේකර, තිස්ස අබේසේකර, අමරනාත් ජයතිලක, සුනිල් ආරියරත්න ආදී ප්‍රවීණ අධ්‍යක්ෂවරු සමඟ නිරන්තරව චිත්‍රපටයන්හි කටයුතු කළ ඩොනල්ඩ් කරුණාරත්න ගෙවී ගිය දශක දෙකකටත් වැඩි කලක් කල් ගෙවූයේ ද විදෙස්ගතව යි.\nඅහසින් පොළවට, ගග අද්දර, කරුමක්කාරයෝ, යහලු යෙහෙලි, මලට නොඑන බඹරු, දඩයම, මායා, ක්‍රිස්තු චරිතය, පොරොන්දුව වැනි චිත්‍රපට ගණනාවකම කැමරා ශිල්පියා ලෙස කටයුතු කර ඇත්තේ ඩොනල්ඩ් කරුණාරත්නයි.\nකැලණිය ගුරුකුල විශ්වවිද්‍යාලයේ ආදි ශිෂ්‍යයකු වන ඔහු මෑත කාලයේ දායක වූ සිනමා නිර්මාණ අතර සක්කාරං, වෛශනාවී සහ ස්වරූප යන චිත්‍රපට විශේෂ වනවා.\nප්‍රවීණ කැමරා ශිල්පී ඩොනල්ඩ් කරුණාරත්න කැමරාකරණයෙන් දායකවී ඇති මුළු චිත්‍රපට සංඛ්‍යාව 65ක්.",
       "URL": "https://www.hirunews.lk/313973/ප්‍රවීන-කැමරා-ශිල්පියෙකු-වන-ඩොනල්ඩ්-කරුණාරත්න-අභාවප්‍රාප්ත-වෙයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=906"
}