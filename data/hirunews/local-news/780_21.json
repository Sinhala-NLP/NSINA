{
       "Source": "hirunews",
       "Timestamp": "Tuesday, 25 October 2022 - 13:07",
       "Headline": "නුවර ගැටුමකින් අයෙකු මරුට - 3කට තුවාල",
       "News Content": "මහනුවර - පුපුරැස්ස - ලේවලන්වත්ත ප්‍රදේශයේ දෙපිරිසක් අතර ඇති වූ ආරවුලක් දුරදිග යාමෙන් සිදුවූ පහරදීමකින් පුද්ගලයෙකු ජිවිතක්ෂයට පත්ව තවත් 3 දෙනෙකු තුවාල ලබා තිබෙනවා.\nමත්පැන් පානය කරමින් සිටි දෙපිරිසක් අතර මෙම ආරවුල හට ගෙන ඇති අතර එහිදී තියුණු ආයුධවලින් සහ මුගුරුවලින් පහරදීම හේතුවෙන් මෙම ඝාතනය සිදුව ඇති බව පොලීසිය කියා සිටියා.\nඝාතනයට ලක්වූ පුද්ගලයා 37 හැවිරිදි පුපුරැස්ස ප්‍රදේශයේම පදිංචිකරුවෙක්.\nසිද්ධිය සම්බන්ධයෙන් සැකපිට පුද්ගලයන් 5 දෙනෙකු අත්අඩංගුවට ගෙන තිබෙනවා.\nමේ අතර මඩකලපුව, කල්කුඩා පට්ටි අඩිච්චේන ප්‍රදේශයේදී පහරදීමකින් කාන්තාවක් මියගොස් තිබෙනවා.\nමියගිය කාන්තාවගේ පුත්‍රයා හා ඇගේ නැගණියගේ පුත්‍රයා අතර ඇතිවූ ආරවුලක් විසඳීමට මැදිහත් වීමේදී අදාළ කාන්තාව මෙලෙස පහරකෑමට ලක්ව ඇති බව සඳහන්.\n62 හැවිරිදි කාන්තාව ඝාතනය කිරීම සම්බන්ධයෙන් ඇයගේ නැගණියගේ පුත්‍රයා අත්අඩංගුවට ගෙන තිබෙනවා.\nමේ අතර, වව්නියාව - නැදුන්කර්නි - ශිවානගර් ප්‍රදේශයේ පසුගිය 18 වනදා රාත්‍රියේ 21 හැවිරිදි තරුණියක් වෙඩි තබා ඝාතනය කිරීම සම්බන්ධයෙන් 29 හැවිරිදි පුද්ගලයෙකු අත්අඩංගුවට ගෙන තිබෙනවා.\nසැකකරු එම ප්‍රදේශයේම පදිංචිකරුවෙක්. නිවසින් පිටතට පැමිණි අවස්ථාවේ බෙහෙත් කොටන තුවක්කුවකින් වෙඩි තැබීම සිදුකර තිබූ අතර, සැකකරු වව්නියාව මහේස්ත්‍රාත් අධිකරණයට ඉදිරිපත් කිරීමෙන් අනතුරුව ලබන මස 3 වනදා දක්වා රක්ෂිත බන්ධනාගාර ගත කෙරුණා.",
       "URL": "https://www.hirunews.lk/318771/නුවර-ගැටුමකින්-අයෙකු-මරුට-3කට-තුවාල",
       "Category": "Local News",
       "Parent URL": "https://www.hirunews.lk/local-news.php?pageID=780"
}