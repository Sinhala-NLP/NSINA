{
       "Source": "hirunews",
       "Timestamp": "Saturday, 05 November 2022 - 16:55",
       "Headline": "කැන්ගරු සිහින උදුරගනිමින් එංගලන්ත පිල ලෝක කුසලානයේ අවසන් පූර්ව වටයට",
       "News Content": "මෙවර පන්දුවාර 20-20 ක්‍රිකට් ලෝක කුසලානයේ 'ඒ'කාණ්ඩයෙන් අවසන් පූර්ව වටයට පිවිසීමේ සිය අභිලාෂය සාක්ෂාත් කරගැනීමට එංගලන්ත කණ්ඩායම අද (05) සමත් වුණා.\nඒ අද සිඩ්නි ක්‍රීඩාංගණයේ දී ශ්‍රී ලංකා කණ්ඩායමට එරෙහිව පැවති තරගයත් ජය ගනිමින්.\nශ්‍රී ලංකා කණ්ඩායමේ පරාජය සහ එංගලන්ත කණ්ඩායමේ ජයග්‍රහණයත් සමගින් ප්‍රසාද ලකුණු සටහනේ දෙවැනි ස්ථානය ඔස්ට්‍රෙලියාවෙන් උදුරා ගැනීමටත් එංගලන්ත කණ්ඩායම සමත් වුණා.\nඒ අනුව ඔස්ට්‍රෙලියාවට සිදු වූයේ ශ්‍රී ලංකා කණ්ඩායම සමග මෙවර ලෝක කුසලාන සිහිනය අතහැර දැමීමටයි.\nමෙවර 'ඒ' කාණ්ඩයෙන් අවසන් පූර්ව වටයට සුදුසුකම් ලැබුවේ නවසීලන්ත කණ්ඩායම සමගින් එංගලන්ත කණ්ඩායමයි.\n'බී' කාණ්ඩයෙන් ප්‍රබල ඉන්දීය කණ්ඩායම සමගින් දකුණු අප්‍රිකානු කණ්ඩායම අවසන් පූර්ව වටයට සුදුසුකම් ලබා ගත්තා.\nඅද තරගයේ කාසිය වාසිය දිනූ ශ්‍රී ලංකා කණ්ඩායමේ නායක දසුන් ශානකගේ තීරණය අනුව පළමුව පන්දුවට පහරදීමට තීරණය කෙරුණා.\nඒ අනුව පන්දුවාර 20 අවසානයේ දී කඩුලු 08ක් දැවී ශ්‍රී ලංකා කණ්ඩායම ලබා ගත් ලකුණු සංඛ්‍යාව 141ක්.\nඑහිදී ශ්‍රී ලංකා කණ්ඩායම වෙනුවෙන් සාර්ථක වූ එකම පිතිකරුවා වූයේ ආරම්භ පිතිකරු වන පැතුම් නිස්සංකයි.\nඔහු සිය 09 වැනි අර්ධ ශතකයත් සමග ලකුණු 67ක් රැස් කරගත්තා.\nභානුක රාජපක්ෂ ලකුණු 22ක් සහ කුසල් මෙන්ඩිස් ලකුණු 18ක් ලබා ගත්තා.\nලකුණු 142ක ජයග්‍රාහී ඉලක්කයක් හඹා යාමට පිටියට පිවිසි එංගලන්ත කණ්ඩායමේ පළමු කඩුල්ල ලෙස දැවී ගියේ ජෝස් බට්ලර් යි.\nඒ ලකුණු 28කටයි.\nවනිඳුගේ පන්දුවක් හමුවේ බට්ලර් දැවී ගිය අතර, අර්ධ ශතකය ආසන්නයේ සිටි ඇලෙක්ස් හේල්ස් ද දැවී ගියේ වනිදුගේ පන්දුවක් හමුවේයි.\nකෙසේවෙතත් පන්දුවාර 19යි පන්දු 04ක් අවසානයේ දී කඩුලු 6ක් දැවී එංගලන්තය සිය ජයග්‍රහණය තහවුරු කරගත්තා.\nඒ අනුව මෙවර පන්දුවාර 20-20 ක්‍රිකට් ලෝක කුසලානයේ ඔස්ට්‍රෙලියානු සහ ශ්‍රී ලංකා කණ්ඩායමේ සිහින මේ සමග බොඳව යනු ඇති.",
       "URL": "https://www.hirunews.lk/319704/කැන්ගරු-සිහින-උදුරගනිමින්-එංගලන්ත-පිල-ලෝක-කුසලානයේ-අවසන්-පූර්ව-වටයට",
       "Category": "Local News",
       "Parent URL": "https://www.hirunews.lk/local-news.php?pageID=754"
}