{
       "Source": "hirunews",
       "Timestamp": "Saturday, 27 August 2022 - 16:29",
       "Headline": "ළමා මන්දපෝෂණයෙන් ශ්‍රී ලංකාව ගෝලිය වශයෙන් 06 වැනි ස්ථානයට (වීඩියෝ)",
       "News Content": "ළමා මන්දපෝෂණයෙන් ශ්‍රී ලංකාව ගෝලිය වශයෙන් 06 වැනි ස්ථානයේ පසු වන බව යුනිසෙෆ් සංවිධානය පවසනවා.\nඑමෙන්ම දකුණු ආසියාවේ දරුණු මන්දපෝෂණ තත්ත්වයට මුහුණ දී සිටින රටවල් අතර 02 වැණි ස්ථානයට ශ්‍රී ලංකාව පත් වී ඇති බවත් එම සංවිධානය පෙන්වා දෙනවා.\nරට තුළ පවතින ආර්ථික අර්බුදය සමඟ මතු වී ඇති ජීවන වියදම ඉහළ යෑම ජනතාවගේ ආහාර වේලට ද දරුණු ලෙස බලපෑම් එල්ල කර ඇති බව ද ඔවුන් පවස යි.\nඊට ප්‍රධාන හේතුව වී ඇත්තේ, දිනෙන් දින ආහාරවල මිල ඉහළ යෑම බව යි වාර්තා වන්නේ.\nපෝෂ්‍යදායි ආහාරවේලක් නො ලැබීම සහ ආහාර මිල දී ගැනීමේ හැකියාවක් නොමැති වීම හේතුවෙන් මෙරට පවුල් රැසක් දෛනික ආහාර වේල මඟ හරිමින් සිටින බව ද යුනිසෙෆ් සංවිධානය පෙන්වා දෙනවා.\nඒ අනුව වැඩිදුරටත් එම සංවිධානය පවසන්නේ, මෙරට ළමුන්ගෙන් සෑ ම දෙදෙනෙකුගෙන් එක් අයෙකුට ම දැනටමත් යම් ආකාරයේ හදිසි ආධාර උපකාර ලබාදීමේ අවශ්‍යතාවක් ද පවතින බව යි.\nමෙරට සංචාරයක නිරත ව සිටින යුනිසෙෆ් සංවිධානයේ දකුණු ආසියානු කලාපයේ අධ්‍යක්ෂ ජෝර්ජ් ලැරී අඩ්ජේ ඊයේ (26) පැවති මාධ්‍ය හමුවක දී මේ පිළිබඳ අනාවරණය කළා.",
       "URL": "https://www.hirunews.lk/313883/ළමා-මන්දපෝෂණයෙන්-ශ්‍රී-ලංකාව-ගෝලිය-වශයෙන්-06-වැනි-ස්ථානයට-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=909"
}