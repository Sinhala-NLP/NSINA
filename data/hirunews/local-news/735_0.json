{
       "Source": "hirunews",
       "Timestamp": "Monday, 14 November 2022 - 16:35",
       "Headline": "මුහුණු පොතේ තරුණියකගේ ගිණුමෙන් සිදු කළ අපරාධය (වීඩියෝ)",
       "News Content": "ජංගම දුරකථනය යනු මේ වනවිට විශාල පිරිසකට අත්‍යවශ්‍ය අංගයක් බවට පත්ව තිබුණද, ඒ හරහා සිදුකරන අකටයුතුකම්ද බොහෝ අවස්ථාවලදී අසන්නට දකින්නට ලැබෙනවා.\nඑම පසුබිම හමුවේ කෙනෙකුගේ පෞද්ගලිකත්වය, විශ්වාසවන්ත බව තාක්ෂණයත් සමඟ අද වනවිට දැඩි ලෙස අභියෝගයට ලක්වී ඇති බවට කිසිදු විවාදයක් නැහැ.\nමේ අපිට වාර්තා වූ තවත් එවැනි සිදුවීමක්.\nමුහුණු පොතේ ගිණුමක් සොරාගෙන ඒ ඔස්සේ අසභ්‍ය ඡායාරූප පළ කරමින් තරුණියන් අපහසුතාවයට පත් කිරීමේ පුවතක් බණ්ඩාරගම ප්‍රදේශයෙන් වාර්තා වනවා.\nබණ්ඩාරගම ප්‍රදේශයේ 17 හැවිරිදි තරුණියක් තම ජංගම දුරකථනයේ ඇතිවූ තාක්ෂණික ගැටළුවක් නිරාකරණය කර ගැනීම ජංගම දුරකථනය අසල නිවසක දුරකථන අළුත්වැඩියාව පිළිබඳව දැනුමක් ඇති තරුණයෙකුට ලබා දී තිබෙනවා.\nඅදාළ පුද්ගලයා විසින් ජංගම දුරකථනයෙහි මුරපද සහ විද්‍යුත් ලිපිනය වෙනස් කරමින් තරණියගේ ෆේස් බුක් ගිණුම සොරාගෙන ඇත්තේ ඒ අතරතුරයි.\nඒ පිළිබඳව සැලවීමත් සමඟ අදාළ තරුණිය බණ්ඩාරගම පොලිස් ස්ථානයේ ළමා හා කාන්තා කාර්යාංශය වෙත පැමිණිළි කර තිබෙනවා.\nතරුණියගේ පැමිණිල්ලට අනුව බණ්ඩාරගම පොලිසිය විසින් සැකකරු අත්අඩංගුවට ගෙන තිබෙනවා.\nසිද්ධියට මුහුණ දුන් තරුණියගේ ඥාතීන් සහ තරුණයාගේ ඥාතීන් අතර පවතින ඉඩම් ආරවුලක් හේතුවෙන් අදාළ තරුණිය අපහසුතාවට පත්කිරීම සඳහා මෙම ක්‍රියාව සිදුකර ඇති බවටයි පොලිස් විමර්ශනවලදී අනාවරණ වී ඇත්තේ.",
       "URL": "https://www.hirunews.lk/320376/මුහුණු-පොතේ-තරුණියකගේ-ගිණුමෙන්-සිදු-කළ-අපරාධය-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=735"
}