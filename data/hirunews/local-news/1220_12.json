{
       "Source": "hirunews",
       "Timestamp": "Wednesday, 20 April 2022 - 14:44",
       "Headline": "වගකීම් පැහැර හැරි බලධාරි වරදින් පීඩා විඳින ගම්වැසියෝ (වීඩියෝ)",
       "News Content": "සංවර්ධන ව්‍යාපෘති වෙනුවෙන් මුදල් ප්‍රතිපාදන වෙන්ව තිබුණත්, නිලධාරීන් වගකීම් පැහැර හැරීම හේතුවෙන් ඒවා අතරමග නතර වන අවස්ථා මෙරට බොහෝ විට දැකගත හැකියි.\nඑවැනි වගකීම් විරහිත නිලධාරීන් හේතුවෙන් තවදුරටත් දුක් විඳීමට සිදුව ඇති ගම්මාන කිහිපයක් පිළිබඳවයි මේ තොරතුරු.\nබදුලු ඔයේ තල්දෙන, මාලිගාතැන්න, අහස්මංකඩ තොටුපොළ හරහා පාලමක් නොමැතිකමින් ජනතාව පත්ව\nඇති පීඩාව පිළිබඳව අප මීට පෙර අවස්ථා කිහිපයකදීම බලධාරීන්ගේ අවධානයට යොමු කළා.\nඒ, බදුලු ඔය තරණය කිරීමේදී කොහාන, තල්දෙන, කුකුරුමහන්තැන්න, 11 කණුව, ගල්ගේලන්ද ආදී එම ගම්මානවල ජනතාව මුහුණ දෙන අවදානම පෙන්වා දෙමින්.\nනමුත් ගැටලුවට මෙතෙක් විසඳුමක් ලැබී නොමැති බවට උදාහරණ තිබෙනවා.\nහිරු ප්‍රවෘත්ති තුළින් මෙම තත්ත්වය පිළිබඳව අනාවරණ කිරීමත් සමඟ එහි ස්ථිර පාලමක් ඉදිකිරීම සඳහා මූලික කටයුතු ක්‍රියාත්මක කෙරුණද එය ද අත්තිවාරම් හා බැමි කිහිපයකට සීමා වී ඇත්තේ බලධාරීන්ගේ වගකීම් පැහැර හැරීමේ ප්‍රතිඵලයක් ලෙසයි.\nමෙම තත්ත්වය හමුවේ ප්‍රදේශයේ ජනතාවට බදුලු ඔය තරණය කිරීම තවදුරටත් දැඩි අවදානම්සහගත ක්‍රියාවක් වී තිබෙනවා.\nඑමෙන්ම මේ වනවිට අර්ධ වශයෙන් ඉදිකර ඇති පාලමේ බැමි මතින් ජනතාව ගමන් කිරීමේ දී විවිධ අනතුරුවලට ද ලක්වන බවයි අප වාර්තාකරු පවසන්නේ.\nජනතා මුදලින්ම ඉදිකෙරෙන මෙවැනි ව්‍යාපෘති කඩිනමින් අවසන් කර එහි ප්‍රතිලාභ ජනතාවට ලබාදීම බලධාරීන් සතු වගකීමක් නොවන්නේ ද ?",
       "URL": "https://www.hirunews.lk/302373/වගකීම්-පැහැර-හැරි-බලධාරි-වරදින්-පීඩා-විඳින-ගම්වැසියෝ-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1220"
}