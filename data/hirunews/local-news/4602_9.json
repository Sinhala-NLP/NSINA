{
       "Source": "hirunews",
       "Timestamp": "Tuesday, 21 March 2017 - 20:33",
       "Headline": "සයිටම් හිටපු ප්‍රධාන විධායක  නිලධාරීට වෙඩි තැබු සිද්ධියේ සැකකරුවන් භාරවෙයි",
       "News Content": "මාලඹේ සයිටම් පෞද්ගලික වෛද්‍ය විද්‍යාලයේ හිටපු ප්‍රධාන විධායක නිලධාරී සමීර සේනාරත්න මහතා ගමන් ගත් මෝටර් රථයකට වෙඩි තැබීමේ සිද්ධිය සම්බන්ධයේ සැකකරුවන් බව කියවුණු හිටපු නාගරික මන්ත්‍රීවරයා ඇතුළු සැකකරුවන් දෙදෙනා අද කඩුවෙල මහේස්ත්‍රාත් අධිකරණයට භාරවුණා.\nකෙසේ වෙතත් පොලිස් පරීක්ෂණවල පරස්පරතා හේතුවෙන් මහේස්ත්‍රාත්වරයා නියෝග කළේ සැකකරුන් නිදහස් කිරීමටයි.\nමාලඹේ සයිටම් පෞද්ගලික වෛද්‍ය විද්‍යාලයේ හිටපු ප්‍රධාන විධායක නිලධාරී සමීර සේනාරත්න මහතා ගමන් ගත් මෝටර් රථයට වෙඩි තැබූ බව කියන සිද්ධිය සම්බන්ධයෙන් සැකකරු කඩුවෙල හිටපු නාගරික මන්ත්‍රි අරුණ ලක්මාල් විලත්ගමුව සහ සුසිල් උදයකුමාර යන අය අද කඩුවෙල මහේස්ත්‍රාත්\nඅධිකරණයට නීතිඥයෙකු මර්ගයෙන් භාරවුණා.\nසංවිධානාත්මක අපරාධ සම්බන්ධ පොලිස් ඒකකය සහ මිරිහාන විශේෂ පොලිස් ඒකකය මගින් අධිකරණයට මීට පෙර ඉදිරිපත් කළ බී වාර්තාවකට අනුව ඉහත පුද්ගලයන් දෙදෙනා මෙම වෙඩි තැබීමේ සිද්ධිය සම්බන්ධයෙන් සැකකරුවන් ලෙස නම්කර තිබුණා.\nකෙසේ වෙතත් අද දිනයේදී අදාළ ඒකකවල ස්ථානාධිපතිවරුන් හිටපු නාගරික මන්ත්‍රීවරයා සහ අනෙක් පුද්ගලයා මෙම සිද්ධියට අදාළ සැකකරුවන් නොවන බව අධිකරණය හමුවේ කියා සිටියා.\nපොලිස් පරීක්ෂණවල ඇති පරස්පරතාව සම්බන්ධව කරුණු සලකා බැලූ මහේස්ත්‍රාත් ප්‍රසන්න අල්විස් මහතා පොලිස්පතිවරයාට නියෝග කළේ මෙම පරීක්ෂණ අපරාධ විමර්ශන ඒකකය භාරදෙන ලෙසයි.",
       "URL": "https://www.hirunews.lk/157409/සයිටම්-හිටපු-ප්‍රධාන-විධායක-නිලධාරීට-වෙඩි-තැබු-සිද්ධියේ-සැකකරුවන්-භාරවෙයි",
       "Category": "Local News",
       "Parent URL": "https://www.hirunews.lk/local-news.php?pageID=4602"
}