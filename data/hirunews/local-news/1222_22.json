{
       "Source": "hirunews",
       "Timestamp": "Tuesday, 19 April 2022 - 11:07",
       "Headline": "ශ්‍රී ලංකන් ගුවන් සේවා පාලනාධිකාරිය හෙට කෝප් කමිටුව හමුවට (වීඩියෝ)",
       "News Content": "ශ්‍රී ලංකන් ගුවන් සේවයට නව ගුවන් යානා විසි එකක් කුලියට ගැනීම සම්බන්ධයෙන් ප්‍රශ්න කිරීම සඳහා ශ්‍රී ලංකන් කළමනාකාරිත්වය හෙට (20) කෝප් කමිටුවට කැඳවීමට තීරණය කර ඇති බව කෝප් කමිටු සභාපති මහාචාර්ය චරිත හේරත් අද පාර්ලිමේන්තුවේදී ප්‍රකාශ කළා.\nඒ පාර්ලිමේන්තු මන්ත්‍රී හිටපු අග්‍රාමාත්‍ය රනිල් වික්‍රමසිංහ අද පාර්ලිමේන්තුවේදී අදහස් දක්වමින් ශ්‍රීලංකන් ගුවන් සේවය හදිසියේ ගුවන් යානා කුලියට ගැනීමට දරන උත්සාහය සම්බන්ධයෙන් සිදුකළ ප්‍රකාශයකට ප්‍රතිචාර දක්වමින්.\nමෙහිදී වැඩිදුරටත් අදහස් දැක්වූ හිටපු අග්‍රාමාත්‍යවරයා පවසා සිටියේ ශ්‍රී ලංකන් ගුවන් සමාගම මේ මොහොතේ සිදු කළ යුතුව ඇත්තේ නව ගුවන් යානා කුලියට ගැනීම නොව මේ වන විට ඔවුන් යම් කිසි ලාභයක් උපයා ඇත්නම් ඒ මුදලින් දේශීය බැංකු වෙතින් ලබාගෙන ඇති ණය මුදල් ගෙවා දැමීම බවයි.\nමෙයට ප්‍රතිචාර දැක්වූ කෝප් සභාපති වරයා සඳහන් කළේ මීට පෙර අවස්ථා කිහිපයකදීම ශ්‍රී ලංකන් ගුවන් සමාගම කෝප් කමිටුව හමුවට කැඳවා ඔවුන්ගේ දූෂණ අක්‍රමිකතා සම්බන්ධයෙන් දැඩි ලෙස ප්‍රශ්න කළ බවයි.\nමෙම කාරණය සම්බන්ධයෙන් ද හෙට දිනයේ දීර්ඝ කරුණු විමසීමක් සඳහා ශ්‍රී ලන්කන් ගුවන් සේවයේ පාලනාධිකාරියට කෝප් කමිටුව හමුවේ පෙනී සිටින ලෙස දන්වා ඇති බවත් ඔහු පාර්ලිමේන්තුවට ප්‍රකාශ කර සිටියා.",
       "URL": "https://www.hirunews.lk/302277/ශ්‍රී-ලංකන්-ගුවන්-සේවා-පාලනාධිකාරිය-හෙට-කෝප්-කමිටුව-හමුවට-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1222"
}