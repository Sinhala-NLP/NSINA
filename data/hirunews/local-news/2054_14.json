{
       "Source": "hirunews",
       "Timestamp": "Monday, 29 March 2021 - 17:25",
       "Headline": "වන සංරක්ෂණ සහ වනජීවි රාජ්‍ය අමාත්‍යාංශයේ චක්‍රලේඛයකට එරෙහිව පෙත්සමක්",
       "News Content": "වන සංරක්ෂණ හා වනජීවි රාජ්‍ය අමාත්‍යාංශයේ ලේකම් විශ්‍රාමික මේජර් ජනරාල් පාලිත ප්‍රනාන්දු විසින් වන සත්ත්ව හා වෘක්ෂලතා ආඥා පනතට අදාලව මෑතකදී නිකුත් කර ඇති චක්‍රලේඛයක් බලරහිත කරන ලෙස ඉල්ලා පරිසර යුක්ති කේන්ද්‍රය අද අභියාචනාධිකරණයට රීට් ආඥා පෙත්සමක් ගොනු කළා.\nමෙම චක්‍රලේඛය නිකුත් කර ඇත්තේ රාජ්‍ය ආයතන විසින් සිදුකරනු ලබන වන සත්ත්ව හා වෘක්ෂලතා ආඥා පනත යටතේ ගැනෙන වැරදි සම්බන්ධයෙන් නීතිමය ක්‍රියාමාර්ග ගැනීම පිළිබදවයි.\nඒ සඳහා තම අමාත්‍යාංශයේ පූර්ව අනුමැතිය ලබා ගත යුතු බව අදාළ චක්‍රලේඛයේ දැක්වෙන්නේ යැයි ඔවුන් සිය පෙත්සමෙන් පෙන්වා දෙනවා.\nඑම පෙත්සමේ වග උත්තරකරුවන් ලෙස වනජීවී අමාත්‍ය සී.බී. රත්නායක, වනජිවි හා වන සංරක්ෂණ රාජ්‍ය අමාත්‍ය විමලවීර දිසානායක, විශ්‍රාමික මේජර් ජනරාල් පාලිත ප්‍රනාන්දු, පොලිස්පතිවරයා, නීතිපතිවරයා ඇතුළු පිරිසක් නම් කොට තිබෙනවා.",
       "URL": "https://www.hirunews.lk/266912/වන-සංරක්ෂණ-සහ-වනජීවි-රාජ්‍ය-අමාත්‍යාංශයේ-චක්‍රලේඛයකට-එරෙහිව-පෙත්සමක්",
       "Category": "Local News",
       "Parent URL": "https://www.hirunews.lk/local-news.php?pageID=2054"
}