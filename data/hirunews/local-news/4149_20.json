{
       "Source": "hirunews",
       "Timestamp": "Saturday, 30 December 2017 - 17:03",
       "Headline": "ඇත් දළ සමග අත්අඩංගුවට ගත් තුන්දෙනා රිමාන්ඩ්",
       "News Content": "අනුරාධපුරය - තන්තිරිමලේ ප්‍රදේශයේ සිදුකළ විශේෂ වැටලීමකදී ඇත් දළ යුගලක් සමග අත්අඩංගුවට ගත් පුද්ගලයින් තුන්දෙනා ලබන වසරේ ජනවාරි 12 වනදා දක්වා රක්ෂිත බන්ධනාගාර ගතකර තිබෙනවා.\nඒ, ඊයේ අත්අඩංගුවට ගත් සැකකරුවන් අනුරාධපුර ප්‍රධාන මහේස්ත්‍රාත් සහ අතිරේක දිසා විනිසුරු හමුවට අද (30) ඉදිරිපත් කිරීමෙන් පසුවයි.\nරුපියල් ලක්ෂ 50 කට විකිණීමට සූදානම් කර තිබූ අඩි හතරහමාරක පමණ දිගකින් යුක්ත මෙම ඇත් දළ යුගලය විල්පත්තුව ජාතික වනෝද්‍යානයේ සිටි ඇතෙකුගේ බවට දැනට සිදුකළ විමර්ශනවලදී අනාවරණ වී තිබෙනවා.\nඑමෙන්ම මෙම ඇත් දළ යුගලය මෙතෙක් සොයාගත් විශාලතම ඇත් දළ යුගලය බවයි පොලීසිය සඳහන් කළේ.\nමේ අතර මෙම ඇත් දළ යුගලය විල්පත්තු ජාතික වනෝද්‍යානයේ පරිවාර වනාන්තරයක් වන කල්ලාරු රක්ෂිතයේ සිටි සද්ධන්තයෙකුගේ විය හැකි බවට පරිසර සංවිධාන සැක පළ කරනවා.\nරුපියල් ලක්ෂ 50 කට ඇත් දළ යුගලයක් අලෙවි කිරීමට සුදානම් කර ඇති බවට අනුරාධපුර කොට්ඨාශය භාර පොලිස් අධිකාරීවරයාට පසුගියදා තොරතුරක් ලැබී තිබුනා.\nඒ අනුව සිදුකළ විමර්ශණයේදී මන්නාරම ප්‍රදේශයේ පදිංචි පුද්ගලයෙකු අත්අඩංගුවට ගෙන කළ ප්‍රශ්ණ කිරීම්වලදී ලැබුනු තොරතුරුවලට අනුවයි අනෙක් සැකකරුවන් දෙදෙනා අත්අඩංගුවට ගෙන ඇත්තේ.\nඔවුන්ගෙන් කළ ප්‍රශ්ණ කිරීම්වලදී හෙළි කරගත් කරුණු අනුව තන්තිරිමලේ ප්‍රදේශයේ වලදමා තිබු ඇත් දළ යුගලය ද සොයාගෙන තිබෙනවා.\nඅත්අඩංගුවට ගත් එක් ඇත් දළයක් අඩි 4 යි අගල් 4 ක් දිගින් යුක්ත වන අතර අනෙක් ඇත් දළය අඩි 4 යි අගල් 3 ක පමණ දිගින් යුක්ත වනවා.\nඑමෙන්ම ඒවා අඩි 1 යි අගල් දෙකක වට ප්‍රමාණයකින් ද යුක්ත බවයි පොලිසිය සඳහන් කළේ.\nසැකකරුවන් සිලාවතුර ප්‍රදේශයේ පදිංචිකරුවන් පිරිසක්.",
       "URL": "https://www.hirunews.lk/179738/ඇත්-දළ-සමග-අත්අඩංගුවට-ගත්-තුන්දෙනා-රිමාන්ඩ්",
       "Category": "Local News",
       "Parent URL": "https://www.hirunews.lk/local-news.php?pageID=4149"
}