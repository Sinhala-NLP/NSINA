{
       "Source": "hirunews",
       "Timestamp": "Tuesday, 21 February 2023 - 14:43",
       "Headline": "හිටපු ජනපති මෛත්‍රීට සහ පක්ෂ මහලේකම් දයාසිරිට අතුරු තහනම් නියෝගයක්",
       "News Content": "ජා-ඇල ප්‍රාදේශීය සභාවේ ශ්‍රී ලංකා නිදහස් පක්ෂ මන්ත්‍රිනි චමාලි පෙරේරා වෙනුවට වෙනත් අයෙකු පත් කිරීම වළක්වාලමින් කොළඹ දිසා අධිකරණයෙන් අද (21) අතුරු තහනම් නියෝගයක් නිකුත් කළා.\nකිසිදු විනය ක්‍රියාමාර්ගයකින් තොරව ශ්‍රී ලංකා නිදහස් පක්ෂය ව්‍යවස්ථාවට පටහැනිව සිය මන්ත්‍රී ධුරය ඉවත් කර ඒ වෙනුවට වෙනත් අයෙකු පත් කිරීමට සූදානම් බවට වන පෙත්සමක් අදාළ ප්‍රාදේශීය සභා මන්ත්‍රීනි විසින් ගොනුකර තිබුණා.\nඊට අදාළ පෙත්සම අද කොළඹ ප්‍රධාන දිසා විනිසුරු පූර්ණිමා පරණගමගේ ඉදිරියේ කැඳවූ අතර, එහි දී මෙම අතුරු තහනම් නියෝගය, හිටපු ජනාධිපති මෛත්‍රීපාල සිරිසේනට සහ ශ්‍රී ලංකා නිදහස් පක්ෂයේ මහලේකම් දයාසිරි ජයසේකරට එරෙහිව නිකුත් කරනු ලැබුවා.\nඑම අතුරු තහනම ලබන මාර්තු 3 වනදා දක්වා බලපැවැත්වෙන බවයි පෙත්සම කැඳවූ අවස්ථාවේදී කොළඹ ප්‍රධාන දිසා විනිසුරු පූර්ණිමා පරණගමගේ නියෝග කළේ.",
       "URL": "https://www.hirunews.lk/327948/හිටපු-ජනපති-මෛත්‍රීට-සහ-පක්ෂ-මහලේකම්-දයාසිරිට-අතුරු-තහනම්-නියෝගයක්",
       "Category": "Local News",
       "Parent URL": "https://www.hirunews.lk/local-news.php?pageID=522"
}