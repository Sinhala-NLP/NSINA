{
       "Source": "hirunews",
       "Timestamp": "Saturday, 28 October 2017 - 19:21",
       "Headline": "මහියංගණය වේරගංතොට මහවැලි පාලම අසල නීති විරෝධී වැලි කැණීම් තවමත්",
       "News Content": "නීති විරෝධී වැලි ගොඩදැමීම් හේතුවෙන් අවදානමට ලක්ව තිබූ මහියංගණය වේරගංතොට මහවැලි පාලමේ ප්‍රතිසංස්කරණ කටයුතු හිරු සී.අයි.ඒ අනාවරණයෙන් පසු ආරම්භ කර තිබෙනවා.\nඑහෙත් වැලි ජාවාරම්කරුවන් තවදුරටත් නීති විරෝධීව වැලි කැණීම් සිදුකරන අයුරු ඊයේ දිනයේත් හිරු සී.අයි.ඒ කැමරාවේ සටහන් වුණා.\nඅනවසර වැලි කැණීම් හේතුවෙන් මහියංගණය, වේරගංතොට පාලම අවදානමකට ලක්ව ඇති බව හිරු සී.අයි.ඒ ඔස්සේ අප අවස්ථා ගණනාවකදී අනාවරණ කළා.\nභූ විද්‍යා හා පතල් කැණීම් කාර්යාංශය මගින් වැලි කැණීම් සඳහා ලබාදෙන බලපත්‍ර කොන්දේසි අමු අමුවේ උල්ලංඝනය කරමින් වැලි ජාවාරම්කරුවන් මහවැලි ගඟ සුණු විසුණු කරන අයුරුද අප හෙළි කළේ වරක් දෙවරක් නොවේ.\nවැලි කැණීම් හේතුවෙන් පාලමට සිදුව ඇති හානිය පූර්ණය කිරීම සඳහා මේ වන විට ප්‍රතිසංස්කරණ කටයුතු ආරම්භ කර තිබෙනවා.",
       "URL": "https://www.hirunews.lk/174685/මහියංගණය-වේරගංතොට-මහවැලි-පාලම-අසල-නීති-විරෝධී-වැලි-කැණීම්-තවමත්",
       "Category": "Local News",
       "Parent URL": "https://www.hirunews.lk/local-news.php?pageID=4248"
}