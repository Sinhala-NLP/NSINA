{
       "Source": "hirunews",
       "Timestamp": "Sunday, 08 January 2017 - 13:31",
       "Headline": "සිකුරු ග්‍රහයා 12 වෙනිදා විශාල වෙයි",
       "News Content": "ලබන 12 වනදා සිකුරු ග්‍රහයා පමණට වඩා විශාලත්වයකින් දැකබලාගත හැකි බව ආතර් සී ක්ලාක් මධ්‍යස්ථානය පවසනවා.\nඑහි ජ්‍යෙෂ්ඨ තාරකා විද්‍යාඥ ආචාර්ය චන්දන ජයරත්න කියා සිටියේ එය ග්‍රහ මණ්ඩලයේ සිදුවන සුවිශේෂී සිදුවීමක් ලෙස සැළකිය හැකි බවයි.\nඒ පිළිබඳව හිරු ප්‍රවෘත්ති අංශයට පැහැදිළි කළ ආචාර්ය චන්දන ජයරත්න.\n‘‘ලබන 12 වනදා ග්‍රහමණ්ඩලයේ විශේෂ සිදුවීමක් වෙනවා. ඒ තමයි රාත්‍රී අහසේ දීප්තිමත්ම ග්‍රහලෝකය වශයෙන් සළකන සිකුරු ග්‍රහ ලෝකය දීප්තිමත්ව පෙනෙන එක. මේ දිනවල ආකාශයේ තියෙන තුන්වෙනි දීප්තිමත්ම ග්‍රහ වස්තුව එයයි. සූර්යා, චන්ද්‍රයා හැරුණම සිකුරු තමයි වඩාත්ම දීප්තිමත්. සූර්යා මැද තිබෙනවා. ඒ වටේ සිකුරු ග්‍රහයා ගමන් කරනවා. ඒක ටිකක් වේගයෙන් යන්නේ. සිකුරු ග්‍රහයට සූර්යාගේ වටේ ගතකරන්න පෘථිවි දිනවලින් දින 225 ක් යනවා. සූර්යාගේ කිලෝමීටර් මිලියන 150 ක් ඈතින් අපේ පෘථිවිය තියෙනවා. ඒක සූර්යාගේ වටේ එක වටයක් යන්න දින 365 ක් ගතවෙනවා. මේ ගමන් මාර්ගයේදී අපි හිතමු සූර්යයත් සිකුරුත් පෘථිවියත් එකම සරළ රේඛාවකට ආවොත් එහෙම ඒක චන්ද්‍ර ග්‍රහණයක් වෙනවා වගේ සූර්යාගේ උඩින් ලපයක් වගේ කළු පාටට පෙන්නුම් කරනවා. අපට එක අවස්ථාවක් එනවා ඒක වැඩිම කෝණයක් තියෙන අවස්ථාවක්. ඒ කියන්නේ අංශක 46ක්. බටහිර අහසේ මේ දවස්වල සිකුරු පේනවා. සූර්යා බැහැපු වෙලාවේ ඉඳලා අහසේ අංශක 45 ක් ඉහළින් හරියටම සිකුරු පිහිටනවා. ඊට වඩා උඩට එන්නේ නැහැ. මේක තමයි උච්චතම අවස්ථාව. මේක තමයි ජනවාරි 12 වනදා සිද්ධ වෙන්නේ. ඒ බටහිර අහසේ. මේකම වෙන්න පුළුවන් නැගෙනහිර අහසේ ඉර පායන වෙලාවට. ඒ අනුව දෙපැත්තෙන්ම මේක වෙන්න පුළුවන්. මේ අවස්ථාව අපට හරියට අඩ සද වගේ තමයි අඩ සිකුරු පෙන්නේ. මේ අවස්ථාවේ තාරකා විද්‍යාවේදී අපි පාවිච්චියට ගන්නවා සිකුරු ග්‍රහලෝකයට තියෙන දෘෂයයන්. ඒ කියන්නේ හරියටම සූර්යයත් සිකුරු ග්‍රහ ලෝකයත් පෘථිවියත් අතර තියෙන කෝණය අංශක 90 ක් මේ වෙලාවේ. ඒ නිසත් අපට මේක වැදගත් වෙනවා. ’’",
       "URL": "https://www.hirunews.lk/151562/සිකුරු-ග්‍රහයා-12-වෙනිදා-විශාල-වෙයි",
       "Category": "Local News",
       "Parent URL": "https://www.hirunews.lk/local-news.php?pageID=4719"
}