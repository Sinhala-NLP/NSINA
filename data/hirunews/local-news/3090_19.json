{
       "Source": "hirunews",
       "Timestamp": "Saturday, 19 October 2019 - 8:42",
       "Headline": "කේරළ ගංජා කිලෝ 400ක් සමඟ 5 දෙනෙකු අත්අඩංගුවට - පොලිස් නිලධාරියෙකුත් ඒ අතර",
       "News Content": "සුඛෝපභෝගී ජීප් රථයකින් ප්‍රවාහනය කරමින් තිබූ කේරළ ගංජා කිලෝග්‍රෑම් 180ක් මන්නාරම ප්‍රදේශයේදී නාවික හමුදාව විසින් සිය භාරයට ගෙන තිබෙනවා.\nමන්නාරම - ඉලූප්පායිකඩවායි ප්‍රදේශයේ මාර්ග බාධකයකදී අදාළ වාහනය පරීක්ෂා කළ නාවික හමුදාව සැකකරුවන් දෙදෙනෙකු ද අත්අඩංගුවට ගනු ලැබුවා.\nඉන් එක් සැකකරුවෙකු මොණරාගල - මැදගම පොලීසියට අනුයුක්ත පොලිස් සැරයන්වරයෙකු බවයි නාවික හමුදා මාධ්‍ය ප්‍රකාශක, ලූතිනන් කමාන්ඩර් ඉසුරු සූරියබණ්ඩාර සඳහන් කළේ.\nඅත්අඩංගුවට ගන්නා අවස්ථාවේදී සැකකාර පොලිස් සැරයන්වරයා රාජකාරී නිළ ඇදුමෙන් සිට ඇති බව සඳහන්.\nමේ අතර, ශ්‍රී ලංකා නාවික හමුදාව සහ වෙරළාරක්ෂක බලකාය එක්ව පේදුරුතුඩුවට  ඔබ්බෙන් මුහුදේ සිදුකළ මෙහෙයුමකදී තවත් කේරළ ගංජා කිලෝ ග්‍රෑම් 221ක් සොයා ගෙන තිබෙනවා.\nඑහිදී ඩිංගි බෝට්ටු දෙකක් සහ සැකකරුවන් තුන්දෙනෙකු ද සිය භාරයට ගනු ලැබූ බවයි නාවික හමුදා මාධ්‍ය ප්‍රකාශක, ලූතිනන් කමාන්ඩර් ඉසුරු සූරියබණ්ඩාර කියා සිටියේ.",
       "URL": "https://www.hirunews.lk/226533/කේරළ-ගංජා-කිලෝ-400ක්-සමඟ-5-දෙනෙකු-අත්අඩංගුවට-පොලිස්-නිලධාරියෙකුත්-ඒ-අතර",
       "Category": "Local News",
       "Parent URL": "https://www.hirunews.lk/local-news.php?pageID=3090"
}