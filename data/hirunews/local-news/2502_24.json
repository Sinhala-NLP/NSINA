{
       "Source": "hirunews",
       "Timestamp": "Sunday, 23 August 2020 - 21:24",
       "Headline": "මෙරට, කොවිඩ් 19 ආසාදිතයන් සංඛ්‍යාව 2953ක් දක්වා ඉහළට",
       "News Content": "කොරෝනා ආසාදිතයින් 6 දෙනෙකු ඊයේ දිනයේ වාර්තා වීමත් සමඟ මෙරට සමස්ත කොරෝනා ආසාදිත සංඛ්‍යාව 2953ක් දක්වා ඉහළ ගියා.\nරජයේ ප්‍රවෘත්ති දෙපාර්තමේන්තුව සඳහන් කළේ අවසන් වරට වාර්තා වූ දෙදෙනා මලයාසියාවේ සිට මෙරටට පැමිණි දෙදෙනෙකු බවයි.\nඑමෙන්ම, කෙන්යාවේ සිට පැමිණි එක් අයෙකු, ඩුබායි සිට පැමිණි එක් අයෙකු සහ එක්සත් අරාබි එමීර් රාජ්‍යයේ සිට පැමිණි දෙදෙනෙකු ද ඒ අතර වනවා.\nඒ අනුව රෝහල් ගතව ප්‍රතිකාර ලබන සංඛ්‍යාව 136 ක් වන අතර, සුවය ලැබූ සංඛ්‍යාව 2,805ක් බවයි වසංගත රෝග විද්‍යා අංශය සඳහන් කළේ.\nඑමෙන්ම කොරෝනා වෛරසය හේතුවෙන් බහරේනයේ රැදී සිටි ශ්‍රී ලාංකිකයින් 180 දෙනෙකු ඊයේ රාත්‍රියේදී දිවයිනට පැමිණියා.\nමේ අතර ලොව පුරා කොරෝනා ආසාදිතයන් දෙකෝටි තිස්පන් ලක්ෂ 77,626 ක් දක්වා ඉහළ ගොස් තිබෙනවා. මරණ සංඛ්‍යාව දැක්වන්නේ අටලක්ෂ 12,181 ක් ලෙසයි.\nගතවූ පැය 24 තුළ ඉන්දියාවෙන් වැඩිම මරණ සහ ආසාදිතයන් සංඛ්‍යාවක් වාර්තාවනවා.\nඑමෙන්ම තෝරාගත් දේශීය සමාගම් කිහිපයක් මගින් වැඩිදියුණු කරන ලද කොරෝනා එන්නත් හදිසි අවස්ථාවලදී භාවිත කිරීමට චීන බලධාරින් අවසර ලබාදී තිබෙනවා.\nචීන එන්නත් කළමනාකරණ නීතියට අනුවයි මෙම අවසර ලබාදීම සිදුකර ඇත්තේ.",
       "URL": "https://www.hirunews.lk/248481/මෙරට-කොවිඩ්-19-ආසාදිතයන්-සංඛ්‍යාව-2953ක්-දක්වා-ඉහළට",
       "Category": "Local News",
       "Parent URL": "https://www.hirunews.lk/local-news.php?pageID=2502"
}