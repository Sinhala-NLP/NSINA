{
       "Source": "hirunews",
       "Timestamp": "Sunday, 21 November 2021 - 13:06",
       "Headline": "හම්බන්තොට වරාය පරිශ්‍රයේ අධිකරණ බලය තහවුරු කරයි",
       "News Content": "හම්බන්තොට වරාය ආශ්‍රිත ගොඩබිම් සහ ජල ප්‍රදේශ සීමාවන්හි අධිකරණ බලය නිශ්චිත ලෙස දක්වමින් නව ගැසට් නිවේදනයක් නිකුත් කර තිබෙනවා.\nඅධිකරණ අමාත්‍ය ජනාධිපති නීතීඥ අලි සබ්රි විසින් මෙම ගැසට් නිවේදනය නිකුත් කර ඇත්තේ 1978 අංක දෙක දරණ අධිකරණ සංවිධාන පනතේ වගන්ති ප්‍රකාරව ඔහුට පැවරී ඇති බලතල අනුවයි.\nශ්‍රී ලංකා වරාය අධිකාරිය පනත යටතේ දක්වා ඇති හම්බන්තොට වරායේ ගොඩබිම් සහ ජල ප්‍රදේශ සීමාවන් මෙන්ම එහි නිශ්චිතව දක්වා ඇති මුහුදු සීමාවන් සම්බන්ධයෙන් ක්‍රියාත්මක වන අධිකරණ බලයයි මෙහි සඳහන් කොට ඇත්තේ.\nඒ අනුව එලෙස දක්වා ඇති හම්බන්තොට පරිපාලන දිස්ත්‍රික්කයේ දේශසීමා සහ එහි දේශීය ජල තීරය තුළ අධිකරණ බලය ක්‍රියාත්මක කිරීම සඳහා හම්බන්තොට අධිකරණ කලාපය සම්බන්ධයෙන් කටයුතු කරන මහාධිකරණ විනිසුරුවරයා වෙත බලය පවරන බව අදාළ ගැසට් නිවේදනයේ සඳහන්.\nඑමෙන්ම මේ සම්බන්ධයෙන් මීට පෙර පසුගිය අගෝස්තු 6 වනදා නිකුත් කරන ලද ගැසට් නිවේදනය අවලංගු කර තිබෙනවා.\nඑහි හම්බන්තොට පරිපාලන දිස්ත්‍රික්කයේ දේශසීමාව සහ එහි ජල තීරය පිළිබඳ සඳහන් කර තිබුණ ද අධිකරණ බලය ක්‍රියාත්මක කිරීම සම්බන්ධයෙන් හම්බන්තොට වරාය පරිශ්‍රය නිශ්චිතව දක්වා තිබුණේ නැහැ.",
       "URL": "https://www.hirunews.lk/288709/හම්බන්තොට-වරාය-පරිශ්‍රයේ-අධිකරණ-බලය-තහවුරු-කරයි",
       "Category": "Local News",
       "Parent URL": "https://www.hirunews.lk/local-news.php?pageID=1547"
}