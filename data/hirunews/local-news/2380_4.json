{
       "Source": "hirunews",
       "Timestamp": "Tuesday, 20 October 2020 - 7:43",
       "Headline": "හෙට සහ අනිද්දා ආණ්ඩු පක්ෂයේ මන්ත්‍රීවරුන්ට පාර්ලිමේන්තුවේ රැදී සිටීම අනිවාර්යයි",
       "News Content": "20 වන ව්‍යවස්ථා සංශෝධන පනත් කෙටුම්පත සම්බන්ධයෙන් ශ්‍රේෂ්ඨාධිකරණයේ මතය කථානායකවරයා විසින් අද (20) පාර්ලිමේන්තුව හමුවේ ප්‍රකාශ කිරීමට නියමිතයි.\nපාර්ලිමේන්තුව අද උදෑසන 10.30ට රැස්වන්නේ කථානායක මහින්ද යාපා අබේවර්ධනගේ ප්‍රධානත්වයෙන්.\nමෙම පනත් කෙටුම්පත  සම්බන්ධයෙන් විවාදය හෙට සහ අනිද්දා දෙදින පුරා පැවැත්වීමට පක්ෂ නායක රැස්වීමේදී පසුගිය දා තීරණය කරනු ලැබුවා.\nමේ අතර, පනත් කෙටුම්පත විවාදයට ගන්නා දින දෙකෙහි ආණ්ඩු පක්ෂයේ සියළු මන්ත්‍රීවරුන්ට පාර්ලිමේන්තුවේ රැදී සිටීම අනිවාර්ය කර තිබෙනවා.\nඒ, ජනාධිපති කාර්යාලයේ ඊයේ පැවති ආණ්ඩු පක්ෂ මන්ත්‍රී කණ්ඩායම් රැස්වීමේදියි.\nඑමෙන්ම, පිවිතුරු හෙළ උරුමය 20 වන ව්‍යවස්ථා සංශෝධනය සම්බන්ධයෙන් ඊයේ ජනාධිපති ගෝඨාභය රාජපක්ෂ වෙත ලිපියක් යොමු කළා.\nඑමගින් ඔහු පෙන්වා දුන්නේ 20 වන ව්‍යවස්ථා සංශෝධනය තුළ දක්වා ඇති හදිසි පනත් සම්මත කිරීම, රාජ්‍ය සමාගම් විගණනය කිරීමට විගනකාධිපති සතු බලතල අහෝසි කිරීම, ද්විත්ව පුරවැසියන්ට පාර්ලිමේන්තු මන්ත්‍රීවරුන් සහ ජනාධිපති වීමට අවස්ථාව සැලසීම, ඇමතිවරුන් ගණනට ඇති සීමාව ඉවත් කිරීම යන කරුණු පිළිබදව නැවත අවදානය යොමු කළ යුතු බවයි.\nමේ අතර, 20 වන ව්‍යවස්ථා සංශෝධන කෙටුම්පතේ වගන්ති 3ක් සංශෝධනය කිරීමට ජනාධිපතිවරයා එකඟතාව පළ කළ බව අමාත්‍ය විමල් වීරවංශ සඳහන් කළා.",
       "URL": "https://www.hirunews.lk/252908/හෙට-සහ-අනිද්දා-ආණ්ඩු-පක්ෂයේ-මන්ත්‍රීවරුන්ට-පාර්ලිමේන්තුවේ-රැදී-සිටීම-අනිවාර්යයි",
       "Category": "Local News",
       "Parent URL": "https://www.hirunews.lk/local-news.php?pageID=2380"
}