{
       "Source": "hirunews",
       "Timestamp": "Thursday, 26 May 2016 - 8:20",
       "Headline": "UPDATE:නැගෙනහිර මහ ඇමතිවරයාට හමුදා කඳවුරුවලට ඇතුලූවීමට ඉඩ නැහැ",
       "News Content": "නැගෙනහිර පළාත් මහ ඇමති අහමඞ් නසීර්ට කිසිදු හමුදා කඳවුරක් තුළට ඇතුලූවීමට ඉඩ ලබා නොදෙන බව ආරක්ෂක ලේකම් කරුණාසේන හෙට්ටිආරච්චි පවසනවා.\nඑමෙන්ම  ඔහු  සහභාගිවන උත්සව සඳහා ත්‍රිවිධ හමුදාව සහභාගි නොකිරීමටද තීරණය කර ඇති බවයි ඔහු කියා සිටියේ.\nත්‍රිකුණාමලය -  සාම්පූර් මහා විද්‍යාලයේ ත්‍යාග ප්‍රදානෝත්සවයකට එක්ව සිටියදී මහ ඇමතිවරයා සාම්පූර් කඳවුරේ අණදෙන නිලධාරී කපිතාන් රංජිත් ප්‍රේමරත්නට දැඩි ලෙස බැණ වැදී තිබුණා.\nනැගෙනහිර මහ ඇමතිවරයා එලෙස හැසිරෙන්නේ හිටපු ආරක්ෂක ලේකම්වරයෙකු වූ නැගෙනහිර ආණ්ඩුකාර ඔස්ටින් ප්‍රනාන්දු සහ ශ්‍රී ලංකාවේ ඇමරිකානු තානපති අතුල් කේෂප් ඉදිරියේ වීමද විශේෂත්වයක්.\nඑම අවස්ථාවේදී නැගෙනහිර මහඇමතිවරයාගේ එක් අතක් ත්‍යාග ප්‍රදානෝත්සවයට සහභාගිවූ දරුවෙකුගේ මුහුණේ වදින්නේ ද ඔහුගේ ප්‍රකෝපකාරී හැසිරීම හේතුවෙන්.\nමෙම සිද්ධිය මාධ්‍ය මගින් ප්‍රසිද්ධවීමත් සමඟ ආරක්ෂක ලේකම්වරයා මේ සම්බන්ධයෙන් නාවික හමුදාපතිවරයාගෙන් වාර්තාවක්ද ඉල්ලා තිබුණා.\nඑම වාර්තාව ආරක්ෂක ලේකම්වරයා විසින් ජනාධිපතිවරයාට භාරදුන්නේ ඊයේ දිනයේයි.\nකෙසේ වෙතත් නැගෙනහිර මහ ඇමතිවරයාගේ එම හැසිරීම පිළිබඳව ත්‍රිවිධ හමුදාවම කැළඹීමට පත්ව ඇති බවයි ආරක්ෂක ලේකම් කරුණාසේන හෙට්ටිආරච්චි හිරු ප්‍රවෘත්ති අංශය කළ විමසීමකදී සඳහන් කළේ.",
       "URL": "https://www.hirunews.lk/134050/updateනැගෙනහිර-මහ-ඇමතිවරයාට-හමුදා-කඳවුරුවලට-ඇතුලූවීමට-ඉඩ-නැහැ",
       "Category": "Local News",
       "Parent URL": "https://www.hirunews.lk/local-news.php?pageID=5032"
}