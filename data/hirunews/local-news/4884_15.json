{
       "Source": "hirunews",
       "Timestamp": "Saturday, 10 September 2016 - 21:45",
       "Headline": "පොලිස් භාරයේ සිටියදී අතුරුදන්වු තරුණයා ගැන මානව හිමිකම් කොමිසමෙන් පරීක්ෂණයක්",
       "News Content": "හම්බන්තොට පොලිස්භාරයේ සිටියදී අතුරුදන් වූ බව පැවසෙන තරුණයා සම්බන්ධයෙන් තවමත් තොරතුරක් ලැබී නැහැ.\nසිද්ධිය සම්බන්ධයෙන් සහකාර පොලිස් අධිකාරිවරයෙකුගේ ප්‍රධානත්වයෙන් පරීක්ෂණයක් පැවැත්වෙන අතර දින 6 ක් ගතවූවත් තරුණයා පිළිබඳ හෝඩුවාවක් සොයා ගැනීමට පොලිසියට හැකි වී නැහැ.\nහම්බන්තොටල බඳගිරිය, යහන්ගල ප්‍රදේශයේ පදිංචි මව සිය දොරකඩට වී දවස ගත කරන්නේ මීට දින 6 කට පෙර පොලිසිය අත්අඩංගුවට ගත් තම පුත්‍රයා යළි නිවසට පැමිණෙන තුරුයි.\nප්‍රදේශයේ ගබඩාවකින් වී තොගයක් සොරකම් කිරීමේ චෝදනාවකට හම්බන්තොට පොලිසිය 20 හැවිරිදි ජී.ජී ගයාෂාන් නැමති තරුණයා පසුගිය සඳුදා අත්අඩංගුවට ගත් බව ඥාතීන් පවසනවා.\nසිද්ධිය සම්බන්ධයෙන් ශ්‍රී ලංකා මානව හිමිකම් කොමිෂන් සභාව පරීක්ෂණයක් ආරම්භ කර ඇති අතර මාතර කාර්යාලයේ නිලධාරීන් අද සිද්ධියට අදාළව ප්‍රකාශ සටහන් කර ගත්තා.\nපොලිස් අත්අඩංගුවේ සිටියදී ජී.ජී ගයාෂාන් අතුරුදහන් වූ බවට කරන චෝදනාව හම්බන්තොට පොලිසිය ප්‍රතික්ෂේප කරන අතර සිද්ධිය සම්බන්ධයෙන් සහකාර පොලිස් අධිකාරිවරයෙගුගේ ප්‍රධානත්වයෙන් පරීක්ෂණයක් ක්‍රියාත්මකයි.",
       "URL": "https://www.hirunews.lk/142697/පොලිස්-භාරයේ-සිටියදී-අතුරුදන්වු-තරුණයා-ගැන-මානව-හිමිකම්-කොමිසමෙන්-පරීක්ෂණයක්",
       "Category": "Local News",
       "Parent URL": "https://www.hirunews.lk/local-news.php?pageID=4884"
}