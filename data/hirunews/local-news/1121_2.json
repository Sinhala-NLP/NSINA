{
       "Source": "hirunews",
       "Timestamp": "Friday, 03 June 2022 - 18:12",
       "Headline": "රිෂාඩ් බදියුදීන්ගෙන් ශ්‍රේෂ්ඨාධිකරණයට අභියාචනා පෙත්සමක්",
       "News Content": "විල්පත්තුව, කල්ලාරු ප්‍රදේශයේ කැළෑ හෙළි කළ ප්‍රදේශවල යළි වන වගා කරන ලෙස නිකුත් කර තිබෙන තීන්දුවට එරෙහිව රිෂාඩ් බදියුදීන් විසින් ශ්‍රේෂ්ඨාධිකරණයට අභියාචනා පෙත්සමක් ගොනුකර තිබෙනවා.\nඔහු එමගින් ඉල්ලා ඇත්තේ අභියාචනාධිකරණය විසින් තමන්ට එරෙහිව නිකුත් කර තිබෙන තීන්දුව අවලංගු කරන ලෙසටයි.\nඒ අනුව අදාළ අභියාචනා පෙත්සම ලබන සැප්තැම්බර් මස 05 වනදා කැඳවන ලෙස ශ්‍රේෂ්ඨාධිකරණය නියෝග කර තිබෙනවා.\nමෙම අභියාචනා පෙත්සම අද (03) ප්‍රියන්ත ජයවර්ධන, ශිරාන් ගුණරත්න සහ ජනක් ද සිල්වා යන ත්‍රිපුද්ගල විනිසුරු මඩුල්ල ඉදිරියේ කැඳවනු ලැබුවා.\nවිල්පත්තුව කල්ලාරු රක්ෂිත කලාපයේ කැළෑ හෙළිකිරීම වෙනුවෙන් යළි ගස් සිටුවීමේ වැඩසටහනක් ක්‍රියාත්මක කරන ලෙස අභියාචනාධිකරණය විසින් හිටපු අමාත්‍ය රිෂාඩ් බදියුදීන් මහතාට පසුගියදා නියෝග කර තිබුණා.\nමේ අතර එම නියෝගය ක්‍රියාත්මක කිරීම සඳහා වන සංරක්ෂණ දෙපාර්තමේන්තුවට මෙම අභියාචනය බාධාවක් නොවන බවයි මෙහිදී විනිසුරු මඩුල්ල සඳහන් කළේ.\nහිටපු අමාත්‍ය රිෂාඩ් බදියුදීන් විසින් ශ්‍රේෂ්ඨාධිකරණයට ඉදිරිපත් කළ අභියාචනා පෙත්සමේ වගඋත්තරකරු ලෙස පරිසර යුක්ති කේන්ද්‍රය නම්කර තිබෙනවා.",
       "URL": "https://www.hirunews.lk/306142/රිෂාඩ්-බදියුදීන්ගෙන්-ශ්‍රේෂ්ඨාධිකරණයට-අභියාචනා-පෙත්සමක්",
       "Category": "Local News",
       "Parent URL": "https://www.hirunews.lk/local-news.php?pageID=1121"
}