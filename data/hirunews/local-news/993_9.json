{
       "Source": "hirunews",
       "Timestamp": "Monday, 25 July 2022 - 19:22",
       "Headline": "මුව ආවරණය යළි අනිවාර්ය වන ලකුණු",
       "News Content": "ගත වූ සතියක පමණ කාලය තුළ මෙරට ආසාදිතයින්ගේ හා කොරෝනා මරණවල වැඩි වීමක් පෙන්නුම් කරන බැවින් යලි මුව ආවරණ පැළඳීම අනිවාර්ය කිරීම කෙරෙහි සෞඛ්‍ය අංශවල අවධානය යොමුවී තිබෙනවා.\nඅද දිනය වන විට ජාතික බෝවන රෝග විද්‍යායතනය හෙවත් අයි. ඩි. එච් රෝහලේ ආසාදිතයන් 30 දෙනෙකු නේවාසික ප්‍රතිකාර ලබන බවයි විශේෂඥ වෛද්‍ය ආනන්ද විජේවික්‍රම සඳහන් කළේ.\nඒ අතර, දැඩි සත්කාර ඒකකයේ ප්‍රතිකාර ලබන රෝගියෙකු ද වනවා.\nකෙසේ වෙතත් තවමත් මෙරට තුළ පවතින තත්වය පාලනය කළ හැකි මට්ටමේ පවතින බවයි කොරෝනා පිළිබඳ සෞඛ්‍ය අමාත්‍යාංශයේ ප්‍රධාන සම්බන්ධීකාරක වෛද්‍ය අන්වර් හම්දානි සඳහන් කළේ.\nමහජන සෞඛ්‍ය පරීක්ෂකවරුන්ගේ සංගමයේ සභාපති උපුල් රෝහණ සෞඛ්‍ය මාර්ගෝපදේශ නිසිපරිදි අනුගමනය කිරීමේ අවශ්‍යතාව පිළිබදවද අවධාරණය කළා.\nමේ අතර, ඩෙංගු අධිවසංගත තත්වය වර්ධනය විය හැකි බව සෞඛ්‍ය සේවා අධ්‍යක්ෂ ජනරාල් වෛද්‍ය අසේල ගුණවර්ධන අනතුරු අඟවා ඇති පසුබිමක අද විශේෂ ඩෙංගු මර්දන දිනයක් ක්‍රියාත්මක කෙරුණා.\nසියලු රජයේ සහ පෞද්ගලික ආයතනවල ඩෙංගු මදුරුවන් බෝවිය හැකි පරීශ්‍ර හදුනාගෙන විනාශ කිරීම සිදු කෙරුණු බවයි ජාතික ඩෙංගු මර්ධන ඒකකය සඳහන් කළේ.\nජනවාරි මාසයේ සිට මේ දක්වා ඩෙංගු රෝගීන් හතලිස් තුන්දහසකට අධික සංඛ්‍යාවක් වාර්තා වී ඇති අතර, ජුලි මාසයේ 21 වන දා දක්වා මසකට අඩු කාළයක් තුල පමණක් වාර්තා වී ඇති රෝගීන් සංඛ්‍යාව 8,000ක්.\nමේ අතර, ගෝලීය වසංගතයක් බවට ලෝක සෞඛ්‍ය සංවිධානය ප්‍රකාශයට පත් කළ මන්කිපොක්ස් හෙවත් වදුරු උණ වැලදුණු ජපානයේ පළමු රෝගියා අද වාර්තා වුණා.\nමෙම රෝගය වැළදුණු රෝගීන් 16,000ක් මේ දක්වා ලොව රටවල් 75කින් හමු වී තිබෙනවා.",
       "URL": "https://www.hirunews.lk/310944/මුව-ආවරණය-යළි-අනිවාර්ය-වන-ලකුණු",
       "Category": "Local News",
       "Parent URL": "https://www.hirunews.lk/local-news.php?pageID=993"
}