{
       "Source": "hirunews",
       "Timestamp": "Wednesday, 13 January 2021 - 20:18",
       "Headline": "ශ්‍රී ලංකාවේ කොරෝනා ආසාදිතයන් පනස් දහස ඉක්මවයි",
       "News Content": "ශ්‍රී ලංකාවෙන් වාර්තාවන කොරෝනා ආසාදිතයන් සංඛ්‍යාව අද පනස් දහස ඉක්මවා ගියා.\nඒ අද තවත් ආසාදිතයන් 378ක් වාර්තාවීමත් සමගයි.\nඒ අනුව මෙරටින් හමුවන සමස්ත ආසාදිතයන් සංඛ්‍යාව 50229ක්.\nමේවන විට හමුවූ ආසාදිතයන්ගෙන් 6718ක් රෝහල්ගතව ප්‍රතිකාර ලබමින් පසුවනවා.\nසුවය ලබා නිවෙස් වෙත පිටත්ව ගොස් ඇති සංඛ්‍යාව 43267ක්.\nමෙරටින් කොරෝනා ආසාදිත මරණ 244ක් වාර්තාවුනා.\nමේ අතර බ්‍රිතාන්‍යයෙන් ප්‍රථම වරට හඳුනාගත් කොරෝනා වෛරසයේ විකෘති වූ නව ප්‍රභේදය ආසාදනය වූ බ්‍රිතාන්‍ය ජාතිකයා එංගලන්ත ක්‍රිකට් කණ්ඩායම නියෝජනය කරන බව නියෝජ්‍ය සෞඛ්‍ය සේවා අධ්‍යක්ෂ ජනරාල් විශේෂඥ වෛද්‍ය හේමන්ත හේරත් ප්‍රකාශ කළා.\nවසංගත රෝග විද්‍යා අංශයේ ප්‍රධානී විශේෂඥ වෛද්‍ය සුදත් සමරවීර අද පෙරවරුවේ කියා සිටියේ දිවයිනට පැමිණි බ්‍රිතාන්‍ය ජාතිකයෙකුට මෙලෙස එම නව වෛරස ප්‍රභේදය ආසාදනය වී ඇති බවයි.\nපසුගියදා එංගලන්ත ක්‍රිකට් කණ්ඩායම සංචාරයක් සඳහා දිවයිනට පැමිණි අතර, පසුව සිදුකළ පී.සී.ආර්. පරීක්ෂණවලදී අනාවරණ වුණේ එංගලන්ත කණ්ඩායමේ මොයින් අලීට පමණක් කොරෝනා වෛරසය ආසාදනය වී ඇති බවයි.\nකෙසේ වෙතත්, අදින් නිරෝධායන කාලසීමාව අවසන්වීමට නියමිතව තිබූ ඔහුගේ නිරෝධායන කාලසීමාව තවත් දින කිහිපයක් දීර්ඝ කිරීමට උපදෙස් ලැබී තිබෙනවා.\n‘ද ගාර්ඩියන්’ වෙබ් අඩවිය වාර්තා කළේ කොරෝනා වෛරස ආසාත්මිකතා ඇතිවන සුළු රෝග ලක්ෂණ සහ විඩාවට පත්වීම් හේතුවෙන් මෙලෙස ඔහුගේ නිරෝධායන කාලසීමාව දිගුකර ඇති බවයි.\nවැඩි ප්‍රචාරණ හැකියාවක් සහිත නව කොරෝනා වෛරස ප්‍රභේදය ආසාදනය වී ඇති බවට පැවති සැකයද ඔහුගේ නිරෝධායන කාලය දීර්ඝ කිරීමට හේතුවක්.\nඒ අනුව ගාල්ලේදී හෙට ආරම්භ වන එංගලන්ත - ශ්‍රී ලංකා පළමු ටෙස්ට් තරඟය මෙන්ම දෙවන ටෙස්ට් තරඟයද මොයින් අලීට අහිමි වනු ඇති.\nමෙලෙස ශ්‍රී ලංකාවෙන්ද පළමු වරට බි්‍රතාන්‍යයෙන් වාර්තා වූ කොරෝනා වෛරස් නව ප්‍රභේදය හඳුනාගැණුනේ ශ්‍රී ජයවර්ධනපුර විශ්වවිද්‍යාලයේ මහාචාර්ය නිලීකා මලවිගේ ඇතුළු පර්යේෂණ කණ්ඩායම සිදුකළ පරීක්ෂණයකින් අනතුරුවයි.\nමේ සම්බන්ධයෙන් අද පස්වරුවේ සෞඛ්‍ය ප්‍රවර්ධන කාර්යාංශයේ පැවති මාධ්‍ය හමුවේදී අදහස් පළ වූ අතර, එංගලන්ත ක්‍රිකට් ක්‍රීඩකයෙකුට කොරෝනා නව වෛරස ප්‍රභේදය වැළඳී ඇති බව එහිදී තහවුරු වුණා.\nමේ අතර පාර්ලිමේන්තු පරිශ්‍රයේදී පී.සී.ආර්. පරීක්ෂණ සිදුකිරීම අද ආරම්භ වුණා.\nඒ අනුව කතානායක මහින්ද යාපා අබේවර්ධන, පාර්ලිමේන්තු මන්ත්‍රීවරුන් 15 දෙනෙකුගේ සහ  කාර්ය මණ්ඩලයේ සාමාජිකයින්, පොලිස් නිලධාරීන්, ඇතුළු 448 දෙනෙකුටද අද පී.සී.ආර්. පරීක්ෂණ සිදුකළ බව පාර්ලිම්න්තුවේ සන්නිවේදන දෙපාර්තමේන්තුව සඳහන් කළා.\nලබන 15 වැනිදාද යලි පාර්ලිමේන්තු සංකීර්ණයේදී පී.සී.ආර්. පරීක්ෂණ කටයුතු පැවැත්වීමට නියමිතයි.\nමේ අතර කොවිඩ් 19 පැතිරීම වැළැක්විමේ ජාතික ක්‍රයාන්විත මධ්‍යස්ථානයෙ ප්‍රධානී යුද හමුදාපති ජෙනරාල් ශවේන්ද්‍ර සිල්වා සහ සංචාරක හෝටල් හිමිකරුවන් ඇතුළු හෝටල් ක්ෂේත්‍රෙය් ප්‍රධානීන් අතර හමුවක් ඊයේ පස්වරුවේ පැවැත්වුණා.\nඑහිදී යුද හමුදාපතිවරයා අවධාරණය කර ඇත්තේ විදෙස් රටවලින් පැමිණෙන පිරිස නිරෝධායනය සඳහා තෝරාගන්නා හෝටල් එම සේවා සැපයීමේදී කිසිදු බාහිර පාර්ශ්වයක බලපෑමකට යටත් නොවිය යුතු බවයි.\nනිරෝධායන කටයුතුවලදී කිසිදු තුන්වන පර්ශ්වයකට කිසිම මුදලක් ගෙවීමට අවශ්‍ය නොවන බව අවධාරණය කළ යුද හමුදාපතිවරයා සඳහන් කර ඇත්තේ කවුරුන් හෝ එවැනි ඉල්ලීමක් සිදුකළ හොත් නොපමාව තමන් දැනුවත් කරන ලෙසයි.\nමේ අතර හෙට සැමරෙන තෛපොංගල් උත්සවය සෞඛ්‍ය මාර්ගෝපදේශවලට අනුගතව සිදුකරන ලෙස සෞඛ්‍ය සේවා අධ්‍යක්ෂ ජනරාල් විශේෂඥ වෛද්‍ය අසේල ගුණවර්ධන හින්දු බැතිමතුන්ගෙන් ඉල්ලා සිටියා.",
       "URL": "https://www.hirunews.lk/259638/ශ්‍රී-ලංකාවේ-කොරෝනා-ආසාදිතයන්-පනස්-දහස-ඉක්මවයි",
       "Category": "Local News",
       "Parent URL": "https://www.hirunews.lk/local-news.php?pageID=2213"
}