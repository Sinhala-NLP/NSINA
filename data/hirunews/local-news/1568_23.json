{
       "Source": "hirunews",
       "Timestamp": "Thursday, 11 November 2021 - 11:00",
       "Headline": "චීන කාබනික පොහොරවල අහිතකර බැක්ටීරියා අඩංගු නොවන බවට නව හෙළිදරව්වක්",
       "News Content": "අහිතකර බැක්ටීරියා අඩංගු යැයි ප්‍රතික්ෂේප කරන ලද චීනයෙන් ගෙන්වූ කාබනික පොහොර තොගයේ එබදු අහිතකර බැක්ටීරියා කිසිවක් නොමැති බව, තුන්වන පාර්ශ්වයක් විසින් තහවුරු කර තිබෙනවා.\nSchutter Global Inspection and Survey Company නම් ආයතනය විසින් මෙම සහතිකය ලබා දී ඇති බවයි වාර්තා වන්නේ.\nමෙම පොහොර පිළිබඳව ශ්‍රී ලංකා ශාක නිරෝධායන සේවාව කළ පරීක්ෂණවලදී එහි අහිතකර බැක්ටීරියා ඇති බවට පසුගිය දිනක හෙළි වූ අතර, සමාජය තුළ ඒ සම්බන්ධයෙන් දැඩි කතාබහක් ද නිර්මාණය වුණා.\nSchutter ආයතනයේ පරීක්ෂණ වාර්තාව පවසන්නේ චීන සමාගම විසින් සපයන ලද සාම්පලවල කිසිදු හානිකර බැක්ටීරියා, සැල්මොනෙල්ලා සහ ඇස්කරයිඩ් බිත්තර හමු නොවූ බවයි.\nජාතික ශාක නිරෝධායන ආයතනය මගින් අදාළ පොහොර තොගයේ අහිතකර බැක්ටීරියා අඩංගු බව ප්‍රකාශ කළ අවස්ථාවේ දී චීන සමාගම එම වාර්තා පිළිගැනීම ප්‍රතික්ෂේප කළා.\nඔවුන් පවසා සිටියේ, දෙපාර්ශ්වයටම පිළිගත හැකි ස්වාධීන තෙවන පාර්ශ්වයක් මගින් පොහොර සාම්පල යළි පරීක්ෂා කළ යුතු බවයි.\nපොහොර සාම්පල තෙවන පාර්ශ්වයකට ලබා දී පරීක්ෂා නොකරන බවත්, නැව ආපසු හරවා යවන බවත් කෘෂිකර්ම අමාත්‍යවරයා පැවසුවේ, මෙම වාතාවරණය තුළදීයි.\nකෙසේ වෙතත්, Schutter Global Inspection and Survey Company ආයතනයෙන් ලබා ගත් වාර්තාව, මේ වන විටත් ජාතික ශාක නිරෝධායන ආයතනය වෙත චීන පොහොර සමාගම විසින් ලබා දී තිබෙන බව ද වාර්තා වනවා.",
       "URL": "https://www.hirunews.lk/287677/චීන-කාබනික-පොහොරවල-අහිතකර-බැක්ටීරියා-අඩංගු-නොවන-බවට-නව-හෙළිදරව්වක්",
       "Category": "Local News",
       "Parent URL": "https://www.hirunews.lk/local-news.php?pageID=1568"
}