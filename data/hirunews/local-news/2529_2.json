{
       "Source": "hirunews",
       "Timestamp": "Monday, 10 August 2020 - 13:08",
       "Headline": "ජාතික ලැයිස්තු ගැන විපක්ෂයේ තවදුරටත් මතභේද (වීඩියෝ)",
       "News Content": "සමගි ජනබලවේගයේ ජාතික ලැයිස්තු මන්ත්‍රී ධුර නම් කිරීම තවත් දින කිහිපයකින් කල් යනු ඇති බව එම පක්ෂ ආරංචි මාර්ග පවසනවා.\nලැයිස්තුව සකස් කිරීම සම්බන්ධයෙන් පවතින අභ්‍යන්තර සාකච්ඡා ඊට හේතුවී ඇති බවයි වාර්තාවන්නේ.\nමෙවර පාර්ලිමේන්තු මැතිවරණයේදී සමගි ජනබලවේගයට ජාතික ලැයිස්තු මන්ත්‍රි ධුර හතක් හිමිවුණා.\nපරාජයට පත්වූ අපේක්ෂකයන් එම ජාතික ලැයිස්තුවට නම් නොකරන බව පක්ෂ නායකත්වය මේ වනවිටත් ප්‍රකාශ කර අවසන්.\nඑහෙත් ගැටළුව බවට පත්ව ඇත්තේ සෙසු පක්ෂ ජාතික ලැයිස්තු මන්ත්‍රී ධුරය බැගින් ඉල්ලා සිටීමයි.\nමැතිවරණයට පෙර ඇති කරගත් එකඟතාවන්ට අනුව ජාතික ලැයිස්තු මන්ත්‍රී ධුරය බැගින් ලබාදිය යුතු බව දෙමළ ප්‍රගතිශීලි සන්ධානයේ නායක හිටපු පාර්ලිමේන්තු මන්ත්‍රී මනෝ ගනේෂන් ඊයේ කියා සිටියා.\nකෙසේ වෙතත් අද දිනයේදීත් ජාතික ලැයිස්තුව නම් කිරීම පිළිබඳ විශේෂ සාකච්ඡාවක් සමගි ජනබලවේගයේ ජ්‍යෙෂ්ඨයන් අතර පැවැත්වෙනවා. පාර්ලිමේන්තු මන්ත්‍රී අශෝක් අබේසිංහ සඳහන් කළේ පවතින යෝජනා තවදුරටත් සළකා බැලීම පක්ෂ නායකත්වය විසින් සිදුකරමින් සිටින බවයි.\nඑක්සත් ජාතික පක්ෂයේ ජ්‍යෙෂ්ඨයන්ගේ හමුවක්ද මේ වනවිට සිරිකොත පක්ෂ මූලස්ථානයේ පැවැත්වෙනවා. ඒ, එහි නායක රනිල් වික්‍රමසිංහගේ ප්‍රධානත්වයෙන්.\nමෙහිදී ජාතික ලැයිස්තු මන්ත්‍රි ධුරය සම්බන්ධයෙන් අවසන් එකඟතාවකට පැමිණීමට උත්සාහ කරන බවයි එම පක්ෂයේ ජ්‍යෙෂ්ඨයෙකු කියා සිටියේ.\nමහ මැතිවරණ දිනට පසුදින පක්ෂ නායක රනිල් වික්‍රමසිංහ සඳහන් කර තිබුණේ ජාතික ලැයිස්තු මන්ත්‍රී ධුරය ලබාගැනීමට තමන් සූදානම් නොමැති බවයි.\nඑවැනි පසුබිමක් තුළ පක්ෂයේ මහ ලේකම් අකිල විරාජ් කාරියවසම් එම මන්ත්‍රී ධුරය සඳහා පත් කරනු ඇති බවටද වාර්තාවුණා.\nජාතික ජනබලවේගයට හිමිවූ ජාතික ලැයිස්තු මන්ත්‍රී ධුරය සඳහා නම් කිරීම අද දිනයේ සිදු නොවනු ඇති බව ජනතා විමුක්ති පෙරමුණේ ප්‍රකාශකයෙකු හිරු ප්‍රවෘත්ති අංශයට කියා සිටියා.\nඅපේ ජනබල පක්ෂය සිය ජාතික ලැයිස්තු මන්ත්‍රි ධුරය සඳහා පූජ්‍ය ගලගොඩඅත්තේ ඥාණසාර හිමියන් නම් කිරීමට තීරණය කළ බව ප්‍රවෘත්ති සාකච්ඡාවක් කැඳවමින් එම පක්ෂය ඊයේ නිවේදනය කළා.\nතවත් හිමිවරුන් දෙදෙනෙකු සහ අපේක්ෂිකාවක්ද තමන්ට ජාතික ලැයිස්තු මන්ත්‍රී ධුරය ලබාදිය යුතු බව ප්‍රකාශ කළා.\nකෙසේ වෙතත් අපේ ජනබල පක්ෂයේ ජාතික සංවිධායක වසන්ත කීර්තිරත්න කුරුණෑගල අද පැවති ප්‍රවෘත්ති සාකච්ඡාවකදි ඥාණසාර හිමිගේ නම මැතිවරණ කොමිසමට දැනුම්දුන් බවයි.\nමැතිවරණ ප්‍රතිඵල නිකුත් වූ වහාම පොදුජන පෙරමුණ තමන්ට හිමිවූ ජාතික ලැයිස්තු මන්ත්‍රි ධුර 17 සඳහා නම් කරන ලද ලැයිස්තුව මැතිවරණ කොමිසම වෙත යොමුකරනු ලැබුවා.\nදෙමළ ජාතික සන්ධානයද තමන්ට හිමිවූ ජාතික ලැයිස්තු මන්ත්‍රි ධුරය මේ වනවිටත් නම් කර අවසන්.\nමේ අතර දෙමළ ජනතාවගේ ප්‍රශ්නවලට විසඳුම් ලබාදීමට කටයුතු කරන්නේ නම් දෙමළ ජාතික සන්ධානය සමඟ කටයුතු කිරීමට සූදානම් බව තමිල් මක්කල් තේසීය කූට්ටනි පක්ෂයේ දේශපාලන මණ්ඩල සභික එම්.කේ. සිවාජිලිංගම් ප්‍රකාශ කළා.\nඑම පක්ෂයෙන් මෙවර පාර්ලිමේන්තුවට හිටපු උතුර පළාත් මහ ඇමති සී.වී. විග්නේෂ්වරන් තේරී පත්වුණා.\nහිටපු පාර්ලිමේන්තු මන්ත්‍රී එම්.කේ. සිවාජිලිංගම් හිරු ප්‍රවෘත්ති අංශයට කියා සිටියේ පාර්ලිමේන්තුවේදී සමස්ත ලංකා දෙමළ කොංග්‍රසය සමඟ එකඟතාවයෙන් වැඩකිරීමට තම පක්ෂය දැනටමත් තීරණය කර ඇති බවයි.\nගජේන්ද්‍ර කුමාර් පොන්නම්බලම් නායකත්වය දරණ සමස්ත ලංකා දෙමළ කොංග්‍රසයට මෙවර මන්ත්‍රී ධුර දෙකක් හිමිවුණා.",
       "URL": "https://www.hirunews.lk/247498/ජාතික-ලැයිස්තු-ගැන-විපක්ෂයේ-තවදුරටත්-මතභේද-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2529"
}