{
       "Source": "hirunews",
       "Timestamp": "Thursday, 28 July 2022 - 10:37",
       "Headline": "තම හොඳම මිතුරාගේ පහරකෑමට ලක් වූ තරුණයෙකු ජීවිතක්ෂයට",
       "News Content": "එප්පාවල - කටියාව යාය 07, පොකුණුගම ප්‍රදේශයේ පුද්ගලයෙකු තියුණු ආයුධයකින් පහර දී ඝාතනය කර තිබෙනවා.\nමෙලෙස ජීවිතක්ෂයට පත්ව ඇත්තේ 25 හැවිරිදි දිනේෂ් මධුසංඛ තෙන්නකෝන් නමැති තරුණයෙක්.\nප්‍රියංකරගම පොලිසිය පැවසුවේ, ඝාතනයට ලක් වූ තැනැත්තා ඊයේ (27) රාත්‍රියේ දී ජීවිතක්ෂයට පත්ව ඇති බවයි.\nමරණකරුගේ හොඳම මිතුරා විසින් මෙම ඝාතනය සිදුකර ඇති බවයි පොලිසිය පැවසුවේ.\nඝාතකයා මේ වනවිට පොලිස් අත් අඩංගුවේ පසුවන අතර, ඔහු 32 හැවිරිදි තිදරු පියෙක්.\nඅත් අඩංගුවට ගත් සැකකරු විසින් ඔහුගේ බිරිඳට ද තියුණු ආයුධයකින් පහරදී ඇති අතර, මේ වනවිට ඇයව අනුරාධපුර ශික්ෂණ රෝහලට මාරු කර යවා තිබෙනවා.\nඝාතකයා විසින් මරණකරුට තියුණු ආයුධයකින් පහරවල් 7-8ක් අතර ප්‍රමාණයක් එල්ල කර ඇති බවයි සිදුකරන ලද මූලික විමර්ශනවලදී හෙළි වී ඇත්තේ.\nමරණකරු විසින් සිය මිතුරාගේ ඉල්ලීමට අනුව ඔහුගේ යතුරුපැදියට ඉන්ධන ලබාගෙන නැවත පැමිණ එය මිතුරාට භාරදීමට ඔහුගේ නිවසට ගොස් ඇති අතර, එහිදියි මෙලෙස ඝාතනයට ලක්ව ඇත්තේ.\nසිද්ධිය සම්බන්ධයෙන් මේ වනවිට සැකකරුගෙන් පොලිසිය ප්‍රශ්න කරන අතර, සිද්ධිය සම්බන්ධයෙන් ප්‍රියංකරගම පොලිසිය වැඩිදුර විමර්ශන සිදු කරනවා.",
       "URL": "https://www.hirunews.lk/311159/තම-හොඳම-මිතුරාගේ-පහරකෑමට-ලක්-වූ-තරුණයෙකු-ජීවිතක්ෂයට",
       "Category": "Local News",
       "Parent URL": "https://www.hirunews.lk/local-news.php?pageID=987"
}