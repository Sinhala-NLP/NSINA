{
       "Source": "hirunews",
       "Timestamp": "Thursday, 14 January 2016 - 19:12",
       "Headline": "භික්ෂු කථිකාවත් කෙටුම්පත මහ නාහිමිවරුන්ගේ අනුමැතියෙන්",
       "News Content": "ථෙරවාදී භික්ෂු කථිකාවත් සම්පාදනය කර ලියාපදිංචි කිරීම සඳහා වන පනත් කෙටුම්පත පාර්ලිමේන්තුවට ඉදිරිපත් කරනු ලැබුවේ මහනායක හිමිවරුන්ගේ අනුමැතිය ලැබීමෙන් පසුව බව අධිකරණ හා බුද්ධශාසන අමාත්‍ය ආචාර්ය විජේදාස රාජපක්ෂ ප්‍රකාශ කළා.\nආණ්ඩු පක්ෂයේ ප්‍රධාන සංවිධායක අමාත්‍ය ගයන්ත කරුණාතිලක විසින් මෙම පනත් කෙටුම්පත පසුගියදා පාර්ලිමේන්තුවට ඉදිරිපත් කෙරුණු අතර අද දිනයේත් ස්ථාන කිහිපයකදී මෙම පනත් කෙටුම්පත පිළිබඳව අදහස් පළ වුණා.\nජාතික සංවිධාන එකමුතුවේ නියෝජිත පූජ්‍ය බෙංගමුවේ නාලක හිමියන් ප්‍රමුඛ ගිහි පැවිදි පිරිසක් අද (14) මහනුවරදී මල්වතු සහ අස්ගිරි මහ නාහිමිවරුන් බැහැ දුටුවේ මෙම පනත් කෙටුම්පත පිළිබඳව කරුණු දැක්වීම සඳහායී.\nමෙම පනත් කෙටුම්පත පාර්ලිමේන්තුවේදී සම්මත කිරීමට ඉඩ ලබානොදෙන බවයි කොළඹ අද (14) පැවති මාධ්‍ය හමුවකට එක්වෙමින් බොදුබල සේනා සංවිධානයේ මහ ලේකම් පූජ්‍ය ගලගොඅත්තේ ඥාණසාර හිමියන් සඳහන් කළේ.\nකෙසේ වෙතත් මෙම පනත් කෙටුම්පතෙහි සංශෝධන සිදුකිරීමට අවශ්‍ය නම් කාරක සභා අවස්ථාවේදී එය සිදුකිරීමට සූදානම් බවයි රජයේ ප්‍රවෘත්ති දෙපාර්තමේන්තුවේ අද (14) පැවති කැබිනට් තීරණ දැනුම්දීමේ මාධ්‍ය හමුවට එක්වු බුද්ධශාසන අමාත්‍ය විජේදාස රාජපක්ෂ කියා සිටියේ.",
       "URL": "https://www.hirunews.lk/124035/භික්ෂු-කථිකාවත්-කෙටුම්පත-මහ-නාහිමිවරුන්ගේ-අනුමැතියෙන්",
       "Category": "Local News",
       "Parent URL": "https://www.hirunews.lk/local-news.php?pageID=5209"
}