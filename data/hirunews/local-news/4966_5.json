{
       "Source": "hirunews",
       "Timestamp": "Thursday, 14 July 2016 - 12:38",
       "Headline": "වැට් පනත් කෙටුම්පතට එරෙහිව ඒකාබද්ධ විපක්ෂය උසාවි යයි",
       "News Content": "පාර්ලිමේන්තුවට ඉදිරිපත් කර ඇති වැට් බදු සංශෝධන පනත් කෙටුම්පත තුනෙන් දෙකේ ඡන්දයකින් සම්මත කරගැනීම සඳහා අවස්ථාව ලබාදෙන්නැයි ඉල්ලා ශ්‍රේෂ්ඨාධිකරණයට මූලික අයිතිවාසිකම් පෙත්සමක් ගොනුකර තිබෙනවා.\nඒකාබද්ධ විපක්ෂය විසින් ගොනු කර ඇති මෙම පෙත්සමේ දක්වා ඇත්තේ පසුගිය අයවැය ලේඛනයේ සඳහන් ක්‍රමවේදය මෙම පනත් කෙටුම්පතේ සඳහන් නොවන බවයි.\nඅයවැය ලේඛනය තුනෙන් දෙකක ඡුන්දයෙන් සම්මත වූ බැවින් මෙම පනත් කෙටුම්පතද තුනෙන් දෙකේ ඡුන්දයෙන් සම්මත කළ යුතු බවයි ඒකාබද්ධ විපක්ෂය සඳහන් කළේ.\nමැයි මස 2 වනදා සිට ක්‍රියාත්මක වූ වැට් සංශෝධනය සහ ජාතිය ගොඩනැගීමේ බද්ද අත්හිටුවමින් පසුගිය 11 වනදා ශ්‍රේෂ්ඨාධිකරණය අතුරු තහනම් නියෝගයක් නිකුත් කරනු ලැබුවා.\nඒ, වැට් බද්ද පැනවීමේදී අදාළ පනත් කෙටුම්පත සම්මත කරගැනීමට  පෙර අදාළ බද්ද පනවා ඇති බවට ගොනු කර තිබූ මූලික අයිතිවාසිකම් පෙත්සම් 5 ක් සළකා බැලීමෙන් පසුවයි.\nවැට් බදු සංශෝධන පනත් කෙටුම්පත සම්මත කරගැනීමත් සමඟ අතුරු තහනම බල රහිත වන බව ද ශ්‍රේෂ්ඨාධිකරණය දැනුම්දුන්නා.\nඒ අනුව අදාළ පනත් කෙටුම්පත දෙවන වර කියවීම ලබන 20 වනදා සිදු කර එදිනම ඡන්ද විමසීම පැවැත්වීමටයි නියමිතව තිබුනේ.\nමේ අතර, අද (14) පැවැති ශ්‍රී ලංකා නිදහස් පක්ෂයේ මාධ්‍ය හමුවට එක්වූ මුදල් රාජ්‍ය අමාත්‍ය ලක්ෂ්මන් යාපා අබේවර්ධන කියා සිටියේ අදාළ පෙත්සම විභාග කර අවසන් වනතුරු වැට් බදු සංශෝධනයට අදාළ පනත් කෙටුම්පත සම්මත කර නොගන්නා බවයි.",
       "URL": "https://www.hirunews.lk/137974/වැට්-පනත්-කෙටුම්පතට-එරෙහිව-ඒකාබද්ධ-විපක්ෂය-උසාවි-යයි",
       "Category": "Local News",
       "Parent URL": "https://www.hirunews.lk/local-news.php?pageID=4966"
}