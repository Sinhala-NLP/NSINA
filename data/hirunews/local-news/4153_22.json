{
       "Source": "hirunews",
       "Timestamp": "Wednesday, 27 December 2017 - 18:44",
       "Headline": "එජාපය සමඟ එක්වීමක් නැතැයි, මහින්ද කියයි",
       "News Content": "ඒකාබද්ධ විපක්ෂයේ මන්ත්‍රීවරුන් පිරිසක් එක්සත් ජාතික පක්ෂයට එක්වන බවට පළ වන වාර්තාවල කිසිදු සත්‍යභාවයක් නොමැති බව හිටපු ජනාධිපති මහින්ද රාජපක්ෂ පවසනවා.\nරුවන්වැල්ල ප්‍රදේශයේ අද පැවැති ජන හමුවකට එක්වීමෙන් අනතුරුව මාධ්‍යවේදීන් නැගූ ප්‍රශ්නවලට පිළිතුරු ලබාදෙමින් හිටපු ජනාධිපතිවරයා මේ බව සඳහන් කළා.\nරජයේ වැඩපිළිවෙළ අනුමත නොකරන සියලු දෙනා පොහොට්ටුවට ඡන්දය ලබා දියයුතු බව ද හිටපු ජනාධිපතිවරයා මෙහිදී සඳහන් කළා.\nඅපවත් වී වදාළ රුවන්වැල්ල -ඉඹුලාන ශ්‍රී නිකේතනාරාම මහා විහාරයේ විහාරාධිපති පූජ්‍ය නිවුන්හැල්ලේ සීලවිමලහිමියන්ට අවසන් ගෞරව දැක්වීම සඳහා අද පෙරවරුවේ හිටපු ජනාධිපතිවරයා එහි ගොස් තිබුණා.\nමේ අතර, සයිටම් වෛද්‍ය උපාධි ගැටළුව තවදුරටත් කල් නොයවා කඩිනමින් විසදිය යුතු බව හිටපු ජනාධිපති මහින්ද රාජපක්ෂ කියා සිටියා.\nනිවේදනයක් නිකුත් කරමින් හිටපු ජනාධිපතිවරයා පෙන්වා දෙන්නේ සයිටම් වෛද්‍ය උපාධිය අහෝසි කරන බවට ආණ්ඩුව ලබාදුන් ප්‍රතිඥාව පැහැර හරිමින් සිටින බවට ශිෂ්‍ය සංගම් සහ වෛද්‍ය නිලධාරීන් චෝදනා කරමින් සිටින බවයි.\nසයිටම් විරෝධී උද්ඝෝෂණ නිසා පසුගිය වසරේ සිට වෛද්‍ය අධ්‍යාපන කටයුතු ඇණහිටි බව සිහිපත් කරන හිටපු ජනාධිපතිවරයා සයිටම් වෛද්‍ය උපාධි පාඨමාලාවට පවතින විරෝධය හේතුවෙන් වෛද්‍ය අධ්‍යාපනය කඩා කප්පල් නොවීමට වගබලා ගැනීම ආණ්ඩුවේ වගකීම බව ප්‍රකාශ කළා.\nඑසේම වෛද්‍ය නිලධාරීන් වෘත්තීය ක්‍රියාමාර්ගවලට අවතීර්ණ නොකිරීම ද ආණ්ඩුවේ යුතුකම බවයි හිටපු ජනාධිපති මහින්ද රාජපක්ෂ සිය නිවේදනය මගින් පෙන්වා දෙන්නේ.",
       "URL": "https://www.hirunews.lk/179510/එජාපය-සමඟ-එක්වීමක්-නැතැයි-මහින්ද-කියයි",
       "Category": "Local News",
       "Parent URL": "https://www.hirunews.lk/local-news.php?pageID=4153"
}