{
       "Source": "hirunews",
       "Timestamp": "Saturday, 28 August 2021 - 13:49",
       "Headline": "විදෙස්ගත වන පුද්ගලයින් හට එන්නතට අදාළ විද්‍යුත් සහතිකයක් (වීඩියෝ)",
       "News Content": "කොවිඩ් 19 රෝගයෙන් ආරක්ෂාවීමට ජනතාව ලබා ගන්නා එන්නතට අදාළ විද්‍යුත් සහතිකයක් ලබාදීමේ කටයුතු සෞඛ්‍ය අමාත්‍යාංශය ආරම්භ කර\nතිබෙනවා.\nකෙසේවෙතත්, එම විද්‍යුත් සහතිකය ලබා දෙන්නේ විදෙස්ගත වන පුද්ගලයින් සඳහා පමණයි.\nකොවිඩ් 19 වසංගතය ලොවපුරා ව්‍යාප්තවීමත් සමඟ ඉන් ආරක්ෂාවීම සඳහා පිළියම් සෙවීමට ලොවපුරා පර්යේෂකයින් දැඩි වෙහෙසක් දැරුවා.\nඑහි ප්‍රතිඵලයක් ලෙස මිනිස් සිරුරේ ප්‍රතිශක්තිය ඉහළ දමන එන්නත් ක්‍රියාවලියක් බිහිවූ අතර, මොඩර්නා , ඇස්ට්‍රාසෙනෙකා, සයිනොෆාම්, ෆයිසර් ආදී එන්නත් වර්ග රැසක් නිර්මාණය වූයේ ඒ අනුවයි.\nකොවිඩ් වසංගතයට ගොදුරුවීමෙන් වැළකීම උදෙසා ජනතාව එන්නත්කරණයට ලක් කිරීම මේ වනවිට ගෝලීයව සිදුකෙරෙනවා.\nකෙසේවෙතත්, බොහෝ රටවල් එන්නත් වර්ග කිහිපයකට පමණක් අනුමැතිය දීම හේතුවෙන් එම රටවල්වලට සංක්‍රමණය වන පිරිස් තමා ලබාගත් එන්නත පිළිබඳ තොරතුරු ඉදිරිපත් කිරීමට අවශ්‍ය තත්ත්වයක් මේ වනවිට නිර්මාණය වී තිබෙනවා.\nඒ අනුව මෙරටින් වෙනත් රටවලට සංක්‍රමණය වන පුද්ගලයින්ට මෙම තත්ත්වයට මුහුණදීමට සිදුවනවා.\nමෙරට දැනට සිදු කෙරෙන්නේ එන්නත් ලබාදීමේදී එම තොරතුරු සඳහන් කාඩ් පතක් නිකුත් කිරීමයි.\nකෙසේවෙතත්, එන්නත්කරණයට අදාළ තොරතුරු සඳහන් විද්‍යුත් සහතිකයක් ලබාදීමට සෞඛ්‍ය අමාත්‍යාංශය මේ වනවිට කටයුතු කර තිබෙනවා.",
       "URL": "https://www.hirunews.lk/280793/විදෙස්ගත-වන-පුද්ගලයින්-හට-එන්නතට-අදාළ-විද්‍යුත්-සහතිකයක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1726"
}