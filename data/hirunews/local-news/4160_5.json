{
       "Source": "hirunews",
       "Timestamp": "Saturday, 23 December 2017 - 11:17",
       "Headline": "මීදුමෙන් වැසුණු නුවරඑළිය - බදුල්ල ප්‍රධාන මාර්ගය (ඡායාරූප)",
       "News Content": "මධ්‍යම කඳුකරයට වියළි කාලගුණ තත්ත්වයක් පැවතිය ද අද අලූයම සිට නුවරඑළිය - බදුල්ල ප්‍රධාන මාර්ගයේ ඝණ මීදුම් තත්ත්වයක් දක්නට ලැබෙන බව හිරු වාර්තාකරුවන් පවසනවා.\nවිශේෂයෙන් හග්ගල සිට වැලිමඩ දක්වා ස්ථාන කිහිපයක් මෙලෙස මීදුමෙන් වැසී යාම නිසා රථවාහන ගමනාගමනයට ද බාධා පවතින බව සඳහන්.\nසති අන්ත දීර්ඝ නිවාඩුවත් සමඟ නුවරඑළිය - බදුල්ල ප්‍රධාන මාර්ගයේ ගමනාගමන කටයුතු ඉහළ ගොස් ඇති බැවින් සැලකිල්ලෙන් රිය ධාවනය කරන ලෙසයි නුවරඑළිය පොලීසිය රියදුරන්ගෙන් ඉල්ලා සිටියේ.\nකාලගුණ විද්‍යා දෙපාර්තමේන්තුව ප්‍රකාශ කරන පරිදි අඩු උෂ්ණත්වය සහ ඉහළ ආර්ද්‍රතාව හේතුවෙන් ජනවාරි මාසයේ මැද භාගය වන තුරු මධ්‍යම පළාතේ විශේෂයෙන් ඉහළ කඳුකරයේ මෙවැනි මීදුම් තත්ත්වයක් අපේක්ෂා කළ හැකියි.\nඡායාරූප - හැටන්, රංජිත් රාජපක්ෂ",
       "URL": "https://www.hirunews.lk/179109/මීදුමෙන්-වැසුණු-නුවරඑළිය-බදුල්ල-ප්‍රධාන-මාර්ගය-ඡායාරූප",
       "Category": "Local News",
       "Parent URL": "https://www.hirunews.lk/local-news.php?pageID=4160"
}