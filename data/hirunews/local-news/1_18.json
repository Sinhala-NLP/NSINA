{
       "Source": "hirunews",
       "Timestamp": "Thursday, 28 September 2023 - 15:19",
       "Headline": "නව ජාත්‍යන්තර මූල්‍ය සැලැස්මක් අවශ්‍ය බව ජනපති කියයි",
       "News Content": "නව ජාත්‍යන්තර මූල්‍ය සැලැස්මක් අවශ්‍ය බව ජනාධිපති රනිල් වික්‍රමසිංහ පවසනවා.\nජනාධිපතිවරයා මේ බව කියා සිටියේ ජර්මනියේ පැවැත්වෙන බර්ලින් ගෝලීය සැසිවාරය අමතමින්.\nඑහිදී ජනාධිපතිවරයා වැඩිදුරටත් සඳහන් කළේ දැනට පවතින ණය ප්‍රතිව්‍යුහගතකරණ ක්‍රියාවලිය ඉතාම සංකීර්ණ බැවින් නව ජාත්‍යන්තර මූල්‍ය සැලැස්මක අවශ්‍යතාව පවතින බවයි.\nරටේ දේශගුණ සෞභාග්‍ය සැලැස්ම සාර්ථක කර ගැනීම සඳහා 2030 වන විට ශ්‍රී ලංකාවට ඩොලර් බිලියන 26.5ක් අවශ්‍ය වන අතර IMF තීරණවලට අනුව ඉදිරි වසර කිහිපය තුළ ශ්‍රී ලංකාවේ තත්ත්වය යහපත් වුවහොත් ශ්‍රී ලංකාව 3.5%ක වර්ධන වේගයක් අත්කර ගන්නවා යැයි ද ජනාධිපතිවරයා එහිදී පැවසුවා.\nසිවුදින නිල සංචාරයක් සඳහා ජනාධිපතිවරයා ජර්මනිය බලා පිටත්ව ගියේ ඊයේ අලුයමයි.",
       "URL": "https://www.hirunews.lk/349669/නව-ජාත්‍යන්තර-මූල්‍ය-සැලැස්මක්-අවශ්‍ය-බව-ජනපති-කියයි",
       "Category": "Local News",
       "Parent URL": "https://www.hirunews.lk/local-news.php?pageID=1"
}