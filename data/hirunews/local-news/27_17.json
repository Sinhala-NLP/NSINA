{
       "Source": "hirunews",
       "Timestamp": "Friday, 15 September 2023 - 19:31",
       "Headline": "සචිත්‍ර සේනානායකගෙන් විස්තරාත්මක හෙළිදරව්වක්",
       "News Content": "තරග පාවාදීමේ සිද්ධියක් සම්බන්ධයෙන් අත්අඩංගුවට ගත් ශ්‍රී ලංකා ක්‍රිකට් කණ්ඩායමේ හිටපු ක්‍රීඩක සචිත්‍ර සේනානායක ලබන 25 වනදා දක්වා යළි රක්ෂිත බන්ධනාගාර ගත කෙරුණා.\nඒ ඔහු කොළඹ ප්‍රධාන මහේස්ත්‍රාත් ප්‍රසන්න අල්විස් හමුවට අද ඉදිරිපත් කළ අවස්ථාවේදීයි.\nසචිත්‍ර සේනානායක පසුගිය 6 වනදා නීතිඥයෙකු මාර්ගයෙන් ක්‍රීඩා අමාත්‍යාංශයේ ක්‍රීඩා වැරදි වැළැක්වීමේ විශේෂ පොලිස් විමර්ශන ඒකකය වෙත භාරවීමෙන් අනතුරුව අත්අඩංගුවට ගනු ලැබුවා.\nඅද (15) දිනයේ ඔහුගේ නීතිඥයින් ඇප ඉල්ලා සිටි නමුත්, මහේස්ත්‍රාත්වරයා විසින් එය ප්‍රතික්ෂේප කළා.\nමෙහිදී නියෝජ්‍ය සොලිසිටර් ජනරාල් දිලීප පීරිස් අධිකරණය හමුවේ කරුණු දක්වමින් කියා සිටියේ ”‍මෙම සිද්ධිය සම්බන්ධයෙන් ප්‍රශ්න කිරීමට අවශ්‍යව සිටින පුද්ගලයෙකු ක්‍රීඩා විමර්ශන අංශයට ඉදිරිපත් කරන බවට සැකකරු පසුගිය වතාවේ අධිකරණයට ප්‍රතිඥාවක් ලබා දුන් බවයි.\nඒ අනුව ”‍මුදිත ප්‍රියංග”‍ නමැති පුද්ගලයකු ප්‍රකාශයක් ලබාදීම සඳහා නීතිඥවරයෙක් සමග ක්‍රීඩා විමර්ශන අංශයට පැමිණි බවද නියෝජ්‍ය සොලිසිටර් ජෙනරාල්වරයා අධිකරණයට සඳහන් කළා.\nකෙසේ වෙතත් එම පුද්ගලයා සැකකරු විසින් ඉදිරිපත් කරන බවට දැනුම් දුන් පුද්ගලයා නොව ව්‍යාජ පුද්ගලයෙකු බවයි නියෝජ්‍ය සොලිසිටර් ජෙනරාල්වරයා අධිකරණය හමුවේ කියා සිටියේ.\nමෙම සැකකරුගේ කටහඬ පරික්ෂා කිරීම සඳහා අධිකරණ නියෝග මත පසුගිය 13 වනදා රජයේ රස පරීක්ෂක දෙපාර්තමේන්තුව වෙත ඉදිරිපත් කළ නමුත් එම දෙපාර්තමේන්තුවේ පරීක්ෂණ උපකරණ වල තිබූ ගැටලු‍ සහගත තත්ත්වයක් නිසා එම කටහඬ පරීක්ෂාව සිදු කිරීමට නොහැකි වූ බවද නියෝජ්‍ය සොලිසිටර් ජෙනරාල්වරයා අධිකරණය හමුවේ සදහන් කළා.\nවැඩි දුරටත් කරුණු දැක්වූ නියෝජ්‍ය සොලිසිටර් ජෙනරාල්වරයා කියා සිටියේ සැකකරු විමර්ශනවලට සහාය ලබා දී නොමැති අතර ඔහුගෙන් ප්‍රකාශයක් පවා සටහන් කර ගත්තේ අධිකරණයෙන් ලබාගත් නියෝගයක් අනුව බවයි.\nඔහු සතු දුරකථන ලබා දෙන ලෙස ඉල්ලීම් කලත් ඒවා ලබා නුදුන් බවත් විමර්ශනවලට අවශ්‍ය එක් දුරකථනයක් මුරුසි දූපත්වල දී ඔරු පදින අවස්ථාවේ ජලයට වැටුණු බව සැකකරු සඳහන් කළ බවත් මෙහිදී ප්‍රකාශ වුණා.\nමේ සම්බන්ධයෙන් එම අවස්ථාවේ එහි සිටි අජන්ත මෙන්ඩිස්, චාමර කපුගෙදර, රජීව් විජේසිංහ යන අයගෙන් ප්‍රශ්න කළ බවත් ප්‍රකාශ කළ නියෝජ්‍ය සොලිසිටර් ජෙනරාල්වරයා කියා සිටියේ එවැනි දෙයක් සිදු වූ බවට සචිත්‍ර සේනානායක තමන්ට නොකියූ බව මෙම ක්‍රිඩකයින් පැවසූ බවයි.\nසැකකරු විමර්ශන වලට අවශ්‍ය පුද්ගලයෙකු වන ”‍මුදිත”‍ නමැත්තෙකුගේ දුරකථන අංකයක් ලබා දුන් බවත් පරීක්ෂා කිරීමේදී එම දුරකථන අංකය කෑගල්ල ප්‍රදේශය උසස් පෙළ හදාරන මොහොමඩ් අලි නැමැති ශිෂ්‍යයෙකුගේ බවත් නියෝජ්‍ය සොලිසිටර් ජෙනරාල්වරයා සඳහන් කළා.\nඔහු කියා සිටියේ මෙම තරග පාවාදීමේ ජාලයට විශාල පුද්ගලයින් පිරිසක් සම්බන්ධ වී සිටින බවයි.\nඉන් අනතුරුව සැකකරු වෙනුවෙන් ජනාධිපති නීතිඥ කාලිංග ඉන්ද්‍රතිස්ස කරුණු ඉදිරිපත් කරමින් සඳහන් කළේ මෙම සිද්ධියට අදාළ විමර්ශන කටයුතු ආරම්භ වුණේ 2021 වසරේ බවයි.\nඒත් මේ දක්වා සැකකරු සාක්ෂිකරුවන්ට බලපෑම් සිදු කළ බවට කිසිදු පැමිණිල්ලක් ඉදිරිපත් වී නොමැති බවද ඔහු කියා සිටියා.\nතම සේවාදායකයා මුද්‍රිත නැමැති පුද්ගලයෙකු ක්‍රීඩා විමර්ශන අංශයට ඉදිරිපත් කළේ ඔවුන් කළ ඉල්ලීමකට අනුව බවත් එහිදී සඳහන් කෙරුණා.\nඉදිරිපත් වූ කරුණු සලකා බැලූ ප්‍රධාන මහේස්ත්‍රාත් ප්‍රසන්න අල්විස් සිය නියෝගය ප්‍රකාශයට පත් කරමින් කියා සිටියේ සැකකරුගෙන් වැඩිදුර ප්‍රකාශයක් සටහන් කරගැනීමට අවශ්‍ය බවයි.\nඑම නිසා මෙම අවස්ථාවේදී සැකකරු ඇප මත මුදා හරිනු ලැබූවොත් විමර්ශන කටයුතු වලට මෙන්ම යුක්තිය ඉටු කිරීමේ ක්‍රියාවලියට බාධා සිදුවණ බවද මහේස්ත්‍රාත්වරයා සඳහන් කළා.",
       "URL": "https://www.hirunews.lk/348399/සචිත්‍ර-සේනානායකගෙන්-විස්තරාත්මක-හෙළිදරව්වක්",
       "Category": "Local News",
       "Parent URL": "https://www.hirunews.lk/local-news.php?pageID=27"
}