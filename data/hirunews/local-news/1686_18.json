{
       "Source": "hirunews",
       "Timestamp": "Friday, 17 September 2021 - 11:23",
       "Headline": "ලංකා රෝහල් බෝම්බ සිද්ධියේ තවත් සැකකරුවෙක් අත්අඩංගුවට (වීඩියෝ)",
       "News Content": "නාරාහේන්පිට ලංකා රෝහලේ තිබී ජීව අත්බෝම්බයක් සොයාගැනීමේ සිද්ධිය සම්බන්ධයෙන් තවත් පුද්ගලයෙකු අත්අඩංගුවට ගෙන තිබෙනවා.\nකොළඹ අපරාධ කොට්ඨාසය විසින් ඔහු අත්අඩංගුවට ගෙන ඇත්තේ කුරුණෑගල - මහව ප්‍රදේශයේදි යි.\nපෙරේදා අත්අඩංගුවට ගත් පුද්ගලයාගෙන් සිදු කරන ලද ප්‍රශ්න කිරීම්වලට අනුව මෙම සැකකරු අද අත්අඩංගුවට ගත් බවයි පොලිසිය කියා සිටියේ.\nඅදාළ පුද්ගලයා සතුව තිබී ජීව උණ්ඩ 18ක් ද පොලිස් භාරයට ගෙන තිබෙනවා.\nමේ අතර, ආරක්ෂක අමාත්‍යාංශයේ ලේකම් විශ්‍රාමික ජෙනරාල් කමල් ගුණරත්න නිවේදනයක් නිකුත් කරමින් සඳහන් කළේ, රටේ ආරක්ෂාව සම්බන්ධයෙන් ජනතාව කිසිදු බියක් ඇති කර නො ගත යුතු බවයි.\nකටුනායක බණ්ඩාරනායක ජාත්‍යන්තර ගුවන් තොටුපොළේ ආරක්ෂාව තර කිරීමට කටයුතු කිරීම හේතුවෙන් රටේ ආරක්ෂාව සම්බන්ධයෙන් ජනතාව කිසිදු බියක් ඇති කර ගත නොමැති බව ද ආරක්ෂක ලේකම්වරයා සඳහන් කළා.\nඅදාළ නිවේදනයෙන් ඔහු වැඩිදුරටත් දක්වා ඇත්තේ ගුවන් තොටුපොළේ ආරක්ෂාව සම්බන්ධයෙන් පියවර ගැනීමට හේතු වූයේ ගුවන් තොටුපොළ බලධාරීන්ට ලද ව්‍යාජ ඊමේල් පණිවුඩයක් බවයි.\nරට තුළ පවතින සාමකාමී වාතාවරණයට බාධා කිරීමට කිසිවෙකුටත් ඉඩ නො තබන බවට ද ආරක්ෂක ලේකම්වරයා නිකුත් කළ නිවේදනයේ වැඩිදුරටත් සඳහන්.",
       "URL": "https://www.hirunews.lk/282451/ලංකා-රෝහල්-බෝම්බ-සිද්ධියේ-තවත්-සැකකරුවෙක්-අත්අඩංගුවට-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1686"
}