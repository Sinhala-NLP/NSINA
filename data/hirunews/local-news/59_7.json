{
       "Source": "hirunews",
       "Timestamp": "Friday, 01 September 2023 - 7:44",
       "Headline": "ස්වේච්ඡා ගුරුවරු 249 දෙනෙකුගේ සේවය ස්ථිර කරයි",
       "News Content": "යුද සමයේ සිට උතුරු නැගෙනහිර පළාත්වල රජයේ පාසල්වල සේවය කරන ස්වේච්ඡා ගුරුවරු 249 දෙනෙකුගේ සේවය වහාම ස්ථිර කිරීමට අමාත්‍ය මණ්ඩල රැස්වීමේදී තීරණය කළ බව ධීවර අමාත්‍ය ඩග්ලස් දේවානන්දා පසුගිය 30 දා යාපනයේදී පවසා තිබෙනවා.\nඅමාත්‍යවරයා මේ බව පැවසුවේ සිය සේවය ස්ථිර කර දෙන ලෙස ඉල්ලා සිටීමට උතුරු නැගෙනහිර ස්වේච්ඡා ගුරු සංගමයේ නියෝජිතයින් පිරිසක් අමාත්‍යවරයා හමු වීමට ගිය අවස්ථාවේදීයි.\nඋතුරේ ස්වේච්ඡා ගුරුවරුන්ගේ සේවය ස්ථිර කරන ලෙස ඉල්ලා එම සංගමය ගත වූ කාලය තුළ විරෝධතා උද්ඝෝෂණ හා උපවාස 289ක් උතුරු නැගෙනහිර ප්‍රදේශ පුරා පවත්වා ඇති බවයි වාර්තා වන්නේ.\nයුද සමයේදී හා ඊට පසුව උතුරු නැගෙනහිර පාසල්වලට පැමිණීමට දකුණේ විශාල පිරිසක් අකැමති විම හේතුවෙන් මෙම පළාත්වල සේවය කිරීමට පළාතේ සුදුසුකම් ඇති පිරිසක් ස්වේච්ඡා ගුරුවරු වශයෙන් බදවා ගෙන තිබූ බවයි අප වාර්තාකරු සඳහන් කළේ.\nමේ අන්දමට උතුරු ප්‍රදේශය තුළ ස්වේච්ඡා ගුරුවරු 62 ක්ද නැගෙනහිර පළාතේ ස්වේච්ඡා ගුරුවරු 187 ක්ද සේවය කරන අතර ඔවුන්ගෙන් ඇතමෙක්ගේ සේවා කාලය අවුරුදු 15 ද ඉක්මවා තිබෙනවා.",
       "URL": "https://www.hirunews.lk/346767/ස්වේච්ඡා-ගුරුවරු-249-දෙනෙකුගේ-සේවය-ස්ථිර-කරයි",
       "Category": "Local News",
       "Parent URL": "https://www.hirunews.lk/local-news.php?pageID=59"
}