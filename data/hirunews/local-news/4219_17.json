{
       "Source": "hirunews",
       "Timestamp": "Tuesday, 14 November 2017 - 12:53",
       "Headline": "සරම ගැලවීම ගැන විමර්ශනයට පොලීසිය සූදානම්",
       "News Content": "හලාවත පොලීසියේ නිලධාරියෙකු විසින් පාසල් සිසුවෙකු ප්‍රසිද්ධ ස්ථානයක නිරුවත් කළ බව කියන සිද්ධිය පිළිබඳ පැමිණිල්ලක් ඉදිරිපත් කරන්නේ නම්, ඒ පිළිබදව විමර්ශනය කළ හැකි බව ප්‍රදේශය භාර උසස් පොලිස් නිලධාරියෙකු ප්‍රකාශ කළා.\nකෙසේ වෙතත්, මේ වන විට එවැනි කිසිදු පැමිණිල්ලක් ලැබී නොමැති බවයි ඔහු හිරු ප්‍රවෘත්ති අංශයට සඳහන් කළේ.\nපොලිස් නිලධාරියෙකු විසින් ප්‍රසිද්ධ ස්ථානයකදී නිරුවත් කිරීම නිසා අපහසුතාවට පත්වූ පාසල් සිසුවෙකු පිළිබඳ තොරතුරු හලාවත ප්‍රදේශයෙන් වාර්තා වුණා.\nඑමෙන්ම මේ හේතුව නිසා සිසුවා පාසල් යාම ද ප්‍රතික්ෂේප කොට නිවස තුළටම වී කාලය ගත කරන බවයි ඔහුගේ දෙමාපියන් සඳහන් කළේ.\nමීට අමතරව සිසුවා මෙවර සාමාන්‍ය පෙළ විභාගයට පෙනී සිටීමට ද නියමිතව ඇති බැවින් එම විභාග කටයුතු ද අඩපණ වී ඇති බව දෙමාපියන් චෝදනා කළා.\nපසුගිය 11 වන දා හලාවත - මාළිගාවත්ත ප්‍රදේශයට පැමිණි හලාවත පොලිසියේ නිලධාරීන් පිරිසක් වැටලීමක් සිදුකර තිබෙනවා.\nඑම අවස්ථාවේදී කිසියම් හේතුවක් මත මෙම සිසුවා ඇද සිට සරම කඩා ඉවත් කිරීමට පොලිස් නිලධාරියෙකු කටයුතු කර ඇති බව සඳහන්.\nකෙසේ වෙතත්, සිද්ධිය වන විට ඒ අවට ප්‍රදේශවාසීන් සහ දරුවාගේ යහළුවන් සිට ඇති බැවින් තම දරුවා දැඩි අපහසුතාවයට පත්ව සිටින බවයි ඔහුගේ පියා හිරු ප්‍රවෘත්ති අංශයට සඳහන් කළේ.",
       "URL": "https://www.hirunews.lk/175998/සරම-ගැලවීම-ගැන-විමර්ශනයට-පොලීසිය-සූදානම්",
       "Category": "Local News",
       "Parent URL": "https://www.hirunews.lk/local-news.php?pageID=4219"
}