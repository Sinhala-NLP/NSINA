{
       "Source": "hirunews",
       "Timestamp": "Friday, 03 December 2021 - 17:50",
       "Headline": "නොරොච්චෝලේ හැර සෙසු විදුලි බලාගාර යථා තත්ත්වයට (වීඩියෝ)",
       "News Content": "දිවයින පුරා බිඳ වැටුණු විදුලිය සැපයුම අද (03) රාත්‍රිය වන විට මුළු මුනින්ම යථා තත්වයට පත් කිරීමට හැකි වනු ඇති බව විදුලිබල අමාත්‍යාංශය ප්‍රකාශ කළා.\nමෙම හදිසි බිඳ වැටීම් සම්බන්ධයෙන් අද පස්වරුවේ ලංකා විදුලිබල මණ්ඩලයේ පැවති සාකච්ඡාවකින් අනතුරුව රාජ්‍ය අමාත්‍ය දුමින්ද දිසානායක කියා සිටියේ මේ වනවිට නොරොච්චෝලේ බලාගාරයේ හැර සියලු බලාගාරවල සැපයුම යථා තත්ත්වයට පත් කර ඇති බවයි.\nනොරොච්චෝලේ බලාගාරය යථා තත්ත්වයට පත් කිරීම සඳහා තවත් දින 2ක කාලයක් ගත වනු ඇති බවයි ඔහු ප්‍රකාශ කළේ.\nඅද පෙරවරු 11 යි 30ට පමණ දිවයින පුරා හදිසියේ විදුලිය බිඳවැටුණු අතර මෙය මෙම සතියේ සිදු වූ 2 වන විදුලි බිඳ වැටීමයි.\nපසුගිය සඳුදා රාත්‍රියේ ද විදුලි සම්ප්‍රේෂණ මාර්ගයක බිඳ වැටීමක් හේතුවෙන් දිවයිනේ ප්‍රදේශ ගණනාවකට විදුලිය විසන්ධි වුණා.\nඅද සිදු වූ විදුලි බිඳ වැටීමට හේතුව මේ දක්වා නිශ්චිතව ප්‍රකාශ කල නොහැකි බවයි විදුලි බල මණ්ඩලයේ සාමාන්‍යාධිකාරී එම්. ආර් රණතුංග සඳහන් කළේ.\nකෙසේ වෙතත් ඔහු කියා සිටියේ මෙය වෘත්තීය ක්‍රියාමාර්ගයක නිරත වන විදුලි ඉංජිනේරුවරුන්ගේ කඩාකප්පල්කාරී ක්‍රියාවක් බවට සැක කරන බවයි.\nසාමාන්‍යාධිකාරීවරයා එසේ ප්‍රකාශ කර පැය කිහිපයක් ගතව යන්නටත් මත්තෙන් විදුලි ඉංජිනේරු සංගමය මාධ්‍ය වෙත ප්‍රකාශ කළේ තම වෘත්තීය ක්‍රියාමාර්ගය තාවකාලිකව අත්හිටුවන බවයි.\nයුගදනවි බලාගාරයේ කොටස් ඇමරිකානු සමාගමකට පවරා දීමට එරෙහිව ඔවුන් මෙම අකුරට වැඩ කිරීමේ වෘත්තීය ක්‍රියාමාර්ගය දියත් කළ අතර, අද දිනයේ ජනාධිපතිවරයා කළ ඉල්ලීමකට අනුව එය අත්හිටවූ බව එම සංගමයේ සභාපති සෞම්‍ය කුමාර වඩු සඳහන් කළා.\nකෙසේ වෙතත්, විදුලි සැපයුම බිඳ වැටීමත් සමග අඹතලේ හා බියගම පවිත්‍රාගාරවලින් ජලය සැපයෙන කොළඹ හා තදාසන්න ප්‍රදේශ කිහිපයක ජලය සැපයුමට ද බාධා එල්ල වුණා.\nඑමෙන්ම, දුම්රිය ධාවනයට මෙන්ම ඉන්ධන අලෙවියට ද බාධා එල්ල වූ අතර, ඇතැම් ප්‍රදේශවල ඉන්ධන පිරවුම්හල් ඉදිරිපිට පෝලීම් ද දක්නට ලැබුණා.\nමාර්ග සංඥා ක්‍රියාවිරහිත වීම හේතුවෙන් ඇතැම් මාර්ගවල රථ වාහන තදබදයක් ද දක්නට ලැබුණු අතර, රථ වාහන හැසිරවීම සඳහා පොලිස් නිලධාරීන්ට දැඩි වෙහෙසක් දැරීමට සිදු වුණා.\nමේ අතර, ඊයේ (02) රාත්‍රියේ කඩුවෙල - වැලිවිට විදුලි පාරිභෝගික අධිකාරි, ප්‍රදේශයේ සිදුවූ විදුලිබිඳ වැටීම සම්බන්ධයෙන් විදුලිබල මණ්ඩලයේ ව්‍යාපාර හා මෙහෙයුම් ක්‍රම උපාය අංශයේ ප්‍රධාන ඉංජිනේරුවරයා කොම්පඤ්ඤ වීදිය පොලීසිය වෙත පැමිණිලි කර තිබෙනවා.\nඒ අදාළ විදුලි බිඳ වැටීම කඩා කප්පල්කාරි පිරිසක් විසින් සිදුකරන ලද්දක් ද යන්න විමර්ශනය කරන ලෙස ඉල්ලමින්.\nඒ අනුව, කොළඹ අපරාධ කොට්ඨාසය ඒ පිළිබඳව විමර්ශන ආරම්භ කර ඇති බවයි පොලිස් මාධ්‍ය ප්‍රකාශක කාර්යාලය සඳහන් කළේ.",
       "URL": "https://www.hirunews.lk/289940/නොරොච්චෝලේ-හැර-සෙසු-විදුලි-බලාගාර-යථා-තත්ත්වයට-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1519"
}