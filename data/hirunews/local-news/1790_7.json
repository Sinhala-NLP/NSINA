{
       "Source": "hirunews",
       "Timestamp": "Wednesday, 28 July 2021 - 17:00",
       "Headline": "රුපියල් මිලියන 125කට වැඩි වටිනාකමින් යුත් කේරළ ගංජා තොගයක් සමග 3ක් අත්අඩංගුවට",
       "News Content": "රුපියල් මිලියන 125කට අධික වටිනාකමකින් යුත් කේරළ ගංජා තොගයක් සමග සැකකරුවන් තුන්දෙනෙකු උතුරු මුහුදේදී නාවික හමුදාව විසින් අත්ඩංගුවට ගෙන තිබෙනවා.\nඊයේ (27) රාත්‍රී සිදුකළ විශේෂ සෝදිසි මෙහෙයුමකදීයි මෙම සැකකරුවන් සහ කේරළ ගංජා අත්අඩංගුවට පත්වී ඇත්තේ.\nඋතුරු නාවික විධානයට අයත් වේග ප්‍රහාරක යාත්‍රාවක් සමග වෙරළබඩ මුර යාත්‍රා යොදා ගනිමින් ඊයේ රාත්‍රී යාපනය මාදගල් ප්‍රදේශයේ සිට පේදුරුතුඩුව දක්වා වූ මුහුදු ප්‍රදේශයේ සෝදිසි මෙහෙයුම ක්‍රියාත්මක කර තිබුණා.\nඑහිදී එක් නාවික යාත්‍රාවක් විසින් සැක කටයුතු ඩිංගි යාත්‍රාවක් පරීක්ෂා කිරීමට යාමේදී එම යාත්‍රාව මගින් මලු කිහිපයක් මුහුදට දමා පළායාමට උත්සාහ කර තිබෙනවා.\nඑහිදී නාවික හමුදා යාත්‍රාවක් විසින් අදාළ ඩිංගි යාත්‍රාව හඹාගොස් සැකකරුවන් තුන්දෙනෙකු සමග එම යාත්‍රාව අත්අඩංගුවට ගනු ලැබුවා.\nඅනතුරුව නාවික හමුදාව විසින් කුඩා යාත්‍රා යොදවා මාදගල් ප්‍රදේශයට ඔබ්බෙන් වූ මුහුදු ප්‍රදේශයේ සිදුකළ වැඩිදුර සෝදිසි මෙහෙයුමක් මගින් මුහුදට දමා තිබූ පොලිතින් මලු 8ක පාර්සල් 125ක් වශයෙන් අසුරන ලද කේරළ ගංජා කිලෝ 417යි ග්‍රෑම් 200ක පමණ තොගයක් සොයාගෙන තිබෙනවා.\nඑහි වටිනාකම රුපියල් මිලියන 125කට අධික බවටයි අනාවරණ වි ඇත්තේ.\nනාවික හමුදා භාරයට ගත් සැකකරුවන් තුන්දෙනා තොන්ඩමන්ආරු සහ ගුරුනගර් ප්‍රදේශවල පදිංචි අවුරුදු 20ත් 40ත් අතර වයස්වල පසුවන පිරිසක්.\nඔවුන් කේරළ ගංජා තොගය සහ ඩිංගි යාත්‍රාව සමග ඉදිරි විමර්ශන කටයුතු සඳහා ඉලවාලි පොලිසියට භාරදීමට නියමිතයි.",
       "URL": "https://www.hirunews.lk/278246/රුපියල්-මිලියන-125කට-වැඩි-වටිනාකමින්-යුත්-කේරළ-ගංජා-තොගයක්-සමග-3ක්-අත්අඩංගුවට",
       "Category": "Local News",
       "Parent URL": "https://www.hirunews.lk/local-news.php?pageID=1790"
}