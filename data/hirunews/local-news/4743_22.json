{
       "Source": "hirunews",
       "Timestamp": "Wednesday, 21 December 2016 - 19:17",
       "Headline": "තැපැල් වර්ජනය අද මැදියම් රැයෙන් අවසන්",
       "News Content": "තැපැල් සේවකයින් ආරම්භ කර ඇති සංකේත වැඩවර්ජනය හේතුවෙන් මේ වනවිට මධ්‍යම තැපැල් හුවමාරුවේ පමණක් ලිපි ලක්ෂ 15 ක් පමණ ගොඩගැසී ඇති බව වාර්තාවනවා.\nඊට අමතරව, බෙදීමට නොහැකි වූ ලිපි සහ පාර්සල් විශාල ප්‍රමාණයක් දිවයිනේ සෑම තැපැල් ස්ථානයකම ගොඩගැසී ඇති බවයි තැපැල් වෘත්තිය සමිති සඳහන් කළේ.\nකෙසේ වෙතත් අද මධ්‍යම රාත්‍රී 12 ට තැපැල් සේවකයින් ආරම්භ කර තිබූ සංකේත වර්ජනය අවසන් වනවා.\nඋසස්වීම් සහ බඳවාගැනීම් පටිපාටියේ පවතින අක්‍රමිකතා ඉවත් කිරීම ඇතුලු ඉල්ලීම් හතක් මුල් කර ගනිමින් තැපැල් සේවකයින් පැය 48 ක වැඩවර්ජනයක් ආරම්භ කළේ පෙරේදා මධ්‍යම රාත්‍රියේයි.\nමේ අතර වර්ජනයේ නිරත  තැපැල් සේවකයන් කොළඹ මධ්‍යම තැපැල් හුවමාරුව අසළ සිට පා ගමනින් ජනාධිපති ලේකම් කාර්යාලයට යාමට උත්සාහ කළ අතර පසුව සාමාජිකයන් අටදෙනෙකුට ජනාධිපති ලේකම් කාර්යාලයේ නිලධාරීන් සමඟ සාකච්ඡාවක් සඳහා අවස්ථාව හිමිවුණා.\nසති දෙකක් තුළ මෙම සේවකයන්ගේ ගැටළුවලට විසඳුම් ලබාදීමට ජනාධිපති ලේකම් කාර්යාලයේ නිලධාරියෙකු එකඟවීමත් සමඟ පිරිස එම ස්ථානයෙන් විසිර ගියා.",
       "URL": "https://www.hirunews.lk/150274/තැපැල්-වර්ජනය-අද-මැදියම්-රැයෙන්-අවසන්",
       "Category": "Local News",
       "Parent URL": "https://www.hirunews.lk/local-news.php?pageID=4743"
}