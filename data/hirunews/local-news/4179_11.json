{
       "Source": "hirunews",
       "Timestamp": "Saturday, 09 December 2017 - 20:45",
       "Headline": "කතිර දළා සහ තනි දළයා කෝ ?",
       "News Content": "මින්නේරිය ජාතික වනෝද්‍යානයේ සැරි සැරූ දළ ඇතුන් දෙදෙනෙකු කලක සිට වනෝද්‍යානය තුළ දැක ගැනීමට නොමැති බව සංචාරක මඟ පෙන්වන්නන් සහ ප්‍රදේශවාසීන් පවසනවා.\nමෙලෙස අතුරුදන්ව සිටින්නේ, මීට පෙර අවස්ථා කිහිපයකදී වෙඩි ප්‍රහාරයන්ටද ලක්වූ දළ ඇතුන් දෙදෙනෙක්.\nගල්ගමුවේ දළ පූට්ටුවා වෙඩිතබා ඝාතනය කිරීමත් සමඟ මෙරට දළ ඇතුන් සම්බන්ධයෙන් සමාජය තුළ දැඩි කතාබහක් නිර්මාණය වුණා.\nඒත් සමඟම විවිධ රක්ෂිත වනාන්තරයන්හි සැරි සැරූ දළ ඇතුන් කෙරෙහි විශේෂ අවධානයක් යොමුවූ අතර මින්නේරිය ජාතික වනෝද්‍යානයේ සැරි සැරූ දළ ඇතුන් දෙදෙනෙකු සම්බන්ධයෙන් තොරතුරක් නොලැබෙන්නේ මෙවන් පසුබිමකයි.\nකතිර හැඩයකින් යුක්ත දළ යුගලක් සහිත මේ දළ ඇතා සෝමාවතිය රක්ෂිතයේ සිට මින්නේරිය ජතික වනෝද්‍යානයට සංක්‍රමණය වන්නේ මාස කිහිපයකට වරක්.\nකතිර දළා සහ මහසෙන් යන අන්වර්ථ නාමයන්ගෙන් හඳුන්වන මේ සද්ධන්තයා මාස කිහිපයක සිට දක්නට නොලැබීම සම්බන්ධයෙන් ප්‍රදේශවාසීන්ට යම් කුකුසක් මතුව තිබෙනවා.\nඑමෙන්ම, වයස අවුරුදු 25 ක් පමණ වන මේ සද්ධනත්යාද මාස කිහිපයක සිට මින්නේරිය ජාතික වනෝද්‍යානය තුළ දක්නට නොලැබෙන බව සංචාරක මඟ පෙන්වන්නන් සහ ප්‍රදේශවාසීන් පවසනවා.\nඑක් දළක් සහිත මේ දළ ඇතා තනි දළයා නමින් හඳුන්වන අතර පසුගිය කාලයේදී මින්නේරිය වැව් තාවුල්ල ආශ්‍රිතව නිරන්තරයෙන් දක්නට ලැබුණා.\nමෙම දළ ඇතුන් දෙදනා පිළිබදව කඩිනම් අවධානය යොමු කර ඔවුන්ට යම් කරදරයක් සිදු වී ඇත්දැයි සොයා බැලීම වනජීවී නිලධාරීන් සතු වගකීමක්.\nමේ සම්බන්ධයෙන් කළ විමසුමකදී මින්නේරිය ජාතික වනෝද්‍යාන භාරකරු පැවසුවේ, විවිධ වනාන්තරයන්ට සංක්‍රමණය වන මෙම දළ ඇතුන් දෙදෙනා පිළිබඳව මාස කිහිපයක සිට තොරතුරක් නොමැති වුවත් ඔවුන්ට අනතුරක් සිදුවී නොමැති බවට විශ්වාස කරන බවයි.\nනමුත්, අවස්ථා කිහිපයකදී වෙඩි ප්‍රහාරයන්ටද ලක්ව ඇති මේ සද්ධන්තයන් දෙදෙනා ගැන අනතුරක් සිදු වී නොමැති බවට වූ විශ්වාසය මත පමණක් නොසිට ඇතුන් දෙදෙනා පිළිබදව සොයා බැලීම වගකිව යුතු බලධාරීන්ගේ වගකීමක් නොවන්නේද?\nමේ අතර, කැකිරාව අලගොල්ලාගම ප්‍රදේශයේදී විදුලිසැර වැදී මිය ගිය දළ ඇතෙකුගේ සිරුරක් ඊයේ  පස්වරුවේ වනජීවී නිලධාරීන් යොයා ගත්තා.\nරිටිගල රක්ෂිතයේ ජීවත් වූ මේ සද්ධන්තයා අඩි 3 ක පමණ දළකින් යුක්තයි.\nවගා ආරක්ෂා කර ගැනීම සඳහා ඇද තිබූ විදුලි රැහන් කිහිපයක්ද එහි තිබී පොලිස් භාරයට ගැණුනු අතර සිද්ධියට සැකපිට පුද්ගලයෙකු අත්අඩංගුවට ගැණුනා.\nමේ අතර ගල්ගමුවේ දළ පූට්ටුවා වෙඩි තබා ඝාතනය කළ සැකකරුවන්ට දඬුවම් ලබා දෙන්නැයි ඉල්ලා අද දහවල් දේව කන්නලව්වක් පැවැත්වුණේ උස්ගල සියඹල්නගමුව වැව්තාවුලේදීයි.\nඑමෙන්ම දළ පූට්ටුවාට පිං පැමිණවීම සඳහා උස්ගල ආනන්ද බෝධිරාජාරාම විහාරස්ථානයේදී හිමිවරුන් නව නමක් විෂයෙහි දානමය පිංකමක්ද ප්‍රදේශවාසීන් විසින් සංවිධාන කර තිබුණා.",
       "URL": "https://www.hirunews.lk/178012/කතිර-දළා-සහ-තනි-දළයා-කෝ",
       "Category": "Local News",
       "Parent URL": "https://www.hirunews.lk/local-news.php?pageID=4179"
}