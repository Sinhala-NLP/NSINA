{
       "Source": "hirunews",
       "Timestamp": "Saturday, 10 April 2021 - 20:29",
       "Headline": "කුකුළු මස් අලෙවිකරුවන්  හා නිෂ්පාදකයින් සමඟ සාකච්ඡාවක් (වීඩියෝ)",
       "News Content": "කුකුළු මස් මිල ඉහළ යාමත් සමඟ වෙළඳපොලේ කුකුළුමස් හිඟයක් ඇති බව අප පසුගියදා හිරු ප්‍රවෘත්ති ඔස්සේ රටට හෙළි කළා.\nඑම ගැටලුවට අද බලධාරීන්ගේ අවධානය යොමුව තිබෙනවා.\nකුකුළු මස් සඳහා උපරිම සිල්ලර මිලක් නියම කරමින් රජය අති විශේෂ ගැසට් පත්‍රයක් නිකුත් කළේ පසුගිය වසරේ මාර්තු 12 වැනිදායි.\nඑහි සඳහන් වුයේ සම සහිත කුකුළු මස් කිලෝ ග්‍රෑම් 1ක් රුපියල් 430කට සහ සම රහිත කුකුළු මස් කිලෝ ග්‍රෑම් 1ක් රුපියල් 500කට අලෙවි කළ යුතු බවයි.\nනමුත් වෙළඳපොලේ කුකුළුමස් මිල දිගින් දිගටම ඉහළගිය අතර එය පසුගිය සතියවන විට රු.700 දක්වාද ඉහළගියා.\nකොළඹ ප්‍රදේශයේ කුකුළු මස් වෙළෙඳුන් පසුගියදා වෙළෙඳාමෙන් ඉවත්වීමට පියවරගෙන තිබුණේද මෙම මිල සම්බන්ධ අර්බුදය හේතුවෙන්.\nකුකුළු මස් අලෙවිකරුවන් සමග අද සමුපකාර සේවා, අලෙවි සංවර්ධන හා පාරිභෝගික ආරක්ෂණ අමාත්‍යාංශයේදී විශේෂ සාකච්ඡාවක් පැවැත්වුණේ උත්සව සමයේ පාරිභෝගිකයින්ට මේ සම්බන්ධයෙන් සහනයක් සැලසීමේ අරමුණින්.\nඑම සාකච්ඡාවට කුකුළු මස් නිෂ්පාදකයින්ද එක්ව සිටියා.\nබොයිලර් කුකුළු මස් කිලෝවක් රුපියල් 430ට අලෙවි කරන එක කිසිදු ගැටලුවකින් තොරව අවශ්‍ය ඕනම ප්‍රමාණයක් වෙළෙඳපොළට ලබාදීමට එම සමාගම් අද කැමැත්ත පළ කළා.",
       "URL": "https://www.hirunews.lk/268099/කුකුළු-මස්-අලෙවිකරුවන්-හා-නිෂ්පාදකයින්-සමඟ-සාකච්ඡාවක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2028"
}