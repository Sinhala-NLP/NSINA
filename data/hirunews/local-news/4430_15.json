{
       "Source": "hirunews",
       "Timestamp": "Sunday, 09 July 2017 - 17:48",
       "Headline": "TNA මහනායක හිමිවරුන් හමුවීමේ සූදානමක",
       "News Content": "ව්‍යවස්ථා සංශෝධනය සම්බන්ධයෙන් ත්‍රෛනිකායික මහනායක හිමිවරුන් දැනුම්වත් කිරීමට දෙමළ ජාතික සන්ධානය සූදානම් වනවා.\nඑහි ජ්‍යෙෂ්ඨ ප්‍රකාශකයෙකු සඳහන් කළේ ඉදිරි දිනයකදී එම හමුව සිදුවන කාලවකවානුව ප්‍රකාශයට පත් කරන බවයි.\nමේ පිළිබඳව අප විපක්ෂ නායක ආර්. සම්බන්ධන්ගෙන් විමසීමක් කළා.\nඑහිදී ඔහු කියා සිටියේ ව්‍යවස්ථා සංශෝධනය සම්බන්ධයෙන් රට තුළ උද්ගතව ඇති තත්ත්වය වඩාත් ගැඹුරින් අධ්‍යයනය කළ යුතු බවයි.\nඒ පිළිබඳව කරුණු අධ්‍යයනය කිරීම දෙමළ ජාතික සන්ධානය විසින් මේ වනවිට සිදුකරමින් පවතින බවද ඔහු කියා සිටියා.\nමේ අතර එක්සත් ජාතික පක්ෂය සහ ජාතික නිදහස් පෙරමුණ කොළඹ අද කැඳවා තිබූ මාධ්‍ය හමුවලදී ව්‍යවස්ථා සංශෝධනය සම්බන්ධයෙන් අදහස් පළවුණා.\nඑහිදී එම පෙරමුණේ නායක පාර්ලිමේන්තු මන්ත්‍රි විමල් වීරවංශ කියා සිටියේ නව ව්‍යවස්ථාවක් ගෙන ඒම සඳහා වත්මන් රජයට ජනවරමක් නොමැති බවයි.\nසිරිකොත එක්සත් ජාතික පක්ෂ මූලස්ථානයේ අද පැවති මධ්‍ය හමුවකදී අමාත්‍ය ගයන්ත කරුණාතිලක සඳහන් කළේ ඇතමුන් සකස් කර නැති ව්‍යවස්ථාවක් පිළිබඳ ව්‍යාජ මත පතුරුවමින් සිටින බවයි.",
       "URL": "https://www.hirunews.lk/165465/tna-මහනායක-හිමිවරුන්-හමුවීමේ-සූදානමක",
       "Category": "Local News",
       "Parent URL": "https://www.hirunews.lk/local-news.php?pageID=4430"
}