{
       "Source": "hirunews",
       "Timestamp": "Monday, 06 September 2021 - 12:47",
       "Headline": "අවුරුදු විස්සත්, තිහත් අතර අයට ෆයිසර් එන්නත ලබාදීමේ තීරණය බෝවන රෝග උපදේශක කමිටුවෙන්",
       "News Content": "වයස අවුරුදු 20ත්, 30ත් අතර පුද්ගලයින්ට ෆයිසර් එන්නත ලබාදීම සම්බන්ධයෙන් බෝවන රෝග පිළිබඳ ව වූ උපදේශක කමිටුවේ ස්වාධීන නිර්දේශ මත සෞඛ්‍ය අමාත්‍යාංශය ඉදිරියේ දී තීරණයක් ගනු ඇති බව නියෝජ්‍ය සෞඛ්‍ය සේවා අධ්‍යක්ෂ විශේෂඥ වෛද්‍ය හේමන්ත හේරත් ප්‍රකාශ කළා.\nමේ අතර, බස්නාහිර පළාතේ සහ ගාල්ල දිස්ත්‍රික්කයේ වයස අවුරු 20ත් 30ත් අතර පුද්ගලයින් සඳහා සයිනොෆාම් එන්නත ලබාදීම අද ආරම්භ වුණා.\nසෞඛ්‍ය සේවා අධ්‍යක්ෂ ජනරාල්වරයා විසින් පෙරේදා සිදු වූ බවට ඊයේ තහවුරු කරන ලද මරණ 189ත් සමඟ මේ දක්වා මෙරටින් වාර්තා වී ඇති කොරෝනා මරණ සංඛ්‍යාව 10,140ක් ලෙස දැක්වෙනවා.\nකොරෝනා ආසාදනය වීමෙන් ජීවිතක්ෂයට පත් වූ ආදිවාසී නායක ඌරුවරිගේ වන්නිල ඇත්තන්ගේ බිරිඳ වන ඌරුවරිගේ හීන් මැණිකාගේ දේහය පිළිබඳ අවසන් කටයුතු අද පස්වරුවේ මහියංගනය ප්‍රාදේශීය සභා ආදාහනාගාරයේ දී සිදු කිරීමට නියමිත බව හිරු වාර්තාකරු සඳහන් කළා.\nඑසේම, ඊයේ දිනයේ දී මෙරටින් තවත් කොරෝනා ආසාදිතයින් 3,308ක් වාර්තා වීමත් සමඟ සමස්ත කොරෝනා ආසාදිත සංඛ්‍යාව ද හාරලක්ෂ 62,767 දක්වා ඉහළ ගියා.\nමේ අතර, වයස අවුරුදු 20ත් 30ත් අතර වයස් කාණ්ඩයට අයත් හම්බන්තොට ප්‍රදේශයේ පිරිසට ෆයිසර් එන්නත ලබාදීමට ගත් තීරණය අවිධිමත් මෙන්ම විද්‍යාත්මක දත්ත අභිබවා යාමක් බව විශේෂඥ වෛද්‍යවරුන්ගේ සංගමය නිවේදනයක් නිතුක් කරමින් ප්‍රකාශ කළා.\nහම්බන්තොට ප්‍රදේශයේ වයස 20ත් 30ත් අතර පුද්ගලයින් සඳහා ෆයිසර් එන්නත ලබාදීමට යෝජනා කරමින් සෞඛ්‍ය සේවා අධ්‍යක්ෂ ජනරාල්වරයා නිකුත් කළ ලිපියට ප්‍රතිචාර ලෙස නිවේදනයක් නිකුත් කරමිනු යි එම සංගමය මේ බව ප්‍රකාශ කර තිබුණේ.\nමේ සම්බන්ධයෙන් අදහස් පළ කරමින් නියෝජ්‍ය සෞඛ්‍ය සේවා අධ්‍යක්ෂ ජනරාල් විශේෂඥ වෛද්‍ය හේමන්ත හේරත් කියා සිටියේ, බෝවන රෝග පිළිබඳ වූ උපදේශක කමිටුවේ ස්වාධීන නිර්දේශ මත සෞඛ්‍ය අමාත්‍යංශය ඉදිරියේ දී ඒ සම්බන්ධයෙන් තීරණයක් ගනු ඇති බව යි.\nමේ අතර අනාගතයේ සිදුවන ව්‍යසනයන්ට වගකිව නො හැකි යැයි පවසමින් ප්‍රධාන පෙළේ විශේෂඥ වෛද්‍යවරයෙකු කොරෝනා මර්දන තාක්ෂණික කමිටුවෙන් ඉල්ලා අස් වී ඇතැ යි වාර්තා වුණා.\nකොරෝනා ආසාදනය වූවන් සඳහා ‍ප්‍රතිකාර කරන වෛද්‍යවරුන්ගේ ලැයිස්තුවේ ඉදිරියෙන් ම සිටින මෙම වෛද්‍යවරයා පවසා ඇත්තේ කොරෝනා පාලනය සඳහා ගනු ලබන ඇතැම් තීරණ සාධනීය ඒවා නො වන බව යි.\nමේ වනවිටත් අදාළ විශේෂඥ වෛද්‍යවරයා සිය තීරණය සම්බන්ධයෙන් සෞඛ්‍ය සේවා අධ්‍යක්ෂ ජනරාල්වරයා සහ අදාළ බලධාරීන් දැනුවත් කර ඇති බව ද වාර්තා වෙනවා.\nමේ අතර, කොළඹ, ගම්පහ, කළුතර සහ ගාල්ල යන දිස්ත්‍රික්කවල අවුරුදු 20ත් 29ත් අතර වයස්වල පසුවන අයට කොරෝනා මර්දන එන්නත් ලබාදීම අද ආරම්භ වුණා.\nඒ අනුව සයිනොෆාම් එන්නත, එම දිස්ත්‍රික්කවල දැනට එන්නත්කරණය සිදු කෙරෙන ස්ථානවලදී ම ලබාදෙනු ඇති.\nමෙම වැඩසටහන යටතේ එන්නත් ලබාදීම සිදු කරන්නේ අදාළ දිස්ත්‍රික්කවල පදිංචිකරුවන්ට පමණ යි.\nකොළඹ දිස්ත්‍රික්කයේ දැනට එන්නත් ලබාදෙන මධ්‍යස්ථානවලට අමතර ව විහාරමහා දේවි උද්‍යානය, දියත උයන, පනාගොඩ යුද හමුදා කඳවුර සහ වේරහැර යුද හමුදා වෛද්‍ය බලකා මූලස්ථානයේ දී මෙම පිරිස සඳහා එන්නත් ලබාදීමට පියවර ගෙන තිබෙනවා.\nඑසේම කොළඹ නගර සීමාවේ වාසය කරන අදාළ වයස් කාණ්ඩවල තරුණ තරුණියන්ට එන්නත් ලබාගැනීම සඳහා මධ්‍යස්ථාන කිහිපයක් ස්ථාපිත කර තිබෙනවා.\nඊයේ දිනයේ දී පුද්ගලයින් 58,994 දෙනෙකුට කොරෝනා එන්නත් ලබා දී තිබෙනවා.\nඒ අනුව සයිනොෆාම් එන්නතේ දෙවන මාත්‍රාව පුද්ගලයින් 25,838 දෙනෙකුට සහ පළමු මාත්‍රාව පුද්ගලයින් 3,136 දෙනෙකුට ලබා දී ඇති බව යි වසංගත රෝග විද්‍යා අංශය නිවේදනය කළේ.\nඑසේම, ඊයේ දිනයේ දී ෆයිසර් එන්නතේ පළමු මාත්‍රාව පුද්ගලයින් 20,284 දෙනෙකුට ලබා දී තිබෙනවා.\nඑසේම, තවත් ෆයිසර් එන්නත් මාත්‍රා ලක්ෂයක තොගයක් අද අලුයම දිවයිනට රැගෙන ආවා.\nමේ අතර පුත්තලම මූලික රෝහලේ කොරෝනා පරීක්ෂණ සිදුකරන අවස්ථාවේ සිදු වූ ගැටුමක් සම්බන්ධයෙන් පුද්ගලයන් දෙදෙනෙකු අත්අඩංගුවට ගෙන තිබෙනවා.\nපොලීසිය සඳහන් කළේ, නොරොච්චෝලේ තාප බලාගාරයේ කොන්ත්‍රාත් පදනම මත සේවය කරන සේවකයන් දෙදෙනෙකු එලෙස අත්අඩංගුවට ගත් බව යි.\nඔවුන් ඊයේ කොරෝනා පරීක්ෂණයක් සිදු කර ගැනීමට රෝහලට පැමිණි අවස්ථාවේ දී සිය ජංගම දුරකතනයෙන් රෝගියෙකුගේ වීඩියෝවක් පටිගත කිරීමට උත්සහ කර ඇති අතර, එහි දී රෝහලේ ආරක්ෂක නිලධාරීන් විසින් ඊට බාධා කිරීමත් සමග දෙපිරිස අතර ගැටුමක් හටගෙන තිබෙනවා.\nඉන් රෝහලේ ආරක්ෂක රාජකාරීවල නිරත වෙමින් සිටි නිලධාරීන් දෙදෙනෙකු තුවාල ලබා රෝහල්ගත කර ඇති බව යි පොලිසිය සඳහන් කළේ.",
       "URL": "https://www.hirunews.lk/281504/අවුරුදු-විස්සත්-තිහත්-අතර-අයට-ෆයිසර්-එන්නත-ලබාදීමේ-තීරණය-බෝවන-රෝග-උපදේශක-කමිටුවෙන්",
       "Category": "Local News",
       "Parent URL": "https://www.hirunews.lk/local-news.php?pageID=1708"
}