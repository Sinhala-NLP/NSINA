{
       "Source": "hirunews",
       "Timestamp": "Thursday, 19 May 2022 - 19:54",
       "Headline": "අද ගෑස් සිලින්ඩර් 35,000 ක් බෙදා හැරේ - ජනතාව තවමත් පෝලිම්වල (වීඩියෝ)",
       "News Content": "පෙට්රල් රැගත් නෞකා දෙකක් සහ ඩීසල් රැගත් නෞකාවක් ඉදිරි දින දෙක තුළ දිවයිනට ළඟාවීමට නියමිතයි.\nඒ සඳහා ගෙවීමට අවශ්‍ය මුදල් රජය සතුව පවතින බවයි අත්‍යවශ්‍ය භාණ්ඩ සැපයීම සම්බන්ධයෙන් අග්‍රාමාත්‍යවරයා පත්කළ විශේෂ කමිටුවේ නියෝජිතයෙකු පැවසුවේ.\nඔහු වැඩිදුරටත් ප්‍රකාශ කළේ ලෝක බැංකුවෙන් මෙරටට ලැබුණු අමෙරිකානු ඩොලර් මිලියන 160 ක මුදලින් ඩොලර් මිලියන 40 ක් පමණ මේ වනවිටත් ඉන්ධන සඳහා වැය කර ඇති බවයි.\nඑසේම, ගෙවීම් සිදුකර අවසන් කළ පෙට්රල් රැගත් නෞකාවකින් ඉන්ධන ගොඩබෑමේ කටයුතු මේ වනවිට ආරම්භ කර තිබෙනවා.\nමේ අතර, අද දිනයේදී ගෑස් සිලින්ඩර 35,000ක් බෙදාහැරීමට පියවර ගෙන ඇති බව ලිට්රෝ සමාගමේ සභාපති විජිත හේරත් ප්‍රකාශ කළා.\nහිරු ප්‍රවෘත්ති අංශයට අදහස් දක්වමින් ඔහු කියා සිටියේ මෙරට ගෑස් අවශ්‍යතාවය සම්පූර්ණ කිරීමට තවත් මාසයක පමණ කාලයක් ගතවනු ඇති බවයි.\nකොළඹ සහ ගම්පහ දිස්ත්‍රික්කවල නාගරික ජනතාවට ගෑස් ලබාදීමට ප්‍රමුඛත්වයක් ලබාදී ඇති බවත් සභාපතිවරයා කියා සිටියා.\nඑසේම, පවතින ගෑස් හිඟය සහ ඊට අදාළ විසඳුම් පිළිබඳව විමර්ශනය සඳහා ලිට්රෝ සමාගමේ ඉහළ කළමනාකාරීත්වය හෙට පෙරවරු 11 ට පොදු ව්‍යාපාර පිළිබඳ කාරක සභාව හමුවට කැඳවා තිබෙනවා.\nකෙසේ වෙතත්, කොළඹ ඇතුළු නාගරික ප්‍රදේශවල මෙන්ම දිවයිනේ ප්‍රදේශ රැසක ජනතාව අද දිනයේත් ගෑස් ලබා ගැනීමේ අපේක්ෂාවෙන් පෝලිම්වල රැඳී සිටින ආකාරය නිරීක්ෂණය වුණා. ගෑස් නොලැබීමත් සමඟ ඇතැම් ස්ථානවල උණුසුම් තත්ත්වයන්ද වාර්තා වූ බවයි හිරු වාර්තාකරුවන් සඳහන් කළේ.\nමේ අතර, පෙට්රල් ලබා ගැනීම සඳහා පෝලිම්වල රැඳී නොසිටින ලෙස ජනතාවට දැනුම් දී තිබුණත් අද දිනයේදීත් පිරවුම්හල් ආශ්‍රිතව දිගු පෝලිම් දැකගත හැකිවුණා.\nඇතැම් ස්ථානවල උණුසුම් තත්ත්වයන්ද වාර්තා වූ බවයි හිරු වාර්තාකරුවන් සඳහන් කළේ.\nමේ අතර රට තුළ පවතින ඉන්ධන හිඟය සහ ප්‍රවාහන අපහසුතා සැලකිල්ලට ගනිමින් රාජ්‍ය සේවයේ අත්‍යවශ්‍යම සේවා නිලධාරීන් හැර අනෙකුත් රජයේ සේවකයන්ට සහ දිවයිනේ සියලුම පාසල්වලට හෙට දිනයේ නිවාඩු ලබාදීමට රජය අද තීරණය කළා.\nරාජ්‍ය සේවකයින්ට නිවාඩු ලබාදීම සම්බන්ධයෙන් අග්‍රාමාත්‍ය රනිල් වික්‍රමසිංහ අද පාර්ලිමේන්තුවේදී ප්‍රකාශයක් සිදුකළ අතර, පසුව අදාළ චක්‍රලේඛය අද පස්වරුවේ නිකුත් කෙරුණා.\nඅත්‍යවශ්‍යම සේවාවන් පවත්වාගෙන යාමට අවශ්‍ය නිලධාරීන් හැර අනෙකුත් රජයේ නිලධාරීන් හෙට සේවයට වාර්තා කිරීම අවශ්‍ය නොවන බව එහි දැක්වෙන අතර, හදිසි හා අත්‍යවශ්‍ය රාජකාරී සඳහා නිලධාරීන් සේවයට කැඳවීම සම්බන්ධයෙන් වන ආයතන ප්‍රධානියාගේ අභිමතයට මෙය බාධාවක් නොවිය යුතු බවද එහි වැඩිදුරටත් සඳහන්.\nඑසේම, රජයේ සහ රජයේ අනුමත පෞද්ගලික පාසල් සඳහා හෙට දිනය නිවාඩු ලෙස ප්‍රකාශයට පත් කරන බවත්, ඒ අනුව මේ වර්ෂයේ පළමු පාසල් වාරයේ පළමු වන අදියර අදින් අවසන් කෙරෙන බවත් අධ්‍යාපන අමාත්‍යාංශය නිවේදනය කළා.\nඒ අනුව පළමු පාසල් වාරයේ දෙවන අදියර සාමාන්‍ය පෙළ විභාගයෙන් පසු ජුනි මස 06 වැනිදා යළි ආරම්භ කෙරෙනු ඇති.",
       "URL": "https://www.hirunews.lk/304766/අද-ගෑස්-සිලින්ඩර්-35000-ක්-බෙදා-හැරේ-ජනතාව-තවමත්-පෝලිම්වල-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1157"
}