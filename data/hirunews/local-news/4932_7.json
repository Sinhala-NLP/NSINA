{
       "Source": "hirunews",
       "Timestamp": "Monday, 08 August 2016 - 7:37",
       "Headline": "මහනුවර ප්‍රථම කුඹල් පෙරහර අද",
       "News Content": "මහනුවර ශ්‍රී දළදා මාලිගාවේ වාර්ෂික ඇසළ පෙරහර මංගල්‍යයේ ප්‍රථම කුඹල් පෙරහර අද වීථි සංචාරය කිරීමට නියමිතයි.\nරාත්‍රී 7.12 ට යෙදෙන සුබ මොහොතින් දකුනු දිශාභිමුඛව පිටත්වන පෙරහර දළදා වීදිය, ඞී.එස්. සේනානායක වීදිය ඔස්සේ පන්සල පාරෙන් ඉහළට පැමිණ දේව වීදිය, කොළඹ වීදිය, යටිනුවර වීදිය, රජවීදිය ඔස්සේ පැමිණ යළි මාළිගාවට පිවිසෙනු ඇති.\nඇසළ පෙරහර මංගල්‍යයේ අද ආරම්භ වන කුඹල් පෙරහර මේ මස 12 වනදා දක්වා වීථි සංචාරය කරන අතර, ප්‍රථම රන්දෝලි පෙරහර ආරම්භවන්නේ මේ මස 13 වනදායි.\nඅවසන් රන්දෝළි පෙරහර නිකිණි මස පුර පසළොස්වක පොහොය යෙදෙන 17 වනදා වීථි සංචාරය කරනු ඇති.\nපෙරහර ආරක්ෂාව සඳහා 4500 ක පොලිස් බල ඇණියක් සහ පොලිස් විශේෂ කාර්ය බලකායේ 200 දෙනෙකු යොදවා තිබෙනවා.\nමේ අතර මෙවර දළදා පෙරහරේ කරඩුව වැඩමවීම සඳහා ඇතුන් හතරදෙනෙකු සිටින බවයි ශ්‍රී දළදා මාළිඟාවේ අලි ඇතුන් භාරකරු වන ප්‍රදීප් මියනපලාවල හිරු ප්‍රවෘත්ති අංශයට සඳහන් කළේ.",
       "URL": "https://www.hirunews.lk/140067/මහනුවර-ප්‍රථම-කුඹල්-පෙරහර-අද",
       "Category": "Local News",
       "Parent URL": "https://www.hirunews.lk/local-news.php?pageID=4932"
}