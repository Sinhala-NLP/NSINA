{
       "Source": "hirunews",
       "Timestamp": "Friday, 27 August 2021 - 7:54",
       "Headline": "දියණියට ෆයිසර් එන්නත ලබාදුන් වෛද්‍යවරයාට ස්ථාන මාරුවක් - ප්‍රාදේශීය සෞඛ්‍ය සේවා අධ්‍යක්ෂවරියට සමාවෙන්නත් කියලා",
       "News Content": "සෞඛ්‍ය අමාත්‍යාංශයේ කිසිදු අනුමැතියකින් තොර ව සිය දියණියට ෆයිසර් කොරෝනා මර්දන එන්නත ලබා දුන් වෛද්‍යවරයා සහ එම සිද්ධියට සහාය දුන් පවුල් සෞඛ්‍ය සේවිකාව වහා ම ක්‍රියාත්මක වන පරිදි පුත්තලම මූලික රෝහලේ කොරෝනා ප්‍රතිකාර ඒකකයට මාරුකර යවා තිබෙනවා.\nමෙලෙස සෞඛ්‍ය අමාත්‍යාංශ මාර්ගෝපදේශ උල්ලංඝනය කරමින් ෆයිසර් එන්නත ලබා දුන් අදාළ වෛද්‍යවරයාගේ දියණිය දොළොස් හැවිරිදි දැරියක බවට යි වාර්තා වන්නේ.\nඅදාළ සිද්ධිය සම්බන්ධයෙන් අප කළ විමසීමක දී අදහස් දැක් වූ පුත්තලම ප්‍රාදේශීය සෞඛ්‍ය සේවා අධ්‍යක්ෂිකා වෛද්‍ය දිනූෂා ප්‍රනාන්දු කියා සිටියේ, පුත්තලම හලාවත කොක්කාවිල ප්‍රාථමික විදුහලේ එන්නත් මධ්‍යස්ථානය ආශ්‍රිත ව ඇති වූ මෙම සිද්ධිය සම්බන්ධයෙන් විශේෂ විමර්ශනයක් සිදුකෙරෙන බවයි.\nඑම විමර්ශනයේ දී හෙළිවන කරුණු අනුව අදාළ වෛද්‍යවරයාට සහ පවුල් සෞඛ්‍ය සේවිකාවට එරෙහි ව වැඩිදුර ක්‍රියාමාර්ග ගන්නා බවත් ප්‍රාදේශීය සෞඛ්‍ය සේවා අධ්‍යක්ෂවරිය කියා සිටියා.\nමේ සිද්ධියට අදාළ විමර්ශන කිරීමේ දී එම එන්නත්කරණ මධ්‍යස්ථානයේ සී.සී.ටී.වී කැමරා දර්ශන ද පරීක්ෂාවට ලක් කර තිබෙනවා.\nඑහි දී එන්නත්කරණ මධ්‍යස්ථානයට පැමිණෙන වෛද්‍යවරයාගේ දියණිය එහි සිටි පොලිස් හා හමුදා නිලධාරීන් විසින් එම ස්ථානයෙන් ඉවතට යවනු ලැබූ අවස්ථාවේ දී චෝදනාවට ලක් ව සිටින පවුල් සෞඛ්‍ය සේවිකාව ඇය නැවතත් කැඳවාගෙන විත් එන්නත ලබා දෙන ආකාරය එම සී.සී.ටී.වී දර්ශනවල පැහැදිලි ව දැක්වෙන බවත් ප්‍රාදේශීය සෞඛ්‍ය සේවා අධ්‍යක්ෂවරිය වැඩිදුරටත් කියා සිටියා.\nචෝදනා ලබා සිටින වෛද්‍යවරයාගෙන් මේ සිද්ධිය සම්බන්ධයෙන් ප්‍රාදේශීය සෞඛ්‍ය සේවා අධ්‍යක්ෂවරිය සිදුකළ දීර්ඝ කරුණු විමසීමේ දී අදාළ වෛද්‍යවරයා මෙම සිද්දිය සම්බන්ධයෙන් සමාව ඉල්ලා ඇති බවත් වාර්තා වනවා.\nමේ අතර කොක්කාවිල එන්නත්කරණ මධ්‍යස්ථානයට පිට පළාත්වලින් පැමිණි අයට එන්නත ලබා දුන් බවට එල්ල වන චෝදනා සම්බන්ධයෙන් ද වැඩිදුර පරීක්ෂන සිදු කරන බවත් ප්‍රදේශයේ එන්නත්කරණ වැඩපිළිවෙළ සාර්ථක ව ක්‍රියාත්මක වෙද්දී මෙවැනි සිදුවන නීති විරෝධී හා සදාචාර විරෝධී සිදුවීම් ගැන තමා කනගාටු වන බවත් අදාළ චෝදනාවලට වැරදිකරුවන් වන පුද්ගලයින්ට දැඩි දඬුවම් දෙන බවත් පුත්තලම ප්‍රාදේශීය සෞඛ්‍යය සේවා අධ්‍යක්ෂවරිය වැඩිදුරටත් කියා සිටියා.",
       "URL": "https://www.hirunews.lk/280693/දියණියට-ෆයිසර්-එන්නත-ලබාදුන්-වෛද්‍යවරයාට-ස්ථාන-මාරුවක්-ප්‍රාදේශීය-සෞඛ්‍ය-සේවා-අධ්‍යක්ෂවරියට-සමාවෙන්නත්-කියලා",
       "Category": "Local News",
       "Parent URL": "https://www.hirunews.lk/local-news.php?pageID=1728"
}