{
       "Source": "hirunews",
       "Timestamp": "Sunday, 30 April 2023 - 11:36",
       "Headline": "කෝටි ගණන් වංචා කළ විදුහල්පතිවරු දෙදෙනාට එරෙහිව පරීක්ෂණයක්",
       "News Content": "යාපනයේ ප්‍රසිද්ධ පාසල් දෙකක විදුහල්පතිවරු දෙදෙනෙකු විසින් සිදු කොට ඇති රුපියල් කෝටි ගණනක මූල්‍ය වංචාවක් සම්බන්ධයෙන් උතුරු පළාත් අධ්‍යාපන අමාත්‍යංශය පරීක්ෂණයක් ආරම්භ කොට තිබෙනවා.\nයාපනයේ කොකුවිල් හින්දු විද්‍යාලයේ විදුහල්පතිවරයා පාසලට සිසුන් ඇතුළැත් කර ගැනීමේදී හා පාසලට ලැබුණු ආධාර මුදල් වලින් විශාල මුදලක් උපයාගෙන ඇති බවට ලැබුණු පැමිණිල්ලක් මත ඔහුට එරෙහිව සහ යාපනයේ ඌර්කාවතුරෙයි විදුහලේ විදුහල්පතිවරයා එම විද්‍යාලයේ අලංකරණ කටයුතු හා පරිසර ව්‍යාපෘතියක් සැකසීම සදහා විදේශ රටවල සිටින පරිත්‍යාගශීලීන්ගෙන් රුපියල් කෝටි දෙකකට අධික මුදලක් ලබා ගෙන එම මුදල් ඔහුගේ ගිණුම් වලට තැන්පත් කරගෙන ඇතැයි යන සිද්ධීන් සම්බන්ධයෙන් මෙලෙස පරීක්ෂණයක් ආරම්භ කොට තිබෙන බවයි අප වාර්තාකරු පවසන්නේ.\nමෙම සිද්ධීන් දෙක සම්බන්ධයෙන් පාසල් දෙකේම පාසල් සංවර්ධන සමීතිවල නිලධාරීන් කළ සොයා බැලීම වලදී පාසලට මුදල් ලබා දුන් විශාල පිරිසක් සොයා ගැනීමට හැකි වී තිබෙනවා.\nනමුත් ඔවුන් පරිත්‍යාග කළ මුදල් කිසිම ලේඛනයක සදහන් වී නොතිබීම නිසා පාසල් සංවර්ධන සමීතියේ නිලධාරීන් පළාත් අධ්‍යාපන අමාත්‍යංශයට පැමිණිලි කිරීමෙන් පසුවයි මෙම පරීක්ෂණ ආරම්භ වී තිබෙන්නේ.\nමෙම විදුහල්පතිවරු දෙදෙනාට එරෙහිව ආරම්හ කොට ඇති පරීක්ෂණ අවසන් වන තුරු එම විදුහල්පතිවරු දෙදෙනාව යාපනය කලාප අධ්‍යාපන කාර්යාලයට සේවය සදහා අනුයුක්ත කොට ඇති බවයි සඳහන්.",
       "URL": "https://www.hirunews.lk/333840/කෝටි-ගණන්-වංචා-කළ-විදුහල්පතිවරු-දෙදෙනාට-එරෙහිව-පරීක්ෂණයක්",
       "Category": "Local News",
       "Parent URL": "https://www.hirunews.lk/local-news.php?pageID=380"
}