{
       "Source": "hirunews",
       "Timestamp": "Tuesday, 24 May 2022 - 14:01",
       "Headline": "බංග්ලාදේශ පළමු ඉනිම ලකුණු 365 ට සීමා වෙයි",
       "News Content": "සංචාරක ශ්‍රී ලංකා කණ්ඩායම සහ බංග්ලාදේශ කණ්ඩායම අතර බංගලාදේශයේ මීර්පූර් හිදී පැවැත්වෙන දෙවැනි ටෙස්ට් තරගයේ දෙවැනි දිනයේදී බංග්ලාදේශ පළමු ඉනිම ලකුණු 365 ක දී නවතාලන්නට ශ්‍රී ලංකා කණ්ඩායම සමත් වුණා.\nකාසියේ වාසිය දිනා පන්දුවට පහරදීමට පිටියට පිවිසි බංගලාදේශ කණ්ඩායමේ පළමු කඩුලු 5 ම ලකුණු 24 කට දැවී ගොස් සිටියදී පිටියේ ස්ථාවර වූ මුෂ්ෆිකර් රහීම් සහ නායක ලිටන් දාස් දෙදෙනා කණ්ඩායම වැටී සිටි අගාධයෙන් ගොඩ ගැනීමට අගනා සම්බන්ධතාවයක් ගොඩනගා ගත්තා.\nමේ දෙදෙනා අතර 6 වැනි කඩුල්ල සඳහා ගොඩනැඟුණු සම්බන්ධතාව ලකුණු 272ක්.\nඊයේ දිනය පුරා තවත් කඩුල්ලක් බිඳ වැටීමට ඉඩ නොදුන් මේ පිතිකරුවන් දෙදෙනා ශ්‍රී ලංකා පන්දු යවන්නන්ට රිසි සේ පහර දෙමින් ඔවුන්ගේ ලකුණු සංඛ්‍යාව ක්‍රමයෙන් ඉහල දමා ගත්තා.\nකෙසේ වෙතත් එම සම්බන්ධතාවය තරගයේ දෙවන දිනයේ උදෑසන බිඳ දමන්නට ශ්‍රී ලංකා වේග පන්දු යවන ක්‍රීඩක කසුන් රාජිත සමත් වුණා.\nඒ පිටියේ ස්ථාවර සිටි ලිටන් දාස් ලකුණු 141 ට දවා ගනිමින්.\nඔහුගේ ලකුණු 141 ක ඇතුළත හතරේ පහර 16ක් සහ එක් 6 පහරක් ඇතුළත් වී තිබුණා.\nඒ අනුව බංග්ලාදේශ කණ්ඩායමේ 6 වැනි කඩුල්ල බිඳ වැටුනේ මුළු ලකුණු සංඛ්‍යාව 296 ක්ව තිබියදීයි.\nඉන්පසු පිටියට පිවිසි මසඩක් හොසේන් ලකුණු ලබා ගන්නට පෙර දවා ගන්නට කසුන් රාජිත සමත් වුණේ බංගලාදේශ ලකුණු පුවරුව ලකුණු 296 කට කඩුලූ 7 ක් ලෙස සටහන් කරමින්.\nමසඩක් හොසේන් ගේ කඩුල්ල ලබා ගැනීමත් සමග කසුන් රාජිත බංග්ලාදේශ ක්‍රිකට් පිටියක ටෙස්ට් ඉනිමකදී කඩුලු 5ක් දවා ගත් පළමු ශ්‍රී ලාංකික වේග පන්දු යවන්නා ලෙස ඔහුගේ නම වාර්තා පොත් අතර සටහන් කර ගත්තා.\nඉන් පසු මුෂ්ෆිකර් රහීම් සහ අතර 8 වැනි කඩුල්ල සඳහා ලකුණු 49 ක සම්බන්ධතාවක් ගොඩ නැගුණා.\nකෙසේ වෙතත් එම සම්බන්ධතාව බිඳ වැටුනේ අසිත ප්‍රනාන්දු ගේ පන්දුවක් හමුවේ තයිජුල් ඉස්ලාම් දැවී යාමත් සමඟයි.\nඉන්පසු පිටියට පිවිසි එබඩොට් හොස්සෙන් ලකුණු ලබා ගන්නට පෙරම දුවද්දී දැවී යාමකට හසු වූයේ බංග්ලාදේශ ඉනිම ලකුණු 365 ට සීමා කරමින්.\nඅනෙක් අන්තයේ නොදැවී සිටි මුෂ්ෆිකර් රහීම් ලකුණු 175ක් රැස්කර ගත්තේ පන්දු 355 ක ට මුහුණ දෙමින්.\nඔහුගේ ලකුණු 175ක් ඇතුළත හතරේ පහර 21 ක් ඇතුලත් වී තිබුණා.\nපන්දු යැවීමේදී කසුන් රාජිත ලකුණු 67කට කඩුලු 5ක් දවා ගත් අතර අසිත ප්‍රනාන්දු ලකුණු 93ක ට කඩුලු 4ක් බිඳ දැමුවා.\nමේ අනුව බංග්ලාදේශ කණ්ඩායමේ බිඳවැටුණු කඩුලු 9 ම ශ්‍රී ලංකා වේගපන්දු යවන්නන් දෙදෙනා අතරේ බෙදී යාම විශේෂ සිදුවීමක්.\nබංග්ලාදේශ ඉනිමේදී ඔවුන්ගේ ඉදිරි පෙළ පිතිකරුවන් හය දෙනකු ම ලකුණු ලබා ගැනීමට පෙර දවා ගන්නට ශ්‍රී ලංකා වේගපන්දු යවන්නන් සමත් වුණා.\nමේ තරගයේදී බංග්ලාදේශ කණ්ඩායම ක්‍රිකට් වාර්ථා පොත අලුත් කරන්නට සමත් වුණේ ඉනිමක පිතිකරුවන් හයදෙනකු ලකුණු නොලබා දැවී ගොස් සිටියදී කණ්ඩායමක් රැස් කර ගත් වැඩිම ලකුණු සංඛ්‍යාව සටහන් කර ගනිමින්.\nපිතිකරුවන් හය දෙනෙකු ලකුණු නොලබා දැවී ගොස් සිටියදී කණ්ඩායමක් රැස් කළ වැඩිම ලකුණු සංඛ්‍යාවේ වාර්තාව දැක්වෙන්නේ මෙලෙසින්\nලකුණු 365 - බංග්ලාදේශය ශ්‍රී ලංකාව ට එරෙහිව, මීර්පූර් 2022, 152 – ඉන්දියාව එංගලන්තයට එරෙහිව, ඕල්ඩ් ට්‍රෆ්ෆොර්ඩ් 2014, 128 – පකිස්තානය බටහිර ඉන්දීය කොදෙව්වන්ට එරෙහිව, කරච්චි 1980, 105 – දකුණු අප්‍රිකාව ඉන්දියාවට එරෙහිව, අහමදාබාද් 1996, 90 - නවසීලන්තය පාකිස්ථානයට එරෙහිව, ඩුබායි 2018 වසරේදී වශයෙන්.",
       "URL": "https://www.hirunews.lk/305185/බංග්ලාදේශ-පළමු-ඉනිම-ලකුණු-365-ට-සීමා-වෙයි",
       "Category": "Local News",
       "Parent URL": "https://www.hirunews.lk/local-news.php?pageID=1146"
}