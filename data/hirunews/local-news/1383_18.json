{
       "Source": "hirunews",
       "Timestamp": "Tuesday, 01 February 2022 - 8:45",
       "Headline": "ගෑස් රෙගියුලේටර් සහ බට ගෙන්වීම එක් සමාගමක් යටතට",
       "News Content": "ගෑස් සිලින්ඩර් සඳහා භාවිතා කරන රෙගියුලේටර් සහ බට ගෙන්වීමේ බලය අදාළ ගෑස් සමාගම් වෙත පමණක් ලබාදීම පිළිබද රජයේ අවධානය යොමුව තිබෙනවා.\nතාක්ෂණ අමාත්‍යාංශ ලේකම් ජයන්ත ද සිල්වා ප්‍රකාශ කළේ ඊට අදාළ කටයුතු මේ වන විටත් සූදානම් කරමින් පවතින බවයි.\nඑසේම ගෑස් ලිප් ආනයනය කිරීමේදී නියමිත ප්‍රමිතීන්වලට අනුකූල ඒවා පමණක් ගෙන්වීමට ද ඉදිරියේදී කටයුතු කරන බවයි ඔහු වැඩිදුරටත් සඳහන් කළේ.\nඊට අදාළ ගැසට් නිවේදනය නිකුත් කිරීමට මේ වන විටත් කටයුතු යොදා ඇති අතර, ආනයනකරුවන් සමග පසුගිය දා ඒ සම්බන්ධයෙන් සාකච්ඡාවක් ද පවත්වනු ලැබුවා.\nතාක්ෂණ අමාත්‍යාංශයේ ලේකම් ජයන්ත ද සිල්වා ද එම සාකච්ඡාවට එක්ව තිබෙනවා.\nඑහිදී ආනයනකරුවන්ට උපදෙස් ලබා දී ඇත්තේ නියමිත ප්‍රමිතීන්ට අනුකූල ගෑස් ලිප් පමණක් ආනයනය කිරීමට කටයුතු කරන ලෙසටයි.\nමීට අමතරව මෙරටට අවශ්‍ය තරම් ගෑස් තොග මේ වන විටත් ආනයනය කරමින් පවතින බව ලේකම්වරයා වැඩිදුරටත් සඳහන් කළා.\nදෛනිකව මෙරට පරිභෝජනය සඳහා ගෑස් සිලින්ඩර් 70,000ක් පමණ අවශ්‍ය කෙරෙන අතර මාසිකව ගෑස් ආනයනය කිරීම සඳහා ඇමරිකානු ඩොලර් මිලියන 30කට ආසන්න මුදලක් වැය වන බවයි තාක්ෂණ අමාත්‍යාංශ ලේකම් ජයන්ත ද සිල්වා වැඩිදුරටත් කියා සිටියේ.",
       "URL": "https://www.hirunews.lk/295838/ගෑස්-රෙගියුලේටර්-සහ-බට-ගෙන්වීම-එක්-සමාගමක්-යටතට",
       "Category": "Local News",
       "Parent URL": "https://www.hirunews.lk/local-news.php?pageID=1383"
}