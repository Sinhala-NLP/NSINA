{
       "Source": "hirunews",
       "Timestamp": "Thursday, 10 August 2017 - 7:16",
       "Headline": "ඇමති රවී ගේ විශ්වාසභංගය ගැන තීරණය අද",
       "News Content": "ඇමති රවී, ජනපති සහ අගමැති හමුවේ - විශ්වාසභංගය ගැන තීරණයත් අද\nවිදේශ කටයුතු අමාත්‍ය රවී කරුණානායක ජනාධිපති ලේකම් කාර්යාලයේදී ඊයේ (09)ජනාධිපතිවරයා සහ අගමැතිවරයා මුණ ගැසී සාකච්ඡා කර තිබෙනවා.\nඒ පිළිබද හිරු ප්‍රවෘත්ති අංශය කළ විමසීමකදී රාජ්‍ය අමාත්‍ය ලක්ෂ්මන් යාපා අබේවර්ධන මෙවැනි හමුවක් සිදුවූ බව සනාථ කළා.\nඅමාත්‍යවරුන් වන රවී කරුණානායක සහ රාජිත සේනාරත්න, අග්‍රාමාත්‍ය රනිල් වික්‍රමසිංහ සමග ජනාධිපති ලේකම් කාර්යාල පරිශ්‍රයේ ඊයේ රැදී සිටින ආකාරය ද එහි ගිය අප වාර්තාකරුවන්ට දක්නට ලැබුණා.\nකෙසේ වෙතත්, අමාත්‍ය රවී කරුණානායක ජනාධිපති ලේකම් කාර්යාල පරිශ්‍රයේ ඊයේ පෙරවරුවේ පැවති අමාත්‍ය මණ්ඩල රැස්වීමට එක්ව සිටියේ නැහැ.\nඑමෙන්ම, ආණ්ඩුවේ සිටින ශ්‍රී ලංකා නිදහස් පක්ෂ අමාත්‍යවරුන් ජනාධිපතිවරයා සහ අගමැතිවරයා හමුවී අමාත්‍ය රවී කරුණානායකට එම ධුරයෙන් ඉවත්වන ලෙස හෝ ඔහු ඉවත් කරන ලෙස ඉල්ලීමක් කර තිබුණා.\nමේ අතර, අමාත්‍ය රවී කරුණානායකට එරෙහිව ඉදිරිපත් වී ඇති විශ්වාසභංග යෝජනාව විවාදයට ගැනීමේ දිනය පිළිබඳව අද රැස්වන පක්ෂ නායක රැස්වීමේදී තීරණය කිරීමට නියමිතයි.\nඅද පස්වරු 04 ට පක්ෂ නායක රැස්වීම පැවැත්වෙන බවයි ආණ්ඩු පක්ෂයේ ප්‍රධාන සංවිධායක අමාත්‍ය ගයන්ත කරුණාතිලක කියා සිටියේ.\nමේ අතර, ඒකාබද්ධ විපක්ෂයේ පාර්ලිමේන්තු කණ්ඩායම් නායක, පාර්ලිමේන්තු මන්ත්‍රී දිනේෂ් ගුණවර්ධන කියා සිටියේ අද දිනයේ රැස්වන පක්ෂ නායක රැස්වීමේදී යළිත් වතාවක් අමාත්‍ය රවී කරුණානායකගේ විශ්වාසභංග යෝජනාව සම්බන්ධයෙන් සිය අදහස් දැක්වීමට බලාපොරොත්තු වන බවයි.",
       "URL": "https://www.hirunews.lk/168051/ඇමති-රවී-ගේ-විශ්වාසභංගය-ගැන-තීරණය-අද",
       "Category": "Local News",
       "Parent URL": "https://www.hirunews.lk/local-news.php?pageID=4378"
}