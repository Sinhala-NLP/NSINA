{
       "Source": "hirunews",
       "Timestamp": "Monday, 14 August 2017 - 14:04",
       "Headline": "මත්වෙන විශේෂ දුම්කොළ පැකට් තොගයක් අල්ලයි (ඡායාරූප)",
       "News Content": "මත්ද්‍රව්‍ය ලෙස භාවිතා කරන විශේෂ දුම්කොළ පැකට් තොගයක් නීතිවිරෝධී ලෙස ශ්‍රී ලංකාවට ගෙන ආ 26 හැවිරිදි තරුණයෙකු අද (14) උදෑසන කටුනායක බණ්ඩාරනායක ජාත්‍යන්තර ගුවන් තොටුපොළේ දී රේගුව විසින් අත්අඩංගුවට ගෙන ඇති බව රේගු මාධ්‍ය ප්‍රකාශක නියෝජ්‍ය රේගු අධ්‍යක්ෂ සුනිල් ජයරත්න පවසනවා.\nමේවා ශ්‍රී ලංකාවේ පළමු පැලැන්තියේ අවන්හල්වල (රෙස්ටුරන්ට්) දුම්කුඩු උරා බොන විශේෂ යන්ත්‍රයකට දමා වාෂ්ප ලෙස උරා බීම සිදු කෙරෙන බව රේගු මාධ්‍ය ප්‍රකාශකවරයා වැඩිදුරටත් සදහන් කළා.\nමේවා රැගෙන ආ තරුණයා අද (14) දින උදෑසන 6.00 ට පමණ ඩුබායි සිට පැමිණි ශ්‍රී ලන්කන් ගුවන් සේවයේ යූ.එල් - 226 දරන යානයෙන් කටුනායක ගුවන් තොටුපොළ වෙත පැමිණ තිබුණා.\nමෙම තරුණයා මෙවැනි දුම්කොළ පැකට් 1600 ක් තමන් රැගෙන ආ ගමන් මල්ලේ ව්‍යාජ පතුලක සගවා ගෙන තිබී රේගුව විසින් අත් අඩංගුවට ගෙන තිබුණා.\nමෙම දුම්කොළ \" ශීෂා\" රසයෙන් යුතුව නිෂ්පාදනය කර තිබූ අතර ඒවායේ වටිනාකම රුපියල් ලක්ෂ 25 ක් බවයි සදහන් වන්නේ.\nමෙම අත් අඩංගුවට ගැනීම සහ මේ පිළිබඳව වැඩිදුර විමර්ශන කටයුතු රේගු අධ්‍යක්ෂ රුවන් සත් කුමාර සහ නියෝජ්‍ය රේගු අධ්‍යක්ෂ දර්ශන සිල්වා යන අය  විසින් පවත්වමින් සිටිනවා.",
       "URL": "https://www.hirunews.lk/168407/මත්වෙන-විශේෂ-දුම්කොළ-පැකට්-තොගයක්-අල්ලයි-ඡායාරූප",
       "Category": "Local News",
       "Parent URL": "https://www.hirunews.lk/local-news.php?pageID=4372"
}