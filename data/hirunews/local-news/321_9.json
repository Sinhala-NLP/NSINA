{
       "Source": "hirunews",
       "Timestamp": "Wednesday, 24 May 2023 - 9:19",
       "Headline": "හබරාදූවේ දී වෙඩි තැබීමකින් පුද්ගලයෙකු ජීවිතක්ෂයට (වීඩියෝ)",
       "News Content": "දින 10ක කාලයක් තුළ වෙඩි තැබීම් 7ක් වාර්තා වි ඇති අතර ඉන් පුද්ගලයින් 4 දෙනෙකු මියගොස් තිබෙනවා.\nඉන් ආසන්නම සිද්ධින් ද්විත්වය අද වාර්තා වුණේ මාතර සහ හබරාදූව ප්‍රදේශවලින්.\nඅද උදෑසන හබරාදූව - පොල්දූව විහාරස්ථානය ආසන්නයේ වෙඩි තැබීමක් සිදුවූ අතර එහි දී 2013 වසරේ සහ 2021 වසරේ සිදුවූ මනුෂ්‍ය ඝාතන දෙකකට අදාළ සැකකරුවෙකු මිය ගියා.\nමොහු මීට කලකට පෙර නැගෙනහිර පළාතේ පාර්ලිමේන්තු මන්ත්‍රීවරයෙකුගේ ආරක්ෂකයෙකු ලෙස ද කටයුතු කර තිබෙනවා.\n37 හැවිරිදි වික්‍රම සෙනෙරත් යාපාගේ ලක්ෂිත රුවන් කුමාර නැමති මෙම පුද්ගලයා තල්පේ - හීනටිගල - හේනේගෙදරවත්ත ප්‍රදේශයේ පදිංචිකරුවෙක්.\nඔහු අද උදෑසන සිය දරුවන් දෙදෙනා පාසලට ඇරලවා යලි ත්‍රීරෝද රථයෙන් සිය බිරිඳ සමඟ පැමිණෙමින් සිටිය දී යතුරුපැදියකින් පැමිණි පුද්ගලයෙන් දෙදෙනෙකු මෙම වෙඩිතැබීම සිදු කර පළාගොස් තිබුණා.\nවෙඩි තැබීමෙන් තුවාල ලැබූ මිය ගිය පුද්ගලයාගේ බිරිඳ ද කරාපිටිය ශික්ෂණ රෝහල වෙත ඇතුළත් කර තිබෙනවා.\nමේ අතර ඊයේ රාත්‍රියේ යතුරු පැදියකින් පැමිණි නාදුනන පුද්ගලයින් දෙදෙනෙකු මාතර - උයන්වත්ත ප්‍රදේශයේ නිවසක ගේට්ටුවට වෙඩිතබා පළාගොස් තිබෙනවා.\nඥාතීන් පිරිසක් එක්ව තිහගොඩ ප්‍රදේශයේ නිධානයක් හාරා ලබා ගත් මැණික් ගල් 21ට ආසන්න ප්‍රමාණයකින් කොටස ලබා ගැනීමේ අපේක්ෂාවෙන් මෙම වෙඩි තැබීම සිදු කරවන්නට ඇති බවටයි පොලිසිය සැක කරන්නේ.\nසිද්ධිය සම්බන්ධයෙන් පුද්ගලයෙකු මේ වනවිට සැකපිට අත්අඩංගුවට ගෙන තිබෙනවා.\nපසුගිය දිනවල මෙවැනි වෙඩි තැබීම් කිහිපයක් වාර්තා වූ අතර හම්බන්තොට සුචී ගම්මානය, බෙරැල්ල ලෙස්ලි රණගල මාවත, වැලිගම - දෙණිපිටිය , පදවිය යන ප්‍රදේශ වලින් මෙම වෙඩි තැබීම් වාර්තා වුණා.\nමේවා බොහෝමයක් සිදු කර තිබුණේ, යතුරු පැදිවලින් පැමිණි නාදුනන පුද්ගලයින් විසින්.",
       "URL": "https://www.hirunews.lk/336060/හබරාදූවේ-දී-වෙඩි-තැබීමකින්-පුද්ගලයෙකු-ජීවිතක්ෂයට-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=321"
}