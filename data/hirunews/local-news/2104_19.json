{
       "Source": "hirunews",
       "Timestamp": "Sunday, 07 March 2021 - 13:39",
       "Headline": "සීනු නාද මැද දිවයින පුරා කතෝලික දේවස්ථානවල කළු ඉරිදාව සැමරේ (වීඩියෝ)",
       "News Content": "පාස්කු ප්‍රහාරයේ සැබෑ වගකිවයුත්තන්ට කඩිනමින් නීතිය ක්‍රියාත්මක කළ යුතු බව අති උතුම් මැල්කම් කාදිනල් රංජිත් හිමිපාණන් පවසනවා.\nඋන්වහන්සේ මේ බව සඳහන් කළේ කොච්චිකඩේ දේවස්ථානයේ  කළු ඉරිදාව සැමරීමේ අවස්ථාවට අද උදෑසන එක්වෙමින්.\n2019 වසරේ අප්‍රේල් මස 21 වනදා ඉස්ලාම් අන්තවාදීන් අටදෙනෙකු දියත් කළ මරාගෙන මැරෙන ප්‍රහාර මාලාවකින් 269 දෙනෙකු ජීවිතක්ෂයට පත්වී වසර දෙකකට ආසන්න කාලයක් ගතවී තිබෙනවා.\nමේ සම්බන්ධයෙන් සොයාබැලීමට පත් කළ ජනාධිපති කොමිසම සිය කොමිෂන් සභා වාර්තාව පසුගියදා භාරදුන් අතර, හිටපු ජනාධිපති මෛත්‍රිපාල සිරිසේන, හිටපු ආරක්ෂක ලේකම්වරයා, හිටපු පොලිස්පතිවරයා, බුද්ධි අංශ ප්‍රධානීන් ඇතුලු පිරිසකට අපරාධ චෝදනා ගොනු කිරීම ඇතුලු තවත් නිර්දේශ රැසක් එම වාර්තාවේ සඳහන්.\nමෙම වාර්තාව ප්‍රකාශයට පත් වීමෙන් පසුව ආගමික නායකයන්, දේශපාලන නායකයන් මෙන්ම සිවිල් සංවිධාන රැසක්ද අදහස් පළ කළා.\nඑම අදහස්වලට අනුව අවසන් වාර්තාව සම්බන්ධයෙන් සමාජය තුළ මතුව ඇත්තේ දැඩි කතාබහක්.\nමෙවන් පසුබිමක් තුළ කොළඹ අගරදගුරු පදවිය, පසුගියදා ප්‍රකාශයට පත් කළේ පාස්කු වින්දිතයන්ට සාධාරණයක් ඉටුනොවීමට එරෙහිව අද දිනයේ කළු ඉරිදාවක් නම් කරන බවයි.\nඑම විරෝධතාව සාධාරණයක් ඉටුවන තුරු අඛන්ඩව ඉදිරියට ගෙන යාමට තීරණය වී තිබෙනවා.\nත්‍රස්ත ප්‍රහාරයට ලක්වූ කොච්චිකඩේ ශාන්ත අන්තෝනි දේවස්ථානයේ දේවමෙහෙය පැවැත්වුණේ  අති උතුම් මැල්කම් කාදිනල් රංජිත් හිමිපාණන්ගේ ප්‍රධානත්වයෙන්.\nඑම අවස්ථාවට බෞද්ධ භික්ෂූන් වහන්සේලා මෙන්ම අන්‍යාගමික ජනතාවද එක්ව සිටීම විශේෂත්වයක්.\nකටුවපිටිය දේව මෙහෙයට සහභාගිවූ බැතිමතුන් නිහඬ විරෝධතාවක ද නිරතවුණා.\nත්‍රස්ත ප්‍රහාරයෙන් විනාශයට පත්වූ මඩකලපුව සියොන් දේවස්ථානයේද අද සැමරුම් පැවැත්වුණා.\nඑමෙන්ම දිවයින පුරා කතෝලික දේවස්ථානවලදී අද කළු ඉරිදා සැමරුම් පැවති බවයි අප වාර්තාකරුවන් සඳහන් කළේ.",
       "URL": "https://www.hirunews.lk/264596/සීනු-නාද-මැද-දිවයින-පුරා-කතෝලික-දේවස්ථානවල-කළු-ඉරිදාව-සැමරේ-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2104"
}