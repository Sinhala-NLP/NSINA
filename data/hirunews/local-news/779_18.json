{
       "Source": "hirunews",
       "Timestamp": "Tuesday, 25 October 2022 - 19:29",
       "Headline": "පාන්පිටි ගැන සොයන්න බලයක් නැතැයි ප්‍රමිතිය ආයතනය කියයි (වීඩියෝ)",
       "News Content": "දිවයිනට තිරිඟු පිටි ආනයනය කරනු ලබන අවස්ථාවේදී හෝ වෙළඳපොලේ අලෙවි කිරීමට තබා ඇති තිරිඟු පිටිවල ප්‍රමිතිය පරීක්ෂා කිරීමට තමන්ට බලයක් නොමැති බව ශ්‍රී ලංකා ප්‍රමිති ආයතනය පවසනවා.\nඑහි අධ්‍යක්ෂ ජනරාල් ආචාර්ය සිද්ධිකා සේනාරත්න නිවේදනයක් නිකුත් කරමින් සඳහන් කළේ දැනට වෙළඳපොලේ ඇති තිරිඟු පිටිවල ප්‍රමිතිය සම්බන්ධයෙන් මාධ්‍ය මගින් ඇතැම් කරුණු ප්‍රකාශ වන අතර, ඒ සම්බන්ධයෙන් ශ්‍රී ලංකා ප්‍රමිති ආයතනය වෙතද යම් විවේචනයක් එල්ල වෙමින් පවතින බවයි.\nඒ සඳහා අවශ්‍ය වන බලය, ආනයන හා අපනයන පාලකවරයාට ප්‍රමිති ආයතනය වෙත ලබාදිය හැකි බව ඇය කියා සිටියා.\nඑසේම දේශීයව නිෂ්පාදනය කරනු ලබන තිරිඟු පිටිවල ප්‍රමිතිය පරීක්ෂා කිරීමට පාරිභෝගික කටයුතු පිළිබඳ අධිකාරියට බලය ලබාදිය හැකි බවයි ඇය පෙන්වා දෙන්නේ.\nමේ අතර පසුගිය ජූනි මාසයේදී වෙළඳ භාණ්ඩ අපනයන ඉපයීම් ඇමරිකානු ඩොලර් මිලියන 1,093.98ක් දක්වා ඉහළ ගොස් ඇති බව අපනයන සංවර්ධන මණ්ඩලය පවසනවා. එය සියයට පහයි දශම හතයි පහක ඉහළ යෑමක්.\nඑසේම 2021 වසරේ මූල්‍ය සාක්ෂරතා වාර්තාව එළිදක්වමින් ශ්‍රී ලංකා මහ බැංකුව පෙන්වා දෙන්නේ මෙරට වැඩිහිටි ජනගහණයෙන් සියයට 57.9 ක් මූල්‍ය සාක්ෂරතාවයෙන් පසුවන බවයි. ශ්‍රී ලංකා මහ බැංකුවේ ප්‍රාදේශීය සංවර්ධන දෙපාර්තමේන්තුව සහ ජාත්‍යන්තර මූල්‍ය සහයෝගීතාව එක්ව දියත් කළ සමීක්ෂණයකින් මේ බව හෙළිවී තිබෙනවා.\nමේ අතර අනුමැතිය සඳහා පාර්ලිමේන්තුවට ඉදිරිපත් කිරීමට නියමිත ගැසට් පත්‍ර හතරකට රජයේ මුදල් පිළිබඳ කාරක සභාවේ අනුමැතිය හිමිවූ බව පාර්ලිමේන්තු සන්නිවේදන දෙපාර්තමේන්තුව නිවේදනය කළා.",
       "URL": "https://www.hirunews.lk/318808/පාන්පිටි-ගැන-සොයන්න-බලයක්-නැතැයි-ප්‍රමිතිය-ආයතනය-කියයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=779"
}