{
       "Source": "hirunews",
       "Timestamp": "Thursday, 16 November 2017 - 13:36",
       "Headline": "කුඹුරු අක්කර හාරලක්ෂ 50,000 ක් පුරන්වීමේ අවදානමක",
       "News Content": "පවතින වියලි කාලගුණය හේතුවෙන් කුඹුරු අක්කර 450,000 කට අධික ප්‍රමාණයක් වගා කිරීමට නොහැකිවී ඇති බව සමස්ත ලංකා ගොවිජන සම්මේලනය පවසනවා.\nඑහි ජාතික සංවිධායක ජනතා විමුක්ති පෙරමුණු පළාත් සභා මන්ත්‍රී නාමල් කරුණාරත්න කියා සිටියේ මෙම ගොවීන්ට සාධාරණයක් ඉටුකිරීමට රජය මැදිහත් විය යුතු බවයි.\nමේ අතර කණ්ඩලම වැවෙන් ලබාගන්නා ජලය උපයෝගී කරගනිමින් වගා කෙරෙන කුඹුරුවලින් සියයට 50 ක කොටසක් වගා කරන ලෙස මහවැලි අධිකාරිය ගොවි සංවිධාන වෙත දැනුම්දී තිබෙනවා.\nකණ්ඩලම වැව යටතේ වී වගාව සඳහා දියවර නිකුත් නොකරන නිසා ගොවි නියෝජිතයින් පිරිසක් ඊයේ මහවැලි අධිකාරියේ අධ්‍යක්‍ෂ ජනරාල් ගෝඨාභය ජයරත්න හමුවුණා.\nඑහිදී අධ්‍යක්‍ෂ ජනරාල්වරයා ගොවීන්ට දැනුම්දී ඇත්තේ කණ්ඩලම වැවෙන් වගා කෙරෙන කුඹුරු සියයට 50 ක් සඳහා අවශ්‍ය ජලය ලබන 20 වනදා සිට නිකුත් කිරීමට පියවර ගන්නා බවයි.\nවියලි කාලගුණ තත්ත්වය හේතුවෙන් වගා කිරීමට නොහැකි වී ඇති කුඹුරු සඳහා ගන්නා පියවර පිිළිබඳව දැනගැනීමට හිරු ප්‍රවෘත්ති අංශය කෘෂිකර්ම අමාත්‍ය දුමින්ද දිසානායක දුරකථනය ඔස්සේ සම්බන්ධ කරගත්තා.\nඅමාත්‍යවරයා කියා සිටියේ මෙවර අයවැයෙන් ගොවි රක්ෂණ වන්දිය ඉහළ නංවා ඇති බැවින් අදාළ ගොවීන්ට ඒ හරහා වන්දි පිරිනැමීමට කටයුතු කරන බවයි.",
       "URL": "https://www.hirunews.lk/176190/කුඹුරු-අක්කර-හාරලක්ෂ-50000-ක්-පුරන්වීමේ-අවදානමක",
       "Category": "Local News",
       "Parent URL": "https://www.hirunews.lk/local-news.php?pageID=4215"
}