{
       "Source": "hirunews",
       "Timestamp": "Thursday, 27 July 2023 - 15:54",
       "Headline": "පාසල් ගොඩනැඟිලි අබලන්: සිසුන් අසීරුවේ",
       "News Content": "බදුල්ල දිස්ත්‍රික්කයට අයත් මහකැලේ විද්‍යාලයේ ප්‍රධාන පාසල් ගොඩනැඟිල්ල අබලන් වීම හේතුවෙන් සිසු සිසුවියන් සහ ගුරුවරුන් ඉගැන්වීම් කටයුතු කර ගත නොහැකිව දැඩි අපහසුතාවකට පත්ව සිටිනවා.\nප්‍රධාන ගොඩනැඟිල්ලේ පවතින අවදානම් සහගත තත්ත්වය පිළිබඳව අධ්‍යාපන බලධාරීන් කොතෙක් දැනුවත් කළත් මේ දක්වා විසඳුමක් නොලැබුණු බවයි ඔවුන් පවසන්නේ.\nබදුල්ල කන්දේකැටිය අධ්‍යාපන කොට්ඨාසයට අයත් මහකැලේ විද්‍යාලයේ සිසු සිසුවියන්\nමුහුණ දෙන ප්‍රධානතම ගැටලුව වන්නේ ගොඩනැඟිලි හිඟයයි.\n1 ශ්‍රේණියේ සිට 11 වැනි ශ්‍රේනිය දක්වා මෙහි පන්ති පැවැත්වෙන අතර, ඉන් ශ්‍රේණි 6ක්ම පැවැත්වෙන්නේ විද්‍යාලයේ ප්‍රධාන ශාලාවේයි.\nඑහෙත් එහි මතුව ඇති අවදානම් තත්ත්වය හමුවේ මෙහි ගුරුවරුන්ට සහ සිසු සිසුවියන්ට පාසලේ සංගීත කාමරය සහ විදුහල්පතිවරයාගේ නිල නිවෙසේ පන්ති පැවැත්වීමට සිදුව තිබෙනවා.\nඑම ස්ථානවල ද ඉඩකඩ අවම වීම හේතුවෙන් අබලන් ප්‍රධාන ශාලාව ආසන්නයේ කූඩාරමක් අටවාගෙන අධ්‍යාපන කටයුතු හැදෑරීමටයි මෙම දරුවන්ට සිදුව තිබෙන්නේ.\nමෙම ගොඩනැඟිල්ල පරීක්ෂා කළ ආපදා කළමනාකරණ ඒකකය උපදෙස් දී ඇත්තේ පවතින අවදානම් සහිත තත්ත්වය හේතුවෙන් සිසුන්ට ප්‍රධාන ශාලාවේ ඉගැන්වීම කටයුතු සිදු නොකරන ලෙසයි.\nමේ අතර, මඩකලපුව දිස්ත්‍රික්කයට අයත් එකම සිංහල පාසල වන කල්කුඩා ශ්‍රී සීලාලංකාර විද්‍යාලයේ දරුවන් ද පහසුකම් නොමැති වීම හේතුවෙන් දැඩි අපහසුතාවට පත්ව සිටිනවා.\n2002 වර්ෂයේදී ආරම්භ කරන ලද මෙම විද්‍යාලයේ 1 ශ්‍රේණයේ සිට 11 වැනි ශ්‍රේණිය දක්වා පන්ති පැවැත්වෙන අතර, එම දරුවන්ට අධ්‍යාපනය ලබා දෙන්නේ ස්වේච්ඡා ගුරුවරියන් 11 දෙනෙකු විසින්.\nමෙම පාසල රජයේ ලියාපදිංචි පාසලක් බවට පත් කර අවශ්‍ය පහසුකම් සලසා දෙන ලෙස බලධාරීන් කොතෙකුත් දැනුවත් කළ ද ඒ සඳහා නිසි විසඳුමක් මේ වන තෙක් ලැබී නැහැ.",
       "URL": "https://www.hirunews.lk/342715/පාසල්-ගොඩනැඟිලි-අබලන්-සිසුන්-අසීරුවේ",
       "Category": "Local News",
       "Parent URL": "https://www.hirunews.lk/local-news.php?pageID=147"
}