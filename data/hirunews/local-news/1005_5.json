{
       "Source": "hirunews",
       "Timestamp": "Thursday, 21 July 2022 - 10:09",
       "Headline": "ශ්‍රී ලංකාවේ 8 වැනි විධායක ජනාධිපතිවරයා ලෙස රනිල් වික්‍රමසිංහ දිවුරුම් දෙයි (වීඩියෝ)",
       "News Content": "ශ්‍රී ලංකාවේ 8 වන විධායක ජනාධිපතිවරයා ලෙස රනිල් වික්‍රමසිංහ අද පෙරවරුවේ අගවිනිසුරු ජයන්ත ජයසූරිය ඉදිරියේදී දිවුරුම් දුන්නා.\nපෙරවරු 10. 05 ට යෙදී තිබූ සුබ මොහොතින් නව ජනාධිපතිවරයා දිවුරුම් දීම සිදුවූයේ පාර්ලිමේන්තු සංකීර්ණයේදීයි.\nපෙරවරු 9.45ට පමණ ජනාධිපති රනිල් වික්‍රමසිංහ සහ එම ආර්යා මෛත්‍රී වික්‍රමසිංහ පාර්ලිමේන්තු සංකීර්ණය වෙත ප්‍රවිශ්ඨ වුණා.\nකතානායක මහින්ද යාපා අබේවර්ධන විසින් නව ජනාධිපතිවරයා පිලිගත් අතර, ත්‍රිවිධ හමුදා උත්තමාචාර ද එහිදී පිරිනැමුණා.\nපසුව රතු පලස මතින් ජනාධිපතිවරයා පාර්ලිමේන්තු පරිශ්‍රය තුලට කැඳවාගෙන යනු ලැබූ අතර එම අවස්ථාවට කතානායකවරයාට අමතරව, සභානායක අමාත්‍ය දිනේෂ් ගුණවර්ධන සහ ආණ්ඩු පක්ෂයේ ප්‍රධාන සංවිධායක ප්‍රසන්න රණතුංග, පාර්ලිමේන්තු නිලධාරින් ඇතුළු පිරිසක් එක්ව සිටියා.\nඉන් අනතුරුව පාර්ලිමේන්තුවේ පිහිටි ජනාධිපතිවරයාගේ නිල කාමරයේදී ජනාධිපති රනිල් වික්‍රමසිංහ සිය ධුරයේ දිවුරුම් දුන්නේ අගවිනිසුරු ජයන්ත ජයසූරිය ඉදිරියේදීයි.\n8 වන විධායක ජනාධිපතිවරයා ලෙස රනිල් වික්‍රමසිංහ ඊයේ තේරී පත් වුණා.\nපාර්ලිමේන්තුවේ ඒ සඳහා පැවති ඡන්ද විමසීමේදී ඔහුට ඡන්ද 134 ක් ලැබුණු අතර, ඒ සඳහා තරඟ කළ පාර්ලිමේන්තු මන්ත්‍රී ඩලස් අලහප්පෙරුමට ලැබුණේ ඡන්ද 82 ක් පමණයි.\nජාතික ජනබලවේගයේ නායක අනුර කුමාර දිසානායකට ඡන්ද 3ක් ලැබී තිබුණා.\nමේ අතර, ජනාධිපති රනිල් වික්‍රමසිංහ සිය ධුරයේ දිවුරුම් දීමෙන් අනතුරුව කතානායක මහින්ද යාපා අබේවර්ධනගේ ප්‍රධානත්වයෙන් පාර්ලිමේන්තු සංකීර්ණයේදී පක්ෂ නායක රැස්වීමක් පැවැත්වුණා.\nඑහිදී ජනාධිපතිවරයා පක්ෂ නායකයන් වෙත යෝජනා කර ඇත්තේ නව ආරම්භයක් ලෙස පාර්ලිමේන්තු සැසිවාරය පැය 24කට කල් තබා යළි ආරම්භ කිරීමට තමන් පියවර ගන්නා බවයි.\nඊට සියලු පක්ෂ නායකයින්ගේ එකඟතාවය ලබාදුන් බව හිරු ප්‍රවෘත්ති අංශය කළ විමසීමක දී ආණ්ඩු පක්ෂයේ ප්‍රධාන සංවිධායක අමාත්‍ය ප්‍රසන්න රණතුංග සඳහන් කළා.\nමෙම පක්ෂ නායක රැස්වීමේදී ජනාධිපතිවරයා වැඩිදුරටත් සඳහන් කර ඇත්තේ, 19 වන ව්‍යවස්ථා සංශෝධනය කඩිනමින් බලාත්මක කිරීමට කටයුතු කරන බවයි.\nදැනට පවතින අමාත්‍ය මණ්ඩලය කෙටි කාලසීමාවක් සඳහා පවත්වාගෙන යන අතර ඉදිරියේ දී අවශ්‍ය සංශෝධන සිදුකරන බව ද ජනාධිපතිවරයා ප්‍රකාශ කර තිබෙනවා.\nඑමෙන්ම, නව ජනාධිපති ලේකම්වරයා ලෙස අග්‍රාමාත්‍ය ලේකම් සමන් ඒකනායක පත් කර තිබෙනවා.\nමේ අතර, මෙරට ඇමරිකානු තානාපතිනි ජූලි චන්ග් ට්විටර් පණිවුඩයක් සටහනක් තබමින් කියා සිටියේ, නව ජනාධිපතිවරයාට සුබ පැතුම් එක් කරන අතර ඔහු සමග ඉදිරියට කටයුතු කිරීමට සූදානම් බවයි.\nඑමෙන්ම සියලු දේශපාලන පක්ෂ නායකයන් නව ජනාධිපතිවරයාට මේ අසීරු මොහොතේ වැඩි සහයෝගයක් ලබාදිය යුතු බව ද ඇය ප්‍රකාශ කළා.\nමේ අතර, අද දිනයේ ඇති විශේෂත්වය වන්නේ, ලොව පළමු අගමැතිනිය වන සිරිමා බණ්ඩාරනායක දිවුරුම් දුන්නේ ද 1960 ජුලි 21 වැනි දිනයක වීම යි.\nඑසේ ම රනිල් වික්‍රමසිංහ පාර්ලිමේන්තුවට පත් වන්නේ ද 1977 ජූලි 21 වැනි දා යි.",
       "URL": "https://www.hirunews.lk/310528/ශ්‍රී-ලංකාවේ-8-වැනි-විධායක-ජනාධිපතිවරයා-ලෙස-රනිල්-වික්‍රමසිංහ-දිවුරුම්-දෙයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1005"
}