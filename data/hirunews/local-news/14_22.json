{
       "Source": "hirunews",
       "Timestamp": "Thursday, 21 September 2023 - 22:50",
       "Headline": "මඩකලපුව පෞද්ගලික විශ්වවිද්‍යාලය යළිත් එහි නිර්මාතෘ හිස්බුල්ලා වෙතට",
       "News Content": "පාස්කු ඉරිදා ප්‍රහාරයෙන් පසු රජයට පවරාගත් මඩකලපුව පෞද්ගලික විශ්වවිද්‍යාලය වසර 04කට පසු යළිත් එහි නිර්මාතෘ එම්.එල්.ඒ.එම්. හිස්බුල්ලා වෙත භාර දී තිබෙනවා.\nමේ සම්බන්ධයෙන් අදහස් දක්වමින් ඔහු පැවසුවේ තම ඉල්ලීමක් මත ජනාධිපති රනිල් වික්‍රමසිංහගේ නියෝගයකට අනුව විශ්වවිද්‍යාලය නැවත භාර දුන් බවයි.\nමඩකලපුව - වාලච්චේන - පූනානි ප්‍රදේශයේදී බැටික්ලෝ කැම්පස් පුද්ගලික ආයතනය ආරම්භ කරන ලද්දේ නැගෙනහිර පළාත් හිටපු ආණ්ඩුකාර එම්.එල්.ඒ.එම්. හිස්බුල්ලා විසින්.\nඒ සදහා මහවැලි අධිකාරිය යටතේ පැවැති භූමියකින් අක්කර 35ක් ලබා දී තිබුණේ මහින්ද රාජපක්ෂගේ පාලන සමයේදීයි.\nකෙසේවෙතත් 2019 පාස්කු ඉරිදා ප්‍රහාරයෙන් පසු රට තුළ ඇති වූ තත්ත්වය හමුවේ සමාජය තුළ දැඩි කතාබහට ලක්වීම හේතුවෙන් මඩකලපුව පෞද්ගලික විශ්වවිද්‍යාලය රජයට පවරා ගැනීමට කටයුතු කෙරුණා.\nඒ මෙම විශ්වවිද්‍යාලය ෂරියා අධ්‍යාපනික විශ්වවිද්‍යාලයක් බවට විවිධ පාර්ශ්ව චෝදනා කළ පසුබිමකයි.\nඑකළ දැඩි මතභේදයකට තුඩුදුන් බැටික්ලෝ කැම්පස් පුද්ගලික ආයතනය ආරම්භ කර පවත්වාගෙන යාමේදී අනීතික ක්‍රියා රැසක් සිදුව ඇති බව 2020 වසරේදී විගණකාධිපති වාර්තාවකින් ද අනාවරණ කෙරුණා.\nපාස්කු ප්‍රහාරය සම්බන්ධයෙන් විමර්ශනය කළ ජනාධිපති කොමිසමේදී ද හෙළි වුණේ, මෙම ව්‍යාපෘතිය හරහා හිස්බුල්ලා මහතාට අයත් බැංකු ගිණුම්වලට විදෙස් රටවලින් රුපියල් බිලියන 4කට ආසන්න මුදලක් ලැබී ඇති බවයි.\nඒ අනුව මේ හරහා කාත්තන්කුඩි නගර සභාවට අහිමි වූ රුපියල් 8,475,000ක මුදල හා දඩය අය කරගන්නා ලෙසටයි විගණකාධිපතිවරයා නිර්දේශ කර තිබුණේ.\nකෙසේවෙතත් වසර 04කට ආසන්න කාලයක් යුධ හමුදා භාරයේ පැවති එම පෞද්ගලික විශ්වවිද්‍යාලය මේ වන විට යළිත් නිල වශයෙන් එහි නිර්මාතෘ එම්.එල්.ඒ.එම්. හිස්බුල්ලා වෙතම භාර දී තිබෙනවා.\nමේ අතර, මඩකලපුව විශ්වවිද්‍යාලය නැවත භාර දීම සම්බන්ධයෙන් විශ්වවිද්‍යාල ප්‍රතිපාදන කොමිෂන් සභාවෙන් අප විමසීමක් කළා.\nඑහි සභාපති මහාචාර්ය සම්පත් අමරතුංග සඳහන් කළේ මඩකලපුව පෞද්ගලික විශ්වවිද්‍යාලය මීට පෙර මෙන්ම ඉදිරියේදීද සිය පරිපාලන කලාපයට අයත් නොවන බවයි.",
       "URL": "https://www.hirunews.lk/349026/මඩකලපුව-පෞද්ගලික-විශ්වවිද්‍යාලය-යළිත්-එහි-නිර්මාතෘ-හිස්බුල්ලා-වෙතට",
       "Category": "Local News",
       "Parent URL": "https://www.hirunews.lk/local-news.php?pageID=14"
}