{
       "Source": "hirunews",
       "Timestamp": "Thursday, 18 February 2021 - 7:21",
       "Headline": "අධිබලැති පුපුරණ ද්‍රව්‍ය සමඟ නැදුන්කර්නි හිදී ඇල්ලූ පුද්ගලයා ටී.අයි.ඩී. භාරයට",
       "News Content": "වවුනියාව - නැදුන්කර්නි - සේනපිලව් ප්‍රදේශයේදී අධිබලැති පුපුරණ ද්‍රව්‍ය සමඟ අත්අඩංගුවට ගනු ලැබූ උතුරේ බිම්බෝම්බ ඉවත් කිරීමේ රාජ්‍ය නොවන සංවිධානයක සේවකයා වැඩිදුර විමර්ශන සඳහා ත්‍රස්ත විමර්ශන ඒකකයට භාරදී තිබෙනවා.\nනැදුන්කර්නි හි පිහිටි මෙම පුද්ගලයාගේ කුලී නිවසේ තිබී අදාළ පුපුරණ ද්‍රව්‍ය නැදුන්කර්නි පොලීසිය සහ යුද හමුදාව එක්ව සිදුකළ වැටලීමකදී සොයාගෙන තිබුණේ ඊයේ දිනයේයි.\nඑහි තිබී ටී එන් ටී වර්ගයේ අධිබලැති පුපුරණ ද්‍රව්‍ය කිලෝග්‍රෑම් 21 කට අධික ප්‍රමාණයක් සහ  පී.ඊ වන් වර්ගයේ පුපුරණ ද්‍රව්‍ය කිලෝ එකයි ග්‍රෑම් 600 ක් මෙන්ම පීඩන බෝම්බ කොටස් 148 ක්ද පොලිස් භාරයට ගනු ලැබුවා.\nමොහු 32 හැවිරිදි මුලතිව් ඔඩ්ඩුසුඩාන්හි පදිංචිකරුවෙකු වන බවයි පොලීසිය සඳහන් කළේ.\nමේ අතර වවුනියාව - සෙට්ටිකුලම - සින්නතම්පනේ ප්‍රදේශයේ වළ දමා තිබියදී මරාගෙන මැරෙන ඇඳුම් කට්ටල දෙකක් පොලීසිය සොයාගෙන තිබෙනවා.\nපසුගිය යුද සමයේ එල්.ටී.ටී.ඊ. සංවිධානය විසින් මෙම ඇඳුම් කට්ටල දෙක වළදමන්නට ඇති බවටයි පොලීසිය සැක පළ කරන්නේ.\nඑක් ඇඳුම් කට්ටලයක් තුළ ග්‍රෑම් 400 ක පමණ පුපුරණ ද්‍රව්‍ය තිබූ බවටයි පොලීසිය ප්‍රකාශ කළේ.\nවවුනියාව පොලිස් රාජ්‍ය බුද්ධි අංශ නිලධාරීන්ට ලැබුණු තොරතුරකට අනුවයි මෙම මරාගෙන මැරෙන ඇඳුම් කට්ටල දෙක සොයාගෙන ඇත්තේ.\nසොයාගත් මෙම ඇඳුම් කට්ටල දෙක අධිකරණ නියෝගයකින් පසුව නිශ්ක්‍රිය කිරීම සඳහා පොලිස් විශේෂ කාර්ය බලකායේ සහය ලබාගැනීමට නියමිතයි.\nමේ අතර කොරෝනා වෛරසයේ නව ප්‍රභේදයේ ව්‍යාප්තිය හේතුවෙන් බි්‍රතාන්‍යයේ සිට ශ්‍රී ලංකාවට පැමිණීමට පනවා තිබූ තාවකාලික තහනම වහාම ක්‍රියාත්මක වන පරිදි ඊයේ පස්වරුවේ ඉවත් කළා. මේ ඒ සම්බන්ධයෙන් පැහැදිළි කළ ගුවන් තොටුපල හා ගුවන් සේවා සමාගමේ උප සභාපති රජීව් සූරියආරච්චි.\nඑමෙන්ම පවතින කොරෝනා වෛරස ව්‍යාප්තිය හමුවේ මහජන ආරක්ෂාවට පනවා ඇති  සෞඛ්‍ය සීමා හැර සංචාරකයන් සඳහා සියළු පහසුකම් සැළසීමට රජය කටයුතු කර ඇති බව ජනාධිපති ගෝඨාභය රාජපක්ෂ ප්‍රකාශ කළා. සංචාරක කර්මාන්තයේ ප්‍රවර්ධනය සම්බන්ධයෙන් ඊයේ ජනාධිපති කාර්යාලයේදී පැවති සාකච්ඡාවකදියි ජනාධිපති ගෝඨාභය රාජපක්ෂ මෙම අදහස් පළ කළේ.\nමේ අතර විදෙස් සංචාරකයන්ට අදාළ සෞඛ්‍ය රෙගුලාසි ලිහිල් කිරීමට කටයුතු කරන පසුබිමක් තුළ ඔක්ස්ෆර්ඩ් ඇස්ට්‍රා සෙනෙකා කොවිෂීල්ඩ් එන්නත ලබාදීමේදී තම සේවකයන්ටද ප්‍රමුඛතාව ලබාදෙන ලෙස හෝටල් සේවක මධ්‍යස්ථානය ඉල්ලීමක් කරනවා.",
       "URL": "https://www.hirunews.lk/262916/අධිබලැති-පුපුරණ-ද්‍රව්‍ය-සමඟ-නැදුන්කර්නි-හිදී-ඇල්ලූ-පුද්ගලයා-ටී-අයි-ඩී-භාරයට",
       "Category": "Local News",
       "Parent URL": "https://www.hirunews.lk/local-news.php?pageID=2140"
}