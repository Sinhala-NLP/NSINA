{
       "Source": "hirunews",
       "Timestamp": "Friday, 15 October 2021 - 11:09",
       "Headline": "එල්ලේ ක්‍රීඩකයා ඝාතනය කළ සැකකරුවන් යළි රිමාන්ඩ්",
       "News Content": "එල්ලේ ක්‍රීඩකයා ඝාතනයේ සැකකරුවන් 15 දෙනා යළි රිමාන්ඩ්\nමට්ටක්කුලිය ප්‍රදේශයේදී එල්ලේ ක්‍රීඩකයෙකු ඝාතනය කිරීමේ සිද්ධිය සම්බන්ධයෙන් අත්අඩංගුවට ගෙන රක්ෂිත බන්ධනාගාරගත කර සිටි මට්ටක්කුලිය යුද හමුදා කඳවුරේ අණදෙන නිලධාරි ලුතිනන් කර්නල්වරයා ඇතුළු සැකකරුවන් 15 දෙනා මේ මස 29 වැනි දා දක්වා යළි රක්ෂිත බන්ධනාගාරගත කෙරුණා.\nඒ, අදාළ පැමිණිල්ල කොළඹ අතිරේක මහේස්ත්‍රාත් ලෝචනී අභයවික්‍රම හමුවේ අද කැඳ වූ අවස්ථාවේදියි.\nඑහිදී අධිකරණය හමුවේ කරුණු දක්වමින් මට්ටක්කුලිය පොලීසිය කියා සිටියේ මෙම සිද්ධියට අදාළව සොයාගන්නා ලද රුධිර සාම්පල රස පරීක්ෂකවරයා වෙත යොමු කිරීමට පියවර ගන්නා බවයි.\nමේ අතර වව්නියාව - පූවරසන්කුලම් - කට්පගපුරම් ප්‍රදේශයේදී සැමියෙකු විසින් සිය බිරිඳ පුලුස්සා ඝාතනය කර තිබෙනවා.\nපොලීසිය සඳහන් කළේ ඊයේ ඔවුන් දෙදෙනා අතර ඇති වූ ආරවුලක් දුරදිග යාමෙන් සැමියා, බිරිඳ තල්ලු කිරීමේදී සිහිසුන්ව ඇය ඇද වැටී ඇති බවයි.\nපසුව සැකකාර සැමියා බිරිඳ ගිනි තබා ඝාතනය කර ඇති බවයි පොලීසිය සඳහන් කළේ.\nමෙලෙස ජිවිතක්ෂයට පත් වී ඇත්තේ, 43 හැවිරිදි එම ප්‍රදේශයේම පදිංචි කාන්තාවක්.\nසැකකාර 46 හැවිරිදි සැමියා අත්අඩංගුවට ගෙන අද වව්නියාව මහේස්ත්‍රාත් අධිකරණයට ඉදිරිපත් කිරීමට නියමිතයි.",
       "URL": "https://www.hirunews.lk/285051/එල්ලේ-ක්‍රීඩකයා-ඝාතනය-කළ-සැකකරුවන්-යළි-රිමාන්ඩ්",
       "Category": "Local News",
       "Parent URL": "https://www.hirunews.lk/local-news.php?pageID=1627"
}