{
       "Source": "hirunews",
       "Timestamp": "Tuesday, 07 December 2021 - 13:10",
       "Headline": "සපුගස්කන්ද තෙල් පිරිපහදුව යළි ඇරේ (වීඩියෝ)",
       "News Content": "බොරතෙල් නොමැතිවීම හේතුවෙන් දින 22ක් තිස්සේ ක්‍රියා විරහිත කර තිබූ සපුගස්කන්ද තෙල් පිරිපහදුවේ මෙහෙයුම් කටයුතු අද පෙරවරුවේ යලි ආරම්භ කෙරුණා.\nඒ, බලශක්ති අමාත්‍ය උදය ගම්මන්පිලගේ ප්‍රධානත්වයෙන්.\nපසුගිය මස 15 තාවකාලිකව වසා දැමුණු තෙල් පිරිපහදුවේ මෙහෙයුම් කටයුතු අද ආරම්භ කිරීමට ප්‍රථම විෂය භාර අමාත්‍යවරයා සහ ඛණිජ තෙල් නීතිගත සංස්ථාවේ නිළධාරීන් අතර සාකච්ජාවක්, සපුගස්කන්ද තෙල් පිරිපහදුවේ පවත්වා තිබෙනවා.\nඉන් පසු සිදුකළ නිරීක්ෂණයකින් පසු තෙල් පිරිපහදුවේ මෙහෙයුම් කටයුතු ආරම්භ කෙරුනා.\nඉන් අනතුරුව මාධ්‍ය වෙත අදහස් දැක්වු, බලශක්ති අමාත්‍ය උදය ගම්මන්පිල සදහන් කළේ තෙල් පිරිපහදුවේ වැඩකටයුතු සම්පූර්ණයෙන් යථාතත්ත්වයට පත් වීමට පැය කිහිපයක් ගතවනු ඇති බවයි.\nමේ අතර, ලංකා විදුලිබල ඉංජිනේරු සංගමය සහ ජනාධිපති ගෝඨාභය රාජපක්ෂ අතර සාකච්ඡාවක් ඊයේ පස්වරුවේ ජනාධිපති කාර්යාලයේදී පැවැත්වුණා.\nඑහිදී සිය විසඳුම් සඳහා ධනාත්මක ප්‍රතිචාරයක් ලැබුණු බවයි එම සංගමයේ සභාපති සෞම්‍ය කුමාරවඩු ප්‍රකාශ කළේ.",
       "URL": "https://www.hirunews.lk/290277/සපුගස්කන්ද-තෙල්-පිරිපහදුව-යළි-ඇරේ-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1511"
}