{
       "Source": "hirunews",
       "Timestamp": "Tuesday, 17 March 2020 - 17:43",
       "Headline": "අදත් ආසාදිතයන් හයක් හඳුනාගැනේ - කොරෝනා වැළඳුණු ශ්‍රී ලාංකිකයන් සංඛ්‍යාව 34 දක්වා ඉහළට - කිසිවෙකුට බරපතල නැහැ",
       "News Content": "කොරෝනා ආසාදනය වූ තවත් ශ්‍රී ලාංකිකයන් හයදෙනෙකු අද හඳුනාගත් බව සෞඛ්‍ය ඇමතිනි පවිත්‍රා වන්නිආරච්චි ප්‍රකාශ කළා.\nඒ,  රාජගිරියේ ස්ථාපිත කළ කොවිඞ් - 19  පැතිරීම වැළැක්වීමේ ජාතික ක්‍රියාන්විත මධ්‍යස්ථානයේ අද පැවති මාධ්‍ය හමුවට එක්වෙමින්.\nමෙම මධ්‍යස්ථානයේ ප්‍රධානියා ලෙස ජනාධිපතිවරයා විසින් පත් කර ඇත්තේ යුද හමුදාපති ලුතිනන් ජෙනරාල් ශවේන්ද්‍ර සිල්වායි.\nමහජන සුබසිද්ධිය සහතික කිරීම සඳහා පොදු සෞඛ්‍ය සහ සෙසු සේවාවන්හි මනා සම්බන්ධීකරණයකින් යුත් නිවාරණ හා කළමනාකරණ පියවර සහතික කිරීමේ අරමුණින්, මෙම මධ්‍යස්ථානය ස්ථාපිත කර තිබෙනවා.\nයුද හමුදාපති ලූතිනන් ජෙනරාල් ශවේන්ද්‍ර සිල්වා මාධ්‍ය හමුවේදී කියා සිටියේ මේ වනවිට නිරෝධාන මධ්‍යස්ථාන 16 ක පුද්ගලයින් 2,258 ක් නිරෝධායනයට ලක් කර ඇති බවයි.\nකොරෝනා බවට තහවුරු වූ රෝගීන් කිසිවෙකුත් බරපතල තත්ත්වයේ පසු නොවන බවයි සෞඛ්‍ය සේවා අධ්‍යක්ෂ ජනරාල් විශේෂඥ වෛද්‍ය අනිල් ජාසිංහ මෙම මාධ්‍ය හමුවේදී කියා සිටියේ.\nමේ අතර මේ මස 1 වනදා සිට 15 වනදා දක්වා දිවයිනට පැමිණි පුද්ගලයින්ට ලියාපදිංචිවීම සඳහා විශේෂ දුරකථන අංක 5 ක් සහ විද්්‍යුත් ලිපිනයක් පොලීසිය හඳුන්වා දුන්නා.\nඒ, 011 2 444 480, 011 2 444 481, 011 5 97 87 20,  011 5 97 87 30, සහ 011 5 97 87 34 දුරකථන අංක සහ\n[email protected]\nයන විද්‍යුත් ලිපිනයයි.",
       "URL": "https://www.hirunews.lk/236698/අදත්-ආසාදිතයන්-හයක්-හඳුනාගැනේ-කොරෝනා-වැළඳුණු-ශ්‍රී-ලාංකිකයන්-සංඛ්‍යාව-34-දක්වා-ඉහළට-කිසිවෙකුට-බරපතල-නැහැ",
       "Category": "Local News",
       "Parent URL": "https://www.hirunews.lk/local-news.php?pageID=2848"
}