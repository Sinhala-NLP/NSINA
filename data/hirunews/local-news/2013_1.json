{
       "Source": "hirunews",
       "Timestamp": "Sunday, 18 April 2021 - 13:18",
       "Headline": "පළාත් හතරක කොරෝනා වැඩිවීමේ අවදානමක් - විශ්වවිද්‍යාල මාර්ගෝපදේශ ලබන සතියේ (වීඩියෝ)",
       "News Content": "විශ්වවිද්‍යාල ආරම්භ සදහා නිකුත් කෙරෙන සෞඛ්‍ය මාර්ගෝපදේශ මාලාව ලබන සතිය ඇතුලත ලබාදීමට කටයුතු කරන බව විශ්වවිද්‍යාල ප්‍රතිපාදන කොමිසන් සභාව ප්‍රකාශ කළා.\nඑහි සභාපති සම්පත් අමරතුංග හිරු ප්‍රවෘත්ති අංශයට අදහස් දක්වමින් සදහන් කළේ සියලු උපකුලපතිවරුන් සමග හෙට දිනයේදි සාකච්ජා කර ඒ සම්බන්ධයෙන් තීරණය කිරීමට නියමිත බවයි.\nඑමෙන්ම, සියලු විශ්වවිද්‍යාල ආරම්භ කිරීම සදහා කණ්ඩායම් වශයෙන් සිසුන් ගෙන්වා ගැනීම සඳහා උපකුලපතිවරුන්ට මේ වනවිටත් අවශ්‍ය අවසරය ලබාදී ඇති බවද විශ්ව විද්‍යාල ප්‍රතිපාදන කොමිසන් සභාවේ සභාපති සම්පත් අමරතුංග වැඩිදුරටත් ප්‍රකාශ කළා.\nමේ අතර, දිවයිනේ පළාත් කිහිපයකින් යළි කොවිඩ් අසාදිතයන් වාර්තාවීම සම්බන්ධයෙන් අහඹු කොවිඩ් පරීක්ෂණ ඔස්සේ අවදානම තක්සේරු කරගත යුතු බව ශ්‍රී ලංකා මහජන සෞඛ්‍ය පරීක්ෂකවරුන්ගේ සංගමය පවසනවා.\nඑහි සභාපති උපුල් රෝහණ සදහන් කළේ අලුත් අවුරුදු සමය තුළ ජනතාව කොවිඩ් මාර්ගෝපදේශ පිළිබද වගකීමෙන් බැහැරව කටයුතු කරන අකාරය දක්නට ලැබුනු බවයි.\nමේ අතර, හෙට පස්වරු 2ට වසංගත රෝග විද්‍යා අංශයේදී රැස්වන එන්නත්කරණය පිළිබඳ විද්වත් කමිටුව ඇස්ට්‍රාසෙනෙකා කොවිෂීල්ඩ් එන්නතේ දෙවන මාත්‍රාව ලබාදීම සම්බන්ධයෙන් තීරණය කරන බව සෞඛ්‍ය සේවා අධ්‍යක්ෂ ජනරාල් විශේෂඥ වෛද්‍ය අසේල ගුණවර්ධන ප්‍රකාශ කළා.\nමෙරට සමස්ත කොවිඩ් 19  ආසාදිතයින්ගේ සංඛ්‍යාව 96,439 වන අතර ආසාදිතයින් සංඛ්‍යාව 92,832ක් මේ වන විට සම්පූර්ණයෙන්ම සුවය ලබා තිබෙනවා. තවදුරටත් රෝහල්ගතව ප්‍රතිකාර ලබන්නේ ආසාදිතයින්ගේ සංඛ්‍යාව 2,990ක්.\nමේ අතර, අද උදෑසනින් අවසන් වූ පැය විසි හතර තුළ ඉන්දියාවෙන් නව කොරෝනා වෛරස් ආසාදිතයන් 261,500කට වැඩි සංඛ්‍යාවක් වාර්තාවී තිබෙනවා. එය නැවතත් ඉන්දියාවේ වැඩිම දෛනික ආසාදිත සංඛ්‍යාව ලෙස සැළකිය හැකියි.\nඉන්දියාවේ සමස්ත කොරෝනා ආසාදිතයන් සංඛ්‍යාව මේ වනවිට එක්කෝටි හතළිස් හත්ලක්ෂ අසූ අටදහසකට අධිකයි.\nඊයේ දිනයේ කොරෝනා මරණ 1,501ක් ඉන්දියාවෙන් වාර්තාවී ඇති අතර, ඒ අනුව එරට කොරෝනා මරණ සංඛ්‍යාවද 177,168 දක්වා ඉහළ ගියා.\nඇමරිකා එක්සත් ජනපදය හැරුණුවිට ලොව කොරෝනා වෛරසයෙන් වැඩිම පීඩාවට ලක්වූ රට වන්නේ ඉන්දියාවයි.",
       "URL": "https://www.hirunews.lk/268773/පළාත්-හතරක-කොරෝනා-වැඩිවීමේ-අවදානමක්-විශ්වවිද්‍යාල-මාර්ගෝපදේශ-ලබන-සතියේ-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2013"
}