{
       "Source": "hirunews",
       "Timestamp": "Saturday, 14 July 2018 - 18:46",
       "Headline": "මරණ දඩුවම ගැන මානව හිමිකම් කොමිසම ජනපතිට ලියයි",
       "News Content": "මරණ දඩුවම නැවත ක්‍රියාත්මක කිරීමේ තීන්දුව අහෝසි කරන ලෙස දැඩි අවධානයෙන් සහ ගෞරව පූර්වකව ඉල්ලා සිටින බව සදහන් කරමින් ශ්‍රී ලංකා මානව හිමිකම් කොමිෂන් සභාව ජනාධිපති මෛත්‍රීපාල සිරිසේන වෙත ලිපියක් යොමුකර තිබෙනවා.\nඑහි සභාපතිනි ආචාර්ය දීපිකා උඩගමගේ අත්සනින් යුතු එම ලිපියෙහි දැක්වෙන්නේ මරණ දඬුවම අහෝසි කර මත්ද්‍රව්‍ය ජාවාරම් මර්දනය කිරීම සඳහා ප්‍රබල හා දීර්ඝකාලීන ප්‍රතිපත්ති මාලාවක් සකස් කරන ලෙසයි.\nඅධිකරණය විසින් මරණ දඬුවම නියම කර ඇති මත්ද්‍රව්‍ය ජාවාරම්කරුවන් බන්ධනාගාර තුළ සිට එම ජාවාරමේ යෙදෙන්නේ නම් ඔවුන්ට එරෙහිව මරණ දඬුවම ක්‍රියාත්මක කිරීම සඳහා රජය තීරණය කිරීම පිළිබඳව මානව හිමිකම් කොමිසම දැඩි කණස්සල්ල පළ කරනවා.\nරටේ ප්‍රබල ලෙස මත්ද්‍රව්‍ය ව්‍යාප්තවීමට ප්‍රධාන සාධකය වී ඇත්තේ ජාවාරම්කරුවන් හා දේශපාලනඥයින් අතර පවතින සබඳතාව බවයි අදාළ ලිපියේ දැක්වෙන්නේ.\nඑම නිසා නිසි ආමන්ත්‍රණයක් සිදු නොකර, මරණ දණ්ඩනය ක්‍රියාත්මක කිරීම තුළින් මත්ද්‍රව්‍ය උවදුර රටෙන් පළවා හැරීමට නොහැකි බවද මානව හිමිකම් කොමිෂන් සභාව පවසනවා.",
       "URL": "https://www.hirunews.lk/195227/මරණ-දඩුවම-ගැන-මානව-හිමිකම්-කොමිසම-ජනපතිට-ලියයි",
       "Category": "Local News",
       "Parent URL": "https://www.hirunews.lk/local-news.php?pageID=3849"
}