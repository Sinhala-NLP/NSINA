{
       "Source": "hirunews",
       "Timestamp": "Monday, 15 February 2021 - 8:01",
       "Headline": "වි.ජ.මු. ලොකුබණ්ඩාරගේ අවසන් කටයුතු අද කොටිකාවත්තේදී",
       "News Content": "කොරෝනා වෛරසය ආසාදිතව අයි.ඩී.එච්. රෝහලේ ප්‍රතිකාර ලබමින් සිටි හිටපු කථානායකවරයෙකු මෙන්ම කෘතහස්ත දේශපාලනඥයෙකු වන වි.ජ.මු. ලොකුබණ්ඩාර ඊයේ (14) රාත්‍රියේ අභාවප්‍රාප්ත වුණා.\nමිය යන විට 80 වන වියේ පසුවූ ඔහු පසුගිය දා කොළඹ පෞද්ගලික රෝහලකට ඇතුළත් කිරීමෙන් අනතුරුවයි වැඩිදුර ප්‍රතිකාර සඳහා අයි.ඩී.එච්. රෝහලට මාරු කර යැවුණා.\n1941 අගෝස්තු මස 05 වන දින හපුතලේ දී උපත ලැබූ විජේසිංහ ජයවීර මුදියන්සෙලාගේ ලොකුබණ්ඩාර හෙවත් වීජමු ලොකුබණ්ඩාර 1977 වසරේදී එක්සත් ජාතික පක්ෂයෙන් ප්‍රථම වරට පාර්ලිමේන්තුවට පිවිස එම රජයේ දේශීය වෛද්‍ය කැබිනට් නොවන අමාත්‍ය ධුරයේ කටයුතු කළා.\nඑමෙන්ම, 1989 වසරේදී සංස්කෘතික කටයුතු, අධ්‍යාපන හා මාධ්‍ය අමාත්‍යවරයා ලෙස ද ඔහු කටයුතු කරනු ලැබුවා.\n1994 වසරේ පැවති මහ මැතිවරණයෙන් එක්සත් ජාතික පක්ෂය පරාජය පරාජයට පත්වීමෙන් පසුව 2001 දක්වා විපක්ෂයේ ප්‍රධාන සංවිධායක ලෙස කටයුතු කළේ ද වි.ජ.මු. ලොකුබණ්ඩාරයි.\n2004 අප්‍රේල් 22 වන දා පාර්ලිමේන්තුවේ කථානායකවරයා ලෙස වි.ජ.මු. ලොකුබණ්ඩාර පත්වූයේ පැය 09ක් පුරා පැවති මතභේදාත්මක රහස් ඡන්ද විමසීමකින්.\nඒ අනුව 2004 වර්ෂයේ සිට 2010 වර්ෂය දක්වා පාර්ලිමේන්තුවේ 16 වන කථානායක ලෙස අභාවප්‍රාප්ත වි.ජ.මු. ලොකුබණ්ඩාර කටයුතු කළා.\nදේශපාලනයට අමතරව සාහිත්‍යධරයෙකු, ගීත රචකයෙකු සහ කවියෙකු වන මොහු මුණිදාස කුමාරතුංග ආරම්භ කරන ලද හෙල හවුලේ සිංහල සාහිත්‍ය සංවිධානයේ සාමාජිකයෙකු වනවා.\nසීගිරි ගී සර, රසදීපනී, ගරු කතානායකතුමනි - මැතිසබේ කළ කතා වැනි ග්‍රන්ථ කිහිපයක් රචනා කර තිබෙනවා.\nඅභාවප්‍රාප්ත වි.ජ.මු. ලොකුබණ්ඩාර පුතුන් තුන් දෙනෙකුගේ පියෙකු වනවා.\nඔහුගේ දේහය පිළිබද අවසන් කටයුතු නිරෝධායන නීතින්ට අනුකූලව අද (15) කොටිකාවත්ත ආදාහනාගාරයේදී සිදුකිරීමට නියමිතයි.",
       "URL": "https://www.hirunews.lk/262607/වි-ජ-මු-ලොකුබණ්ඩාරගේ-අවසන්-කටයුතු-අද-කොටිකාවත්තේදී",
       "Category": "Local News",
       "Parent URL": "https://www.hirunews.lk/local-news.php?pageID=2146"
}