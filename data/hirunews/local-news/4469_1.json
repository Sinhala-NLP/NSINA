{
       "Source": "hirunews",
       "Timestamp": "Thursday, 15 June 2017 - 13:15",
       "Headline": "ඩෙංගු සහ උණ රෝගීන්ගෙන් රෝහල් පිරේ",
       "News Content": "දිවයිනේ ඇතැම් ප්‍රධාන රෝහල් ඩෙංගු රෝගීන්ගෙන් පිරී යාම නිසා මේ වනවිට ඒවායේ ප්‍රතිකාර කටයුතු සිදු කිරීම සම්බන්ධයෙන් ගැටළු මතුවී තිබෙනවා.\nපවතින තත්ත්වය මත අංගොඩ උණ රෝහලට ඩෙංගු රෝගීන් ඇතුළත් කරගැනීම ඊයේ සිට තාවකාලිකව අත්හිටවුූ බවයි රෝහල් ප්‍රකාශකයෙකු සඳහන් කළේ.\nරෝහලේ ඇඳන් 180ක් පවතින නමුත් මේ වනවිට ඩෙංගු සහ උණ රෝගීන් 500 කට ආසන්න ප්‍රමාණයක් ප්‍රතිකාර ලබන බව එම ප්‍රකාශකයා සඳහන් කළා.\nමේ නිසා එක් ඇඳක රෝගීන් දෙදෙනෙකු හෝ තුන්දෙනෙකු සිටින අතර, ඇතැම් රෝගීන්ට බිම ලැගුම් ගෙන සිටීමට සිදුව ඇති බව සඳහන්.\nමීට අමතරව වැඩිම ඩෙංගු රෝගීන් වාර්තා වන කොළඹ දිස්ත්‍රික්කයේ ප්‍රධාන පෙළේ රෝහල්ද මේ වනවිට ඩෙංගු සහ උණ රෝගීන්ගෙන්  පිරී පවතින බවයි අප කළ සොයා බැලීමකදී අනාවරණය වුණා.\nදකුණු කොළඹ ශික්ෂණ රෝහල, මීගමුව මහ රෝහල සහ ශ්‍රී ජයවර්ධනපුර මහ රෝහල ඇතුළු රෝහල් රැසක ඩෙංගු සහ උණ රෝගීන් විශාල පිරිසක් මේ වනවිට ප්‍රතිකාර ගනිමින් සිටින බවයි වාර්තා වන්නේ.\nඅප මේ පිළිබඳව සෞඛ්‍ය සේවා අධ්‍යක්ෂ ජෙනරාල් විශේෂඥ වෛද්‍ය ජයසුන්දර බණ්ඩාරගෙන් විමසීමක් කළ අතර ඔහු ඉල්ලා සිටියේ  අංගොඩ උණ රෝහලට ප්‍රතිකාර ගැනීමට පැමිණෙන වලකින ලෙසයි.\nතලංගම රෝහලේ මෙන්ම කොළඹ ජාතික රෝහලේද ඩෙංගු රෝගීන්ට ප්‍රතිකාර ගැනීම  සඳහා පහසුකම් ස්ථාපිත කර ඇති බව සෞඛ්‍ය සේවා අධ්‍යක්ෂ ජෙනරාල්වරයා ප්‍රකාශ කළා.\nපසුගිය වසරේ වාර්තා වූ ඩෙංගු රෝගීන් සංඛ්‍යාව 55,150 වන නමුත් මේ වසරේ මේ දක්වා කාලය තුල එම ප්‍රමාණයද ඉක්මවා රෝගීන් වාර්තා වී තිබෙනවා.\nසෞඛ්‍ය අමාත්‍යාංශයේ දත්ත වලට අනුව මේ වනවිට රෝගීන් 61,844 දෙනෙකු වාර්තා වී ඇති අතර ඉන් වැඩිම රෝගීන් සංඛ්‍යාවක් වාර්තා වී ඇත්තේ කොළඹ දිස්ත්‍රික්කයෙන්.\nඑම සංඛ්‍යාව 13,472ක්. ගම්පහ දිස්ත්‍රික්කයෙන් ඩෙංගු රෝගීන් 8863 දෙනෙකු සහ ත්‍රිකුණාමලය දිස්ත්‍රික්කයෙන් රෝගීන් 4315 දෙනෙකු ද වාර්තා වී තිබෙනවා.",
       "URL": "https://www.hirunews.lk/163620/ඩෙංගු-සහ-උණ-රෝගීන්ගෙන්-රෝහල්-පිරේ",
       "Category": "Local News",
       "Parent URL": "https://www.hirunews.lk/local-news.php?pageID=4469"
}