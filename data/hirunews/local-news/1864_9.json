{
       "Source": "hirunews",
       "Timestamp": "Thursday, 24 June 2021 - 8:28",
       "Headline": "පොසොන් පොහොය නිවසේ සිට සමරන්නැයි ඉල්ලීමක්",
       "News Content": "පවතින කොරෝනා වසංගත තත්ත්වය හමුවේ සෞඛ්‍ය මාර්ගෝපදේශ අනුව අදට යෙදෙන පොසොන් පොහෝදින ආගමික වතාවත්වල නිරත වන ලෙස බෞද්ධ ජනතාවගෙන් ඉල්ලීමක් කෙරෙනවා.\nවෙනදා මෙන් පොසොන් පොහොය උත්සවාකාරයෙන් සැමරීමට අවස්ථාව නොලැබුණ ද නිවසේ සිට අවධානයෙන්, සැලකිලිමත්ව ජන ජීවිතය සකස් කරගෙන ආදර්ශමත් දිවි පෙවෙතක් ගත කරන ලෙස අස්ගිරි පාර්ශවයේ අනුනායක පූජ්‍ය වේඬරුවේ ශ්‍රී උපාලි හිමියන් ඉල්ලීමක් කරනවා.\nආධ්‍යාත්මික දියුණුවක අවශ්‍යතාව වෙනදාට වඩා බොහෝ සෙයින් වර්තමාන ලෝකයට දැනෙන බවයි පොසොන් පොහොය නිමිත්තෙන් පණිවුඩයක් නිකුත් කරමින් උන්වහන්සේ කියා සිටියේ.\nමේ අතර, දාන, ශීල, භාවනා ත්‍රිවිධ පුණ්‍යක්‍රියා සිදුකරමින් නිවසට වී පොසොන් පොහොය සමරන ලෙස මල්වතු පාර්ශවයේ අනුනායක පූජ්‍ය දිඹුල්කුඹුරේ විමලධම්ම හිමියන් ජනතාවගෙන් ඉල්ලා සිටිනවා.",
       "URL": "https://www.hirunews.lk/275191/පොසොන්-පොහොය-නිවසේ-සිට-සමරන්නැයි-ඉල්ලීමක්",
       "Category": "Local News",
       "Parent URL": "https://www.hirunews.lk/local-news.php?pageID=1864"
}