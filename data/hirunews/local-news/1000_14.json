{
       "Source": "hirunews",
       "Timestamp": "Saturday, 23 July 2022 - 0:32",
       "Headline": "ගෝල්ෆේස් මෙහෙයුම ගැන හිටපු ජනපති මෛත්‍රීගෙන් ප්‍රකාශයක් (වීඩියෝ)",
       "News Content": "ජාත්‍යන්තර සහයෝගය දැඩි ලෙස අපේක්ෂාවෙන් සිටින මොහොතකදී ගෝල්ෆේස් අරගලයේ නිරත පිරිස් වෙත පීඩාකාරී මර්දනයක් දියත් කිරීම කිසි ලෙසකත් අනුමත නොකරන බව ශ්‍රී ලංකා නිදහස් පක්ෂ සභාපති හිටපු ජනාධිපති\nමෛත්‍රීපාල සිරිසේන මහතා පවසනවා.\nනිවේදනයක් නිකුත් කරමින් ඔහු පවසන්නේ, 2015 සිට 2019 දක්වා තමන් ජනපති ධුරයෙන් නික්ම ගිය දවස තෙක් අරගල මර්දනය සඳහා ත්‍රිවිධ හමුදාව කිසිලෙසක යොදා නොගත් බවයි.\nඅරගලකරුවන් සමඟ ඔවුන් එකඟවන පිරිසක් සාකච්ඡාවට යොදවා ප්‍රජාතන්ත්‍රවාදී දේශපාලන පදනම සුරක්ෂිත කිරීම ඉතා අවශ්‍ය බවයි හිටපු ජනාධිපතිවරයා පෙන්වා දෙන්නේ.\nගාලු මුවදොර සිදුවීම සම්බන්ධයෙන් මෙරට සිටින විදෙස් තානාපතිවරු ඇතුළු ජාත්‍යන්තර ප්‍රජාවේද දැඩි අවධානයක් යොමු වී තිබෙනවා.\nට්විටර් සටහනක් තබමින් මෙරට අමෙරිකානු තානාපතිනි ජූලි චංග් මහත්මිය පවසන්නේ, ගාලු මුවදොර අරගලකරුවන්ට එරෙහිව මධ්‍යම රාත්‍රියේ ගත් ක්‍රියාමාර්ගය පිළිබඳ දැඩි කනස්සල්ලට පත්වන බවයි.\nසංයමයෙන් කටයුතු කරන ලෙසත් වහාම තුවාල කරුවන්ට වෛද්‍ය ආධාර ලබාදෙන ලෙසත් බලධාරීන්ට අවධාරණය කරන බව එහි වැඩිදුරටත් සඳහන්.",
       "URL": "https://www.hirunews.lk/310709/ගෝල්ෆේස්-මෙහෙයුම-ගැන-හිටපු-ජනපති-මෛත්‍රීගෙන්-ප්‍රකාශයක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1000"
}