{
       "Source": "hirunews",
       "Timestamp": "Sunday, 12 June 2022 - 8:38",
       "Headline": "'ඉන්දීය අගමැති' යන වචනය භාවිත කිරීම ගැන ලංවිම සභාපති සමාව අයදියි (වීඩියෝ)",
       "News Content": "කෝප් කමිටුවේ දී ලංකා විදුලිබල මණ්ඩලයේ සභාපති එම්.සී.සී. ෆර්ඩිනැන්ඩු විසින් ඉන්දීය අග්‍රාමාත්‍යවරයා සම්බන්ධයෙන් සිදු කරන ලද ප්‍රකාශනය සම්බන්ධයෙන් ප්‍රකාශයක් සිදු කර තිබෙනවා.\nලංවිම සභාපතිවරයා ප්‍රකාශ කර ඇත්තේ, තමන් විසින් කෝප් කමිටුවේ දී ඉන්දීය අග්‍රාමාත්‍යවරයාගේ නාමය යෙදීම සම්බන්ධයෙන් පදනම් හා කොන්දේසි විරහිත ව සමාව අයදින බවත් අදාළ ප්‍රකාශය ඉල්ලා අස්කරගන්නා බවයි.\nඑලෙස 'අගමැති'යන වචනය භාවිත වූයේ තමන් කෝප් කමිටුව හමුවේ සිදු කළ පැහැදිලි කිරීම් සමග තිබූ පීඩනය සහ හැඟීම් හේතුවෙන් බවයි ෆර්ඩිනැන්ඩු සභාපතිවරයා සඳහන් කර ඇත්තේ.\nකෝප් කමිටුවේ දී ලංවිම සභාපති ප්‍රකාශ කළේ මෙවැන්නක්.\n''ජනාධිපතිතුමා පසුගිය නොවැම්බර් 27 වැනිදා වගේ මාව ගෙන්වලා කිව්වා, මේ අදානි සමාගමට දෙන්න මේක. ඉන්දීය අගමැති මෝදි මට බලකරනවා මේක දෙන්න කියලා කියනවා කියලා.පස්සේ මම ඒ වෙලාවේ කිව්වා මේක මටවත් විදුලිබල මණ්ඩලයටවත් අයිති ප්‍රශ්නයක් නෙවෙයි. ආයෝජන මණ්ඩලයට අයිති ප්‍රශ්නයක් කියලා.. ඒ හින්දා මම ලියුමක් ලියල දැම්මා මට මෙහෙම ජනාධිපතිතුමා නියෝග දෙනවා කියලා. මුදල් අමාත්‍යාංශ ලේකම් කිව්වා මේක ඔහෙන් කරගන්න. මේක විදුලිබල මණ්ඩලයට අයත් ප්‍රශ්නයක් නෙවෙයි කියලා..''\nකෙසේවෙතත් මෙම ප්‍රකාශය සම්බන්ධයෙන් ජනාධිපති ගෝඨාභය රාජපක්ෂ සිය ට්විටර් ගිණුමේ ද සටහනක් තබමින් ප්‍රකාශ කර ඇත්තේ කෝප් කමිටුවේ දී ලංවිම සභාපති විසින් සිදු කරන ලද ප්‍රකාශය තමන් ප්‍රතික්ෂේප කරන බවයි.",
       "URL": "https://www.hirunews.lk/306894/ඉන්දීය-අගමැති-යන-වචනය-භාවිත-කිරීම-ගැන-ලංවිම-සභාපති-සමාව-අයදියි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1101"
}