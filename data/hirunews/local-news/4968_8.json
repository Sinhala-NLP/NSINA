{
       "Source": "hirunews",
       "Timestamp": "Tuesday, 12 July 2016 - 19:25",
       "Headline": "එජාප මන්ත්‍රී සමඟ සිටි පිරිසකට චෝදනාවක්",
       "News Content": "කැකිරාව පොලීසිය ආසන්නයේ පිහිටි ලංකා සතොස ඉදිරිපිටදී එක්සත් ජාතික පක්ෂ පාර්ලිමේන්තු මන්ත්‍රී චන්දිම ගමගේ සමඟ පැමිණි පිරිසක් අද දහවල් තමන්ට පහරදුන් බවට කැකිරාව සතොස ආයතනයේ රියදුරෙකු චෝදනා  කරනවා.\nමේ වනවිට කැකිරාව රෝහලේ ප්‍රතිකාර ලබමින් සිටින එච්.ජී. සමන්තිලක නැමති මෙම රියදුරා කියා සිටියේ තමන් ආයතනයට අයත් ලොරි රථය රැගෙන එම ස්ථානයට පැමිණෙන විට මන්ත්‍රීවරයා ඇතුලූ පිරිස පැමිණි වාහන ප්‍රධාන ගේට්ටුව අවහිර වන සේ නතර කර තිබූ බවයි.\nඑය ඉවත් කරගන්නා ලෙස කළ දැනුම්දීමෙන් කෝපයට පත් මන්ත්‍රීවරයා සමඟ සිටි පිරිස මෙම පහරදීම සිදුකළ බව ඔහු සඳහන් කළා.\nමෙම සිද්ධිය සම්බන්ධයෙන් අප පාර්ලිමේන්තු මන්ත්‍රී චන්දිම ගමගේගෙන්ද විමසීමක් කළා.\nඔහු කියා සිටියේ තමන්ගේ ආරක්ෂකයින් මෙවැනි පහරදීමක් සිදු නොකළ බවයි.\nහිරු ප්‍රවෘත්ති අංශය මේ පිළිබඳව කැකිරාව පොලීසියෙන්ද විමසීමක් කළා.\nඑහි ප්‍රකාශකයෙකු සඳහන් කළේ මෙම සිද්ධියට අදාළ පැමිණිල්ලක් දැනටමත් පොලීසියට ලැබී ඇති බවයි.\nඒ අනුව පරීක්ෂණ ක්‍රියාත්මක කරන බව ඔහු කියා සිටියා.",
       "URL": "https://www.hirunews.lk/137834/එජාප-මන්ත්‍රී-සමඟ-සිටි-පිරිසකට-චෝදනාවක්",
       "Category": "Local News",
       "Parent URL": "https://www.hirunews.lk/local-news.php?pageID=4968"
}