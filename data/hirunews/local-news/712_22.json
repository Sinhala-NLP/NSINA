{
       "Source": "hirunews",
       "Timestamp": "Thursday, 24 November 2022 - 13:11",
       "Headline": "හෙදියන් 3000ක් ඉල්ලූ ඇමෙරිකාවට ශ්‍රී ලංකාවෙන් ගොස් ඇත්තේ දෙදෙනයි - කෝපා කමිටුවේ දී හෙළි වෙයි",
       "News Content": "ශ්‍රී ලංකාව ඇමෙරිකානු ශ්‍රම බඳවා ගැනීමේ ආයතනයක් හරහා හෙද හෙදියන් තුන්දහසක් පමණ එරට රැකියාවලට යැවීම සඳහා ගිවිසුම්ගත වී තිබුණ ද වසර 7ක් තිස්සේ මෙම ගිවිසුම හරහා ගොස් ඇත්තේ, හෙදියන් දෙදෙනෙකු බව රාජ්‍ය ගිණුම්කාරක සභාවේ දී අනාවරණ වී තිබෙනවා.\nමේ වනවිට විශාල පිරිසක් විදේශ ගත වීමේ අවශ්‍යතාවයෙන් පසුවන තත්ත්වයක් තුල වසරකට උපරිම වශයෙන් හෙදියන් එම ගිවිසුම අනුව යැවීමට අවශ්‍ය කටයුතු කඩිනමින් යොදන ලෙසයි පසුගියදා පාර්ලිමේන්තුවේදී රැස්වූ රාජ්‍ය ගිණුම්කාරක සභාව හෙවත් කෝපා කමිටුවේ දී සෞඛ්‍ය සහ කම්කරු හා විදේශ රැකියා අමාත්‍යාංශවලට උපදෙස් ලබා දී ඇත්තේ.\nමේ අතර, පශු සම්පත් සංවර්ධන මණ්ඩලයේ අපේක්ෂිත අරමුණුවලින් සපුරා ගැනීමට හැකිවී ඇත්තේ සියයට 3ක් පමණක් බවත් කිසිදු සැලසුමකින් තොරව අදාළ ආයතනය කටයුතු කර ඇති බවට පොදු ව්‍යාපාර කාරක සභාව හෙවත් කෝප් කමිටුවේදී අනාවරණ වී තිබෙනවා.\nඒ පශු සම්පත් සංවර්ධන මණ්ඩලයේ නිලධාරින් ඊයේ කෝප් කමිටුව හමුවේ කැඳවූ අවස්ථාවේදීයි.",
       "URL": "https://www.hirunews.lk/321145/හෙදියන්-3000ක්-ඉල්ලූ-ඇමෙරිකාවට-ශ්‍රී-ලංකාවෙන්-ගොස්-ඇත්තේ-දෙදෙනයි-කෝපා-කමිටුවේ-දී-හෙළි-වෙයි",
       "Category": "Local News",
       "Parent URL": "https://www.hirunews.lk/local-news.php?pageID=712"
}