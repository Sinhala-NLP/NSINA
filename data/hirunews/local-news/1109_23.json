{
       "Source": "hirunews",
       "Timestamp": "Wednesday, 08 June 2022 - 19:07",
       "Headline": "මෝල් හිමියන් සහල් සඟවන බවට ව්‍යාපාරිකයින්ගෙන් චෝදනා",
       "News Content": "සහල් මෝල්වලින් අවශ්‍ය පරිදි සහල් වෙළඳපොලට නිකුත් නොකිරීම නිසා රට පුරා වෙළඳපොලේ දේශීය සහල් හිඟයක් පවතින බව ව්‍යාපාරිකයින් මෙන්ම පාරිභෝගිකයින් ද පවසනවා.\nමෝල් හිමියන් විසින් වී හිඟයක් ඇති බවට පවසා සහල් වල මිල ඉහළ දැමීමේ සූදානමක් ද පවතින බවටයි ව්‍යාපාරිකයන් චෝදනා කරන්නේ.\nසම්බා, කැකුළු, සහ නාඩු සහල් කිලෝග්‍රෑමයක් මේ වනවිට රුපියල් 210 සිට 250 දක්වා ඉහළ ගොස් තිබෙනවා.\nසුළු හා මධ්‍ය පරිමාණ සහල් අලෙවි කරන්නන් චෝදනා කරන්නේ සහල් මෝල්වල අවශ්‍ය ප්‍රමාණයට වී හා සහල් සඟවා තබා ජාවාරමක් ක්‍රියාත්මක කරන බවයි.\nපාරිභෝගික සේවා අධිකාරිය සඳහන් කළේ මේ වනවිට දිවයින පුරා සහල් වැඩි මිලට අලෙවි කරන්නන් සොයා වැටලීම් ක්‍රියාත්මක බවයි.\nඒ අනුව, වැඩි මිලට සහල් අලෙවි කළ ව්‍යාපාරිකයින් ඇතුලු 12 දෙනෙකු හඳුනාගෙන ඇති අතර, ඔවුන්ට එරෙහිව නීතිය ක්‍රියාත්මක බවයි පාරිභෝගික සේවා අධිකාරිය සඳහන් කළේ.\nමේ අතර, වෙලඳපොලේ එළවළු මිල ගණන් ද දිනෙන් දින ඉහළ යමින් පවතින්නේ ආර්ථික මධ්‍යස්ථානවලට එළවළු වෙළඳුන් නොපැමිණීම හේතුවෙන්.\nඉන්ධන හිඟය හේතුවෙන් එළවළු ප්‍රවාහනය කර ගැනීමට නොහැකි වීම සහ වෙළෙන්දන්ට එළවලු මිලදී ගැනීම සඳහා ආර්ථික මධ්‍යස්ථාන වෙත පැමිණීමට නොහැකි වීමත් සමගයි වෙළඳපොලේ එළවලු මිල ගණන් ඉහළ ගොස් ඇත්තේ.\nමේ අතර, දිවයිනේ ප්‍රදේශ රැසක සතොස වෙළඳසැල් ඉදිරිපිට භාණ්ඩ මිලදී ගැනීම සඳහා ජනතාව තවදුරටත් පෝලිම්වල රැදී සිටිනවා.",
       "URL": "https://www.hirunews.lk/306601/මෝල්-හිමියන්-සහල්-සඟවන-බවට-ව්‍යාපාරිකයින්ගෙන්-චෝදනා",
       "Category": "Local News",
       "Parent URL": "https://www.hirunews.lk/local-news.php?pageID=1109"
}