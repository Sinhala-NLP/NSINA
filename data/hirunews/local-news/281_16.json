{
       "Source": "hirunews",
       "Timestamp": "Friday, 09 June 2023 - 20:16",
       "Headline": "ශ්‍රී ලංකාවේ පානීය ජලයේ ගුණාත්මක බාවය ඉහල නැංවීම් සඳහා චීන රජයෙන් සුවශේෂී අනුග්‍රහයක්",
       "News Content": "ශ්‍රී ලංකාවේ භූගත ජලයේ පවතින ගුණාත්මක භාවය ප්‍රතිශතයක්‌ ලෙස සැලකිය යුතු මට්ටමකින් අඩු වීම හේතුවෙන් ඒ ආශ්‍රිතව ජන ජීවිතයේ උද්ගතවන සෞඛ්‍ය හා සනීපාරක්ෂක ගැටලු හඳුනා ගැනීම සඳහා වන පර්යේෂණ කටයුතු,රට තුළ වඩාත් පුළුල් කිරීම සහ ඒ සඳහා අවශ්‍ය විසදුම් ලබාදීම මෙන්ම, ශ්‍රී ලංකා රජයේ ජාතික ප්‍රයත්නය ශක්තිමත් කිරීම සහ එක්සත් ජාතීන්ගේ තිරසර සංවර්ධන ඉලක්ක යටතේ ජලය සහ සනීපාරක්ෂාව ප්‍රශස්ත මට්ටමින් රට තුළ ක්‍රියාත්මක කිරීම සඳහා රජයට සහ ඒ හා සම්බන්ධ වගකිවයුතු ආයතනයන්ට සහාය දැක්වීම අරමුණුකොට,චීන පර්යේෂණ හා විද්‍යා ඇකඩමිය මගින් විශේෂ වැඩසටහන් කීපයක් රට තුළ ක්‍රියාත්මක කිරීම සඳහා වන විශේෂ සාකච්ඡාවක් 2023 ජූනි මස 09 දින රත්මලාන ජල සම්පාදන මණ්ඩලයේ Cewas නව ගොඩනැගිල්ලේ ශ්‍රවණාගාරයේදී ජලසම්පාදන හා වතු යටිතල පහසුකම් සංවර්ධන අමාත්‍ය ජීවන් තොණ්ඩමන්ගේ ප්‍රධානත්වයෙන් පැවැත් වුණා.\nමෙම අවස්ථාව සඳහා විශේෂ ආරාධිතයින් වශයෙන් චීන පර්යේෂණ හා විද්‍යා ඇකඩමියේ මහාචාර්ය min yang මහතා මහාචාර්ය Wei yuansong මහතා සහ ආචාර්ය yawei wang, ප්‍රධාන නියෝජිත කණ්ඩායමක් සහභාගි වුනා.\nශ්‍රී ලංකාවේ පානීය ජලයේ ගුණාත්මකභාවය ඉහළ නැංවීම සඳහා වන ලෝකයේ ඉහළම තාක්ෂණය හඳුන්වා දෙමින් ඒ සඳහා වන සියලු පහසුකම් වලින් සමන්විත පර්යේෂණාගාර සහ නව පර්යේෂණ උපාංග, පිරිපහදු යන්ත්‍ර,පරිත්‍යාග ලෙස ශ්‍රී ලංකාවට ලබාදෙමින් මේ සිදු කරනු ලබන සමාජ මෙහෙවර ඉතාමත් ගෞරවයෙන් යුතුව මේ අවස්ථාවේදී ශ්‍රී ලංකා රජය වෙනුවෙන් අගය කරන බව ජලසම්පාදන හා වතු යටිතල පහසුකම් සංවර්ධන අමාත්‍ය ජීවන් තොන්ඩමන් මෙහිදී කියා සිටියා.\nමෙහිදී වැඩි දුරටත් අදහස් දැක්වූ අමාත්‍යවරයා...\nචීන ශ්‍රී ලංකා ඒකාබද්ධ ජල පර්යේෂණ ආයතනය සමග එක්ව අපේ රටේ ජලසම්පාදනය සම්බන්ධයෙන්,භූගත ජලය සම්බන්ධයෙන් මේ කරන්නා වූ පර්යේෂණ වැඩපිළිවෙල සඳහා අප රජයෙන් මගින් ලබා දිය හැකි සියලුම සහයෝගය ලබාදීමට කටයුතු කරන බවද විශේෂයෙන් ජාතික ජලසම්පාදන හා ජලාපවහන මණ්ඩලය, ජාතික ප්‍රජා ජල සැපසුම් දෙපාර්තමේන්තුව මගින් මහජනතාවට ලබා දෙන සේවා කටයුතු වඩාත් පහසුවෙන්, නව තාක්ෂණික ක්‍රමයන් උපයෝගී කරගනිමින් ඉදිරියට සාර්ථකව කරගෙන යෑම සඳහා ඔබ විද්‍යාඥයින්ගේ දැනුම සහ තාක්ෂණික සහයෝගය ද අපට විශේෂයෙන් වැදගත් බවද ඇමතිතුමා පෙන්වා දුන්නා.\nඑසේම ශ්‍රී ලංකාවේ පානීය ජලයේ ගුණාත්මකභාවය ඉහළ නැංවීමට සහ ඒ සඳහා පහසුකම් සපයා දීම වෙනුවෙන් ද සමස්ත ජනතාව වෙනුවෙන් ස්තුති කරන බව ද ජීවන් තොණ්ඩමන් ඇමැතිතුමා කියා සිටියා.",
       "URL": "https://www.hirunews.lk/337504/ශ්‍රී-ලංකාවේ-පානීය-ජලයේ-ගුණාත්මක-බාවය-ඉහල-නැංවීම්-සඳහා-චීන-රජයෙන්-සුවශේෂී-අනුග්‍රහයක්",
       "Category": "Local News",
       "Parent URL": "https://www.hirunews.lk/local-news.php?pageID=281"
}