{
       "Source": "hirunews",
       "Timestamp": "Friday, 14 July 2023 - 19:50",
       "Headline": "පේරාදෙණිය රෝහලේ තරුණියක මිය යාම ගැන සොයන්න පංච පුද්ගල කමිටුවක්",
       "News Content": "පේරාදෙණිය ශික්ෂණ රෝහලේදී 21 හැවිරිදි තරුණියක් මිය යාමේ සිද්ධිය ගැන විමර්ශනයට විශේෂඥ වෛද්‍යවරුන් 05 දෙනෙකුගෙන් සමන්විත කමිටුවක් පත් කර තිබෙනවා.\nසෞඛ්‍ය සේවා අධ්‍යක්ෂ ජනරාල් වෛද්‍ය අසේල ගුණවර්ධන සදහන් කළේ අදාළ විශේෂඥ කමිටුව හෙට පළමුවරට රැස්වීමට නියමිත බවයි.\nඒ අනුව ඔවුන් එම රෝහලට ගොස් ඒ පිලිබද විමර්ශන ආරම්භ කිරීමට ද නියමිතයි.\nපේරාදෙණිය ශික්ෂණ රෝහලේ උදරාබාධ රෝග තත්ත්වයකට ප්‍රතිකාර ලබමින් සිටියදී මිය ගිය 21 හැවිරිදි තරුණියගේ දේහය පිළිබඳ අවසන් කටයුතු අද පස්වරුවේ සිදු කෙරුණා. ඒ පොත්තපිටිය පොදු සුසාන භූමියේදියි.\nපවුලේ එකම දරුවා වූ චමෝදි සන්දීපනී නැමති ඇය පසුගිය නව වනදා රෝහල් ගත කෙරුණේ රාත්‍රී ආහාරයට ගත් කොත්තුවක් නිසා හටගත් උදරාබාධ තත්ත්වයක් හේතුවෙන්.\nඑහිදී එන්නතක් ලබා දීමෙන් පසුව ඇති වූ ආසාත්මිකතාවක් නිසා ඇය ජීවිතක්ෂයට පත්ව ඇති බවටයි වාර්තා වුණේ.\nමේ අතර පානදුර මූලික රෝහලේදී මියගිය ජාතික ඖෂධ නියාමන අධිකාරියේ 31 හැවිරිදි සේවකයාට අවශ්‍ය ප්‍රතිකාර සදහා හෘද දැඩිසත්කාර ඒකකයක ඇදක් සොයා ගැනීමට නොහැකි වී ඇති බවට සෞඛ්‍ය වෘත්තීය සමිති චෝදනා කරනවා.",
       "URL": "https://www.hirunews.lk/341227/පේරාදෙණිය-රෝහලේ-තරුණියක-මිය-යාම-ගැන-සොයන්න-පංච-පුද්ගල-කමිටුවක්",
       "Category": "Local News",
       "Parent URL": "https://www.hirunews.lk/local-news.php?pageID=184"
}