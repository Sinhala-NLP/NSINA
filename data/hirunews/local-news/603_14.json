{
       "Source": "hirunews",
       "Timestamp": "Saturday, 14 January 2023 - 10:59",
       "Headline": "සාරි ඉස්සූ ත්‍රීරෝද රථ රියදුරෙකු ඇතුළු හතරකට වැඩ වරදී",
       "News Content": "ගම්පහ නගරයේ පිහිටි රෙදි පිළි අලෙවි සැලකින් වටිනා සාරි සොරාගත් බව කියන කාන්තාවන් තිදෙනකු සහ ඊට සහාය ලබා දුන් ත්‍රිරෝද රථ රියැදුරෙකු 12 දා අත්අඩංගුවට ගත් බව ගම්පහ පොලිසිය පවසනවා.\nපිළියන්දල ප්‍රදේශයේ පදිංචිකරුවන් වන සැකකාරියන් තිදෙනා සහ ත්‍රිවිල් රථ රියැදුරු ගම්පහ, මීගමුව, කඩවත, කලුතර, පානදුර සහ අවිස්සාවෙල්ල යන නගරවල පිහිටි රෙදිපිළි අලෙවි සැල්වලින් ද සාරි සොරාගෙන ගොස් ඇති බවටයි පොලිසිය අනාවරණය කරන්නේ.\nකාන්තාවන් තිදෙනා අතර මව සහ දියණියකුත් ඔවුන්ගේ ඥාති වන කාන්තාවකුත් වන බවත් මොවුන් සහ ත්‍රිරෝද රථ රියැදුරු සංවිධානාත්මකව\nමෙම සාරි සොරකම සිදු කර ඇති බවත් වාර්තා වනවා.\nමෙම කාන්තාවන් තිදෙනා රෙදි පිළි වෙළෙඳ සල්වල වෙත ගොස් දෙදෙනකු සාරි තෝරා බලමින් සිටින අතරතුර අනෙක් කාන්තාව තම ඇදුම් තුළ සාරි සඟවා ගැනීම සිදු කරමින් වටිනාකමින් අධික සාරි සොරකම් කිරීම සිදු කොට තිබෙන අතර මොවුන් වෙළෙඳසල්වලින් මෙලෙස සොරාගත් වටිනා සාරි 38ක් පොලිසිය මගින් සොයාගෙන තිබෙනවා.\nගම්පහ නගරයේ රෙදිපිළි වෙළෙඳසැලක සාරි අඩුවීමක් සිදුව ඇති බව පෙනීයෑම මත එහි හිමිකරු විසින් ගම්පහ පොලිසියට කරන ලද පැමිණිල්ලකට අනුව අපරාධ විමර්ශන අංශයේ නිලධාරීන් විසින් එම වෙළෙඳසැලේ ආරක්ෂක කැමරා පද්ධතිය පරීක්ෂා කිරීමේදී සැක සහිතව කාන්තාවන් තිදෙනෙකු හැසිරීම සහ ත්‍රිරෝද රථයක් වෙත කිහිපවරක් ගමන් කරන ආකාරය අනාවරණය කරගෙන ඒ අනුව කරන ලද පරීක්ෂණවලින් මෙම පිරිස අත් අඩංගුවට ගෙන ඇත්තේ.",
       "URL": "https://www.hirunews.lk/325000/සාරි-ඉස්සූ-ත්‍රීරෝද-රථ-රියදුරෙකු-ඇතුළු-හතරකට-වැඩ-වරදී",
       "Category": "Local News",
       "Parent URL": "https://www.hirunews.lk/local-news.php?pageID=603"
}