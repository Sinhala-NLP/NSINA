{
       "Source": "hirunews",
       "Timestamp": "Sunday, 03 January 2016 - 16:30",
       "Headline": "කිරි හට්ටියට යටවෙන නිළධාරීන් ගෙවිළිය ගස් නග්ගවයි",
       "News Content": "ලුණුගම්වෙහෙර මිහිදුගම කුඩා ගම්මාන 06 හි පදිංචි කාන්තාවක්  විශාල ගසකට නැගී උපවාසයක් ආරම්භ කළේ  තම ගොවි බිමට නිරන්තරයෙන්  ගවයින්ගෙන් හානි පැමිණෙන බවත්,  ඒ පිළිබදව පැමිණිළි කර ඇති නමුත් කිසිදු වගකිවයුතු ආයතනයකින් තමන්ට කිසිදු සාධාරණයක් ඉටු නොකළ බවත් පවසමින්.\n48 හැවිරිදි  දයාලතා වික්‍රමසිංහ නැමති තිදෙරු මව පැවසුවේ 2005 වසරේ සිට මේ දක්වාම ගොවිතැන් වලට ප්‍රදේශයේ ගවයින්ගෙන් හානි පැමිණෙන බවයි.\n\"ගව හිමියන්ට මේ ගැටලුව කියන්න ගියාම ගව හිමියන් අපිට තර්ජනය කරලා එලවා ගන්නවා....  ගවයින් හේනක තියෙන දේ නැතුව බත් කන්නද අහනවා....පොලිසියට පැමිණිලි කළාම එතනින්වත් හරියාකාර විභාගයක් සිද්ධ වෙන්නේ නෑ....ලුණුගම්වෙහෙර ප්‍රාදේශීය ලේකම් තුමාට පුද්ගලිකවම හා ලිඛිතවත් මේ පිළිබදව කිව්වා....එතුමා කියනවා මේ ගැටලුව  එතුමාට අයිති නැතිලු....ගොවිජන සේවා එකට කියන්න කිව්වා....එතනට ගියාම එයාලත් මග අරිනවා....මාස ගානක් දුක්විදලා ගොවිතැනක් කරගත්තම හරක් ඇවිත් එක රැයකින්  කාලා දමනවා....ගොවි නියාමකට...කන්න රැස්වීම් වලදී  මේ ගැන කිව්වා....ඒත්  කිසිම  සාධාරණයක් ඉටු උනේ නෑ....බැරිම තැන මන් පොලීසියට පැමිණිලි කලා...එතනින් උනෙත් මට අසාධාරණය විතරයි....ඔක්කොම නිළධාරීන් ගව හිමියන්ගේ කිරි හට්ටියට යටවෙලා ඉන්නේ....ඒ නිසා දුප්පත් අපි පැමිණිල්ලක් කලාම ඒවා විසදන්න ඔය පොලිසියේ අය තියා කවුරුවත් එන්නේ නෑ......ආවත් සාධාරණයක් කරන්නෙත් නැ..... අපිට.   මන් කාගෙන්වත් ඉල්ලන්න යන්නේ නෑ....මට පුලුවන් විදියට ගොවිතැනක් කරලයි මේ දරුවෝ තුන්දෙනා හැදුවේ.....එක දරුවෙක් මගේ ආබාධිතයි....නමුත් මන් මට පුලුවන් විදියට ඒ අය නඩත්තු කරන්නේ පොලොව කොටලා....ඒකවත් නිදහසේ කරගෙන යන්න විදියක් නෑ....  \"\nවැඩි පිරිසක් ගොවිතැනෙන් ජීවත්වන බව  ප්‍රදේශවාසීන් කියයි.  ගව හිමියන් ගවයන් අයාලේ  යැවීම හේතුවෙන්   හේන් ගොවිතැන අතහැර දැමීමට සිදුව තිබේ. මේ වන විට  අක්කර 100ට වැඩි භූමි ප්‍රමාණයක් වගා නොකර  ඇත්තේ ගවයන්ගෙන් සිදුවන පීඩාව හේතුවෙන්.\nඋපවාසයේ යෙදුණු කාන්තාව පවසන්නේ  වගාවට නිසි ආරක්ෂාවක් ලබා නොදුන්නොත්  මාරාන්තික උපවාසයක යෙදෙන බවයි.\n(ඡායාරූප - අම්බලන්තොට - අජිත් පුෂ්ප කුමාර)",
       "URL": "https://www.hirunews.lk/123327/කිරි-හට්ටියට-යටවෙන-නිළධාරීන්-ගෙවිළිය-ගස්-නග්ගවයි",
       "Category": "Local News",
       "Parent URL": "https://www.hirunews.lk/local-news.php?pageID=5224"
}