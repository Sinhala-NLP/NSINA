{
       "Source": "hirunews",
       "Timestamp": "Tuesday, 11 April 2017 - 19:12",
       "Headline": "බිරිඳ ඝාතනය කළ ලාංකිකයකු කැනඩාවෙන් පිටුවහල් කරයි",
       "News Content": "තම බිරිඳ  ඝාතනය කිරීමේ සිද්ධියකට වරදකරුවූ ශ්‍රී ලාංකිකයකු කැනඩාවෙන් පිටුවහල් කිරීමට එරට රජය පියවර ගෙන  තිබෙනවා.\nකැනඩා පුවත් සේවා සඳහන් කළේ  පිටුවහල් කරනු ලැබ ඇත්තේ සිවලෝගනාදන් තනබාලසිංහම් නැමැත්තෙක් බවයි.\n2012 වසරේදී අගොස්තු මාසයේදී කැනඩාවේ මොන්ටි‍්‍රයල් නුවර පිහිටි ඔවුන්ගේ නිවසේදී සිය බිරිඳ වූ අනූජා බාස්කරන් නැමැත්තිය ඝාතනයකිරීම මෙම ලාංකිකයාට එල්ලවී ඇති චෝදනාවයි.\nසැකකරු පිටුවහල් කිරීමට කැනඩා ආගමන හා සරණාගත කවුන්සිලය තීන්දු කර තිබූ අතර එම පිටුවහල් කිරීමේ තීන්දුවට එරෙහිව ඔහු විසින් ගොනු කළ අභියාචන පෙත්සමක් ගොනු කිරීමත් සමඟ එම තීන්දුව තාවකාලිකව අත්හිටුවා තිබෙනවා.\nඔහු සිය අභියාචන පෙත්සමින් පෙන්වා දී ඇත්තේ තම පවුලේ සියලූ දෙනා කැනඩාවේ ජීවත්වන බැවින් තමන් පිටුවහල් කිරීම නීතිවිරෝධී බවයි.\nවසර 6කට වැඩි කාලයක් පුරා පැවති එම අභියාචන පෙත්සම් විභාගය පසුගිය 06 වැනිදා  අවසන් කරමින් එම අභියාචනය ඉවත දැමු නීති බලධාරීන් ඔහු වහාම  ක්‍රියාත්මක වන පරිදි කැනඩාවෙන් පිටුවහල් කිරීමට තීන්දු කර තිබෙනවා.\nඒ අනුව ඔහු මේ සතිය ඇතුළත කැනඩාවෙන් ලංකාවට පිටුවහල් කෙරෙනු ඇති බවයි කැනඩා පුවත් සේවාවල දැක්වෙන්නේ.",
       "URL": "https://www.hirunews.lk/159012/බිරිඳ-ඝාතනය-කළ-ලාංකිකයකු-කැනඩාවෙන්-පිටුවහල්-කරයි",
       "Category": "Local News",
       "Parent URL": "https://www.hirunews.lk/local-news.php?pageID=4567"
}