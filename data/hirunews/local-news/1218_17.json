{
       "Source": "hirunews",
       "Timestamp": "Thursday, 21 April 2022 - 13:24",
       "Headline": "මහමග අවුරා සිදු කෙරෙන විරෝධතා හේතුවෙන් මෙරට සංචාරක කර්මාන්තය අනතුරේ (ඡායාරූප)",
       "News Content": "මේ දිනවල ඉන්ධන මිල වැඩි කිරීම සහ ජීවන වියදම ඉහළ යාම කරුණු කොටගෙන රට පුරා සිදු කෙරෙන විරෝධතා හේතුවෙන් මෙරට සංචාරයේ යෙදෙන සංචාරකයින් බොහෝ විට අපහසුතාවයන්ට පත් වන අයුරු වරින් වර වාර්තා වුණා.\nමෙම විරෝධතා හේතුවෙන් රටවල් කිහිපයකම සංචාරක උපදේශන යාවත්කාලීන කිරීමටත් ඇතැම් රටවල් කටයුතු කළා.\nඒ අතරෙන් කැනඩාව, ඔස්ට්‍රේලියාව, ඇමරිකාව, එංගලන්තය ඇතුළු යුරෝපාකරයේ රටවල් බොහොමයක් ද ඔවුන්ගේ රට වැසියන්ට උපදෙස් දුන්නේ ශ්‍රී ලංකාවේ සංචාරයේ නිරත වන අවස්ථාවල දී උද්ඝෝෂණ සිදුවන ස්ථාන හැකිතරම් මගහැර යන ලෙසයි.\nකෙසේ වෙතත් මහමග අවුරා සිදුකෙරෙන මෙම උද්ඝෝෂණ හේතුවෙන් දිවයිනට පැමිණෙන සංචාරකයින්ට එම උද්ඝෝෂණ මග හැර යෑමේ අවස්ථාව සහමුලින්ම අහිමි වී තිබෙනවා.\nමේ හේතුවෙන් ජාත්‍යන්තරට ශ්‍රී ලංකාව සම්බන්ධයෙන් ප්‍රේෂණය වන්නේ එතරම් හොඳ චිත්‍රයක් නොවේ.\nමීට ආසන්නම සිදුවීම් කිහිපයක් ඊයේ දිනය තුළ දී වාර්තා වුණා.\nඊයෙ හික්කඩුව ප්‍රදේශයෙන් කොළඹ ගාල්ල මාර්ගය අවහිර කරමින් රාත්‍රී කාලයේ ටයර් දල්වා සිදුකළ විරෝධතාව හේතුවෙන් ඒ මාර්ගය හරහා ගමන් කිරීමට උත්සාහ කළ සංචාරක බස් බස් රථ කීපයක්ම දැඩි අපහසුතාවයට පත්වූ බවට වාර්තා පළවුණා.\nඑමෙන්ම ඊයේ කන්ද උඩරට තලවකැලේ ප්‍රදේශයේ දීත් මේ ආකාරයටම මාර්ගය අවුරා සිදු කළ විරෝධතාවක් හේතුවෙන් නුවරඑළිය නගරයේ සිට තලවාකැලේ දුම්රිය පොළ වෙත පැමිණි සංචාරකයින් පිරිසක් අපහසුතාවයට පත්වූ අයුරු දැක්වෙන ඡායාරූප පෙළක් සමාජ මාධ්‍ය ඔස්සේ මේ වන විට සංසරණය වනවා.\nමේ වන විට මෙරට සංචාරක කර්මාන්තයට බලපා ඇති මෙම අර්බුදකාරී තත්ත්වය සම්බන්ධයෙන් අදහස් දැක්වූ සංචාරක සංවර්ධන අධිකාරියේ අධ්‍යක්ෂ ජනරාල් ධම්මිකා විජයසිංහ කියා සිටියේ මෙවැනි ක්‍රියා හේතුවෙන් මෙරටට වැඩිම විදෙස් විනිමයක් උපයා දෙන සංචාරක කර්මාන්තය බරපතළ අර්බුදයකට ලක්විය හැකි බවයි.",
       "URL": "https://www.hirunews.lk/302441/මහමග-අවුරා-සිදු-කෙරෙන-විරෝධතා-හේතුවෙන්-මෙරට-සංචාරක-කර්මාන්තය-අනතුරේ-ඡායාරූප",
       "Category": "Local News",
       "Parent URL": "https://www.hirunews.lk/local-news.php?pageID=1218"
}