{
       "Source": "hirunews",
       "Timestamp": "Friday, 06 May 2022 - 13:58",
       "Headline": "ජනපති හදිසි කැබිනට් රැස්වීමක් කැඳවයි",
       "News Content": "රටේ වත්මන් අර්බුදකාරී තත්ත්වය පිළිබඳව සාකච්ඡා කිරීම සඳහා හදිසි විශේෂ කැබිනට් රැස්වීමක් අද (06) පස්වරු 5.30 ට පැවැත්වෙන බව කැබිනට් ප්‍රකාශක අමාත්‍ය නාලක ගොඩහේවා පවසනවා.\nමෙම විශේෂ කැබිනට් සාකච්ඡාව ජනාධිපති ගෝඨාභය රාජපක්ෂගේ ප්‍රධානත්වයෙන් කොළඹ කොටුවේ ජනාධිපති මන්දිරයේ දී පැවැත්වීමට නියමිත බවයි වාර්තා වන්නේ.\nමේ වන විට වෘත්තීය සමිති 2000 කට වැඩි සංඛ්‍යාවක් එක්වී රට පුරා හර්තාල් ව්‍යාපාරයක් දියත් කර ඇති අතර ඒ හේතුවෙන් දිවයිනේ නිෂ්පාදන සහ සේවා කටයුතු බොහොමයකට බරපතළ බලපෑම් එල්ල වී තිබෙනවා.\nඑමෙන්ම දිවයිනේ ප්‍රධාන නගර ගණනාවක් සහ මංසන්ධි ගණනාවක් විරෝධතාකරුවන්ගෙන් පිරී ඉතිරී ගොස් ඇති අතර රටපුරා ප්‍රධාන නගරවල දැඩි රථ වාහන තදබදයක් ද වාර්තා වනවා.\nවසර හැට නවයකට පසු සිදු කෙරෙන විශාලතම හ‍ර්තාල් ව්‍යාපාරය වන මෙම විරෝධතාව සඳහා පොදු ප්‍රවාහන සේවාවන් සපයන බස්රථ සහ දුම්රිය සේවාවන් ද එක් වී ඇති අතර මේ හේතුවෙන් පොදු සේවාවන් බොහොමයකට සිය එදිනෙදා කටයුතු සිදු කරගෙන යා නොහැකි තත්ත්වයක් උද්ගත වී තිබෙනවා.\nමෙම සියලු කාරණා හේතුවෙන් රට තුළ මතු වී ඇති තත්ත්වය පිළිබඳව මෙම විශේෂ කැබිනට් හමුවේ දී සාකච්ඡාවට ගැනීමට නියමිත බවයි වාර්තා වන්නේ.",
       "URL": "https://www.hirunews.lk/303646/ජනපති-හදිසි-කැබිනට්-රැස්වීමක්-කැඳවයි",
       "Category": "Local News",
       "Parent URL": "https://www.hirunews.lk/local-news.php?pageID=1188"
}