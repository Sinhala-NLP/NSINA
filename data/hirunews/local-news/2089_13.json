{
       "Source": "hirunews",
       "Timestamp": "Sunday, 14 March 2021 - 13:25",
       "Headline": "බුර්කාව ඇතුලු මුහුණු ආවරණ තහනම් කළ කැබිනට් පත්‍රිකාව ඉදිරියේදී පාර්ලිමේන්තුවට",
       "News Content": "සෞඛ්‍ය ආරක්ෂිත මුහුණු ආවරණ හැරුණු විට සෙසු මුහුණු ආවරණ තහනම් කරමින් ගෙන එනු ලබන නව නීතිය කඩිනමින් පාර්ලිමේන්තුවට ඉදිරිපත් කරන බව මහජන ආරක්ෂක අමාත්‍ය විශ්‍රාමික රියර් අද්මිරාල් සරත් වීරසේකර පවසනවා.\nනව නීතීන්ට අනුව බුර්කාවද තහනමට ලක්වන අතර, ඒ පිළිබඳව මේ වනවිට සංවාදයක් මතුව තිබෙනවා.\nපාස්කු ඉරුදින ත්‍රස්ත ප්‍රහාරයෙන් පසුව හිටපු ජනාධිපති මෛත්‍රිපාල සිරිසේන විසින් පත් කළ විජිත් මළල්ගොඩ ත්‍රිපුද්ගල කමිටුවේ නිර්දේශයන්ට අනුව 2019 වසරේ මැයි මස 13 වනදා අතිවිශේෂ ගැසට් පත්‍රයක් නිකුත් කරමින් මෙවැනිම නීතියක් පනවනු ලැබුවා.\nශ්‍රී ලංකාව තුළ ප්‍රසිද්ධ ස්ථානවල අනන්‍යතාව හඳුනාගැනීමට නොහැකිවන පරිදි සම්පූර්ණයෙන් මුහුණ සඟවාලන ඇඳුමක්, ඇඟළුමක් හෝ වෙනත් ද්‍රව්‍යයක් නොපැළඳිය යුතු බවටයි එම ගැසට් පත්‍රයේ සඳහන් වුණේ.\nනව නීතිය මගින් මෙම තාවකාලික තහනම ස්ථිර තහනමක් ලෙස ක්‍රියාත්මක වන අතර, ඊට අදාළ අමාත්‍ය මණ්ඩල පත්‍රිකාව මේ වනවිටත් සකස් කර තිබෙනවා.\nපාස්කු ප්‍රහාරය සම්බන්ධයෙන් සොයා බැලූ ජනපති කොමිසමේ වාර්තාවේද මේ පිළිබඳව සඳහන් වන අතර, එහි දැක්වෙන්නේ ඕනෑම පොදු ස්ථානයකදී මුහුණු ආවරණය වන සේ නිර්මාණය කර ඇති ඇඳුම් ඇඳීම තහනම් කළ යුතු බවයි.\nවෙනත් රටවලද එවැනිම තහනම් පනවා ඇති බවද එහි දැක්වෙනවා.\nඅද ආටිකල් 14 න් විශේෂාංගය තුළින්ද සංවාදයට ලක්වන්නේ මේ පිළිබඳවයි.\nපාර්ලිමේන්තු මන්ත්‍රීවරුන් වන මොහොමඩ් මුසම්මිල් සහ මුජිබර් රහුමාන් ඒ සම්බන්ධයෙන් සංවාදයට එක්වුණා.",
       "URL": "https://www.hirunews.lk/265291/බුර්කාව-ඇතුලු-මුහුණු-ආවරණ-තහනම්-කළ-කැබිනට්-පත්‍රිකාව-ඉදිරියේදී-පාර්ලිමේන්තුවට",
       "Category": "Local News",
       "Parent URL": "https://www.hirunews.lk/local-news.php?pageID=2089"
}