{
       "Source": "hirunews",
       "Timestamp": "Friday, 14 June 2019 - 16:01",
       "Headline": "ජනපති, තජිකිස්ථාන ජනපති හමුවෙයි - විධිමත් ක්‍රමවේදයක් ඔස්සේ දෙරට අතර සබඳතා තහවුරු කර ගැනීමට අවධානය",
       "News Content": "ආසියාවේ අන්තර් ක්‍රියා හා විශ්වාසය ගොඩනැගීමේ පියවර පිළිබඳ පස්වන සමුළුවට සහභාගි වීම සදහා තජිකිස්ථානයට ගොස් සිටින ජනාධිපති මෛත්‍රීපාල සිරිසේන අද එරට ජනාධිපති එමමොලි රහුමාන් හමුවුණා.\nජනාධිපතිවරයාගේ ට්විටර් ගිණුමේ සදහන් වන්නේ එහිදී ඵළදායි අදහස් හුවමාරුවක් සිදුවූ බවයි.\nගැටුම් වැළැක්වීම, කුඩා රටවල ආරක්ෂාව සහ විශ්වාසය ගොඩනැගීම යන කරුණු පිළිබදව තජිකිස්ථාන ජනාධිපතිවරයා විශේෂ අදහස් දරන්නෙකු බව ද එහි දැක්වෙනවා.\nශ්‍රී ලංකාවේ ආර්ථිකය පණ ගන්වා ඉදිරියට ගෙන යාමේ ක්‍රියාවලියේ දී ලෝකයේ සියලූ රටවල් සමග සමීපව හා මිත්‍රශීලිව කටයුතු කිරීම තම අරමුණ බව ජනාධිපති මෛත්‍රීපාල සිරිසේන පවසනවා.\nජනාධිපතිවරයා මේ බව කියා සිටියේ ටජිකිස්ථාන ජනාධිපති එමොමාලි රාමොන් (Emomali Rahmon)  සමග පැවැති සාකච්ඡාවකදීයි.\nආසියාවේ අන්තර් ක්‍රියා හා විශ්වාසය ගොඩනැංවීමේ පියවර පිළිබඳ 05 වන සමුළුව සඳහා සහභාගීවීමට ටජිකිස්ථානයට ගිය ජනාධිපතිවරයා සිය සංචාරයේ පළමු කාර්යය ලෙස ටජිකිස්ථාන ජනාධිපතිවරයා සමග හමුවකට එක්වී තිබෙනවා.\nදුෂාන්බේහි පිහිටි  ජනාධිපති මන්දිරයේදී හමුව පැවති අතර එහිදී දෙරට අතර ද්විපාර්ශ්වික සාකච්ඡා පැවැත්වුනු බවයි ජනාධිපති මාධ්‍ය අංශය කියාසිටියේ.\nආර්ථික සංවර්ධනය හා අන්තර්ජාතික වෙළෙඳ කටයුතු වර්ධනය කරගැනීමට දෙරටම කැපව සිටින බැවින් විධිමත් ක්‍රමවේදයක් ඔස්සේ දෙරටේ ද්විපාර්ශ්වික සබඳතා ශක්තිමත් කර ගැනීම පිළිබඳ මෙහිදී නායකයන් දෙපළ සාකච්ඡා කර තිබෙනවා.\nඑමෙන්ම දෙරට අතර ආයෝජන සහ ව්‍යාපාරික අවස්ථා හඳුනාගැනීමේ කඩිනම් වැඩපිළිවෙළක් පිළිබඳව ද අවධානය යොමු කෙරුනු බව සඳහන්.\nකලාපීය ආරක්ෂාව සම්බන්ධයෙන් හා මත්ද්‍රව්‍ය ජාවාරම මර්දනය කිරීම සම්බන්ධයෙන් සහයෝගයෙන් කටයුතු කිරීමට ද සාකච්ඡා වී තිබෙනවා.\nටජිකිස්ථාන ජනාධිපතිවරයා මෙහිදී සඳහන් කර ඇත්තේ ශ්‍රී ලංකාව සහ ටජිකිස්ථානය අතර පවතින මිත්‍රත්වය ජනාධිපති මෛත්‍රීපාල සිරිසේනගේ මෙම සංචාරය සමග වඩා තහවුරු වන බවයි.\nඉදිරියේ දී දෙරට අතර වඩා සමීප සබඳතාවයක් ගොඩනැගෙනු ඇතැයි ද ඔහු සඳහන් කර තිබෙනවා.\nමේ අතර ජනාධිපති මෛත්‍රීපාල සිරිසේන අද පෙරවරුවේ ටජිකිස්ථාන ජාතික කෞතුකාගාරයේ ද සංචාරයක නිරත වු බවයි ජනාධිපති මාධ්‍ය අංශය කියාසිටියේ.",
       "URL": "https://www.hirunews.lk/218395/ජනපති-තජිකිස්ථාන-ජනපති-හමුවෙයි-විධිමත්-ක්‍රමවේදයක්-ඔස්සේ-දෙරට-අතර-සබඳතා-තහවුරු-කර-ගැනීමට-අවධානය",
       "Category": "Local News",
       "Parent URL": "https://www.hirunews.lk/local-news.php?pageID=3301"
}