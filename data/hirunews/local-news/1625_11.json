{
       "Source": "hirunews",
       "Timestamp": "Saturday, 16 October 2021 - 7:46",
       "Headline": "ක්‍රිකට් පිටිය උණුසුම් කළ IPL අවසන් ගැටුම මැද ෂුබ්මන් ගිල්ගේ නොදැවුණු උඩ පන්දුව (වීඩියෝ)",
       "News Content": "කොවිඩ් අභියෝගය මැද වැලිකතර උණුසුම් කරමින් පැවති 2021 ඉන්දීය ප්‍රිමිය ලීග් තරගාවලිය අති සාර්ථකව ඊයේ නිමාව දුටුවේ මහේන්ද්‍ර සිං දෝනිගේ නායකත්වයෙන් යුත්  චෙන්නායි සුපර් කිංග්ස් කණ්ඩායම ජය හිමිකර ගනිමින්.\nඒ අවසන් මහා තරගයේ දී ඔවුන්ගේ ප්‍රතිවාදීන් වූ කොල්කටා නයිට් රයිඩර්ස් කණ්ඩායම ලකුණු 27කින් පරාජය කරමින්.\nමෙම ජයග්‍රහණයත් සමඟ චෙන්නායි සුපර් කිංග්ස් කණ්ඩායමට සිව්වැනි වතාවටත් අයි.පී.එල්. කුසලානයේ පහස විඳ ගැනීමට හැකියාව ලැබුණා.\nඒ මෙතක් දිග හැරුණු අයි.පී.එල්. තරගාවලි ඉතිහාසය තුල වැඩිම වාර ගණනක් ශූරතාව දිනාගත් කණ්ඩායම් අතර දෙවන තැන පසුවෙමින්.\nඊයේ නිමා වූ අවසන් මහා තරගයේ වීරයා ලෙස සුපර් කිංග්ස් කණ්ඩායමේ ෆෆ් ඩූප්ලේසිස් සම්මාන දිනාගත් අතර රෝයල් චැලේන්ජස් බැංගලෝර් කණ්ඩායමේ වේග පන්දු යවන ක්‍රීඩක හර්ෂාල් පටෙල් තරගාවලියේ වීරයා බවට පත් වුණා.\nඒ තරග 15කට එක්ව කඩුලු 32ක් දවාගෙන සමස්ත තරගාවලියේ වැඩිම කඩුලු ලාභියා බවට පත්වෙමින්.\nතරගාවලියේ වැඩිම ලකුණු ලාභීන් අතර පෙරමුණ ගන්නට චෙන්නායි කණ්ඩායමේ රුතුරාජ් ගයික්වාඩ් සමත් වූ අතර තරගාවලියේ වටිනාම ක්‍රීඩකයා බවට පත් වුණේ බැංගලෝර් කණ්ඩායමේ හර්ෂාල් පටෙල් වීම විශේෂත්වයක්.\nඅවසන් මහා තරගයේ කාසිය වාසිය දිනූ කොල්කටා නයිට් රයිඩර්ස් නායක ඔවින් මෝගන් පළමුව පන්දුවට පහරදීමට චෙන්නායි සුපර් කින්ග්ස් කණ්ඩායමට ආරාධනා කළා.\nඑම ආරාධනයෙන් උපරිම ප්‍රයෝජන ගත් චෙන්නායි සුපර් කින්ග්ස් කණ්ඩායම නියමිත පන්දුවාර 20 තුළ කඩුලු 03ක් දැවී ලකුණු 192ක් ලබා ගනිමි ලකුණු 193ක දැවැන්ත ඉලක්කයක් නයිට් රයිඩර්ස් පිත්කරුවන්ට ලබා දුන්නා.\nචෙන්නායි සුපර් කින්ග්ස් කණ්ඩායම වෙනුවෙන් ෆාෆ් ඩු ප්ලෙසිස් ලකුණු 86ක් රැස්කළ අතර මොයින් අලි නොදැවි ලකුණු 37ක් රැස් කිරීමට සමත් වුණා.\nපිළිතුරු ඉනිම සඳහා පිටියට පිවිසි කොල්කටා නයිට් රයිඩර්ස් කණ්ඩායමට පන්දුවාර 20 තුළ රැස්කළ හැකිවූයේ කඩුලු 09ක් දැවී ලකුණු 165ක් පමණයි.\nකොල්කටා නයිට් රයිඩර්ස් කණ්ඩායම වෙනුවෙන් ෂුබ්මන් ගිල් ලකුණු 51ක් රැස්කළ අතර වෙන්කටේෂ් අයියර් ලකුණු 50ක් රැස් කළා.\nකෙසේ වෙතත් ඔවුන්ගේ එම උත්සාහය කොල්කටා ජයග්‍රහණය සඳහා ප්‍රමාණවත් වුයේ නැහැ.\nෂුබ්මන් ගිල් ලකුණු 27ක් ලබාගෙන සිටිය දී රවින්ද්‍ර ජඩේජා යොමුකළ නීත්‍යානුකූල පන්දුවකට ඉහළින් එල්ලකරන පහරක් උඩ පන්දුවක් ලෙස සුරැකිව රැකගන්නට අම්බති රයිදු සමත් වුණා.\nඑම අවස්ථාවේ පිටියෙන් ඉවත්ව යාමට ෂුබ්මන් ගිල් සැරසෙන අතර විනිසුරුවන් විසින් ඔහුව වළකා සිටියේ ඔහු නොදැවුණු ක්‍රීඩකයෙක් බවට දැනුම් දෙමින්.\nවිනිසුරුවරුන්ගේ මෙම විශ්මිත තීරණය සම්බන්ධව පුනරූප නැරඹීමේ දී පෙනී යන්නේ ෂුබ්මන් ගිල් එල්ල කළ පන්දු පහර කැමරා හැසිරවීම සඳහා පිටියට ඉහළින් ඇද ඇති කේබලයක වැදීමෙන් අනතුරුව පන්දුව අම්බති රයිදු  විසින් රැක ගන්නා බවයි.\nෂුබ්මන් ගිල්ට ලද එම වාසනාවන්ත අවස්ථාවෙන් ප්‍රයෝජනා ගන්නා ඔහු පන්දු 43ක දී ලකුණු 51ක් රැස් කිරීමට සමත් වනවා.\nපන්දු යැවීමේදී ෂර්දුල් ඨාකූර් කොල්කටා කඩුලු 03ක් දවාගත් අතර ජොෂ් හැස්ල්වුඩ් සහ ජඩේජා කඩුලු 02 බැගින් දවා ගනිමින් චෙන්නායි ජයග්‍රහණයට පාර කැපුවා.",
       "URL": "https://www.hirunews.lk/285132/ක්‍රිකට්-පිටිය-උණුසුම්-කළ-ipl-අවසන්-ගැටුම-මැද-ෂුබ්මන්-ගිල්ගේ-නොදැවුණු-උඩ-පන්දුව-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1625"
}