{
       "Source": "hirunews",
       "Timestamp": "Sunday, 19 June 2016 - 12:44",
       "Headline": "අගමැති අපේක්ෂකත්වයට මහින්ද ඉඟි කරයි",
       "News Content": "මීළඟ මහ මැතිවරණයේදී අග්‍රාමාත්‍ය ධුරය සඳහා තරඟ කිරීමේ අදහසක් පවතින බවට හිටපු ජනාධිපති මහින්ද රාජපක්ෂ ඉඟියක් කර තිබෙනවා.\nඒ ජැපෑන් ටයිම්ස් පුවත්පත සමඟ පැවැත් වූ සම්මුඛ සාකච්ඡාවකදීයි.\nසිය ජපාන චාරිකාවට සමගාමීව ලබාදුන් එම සම්මුඛ සාකච්ඡාවේදී ඔහුගේ අනාගත සැලසුම් හෙළිදරව් කරමින් හිටපු ජනාධිපතිවරයා මේ බව සඳහන් කර තිබෙනවා.\nඑහිදී ඔහු ප්‍රකාශ කර ඇත්තේ තමාට 03 වන වරට ජනාධිපති ධුරය සඳහා තරඟ කිරීම වළක්වා ඇති නමුදු දේශපාලනඥයන් කිසිදා විශ්‍රාම නොයන බවයි.\nසිය පාලන සමය තුළ ඇමරිකානු ඩොලර් බිලියන 18 ක් සොරකම් කළ බවට එල්ල වී ඇති චෝදනා පිළිබඳවද හිටපු ජනාධිපතිවරයා මෙහිදී අදහස් පළ කළා.\nඑහිදී ඔහු කියා සිටියේ එසේ එක් ඩොලරයක් හෝ සොරකම් කළ බවට ඔප්පු කළහොත් ගෙළ සිඳ ගැනීමට සූදානම් බවයි.\nතම රටවල් සංවර්ධනය කළ ආසියානු නායකයන් පිළිබඳවද හිටපු ජනාධිපති මහින්ද රාජපක්ෂ ජැපෑන් ටයිම්ස් සම්මුඛ සාකච්ඡාවේදී ප්‍රසාදය පළ කර තිබෙනවා.\nසිංගප්පූරුවේ හිටපු අග්‍රාමාත්‍ය ලී ක්වාන් යූ මලයාසියාවේ හිටපු අගමැති මහතීර් මොහොමඞ් එලෙස ඔහු නම් කළ ආසියානු නායකයන් දෙදෙනෙක්.\nමෙරට පැවති යුද්ධය පිළිබඳව සිය අදහස් දැක්වු හිටපු ජනාධිපති මහින්ද රාජපක්ෂ කියා සිටියේ එල් ටී ටී ඊ නායක වේළුපීල්ලේ ප්‍රභාකරන් පැවති තත්ත්වය පිළිබඳව අවතක්සේරු කළ බවයි.\nජාත්‍යන්තර පීඩනය තුළින් රජයේ හමුදා මෙහෙයුම් නතර වනු ඇතැයි ප්‍රභාකරන් අපේක්ෂාවෙන් සිටි බවද හිටපු ජනාධිපතිවරයා මෙහිදී කියා සිටියා.\nහමුදා මෙහෙයුම්වල ප්‍රබලත්වය සම්බන්ධයෙන් විමසූ විට ඔහු සඳහන් කළේ එල් ටී ටී ඊ සංවිධානය යළි නැගී සිටීම වැළැක්වීම තම අරමුණ වූ බවයි.",
       "URL": "https://www.hirunews.lk/135929/අගමැති-අපේක්ෂකත්වයට-මහින්ද-ඉඟි-කරයි",
       "Category": "Local News",
       "Parent URL": "https://www.hirunews.lk/local-news.php?pageID=4999"
}