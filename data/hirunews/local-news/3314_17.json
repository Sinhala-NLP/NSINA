{
       "Source": "hirunews",
       "Timestamp": "Thursday, 06 June 2019 - 22:10",
       "Headline": "හිටපු ඇමති බදියුදීන්ට එරෙහි විමර්ශණ කඩිනම් කරන්නැයි ඉල්ලා පොලිස් මූලස්ථානයට පැමිණිලි",
       "News Content": "හිටපු අමාත්‍ය රිෂාඩ් බදියුදීන් සහ එම්.එල්.ඒ.එම් හිස්බුල්ලා, අසාත් සාලි යන හිටපු ආණ්ඩුකාරවරුන්ට එරෙහිව මේ වන විට පැමිණිළි 4ක් පොලිස් මූලස්ථානයට ලැබී ඇති බව පොලිස් මාධ්‍ය ප්‍රකාශ පොලිස් අධිකාරී රුවන් ගුණසේකර මහතා පවසනවා.\nඔවුන්ට එරෙහි පැමිණිළි භාරගැනීමට පොලිස් මූලස්ථානය පසුගිය 4 වැනිදා පත්කළ කමිටුව ලබන 12 වෙනිදා දක්වා ක්‍රියාත්මක අතර අදත් විවිධ පාර්ශ්ව ඊට පැමිණිළි ඉදිරිපත් කරනු ලැබුවා.\nහිටපු අමාත්‍ය රිෂාඩ් බදියුදීන් පාස්කු ප්‍රහාරයේ මහ මොළකරු සහරාන් ඇතුළු ත්‍රස්තවාදීන්ට සතොස වාහන භාවිත කිරීමට ඉඩ ලබා දී ඇති බවට විමල් වීරවංශ මහතා ඊයේ කළ ප්‍රකාශයට අදාළව සුරකිමු දේශය ජාතික සංවිධානය පොලිස් මූලස්ථානයට පැමිණිළ්ළක් ඉදිරිපත් කළා.\nඑමෙන්ම බෞද්ධ තොරතුරු කේන්ද්‍රයේ විධායක අධ්‍යක්ෂ  පූජ්‍ය අඟුලුගල්ලේ සිරි ජිනානන්ද හිමියන්ද අද පොලිස් මූලස්ථානයට පැමිණිල්ලක් ඉදිරිපත් කළේ ආණ්ඩුවෙන් ඉල්ලා අස්වූ මුස්ලිම් අමාත්‍යවරුන් මෙතෙක් සිය ඉවත්වීම් පිළිබඳ ජනාධිපති ලේකම්වරයාට දන්වා නොමැති බවත් රාජ්‍ය දේපළ අවභාවිත කරමින් සිටින බවටත් චෝදනා කරමින්.\nමේ අතර හිටපු ආණ්ඩුකාරවරුන් වන එම්.එල්.ඒ.එම් හිස්බුල්ලා, අසාද් සාලි යන මහත්වරුන්ට මෙන්ම හිටපු අමාත්‍ය රිෂාඩ් බදියුදීන් මහතාට විරුද්ධව ලැබෙන පැමිණිළි සම්බන්ධයෙන් වන විමර්ෂන කඩිනම් කරන ලෙස ඉල්ලා සිංහල රාවය සංවිධානය සහ සිංහලේ ජාතික සංවිධානය අද පොලිස් මූලස්ථානයට පැමිණිළි ඉදිරිපත් කළා.",
       "URL": "https://www.hirunews.lk/217860/හිටපු-ඇමති-බදියුදීන්ට-එරෙහි-විමර්ශණ-කඩිනම්-කරන්නැයි-ඉල්ලා-පොලිස්-මූලස්ථානයට-පැමිණිලි",
       "Category": "Local News",
       "Parent URL": "https://www.hirunews.lk/local-news.php?pageID=3314"
}