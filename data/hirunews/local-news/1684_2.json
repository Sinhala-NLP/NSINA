{
       "Source": "hirunews",
       "Timestamp": "Saturday, 18 September 2021 - 12:04",
       "Headline": "ජාත්‍යන්තර මුහුදෙන් ඇල්ලූ හෙරොයින් කොළඹ වරායට (වීඩියෝ/ඡායාරූප)",
       "News Content": "මෙරටට දකුණු දෙසින් වූ ජාත්‍යන්තර මුහුදේ සිදු කළ විශේෂ මෙහෙයුමක දී රුපියල් කෝටි 150කට අධික වටිනාකමකින් යුත් හෙරොයින් කිලෝග්‍රෑම් 150ක් සමඟින් අත්අඩංගුවට ගත් 9 දෙනා සමඟ අදාළ යාත්‍රාව අද පෙරවරුවේ කොළඹ වරාය වෙත රැගෙන එනු ලැබුවා.\nනාවික හමුදාවට අයත් 'සිදුරළ' නෞකාවේ ආරක්ෂාව යටතේ යි මෙම විදේශීය යාත්‍රාව වරාය වෙත ගෙන එනු ලැබුවේ.\nපොලිසිය විසින් ලබාදුන් තොරතුරු මත නාවික හමුදාව ජාත්‍යන්තර මුහුදේ සිදු කරන ලද මෙහෙයුම්වලින් අනතුරු ව අත්අඩංගුවට ගත් ඉරාන යාත්‍රාවේ පාකිස්ථානු ජාතිකයන් 7 දෙනෙකු සිටින බවයි වාර්තා වුණේ.\nඅදාළ හෙරොයින් තොගය පැකට් 150ක බහා යාත්‍රාවේ සඟවා තිබෙනවා.\nපසුගිය දින කිහිපය තුළ දී නාවික හමුදාව ජාත්‍යන්තර මුහුදේ සිදු කළ මෙහෙයුම්වලින් අනතුරු ව හෙරොයින් සමඟ ධීවර යාත්‍රා දෙකක් අත්අඩංගුවට ගනු ලැබුවා.\nඑක් අවස්ථාවක දී රුපියල් කෝටි 300කට අධික හෙරොයින් කිලෝග්‍රෑම් 301ක් සමඟින් පාකිස්තාන ජාතික‍යින් හතර දෙනෙකු ඇතුළු 7 දෙනෙකු ද අත්අඩංගුවට ගැනුණා.\nඑමෙන්ම, පසුගිය 31 වැනි දා නාවික හමුදාව ජාත්‍යන්තර මුහුදේ දී සිදු කළ විශේෂ මෙහෙයුමක දී රුපියල් කෝටි 290කට අධික වටිනාකමකින් යුත් හෙරොයින් කිලෝග්‍රෑම් 290ක් සමඟින් සැකකරුවන් 5 දෙනෙකු අත්අඩංගුවට ගනු ලැබුවා.\nපසු ව අනාවරණ වූයේ, සංවිධානාත්මක අපරාධ කල්ලි සාමාජියෙකු මෙන්ම මත්ද්‍රව්‍ය ජාවාරම්කරුවෙකු ද වෙන දැනට ඩුබායි හි සැඟ ව සිටින කොස්ගොඩ සුජී නැමැත්තා මෙම මත්ද්‍රව්‍ය ජාවාරම පිටුපස සිටින බවට යි.\nකෙසේ වෙතත් පොලිසිය පසු ව අනාවරණ කර ගත්තේ, චමින්ද තාබෲ හෙවත් 'බොබ්මාලේ' නමැත්තා මෙම මත්ද්‍රව්‍ය ජාවාරම මෙරට දී මෙහෙයවා ඇති බවයි.\nඅනතුරු ව පොලිසිය පසුගිය 9 වැනි දා ඔහු ව අත්අඩංගුවට ගනු ලැබුවා.",
       "URL": "https://www.hirunews.lk/282554/ජාත්‍යන්තර-මුහුදෙන්-ඇල්ලූ-හෙරොයින්-කොළඹ-වරායට-වීඩියෝ-ඡායාරූප",
       "Category": "Local News",
       "Parent URL": "https://www.hirunews.lk/local-news.php?pageID=1684"
}