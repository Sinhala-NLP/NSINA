{
       "Source": "hirunews",
       "Timestamp": "Tuesday, 13 July 2021 - 12:44",
       "Headline": "ප්‍රධාන පුහුණුකරු ධුරයට සුදුස්සා රොෂාන් මහානාමයි - මුත්තයියා මුරලිදරන්  (වීඩියෝ)",
       "News Content": "ශ්‍රී ලංකා ජාතික ක්‍රිකට් කණ්ඩායමේ ප්‍රධාන පුහුණුකරු ලෙස අයි.සී.සී. තරග තීරකයෙකු වශයෙන් කටයුතු කළ රොෂාන් මහානාම සුදුසු බව ප්‍රවීන දග පන්දු යවන ක්‍රීඩක මුත්තයියා මුරලිදරන් පවසනවා.\nහිරු ටී.වී. සලකුණ වැඩසටහනට ඊයේ එක්වෙමින් ඔහු කියා සිටියේ විනය අතින් සැලකූ විට වත්මන් තත්ත්වය වෙනස් කළ හැකි පුද්ගලයා ලෙස තමා ඔහු දකින බවයි.\nරොෂාන් මහානාමට, රවී ශාස්ත්‍රී ඉන්දීය ක්‍රිකට් පිලේ ප්‍රධාන පුහුණුකරු ලෙස ඉටු කරන කාර්ය භාරයට සමාන භූමිකාවක් ඉටු කළ හැකි බව මුරලිදරන් කියා සිටියා.\nමුරලිගේ ක්‍රිකට් දිවිය අලළා සැකසෙන ඔහුගේ චරිතාපදාන චිත්‍රපටය මුරලි 800 නිපදවීම අත්හැර දමා නොමැති බවයි සලකුණ වැඩසටහනට සහභාගි වෙමින් මුත්තයියා මුරලිදරන් වැඩිදුරටත් සඳහන් කළේ.\nතමිල්නාඩු සිනමාවේ ජනප්‍රිය නළු විජේ සේතුපති මුරලිගේ චරිතය රඟපෑමට විරෝධයක් මතුවීම හේතුවෙන් එහි වැඩ කටයුතු නතර වුණා.\nසේතුපති චිත්‍රපටයෙන් ඉවත් වුව ද, වසංගත තත්ත්වය සමනය වීමෙන් පසු එහි රූගත කිරීම් අරඹන බවයි මුදලිදරන් කියා සිටියේ.\nඑහිදී ජාත්‍යන්තර විවෘත වීමට ශ්‍රී ලාංකික සිනමා නිලියකට ද අවස්ථාවක් හිමිවනු ඇති.",
       "URL": "https://www.hirunews.lk/276850/ප්‍රධාන-පුහුණුකරු-ධුරයට-සුදුස්සා-රොෂාන්-මහානාමයි-මුත්තයියා-මුරලිදරන්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1823"
}