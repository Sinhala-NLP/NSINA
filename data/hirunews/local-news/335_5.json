{
       "Source": "hirunews",
       "Timestamp": "Thursday, 18 May 2023 - 12:33",
       "Headline": "ආගමන විගමන දෙපාර්තමේන්තුවට සී.අයි.ඩී කණ්ඩායමක් (වීඩියෝ)",
       "News Content": "හිරු සී.අයි.ඒ අනාවරණයෙන් පසු ආගමන විගමන දෙපාර්තමේන්තුවේ සේවා සැපයීමට මුදල් ලබාගන්නා පිටස්තර පුද්ගලයන් අත්අඩංගුවට ගැනීමට අපරාධ පරීක්ෂණ දෙපාර්තමේන්තු නිලධාරින් එම පරිශ්‍රයට යොදවා තිබෙනවා.\nමීට අමතරව, අල්ලස් හෝ දූෂණ විමර්ශන කොමිසමේ නිලධාරින්ගේ සහයද ලබාගෙන ඇති බවයි ආගමන විගමන පාලක හර්ෂ ඉලු‍ක්පිටිය සඳහන් කළේ.\nආගමන විගමන දෙපාර්තමේන්තුවේ සේවා ලබාගැනීමට පැමිණෙන ජනතාවට ඒවා කඩිනමින් ලබාදෙන බවට පොරොන්දු වෙමින් මුදල් ලබාගන්නා පුද්ගලයින් කණ්ඩායමක් පිළිබදව හිරු සී.අයි.ඒ ඊයේ විශේෂ අනාවරණයක් සිදු කළා.\nඇතැම් අවස්ථාවල මෙම පුද්ගලයන්ට දෙපාර්තමේන්තුවේ නිලධාරින්ගේද ආශිර්වාදය ලැබෙන බවටයි එහිදී චෝදනා එල්ලවුණේ.\nමෙම අනාවරණයෙන් පසු වගකිවයුතු අංශ මේ පිළිබදව කඩිනම් අවධානය යොමුකර තිබුණා.\nඒ අනුව මෙලෙස අපරාධ පරීක්ෂණ දෙපාර්තමේන්තුවේ මෙන්ම අල්ලස් හෝ දූෂණ විමර්ශන කොමිසමේ සහය ලබාගෙන ඇති බවයි ආගමන විගමන පාලක හර්ෂ ඉලු‍ක්පිටිය කියා සිටියේ.\nඑමෙන්ම, ජුනි මස මුල සිට ජනතාව කිසිම විටෙක තම විදේශ ගමන් බලපත්‍රය සකස් කරගැනීම සදහා ආගමන විගමන දෙපාර්තමේන්තුව වෙත පැමිණීම අවශ්‍ය නොවනු ඇති.\nඒ අනුව විදේශ ගමන් බලපත්‍රය ලබාගැනීමේ අයදුම්පත්‍රය ඔන්ලයින් ඔස්සේ යොමුකළ හැකි බවයි ආගමන විගමන පාලකවරයා සඳහන් කළේ.\nඊට අදාළ ගෙවීම් ආගමන විගමන දෙපාර්තමේන්තුවේ ගිණුමකට බැරකළ හැකි අතර ප්‍රාදේශීය ලේකම් කාර්යාලය වෙත සිය ඇඟිලි සළකුණු ලබාදිය හැකියි.\nපසුව දින තුනක් තුල විදේශ ගමන් බලපත්‍රය ලියාපදිංචි තැපෑලෙන් නිවසට ලබාදෙන බවයි ආගමන විගමන පාලකවරයා සඳහන් කළේ.\nමේ අතර, සියලුම රාජ්‍ය ආයතනවල සහ දෙපාර්තමේන්තුවල ජලය, විදුලිය, ඉන්ධන සහ දුරකථන වෙනුවෙන් භාවිත කරන ලද මාසික ඒකක ගණන ඇතුළත් තොරතුරු වාර්තාවක් කැඳවීමට රාජ්‍ය පරිපාලන හා ස්වදේශ කටයුතු අමාත්‍යාංශය තීරණය කර තිබෙනවා.\nපසුගිය වසරේ ජුනි මස 30 වනදා සිට දෙසැම්බර් 31 වනදා දක්වා මාස 6 ක කාලයක් සඳහා මාසික වැයවී ඇති ඒකක ගණන පිළිබඳ දත්ත ලබා ගැනීමටයි සැලසුම් කර ඇත්තේ.",
       "URL": "https://www.hirunews.lk/335537/ආගමන-විගමන-දෙපාර්තමේන්තුවට-සී-අයි-ඩී-කණ්ඩායමක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=335"
}