{
       "Source": "hirunews",
       "Timestamp": "Friday, 18 November 2022 - 10:25",
       "Headline": "නීතීඥ නුවන් බෝපගේ වෙනුවෙන් නීතීඥයෝ 50 දෙනෙක් පෙනී සිටිති",
       "News Content": "අරගළය පැවති ජූලි මස 09 වැනි දා කොටුව ජනාධිපති මන්දිරයට අයුතු ඇතුළු වීමක් කළැ යි කියන සිද්ධියේ 59 වැනි සැකකරු ලෙස නම් කර සිටි නීතිඥ නුවන් බෝපගේ, රුපියල් ලක්ෂ පහක ශරීර ඇපයක් මත මුදා හැරීමට කොළඹ කොටුව මහේස්ත්‍රාත් තිළිණ ගමගේ මහතා ඊයේ (17) නියෝග කළා.\nනීතිඥවරුන් මාර්ගයෙන් අධිකරණයට භාර වූ නීතිඥවරයාට ඇප නියම කළ මහේස්ත්‍රාත්වරයා, 19 වැනි දා පෙරවරු 10.00ට කොළඹ මධ්‍යම අපරාධ කොට්ඨාසයට ගොස් ප්‍රකාශයක් ලබා දෙන ලෙසට ද නියෝග කළ බව සඳහන්.\nනඩුව කැඳවූ අවස්ථාවේ දී සැකකාර නීතිඥ නුවන් බෝපගේට විදේශ ගමන් තහනමක් ද නිකුත් කරන ලෙසට පොලිසිය කළ ඉල්ලීමට ඔහු වෙනුවෙන් අධිකරණයට කරුණු දැක්වූ ජනාධිපති නීතිඥ සාලිය පීරිස් විරෝධතාවය ප්‍රකාශ කර තිබුණා.\nඔහු සැකකරුවෙක් ලෙස නම් කළ පසු අධිකරණයට භාර වූ අයෙකු බවත් පොලිසිය එම සැකකරු ව අත් අඩංගුවට නො ගත් බවත් සඳහන් කළ මහේස්ත්‍රාත්වරයා, ඔහු නීතිඥවරයෙක් වන බැවින් අධිකරණය මඟ හරින බවට කරුණු තිබෙනවා දැ යි පැමිණිල්ලෙන් ප්‍රශ්න කර තිබෙනවා.\nඑමෙන්ම පුද්ගලයන් අපහසුතාවට පත් කරන නියෝග නො ඉල්ලන ලෙසත් සැකකරු අධිකරණය මඟ හරි යි කියා හැඟෙ යි නම්, අවශ්‍ය නියෝග තමන් ලබා දෙන බවත් ප්‍රකාශ කළ මහෙස්ත්‍රාත්වරයා, පැමිණිල්ලේ ඉල්ලීම ප්‍රතික්ෂේප කරන්නට කටයුතු කළ බව යි වාර්තා වන්නේ.\nමෙහි දී දැකගන්නට ලැබුණු විශේෂ ම සිදුවීම වූයේ, බෝපගේ වෙනුවෙන් නීතීඥ සංගමයේ සභාපති සාලිය පීරිස් ඇතුළු නීතීඥවරුන් 50කට අධික පිරිසක් පෙනී සිටීම යි.",
       "URL": "https://www.hirunews.lk/320682/නීතීඥ-නුවන්-බෝපගේ-වෙනුවෙන්-නීතීඥයෝ-50-දෙනෙක්-පෙනී-සිටිති",
       "Category": "Local News",
       "Parent URL": "https://www.hirunews.lk/local-news.php?pageID=726"
}