{
       "Source": "hirunews",
       "Timestamp": "Friday, 21 September 2018 - 16:38",
       "Headline": "ත්‍රිකුණාමලය වෙරළෙන් හමුවූ, අභිරහස් ලෙස මියගිය විශ්ව විද්‍යාල කථිකාචාර්යවරිය",
       "News Content": "ත්‍රිකුණාමලය - සංඝමිත් වෙරළ තීරයේ තිබී කාන්තාවකගේ මළ සිරුරක් අද (21) දහවල් පොලිසිය විසින් සොයාගෙන තිබෙනවා.\nමෙලෙස සොයාගත් මළ සිරුර වව්නියාව, ආසීකුලම්, කට්කුලම් ප්‍රදේශයේ පදිංචිව සිටි 29 හැවිරිදි කාන්තාවකගේ වන අතර ඇය නැගෙනහිර විශ්ව විද්‍යාලයේ ත්‍රිකුණාමල මණ්ඩපයේ කථිකාචාර්යවරියක් බවයි අප වාර්තාකරු පැවසුවේ.\nඅදාල කාන්තාව සිය නිවසට යන බව පවසා ඊයේ (20) ත්‍රිරෝද රථයක නැගී විශ්ව විද්‍යාලයෙන් පිටව ගොස් තිබෙනවා.\nකෙසේ වෙතත් ඇය නිවසට නොපැමිණීම හේතුවෙන් පොලිසියට කළ පැමිණිල්ලකට අනුව සිදුකළ විමර්ශන වලදී ඇයගේ අත්බෑගය සහ පාවහන් යුගලය සංඝමිත් වෙරළ තීරයේ තිබී අද උදෑසන සොයාගත් බවයි වාර්තා වන්නේ.\nවැඩිදුරටත් සිදුකළ මෙහෙයුම් වලදී කථිකාචාර්යවරියගේ සිරුර සංඝමිත් වෙරළේ තිබී අද (21) දහවල් හමුවී තිබෙනවා.\nමෙම මරණයට හේතුව මෙතෙක් අනාවරණය වී නොමැති අතර මෙය සියදිවි හානිකර ගැනීමක් ද නැත්නම් පුද්ගල ඝාතනයක්ද යන්න සම්බන්ධයෙන් පොලීසය වැඩිදුර විමර්ශන සිදුකරනු ලබනවා.\nමෙලෙස මියගොස් ඇති කාන්තාව මීට වසරකට පෙර විවාහ වී ඇති බවයි අප වාර්තාකරු වැඩිදුරටත් සඳහන් කළේ.\nත්‍රිකුණාමලය - අබ්දුල්සලාම් යාසීම්",
       "URL": "https://www.hirunews.lk/200421/ත්‍රිකුණාමලය-වෙරළෙන්-හමුවූ-අභිරහස්-ලෙස-මියගිය-විශ්ව-විද්‍යාල-කථිකාචාර්යවරිය",
       "Category": "Local News",
       "Parent URL": "https://www.hirunews.lk/local-news.php?pageID=3737"
}