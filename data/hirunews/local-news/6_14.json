{
       "Source": "hirunews",
       "Timestamp": "Tuesday, 26 September 2023 - 13:11",
       "Headline": "මෛත්‍රීගේ ලිපියට අධිකරණයේ පැනවූ අතුරු තහනම් නියෝගය ඉවත් කෙරේ",
       "News Content": "ශ්‍රී ලංකා නිදහස් පක්ෂයේ හිටපු මහලේකම් පාර්ලිමේන්තු මන්ත්‍රී දයාසිරි ජයසේකරගෙන් නිදහසට කරුණු විමසා පක්ෂ සභාපති හිටපු ජනාධිපති මෛත්‍රීපාල සිරිසේන විසින් නිකුත් කර ඇති ලිපිය ක්‍රියාත්මක කිරීම වළක්වාලමින් කොළඹ දිසා අධිකරණය නිකුත් කළ වාරණ නියෝගය විසුරුවා හැරීම කොළඹ ප්‍රධාන දිසා විනිසුරු සදුන් විතානගේ අද (25) නියෝග කළා.\nඒ, හිටපු ජනාධිපති මෛත්‍රීපාල සිරිසේන වෙනුවෙන් පෙනී සිටි ජනාධිපති නීතිඥ ෆයිසර් මුස්තාෆා අධිකරණයේ පෙනී සිට මෝසමක් මගින් නඩුව කැඳවන්නැයි කළ කරුණු දැක්වීම සළකා බැලීමෙන් අනතුරුවයි.\nනිදහස් පක්ෂයේ හිටපු මහලේකම් පාර්ලිමේන්තු මන්ත්‍රී දයාසිරි ජයසේකරට පක්ෂයේ විනය කඩකිරීම සම්බන්ධයෙන් ඉදිරිපත් කළ ලිපියට අනුව පියවර ගැනීම වළක්වාලමින් එම පක්ෂයේ නායක හිටපු ජනාධිපති මෛත්‍රීපාල සිරිසේන යොමුකළ ලිපියක් ක්‍රියාත්මක කිරීම වළක්වාලමින් වාරණ නියෝගයක් නිකුත් කෙරුණේ පසුගිය 21 වනදායි.\nකෙසේ වෙතත් අද නඩුව කැඳවූ අවස්ථාවේ ජනාධිපති නීතිඥ ෆයිසර් මුස්තාෆා කියා සිටියේ පාර්ලිමේන්තු මන්ත්‍රී දයාසිරි ජයසේකර, අධිකරණයෙන් එම නියෝග ලබාගෙන ඇත්තේ සත්‍යය කරුණු වසන් කර බවයි.\nයමෙකු අධිකරණය හමුවේ නියෝගයක් ගැනීමට පැමිණෙන විට පිරිසිදු දෑතින් පැමිණිය යුතු බවයි නීතිඥවරයා කියා සිටියේ. ඔහු එසේ කටයුතු කර නොමැති බවයි ජනාධිපති නීතිඥ ෆයිසර් මුස්තාෆා තවදුරටත් පෙන්වා දුන්නේ.\nඒ අනුව ඉදිරිපත් වූ කරුණු සළකා බැලූ කොළඹ දිසා විනිසුරුවරයා මෙම වාරණ නියෝගය විසුරුවා හැරීමට නියෝග කළා.",
       "URL": "https://www.hirunews.lk/349440/මෛත්‍රීගේ-ලිපියට-අධිකරණයේ-පැනවූ-අතුරු-තහනම්-නියෝගය-ඉවත්-කෙරේ",
       "Category": "Local News",
       "Parent URL": "https://www.hirunews.lk/local-news.php?pageID=6"
}