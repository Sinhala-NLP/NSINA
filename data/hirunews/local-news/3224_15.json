{
       "Source": "hirunews",
       "Timestamp": "Sunday, 28 July 2019 - 19:09",
       "Headline": "ඇමති ධුර භාර ගන්න, මුස්ලිම් මන්ත්‍රීවරුන්ගෙන්, ආණ්ඩුවට කොන්දේසි",
       "News Content": "යළි අමාත්‍ය ධුර භාර ගන්නේ ද නැද්ද යන්න පිළිබදව අභ්‍යන්තර හා ස්වදේශ කටයුතු සහ පළාත් සභා සහ පළාත් පාලන අමාත්‍ය වජිර අබේවර්ධන සමඟ හෙට පැවැත්වෙන සාකච්ඡාවෙන් පසු තීරණයක් ගන්නා බව තනතුරු අත්හල මුස්ලිම් මන්ත්‍රීවරුන් පවසනවා.\nමොවුන් අරලිය ගහ මන්දිරයේදී අද පස්වරුවේ අග්‍රාමාත්‍ය රනිල් වික්‍රමසිංහ හමුවීමෙන් අනතුරුවයි මෙම තීරණය ගෙන ඇත්තේ.\nමෙම සාකච්ඡාවේදී අග්‍රාමාත්‍යවරයා මුස්ලිම් මන්ත්‍රීවරුන්ගෙන් ඉල්ලා ඇත්තේ යළි අමාත්‍ය ධූර භාර ගන්නා ලෙසටයි.\nකෙසේ වෙතත්, මතභේදයට තුඩු දී ඇති කල්මුණේ උතුර සඳහා වෙනම ප්‍රාදේශීය ලේකම් කාර්යාලයක් ලබාදීම සම්බන්ධයෙන් හෙට පැවැත්වෙන සාකච්ඡාවේදී පැමිණෙන එකඟතාවන්ට අනුව තීරණයක් ගන්නා බවයි පාර්ලිමේන්තු මන්ත්‍රී ෆයිසාල් කාසිම් කියා සිටියේ.\nමේ අතර, ජනාධිපතිවරණ අපේක්ෂකයා පිළිබදව  එක්සත් ජාතික පක්ෂයේ කෘත්‍යාධිකාරී මණ්ඩලයේදී තීරණය කිරීමට ප්‍රථම එම පක්ෂය සමඟ සිටින සුළු පක්ෂවල මතය විමසීමට අග්‍රාමාත්‍ය රනිල් වික්‍රමසිංහ තීරණය කර ඇති බව දේශපාලන ආරංචි මාර්ග ප්‍රකාශ කළා.\nජනාධිපතිවරණ අපේක්ෂකයා සම්බන්ධයෙන් සුළු පක්ෂ දරණ ස්ථාවරය සහ ඔවුන්ගේ යෝජනා පිළිබඳ අගෝස්තු 5 වන දාට පෙර සාකච්ඡා කිරීමටයි තීරණය කර ඇත්තේ.\nඑමෙන්ම, පාර්ලිමේන්තුව තුළ තුනෙන් දෙකක බලයක් තිබියදී රට සංවර්ධනය කිරීමට නොහැකි වූ පසුගිය ආණ්ඩුව නැවතත් ආණ්ඩු බලය ඉල්ලන්නේ කුමක් නිසා දැයි අග්‍රාමාත්‍ය රනිල් වික්‍රමසිංහ ප්‍රශ්න කරනවා.\nඅග්‍රාමාත්‍යවරයා මේ බව කියා සිටියේ ඉඩම් ඔප්පු ලබාදීමේ උත්සවයකට ඇඹිලිපිටියේදී අද එක්වෙමින්.",
       "URL": "https://www.hirunews.lk/221201/ඇමති-ධුර-භාර-ගන්න-මුස්ලිම්-මන්ත්‍රීවරුන්ගෙන්-ආණ්ඩුවට-කොන්දේසි",
       "Category": "Local News",
       "Parent URL": "https://www.hirunews.lk/local-news.php?pageID=3224"
}