{
       "Source": "hirunews",
       "Timestamp": "Monday, 18 April 2022 - 16:42",
       "Headline": "අගමැතිගෙන් ව්‍යවස්ථා සංශෝධන යෝජනාවක්",
       "News Content": "ජනතාවට වග කියන රජයක් බිහිකිරීම සදහා විවිධ පාර්ශවයන්ගෙන් ලැබෙන ඉල්ලීම් අග්‍රාමාත්‍ය මහින්ද රාජපක්ෂගේ අවධානයට යොමුවී තිබෙනවා.\nඒ අනුව විධායකය, ව්‍යවස්ථාදායක සහ අධිකරණයට අදාළව සාධනීය කරුණු ඇතුළත් ව්‍යවස්ථා සංශෝධන යෝජනාවක් කැබිනට් මණ්ඩලයට ඉදිරිපත් කිරීමට අග්‍රාමාත්‍යවරයා බලාපොරොත්තුවෙන් සිටින බවයි අග්‍රාමාත්‍ය කාර්යාලය නිවේදනයක් නිකුත් කරමින් සදහන් කළේ.\nඑම සංශෝධිත ව්‍යවස්ථාව මගින් ජනතාවගේ අප්ක්ෂාවන් සාක්ෂාත් කර ගැනීමට හැකි බව ද අග්‍රාමාත්‍ය මහින්ද රාජපක්ෂ ප්‍රකාශ කළා.\nමේ අතර, විපක්ෂ නායක ධූරය සමගින් විපක්ෂයේ කාර්ය භාරය භාරගැනීමට පාර්ලිමේන්තුවේදි ස්වාධීන වූ මන්ත්‍රී කණ්ඩායම සුදානම් බව ශ්‍රී ලංකා නිදහස් පක්ෂයේ ජ්‍යෙෂ්ඨ උප සභාපති මහින්ද අමරවීර ප්‍රකාශ කළා.\nඑම මන්ත්‍රීවරුන් අද කථානායකවරයා හමුවු අවස්ථාවේදි ඉල්ලා සිටියේ තම කණ්ඩායම විපක්ෂයේ අනන්‍ය වූ වෙනම කණ්ඩායමක් ලෙස පිළිගන්නා ලෙසයි.\nඑමෙන්ම, ඉදිරි පාර්ලිමේන්තු කටයුතු සම්බන්ධයෙන් වු විශේෂ පක්ෂ නායක රැස්වීමක්ද අද පස්වරුවේ පාර්ලිමේන්තු සංකිීර්ණයේදි කථානායක මහින්ද යාපා අබේවර්ධණගේ ප්‍රධානත්වයෙන් පැවැත්වුනා.\nමීට අමතරව, ජනාධිපතිවරයාට සහ ආණ්ඩුවට එරෙහිව ගෙන එමට නියමිත යෝජනා සම්බන්ධයෙන් සමගි ජනබලවේගය අද කොළඹ දී සාකච්ජාවක් පැවැත්වුයේ එහි පාර්ලිමේන්තු මන්ත්‍රී කණ්ඩායමේ සහාභාගීත්වයෙන්.\nමේ අතර, පාර්ලිමේන්තුවේ ආණ්ඩු පක්ෂයේ ප්‍රධාන සංවිධායක ලෙස මහජන ආරක්ෂක, සංචාරක අමාත්‍ය ප්‍රසන්න රණතුංග නම් කර තිබෙනවා.\nකථානායක මහින්ද යාපා අබේවර්ධන හිරු ප්‍රවෘත්ති අංශයට සඳහන් කළේ අග්‍රාමාත්‍ය කාර්යාලය විසින් මෙම නම් කිරීම තමන් වෙත යොමුකර ඇති බවයි.\nහිටපු අමාත්‍ය ජොන්ස්ටන් ප්‍රනාන්දු මීට පෙර ආණ්ඩු පක්ෂයේ ප්‍රධාන සංවිධායක ලෙස කටයුතු කළා.\nකෙසේ වෙතත් නව කැබිනට් සංශෝධනයේදී ඔහුට අමාත්‍ය ධුරයක් නොලැබීම හේතුවෙන් ආණ්ඩු පක්ෂයේ ප්‍රධාන සංවිධායක ධුරයද පුරප්පාඩු වුණා.\nමේ අතර මේ මොහොතේ ජනාධිපතිවරණයක් පැවැත්විය නොහැකි බවත් අග්‍රාමාත්‍යවරයා තනතුරෙන් ඉවත් කිරීම අර්බුදයට විසඳුමක් නොවන බවත් රජයට සහය පළ කරන නීතිඥවරුන් පවසනවා.\nඔවුන් මේ බව අවධාරණය කළේ අද අග්‍රාමාත්‍යවරයා සමග රලියගහ මන්දිරයේ දී පැවති සාකච්ඡාවකදී යි.",
       "URL": "https://www.hirunews.lk/302226/අගමැතිගෙන්-ව්‍යවස්ථා-සංශෝධන-යෝජනාවක්",
       "Category": "Local News",
       "Parent URL": "https://www.hirunews.lk/local-news.php?pageID=1224"
}