{
       "Source": "hirunews",
       "Timestamp": "Monday, 17 August 2020 - 10:59",
       "Headline": "අගමැති මහින්ද මුදල් අමාත්‍යාංශයේ වැඩ භාරගනී (වීඩියෝ)",
       "News Content": "නව රජයේ මුදල් අමාත්‍යවරයා ලෙස දිවුරුම් දුන් අග්‍රාමාත්‍ය මහින්ද රාජපක්ෂ අද (17) පෙරවරුවේ එම අමාත්‍ය ධුරයේ රාජකාරි කටයුතු ආරම්භ කළා.\nපෙරවරු 10.16 ට යෙදුණු සුබ මොහොතින් අග්‍රාමාත්‍යවරයා මුදල් අමාත්‍යාංශයේදී එම ධුරයේ වැඩ ආරම්භ කළේ සර්වාගමික වතාවත් වලින් අනතුරුවයි.\nමෙහිදී මහබැංකු අධිපතිවරයා විසින් රුපියල් පන්දහසේ නව මුදල් නෝට්ටුවක් සංකේතාත්මකව අග්‍රාමාත්‍යවරයා වෙත පිළිගන්වනු ලැබුවා.\nඅනතුරුව කොළඹ - හුණුපිටිය - ගංඟාරාම විහාරස්ථානයට පැමිණි අග්‍රාමාත්‍යවරයා බුද්ධශාසන, ආගමික හා සංස්කෘතික කටයුතු අමාත්‍යවරයා ලෙසද නිල වශයෙන් එම ධුරයේ රාජකාරි කටයුතු ආරම්භ කළා.\nඑසේම අග්‍රාමාත්‍යවරයා, නාගරික සංවර්ධන හා නිවාස අමාත්‍ය ධුරයේ අද (17) පස්වරුවේ රාජකාරි කටයුතු ආරම්භ කිරීමට නියමිතයි.\nමේ අතර විදේශ කටයුතු අමාත්‍ය දිනේෂ් ගුණවර්ධන, වාරිමාර්ග අමාත්‍ය චමල් රාජපක්ෂ , වැවිලි කර්මාන්ත අමාත්‍ය රමේෂ් පතිරණ, බලශක්ති අමාත්‍ය උදය ගම්මන්පිල ද තම ධුරවල රාජකාරි ආරම්භ කරනු ලැබුවා.\nඅමාත්‍ය විමල් වීරවංශ, වැඩ භාරගැනීමේ අවස්ථාවට මහාචාර්ය පූජ්‍ය මැදගොඩ අභයතිස්ස හිමියන් ද එක්ව සිටි අතර, එහිදී උන්වහන්සේ අනුශාසනාවක්ද සිදුකළා.\nමේ අතර වාහන නියාමන, බස් රථ ප්‍රවාහන සේවා, දුම්රිය මැදිරි සහ මෝටර් රථ කර්මාන්ත රාජ්‍ය අමාත්‍ය දිලුම් අමුණුගම, මහවැලි කලාප ආශ්‍රිත ඇළවේලි හා ජනාවාස, පොදු යටිතල පහසුකම් සංවර්ධන රාජ්‍ය අමාත්‍ය සිරිපාල ගම්ලත්, සමාගම් වතු ප්‍රතිසංස්කරණ, තේ වතු ආශ්‍රිත බෝග වගාව, තේ කර්මාන්තශාලා නවීකරණය හා තේ අපනයන ප්‍රවර්ධන රාජ්‍ය අමාත්‍ය කනක හේරත් ද අද රාජකාරි කටයුතු ආරම්භ කළා.\nවේවැල්, පිත්තල, මැටි, ලී බඩු සහ ග්‍රාමීය කර්මාන්ත රාජ්‍ය අමාත්‍ය ප්‍රසන්න රණවීර අද පෙරවරුවේ සිය ධුරයේ රාජකාරි ආරම්භ කළ අතර, එම අවස්ථාවට අග්‍රාමාත්‍ය මහින්ද රාජපක්ෂ එක්වුණා.\nවිදේශ රැකියා ප්‍රවර්ධන හා වෙළඳපොල විවිධාංගීකරණ රාජ්‍ය අමාත්‍යවරයා ලෙස පියංකර ජයරත්න, ඉඩම් කළමනාකරණ කටයුතු, රාජ්‍ය ව්‍යාපාර, ඉඩම් හා දේපළ සංවර්ධන රාජ්‍ය අමාත්‍ය රොෂාන් රණසිංහ, දේශීය වෙදකම් ප්‍රවර්ධන, ග්‍රාමීය හා ආයුර්වේද රෝහල් සංවර්ධන හා ප්‍රජා සෞඛ්‍ය රාජ්‍ය අමාත්‍ය සිසිර ජයකොඩිද අද දිනයේ වැඩ භාරගනු ලැබුවා.\nබතික්, අත්යන්ත්‍ර, රෙදි හා දේශීය ඇඟළුම් නිෂ්පාදන රාජ්‍ය අමාත්‍ය දයාසිරි ජයසේකර ද අද පෙරවරුවේ එම අමාත්‍ය ධුරයේ රාජකාරි කටයුතු ආරම්භ කළේ කොළඹ ලෝක වෙළඳ මධ්‍යස්ථානයේදියි.\nමේ අතර ජනමාධ්‍ය අමාත්‍යාංශයේ ලේකම්වරයා ලෙස පත් කළ ජගත් පී. විජේවීර, පොල්හේන්ගොඩ පිහිටි එම අමාත්‍යාංශයේදී අද පෙරවරුවේ රාජකාරි කටයුතු ආරම්භ කළ බවයි හිරු වාර්තාකරු කියා සිටියේ.",
       "URL": "https://www.hirunews.lk/248005/අගමැති-මහින්ද-මුදල්-අමාත්‍යාංශයේ-වැඩ-භාරගනී-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2516"
}