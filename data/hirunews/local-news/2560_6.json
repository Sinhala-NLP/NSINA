{
       "Source": "hirunews",
       "Timestamp": "Sunday, 26 July 2020 - 7:22",
       "Headline": "ශ්‍රී ලංකාව - ඉන්දියාවෙන් ත්‍රිකුණාමලයේ තෙල් ටැංකි 25ක් ඉල්ලයි (වීඩියෝ)",
       "News Content": "ලෝක වෙළඳපොලේ තෙල් මිල වෙනස් වන අවස්ථාවන්හිදී රජයට සහ ජනතාවට බාධාවක් නොවන අයුරින් කටයුතු කිරීම සඳහා ත්‍රිකුණාමලය තෙල් ගබඩා සංකීර්ණයේ තෙල් ටැංකි කිහිපයක් ලබා දෙන ලෙස විෂය භාර අමාත්‍ය මහින්ද අමරවීර ඉන්දීය රජයෙන් ඉල්ලීමක් කර තිබෙනවා.\nශ්‍රී ලංකාවේ ඉන්දීය මහකොමසාරිස් ගෝපාල් බග්ලේ සමග පසුගියදා පැවති සාකච්ඡාවකදී මෙම ඉල්ලීම සිදුකළ බවයි අමාත්‍ය මහින්ද අමරවීර හිරු ප්‍රවෘත්ති අංශයට ප්‍රකාශ කළේ.\nඒ අනුව ත්‍රිකුණාමලය තෙල් ගබඩා සංකීර්ණයේ පිහිටි ටැංකි 25ක් ශ්‍රී ලංකාවට ලබාදෙන ලෙස එහිදී තමා ඉල්ලා සිටි බවයි අමාත්‍යවරයා ප්‍රකාශ කළේ.\nඒ සඳහා අවශ්‍ය සහයෝගය ලබාදීම සඳහා තවදුරටත් සාකච්ඡා කිරීමට අවශ්‍ය බව ඉන්දීය මහකොමසාරිස්වරයා ඊට ප්‍රතිචාර දක්වමින් ප්‍රකාශ කර තිබෙනවා.\nඑම ඉල්ලීම සලකා බැලීම සඳහා වන සාකච්ඡා ඉදිරියටත් ගෙන යාම සඳහා ශ්‍රී ලංකාවේ ඉන්දීය මහකොමසාරිස් කාර්යාලයේ නිලධාරියෙකු ද පත් කර ඇති බව සඳහන්.\n2002 වසරේ එවකට පැවති රජය විසින් ත්‍රිකුණාමලය චීන වරාය ප්‍රදේශයේ පිහිටි තෙල් ටැංකි 100 ක පමණ ප්‍රමාණයක් බදු පදනම මත ඉන්දීය රජයට ලබා දී තිබුණා.\nඑම ගිවිසුම වසර 35ක් ක්‍රියාත්මක වන අතර, මේ වනවිට අයි. ඕ.සී .සමාගම එම තෙල් ටැංකිවල ඉන්ධන ගබඩා කිරීම සිදුකරනු ලබනවා.\nතෙල් ටැංකි 25 ක් ශ්‍රී ලංකාවට ලබාදෙන ලෙස කළ ඉල්ලීමට ඉන්දීය රජයෙන් සාර්ථක ප්‍රතිචාරයක් ලැබුණහොත් ඉදිරියේදී ඉන්ධන මිල වෙනස් වීම රජයට සහ ජනතාවට පීඩාවක් නොවනු ඇති බවටයි අමාත්‍ය මහින්ද අමරවීර විශ්වාසය පළ කරන්නේ.",
       "URL": "https://www.hirunews.lk/246403/ශ්‍රී-ලංකාව-ඉන්දියාවෙන්-ත්‍රිකුණාමලයේ-තෙල්-ටැංකි-25ක්-ඉල්ලයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2560"
}