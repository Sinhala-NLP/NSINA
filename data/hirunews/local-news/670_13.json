{
       "Source": "hirunews",
       "Timestamp": "Tuesday, 13 December 2022 - 8:30",
       "Headline": "වකුගඩු ජාවාරම ගැන තවත් 10කගෙන් ප්‍රශ්න කරයි",
       "News Content": "බොරැල්ල - කොටා පාරේ පෞද්ගලික රෝහලක සිදු වූ බවට පැවසෙන වකුගඩු ජාවාරමට අදාළව මේ වන විට පුද්ගලයින් දස දෙනෙකුගෙන් පමණ ප්‍රකාශ සටහන් කරගෙන තිබෙනවා.\nකොළඹ අපරාධ කොට්ඨාසය මේ සම්බන්ධයෙන් පූර්ණ විමර්ශන සිදු කරන අතර වකුගඩු ජාවාරම සිදුවූ බවට පැවසෙන අදාළ පෞද්ගලික රෝහල් පාලනාධිකාරියෙන් ද ඉදිරි දිනකදී ප්‍රකාශ සටහන් කර ගැනීමට නියමිතයි.\nබොරැල්ල - කොටා පාරේ පෞද්ගලික රෝහලක සිදු වූ බවට පැවසෙන වකුගඩු ජාවාරමට සම්බන්ධ ප්‍රධාන තැරැව්කරු අද (13) දිනය දක්වා රක්ෂිත බන්ධනාගාර ගත කර තිබෙනවා.\n41 හැවිරිදි මෙම සැකකරු කොළඹ 15, කජීමාවත්ත ප්‍රදේශයේ පදිංචිකරුවෙක් වන අතර ඔහු වකුගඩු මුදලට ලබාදෙන පුද්ගලයා සහ ලබා ගන්නා පාර්ශ්වය සම්බන්ධීකරණ කර ඇති බවයි වාර්තා වන්නේ.\nඑමෙන්ම අදාළ පෞද්ගලික රෝහලේ ප්‍රධාන වෛද්‍ය නිලධාරියා ඇතුළු අධ්‍යක්ෂවරුන් 06 දෙනාට අධිකරණයේ අවසරයකින් තොරව විදේශ ගතවීමේ තහනමක් ද නිකුත් කිරීමටයි පසුගිය දා නියෝග කෙරුණේ.\nමේ අතර අදාළ වකුගඩු ජාවාරම සිදු වූ බවට පැවසෙන බොරැල්ල - කොටා පාර ප්‍රදේශයේ පෞද්ගලික රෝහල විසින් යලි පැහැදිළි කිරීමක් සිදු කර තිබෙනවා.\nඔවුන් ඉන් අවධාරණය කරන්නේ අදාළ ජාවාරමට තම රෝහල සම්බන්ධ නොමැති බවටයි.\nඒ හේතුවෙන් ඕනෑම අවස්ථාවක නීත්‍යානුකූල පරික්ෂණයකට පූර්ණ සහය ලබා දිමට කටයුතු කරන බවයි එම රෝහල සඳහන් කළේ.\nවසර ගණනාවක සිට වකුගඩු බද්ධ කිරීමේ සැත්කම් 1,200කට අධික ප්‍රමාණයක් සාර්ථකව සිදු කර ඇති බවට ද ඔවුන් සිය නිවේදනයෙන් පෙන්වා දෙනවා.",
       "URL": "https://www.hirunews.lk/322566/වකුගඩු-ජාවාරම-ගැන-තවත්-10කගෙන්-ප්‍රශ්න-කරයි",
       "Category": "Local News",
       "Parent URL": "https://www.hirunews.lk/local-news.php?pageID=670"
}