{
       "Source": "hirunews",
       "Timestamp": "Tuesday, 17 October 2017 - 12:59",
       "Headline": "බැඳුම්කර කොමිසමේ නිළ සාක්ෂි විභාගය අවසන්",
       "News Content": "මාස 09 කට ආසන්න කාලයක්, ප්‍රශ්ණ ගත මහ බැංකු බැඳුම්කර නිකුතුව සම්බන්ධයෙන් විමර්ශනය කළ ජනාධිපති කොමිසමේ සාක්ෂි විමසීම අද අවසන් කෙරුණා.\nකෙසේ වෙතත් කොමිසම විශේෂ ප්‍රකාශයක් කරමින් පැවසුවේ අවශ්‍යයැයි හැෙඟන්නේ නම් අග්‍රාමාත්‍ය රනිල් වික්‍රමසිංහ ඇතුලූ වෙනත් පුද්ගලයින්ගේ සාක්ෂි ලබා ගැනීම සඳහා යළි කොමිසම කැදවන බවයි.\nසාක්ෂි විමසීම අවසන් කරමින් කොමිසම විශේෂ ප්‍රකාශයක්ද නිකුත් කළ අතර කොමිසම, අග්‍රාමාත්‍ය රනිල් වික්‍රමසිංහට ප්‍රශ්ණාවලියක් යොමුකල බව එහි දක්වා තිබෙනවා.\nඊට පිළිතුරු දිවුරුම් ප්‍රකාශයක් ලෙස ඉදිරිපත් කළයුතු බවයි එහි දැක්වෙන්නේ.\nකොමිසම පවසන්නේ අවශ්‍ය නම් තවත් ප්‍රශ්නාවලියක් අග්‍රාමාත්‍යවරයාට යොමුකරන බවයි.\nඊට ලබාදෙන පිලිතුරු අනුව අවශ්‍ය වුවහොත් අග්‍රාමාත්‍යවරයා කැඳවන බවද කොමිසම ප්‍රකාශ කළා.\nඅනතුරුව අදහස් දක්වමින් ජ්‍යෙෂ්ඨ අතිරේක සොලිසිටර්, ජනරාල් දප්පුල ද ලිවේරා ප්‍රකාශ කළේ අග්‍රාමාත්‍යවරයා ඇතුලූ තමන් ඉදිරිපත් කළ ලේඛනයේ ඇතුලත් සාක්ෂිකරුවන් 20 දෙනාගෙන් සාක්ෂි විමසීම අත්‍යවශ්‍ය බවයි.\nඔවුන්ගෙන් සාක්ෂි ලබා නොගෙන කොමිසමේ කටයුතු අවසන් කරන්නේ නම් එය අඩක් පිලිස්සු කේක් ගෙඩියකට සමාන බවත් ජනතාව බලාපොරොත්තු වන්නේ සම්පුර්ණයෙන් පිලිස්සු කේක් ගෙඩියක් බවත් අතිරේක සොලිසිටර් ජනරාල් යසන්ත කෝදාගොඩ ප්‍රකාශ කළා.\nඔහු පැවසුවේ හිටපු අමාත්‍ය රවී කරුණානායකට අල්ලස් ලෙස සුඛෝපභෝගී මහල් නිවාසයක් අර්ජුන් ඇලෝසියස් ලබා දුන් බවට සාක්ෂි දුන් අනීකා විජේසුරියට එල්ල වු ජීවිත තර්ජන නිසා ඇය විදේශ ගතවී ඇති බවයි.\nඇගේ පවුලේ සාමාජිකයින්ටද රවී කරුණානායකගේ සමීපතමයෙකු වන කැසිනෝ ශාලා කිහිපයක හිමිකාරීත්වයක් දරණ ශනිල් නෙත්තිකුමාර මර්ණ තර්ජන කර ඇති බව රජයේ නීතීඥවරයා කියා සිටියා.\nකොමිසම පැවසුවේ ඔවුන්ට පොලිස් ආරක්ෂාව ලබාදෙන ලෙසත්, තර්ජනය කළ පුද්ගලයින්ට එරෙහිව නීතිමය ක්‍රියාමාර්ග ගන්නා ලෙසටත් අපරාධ පරීක්ෂණ දෙපාර්තමේන්තුවට නියෝග කරන බවයි.\nමේ අතර අනීකා විජේසූරිය අධ්‍යක්‍ෂ ධුරය දරණ, ඇගේ පවුලේ සාමාජිකයින් බහුතර කොටස් ප්‍රමාණයකට හිමිකම් කියන ඊස්ට් වෙස්ට් ප්‍රොපටීස් සමාගමේ කොටස් සියයට 63.9 ක් අද කොටස් වෙළඳපොලේ අලෙවි කර තිබෙනවා.\nරුපියල් බිලියන 1.09 කට එම කොටස් අලෙවි වී ඇති බවයි කොළඹ කොටස් හුවමාරුව සඳහන් කළේ.\nඑමෙන්ම අර්ජුන් ඇලෝසියස්ගේ පෞද්ගලික සහකාර ස්ටීව් සැමුවෙල්ගෙන්ද බැඳුම්කර කොමිසම අද ප්‍රශ්න කළා.\nඒ, ඔහු අර්ජුන් ඇලෝසියස්ට යොමුකළ කෙටි පණිවුඩ උපුටා දක්වමින්. එහි පී.එම්. ලෙස දැක්වෙන්නේ කවුදැයි නොදන්නා බවට සාක්ෂිකරු ප්‍රකාශ කළද එය අග්‍රාමාත්‍යවරයා විය හැකි බවට ස්ටීව් සැමුවෙල් පොලීසියට ලබාදුන් ප්‍රකාශයේ සටහන් බව රජයේ නීතීඥවරිය සඳහන් කළා.\nඅනතුරුව ආර්.කේ. යනු කවුරුන්දැයි විමසූ විට ද සාක්ෂිකරු පැවසුවේ අර්ජුන් ඇලෝසියස් ප්‍රකාශ කළ දේ තමන් සටහන් කරන බැවින් ඔවුන්ගේ අනන්‍යතාව තමන් නොදන්නා බවයි.\nකෙසේ නමුත් අර්ජුන් ඇලෝසියස්ට යොමුකළ මෙම කෙටි පණිවුඩයේ රවී කරුණානායක ලෙස සම්පූර්ණයෙන් සඳහන් අතර, එහිදී සාක්ෂිකරු පැවසුවේ ඔහු හිටපු මුදල් අමාත්‍යවරයා බවයි.\nඅර්ජුන් ඇලෝසියස් සහ රවී කරුණානායක අතර හමුවීම් කිහිපයක් ම පැවති බවට මෙම කෙටි පණිවුඩ සාක්ෂි දරණ බවයි කොමිසම එහිදී ප්‍රකාශ කළේ.\nපර්පෙචුවෙල් ටෙ‍්‍රෂරීස් සමාගම පවත්වාගෙන ගිය ලිපි ගොනු දෙකක් පිළිබඳව සඳහන් කෙටි පණිවුඩ කිහිපයක් රජයේ නීතීඥවරිය අද කොමිසමට ඉදිරිපත් කළා.\nඑහි ආර්.කේ. වෙනුවෙන් කළ යුතු වැඩ ලෙස සඳහන් අතර, අර්ජුන් එම් ලෙස එහි දැක්වෙන්නේ හිටපු මහ බැංකු අධිපතිවරයා නොවේදැයි රජයේ නීතීඥවරිය ප්‍රශ්න කළා.\nඊට නොදනී ලෙස පිළිතුරු ලබාදුන් විට ශ්‍රේෂ්ඨාධිකරණ විනිසුරු ප්‍රසන්න ජයවර්ධන පැවසුවේ සාක්ෂිකරු දිවුරුම් පිට අසත්‍ය ප්‍රකාශ කරන බවයි.\nඑය ඔප්පු වුවහොත් ප්‍රතිිවිපාකවලට මුහුණදීමට සිදුවන බව විනිසුරුවරයා සඳහන් කළා.\nඑමෙන්ම තවත් කෙටි පණිවුඩ කිහිපයක්ම උපුටා දක්වමින් රජයේ නීතීඥවරිය පැවසුවේ සේවක අර්ථසාධක අරමුදලේ සමන් කුමාර, අර්ජුන් ඇලෝසියස් අවස්ථා කිහිපයකදීම හමුවී ඇති බවයි.\nරජයේ නීතීඥවරිය මෙහිදී පැවසුවේ අර්ජුන් ඇලෝසියස්ගේ ජංගම දුරකථනයෙන් ලබාගත් කෙටි පණිවුඩයක රෝහිත අබේගුණවර්ධන ලෙසද සඳහන් බවයි.",
       "URL": "https://www.hirunews.lk/173716/බැඳුම්කර-කොමිසමේ-නිළ-සාක්ෂි-විභාගය-අවසන්",
       "Category": "Local News",
       "Parent URL": "https://www.hirunews.lk/local-news.php?pageID=4267"
}