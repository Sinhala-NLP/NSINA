{
       "Source": "hirunews",
       "Timestamp": "Sunday, 21 May 2023 - 8:19",
       "Headline": "පොලිස් නිලධාරීන්ගේ රාජකාරියට බාධා කළ දේපල සොරකමකට සම්බන්ධ සැකකරුවෙකු අත්අඩංගුවට",
       "News Content": "බුත්තල පොලිස් ස්ථානයේ රාත්‍රී සංචාර සඳහා යොදා සිටි පොලිස් නිලධාරියෙකුට යකඩ ඉන්නකින් පහරදී තුවාල සිදුකළ තැනැත්තෙකු ඊයේ(20) බුත්තල පොලිසිය විසින් අත්අඩංගුවට ගෙන තිබෙනවා.\nමෙම නිලධාරීන් දෙදෙනා ඊයේ අළුයම් කාලයේ දී බුත්තල ජල සම්පාදන මණ්ඩලය අසල දී සැකකටයුතු යතුරුපැදිකරුවෙකු නවතා පරීක්ෂා කිරීමට යාමේ දී එම සැකකරු සන්තකයේ තිබූ යකඩ ඉන්නකින් පොලිස් කොස්තාපල්වරයාගේ හිසට පහර දී තිබෙනවා.\nඑහිදී පොලිස් නිලධාරීන් දෙදෙනා විසින් සැකකරුව මෙල්ල කර අත්අඩංගුවට ගෙන ඇති අතර, සැකකරු සන්තකයේ තිබූ යකඩ ඉන්න සහ සිල්ලර බඩු මල්ලක්ද පොලිස් භාරයට ගෙන තිබෙනවා.\nඑම පහරදීමෙන් කොස්තාපල්වරයා පැළඳ සිටි යතුරු පැදි හිස් ආවරණය බිඳී ගොස් ඇති අතර, නිලධාරියා තුවාල හේතුවෙන් බුත්තල රෝහලට ඇතුලත්ව නේවාසික ප්‍රථිකාර ලබමින් පසුවන බවයි පොලිසිය පවසන්නේ.\nඅත්අඩංගුවට ගත් සැකකරු වයස අවුරුදු 39ක් වන කටුගහගල්ගේ, බුත්තල ප්‍රදේශයේ පදිංචිකරුවෙක්.\nමෙම සැකකරු බුත්තල නගරයේ පිහිටි සිල්ලර භාණ්ඩ වෙළඳසැලක ඉබි යතුරු කඩා වෙළඳසැලේ තිබූ මුදල් සහ භාණ්ඩ තොගයක්ද සොරකම් කර ඇති බවට එම වෙළඳසැලේ හිමිකරු විසින් ඊයේ උදෑසන පොලිසියට පැමිණිල්ලක්ද සිදු කර ඇති බවයි පොලිසිය පවසන්නේ.\nඑහිදී සැකකරු සන්තකයේ තිබූ දේපල එම වෙළඳසැලෙන් සොරකම් කරන ලද භාණ්ඩ බවට පොලිසිය විසින් හඳුනාගෙන තිබෙනවා.\nඅත්අඩංගුවට ගත් සැකකරු ඊයේ වැල්ලවාය මහේස්ත්‍රාත් අධිකරණය වෙත ඉදිරිපත් කිරීමෙන් අනතුරුව බුත්තල පොලිසිය විසින් වැඩිදුර විමර්ශන සඳහා පැය 48ක රැඳවුම් නියෝගයක් ලබාගෙන ඇති බවයි සඳහන්.",
       "URL": "https://www.hirunews.lk/335794/පොලිස්-නිලධාරීන්ගේ-රාජකාරියට-බාධා-කළ-දේපල-සොරකමකට-සම්බන්ධ-සැකකරුවෙකු-අත්අඩංගුවට",
       "Category": "Local News",
       "Parent URL": "https://www.hirunews.lk/local-news.php?pageID=328"
}