{
       "Source": "hirunews",
       "Timestamp": "Tuesday, 06 July 2021 - 16:38",
       "Headline": "දෙහිවල සිංහයාට කොරෝනා ආසාදනය වූ ආකාරය හෙළිවෙයි ?",
       "News Content": "රෝග ලක්ෂණ නොපෙන්වන පුද්ගලයකුගෙන් දෙහිවල සත්වෝද්‍යානයේ සිංහයාට කොරෝනා වෛරසය ආසාදනය වී ඇතැයි විශ්වාස කරන බව රාගම වෛද්‍ය පීඨයේ ක්ෂුද්‍ර ජීව විද්‍යා අංශයේ ජ්‍යෙෂ්ඨ මහාචාර්ය සුනිල්චන්ද්‍ර පවසනවා.\nදෙහිවල සත්ව උද්‍යානයේ කොරෝනා ආසාදිතව සිටියදී හඳුනාගත් සිංහයන් සම්බන්ධයෙන් පරීක්ෂණ සිදු කරනු ලැබුවේ මෙම මහාචාර්යවරයායි.\nදෙහිවල සත්වෝද්‍යානයේ තෝර් නැමැති සිංහයාට කොරෝනා වෛරසය ආසාදිත බවට පළමුවරට හඳුනාගත් අතර ඉන්පසුව සිංහ ධේනුවටද වෛරසය ආසාදිත බවට හඳුනා ගනු ලැබුවා.\nරාගම වෛද්‍ය පීඨයේ පරීක්ෂණ කණ්ඩායම විසින් සිංහයාගේ නාස් කුහරයන්ගෙන් ලබාගත් සෙම පටල මගින් වෛරසය ආසාදිත බව හඳුනා ගෙන තිබුණා.\nඒ අනුව එම සිංහයාට වැළඳී ඇති වෛරස් ප්‍රභේදය කුමක්ද යන්න පරික්ෂා කිරීම සඳහා ශ්‍රී ජයවර්ධනපුර විශ්වවිද්‍යාලයේ ප්‍රතිශක්ති විද්‍යා හා අණුක විද්‍යා දෙපාර්තමේන්තුව මගින් පරීක්ෂණ සිදුකළා .\nඒ අනුව පළමුව හඳුනාගත් තෝර් නැමැති සිංහයාට ඇල්ෆා ප්‍රභේදය වැළඳී ඇති බවයි මේ වන විට තහවුරු  වී ඇත්තේ.\nඒ හේතුව මත මේවන විට සිංහ ධේනුවගේ ද ජාන විශ්ලේෂණ පරීක්ෂණයක් සිදු කිරීම සඳහා ‍ශ්‍රී ජයවර්ධනපුර විශ්ව විද්‍යාලයට බාරදී ඇති බව මහාචාර්ය සුනිල්චන්ද්‍ර කියාසිටියා.\nබොහෝ දුරට සිංහ ධේනුවට ද ඇල්ෆා ප්‍රභේදය ම වැළඳී ඇති බවට සැක කරන බවයි මහාචාර්යවරයා ප්‍රකාශ කළේ.\nඑමෙන්ම මෙම ඇල්ෆා ප්‍රභේදය එංගලන්තයේ සීග්‍රයෙන් පැතිර යන ප්‍රභේදයක් වන අතර එය සතුන් අතර පැතිරයාමේ දැඩි අවදානමක් ඇති බව ඔහු පෙන්වා දෙනවා.\nවානර වර්ගයේ සතුන්ට කොරෝනා වෛරසය වැළඳීමේ වැඩි අවදානමක් ඇති බවත් බළල් කුලයේ සතුන්ට කොරෝනා වෛරසය වැළඳීමේ මධ්‍යම ප්‍රමාණයේ  අවදානමක් ඇති බවද ඔහු කියා සිටියා.\nසිංහයන්ට කොරෝනා වයිරසය ආසාදනය වීම සම්බන්ධයෙන් දෙහිවල සත්වඋද්‍යානයේ සේවකයන් සියයකට අධික පිරිසකගේ PCR පරීක්ෂණ සිදුකරනු ලැබූ අතර එයින් එක් පුද්ගලයකු පමණක් කොරෝනා වෛරසය ආසාදිත ව හඳුනාගත් අතර එම පුද්ගලයා සිංහයන් සමග සමීප සම්බන්ධතා නොපවත්වා ඇති බව මහාචාර්ය සුනිල්චන්ද්‍ර කියාසිටියා.\nරෝග ලක්ෂණ නොපෙන්වන පුද්ගලයකුගෙන් සිංහයන්ට කොරෝනා වෛරසය ආසාදනය වී ඇතැයි තමන් සැක සිතන බවයි ඔහු සඳහන් කළේ.\nසතුන්ගෙන් කොරෝනා වෛරසය මිනිසුන්ට බෝ නොවන අතර මිනිසුන්ගෙන් සතුන්ට කොරෝනා වෛරසය ඇතිවීමේ ප්‍රවණතාවයක් ඇතැයි ද මහාචාර්යවරයා කියාසිටියා.\nරාගම වෛද්‍ය පීඨයේ ක්ෂුද්‍ර ජීව විද්‍යා අංශයේ ජ්‍යෙෂ්ඨ මහාචාර්ය සුනිල්චන්ද්‍ර වැඩිදුරටත් පෙන්වා දෙන්නේ තමන් අසනීප තත්ත්වයෙන් පසුවේ නම් සුරතල් සතුන් සම්බන්ධයෙන් වැඩි අවධානයෙන් කටයුතු කරන ලෙසටයි.",
       "URL": "https://www.hirunews.lk/276247/දෙහිවල-සිංහයාට-කොරෝනා-ආසාදනය-වූ-ආකාරය-හෙළිවෙයි",
       "Category": "Local News",
       "Parent URL": "https://www.hirunews.lk/local-news.php?pageID=1838"
}