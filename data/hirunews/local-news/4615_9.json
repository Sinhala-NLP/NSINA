{
       "Source": "hirunews",
       "Timestamp": "Tuesday, 14 March 2017 - 13:26",
       "Headline": "සති දෙක හමාරක් තුළ කින්නියාවලින් ඩෙංගු මරණ 12ක්",
       "News Content": "ඩෙංගු උණ රෝගය වැළදීම හේතුවෙන් පසුගිය සති දෙක හමාරක කාලය තුළ කින්නියා ප්‍රදේශයේ පුද්ගලයින් 12 දෙනෙකු ජීවිතක්ෂයට පත්ව තිබෙනවා.\nත්‍රිකුණාමලය මහජන සෞඛ්‍ය වෛද්‍ය නිලධාරී අරුන් මෝහන් හිරු ප්‍රවෘත්ති අංශය කළ විමසීමකදී කියා සිටියේ ත්‍රිකුණාමල දිස්ත්‍රික්කයේ වැඩිම ඩෙංගු රෝගීන් සංඛ්‍යාව කින්නියා ප්‍රදේශයෙන් වාර්තා වන බවයි.\nකෙසේ වෙතත්, රෝගීන් කින්නියා මූලික රෝහලට ඇතුළත් කළ ද එම රෝහලේ අවශ්‍ය පහසුකම් නොමැතිවීම හේතුවෙන් පසුව ඔවුන් ත්‍රිකුණාමලය රෝහල වෙත මාරු කර යවා ඇති බව සදහන්.\nමේ අතර, වසරේ ගත වූ කාලය තුළ ඩෙංගු රෝගීන් 20,000ක් පමණ වාර්තා වී ඇති බව සෞඛ්‍ය අමාත්‍යාංශය ප්‍රකාශ කළා.\nඉන් වැඩිම පිරිසක් වාර්තා වී ඇත්තේ බස්නාහිර පළාතෙන් බවයි ජාතික ඩෙංගු මර්දන ඒකකය කියා සිටියේ.\nඑමෙන්ම කළුබෝවිල රෝහලේ දී ගැබිණි මාතාවක් ඩෙංගු රෝගයට බිළිවීමෙන් මිය යාමේ සිද්ධිය පිළිබදව විමර්ශනය කිරීම සඳහා සෞඛ්‍ය සේවා අධ්‍යක්ෂ ජනරාල් වෛද්‍ය ජයසුන්දර බණ්ඩාර ත්‍රිපුද්ගල කමිටුවක් පත් කරනු ලැබුවා.\nදිල්කි දිල්ෂානි නන්දසේන නමැති 22 හැවිරිදි මෙම ගැබිණි කාන්තාව උණ රෝගයක් පසුගිය පෙබරවාරි 28 වන දා කළුබෝවිල රෝහලට ඇතුළත් කෙරුණු අතර පසුව ඇය ජීවිතක්ෂයට පත්වුණා.\nඅනතුරුව මිය ගිය කාන්තාවගේ ඥාතීන් චෝදනා කළේ කළුබෝවිල රෝහලේ වෛද්‍යවරුන්ගේ නොසැලකිල්ල මත මෙම කාන්තාව මිය ගිය බවයි.",
       "URL": "https://www.hirunews.lk/156829/සති-දෙක-හමාරක්-තුළ-කින්නියාවලින්-ඩෙංගු-මරණ-12ක්",
       "Category": "Local News",
       "Parent URL": "https://www.hirunews.lk/local-news.php?pageID=4615"
}