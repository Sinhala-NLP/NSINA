{
       "Source": "hirunews",
       "Timestamp": "Tuesday, 03 August 2021 - 8:18",
       "Headline": "ගුරු විදුහල්පති වැටුප් ගැටළුවලට කැබිනට්ටුවෙන් විසදුම් නැහැ  (වීඩියෝ)",
       "News Content": "ගුරු - විදුහල්පති වැටුප් ගැටලුවට එළැඹෙන අයවැය තෙක් විසඳුම් ලබාදීමට නොහැකි බවට ඊයේ පැවැති කැබිනට් මණ්ඩලයේදී තීරණය කිරීම හේතුවෙන් තම වෘත්තීය සමිති ක්‍රියාමාර්ග අඛණ්ඩව ක්‍රියාත්මක කරන බව ගුරු - විදුහල්පති වෘත්තීය සමිති පවසනවා.\nමේ අතර අද පැවැති කැබිනට් තීරණ දැනුම් දීමේ ප්‍රවෘත්ති සාකච්ඡාවේදී සම කැබිනට් ප්‍රකාශක අමාත්‍ය රමේෂ් පතිරණ මහතා පැවසුවේ සේවයට වාර්තා නොකරන ගුරු විදුහල්පතිවරුන් සේවය හැරගියා සේ නොසලකන බවයි.\nකැබිනට් මණ්ඩලය ඊයේ පස්වරුවේ ජනාධිපති ගෝඨාභය රාජපක්ෂ මහතාගේ ප්‍රධානත්වයෙන් ජනාධිපති ලේකම් කාර්යාලයේදී රැස්වුණා.\nඑහිදී ගුරු විදුහල්පති වැටුප් ගැටලුවට අදාළ යෝජනාව සම්බන්ධයෙන් එළැඹි තීරණ පිළිබඳව අද පැවැති කැබිනට් තීරණ දැනුම්දීමේ ප්‍රවෘත්ති සාකච්ඡාවේදී අදහස් පළවුණා.\nකෙසේ වෙතත් ගුරු වෘත්තීය සමිති නියෝජිතයින් පවසන්නේ රජයේ මෙම තීරණයත් සමඟ තම වෘත්තීය ක්‍රියාමාර්ග අඛණ්ඩව ඉදිරියට ක්‍රියාත්මක කරන\nබවයි.\nමේ අතර අද පාර්ලිමේන්තුවේදී ද මේ සම්බන්ධයෙන් අවධානය යොමුවුණා.\nමේ අතර කලාකරුවන් රැසකගේ සහභාගීත්වයෙන් ඊයේ පැවැති ප්‍රවෘත්ති සාකච්ඡාවකදී කොතලාවල ආරක්ෂක විශ්වවිද්‍යාල පනත් කෙටුම්පතට විරෝධය\nපලකෙරුණා.\nඊයේ පැවැති ආණ්ඩු පක්ෂ කණ්ඩායම් රැස්වීමේදී ද කොතලාවල ආරක්ෂක විශ්වවිද්‍යාල පනත් කෙටුම්පත සම්බන්ධයෙන් සාකච්ඡාවට ලක්ව තිබෙනවා.\nඅරලිය ගහ මන්දිරයේදී මෙම සාකච්ඡාව පැවැත්වුණේ, අග්‍රාමාත්‍ය මහින්ද රාජපක්ෂ මහතාගේ ප්‍රධානත්වයෙන්.",
       "URL": "https://www.hirunews.lk/278716/ගුරු-විදුහල්පති-වැටුප්-ගැටළුවලට-කැබිනට්ටුවෙන්-විසදුම්-නැහැ-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1778"
}