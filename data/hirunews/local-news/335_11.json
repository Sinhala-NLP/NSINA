{
       "Source": "hirunews",
       "Timestamp": "Thursday, 18 May 2023 - 10:34",
       "Headline": "අධ්‍යාපන අමාත්‍යාංශ ලේකම්වරයාට බලය",
       "News Content": "සියලු වෘත්තීය පුහුණු ආයතන සම්බන්ධීකරණයෙන් පොදු වැඩපිළිවෙලක් සකස් කිරීමට අධ්‍යාපන අමාත්‍යංශයේ ලේකම්වරයාට කෝප් කමිටුව මගින් බලය පවරා තිබෙනවා.\nවෘත්තීය පුහුණු ක්ෂේත්‍රයට අදාළ සියලු ආයතන කෝප් කමිටුව හමුවට පාර්ලිමේන්තුවේදී කැඳවීමෙන් අනතුරුවයි එහි සභාපති පාර්ලිමේන්තු මන්ත්‍රී මහාචාර්ය රංජිත් බණ්ඩාර මෙම නියෝගය සිදුකර ඇත්තේ.\nනිවේදනයක් නිකුත් කරමින් පාර්ලිමේන්තු සන්නිවේදන දෙපාර්තමේන්තුව සඳහන් කළේ අධ්‍යාපන අමාත්‍යංශය, ක්‍රීඩා සහ යෞවන කටයුතු අමාත්‍යංශය, වෘත්තීය පුහුණු අධිකාරිය,ජාතික තරුණ සේවා සභාව සහ වෘත්තීය තාක්ෂණ විශ්වවිද්‍යාලය ඇතුළු මීට අදාළ ආයතනවල ප්‍රධානීන් මෙම කෝප් කමිටු රැස්වීම සඳහා සහභාගිවූ බවයි.\nඑම ආයතන පද්ධතිය සතුව කිසිදු පිළිගත හැකි දත්ත පද්ධතියක් නොමැති වීමද ගැටලුවක් බව මෙහිදී අනාවරණය වුණා.\nමෙම ආයතන මගින් සිදුකරන පාඨමාලාවලට ඇතුළත් වන සිසුන් සංඛ්‍යාව, සාර්ථකව පුහුණුව අවසන් කරන්නන් රැකියාවල නිරතවන සංඛ්‍යාව වශයෙන් විධිමත් දත්ත පද්ධතියක අවශ්‍යතාව මෙහිදී අවධාරණය කර තිබෙනවා.\nරැකියා වෙළඳපළ ඉලක්ක කරගෙන විද්‍යානුකූල පදනමක් යටතේ පාඨමාලා සිදුකළ යුතු අතර ඒ සඳහා වෙළදපළ සමීක්ෂණයක අවශ්‍යතාවයද කෝප් කමිටුවේ අවධාරණයට ලක්වුණා.",
       "URL": "https://www.hirunews.lk/335525/අධ්‍යාපන-අමාත්‍යාංශ-ලේකම්වරයාට-බලය",
       "Category": "Local News",
       "Parent URL": "https://www.hirunews.lk/local-news.php?pageID=335"
}