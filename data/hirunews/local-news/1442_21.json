{
       "Source": "hirunews",
       "Timestamp": "Friday, 07 January 2022 - 13:15",
       "Headline": "මණ්ඩලය, සංස්ථාවෙන් දැවිතෙල් සහ ඩීසල් ඉල්ලයි (වීඩියෝ)",
       "News Content": "ඛනිජ තෙල් නීතිගත සංස්ථාව මගින් අවශ්‍ය දැවිතෙල් සහ ඩීසල් ඉල්ලුමට ප්‍රමාණවත් පරිදි ලබාදෙන්නේ නම් විදුලිය සැපයුම, කප්පාදුවකින් තොරව පවත්වාගෙන යා හැකි බව, ලංකා විදුලිබල මණ්ඩලය පවසනවා.\nඑහි සාමාන්‍යාධිකාරී එම්.ආර්. රණතුංග කියා සිටියේ, එසේ වුවහොත් දැනට භාවිතයට නොගන්නා විදුලි ජනන යන්ත්‍ර හරහා මෙරට විදුලි ඉල්ලුම සපුරාලිය හැකි බවයි.\nකැළණි තිස්ස බලාගාරයේ ජනන යන්ත්‍රයක් සහ කුකුළේගඟ ව්‍යාපෘතියේ යන්ත්‍ර දෙකක් අක්‍රියවීම හේතුවෙන් ඊයේ (06) පස්වරුවේ දිවයින පුරා ප්‍රදේශ රැසකට වරින්වර විදුලිය බිඳවැටීම් සිදුවුණා.\nඒ, මෙගාවොට් 2,600ක් ව පවතින ජාතික විදුලි අවශ්‍යතාව සම්පූර්ණ කිරීමට අපොහොසත්වීම හේතුවෙන්.\nමේ වනවිට මෙගාවොට් 300ක් ජාතික පද්ධතියට මුදාහැරෙන නොරොච්චෝලේ බලාගාරයේ එක් ජනන යන්ත්‍රයක්ද නඩත්තු තත්වයේ පවතින අතර, එම කටයුතු තවමත් අවසන්ව නැහැ.\nසපුගස්කන්ද තෙල් පිරිපහදුව තාවකාලිකව වසා දමා ඇති පසුබිම තුළ මෙරට තාප බලාගාර සඳහා අවශ්‍ය දැවි තෙල් සම්බන්ධයෙන් අර්බුදයක් මතුවිය හැකි බවට හිරු ප්‍රවෘත්ති පෙරේදා පළමුවරට අනාවරණ කළා.\nමෙරට විදුලි අවශ්‍යතාවයෙන් තුනෙන් එකක් සපුරනු ලබන්නේ ලංකා විදුලිබල මණ්ඩලයේ සහ පෞද්ගලික ඩීසල් තාප බලාගාරවලින් වන අතර, අප පෙන්වා දුන්නේ එම බලාගාරවල පවතින ඉන්ධන ප්‍රමාණවත් වන්නේ දින කිහිපයක් සඳහා පමණක් බවයි.\nඑවැනි පසුබිමක කැළණිතිස්ස බලාගාරයේ සහ කුකුළේ ගඟ ව්‍යාපෘතියේ ජනන යන්ත්‍ර ඊයේ ආපදාවට ලක්වූ අතර, කුකුළේ ගඟ ව්‍යාපෘතියේ ජනන යන්ත්‍රය මේ වනවිට යථා තත්වයට පත් කර තිබෙනවා.\nඅද (07) පස්වරුව වනවිට කැළණිතිස්ස බලාගාරයේ අක්‍රියවූ ජනන යන්ත්‍රයද යථා තත්වයට පත් කිරීමට අපේක්ෂා කෙරෙන බවයි, ලංකා විදුලිබල මණ්ඩලය සඳහන් කළේ.\nකෙසේ වෙතත් දැනට භාවිතයට නොගන්නා විදුලි ජනන යන්ත්‍ර යොදාගනිමින් විදුලිය අඛන්ඩව ලබාදීමට මේ වනවිට දැවිතෙල් සහ ඩීසල් ප්‍රමාණවත්ව නොමැතිවීමද ගැටළුවක් වී ඇති බව, විදුලිබල මණ්ඩලයේ සාමාන්‍යාධිකාරී එම්.ආර්. රණතුංග කියා සිටියා.\nමේ අතර, ත්‍රිකුණාමලය තෙල් ටැංකි සංකීර්ණය ඒකාබද්ධ ව්‍යාපෘතියක් ලෙස සංවර්ධනය සඳහා වන ගිවිසුම පාර්ලිමේන්තුවට ඉදිරිපත් නොකර අත්සන් කිරීමෙන් අධිකරණයට යෑමේ බාධා මතුව ඇති බව, ජනතා විමුක්ති පෙරමුණේ හිටපු පාර්ලිමේන්තු මන්ත්‍රී සුනිල් හඳුන්නෙත්ති ප්‍රකාශ කළා.\nඔහු මේ බව කියා සිටියේ, රාජගිරියේ ඊයේ පැවති සමුළුවකට එක්වෙමින්.\nබලශක්ති අමාත්‍ය උදය ගම්මන්පිල ඊයේ (06) කියා සිටියේ, ලබන 10 වනදා නව ගිවිසුම අමාත්‍ය මණ්ඩලයට ඉදිරිපත් කර අනුමැතිය ලබාගැනීමෙන් පසු 18 වනදා පාර්ලිමේන්තුවට ඉදිරිපත් කරන බවයි.\nඑමෙන්ම එය ලබන අඟහරුවාදා ඛනිජ තෙල් නීතිගත සංස්ථාවේ නිල වෙබ් අඩවියේ එය පළ කිරීමටද නියමිතයි.",
       "URL": "https://www.hirunews.lk/293283/මණ්ඩලය-සංස්ථාවෙන්-දැවිතෙල්-සහ-ඩීසල්-ඉල්ලයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1442"
}