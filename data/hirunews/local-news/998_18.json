{
       "Source": "hirunews",
       "Timestamp": "Saturday, 23 July 2022 - 18:49",
       "Headline": "සතියක් තුල පරිපාලනය යථාවත් කිරීමට කැබිනට් මණ්ඩලය තීරණය කරයි",
       "News Content": "ශ්‍රී ලංකා පොදුජන පෙරමුණේ මන්ත්‍රීවරුන් පිරිසක් එක්වී, විපක්ෂය නියෝජනය කරමින් නව දේශපාලන ව්‍යාපාරයක් ගොඩනැගීම කෙරෙහි මේ දිනවල අවධානය යොමුවී ඇතැයි දේශපාලන ආරංචි මාර්ග අනාවරණ කළා.\nඊට අදාළ සාකච්ඡා වට කිහිපයක් මේ වනවිට පවත්වා ඇති බව සඳහන්.\nජනාධිපතිවරයා තෝරා ගැනීමේ ඡන්ද විමසීමේදී පාර්ලිමේන්තු මන්ත්‍රී ඩලස් අලහප්පෙරුමට සහය පල කළ ශ්‍රී ලංකා පොදුජන පෙරමුණු පාර්ලිමේන්තු මන්ත්‍රීවරුන් ඇතුළු 20 දෙනෙකුට ආසන්න පිරිසක් ඊට එක්වන බවයි වාර්තා වන්නේ.\nඔවුන් ඉදිරි පාර්ලිමේන්තු සතියේදී විපක්ෂයේ අසුන් ගැනීමට ඉඩ ඇති බව ද අදාළ ආරංචි මාර්ග සඳහන් කළා.\nමේ අතර, ජනාධිපති රනිල් වික්‍රමසිංහ හා අග්‍රාමාත්‍ය දිනේෂ් ගුණවර්ධනගේ ප්‍රධානත්වයෙන් පැවති පළමු අමාත්‍ය මණ්ඩල රැස්වීම ඊයේ පස්වරුවේ පැවැත්වුණා.\nඉදිරි සතිය තුල රටේ කටයුතු යථා තත්ත්වයට පත් කර ගැනීම පිළිබඳව එහිදී විශේෂ අවධානයක් යොමුවී ඇති අතර රජයේ ආයතනවල කටයුතු සාමාන්‍ය පරිදි පවත්වාගෙන යාමට ද තීරණය කර ඇතැයි සඳහන්.\nමීට අමතරව රටේ ආරක්ෂාව සම්බන්ධයෙන් එම අමාත්‍ය මණ්ඩල රැස්වීමේදී විශේෂ අවධානයක් යොමුවුණා.\nඑහිදී රට තුල නීතිය ක්‍රියාත්මක කිරීම සඳහා එහිදී ආරක්ෂක අංශ වෙත අවශ්‍ය බලය ලබාදීමට ද පියවර ගෙන තිබෙනවා.\nදේශපාලන මැදිහත්වීමකින් තොරව රාජ්‍ය දේපල හා ජනතා දේපල ආරක්ෂාව සඳහා පියවර ගත යුතු බවට ද අමාත්‍ය මණ්ඩලය තීරණය කර තිබුණා.\nජනාධිපති රනිල් වික්‍රමසිංහ යටතේ අන්තර් කාලීන කැබිනට් මණ්ඩලය ඊයේ දිවුරුම් දුන් අතර ඊට අමාත්‍යවරුන් 18 දෙනෙකු ඇතුළත්.\nතවත් අමාත්‍යවරුන් 12 දෙනෙකු සමග 30 දෙනෙකුගෙන් පමණ සමන්විත ස්ථාවර අමාත්‍ය මණ්ඩලයක් ඉදිරි සති දෙක තුල දිවුරුම් දීම සිදුකරනු ඇති බවයි දේශපාලන ආරංචි මාර්ග පැවසුවේ.\nඅමාත්‍යවරයෙකු ලෙස ඊයේ දිවුරුම් දීමෙන් අනතුරුව හරීන් ප්‍රනාන්දු ද ප්‍රකාශ කළේ දැනට පත් කර ඇති අන්තර් කාලීන කැබිනට්ටුව ඉදිරි සති දෙක තුල වෙනස් වනු ඇති බවයි.",
       "URL": "https://www.hirunews.lk/310769/සතියක්-තුල-පරිපාලනය-යථාවත්-කිරීමට-කැබිනට්-මණ්ඩලය-තීරණය-කරයි",
       "Category": "Local News",
       "Parent URL": "https://www.hirunews.lk/local-news.php?pageID=998"
}