{
       "Source": "hirunews",
       "Timestamp": "Friday, 07 July 2023 - 20:10",
       "Headline": "4MMC මත්ද්‍රව්‍ය විශේෂය මෙරටට රැගෙන ආ ප්‍රධාන සැකකරු පොලීසියට රුපියල් ලක්ෂ 10ක් දෙන්න හදලා  (වීඩියෝ)",
       "News Content": "ආගන්තුක විෂ මත්ද්‍රව්‍යක් මෙරටට රැගෙන ඒම සම්බන්ධයෙන් අත්අඩංගුවට ගත් ප්‍රධාන සැකකරු, පොලීසියට රුපියල් ලක්ෂ 10ක අල්ලස් මුදලක් ලබාදීමට තැත්කිරීම සම්බන්ධයෙන් පොලීසිය වෙනම පරීක්ෂණයක් ආරම්භ කර තිබෙනවා.\nප්‍රධාන සැකකරුද ඇතුළුව මෙම මත්ද්‍රව්‍ය ජාවාරම සම්බන්ධයෙන් අත්අඩංගුවට ගත් සැකකරුවන් තිදෙනාගෙන් දින 5ක රැඳවුම් නියෝග මත ප්‍රශ්න කිරීමට පොලීසිය අධිකරණයෙන් අවසර ලබාගත්තා.\n4MMC ලෙස හඳුන්වන මත්ද්‍රව්‍ය විශේෂයක් සිය භාරයට ගැනීමට වලාන මධ්‍යම දූෂණ මර්දන ප්‍රහාරක ඒකකයේ නිලධාරීන් පෙරේදා සමත් වුණා.\nඑම මත්ද්‍රව්‍ය විශේෂය මෙතෙක් මෙරටින් හඳුනාගෙන නොමැති අතර, ධනපතියන් විසින් එම මත්ද්‍රව්‍ය විදේශයන්හිදී භාවිත කරන බවට තොරතුරු වාර්තා වී තිබෙනවා.\nදැනට මෙරට භාවිත කෙරෙන බවට හඳුනාගෙන තිබෙන හෙරොයින් ඇතුළු මත්ද්‍රව්‍යවලට වඩා මෙම මත්ද්‍රව්‍ය විෂ සහිත බවටද හඳුනාගෙන ඇති බව\nපොලීසිය සඳහන් කලා.\nමෙම විෂ සහිත මත්ද්‍රව්‍ය මෙරටට ගෙන්වීම සම්බන්ධයෙන් කෝටිපති ව්‍යාපාරිකයෙක් සහ තවත් කෝටිපති ව්‍යාපාරිකයෙකුගේ පුතෙකු ඇතුළු තිදෙනෙකු අත්අඩංගුවට ගත් අතර, ගෙන්වන ලද මත්ද්‍රව්‍ය සෙල්ලම් භාණ්ඩ තුළ සඟවා මාලදිවයිනට ප්‍රවාහනය කිරීමට සුදානම් කර තිබියදි පොලිසිය සොයාගත්තා.\nමෙම ජාවාරම සම්බන්ධයෙන් පළමුව අත්අඩංගුවට ගත් මොරටුව, සමන්පුර ප්‍රදේශයේ පදිංචි කෝටිපති ව්‍යාපාරිකයාගේ පුත්‍රයාගෙන් කළ ප්‍රශ්න කිරීම්වලදි එහි ප්‍රධාන ජාවාරම්කරු හඳුනාගැනීමට පොලිසිය සමත් වුණා.\nඒ අනුව අත්තිඩිය ප්‍රදේශයේදි ඔහු අත්අඩංගුවට ගැනීමට පොලීසිය පියවර ගත් අතර, එහිදි එම සැකකරු විසින් පොලීසියට රුපියල් ලක්ෂ 10 ක අල්ලස් මුදලක් ලබා දීමට තැත්කර තිබුණා.\nමේ සම්බන්ධයෙන් පොලීසිය මේ වන විට වෙනමම පරීක්ෂණයක් පවත්වන අතර,අත්අඩංගුවට පත් සැකකරුවන් තිදෙනා ගල්කිස්ස සහ මොරටුව අධිකරණ වෙත ඉදිරිපත් කිරීමෙන් පසු දින පහක රැඳවුම් නියෝග මත ප්‍රශ්න කිරීමට පොලීසිය අධිකරණයයෙන් අවසර ලබාගෙන තිබෙනවා.",
       "URL": "https://www.hirunews.lk/340396/4mmc-මත්ද්‍රව්‍ය-විශේෂය-මෙරටට-රැගෙන-ආ-ප්‍රධාන-සැකකරු-පොලීසියට-රුපියල්-ලක්ෂ-10ක්-දෙන්න-හදලා-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=205"
}