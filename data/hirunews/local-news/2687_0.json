{
       "Source": "hirunews",
       "Timestamp": "Wednesday, 03 June 2020 - 12:46",
       "Headline": "පාස්කු ප්‍රහාරයදා බෝම්බකරුවෙකු නිවසට ගොස් හඩා වැටී ඇති බව හෙළිවේ (වීඩියෝ)",
       "News Content": "පාස්කු ඉරුදින ෂැංග්‍රීලා හෝටලයට ප්‍රහාර එල්ල කළ මරාගෙන මැරෙන බෝම්බකරුවෙකු වූ ඉල්හාම් අහමඩ්, එදින අළුයම 1ට පමණ නිවසට ගොස් සිය බිරිඳ හා දරුවන් වැළඳගෙන හඬා වැටී ඇති බව ඊයේ අනාවරණ වුණා.\nඒ, අදාළ ප්‍රහාරය සම්බන්ධයෙන් සොයා බැලීමට පත්කෙරුණු ජනාධිපති කොමිෂන් සභාව හමුවේයි.\nඑහිදී ඊයේ ප්‍රථමයෙන් සාක්ෂි දුන්නේ ෂැංග්‍රීලා හෝටලයට එක් මරාගෙන මැරෙන බෝම්බ ප්‍රහාරයක් එල්ල කළ ඉල්හාම් අහමඞ්ගේ බිරිඳගේ සහෝදරයායි.\nෆාතිමා ජිෆ්රි නම් තම සහෝදරිය කුඩා කාලයේ සිටම සාමාන්‍ය යුවතියක් ලෙස හැදී වැඩුණු බව සාක්ෂිකරු කොමිසම හමුවේ ප්‍රකාශ කළා.\n20 වියේ පසුවූ ඇය 2012 නොවැම්බර් 4 වැනිදා ඉල්හාම් අහමඞ් සමග විවාහ වූ බවත්, අනතුරුව සිය සැමියාගේ නිවස වන දෙමටගොඩ මහවිල උද්‍යානයේ පිහිටි නිවසට පදිංචිය සඳහා ගිය බවත් සාක්ෂිකරු පැවසුවා.\nවිවාහයෙන් අනතුරුව නැඟණිය සහ ඇයගේ සැමියා වූ ඉල්හාම් අහමඞ්, තම පවුල සමඟ පැවති සබඳතා ක්‍රම ක්‍රමයෙන් අඩු කළ බව පැවසු ඔහු ජනාධිපති කොමිසම හමුවේ පෙන්වා දුන්නේ පසු තම නැගණිය අන්තවාදී අදහස් දරණ තැනැත්තියක් බවට පත් වූ බවයි.\nඑම නිසා තම විවාහයටද ඇය සහභාගී නොවූ බව ඔහු ප්‍රකාශ කළා.\nවරක් තම පියා සිංහල ජනතාවට සහ විහාරස්ථානවලට උපකාර කරන බව දැනගත් ඉල්හාම් අහමඩ් ඔහුට දැඩි ලෙස පරිභව කළ බව පැවසු සාක්ෂිකරු ඒ පිළිබඳව සිය නැගනියගෙන් විමසූ විට තමාද සැමියාගේ මාර්ගයේ ගමන් කරන බවට ප්‍රකාශ කළ බව කොමිසම හමුවේ කියා සිටියා.\nපාස්කු ප්‍රහාරය එල්ල වූ දිනයේ උදෑසන 8ත් 8.30ත් අතර කාලයේදී නැඟණිය සිය මවට දුරකතනයෙන් අමතා ඉක්මනින් සිය නිවසට පැමිණෙන ලෙස දැන්වූ බව සාක්ෂිකරු පැවසුවා.\nඑහිදී දුකින් සිටින්නේ ඇයිදැයි මව විමසූ අවස්ථාවේදී, එදින අලුයම 1 ට පමණ සැමියා පැමිණ දරුවන් වඩාගෙන හඬා පිටවූ බවටත්, ඔහුගේ දුරකතනය ක්‍රියාවිරහිත කර ඇති බවටත් නැඟණිය පිළිතුරු දී ඇති බව මෙහිදී ඔහු කොමිසම හමුවේ අනාවරණ කළා.\nමව, නැඟණිය බැලීම සඳහා දෙමටගොඩ, මහවිල උද්‍යානයේ පිහිටි නිවසට ගිය බව පසු තම දරුවන් රැකබලාගන්නා ලෙසට නැගනිය ඇයට පවසා ඇති බවද සාක්ෂිකරු සඳහන් කළා.\nඔහු කියා සිටියේ දහවල් 1 ට 1.30 ට පමණ ආහාර ගැනීමට මව පහත මාලයට පැමිණි අවස්ථාවේදී පොලීසිය එම නිවසට පැමිණ තිබූ බවයි.\nඑම අවස්ථාවේදී නිවසේ බෝම්බ පිපිරීම සිදුව ඇති බවද ඔහු ප්‍රකාශ කළා.\nමව තම නිවසට පැමිණ රූපවාහිනිය නැරඹීමේදී මෙම සිද්ධිය දැනගත් බව සාක්ෂිකරු ප්‍රකාශ කළ අතර, බෝම්බ පුපුරා ගියේ ඔහුගේ මව මහවිල උද්‍යානයේ පිහිටි නිවසේ සිටින අවස්ථාවේදී ද යන්න එහිදී කොමිසම විමසුවා.\nඒ සම්බන්ධයෙන් තම මවට මතකයක් නොතිබූ බව සාක්ෂිකරු ප්‍රකාශ කළා.\nඉල්හාම් අහමඞඩ්ගේ පියා වන ඊබ්‍රාහිම් හජ්ජියාර්ගේ දේශපාලන සබඳතා පිළිබඳව ජනාධිපති කොමිසම කළ විමසීමකදී, ජේ.වී.පී. ය සමග ඔහුට දැඩි දේශපාලන සබඳතාවක් තිබූ බවද සාක්ෂිකරු ප්‍රකාශ කළා.\nඉන් අනතුරුව කොමිසම හමුවේ සාක්ෂි ලබාදුන්නේ, ඉල්හාම් අහමඩ් පදිංචිව සිටි මහවිල උද්‍යානයේ පිහිටි නිවසේ මාස 3 ක සිට සේවය කළ ගලහ ප්‍රදේශයේ පදිංචි කාන්තාවක්.\nඇය පැවසුවේ අවස්ථා රැසකදී ඔහු කිසියම් ලිපිලේඛන තොගයක් ගිනිබත් කරන ආකාරය දුටු බවයි. ඒවායේ ඉංග්‍රීසි අකුරු තිබෙනු තමා දුටු බවත් ඇය කියා සිටියා.\n2019 අප්‍රේල් 21 වැනිදා දහවල් පොලිස් නිලධාරීන් පිරිසක් නිවසට පැමිණ තමන් ඇතුළු පිරිසක් වෙනත් ස්ථානයකට යොමු කළ බවත්, තවත් නිලධාරීන් කණ්ඩායමක් ඉහළ මාලයට ගිය බවත් ඇය ප්‍රකාශ කළා.\nඑහිදී දොර අරින්න යනුවෙන් නිලධාරියෙකු පවසන ශබ්දය ඇසුණු බව පැවසු සාක්ෂිකාරිය ඉන් අනතුරුව එහි බෝම්බය පුපුරා ගිය බවද කොමිසම හමුවේ අනාවරණ කළා.\nපාස්කු ප්‍රහාරයේ දෙමටගොඩ පිපිරීමේ නොදුටු දසුන් පහතින්",
       "URL": "https://www.hirunews.lk/242182/පාස්කු-ප්‍රහාරයදා-බෝම්බකරුවෙකු-නිවසට-ගොස්-හඩා-වැටී-ඇති-බව-හෙළිවේ-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2687"
}