{
       "Source": "hirunews",
       "Timestamp": "Thursday, 08 April 2021 - 16:39",
       "Headline": "කැරොලයින් සහ චූලාට ඇප (වීඩියෝ)",
       "News Content": "2020 විවාහක රූ රැජිණ අවසන් මහා තරඟයේ ඇති වූ ආන්දෝලනාත්මක සිදුවීම සම්බන්ධයෙන් ලෝක විවාහක රූ රැජිණ වන කැරොලයින් ජූරි සහ නිරූපන ශිල්පිනියක වන චූලා පද්මේන්ද්‍රන් කුරුඳුවත්ත පොලිසිය අද අත්අඩංගුවට ගත්තා.\nඒ, සාපරාධි බලහත්කාරය පෑම ඇතුළු චෝදනා 03 ක් යටතේයී.\nපසුගිය 04 වැනිදා කොළඹ නෙළුම් පොකුණ රංග ශාලාවේ 2020 විවාහක රූ රැජිණ තේරීමේ අවසන් මහා තරඟය පැවැත්වුණා.\nඑහිදී පුෂ්පිකා සඳමාලි ද සිල්වා කිරුළ හිමිකරගත් අතර, කැරොලයින් ජූරි ඇයට කිරුළ පැළඳවීමෙන් අනතුරුව ප්‍රකාශයක් සිදුකර කිරුළ ඇයගේ හිසින් ඉවත් කිරීමට කටයුතු කළා.\nඒ සම්බන්ධයෙන් සමාජයේ දැඩි කතාබහක්ද ඇති වූ අතර, තරඟය අවසානයේ නිල ජයග්‍රාහිකාව වූ පුෂ්පිකා සඳමාලි ද සිල්වා සඳුඳා අලුයම් කාලයේ කුරුඳුවත්ත පොලිසියට ගොස් පැමිණිල්ලක් ඉදිරිපත් කළේ තමාට වූ මෙම අසාධාරණය සම්බන්ධයෙන් නීතිය ක්‍රියාත්මක කරන ලෙස ඉල්ලමින්.\nඒ පිළිබඳව විමර්ශන ආරම්භ කළ පොලිසිය විත්තිකාර පාර්ශව වෙත පසුගිය අඟහරුවාදා පැමිණ කරුණු දක්වන ලෙස නියෝග කළා.\nඒ අනුව එදින කැරොලයින් ජූරි පොලිසියට පැමිණ ප්‍රකාශයක් ලබාදුන්නා.\nවැඩිදුර විමර්ශන සඳහායි අද දිනයේදී දෙපාර්ශවයටම පැමිණෙන ලෙස පොලිසිය දැනුම් දී තිබුණේ.\nඑම දැනුම්දීමට අනුව පැමිණිලිකාර පුෂ්පිකාද සිල්වා මෙන්ම කැරොලයින් ජූරි සහ එදින වේදිකාවට පැමිණි චූලා පද්මේන්ද්‍රන් අද කුරුඳුවත්ත පොලිසියට පැමිණියා.\nඑහිදී පුෂ්පිකාද සිල්වා ප්‍රකාශ කර ඇත්තේ මාධ්‍ය හමුවක් කැඳවා කැරොලයින් ජූරි තමාගෙන් සමාව ගන්නේ නම් ගැටළුව සමථයකට පත්කර ගැනීමට එකඟ බවයි. කෙසේ වෙතත්, කැරොලයින් ජූරි එය ප්‍රතික්ෂේප කර තිබෙනවා.\nඒ අනුව සාපරාධි බලහත්කාරය පෑම, සාපරාධි බියගැන්වීම සහ සුළු තුවාල සිදුකිරීම යන චෝදනා යටතේ කැරොලයින් ජූරි සහ චූලා පද්මේන්ද්‍රන් අත්අඩංගුවට ගැනීමට කුරුඳුවත්ත පොලිසිය කටයුතු කළා.\nපසුව ඔවුන් දෙදෙනා පොලිස් ඇප මත මුදාහැරීමටයි පියවර ගත්තේ.\nකෙසේ වෙතත්, අනතුරුව පොලිස් ස්ථානයෙන් පිටතට පැමිණි 2020 විවාහක රූ රැජිණ බවට පත්වූ පුෂ්පිකා ද සිල්වා මාධ්‍ය වෙත අදහස් පළ කරමින් කියා සිටියේ තමා සියලු දෙනාට සමාව දීමට සූදානම් බවයි.\nලෝක විවාහක රූ රැජිණ වන කැරොලයින් ජූරි, කුරුඳුවත්ත පොලිස් ස්ථානයෙන් පිටව යද්දී මාධ්‍යවේදීන් ඇයගෙන් සිදුවීම සම්බන්ධයෙන් ප්‍රශ්න කළා. මාධ්‍යවේදීන්ගේ දිගු ප්‍රශ්න කිරීම් හමුවේ ඇය පසුව ප්‍රකාශයක් සිදුකරන බව පවසමින් පිටව ගියා.",
       "URL": "https://www.hirunews.lk/267886/කැරොලයින්-සහ-චූලාට-ඇප-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2033"
}