{
       "Source": "hirunews",
       "Timestamp": "Wednesday, 19 October 2016 - 17:10",
       "Headline": "කොළඹ හිටපු ප්‍රධාන අධිකරණ වෛද්‍ය නිලධාරියා ගැන විමර්ශන පමාවීම ගැන අධිකරණය වාර්තාවක් ඉල්ලයි",
       "News Content": "තාජුඩීන් ඝාතනයේ මුල් පශ්චාත් මරණ පරීක්ෂණය සිදුකළ කොළඹ හිටපු ප්‍රධාන අධිකරණ වෛද්‍ය නිලධාරී ආනන්ද සමරසේකරට එරෙහිව විමර්ශන ප්‍රමාදවීම ගැන ලබන මස 30 වනදාට පෙර කරුණු ඉදිරිපත් කරන්නැයි අධිකරණය ශ්‍රී ලංකා වෛද්‍ය සභාවට අද නියෝග කළා.\nඒ, ඊට අදාළ නඩුව අද කොළඹ අතිරේක මහේස්ත්‍රාත් නිශාන්ත පීරිස් හමුවේ විභාගයට ගත් අවස්ථාවේදියි.\nඑමෙන්ම මාළඹේ පෞද්ගලික වෛද්‍ය විද්‍යාලයේ තිබී අපරාධ පරීක්ෂණ දෙපාර්තමේන්තුව භාරයට ගත් මිනිස් සිරුරු කොටස් 26 ඩී.එන්.ඒ. පරීක්ෂණයකට ලක් කිරීමට  අධිකරණය අද අවසර ලබාදුන්නා.\nපසුගියදා නඩුව විභාගයට ගත් අවස්ථාවේදී රජයේ නීතීඥවරයා ප්‍රකාශ කළේ හිටපු අධිකරණ වෛද්‍ය නිලධාරියා සම්බන්ධයෙන් වෛද්‍ය සභාව සිදුකරන පරීක්ෂණවල උපක්‍රමශීලී ප්‍රමාදයක් පවතින බවයි.\nමේ අතර තාජුඩීන් ඝාතනයේ සාක්ෂි වසන් කිරීමේ චෝදනාවට අත්අඩංගුවට  ගත් හිටපු නියෝජ්‍ය පොලිස්පති අනුර සේනානායක සහ නාරාහේන්පිට පොලීසියේ අපරාධ අංශයේ හිටපු ස්ථානාධිපතිවරයා ද ලබන මස දෙවනදා දක්වා අද යළි රක්ෂිත බන්ධනාගාර ගත කෙරුණා.",
       "URL": "https://www.hirunews.lk/145617/කොළඹ-හිටපු-ප්‍රධාන-අධිකරණ-වෛද්‍ය-නිලධාරියා-ගැන-විමර්ශන-පමාවීම-අධිකරණය-වාර්තාවක්-ඉල්ලයි",
       "Category": "Local News",
       "Parent URL": "https://www.hirunews.lk/local-news.php?pageID=4830"
}