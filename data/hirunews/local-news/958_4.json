{
       "Source": "hirunews",
       "Timestamp": "Sunday, 07 August 2022 - 15:10",
       "Headline": "දුම්රිය දෙපාර්තමේන්තුවේ දේපළ කුණු කොල්ලයට විකිණීමේ තැතක් - එහි ප්‍රතිපලයක් ලෙස සාමාන්‍යාධිකාරීවත් ධුරයෙන් පහ කරලා",
       "News Content": "රාජ්‍ය - පෞද්ගලික සහයෝගිතා ව්‍යාපාර නාමයකට, දුම්රිය දෙපාර්තමේන්තුව සතු ඉඩම් කුණු කොල්ලයට පවරා දීමේ කුමණ්ත්‍රණයක් පවතින බවත් එහි පියවරක් ලෙස, දුම්රිය සාමාන්‍යාධිකාරී ධුරයේ කටයුතු කළ වරලත් ඉන්ජිනේරු ජේ.අයි.ඩී ජයසුන්දර ව හේතු නොදක්වා එම ධුරයෙන් ඉවත් කිරීමට කටයුතු කළ බවත් රාජ්‍ය සේවා ඉන්ජිනේරු සංගමය ප්‍රකාශ කරනවා.\nඔවුන් මේ බව කියා සිටියේ මාධ්‍ය වෙත නිවේදන්‍යක් නිකුත් කරමින්.\nඑම නිවේදනය මගින් අදාළ සංගමය චෝදනා කරන්නේ, ප්‍රවාහන අමාත්‍යංශයේ නිලධාරීන් අතලොස්සකගේ සහ දුම්රිය දෙපාර්තමේන්තුව සතු භෞතික සම්පත් කොල්ල කෑම සඳහා උත්සහායක යෙදෙන කුප්‍රකට ව්‍යාපාරික මාෆියාවක උපක්‍රමයක් ලෙස ජේ.අයි.ඩී ජයසුන්දර ව සිය ධුරයෙන් ඉවත් කිරීමට කටයුතු කර ඇති බවයි.\nඑසේ ම අදාළ සංගමය විසින් වැඩිදුරටත් අනාවරණය කරන්නේ, තම සංගමය වෙත ලැබී ඇති විශ්වසනීය තොරතුරු අනුව දුම්රිය දෙපාර්තමේන්තුව සතුව තිබෙන වටිනා ඉඩම් රාජ්‍ය - පෞද්ගලික සහයෝගිතා ව්‍යාපාර නාමයකට කුණු කොල්ලයට ලබා දීමේ සූදානමක් පවතින් බවත්, ඒ සඳහා 2022.08.01 වැනි දින කැබිනට් මණ්ඩලයට ඉදිරිපත් කළ කැබිනට් පත්‍රයකට අනුව මෙම කුමන්ත්‍රණකාරී වැඩපිළිවෙල ආරම්භ කර ඇති බවත් රාජ්‍ය සේවා ඉන්ජිනේරු සමාගම පවසනවා.\nඑසේ ම අමාත්‍ය මණ්ඩලය විසින් පත් කළ සම්මුඛ පරීක්ෂණ මණ්ඩලයක් මඟින් විධිමත් පරීක්ෂණ ක්‍රමවේදයක් තුළින් තෝරා පත් කර ගන්නා ලද දුම්රිය සාමාන්‍යාධිකාරීවරයාව කිසිදු හේතු දැක්වීමකින් තොරව ඉවත් කිරීම පසුගිය කාලය පුරාවට මෙරට ජනතාව ඉල්ලා සිටි දේශපාලන සහ පරිපාලන වෙනසට හාත්පස විරුද්ධ බව ද අදාළ සංගමය පවසා සිටිනවා.\nඒ අතරවාරයේ අදාළ නිවේදනය මගින් රාජ්‍ය සේවා ඉංජිනේරු සංගමය වැඩි දුරටත් කියා සිටින්නේ, රාජ්‍ය සම්පත් කුණු කොල්ලයට ගසා කෑම නවතාලිය හැකි සියලු ම වෘත්තීය හා නෛතික ක්‍රියාමාර්ගයක් ම ගැනීමට පසුබට නොවන බවයි.\n(රාජ්‍ය සේවා ඉන්ජිනේරු සංගමය විසින් නිකුත් කළ නිවේදනය පහතින්)",
       "URL": "https://www.hirunews.lk/312158/දුම්රිය-දෙපාර්තමේන්තුවේ-දේපළ-කුණු-කොල්ලයට-විකිණීමේ-තැතක්-එහි-ප්‍රතිපලයක්-ලෙස-සාමාන්‍යාධිකාරීවත්-ධුරයෙන්-පහ-කරලා",
       "Category": "Local News",
       "Parent URL": "https://www.hirunews.lk/local-news.php?pageID=958"
}