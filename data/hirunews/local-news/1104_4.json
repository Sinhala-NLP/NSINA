{
       "Source": "hirunews",
       "Timestamp": "Friday, 10 June 2022 - 22:32",
       "Headline": "හිටපු ජනපති හමුවීමට චීන තානාපති පොළොන්නරුවේ නිවසට",
       "News Content": "පොළොන්නරුව නව නගරයේ පිහිටි හිටපු ජනාධිපති මෛත්‍රීපාල සිරිසේන මහතාගේ නිවසට අද පස්වරුවේ ශ්‍රී ලංකා චීන තානාපතිවරයා ඇතුළු නියෝජිතයින් පිරිසක් පැමිණියා.\nචීන තානාපතිවරයා තම නිවසට පැමිණීම සම්බන්ධයෙන් විශේෂ ස්තුතියක් පුද කළ මෛත්‍රීපාල සිරිසේන පොළොන්නරුව දිස්ත්‍රික්කයේ ඓතිහාසික වටිනාකම සහ එහි වැදගත්කම පිළිබඳව තානාපතිවරයා වෙත කරුණු පැහැදිලි කර තිබෙනවා.\nවිශේෂයෙන්ම චීනය දශක කිහිපයක සිට ශ්‍රී ලංකාව වෙත ලබාදෙන සහයෝගය සම්බන්ධයෙන් හිටපු ජනාධිපතිවරයා චීන රජය වෙත විශේෂ ස්තුතිය පළ කළා.\nපොළොන්නරුවේ ඉදිකරන ලද දකුණු ආසියාවේ විශාලතම වෘක්කවේද රෝහල පරිත්‍යාගයක් ලෙස ලබාදීම සම්බන්ධයෙන් ද ගරු මෛත්‍රීපාල සිරිසේන මැතිතුමා චීන ජනාධිපතිවරයා වෙත සහ චීන රජය වෙත තම ප්‍රසාදය පළ කර තිබෙනවා.\nඑමෙන්ම තම පාලන කාලය තුළ චීනය සමග ඉතා සුහදශීලීව කටයුතු කිරීමට හැකිවූ බවත්, එමගින් ශ්‍රී ලංකාව වෙත චීනයේ උදව් උපකාර විශාල වශයෙන් ලබාගැනීමට හැකිවූ බවත්, මෛත්‍රීපාල සිරිසේන මහතා චීන තානාපතිවරයාට පෙන්වා දුන්නා.\nමෙහිදී අදහස් දැක්වූ චීන තානාපතිවරයා සඳහන් කළේ ශ්‍රී ලංකාවේ මිත්‍ර රටක් ලෙස ඉතා ඕනෑකමින් ආර්ථික වශයෙන් අර්බුදකාරී තත්ත්වයකට මුහුණ දී සිටින ශ්‍රී ලංකාව වෙත අවශ්‍ය සහයෝගය ලබාදෙන බවයි.\nඑමෙන්ම චීන රටේ විශේෂ පරිත්‍යාගයක් ලෙස ඖෂධ තොගයක් හෙට දිනයේ ලබාදෙන බවත්, ඉදිරියේදී තවත් විශේෂ ආධාර වැඩසටහන් කිහිපයක් ක්‍රියාත්මක කිරීමට ද පොරොන්දු වී තිබෙනවා.\nපසුගියදා ඇති වූ රුසියානු එරෝෆ්ලොට් ගුවන් යානය සම්බන්ධයෙන් හිටපු ජනාධිපති මෛත්‍රීපාල සිරිසේන රුසියන් ජනාධිපති ව්ලැදිමිර් පුටින් වෙත යොමු කල ලිපිය සම්බන්ධයෙන් චීන තානාපතිවරයා ප්‍රසාදය පලකළ අතර රටේ සිටින පරිණත නායකයෙකු ලෙස සිදු කරන ලද එම ක්‍රියාව අගය කර තිබෙනවා.\nඑමෙන්ම තානාපතිවරයා වැඩිදුරටත් අදහස් දක්වමින් කියාසිටියේ ජ්‍යෙෂ්ඨ දේශපාලඥයකු වශයෙන් මේ මොහොතේ රටේ පවතින අර්බුදකාරී තත්ත්වය මගහරවා ගැනීම සඳහා මෛත්‍රීපාල සිරිසේනගේ සක්‍රීය දායකත්ව අත්‍යාවශ්‍ය බවයි.\nශ්‍රී ලංකාව හා චීනය අතර ඇති රාජ්‍යතාන්ත්‍රික සම්බන්ධතාවය තවදුරටත් ශක්තිමත් කිරීම චීන රජයේ අභිප්‍රාය බව පැවසූ චීන තානාපතිවරයා ඒ සඳහා අවශ්‍ය සහයෝගය බලාපොරොත්තු වන බව ද මෛත්‍රීපාල සිරිසේනට ප්‍රකාශ කර තිබෙනවා.",
       "URL": "https://www.hirunews.lk/306790/හිටපු-ජනපති-හමුවීමට-චීන-තානාපති-පොළොන්නරුවේ-නිවසට",
       "Category": "Local News",
       "Parent URL": "https://www.hirunews.lk/local-news.php?pageID=1104"
}