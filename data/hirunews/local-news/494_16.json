{
       "Source": "hirunews",
       "Timestamp": "Monday, 06 March 2023 - 13:08",
       "Headline": "මධ්‍යම සංස්කෘතික අරමුදල ඇතුලු රාජ්‍ය ආයතන 4ක් කෝප් කමිටුව හමුවට",
       "News Content": "පොදු ව්‍යාපාර පිළිබඳ කාරක සභාව හෙවත් කෝප් කමිටුව හමුවට මෙම සතිය තුළ රාජ්‍ය ආයතන කිහිපයක් කැඳවා තිබෙනවා.\nඒ අනුව හෙට (07) දිනයේ මධ්‍යම සංස්කෘතික අරමුදලේ සහ ශ්‍රී ලංකා අපනයන ණය රක්ෂණ සංස්ථාවේ නිලධාරීන් කැඳවා ඇති බවයි වාර්තාවන්නේ.\nඑමෙන්ම අනිද්දා ශ්‍රී ලංකා රක්ෂණ සංස්ථාව සහ 9 වැනිදා ප්‍රතිසංස්කරණ කොමිෂන් සභාව ද කෝප් කමිටුව හමුවට කැඳවා තිබෙනවා.\n9 වන පාර්ලිමේන්තුවේ 4 වන සභා වාරය විවෘත කිරීමෙන් අනතුරුව පත් කරන ලද කෝප් කමිටුව පළමු වරට පසුගිය සතියේ රැස්වූයේ එහි සභාපති පාර්ලිමේන්තු මන්ත්‍රී මහාචාර්ය රංජිත් බණ්ඩාරගේ ප්‍රධානත්වයෙන්.\nමේ අතර හෙට (07) පෙරවරු 9.30ට පාර්ලිමේන්තු සභා වාරය ආරම්භ වන අතර එහිදී මෝටර් වාහන පනත යටතේ නිකුත් කර ඇති ගැසට් පත්‍ර කිහිපයක නියෝග විවාදයට ගැනීමට නියමිතව තිබෙනවා.",
       "URL": "https://www.hirunews.lk/329132/මධ්‍යම-සංස්කෘතික-අරමුදල-ඇතුලු-රාජ්‍ය-ආයතන-4ක්-කෝප්-කමිටුව-හමුවට",
       "Category": "Local News",
       "Parent URL": "https://www.hirunews.lk/local-news.php?pageID=494"
}