{
       "Source": "hirunews",
       "Timestamp": "Thursday, 12 March 2020 - 6:09",
       "Headline": "මහ මැතිවරණයේ නාමයෝජනා කැඳවීම අද සිට",
       "News Content": "අප්‍රේල් මස 25 වනදා පැවැත්වීමට නියමිත මහ මැතිවරණය සඳහා නාමයෝජනා භාරගැනීම අදින් ආරම්භ වනවා.\nමැතිවරණ කොමිසන් සභාවේ කොමසාරිස් ජනරාල් සමන් ශ්‍රී රත්නායක කියා සිටියේ මේ මස 19 වනදා මධ්‍යහ්න 12 දක්වා දිස්ත්‍රික් ලේකම් කාර්යාල විසි දෙකේදී නාමයෝජනා භාරගැනීම සිදු කරන බවයි.\nඅදාළ කාලය තුළ නාමයෝජනා භාරදෙන ස්ථානවල මහජනයා හැසිරවීම, රථවාහන පාලනය සහ විශේෂ ආරක්ෂක වැඩපිළිවෙලක් ක්‍රියාත්මක කිරීමටත්, මැතිවරණ නීති උල්ලංඝනය කරනු ලබන පුද්ගලයින් සඳහා නීතිය ක්‍රියාත්මක කිරීමටත් වැඩබලන පොලිස්පතිවරයා කොට්ඨාස භාර පොලිස් නිලධාරීන් වෙත උපදෙස් ලබාදී තිබෙනවා.\nමේ අතර දේශපාලන පක්ෂ නියෝජිතයින් සහ මැතිවරණ කොමිසන් සභාවේ සභාපතිවරයා අතර ඊයේ පැවති සාකච්ඡාවට එක්සත් ජාතික පක්ෂ මහලේකම් හිටපු පාර්ලිමේන්තු මන්ත්‍රී අකිල විරාජ් කාරියවසම් සහ සමගි ජනබලවේගයේ මහලේකම් හිටපු පාර්ලිමේන්තු මන්ත්‍රී රංජිත් මද්දුමබණ්ඩාර වෙන වෙනම සහභාගි වී තිබෙනවා.",
       "URL": "https://www.hirunews.lk/236312/මහ-මැතිවරණයේ-නාමයෝජනා-කැඳවීම-අද-සිට",
       "Category": "Local News",
       "Parent URL": "https://www.hirunews.lk/local-news.php?pageID=2858"
}