{
       "Source": "hirunews",
       "Timestamp": "Thursday, 21 April 2022 - 13:45",
       "Headline": "මුහුණු ආවරණ නීතිය නැවතත්",
       "News Content": "පසුගිය 18 වැනිදා ලහි ලහියේ ඉවත් කෙරුණු මුහුණු ආවරණ අනිවාර්ය නොවන නීතිය නැවතත් බලාත්මක කිරීමට සෞඛ්‍ය සේවා අධ්‍යක්ෂ ජනරාල්වරයා තීරණය කර තිබෙනවා.\nනිවේදනයක් නිකුත් කරමින් සෞඛ්‍ය සේවා අධ්‍යක්ෂ ජනරාල් වෛද්‍ය අසේල ගුණවර්ධන පවසන්නේ මේ වනවිට රට පුරා තැන තැන සිදුවන ජන ඒකරාශී වීම හේතුවෙන් මෙම තීරණය ආපසු කැඳවීමට පියවර ගත් බවයි.\nරට පුරාම විවිධ විරෝධතාවන්ට එක්වන ජන කණ්ඩායම් මුහුණු ආවරණ පැළඳ නොසිටීම හේතුවෙන් නැවතත් රට තුළ කොවිඩ් 19 වෛරස රෝග ව්‍යාප්තිය හිස එසවීමේ අවදානමක් මේ හේතුවෙන් ඇති විය හැකි බවටයි ඔවුන් අවධාරනය කරන්නේ.\nඑබැවින් වහාම ක්‍රියාත්මක වන පරිදි නැවතත් මුහුණු ආවරණ පැළඳීමේ නීතිය අද සිට අනිවාර්ය කරන බව එම නිවේදනයේ සඳහන්.\nමේ පිළිබඳව දීර්ඝ ලෙස සංවාදයට බඳුන් වූ අතර, සෞඛ්‍ය අමාත්‍ය මහාචාර්ය චන්න ජයසුමන ඊයේ පාර්ලිමේන්තුවේදී ද ප්‍රකාශ කළේ මුව ආවරණ පැළඳීම අනිවාර්ය නොවන බවට කර තිබූ දැනුම් දීම යළි සමාලෝචනය කරන ලෙස උපදෙස් ලබාදුන් බවයි.",
       "URL": "https://www.hirunews.lk/302443/මුහුණු-ආවරණ-නීතිය-නැවතත්",
       "Category": "Local News",
       "Parent URL": "https://www.hirunews.lk/local-news.php?pageID=1218"
}