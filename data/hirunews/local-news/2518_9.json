{
       "Source": "hirunews",
       "Timestamp": "Sunday, 16 August 2020 - 10:25",
       "Headline": "මිරිස්සේ  ධීවර දරුවාට හිරිහැර කළ බෝට්ටු හිමිකරු ඇතුලූ තුන්දෙනෙකු හිරු අනාවරණයෙන් පසු අත්අඩංගුවට (වීඩියෝ)",
       "News Content": "ළමයෙකු ධීවර රැකියාව සඳහා මුහුදු ගෙන ගොස් අමානුෂික ලෙස වදහිංසා කර තුවාල සිදුකිරීමේ සිද්ධිය සම්බන්ධයෙන් එම යාත්‍රාවේ හිමිකරු සහ තවත් පුද්ගලයින් දෙදෙනෙකු අත්අඩංගුවට ගෙන තිබෙනවා.\nහිරු ප්‍රවෘත්ති අංශය ඊයේ සිදුකළ අනාවරණයත් සමඟ විශේෂ පොලිස් කණ්ඩායම් හතරක්ද ඒ සඳහා යෙදවීමට කටයුතු කර තිබුණා.\nසිද්ධියට සම්බන්ධ අනෙක් සැකරුවන් දෙදෙනා සොයා පොලීසිය තවදුරටත් විමර්ශන සිදුකරනවා.\nමෙලෙස අමානුෂික වද හිංසාවලට ලක්වූයේ 16 හැවිරිදි වියේ පසුවන මිරිස්ස - බණ්ඩාරමුල්ල ප්‍රදේශයේ පදිංචි දරුවෙක්.\nඔහු දරුවන් 5 දෙනෙකුගෙන් යුත් පවුලක වැඩිමහල් දරුවායි. තවත් ධීවරයින් හතරදෙනෙකු සමඟ මෙම ළමයා පසුගිය ජූනි 28 වනදා බහුදින යාත්‍රාවකින් මුහුදු ගොස්  තිබුණා.\nඑහිදී දැලට හසුවූ මත්ස්‍යයෙකු ඉන් මිදීයාම පිළිබඳ උරණවී අනෙකුත් ධීවරයන් තමන්ට පහරදුන් බවයි මෙම ළමයා ප්‍රකාශ කරන්නේ.\nඔහුගේ සිරුරේ තැනින් තැන කැපුම් තුවාල ද දක්නට ලැබුණා.\nමේ වනවිට දෙමාපියන් විසින් ඔහු මාතර රෝහලට ඇතුළත් කර තිබෙනවා.\nමේ අතර කොළඹ අද පැවති මාධ්‍ය හමුවකට එක්වෙමින් පොලිස් මාධ්‍ය ප්‍රකාශක ජ්‍යෙෂ්ඨ පොලිස් අධිකාරී ජාලිය සේනාරත්න කියා සිටියේ සිද්ධිය සම්බන්ධයෙන් අදාළ යාත්‍රාවේ හිමිකරු සහ තවත් පුද්ගලයින් දෙදෙනෙකු මේ වනවිට අත්අඩංගුවට ගෙන ඇති බවයි.\nඑසේම සිද්ධිය සම්බන්ධයෙන් පුළුල් විමර්ශනයක් සිදුකරන ලෙස ධීවර දෙපාර්තමේන්තුවේ අධ්‍යක්‍ෂ වරයාට තමා දැනුම් දුන් බවයි ධීවර වරාය සංවර්ධන සහ බහුදින ධීවර කටයුතු රාජ්‍ය අමාත්‍ය කංචන විජේසේකර මාතර ප්‍රදේශයේදී මාධ්‍ය වෙත අදහස් දක්වමින් කියා සිටියේ.\nමේ අතර කාන්තා හා ළමා සංවර්ධන රාජ්‍ය අමාත්‍ය පියල් නිශාන්තද එම දරුවාගේ සුවදුක් බැලීම සඳහා අද මාතර රෝහලට පැමිණ තිබුණා.",
       "URL": "https://www.hirunews.lk/247926/මිරිස්සේ-ධීවර-දරුවාට-හිරිහැර-කළ-බෝට්ටු-හිමිකරු-ඇතුලූ-තුන්දෙනෙකු-හිරු-අනාවරණයෙන්-පසු-අත්අඩංගුවට-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2518"
}