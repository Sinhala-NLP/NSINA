{
       "Source": "hirunews",
       "Timestamp": "Wednesday, 28 September 2022 - 20:41",
       "Headline": "රෝහිත අබේගුණවර්ධනගේ විදේශ ගමන් තහනම තාවකාලිකව අත්හිටුවයි",
       "News Content": "පසුගිය මැයි මස 09 වනදා ඇති වූ සිද්ධියට අදාළව විදේශ ගමන් තහනමක් පනවා තිබූ හිටපු අමාත්‍ය රෝහිත අබේගුණවර්ධනට පනවා තිබූ විදේශ ගමන් තහනම තාවකාලිකව ඉවත් කරන ලෙස කොටුව මහේස්ත්‍රාත් තිළිණ ගමගේ නියෝග කර තිබෙනවා.\nමන්ත්‍රිවරයා ගේ දරුවාගේ විදේශ අධ්‍යාපනය සදහා එංගලන්තයට යාමට සහ ව්‍යාපාරික කටයුත්තක් සදහා ඉතාලියට යාමට අවසර ලබා දෙන ලෙස ඔහු වෙනුවෙන් පෙනී සිටි ජනාධිපති නීතිඥ ශවේන්ද්‍ර ප්‍රනාන්දු මෝසමක් ගොනු කරමින් අධිකරණයෙන් සිදු කළ ඉල්ලීම සලකා බැලූ මහේස්ත්‍රාත්වරයා රුපියල් ලක්ෂ දහයක ශරීර ඇප මත තාවකාලිකව මුදා හැරීමට අවසර ලබා දුන්නා.\nඔක්තෝබර් 10 සිට ලබන නොවැම්බර් මස 20 දක්වා විදේශ ගමන් තහනම් ඉවත් කෙරුණු අතර ඒ බව ආගමන විගමන පාලකවරයාට දන්වා යවන ලෙසට මහේස්ත්‍රාත් අධිකරණය රෙජිස්ටර් වරියට නියෝග කළා.\nඑම නඩුවට අදාළව ඔහු විදේශ ගතවීම සම්බන්ධයෙන් අපරාධ පරීක්ෂණ දෙපාර්තමේන්තුව විරුද්ධ වන්නේද යන්න මහේස්ත්‍රාත් වරයා විමසා සිටි අතර එහිදී විරෝධයක් නොමැති බව අපරාධ පරීක්ෂණ දෙපාර්තමේන්තුව අධිකරණයට දන්වා සිටියා.\nරෝහිත අබේගුණවර්ධන මෙම නඩුවේ සැකකරුවෙක් ලෙස නම් කර නැති බවත් විමර්ශන සහාය සදහා නීතිපති උපදෙස් මත විදේශ ගමන් තහනම පනවා ඇති බවත් ජනාධිපති නීතිඥ වරයා අධිකරණයට දන්වා සිටියා.",
       "URL": "https://www.hirunews.lk/316556/රෝහිත-අබේගුණවර්ධනගේ-විදේශ-ගමන්-තහනම-තාවකාලිකව-අත්හිටුවයි",
       "Category": "Local News",
       "Parent URL": "https://www.hirunews.lk/local-news.php?pageID=837"
}