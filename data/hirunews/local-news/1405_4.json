{
       "Source": "hirunews",
       "Timestamp": "Sunday, 23 January 2022 - 15:09",
       "Headline": "ජාති ආගම් උස් පහත් භේදයක් නොමැතිව සියලු දෙනාටම එක සේ නීතිය ක්‍රියාත්මක විය යුතුයි - පරදුව ජිනරතන හිමි",
       "News Content": "ජාති ආගම් උස් පහත් භේදයක් නොමැතිව සියලු දෙනාටම එක සේ නීතිය ක්‍රියාත්මක විය යුතු බව මාතර දිස්ත්‍රික් ශාසනාරක්ෂක බලමණ්ඩලයේ ලේඛකාධිකාරී පූජ්‍ය පරදුව ජිනරතන හිමියන් පවසනවා.\nනීතිය ක්‍රියාත්මක වීමේදී යම් අසමානතා සිදුවන බව උදාහරණ සහිතව පෙන්වා දෙන උන්වහන්සේ සඳහන් කළේ එසේ නොමැතිව සියලු දෙනාටම සමානව සලකන නීතියක් සකස් විය යුතු බවයි.\nඑක රටක් එක නීතියක්ස ඳහා වූ ජනාධිපති කාර්ය සාධක බලකාය දකුණු පළාතේ අදහස් විමසීම ඊයේ (22) දික්වැල්ල ප්‍රාදේශීය ලේකම් කාර්යාලීය ශ්‍රවණාගාරයේ දී සිදු කෙරුණ අතර එහිදී අදහස් පළ කරමින් උන්වහන්සේ මේ බව සඳහන් කළා\n.\nආගමික නියෝජිතයන් සහ වතුකම්කරු පිරිස් ද සිය යෝජනා කාර්ය සාධක බලකායට ඉදිරිපත් කළ අතර ඇතැම් පිරිස් ලිඛිත යෝජනා භාරදී තිබෙනවා.\nඅතීතයේ දී ශ්‍රී ලංකාව එක නීතියක් ක්‍රියාත්මක වූ රටක්. විවිධ ආක්‍රමණත් සමග එය වෙනස් වූ අතර මෙම තත්ත්වය වෙනස් කර එක රටක, එක නීතියක් ස්ථාපනය කිරීමට ජනාධිපතිවරයා ගන්නා උත්සාහය ජිනරතන හිමියන් ඇගයීමට ලක් කර තිබෙනවා.\nශ්‍රී ලංකාව තුළ එක රටක් එක නීතියක් යන සංකල්පය ක්‍රියාත්මක කිරීම සම්බන්ධයෙන් විවිධ පාර්ශවයන් දරන අදහස් සහ මතවාදයන් සැලකිල්ලට ගනිමින් එකී සංකල්පය අධ්‍යයනය කිරීමෙන් අනතුරුව ඒ සඳහා වූ යෝජනා ඉදිරිපත් කිරීමට ජනාධිපති ගෝඨාභය රාජපක්ෂ විසින් ගලගොඩඅත්තේ ඤාණසාර හිමියන්ගේ සභාපතිත්වයෙන් පත්කරන ලද ජනාධිපති කාර්ය සාධක බලකාය මහජන අදහස් විමසීම ආරම්භ කළේ උතුරු පළාතෙන්.\nඅනතුරුව නැගෙනහිර, ඌව පළාත්වල මෙන්ම කොළඹ බණ්ඩාරනායක සම්මන්ත්‍රණ ශාලාවේ පිහිටා ඇති කාර්යාලයකින් දී ද දිවයිනේ විවිධ පළාත්වලින් පැමිණි පිරිස් කාර්ය සාධක බලකාය හමුවේ අදහස් පළ කළා.\nදකුණු පළාතේ ජනතාවට අද දිනයේ දී ද තංගල්ල දිස්ත්‍රික් ලේකම් කාර්යාලයේ දී තම අදහස් ඉදිරිපත් කිරීමට හැකියාව පවතිනවා.",
       "URL": "https://www.hirunews.lk/294880/ජාති-ආගම්-උස්-පහත්-භේදයක්-නොමැතිව-සියලු-දෙනාටම-එක-සේ-නීතිය-ක්‍රියාත්මක-විය-යුතුයි-පරදුව-ජිනරතන-හිමි",
       "Category": "Local News",
       "Parent URL": "https://www.hirunews.lk/local-news.php?pageID=1405"
}