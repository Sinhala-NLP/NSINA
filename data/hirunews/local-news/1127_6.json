{
       "Source": "hirunews",
       "Timestamp": "Wednesday, 01 June 2022 - 16:13",
       "Headline": "වර්තමාන දේශපාලන සහ ආර්ථික තත්ත්වය විසඳීමට තරුණ වෘත්තීයවේදීන්ගෙන් සංක්ෂිප්ත යෝජනාවලියක්",
       "News Content": "ජාතික ප්‍රතිපත්තියක් උදෙසා වූ වෘත්තීයවේදීන්ගේ එකමුතුව, අරගලයට සම්බන්ධ වෘත්තීයවේදීන් සහ තරුණ කණ්ඩායමක් වර්තමාන දේශපාලන සහ ආර්ථික තත්ත්වය විසඳුමට ගත යුතු ක්‍රියාමාර්ග ඇතුළත් සංක්ෂිප්ත යෝජනාවලියක් ජනාධිපති ගෝඨාභය රාජපක්ෂට භාරදී තිබෙනවා.\nයෝජනාවලිය භාරදීම අද (01) පෙරවරුවේ සිදුවුයේ කොළඹ, කොටුව ජනාධිපති මන්දිරයේ දීයි.\nපවතින දේශපාලන, සමාජීය සහ ආර්ථික අර්බුදයට කෙටි, මධ්‍ය සහ දිගුකාලීනව ගත යුතු ක්‍රියාමාර්ග සහ ජනතා හිතකාමී නව ව්‍යවස්ථාවක් සම්මත කරගැනීම සම්බන්ධයෙන් මෙහිදී සාකච්ඡාවට ලක්ව තිබෙනවා.\nමූලික කරුණු 11ක් සහිතව ඉදිරිපත් කෙරුණු යෝජනාවලිය අධ්‍යයනය කිරීමෙන් අනතුරුව ඉදිරි දින කිහිපය ඇතුළත මීළඟ සාකච්ඡාව පැවැත්වීමටයි එකඟතාව පළවී ඇත්තේ.\nරට ගොඩනැගීම සඳහා විවිධ ක්ෂේත්‍රයන්හි ප්‍රවීණයන් නියෝජනය කරන කණ්ඩායම් කිහිපයක් සූදානම් බව සඳහන් කෙරුණු අතර එම පිරිසේ සාධනීය සැලසුම් ක්‍රියාත්මක කිරීම සඳහා අවශ්‍ය බලය සහ සම්පත් ලබාදීමට තමා සූදානම් බව ජනාධිපතිවරයා ප්‍රකාශ කර තිබෙනවා.\nසියලු අමාත්‍යාංශ වෙත නිශ්චිත ඉලක්කයන් සහිත සංවර්ධන වැඩපිළිවෙළක් වාර්ෂිකව ලබාදීමටත් එම ඉලක්කයන්හි ප්‍රගතිය ත්‍රෛමාසිකව විමර්ශනයට පියවර ගත යුතු බවයි වෘත්තීයවේදීන් පෙන්වා දී ඇත්තේ.\nවසර අවසානයේ ඉලක්ක සපුරා ගැනීමට අපොහොසත් වන අමාත්‍යවරුන් සහ නිලධාරීන් එම තනතුරු වලින් ඉවත් කිරීමේ අවශ්‍යතාව ද එම යෝජනාවට ඇතුළත් ව තිබෙනවා.\nමහාචාර්ය පූජ්‍ය පාතේගම ඥාණිස්සර, ශාස්ත්‍රපති පූජ්‍ය විටියල කවිධජ ස්වාමීන් වහන්සේලාගේ ප්‍රධානත්වයෙන් හා ජාතික ප්‍රතිපත්තියක් සඳහා වූ වෘත්තීය එකමුතුව නියෝජනය කරමින් වෛද්‍ය අසෝක ජයසේන, නීතිවේදී නෙලුම් වේරගොඩ යන මහත්වරුන්ගේ මූලිකත්වයෙන් පැවති සාකච්ඡාවට අරගලයට සම්බන්ධ වෘත්තීයවේදීන් හා තරුණ කණ්ඩායමක් ද එක්ව සිටියා.",
       "URL": "https://www.hirunews.lk/305914/වර්තමාන-දේශපාලන-සහ-ආර්ථික-තත්ත්වය-විසඳීමට-තරුණ-වෘත්තීයවේදීන්ගෙන්-සංක්ෂිප්ත-යෝජනාවලියක්",
       "Category": "Local News",
       "Parent URL": "https://www.hirunews.lk/local-news.php?pageID=1127"
}