{
       "Source": "hirunews",
       "Timestamp": "Tuesday, 11 April 2023 - 11:46",
       "Headline": "ගෑණු වෙස් ගත් පිරිමියාගේ facebook කප්පම් සෙල්ලම",
       "News Content": "රූමත් තරුණියකගේ අඩ නිරුවත් ඡායාරූපයක් භාවිතා කරමින් මුහුණු පොතේ ව්‍යාජව සකසාගත් ගිණුමක් මඟින් පුද්ගලයෙකු රවටා කප්පම් මුදලක් ලබා ගැනීමට උත්සාහ කල අයෙක් කටාන පොලිසිය මඟින් අත්අඩංගුවට ගෙන තිබෙනවා.\nමෙම සිදුවීමෙහි සැකකරු ලෙස සැලකෙන පුද්ගලයා තරුණියක් ලෙස එම ව්‍යාජ ගිණුම හරහා කටාන ප්‍රදේශයේ පදිංචි පුද්ගලයෙකු සමඟ සමීප සම්බන්ධතාවයක් ගෙන ගොස් ඇති අතර, එහිදී ඔහුගේ නිරුවත් ඡායාරූපද එම ගිණුම වෙත ගෙන්වා ගෙන තිබෙනවා.\nඉන්පසු මෙම පුද්ගලයා විසින් එම කටාන පදිංචි පුද්ගලයාට තමා හමුවීම සඳහා පැමිණෙන ලෙස පවසා කොළඹට නුදුරු ප්‍රදේශයකට ගෙන්වා ගෙන තිබෙන බවත්, එහිදී තවත් පුද්ගලයින් දෙදෙනෙකු සමග පැමිණි ප්‍රධාන සැකකරු මෙම පුද්ගලයාව බිය ගන්වා ඇත්තේ ඔහුගේ අඩනිරුවත් ඡායාරූප බිරිඳටත් පවුලේ පිරිසට සහ සමාජ මාධ්‍යට මුදා හරින බවටයි.\nඑසේ නොකිරීමට නම් රුපියල් 50,000ක මුදල් ලබා දෙන ලෙස පවසා ඔහුගෙන් එම අවස්ථාවේ දී එම මුදල ලබාගෙන ඇති බව සඳහන්.\nඉන්පසුවත් නැවත නැවත ඇමතුම් ලබා දෙමින් සැකකරු තර්ජනය කර ඇත්තේ රුපියල් ලක්ෂ 20ක මුදලක් ලබා දෙන ලෙසටයි.\nකටාන පදිංචි මෙම පුද්ගලයා මේ සම්බන්ධයෙන් කටාන පොලීසියට පැමිණිලි කර ඇති අතර, පොලීසිය පැවසු පරිදි සැකකරුට මුදලින් ලක්ෂ 10ක් ලබා දෙන බවට පොරොන්දු වී ඔහුට මුදල් ලබා ගැනීමට පැමිණෙන ලෙසට දැනුම් දී තිබෙනවා.\nඑහිදී සැකකරු විසින් මුදල් ලබා ගැනීමට පැමිණි අවස්ථාවේ පොලිස් නිලධාරීන් විසින් ඔහුව අත්අඩංගුවට ගෙන තිබෙනවා.",
       "URL": "https://www.hirunews.lk/332262/ගෑණු-වෙස්-ගත්-පිරිමියාගේ-facebook-කප්පම්-සෙල්ලම",
       "Category": "Local News",
       "Parent URL": "https://www.hirunews.lk/local-news.php?pageID=420"
}