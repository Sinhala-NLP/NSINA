{
       "Source": "hirunews",
       "Timestamp": "Tuesday, 09 May 2023 - 17:01",
       "Headline": "''අස්වැසුම'' ජූලි 01 ආරම්භ වෙයි",
       "News Content": "''අස්වැසුම'' සුබසාධන ප්‍රතිලාභ ගෙවීම් ආරම්භ කිරීම සඳහා ප්‍රතිලාභීන් හදුනා ගැනීමේ ක්‍රියාවලිය 91.5% කින් අවසන් කර ඇති බව ජනාධිපති මාධ්‍ය අංශය නිවේදනය කරනවා.\nඒ අනුව මෙම සුබසාධන වැඩපිළිවෙල ජනාධිපතිවරයාගේ උපදෙස් පරිදි ජූලි 01 ආරම්භ කිරීමට නියමිත බවයි එම නිවේදනයේ සඳහන් වන්නේ.\nහිදී සංක්‍රාන්තික පවුල් සදහා ලබන දෙසැම්බර් මස 31 වැනිදා දක්වා මසකට රුපියල් 2,500 ක් ලබා දීමට නියමිතයි.\nඑමෙන්ම ලබන වසරේ මාර්තු 31 දක්වා අවදානමට ලක් වූ පවුල් සඳහා මසකට රුපියල් 5,000 ක් ලබා දීමට යෝජනා කර ඇති අතර දුප්පත් පවුල් සඳහා 8,500ක දීමනාවක් ජූලි පළමු වනදා සිට වසර තුනක කාලයක් පුරාවට ලබා දීමට නියමිත බවයි වාර්තා වී ඇත්තේ.\nමීට අමතරව අන්ත දිළිදු පවුල් සඳහා ද රුපියල් 15,000ක දීමනාවක් ජූලි පළමු වැනිදා සිට වසර 03ක කාලයක් පුරා ලබා දෙන බවද එම නිවේදනයේ සඳහන්.\nමේ අතර අස්වැසුම සුබ සාධන වැඩසටහන යටතේ ප්‍රතිලාභ ලබාදීම ජුලි මාසයේ සිට ආරම්භ කරන බව මුදල් රාජ්‍ය අමාත්‍ය ශෙහාන් සේමසිංහ පවසනවා.\nඑම දීමනා ලබාදීමේ ක්‍රමවේදය විනිවිදභාවයකින් සහ ක්‍රමානුකූලව පවත්වාගෙන යන බවයි නිවේදනයක් නිකුත් කරමින් ඔහු සදහන් කළේ.\nඅඩු ආදායම් ලබන සියයට 40 ක කොට්ඨාශයන් කාණ්ඩ 04 ක් ඔස්සේ වර්ගීකරණය කර මෙම දීමනා ලබාදීමට සැලසුම් කර තිබෙනවා.\nවකුගඩු රෝගීන්ගේ දීමනා, වැඩිහිටි දීමනා ආදියද විධිමත් ක්‍රමවේදයක් ඔස්සේ ගෙවීමට නියමිත බවයි රාජ්‍ය අමාත්‍ය ශෙහාන් සේමසිංහ කියා සිටියේ.\nඑමෙන්ම, ඉදිරි දින 10 තුල සුදුසුකම් සහිත පාර්ශව මෙම වැඩසටහන සදහා ඇතුළු නොවීම සම්බන්ධ අභියාචානා ඉදිරිපත් කළ හැකි බව මුදල්, ආර්ථීක ස්ථායිකරණ සහ ජාතික ප්‍රතිපත්ති අමාත්‍යංශය ප්‍රකාශ කළා.",
       "URL": "https://www.hirunews.lk/334709/අස්වැසුම-ජූලි-01-ආරම්භ-වෙයි",
       "Category": "Local News",
       "Parent URL": "https://www.hirunews.lk/local-news.php?pageID=356"
}