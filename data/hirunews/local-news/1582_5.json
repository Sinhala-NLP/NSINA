{
       "Source": "hirunews",
       "Timestamp": "Friday, 05 November 2021 - 19:26",
       "Headline": "මුල්ලේරියාවේ වෙඩි තැබීමට සම්බන්ධ සැකකරුවන්ගේ ජංගම දුරකථන 3ක් සොයා ගැනේ",
       "News Content": "මුල්ලේරියාව - මීගහවත්ත ප්‍රදේශයේදී පුද්ගලයෙකු වෙඩි තබා ඝාතනය කිරීමේ සිද්ධියට අදාළ සැකකරුවන් භාවිත කළ බවට සැක කෙරෙන ජංගම දුරකථන 3ක් කොළඹ අපරාධ කොට්ඨාසය විසින් අද සොයාගෙන තිබෙනවා.\nඒ, අදාළ වෙඩි තැබීම සිදුකළ සැකකරුවන්ගෙන් පාර්සලයක් ලබාගත් පුද්ගලයින් දෙදෙනාගෙන් කළ  ප්‍රශ්න කිරීම්වලදියි.\nපසුගිය මස 26 වනදා මීගහවත්ත ප්‍රදේශයේ නිවසකට යතුරුපැදියකින් පැමිණි පුද්ගලයින් දෙදෙනෙකු මෙම වෙඩි තැබීම සිදුකර පලා ගිය අතර, සිද්ධියෙන් ජීවිතක්ෂයට පත්වුණේ 42 හැවිරිදි නුවන් මිලින්ද නැමැත්තෙක්.\nඔහු සංවිධානාත්මක අපරාධකරුවෙකු වූ අංගොඩ ලොක්කාගේ සමීපතමයෙකු ද වනවා.\nපසුව වෙඩි තැබූ සැකකරුවන් කඩුවෙල ප්‍රදේශයේදී කිසියම් පාර්සලයක් තවත් යතුරුපැදියකින් පැමිණි පුද්ගලයින් දෙදෙනෙකුට ලබාදී තිබූ අතර, සී.සී.ටී.වී දර්ශන උපයෝගි කරගනිමින් එම සැකකරුවන් පසුගියදා නුවරඑළිය - රාගල ප්‍රදේශයේදී කොළඹ අපරාධ කොට්ඨාසය මගින් අත්අඩංගුවට ගනු ලැබුවා.\nඅදාළ ජංගම දුරකථන තුන අද සොයාගෙන ඇත්තේ එලෙස අත්අඩංගුවට ගත් සැකකරුවෙකුගේ බිරිඳට අයත් රාගල ප්‍රදේශයේ නිවසක සඟවා තිබියදියි.\nමෙම වෙඩි තැබීමේ සිද්ධියේ ප්‍රධාන සැකකරු වන 30 හැවිරිදි බුද්ධික හෙවත් ජිලේ නැමති පුද්ගලයා මෙතෙක් අත්අඩංගුවට ගැනීමට හැකිවී නැහැ.\nකෙසේ වෙතත් අත්අඩංගුවට ගැනුණු ජංගම දුරකථන තුන පරීක්ෂා කර සිද්ධිය සම්බන්ධයෙන් වැඩිදුර තොරතුරු අනාවරණ කරගැනීමයි පොලිසියේ සැලසුම වී ඇත්තේ.\nමෙම වෙඩි තැබීම සඳහා ගිනි අවි දෙකක් උපයෝගී කරගෙන ඇති බව ද මෙතෙක් සිදුකළ පරීක්ෂණවලදී අනාවරණ වී තිබෙනවා.",
       "URL": "https://www.hirunews.lk/287116/මුල්ලේරියාවේ-වෙඩි-තැබීමට-සම්බන්ධ-සැකකරුවන්ගේ-ජංගම-දුරකථන-3ක්-සොයා-ගැනේ",
       "Category": "Local News",
       "Parent URL": "https://www.hirunews.lk/local-news.php?pageID=1582"
}