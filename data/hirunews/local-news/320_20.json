{
       "Source": "hirunews",
       "Timestamp": "Wednesday, 24 May 2023 - 12:04",
       "Headline": "සියම් උපසම්පදා සැමරුමට පයින්ම ආ බලු සුරතලා",
       "News Content": "සියම් උපසම්පදාව මෙරට පිහිටුවා වසර 270ක් සපිරීම සමරමින් ත්‍රිකුණාමලයේ සිට මහනුවර දක්වා දින දුක් පාගමනින් වැඩම කළ තායි මහා සංඝ රත්නය හා සැදැහැවතුන් සමඟ සුනඛයෙක් ද ත්‍රිකුණාමලයේ සිට මහනුවර දක්වාම ගොස් තිබෙනවා.\nත්‍රිකුණාමලයේ විහාරස්ථානයක හැදී වැඩී ඇති මේ සුනඛයා පාගමනට එක්ව දින නවයේම භික්ෂුන් වහන්සේ ඇතුළු කණ්ඩායම සමඟ පැමිණ ඔවුන් නවාතැන් ගන්නා ස්ථානවලම රැඳී සිට ඇති බවටයි වාර්තා වන්නේ.\nදින දෙකකින් පමණ පසු සුනඛයා හා පාගමනින් පැමිණෙන පිරිස අතර දැඩි මිත්‍රත්වයක් ගොඩ නැගී ඇති අතර, ඉන් පසු ඔවුන් ආහාරපාන ලබා දී තිබෙනවා.\nනගර මධ්‍යයෙන් පැමිණෙද්දී වෙනත් සුනඛයන් මේ සුනඛයා සපා කෑමට උත්සාහ කළ අවස්ථාවේ පොලිස් විශේෂ කාර්ය බළකායේ නිලධාරීන් ඇතුළු පිරිස සුනඛයා ආරක්ෂාව තහවුරු කිරීමට නිරන්තරව පියවර ගෙන ඇති බවයි වාර්තා වී ඇත්තේ.\nමල්වතු මහා විහාරයේ සිට අලි ඇතුන් සහිත පෙරහැරකින් මහා සංඝරත්නය ඇතුළු පිරිස අස්ගිරි මහා විහාරය වෙත ගමන් ගනිද්දීද මේ සුනඛයා මහා සංඝ රත්නයට මැදිව ගමන් කරන අයුරු දක්නට ලැබී තිබෙනවා.",
       "URL": "https://www.hirunews.lk/336074/සියම්-උපසම්පදා-සැමරුමට-පයින්ම-ආ-බලු-සුරතලා",
       "Category": "Local News",
       "Parent URL": "https://www.hirunews.lk/local-news.php?pageID=320"
}