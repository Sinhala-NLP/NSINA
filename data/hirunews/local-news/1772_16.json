{
       "Source": "hirunews",
       "Timestamp": "Thursday, 05 August 2021 - 21:26",
       "Headline": "ආචාර්ය චන්දිම ජීවන්දර පෙන්වාදෙන ඇඟ කිලිපොලා යන සත්‍යය - අතිශය භයානක ඩෙල්ටා ව්‍යාප්තියක්",
       "News Content": "මෙරට සමාජය තුල කෝවිඩ් 19 ඩෙල්ටා ප්‍රභේදය කෙතරම් සීඝ්‍රයෙන් පැතිර යන්නේ දැයි පිළිබඳව ශ්‍රී ජයවර්ධනපුර විශ්වවිද්‍යාලයේ ප්‍රතිජීව විද්‍යා හා අණුක විද්‍යා අධ්‍යයන අංශයේ ආචාර්ය චන්දිම ජීවන්දර ට්විටර් පණිවිඩයක් නිකුත් කරමින් පෙන්වා දෙනවා.\nමෙම ට්විටර් පණිවිඩයට ඩෙල්ටා ප්‍රභේදයේ ජූලි මාසයේ ව්‍යාප්තිය පෙන්වා දෙන රූප සටහනක් එක් කරන ආචාර්ය ජීවන්දර සඳහන් කරන්නේ මේ වනවිට කොළඹ නගරය තුළ කොවිඩ් 19 ඩෙල්ටා ප්‍රභේදය සිත සසල කරන මට්ටමින් පැතිර යන බවයි.\nජූලි මස මුල් සතිය තුළදී කොළඹ නගරයේ කොවිඩ් 19 ආසාධිතයින් ගෙන් 75%කට වැඩි  ප්‍රතිශතයක් ඇල්ෆා ප්‍රභේදය සතු කරගෙන තිබුණු අතර ආචාර්ය ජීවන්දර ට්විටර් පණිවිඩය හරහා නිකුත් කළ සටහනේ දැක්වෙන ආකාරයට මෙම තත්ත්වය ජුලි 31 වන විට උඩු යටිකුරු වී තිබෙනවා.\nමෙරට කොරෝනා රෝග තත්ත්වය සහ ව්‍යාප්තිය පිළිබඳ වඩාත් විශ්වසනීය තොරතුරු සපයන ජවර්ධනපුර විශ්ව විද්‍යාලයේ ‍ප්‍රතිජීව විද්‍යා සහ අණුක විද්‍යා අධ්‍යයන අංශයෙහි ආචාර්ය වරයාට අනුව ජූලි මස 31 වනදා වන විට කොළඹ නගරයේ කොරෝනා ආසාධිතයින් ගෙන් 90%ට වැඩි ප්‍රමාණයකට ඩෙල්ටා ප්‍රභේදය වැළඳී ඇති බවටයි ඔහු පෙන්වා දෙන්නේ.\nආචාර්ය චන්දිම ජීවන්දර පෙන්වා දෙන්නේ මෙම තත්ත්වය අතිශයින් සැලකිලිමත් විය යුතු බරපතළ  තත්ත්වයක් බවටයි.",
       "URL": "https://www.hirunews.lk/278972/ආචාර්ය-චන්දිම-ජීවන්දර-පෙන්වාදෙන-ඇඟ-කිලිපොලා-යන-සත්‍යය-අතිශය-භයානක-ඩෙල්ටා-ව්‍යාප්තියක්",
       "Category": "Local News",
       "Parent URL": "https://www.hirunews.lk/local-news.php?pageID=1772"
}