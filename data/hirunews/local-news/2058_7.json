{
       "Source": "hirunews",
       "Timestamp": "Sunday, 28 March 2021 - 8:49",
       "Headline": "තවත් වසර 100ක් මහ පොළව සුරක්ෂිතයි",
       "News Content": "මිහිතලය මත පතිත වී ඉමහත් විනාශයක් සිදුකළ හැකි බවට විශ්වාස කෙරුණු ඇපෝෆිස් දැවැන්ත උල්කාපාතය ඉදිරි වසර 100 තුළ පෘථිවියේ ගැටීමේ අවදානමක් නොමැති බව නාසා ආයතනය තහවුරු කරනවා.\n2004 වසරේ හඳුනාගැනුනු මෙම ග්‍රහ වස්තුව ඉතා අනතුරුදායක උල්කාපතයක් ලෙසයි නම් කෙරුණේ.\nඑය 2029 සහ 2036 වසරවලදී පෘථිවියේ ඉතා සමීපයට පැමිණෙනු ඇතැයි අපේක්ෂා කෙරෙන අතර, 2068 වසරේ ඇතැම් විට පෘථිවියට පතිත විය හැකි බවයි අනුමාන කෙරුණේ.\nකෙසේ නමුත් නාසා විද්‍යාඥයන් දැන් ප්‍රකාශ කරන්නේ එය, 2068 වසරේදී හෝ පෘථිවියේ ගැටීමේ අවස්ථාවක් නොමැති බවයි.\nඒ අනුව ඉදිරි වසර 100 තුළ පෘථිවියට ඇපෝෆිස් උල්කාපාතයෙන් හානියක් සිදු නොවනු ඇති. අඳුර සහ ව්‍යාකූලත්වයේ ග්‍රීක දෙවියන්ගේ නමින් නම් කෙරුණු ඇපෝෆිස් දුරාතීත ඊජිප්තු හිරු දෙවියන් හෙවත් “රා” ගේ සතුරා ලෙසද සැළකෙනවා.\nමීටර 340ක විෂ්කම්භයකින් යුත් එම උල්කාපාතය පාපන්දු පිටි 3ක් තරම් විශාල බව සඳහන්.\nඑය නැවතත් පෘථිවිය පසු කර යෑමට නියමිතව ඇත්තේ 2029 වසරේ අප්‍රේල් 13 වන සිකුරාදායි.",
       "URL": "https://www.hirunews.lk/266768/තවත්-වසර-100ක්-මහ-පොළව-සුරක්ෂිතයි",
       "Category": "Local News",
       "Parent URL": "https://www.hirunews.lk/local-news.php?pageID=2058"
}