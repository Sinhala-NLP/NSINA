{
       "Source": "hirunews",
       "Timestamp": "Saturday, 27 February 2021 - 18:07",
       "Headline": "භූමදාන රෙගුලාසි කෙටුම්පත් කෙරේ - භූමිය පිළිබඳ තීරණ ගන්නා තුරු චක්‍රලේඛය පමා වේ (වීඩියෝ)",
       "News Content": "කොරෝනා මෘතදේහ භූමදානය කිරීම සම්බන්ධයෙන් වන මාර්ගෝපදේශවලට අදාළ මූලික කෙටුම්පත මේ වනවිට සකස් කර ඇති බව සෞඛ්‍ය සේවා අධ්‍යක්ෂ ජනරාල් විශේෂඥ වෛද්‍ය අසේල ගුණවර්ධන පවසනවා.\nඔහු කියා සිටියේ අදාළ මාර්ගෝපදේශවලට ඇතුළත් කළ යුතු එම මෘතදේහ භූමදානය කළ යුතු ස්ථාන හඳුනා ගැනීම එහි ප්‍රධාන අභියෝගය වී ඇති බවයි.\nඊට අදාළව අද දිනයේදී සාකච්ඡාවක්ද පවත්වා තිබෙනවා.\nකොරෝනා ආසාදිතව මියයන පුද්ගලයින්ගේ මෘතදේහ භූමදානය කිරීම සඳහා ඉඩ සලසන අතිවිශේෂ ගැසට් නිවේදනය පසුගියදා නිකුත් කෙරුණා.\nඑමඟින් දැක්වුණේ අදාළ මෘතදේහ සෞඛ්‍ය සේවා අධ්‍යක්ෂ ජනරාල්වරයා විසින් නිකුත් කරන ලද විධිවිධානවලට අනුකූලව නිසි බලධරයා විසින් අනුමත කරන ලද සුසාන භූමියක හෝ ස්ථානයක බලධාරීයාගේ අධීක්ෂණය යටතේ භූමදානය කළ යුතු බවයි.\nමේ අතර, මේ වනවිට රෝහල්ගතව හෝ අතරමැදි ප්‍රතිකාර මධ්‍යස්ථානවල සිටින කොරෝනා ආසාදිතයින්ගේ සංඛ්‍යාව 3,813 දක්වා පහත වැටී තිබෙනවා.\nඒ, ආසාදිතයින් 748 දෙනෙකු අද දිනයේදී සුවය ලබා නිවෙස් වෙත පිටත්ව යෑමත් සමඟයි. ඒ අනුව සුවය ලැබූ මෙරට සමස්ත කොරෝනා ආසාදිතයින්ගේ සංඛ්‍යාව මේ වනවිට දැක්වෙන්නේ 78,373 ක් ලෙසයි.\nඑසේම, කොරෝනා ආසාදිතයින් 220 දෙනෙකු අද දිනයේදී හඳුනාගත් බව යුද හමුදාපති ජෙනරාල් ශවේන්ද්‍ර සිල්වා ප්‍රකාශ කළා.\nඒ අනුව මෙරටින් වාර්තා වන සමස්ත කොරෝනා ආසාදිතයින්ගේ සංඛ්‍යාව 82,650ක්.\nමේ අතර, දීර්ඝ සති අන්තය හේතුවෙන් නුවරඑලිය, කතරගම, ඇල්ල ඇතුළු ප්‍රදේශවලට අද විශාල සංචාරකයින් පිරිසක් පැමිණ සිටි බව හිරු වාර්තාකරුවන් සඳහන් කළා.\nකෙසේ වෙතත්, තවදුරටත් ජනතාව සෞඛ්‍ය මාර්ගෝපදේශ අනුව කටයුතු කළ යුතු බවයි පොලිස් මාධ්‍ය ප්‍රකාශක නියෝජ්‍ය පොලිස්පති අජිත් රෝහණ කියා සිටියේ.",
       "URL": "https://www.hirunews.lk/263846/භූමදාන-රෙගුලාසි-කෙටුම්පත්-කෙරේ-භූමිය-පිළිබඳ-තීරණ-ගන්නා-තුරු-චක්‍රලේඛය-පමා-වේ-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2121"
}