{
       "Source": "hirunews",
       "Timestamp": "Friday, 01 July 2022 - 11:42",
       "Headline": "රුපියල් තුන්කෝටියකට අධික රන් භාණ්ඩ සොරාගත් කතක් ඇතුළු සිව්දෙනෙකු අත්අඩංගුවට (වීඩියෝ)",
       "News Content": "රුපියල් තුන් කෝටි පහළොස් ලක්ෂයක් වටිනා ස්වර්ණාභරණ සොරාගත් කාන්තාවක් ඇතුළු සිව් දෙනෙක් අත්අඩංගුවට ගෙන තිබෙනවා.\nනොර්වුඩ් නගරයේ ස්වර්ණාභරණ උකස් ගන්නා ස්ථානයකින් මෙම ස්වර්ණාභරණ කිලෝ 1 1/2ක තොගයක් සැකකරුවන් විසින් සොරාගෙන ඇති බවයි හැටන් කොට්ඨාස අපරාධ විමර්ශන අංශය ප්‍රකාශ කළේ.\nඊයේ (30) දිනයේදී මෙම වැටලීම සිදුකර සැකකරුවන් අත් අඩංගුවට ගැනුණා.\nඅදාළ සොරකම පසුගිය වසරේ දෙසැම්බර් මස 09 වැනි දින සිදුව තිබෙන බවත් සොරා ගත් රන් ආභරණ අලෙවි නොකර එක් සැකකරුවෙකු පදිංචි නෝර්වුඩ් වෙන්චර් වතුයායේ නිවසේ පිහිටි ගෙවත්තේ වළ දමා තිබී සොයා ගත් බවත් පොලීසිය පැවසුවා.\nඅදාළ සොරකම සම්බන්ධයෙන් පොලීසිය පුද්ගලයින් කිහිපදෙනෙකුගෙන්ම ඇඟිලි සලකුණු ලබා ගෙන ඇති අතර ඒ ඔස්සේ වැඩිදුර විමර්ශන සිදුකර තිබෙනවා.\nසැකකරුවන් විසින් සොරාගෙන තිබියදී සොයා ගත් රන් භාණ්ඩ අතර රන් මාල 54 ක් රන් අරුන්ගල් 757 ක් රන් පෙන්ඩන්ට් 177 ක් රන් මුදු\n404 ක් රන් ටසල් 84 ක්, රන් අත්පළඳනා 18ක්, රන් වළලු 01 ක්, රන් කැබලි 09 ක් සොයා ගැනුණා.\nසිද්ධියේ ප්‍රධාන සැකකාරිය අදාළ උකස් මධ්‍යස්ථානයේ වසර 10 ක් පමණ සේවය කර තිබෙන බවත් , හිමිකරුවන් නිවසේ නොසිටි අවස්ථාවක උකස් මධ්‍යස්ථානයට යාබද නිවසේ සේප්පුවක තිබූ රන් ආභරණ ඇය අනෙක් සැකකරුවන් තිදෙනා සමග එක්ව මෙම අපරාධය සිදුකර තිබෙනවා.\nසැකකරුවන් වයස අවුරුදු 35- 50ත් අතර වයස්වල පසුවන්නන්.\nසිද්ධිය සම්බන්ධයෙන් නෝර්වුඩ් පොලිසිය පරීක්ෂණ සිදු කරනවා.",
       "URL": "https://www.hirunews.lk/308705/රුපියල්-තුන්කෝටියකට-අධික-රන්-භාණ්ඩ-සොරාගත්-කතක්-ඇතුළු-සිව්දෙනෙකු-අත්අඩංගුවට-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1054"
}