{
       "Source": "hirunews",
       "Timestamp": "Monday, 02 November 2020 - 13:31",
       "Headline": "ඇඳිරි නීති බලපත්‍ර නිකුත් කිරීමේදී දැඩි සීමා (වීඩියෝ)",
       "News Content": "හදිසි අවශ්‍යතාවක් හැර පෞද්ගලික ඇඳිරි නීති බලපත්‍ර නිකුත් කිරීමක් සිදු නොකරන බව පොලිස් මාධ්‍ය ප්‍රකාශක නියෝජ්‍ය පොලිස්පති අජිත් රෝහණ ප්‍රකාශ කළා.\nපෞද්ගලික ඇඳිරි නීති බලපත්‍රය ලබා ගැනීමට අවශ්‍ය නම් නිශ්චිතවම අවශ්‍යතාව සනාථ කළ යුතු බවයි පොලිස් මාධ්‍ය ප්‍රකාශකවරයා සඳහන් කළේ.\nමේ අතර ඇඳිරි නීතිය කඩකළ පුද්ගලයින් 179 දෙනෙකු ගතවූ පැය 24 තුළ අත්අඩංගුවට ගෙන ඇති අතර, මුව ආවරණ සහ මීටරයේ දුර පවත්වා නොගත් පුද්ගලයින් 70 දෙනෙකුද එම කාලය තුළ අත්අඩංගුවට ගෙන තිබෙනවා.\nනිරෝධායන ඇදිරි නීතිය පනවා ඇති බස්නාහිර පළාත, කුලියාපිටිය පොලිස් බල ප්‍රදේශය, කුරුණෑගල නගර සීමාව සහ ඇහැලියගොඩ පොලිස් බල ප්‍රදේශයන් හි කිසිදු වෙළඳසැලක් හෝ ඖෂධ අලෙවිසැලක් අද දිනයේ විවෘත කර තිබුණේ නැහැ.\nමේ අතර නිරෝධායන ඇඳිරි නීතිය පැවතියද අත්‍යවශ්‍ය සේවා සඳහා පුද්ගලයින් අද දිනයේ බස්නාහිර පළාතට පැමිණෙන ආකාරයක් දක්නට ලැබුණා.\nඔවුන් නිසි සෞඛ්‍යාරක්ෂිත ක්‍රමවේද අනුගමනය කරන්නේද යන්න සහ ඇඳිරි නීති බලපත්‍ර ලබාගෙන ඇත්ද යන්න පිළිබඳ විමර්ශනය කිරීමට බොහෝ ස්ථානවල පොලිස් මාර්ග බාධක යොදවා තිබෙන ආකාරයක් දක්නට ලැබුණා.\nබස්නාහිර පළාතටම සහ කුලියාපිටිය පොලිස් වසමට මෙන්ම ඇහැලියගොඩ පොලිස් වසමට පනවා ඇති නිරෝධායන ඇඳිරි නීතිය ලබන 9 වන සඳුදා අලුයම 5 දක්වා  බලපැවැත්වෙනු ඇති.",
       "URL": "https://www.hirunews.lk/253842/ඇඳිරි-නීති-බලපත්‍ර-නිකුත්-කිරීමේදී-දැඩි-සීමා-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2355"
}