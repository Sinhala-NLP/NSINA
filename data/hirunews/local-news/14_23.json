{
       "Source": "hirunews",
       "Timestamp": "Thursday, 21 September 2023 - 22:14",
       "Headline": "ක්‍රිකට් ආයතනයේ තවත් අක්‍රමිකතා රැසක් අනාවරණය වෙයි (වීඩියෝ)",
       "News Content": "2022 ලෝක කුසලාන පන්දුවාර 20 ක්‍රිකට් තරගාවලියේදී ශ්‍රී ලංකා ක්‍රිකට් ආයතනය සිදුකරන ලද ආදායම් සහ වියදම් සම්බන්ධයෙන් පාර්ලිමේන්තුවට ඉදිරිපත් කර ඇති විගණන වාර්තාව මගින් ක්‍රිකට් ආයතනය සිදුකර ඇති තවත් අවභාවිතාවන් රැසක් අනාවරණය කර තිබෙනවා.\nශ්‍රී ලංකා ක්‍රිකට් ආයතනය වෘත්තිය ගාස්තු යටතේ මෙම වසරේ මුල් මාස 03 තුළදී රුපියල් මිලියන 28.7ක් වියදම් කර ඇති අතර ඉන් 80%ක් එනම් රුපියල් මිලියන 23.1ක මුදලක් ක්‍රීඩා අමාත්‍යවරයා සහ අනෙකුත් රාජ්‍ය නිලධාරීන් පාර්ශ්වකරුවන් කරමින් අතුරු තහනම් නියෝග ලබාගැනීම සඳහා බාහිර නීතිඥවරුන් වෙනුවෙන් ගෙවා ඇති බවයි විගණන වාර්තාව තහවුරු කළේ.\n2022 පන්දුවාර 20 ලෝක කුසලානය තරගාවලිය සම්බන්ධයෙන් විමර්ශනය කිරීම සඳහා ක්‍රීඩා අමාත්‍යවරයා විසින් පත්කර තිබූ කමිටුවේ වාර්තාව පදනම් කර ගනිමින් ශ්‍රි ලංකා ක්‍රිකට් ආයතනය විසුරුවා හැරීම වැළැක්වීමේ අතුරුතහනම් නියෝගයක් ලබාගැනීම සඳහා බාහිර නීතිඥවරුන් වෙත රුපියල් මිලියන 11.5ක් මුදලක් මේ වසරේ පෙබරවාරි 03 වැනිදා ගෙවා තිබෙනවා.\nක්‍රීඩා අමාත්‍යවරයා විසින් නව ක්‍රීඩා රෙගුලාසි පැනවීමට සහ සංශෝධනය කිරීම සඳහා නිකුත් කළ ගැසට් පත්‍රය පිළිබඳ උපදේශන හා නීති උපදෙස් ලබාගැනීම වෙනුවෙන් ශ්‍රී ලංකා ක්‍රිකට් ආයතනය 2023 පෙබරවාරි 10 වැනි දින රුපියල් කෝටියක් නීතිඥවරයෙකුට ගෙවීමද මෙම විගණන වාරතාවේ දැඩි අවධානය යොමු වූ කරුණක් මීට අමතරව වයස අවුරුදු 50ට වැඩි ශ්‍රී ලංකා ක්‍රිකට් කණ්ඩායමක් සඳහා රුපියල් ලක්ෂ 73ක් හෙවත් ඇමරිකානු ඩොලර් 20,000ක් ඔස්ට්‍රේලියාවේ ගිණුමකට බැරකර තිබෙනවා.\nඒ ක්‍රීඩකයින් 05 දෙනෙකු සඳහා අනුග්‍රහකත්වයක් ලබාදෙන ලෙස වයස සෙනරත් ඒ සෙනෙවිරත්න නම් තැනැත්තෙකු විසින් කර තිබූ ඉල්ලීමක් අනුවයි.\nකෙසේ වෙතත්, ශ්‍රී ලංකා ක්‍රිකට් ආයතනය මේ සම්බන්ධයෙන් විගණකාධිපතිට ලබාදුන් පිළිතුරේදී ක්‍රීඩකයින් 08 දෙනෙකුගේ නම් සඳහන් කර තිබූණා.\nවයස අවුරුදු 50ට වැඩි එම ක්‍රීඩකයින් ලෙස නම් කර තිබුණේ සෙනරත් සෙනෙවිරත්න, රුවින් පීරිස්, සුරංජිත් ධර්මසේන, සුවංජි මදනායක, පාලිත ලියනගේ, වජිර විජේගුණවර්ධන, ෂේන් ප්‍රනාන්දු සහ කාමන් මාපටුන යන අයයි.\nඑම ඉල්ලීම සිදු කර ඇත්තේ 2022 වසරේ ජනවාරි 06 වැනි දින වූ නමුත් ඉන් වසරකට ආසන්න කාලයකට පසු 2022 දෙසැම්බර් 14 වැනිදා මෙම මුදල් ශ්‍රී ලංකා ක්‍රිකට් ආයතනය විසින් ගෙවීම අසාමාන්‍ය තත්ත්වයක් බවයි විගණකාධිපතිවරයාගේ වාර්තාවේ දැක්වෙන්නේ.\nමේ අතර විගණකාධිපති දෙපාර්තමේන්තුව මෙම අවසන් වාර්ථාවට පෙර නිකුත් කළ කෙටුම්පත පදනම් කරගෙන රට තුළ මහත් ආන්දෝලනයක්ද ඇති වුණා.\nශ්‍රී ලංකා ක්‍රිකට් ආයතනයට විගණන කෙටුම් පතින් එල්ල වූ චෝදනා වලට ප්‍රතිචාර දැක්වීමට අවස්ථාව ලබා දුන් විටද ශ්‍රී ලංකා ක්‍රිකට් සභාපතිවරයා පිළිතුරු දී තිබුණේ ශ්‍රී ලංකා ක්‍රිකට් ආයතනය ස්වේච්ඡා සංගමයක් වන බවයි.\nඑවැනි ස්වේච්ඡා සංගම් සඳහා ඕනෑම බාහිර හෝ නියාමන පාලනයකින් නිදහස්වීම සහතික කර ඇති බවත් ක්‍රිකට් ආයතනය පෙන්වා දී තිබුණා.\nශ්‍රී ලංකා ක්‍රිකට් ආයතනය මෙරට සමාගම් පනත යටතේ ස්ථාපිත ආයතනයක් නොවන බවත් එය පාර්ලිමේන්තුවේ විශේෂ ප්‍රඥප්තියකින් හෝ නීතියකින් හෝ පනතකින් සංස්ථාපනය කරන ලද ආයතනයක් නොවන බව සඳහන් කර ඇති ශ්‍රී ලංකා ක්‍රිකට් ආයතනය රජයේ කොටස් හිමිකමක් හෝ රජයේ පාලනය සතු පොදු ව්‍යාපාරයක් නොවන බවත් පෙන්වා දී තිබෙනවා.\nකෙසේ වෙතත් විගණකාධිපතිවරයා සිය අවසන් වාර්තාවෙන් ශ්‍රී ලංකා ක්‍රිකට් සභාපතිවරයාගේ ස්ථාවරය මුළුමනින්ම ප්‍රතික්ෂේප කර කිබෙනවා.\nසෑම ජාතික ක්‍රීඩා සංගමයක්ම 1973 අංක 25 දරණ ක්‍රීඩා පනතේ 29 වැනි වගන්තිය යටතේ සහ ඊට අදාළ නියෝග යටතේ කටයුතු කිරීමට බැදී සිටින බව ක්‍රීඩා අමාත්‍යංශ ලේකම්වරයාද කමා වෙත තහවුරු කර ඇති බවයි විගණකාධිපතිවරයා පෙන්වා දෙන්නේ.\n1993 අංක 47 දරණ සංශෝධිත ක්‍රීඩා පනතින් 09 වැනි ඡේදය යටතේ 21 (අ) 3 යටතේ සෑම කමිටුවක්ම සහ සංගමයකම ගිණුම් විගණකාධිපති විසින් විගණනය කළ යුතු බව සඳහන්.\nඒ අනුව, විගණකාධිපති විසින් අදාළ විගණන වාර්තා පාර්ලිමේන්තුවට ඉදිරිපත් කරන අතර අවස්ථානුකූලව පොදු ව්‍යාපාර පිළිබඳ කාරක සභාව හෙවත් කෝප් කමිටුවටද කැඳවීමට හැකිවන බවද විගණකාධිපතිවරයාගේ ස්ථාවරයයි.\nසියලුම ක්‍රීඩා සංගම්වල මූල්‍ය කටයුතු සම්බන්ධයෙන් ඒ සංගම් විසින් විනිවිදභාවයෙන් කටයුතු කළ යුතු අතර එය පාර්ලිමේන්තුවට වගකිව යුතු බවද ක්‍රීඩා අමාත්‍යාංශයේ ලේකම්වරයා දන්වා තිබෙන බව සිහිපත් කරමින් විගණකාධිපතිවරයා සඳහන් කර ඇත්තේ.\nශ්‍රී ලංකා ක්‍රිකට් ආයතනයද ක්‍රීඩා සංගමයක් බැවින් ක්‍රීඩා පනත සහ නියෝගවල සඳහන් කරුණු ඉටු කිරීමට බැදී සිටින බවයි.\n1993 අංක 44 දරණ පනතින් සංශෝධිත 1973 අංක 25 දරණ ක්‍රීඩා පනතේ 21 (අ) 3 උප වගන්තිය ප්‍රකාරව ලියාපදිංචි කර ඇති සෑම ජාතික සංගමයක්ම විගණකාධිපතිවරයාගේ විෂය පථයට අයත්වන බව විගණකාධිපතිවරයාගේ ස්ථාවරයයි.\nඑමෙන්ම 2016 ඔක්තෝම්බර් 27 වැනිදා අංක 1990/23 දරණ අති විශේෂ ගැසට් පත්‍රය මඟින් ප්‍රසිද්ධ කරන ලද ක්‍රීඩා නියෝගයන්ට අනුවද විධායක කමිටුව විසින් සහතික කළ මූල්‍ය ප්‍රකාශන විගණකාධිපතිවරයා වෙත ඉදිරිපත් කළ යුතු බවද සඳහන්.\nඒ අනුව ශ්‍රී ලංකා ක්‍රිකට් ආයතනය ක්‍රීඩා පනත යටතේ ලියාපදිංචි සංගමයක් වන බැවින් හා එම අති විශේෂ ගැසට් පත්‍රය මගින් ප්‍රසිද්ධ කරන ලද ක්‍රීඩා නියෝග අනුව විගණකාධිපතිවරයා වෙත මූල්‍ය ප්‍රකාශ ඉදිරිපත් කරන බැවින් ශ්‍රි ලංකා ප්‍රජාතාන්ත්‍රික ජනරජයේ ආණ්ඩුක්‍රම ව්‍යවස්ථාවේ 154 (3) ව්‍යවස්ථාව මගින් ශ්‍රි ලංකා ක්‍රිකට් ආයතනය විගණකාධිපතිවරයාගේ විගණනයට යටත් කර තිබෙන බවයි විගණකාධිපතිවරයා සිහිපත් කරන්නේ.\nඑසේම ආණ්ඩුක්‍රම ව්‍යවස්ථාවේ 154(6) ව්‍යවස්ථාව ප්‍රකාරව විගණකාධිපතිවරයා විසින් විගණන වාර්තාව පාර්ලිමේන්තුවට ඉදිරිපත් කරන ලබන අතර එම වාර්තාව පදනම් කර ගනිමින් පාර්ලිමේන්තු ස්ථාවර නියෝග 120 අනුව පොදු ව්‍යාපාර කාරක සභාවේ විමර්ශනයට ද යටත් කිරීමට හැකියාව ඇති බවත් එහිදී පෙන්වා දී තිබෙනවා.",
       "URL": "https://www.hirunews.lk/349024/ක්‍රිකට්-ආයතනයේ-තවත්-අක්‍රමිකතා-රැසක්-අනාවරණය-වෙයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=14"
}