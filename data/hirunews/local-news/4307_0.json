{
       "Source": "hirunews",
       "Timestamp": "Saturday, 23 September 2017 - 19:45",
       "Headline": "වෛද්‍යවරුන්ගේ කඹ ඇදිල්ලක් නිසා දෙවන හදවත් බද්ධ සැත්කම වැළකෙයි",
       "News Content": "මහනුවර රෝහලේ සිදුකිරීමට ගිය දෙවන හදවත් බද්ධ සැත්කම වෛද්‍යවරුන්ගේ කඹ ඇදිල්ලක් හේතුවෙන් වැළකී ගිය පුවතක් වාර්තාවනවා.\nමෙරට සෞඛ්‍ය ක්ෂේත්‍රය තුළ හැරවුම් ලක්ෂයක් සටහන් කරමින් පළමු හදවත් සැත්කම සාර්ථකව සිදු කළේද මහනුවර මහ රෝහලේ වෛද්‍ය කණ්ඩායමක්.\nපසුගිය ජූලි මස 07 වැනිදා මෙරට වෛද්‍ය ඉතිහාසය නව මගකට යොමු කරමින් ප්‍රථම හදවත් බද්ධ සැත්කම මහනුවර මහ රෝහලේදී සිදු කෙරුණා.\nඒ හරහා එක් රැස්කරගත් අත්දැකීම්ද සමඟින් මාස 2 ක් ඉක්ම යාමටත් මත්තෙන් දෙවන හදවත් බද්ධ සැත්කම වෙනුවෙන් මෙම වෛද්‍ය කණ්ඩායම සූදානම්වනවා.\nඑහිදී තෝරාගැන්නෙන්නේ හදවත සියයට 10 ක තරම් අඩු ක්‍රියාකාරීත්වයක් ඇති අලුත්ගම කළුවාමෝදර පදිංචි 19 හැවිරිදි තරුණියක්.\nඇය වෙනුවෙන් හදිසි අනතුරකට ලක්ව මොළය මිය ගිය පොළොන්නරුව ප්‍රදේශයේ පදිංචි පුද්ගලයෙකුගේ හදවතක් තෝරා ගැනෙන්නේ පසුගිය 19 වැනිදායි.\nසියලු කරුණු ගැළපීමෙන් අනතුරුව රෝගී තරුණිය වෙනුවෙන් හදවත බද්ධ සැත්කම කිරීමට සියල්ල සූදානම් කර තිබෙනවා.\nකෙසේ වෙතත් ශල්‍ය කර්මය සිදුකිරීමට විශේෂඥ ශල්‍ය වෛද්‍යවරුන් එකග වුවත් නිර්වින්දන සහ දැඩිසත්කාර ඒකකයේ ඇතැම් වෛද්‍යවරුන් ඊට එකඟත්වය පල කර නැහැ.\nමහනුවර මහ රෝහලේ හදවත් බද්ධ සැත්කම් පොරොත්තු ලේඛනයේ පළමුව සිටියේ මෙම තරුණිය වුවද ඒ සඳහා ගැළපෙන හදවතක් සොයාගැනීමට නොහැකිවීම නිසා එය මේ දක්වා කල් ඇදී තිබෙනවා.\nඋද්ගතව ඇති තත්ත්වය සම්බන්ධයෙන් මහනුවර මහ රෝහලේ අධ්‍යක්ෂ සමන් රත්නායක මහතාගෙන් ද අප විමසීමක් කළා.\nසිද්ධිය සම්බන්ධයෙන් ප්‍රධාන චෝදනාව එල්ලවන නිර්වින්දන විශේෂඥ වෛද්‍ය ජගති පෙරේරා මහත්මියගෙන් අප කළ විමසීමකදී ඇය ප්‍රකාශ කළේ තමාට මාධ්‍යට කිසිවක් ප්‍රකාශ නොකරන ලෙස රෝහල් අධ්‍යක්ෂවරයා දැනුම් දී ඇති බවයි.\nඑසේ වුවද මේ සම්බන්ධයෙන් සෞඛ්‍ය අමාත්‍යාංශයෙන් පවත්වන ඕනෑම පරීක්ෂණයකට තමන් මුහුණ දීමට සූදානම් බවත් ඇය වැඩිදුරටත් පැවසුවා.\nමේ අතර සෞඛය අමාත්‍ය රාජිත සේනාරත්න මහතා සිද්ධිය සම්බන්ධයෙන් සම්පූර්ණ පරීක්ෂණයක් සිදුකරන බව පවසනවා.",
       "URL": "https://www.hirunews.lk/171690/වෛද්‍යවරුන්ගේ-කඹ-ඇදිල්ලක්-නිසා-දෙවන-හදවත්-බද්ධ-සැත්කම-වැළකෙයි",
       "Category": "Local News",
       "Parent URL": "https://www.hirunews.lk/local-news.php?pageID=4307"
}