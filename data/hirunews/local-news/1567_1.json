{
       "Source": "hirunews",
       "Timestamp": "Friday, 12 November 2021 - 7:22",
       "Headline": "2022 සඳහා සාර්ව ආර්ථික වර්ධනය ඉලක්ක කරගත් අයවැයක් - මහ බැංකු අධිපති",
       "News Content": "රට මේ වනවිට මුහුණ දී සිටින්නේ දැවැන්ත ආර්ථික අභියෝගයකටයි.\nඒ, ආර්ථික කටයුතු දැඩිව සීමා වූ වසර එක හමාරකට පමණ පසුව නව සාමාන්‍යකරණය යටතේ රට යළි ඉදිරි ගමනක් ආරම්භ කර ඇති පසුබිමකයි.\nඑවැනි වාතාවරණයක් තුළයි ලබන වසර සඳහා වන අයවැය අද ඉදිරිපත් කරනු ලබන්නේ.\nසංචාරක කර්මාන්තය මෙරට ආර්ථිකයේ ප්‍රමුඛතම විදේශ විනිමය ප්‍රභවයක්.\nවාර්ෂිකව අමෙරිකානු ඩොලර් බිලියන 04ක් පමණ වන එම ආදායම පසුගිය කාලය තුළ ශීඝ්‍ර අවප්‍රමාණයකට ලක් වූ අතර, මේ වසරේ පළමු මාස 08 තුළ සංචාරක කර්මාන්තයෙන් ලැබුවේ අමෙරිකානු ඩොලර් මිලියන 33ක ආදායමක් පමණයි.\nඒ අනුව මෙරට සංචාරක කර්මාන්තයේ ප්‍රගමනය උදෙසා සුවිශේෂී යෝජනා මෙවර අයවැයට ඇතුළත් වනු ඇතැයි අපේක්ෂිතයි.\nවතු කම්කරු වැටුප් වැඩි කිරීම සහ පොහොර ගැටලුව හේතුවෙන් මෙරට වැවිලි කර්මාන්තය තුළ ද යම් අර්බුදකාරී තත්ත්වයක් හටගෙන තිබෙනවා.\nඅපනයන ආදායමට 20%කට වැඩි දායකත්වයක් ලබාදෙන්නේ වැවිලි ක්ෂේත්‍රයයි.\nකොරෝනා වසංගතය හමුවේ ආර්ථික ක්‍රියාකාරකම් සීමා වීම හේතුවෙන් දැඩි බලපෑමට ලක් වූ තවත් ක්ෂේත්‍රයක් වන්නේ සුළු හා මධ්‍ය පරිමාණ කර්මාන්තයි. අයවැය පිළිබඳවද ඔවුන්ද පසුවන්නේ අපේක්ෂා සහගතවයි.\nමෝටර් වාහන ආනයනයේදී දැනට පනවා ඇති සීමා ලිහිල් කරනු ඇත්ද යන්න සම්බන්ධයෙන් මෙවර අයවැයේදී බොහෝ දෙනෙකු වැඩි අවධානයකින් පසුවන කරුණක්.\nපසුගිය වසරේ මාර්තු මාසයේ සිට මෙරටට වාහන ආනයනය මුළුමනින්ම නතර කර තිබෙනවා.\nඒ අනුව රට තුළ මෝටර් වාහන මිල ගණන්වල කැපී පෙනෙන ඉහළ යෑමක්ද සිදු වුණා.\nමේ, ලංකා වාහන ආනයනකරුවන්ගේ සංගමයේ සභාපති ඉන්දික මෙරෙන්චිගේ අයවැය සම්බන්ධයෙන් අදහස් දක්වමින් කියා සිටියේ, මෙවර අයවැය යෝජනා සකස් කිරීමේදී තම සංගමය ඇතුලු ක්‍ෂේත්‍ර කිහිපයකට කැඳවීම් නොලැබුණු බවයි.\nමහබැංකු අධිපති අජිත් නිවාඩ් කබ්රාල් අයවැය සම්බන්ධයෙන් අදහස් පළ කරමින් කියා සිටියේ, සංවර්ධනය හා සාර්ව ආර්ථික සාධක වර්ධනය අරමුණු කරගනිමින් මුදල් අමාත්‍යවරයා විසින් අයවැය ඉදිරිපත් කරනු ඇති බවයි.",
       "URL": "https://www.hirunews.lk/287758/2022-සඳහා-සාර්ව-ආර්ථික-වර්ධනය-ඉලක්ක-කරගත්-අයවැයක්-මහ-බැංකු-අධිපති",
       "Category": "Local News",
       "Parent URL": "https://www.hirunews.lk/local-news.php?pageID=1567"
}