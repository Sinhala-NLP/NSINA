{
       "Source": "hirunews",
       "Timestamp": "Monday, 16 January 2023 - 12:52",
       "Headline": "හිරු ස්ටාර් තෙවැනි විප්ලවයේ සිව්වැනි රන් වරම ජීවන් චන්දිමට (වීඩියෝ)",
       "News Content": "අතිශය සජීවි රියැලිටිකරණ අත්දැකීමක් ප්‍රේක්ෂක හදවත් අතරට සමීප කළ හිරු ස්ටාර් සීසන් 3 තරගාවලියේ අවසන් මහා තරගයට වරම් දිනාගත් සිව්වැනි තරගකරුවා බවට පත්වීමට හංවැල්ලේ ජීවන් චන්දිම ඊයේ රාත්‍රියේ සමත් වුණා.\nඒ අනුව ලබන 21 වැනිදා නෙලුම් පොකුණ රඟහලේදී අතිඋත්කර්ශවත් අන්දමින් පැවැත්වෙන අවසන් මහා තරගය සඳහා සචිනි තාරුකා, අමීශ මිනෝල්, සහන් ප්‍රබුද්ධ සමගින් ජීවන් චන්දිම තරගවැදීමට නියමිතයි.\nශ්‍රී ලංකාවේ වැඩිම පිරිසක් නරඹන වඩාත් ජනගත, සම්මානනීය ටෙලිවිශන් වැඩසටහන බවට පත්වූ මෙරට ටෙලිවිෂනය ජාත්‍යන්තර ප්‍රමිතියට ඔසවා තැබූ රියැලිටිකරණයේ ප්‍රමුඛයා, හිරු ස්ටාර්.... පළමු ගායන රියැලිටි අත්දැකීමේ තෙවන විප්ලවයේ අවසන් මහා තරගය සඳහා වන සිව්වන වරම දිනාගැනීම වෙනුවෙන් ඊයේ රාත්‍රියේදී හිරු ස්ටාර් වේදිකාව අතිශය උණුසුම් වුණා.\nඑකිනෙකාට නොදෙවෙනි කුසලතා පූර්ණයෙන් හෙබි තරගකරුවන් තිදෙනෙකු අවසන් වරම සියතට ගන්නට හිරු ස්ටාර් වේදිකාවේ සිය බලය පතුරවනු ලැබුවා.\nඒ අනුව ප්‍රථමයෙන් ගී ගැයීමේ අවස්ථාව අගලවත්තේ හිමරු බ්‍රාහ්මන හිමිකරගනිමින් 75% ප්‍රතිශතයක් හිමිකර ගනිද්දී ඔහුට ප්‍රතිඅභියෝග එල්ල කරමින් හංවැල්ලේ ජීවන් චන්දිම 81% ප්‍රතිශතයක් හිමිකර ගනිමින් ප්‍රථම තරඟ වටයේ ජයග්‍රහණය හිමිකරගනිමින් රන් අසුනේ අසුන්ගත වන්නට අවස්ථාව හිමි වුණා.\nහිමරු බ්‍රාහ්මනට අභියෝග කිරීමට ඉන්පසු අවස්ථාව හිමිවූයේ ගම්පොල සචිනි ජයසිංහටයි.\nසිය ගායන කෞශල්‍ය හිරු ස්ටාර් වේදිකාව මත දිගහරිමිනි සචිනි ජයසිංහ 73% ප්‍රතිශතයක් දිනාගන්නට සමත් වුණා.\nතමන්ට හිමිවූ දෙවන අවස්ථායෙන් උපරීම ප්‍රයෝජන ගත් හිමරු බ්‍රාහ්මන, සචිනි ජයසිංහට ප්‍රතිඅභියෝග කරමින් 77% ක ප්‍රතිශතයක් ලබා ගත්තේ දෙවන වටයේ ජයග්‍රාහකයා බවට පත් වෙමින්.\nඒ අනුව සචිනි ජයසිංහට හිරු ස්ටාර් කිරුලේ සිහිනය අත්හරින්නට සිදු වුණා.\nහිරු සිටාර් අවසන් තරඟය වෙනුවෙන් වූ අවසන් වරම හිමි කරගැනීම සඳහා නැවතත් තරඟ වදින්නට හංවැල්ලේ ජීවන් චන්දිමට සහ අගලවත්තේ හිමරු බ්‍රාහ්මනට සිදු වූයේ ඒ අනුවයි.\nජීවන් චන්දිම තමන්ට හිමිවූ දෙවන අවස්ථාවේදී 89% ප්‍රතිශතයක් ලබාගනිද්දී හිමරු බ්‍රාහ්මන තෙවන වරටත් තමන්ට හිමි වූ අවස්ථාවෙන් ලබාගතහැකි වූයේ 61% ප්‍රතිශතයක් පමණයි.\nඒ අනුව දක්ෂතාවයම විජයග්‍රහණය කරවන මෙරට රියැලිටි ඉතිහාසයේ ඉහළම ප්‍රේක්ෂක ආදරය, ආකර්ෂණය දිනාගනිමින් 1,40,000කට අධික තරඟකරුවන් අතරින් එලැඹෙන 21 වැනිදා නෙලුම් පොකුණ රඟහලේදී පැවැත්වෙන හිරු ස්ටාර් අවසන් මහා සංග්‍රාමයේදී කිරුළු දරන විජයාග්‍රාහකයා බිහිවීම වෙනුවෙන් සචිනි තාරුකා, අමීශ මිනෝල්, සහන් ප්‍රබුද්ධ සමගින් ජීවන් චන්දිම තරඟ වැදීමට නියමිතයි.",
       "URL": "https://www.hirunews.lk/325170/හිරු-ස්ටාර්-තෙවැනි-විප්ලවයේ-සිව්වැනි-රන්-වරම-ජීවන්-චන්දිමට-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=598"
}