{
       "Source": "hirunews",
       "Timestamp": "Thursday, 05 October 2017 - 11:22",
       "Headline": "නෝර්වුඩ් ඇගළුම් සේවිකාවන්ට වාතාශ්‍රය අඩු වීමට බලපෑ කරුණු හෙළි වෙයි",
       "News Content": "නෝර්වුඩ් ඇගළුම් කම්හලේ සේවිකාවන් රෝගීවුයේ ඔවුන්ට ප්‍ර‍මානාත්මකව වාතාශ්‍ර‍ය නොලැබීමෙන් බව පරීක්ෂණවලින් අනාවරණය වී තිබෙනවා.\nවසර දෙකකින් පමණ ජනෙල් විවෘත නොකර සිටීමෙන් මෙතරම් කාලයක් ප්‍ර‍ශ්නයක් උද්ගත නොවීම ද ගැටලුවක් බවයි පරික්ෂකයන් පෙන්වා දෙන්නේ.\nහැටන් නොර්වුඩ් පුද්ගලික ඇගළුම් කර්මාන්ත ශාලාවේ සේවය කරමින් සිටි සේවිකාවන් සිහිසුන් වී ඇද වැටීමට හේතුව නිත්‍ය වශයෙන්ම සොයාගැනීම සඳහා විශේෂ පරීක්ෂණයක් ඊයේ (4) සිදුකෙරුණා.\nඑහිදී අනාවරණය වු මූලික කරුණ වූයේ සංවෘත්ත කලාපයක් වු ගොඩනැගිල්ල තුල වු කිසියම් විෂ වායුවක් ආග්‍රාහණය වීමෙන් මෙම තත්වය ඇතිවන්නට ඇති බවයි.\nසොරකම් සිදුවීම වලකාලීම සඳහා ජනේල සීල් තැබීමට පාලන අධිකාරිය පසුගියදා පියවර ගෙන තිබු බවයි අනාවරණ වී ඇත්තේ.\nඑමෙන්ම ගොඩනැගිල්ලට වාතය ඇතුලුවීමට හා පිටවවීමට හෝ අන්තර්ගත වාතය සමතුලිත කිරිමට විදුලි පංකා සවිකර නොමැති අතර කුඩා ප්‍රමාණයේ කවුළු කිහිපයක් පමණක් විවෘත කර තිබූ බව සඳහන්.\nසේවිකාවන් සිහිසුන් වීමට ඇති ආසන්නතම හේතුව ඇදුම් නිර්මාණය කිරිම සඳහා ගෙන එන රෙදි වර්ගවල ආරක්ෂාව සදහා භාවිත කරන රසායනික\nද්‍ර‍ව්‍ය හා වර්ණ ගැන්වීම සදහා යොදාගන්නා අමුද්‍රව්‍ය වලින් නිකුත්වන වායුව විය හැකි බවයි වෛද්‍යවරු පවසා තිබුණේ.\nප්‍රාදේශිය සෞඛ්‍ය කාර්යාල නිලධාරින්, මහජන සෞඛ්‍ය පරික්ෂකවරු, දික්ඔය රජයේ දිස්ත්‍රික් මුලික රෝහලේ වෛද්‍යවරු, නෝර්වුඩ් පොලිසිය එක්ව පරික්ෂණ සිදුකළ අතර උදෑසන ලබාදුන් ආහාර වල කොටස් සහ එම අවසථාවේ ඇසුරුම් වලින් ඉවතට ගත් රෙදිවල කොටස් රජයේ රස පරික්ෂකවරයාට යැවීමට නෝර්වුඩ් පොලිසිය පියවර ගෙන තිබෙනවා.\nසිහිසුන්වීම හා ක්ලාන්ත ගතියක් පැවතීම හේතුවෙන් එම ඇගළුම් කම්හලේ සේවිකාවන් 145 ක් පමණ දික්ඔය මුලික රෝහලට ඇතුලත් කළා.\nඉන් විෂ ආග්‍රාහනය වීම නිසා සිහිසුන් වු පිරිස අතලොස්සක් වන අතර වැඩිදෙනෙකු සිද්ධිය දැකීමෙන් ඇතිවු කම්පනකාරි තත්වය හා එම නිසා හුස්ම ගැනිමේදී ඇතිවු අක්‍ර‍මවත්බව නිසා රෝගීවූවන් බවයි වෛදවරු පැවසුවේ.\nපරීක්ෂණ තවදුරටත් සිදුකෙරෙන අතර ගොඩනැගිල්ලට නියමිත වාතාශ්‍ර‍ක් ලැබෙන පරිදි වැඩබිම සකස්කෙරෙන තුරු තාවකාලිකව කර්මාන්ත ශාලාවේ වැඩ නැවැත්වවීමට පියවර ගෙන තිබෙනවා.",
       "URL": "https://www.hirunews.lk/172649/නෝර්වුඩ්-ඇගළුම්-සේවිකාවන්ට-වාතාශ්‍රය-අඩු-වීමට-බලපෑ-කරුණු-හෙළි-වෙයි",
       "Category": "Local News",
       "Parent URL": "https://www.hirunews.lk/local-news.php?pageID=4287"
}