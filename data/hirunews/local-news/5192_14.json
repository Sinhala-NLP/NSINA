{
       "Source": "hirunews",
       "Timestamp": "Thursday, 28 January 2016 - 13:29",
       "Headline": "නව පෙරමුණට එන්නේ කවුද?",
       "News Content": "තව නොබෝ දිනකින් නිර්මාණය කරන නව දේශපාලන පෙරමුණට වැදගත් චරිත රැසක් එකතුවන බව ජාතික නිදහස් පෙරමුණේ නායක පාර්ලිමේන්තු මන්ත්‍රී විමල් වීරවංශ පවසනවා.\nපාර්ලිමේන්තු මන්ත්‍රී විමල් වීරවංශ සඳහන් කළේ ඒ සඳහා අවශ්‍ය සාකච්ඡා මේ වනවිට සාර්ථකව සිදුකෙරෙමින් පවතින බවයි.\nනිසි අවස්ථාව පැමිණි විට නව දේශපාලන ප්‍රවාහය පිළිබඳව ප්‍රකාශයට පත්කරන බවයි අද පැවති තවත් මාධ්‍ය හමුවකට එක්වෙමින් ඒකාබද්ධ විපක්ෂයේ නායක, පාර්ලිමේන්තු මන්ත්‍රී දිනේෂ් ගුණවර්ධන කියා සිටියේ.\nපිවිතුරු හෙළ උරුමයද අද මාධ්‍ය හමුවක් කැඳවා තිබුණා. එහි ප්‍රධාන ලේකම්, පාර්ලිමේන්තු මන්ත්‍රී උදය ගම්මන්පිල ප්‍රකාශ කළේ නිසි වේලාවට නව දේශපාලන පෙරමුණ බිහිවනු ඇති බවට අපේක්ෂා කරන බවයි.\nනිදහස් පක්ෂයේ වැඩි වාසි හිටපු ජනාධිපති මහින්ද රාජපක්ෂගේ පාර්ශවය හිමිකරගෙන ඇති බවයි ජනතා සේවක පක්ෂය සංවිධාන කර තිබූ මාධ්‍ය හමුවකදී එහි නායක සෝමවංශ අමරසිංහ කියා සිටියේ.\nමේ අතර, ශ්‍රී ලංකා නිදහස් පක්ෂය නියෝජනය කරන පළාත් සභා සහ පළාත් පාලන ආයතන නියෝජිතයන් අද දිවයිනේ ප්‍රදේශ කිහිපයකදී විවිධ අදහස් පළ කළා.\nවෙනම දේශපාලන පෙරමුණක් බිහිවීම පිළිබඳව ඇතමුන් විවේචනාත්මක අදහස් ඉදිරිපත් කළ අතර, තවත් පිරිසක් කියා සිටියේ ස්ථිර ලෙසම හිටපු ජනාධිපති මහින්ද රාජපක්ෂගේ පාර්ශවයෙන් ඉදිරි පළාත් පාලන මැතිවරණයට ඉදිරිපත් වන බවයි.",
       "URL": "https://www.hirunews.lk/124928/නව-පෙරමුණට-එන්නේ-කවුද",
       "Category": "Local News",
       "Parent URL": "https://www.hirunews.lk/local-news.php?pageID=5192"
}