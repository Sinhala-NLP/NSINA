{
       "Source": "hirunews",
       "Timestamp": "Tuesday, 16 August 2022 - 16:57",
       "Headline": "\"අසාමාන්‍ය ලෙස ඖෂධ මිල යාම නතර කිරීමට රජය මැදිහත් විය යුතුයි\" - වෛද්‍ය හරිත අලුත්ගේ",
       "News Content": "අසාමාන්‍ය ලෙස ඖෂධ මිල ඉහළ දැමීම නතර කර ජන ජීවිතය ආරක්‍ෂා කිරීමට රජය මැදිහත් විය යුතු බව රජයේ වෛද්‍ය නිලධාරීන්ගේ සංගමය (GMOA) පවසනවා.\nඑහි ලේකම් වෛද්‍ය හරිත අලුත්ගේ පැවසුවේ අත්‍යාවශ්‍ය ඖෂධ මිල 300%කින් ඉහළ ගොස් ඇති බවත්, ඖෂධ මිල ඉහළ යාම ජනතාවට දරාගත නොහැකි තත්ත්වයක පවතින බවයි.\nඩොලරයට සාපේක්ෂව රුපියල අවප්‍රමාණය වීම නිසා මිල වැඩි කිරීමේ පීඩනය ජනතාව මත පැටවිය යුතු නැති බවත් එබැවින් ඖෂධ මිල ඉහළ යාමෙන් යම් ප්‍රතිශතයක් රජය දරාගත යුතු බවත් වෛද්‍ය අලුත්ගේ ප්‍රකාශ කරා.\nඔහු වැඩිදුරටත් කියා සිටියේ, ඖෂධ නියාමන අධිකාරියේ මිල පාලන කමිටුව වහා රැස්වී මේ සම්බන්ධයෙන් කඩිනම් තීරණයක් ගත යුතු බවයි.\nප්‍රතිජීවක, වේදනා නාශක ඇතුළු ඖෂධ වර්ග සියල්ලම පාහේ වැඩි වීම හේතුවෙන් රෝගීන්ගේ ජීවිත බරපතළ අවදානමකට ලක්ව තිබෙන බවත් ඔහු වැඩිදුරටත් ප්‍රකාශ කරනවා.",
       "URL": "https://www.hirunews.lk/312928/අසාමාන්‍ය-ලෙස-ඖෂධ-මිල-යාම-නතර-කිරීමට-රජය-මැදිහත්-විය-යුතුයි-වෛද්‍ය-හරිත-අලුත්ගේ",
       "Category": "Local News",
       "Parent URL": "https://www.hirunews.lk/local-news.php?pageID=936"
}