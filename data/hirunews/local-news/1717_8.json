{
       "Source": "hirunews",
       "Timestamp": "Wednesday, 01 September 2021 - 16:31",
       "Headline": "සහල් සහ සීනි සඳහා හෙට සිට උපරිම සිල්ලර මිලක් - වැටලූ සීනි තොග සතොසට (වීඩියෝ)",
       "News Content": "සහල් හා සීනි සඳහා හෙට සිට උපරිම සිල්ලර මිලක් නියම කිරීමට තීරණය කර ඇතැයි රාජ්‍ය අමාත්‍ය ලසන්ත අලගියවන්න පවසනවා.\nමේ අතර සීනි ආනයනකරුවන් විසින් සඟවා තිබියදී අත්‍යවශ සේවා කොමසාරිස් භාරයට ගත් සීනි තොග සතොස සහ සමුපකාර අලෙවිසැල් හරහා වෙළඳපොලට නිකුත් කිරීමට පියවර ගෙන තිබෙනවා.\nවෙළඳපොල තුල කෘතිම සීනි හිගයක් මවා පාමින් මිල ඉහළ දැමීමටයි සීනි ආනයනකරුවන් කටයුතු කර තිබුණේ.\nඒ හේතුවෙන් පාරිභෝගික සේවා අධිකාරිය වැටලීම් සිදු කර අත්අඩංගුවට ගත් සීනි තොග අද නිල වශයෙන් අත්‍යවශ්‍ය සේවා කොමසාරිස් ජනරාල් වෙත භාරදී තිබෙනවා.\nමෙම අවස්ථාවට එක්වෙමින් පාරිභෝගික අධිකාරියේ සභාපතිවරයා ප්‍රකාශ කළේ නීති විරෝධී ආකාරයෙන් මෙලෙස පවත්වාගෙන යන අත්‍යවශ්‍ය භාණ්ඩ තොග ගබඩා සියල්ල වැටලීමට සහ එම භාණ්ඩ තොග රජයේ සහතික මිලට සතොස හා සමුපකාර අළෙවිසැල් හරහා පාරිභෝගිකයා වෙත ලබාදීමට අවශ්‍ය සියලු කටයුතු සලසා ඇති බවයි.\nමේ වන විට වෙළදපළේ සීනි හිගයක් ද පවතින අතර, ඒ හේතුවෙන් සීනි කිලෝග්‍රෑමයක මිල රුපියල් 220 දක්වා ඉහළ ගොස් තිබෙනවා.\nඑවන් පසුබිමකයි සීනි ගෙන්වන ලද ඇතැම් පුද්ගලයින් සහ සමාගම් සීනි තොග පාරිභෝගික සේවා අධිකාරියේ ලියාපදිංචි නොකළ ස්ථානවල ගබඩා කිරීම සිදුකළේ.\nඒ අනුව පාරිභෝගික සේවා අධිකාරිය විසින් එවැනි සීනි සැගවූ ගබඩා 5ක් මේ වන විට වැටලීමට ලක් කළ අතර ඒවායේ තිබී සීනි මෙටි්‍රක් ටොන් 12,255ක් සොයා ගනු ලැබුවා.\nඑමෙන්ම, රජය විසින් පෙරේදා සිට සතොස හරහා දුඹුරු සීනි කිලෝග්‍රෑමයක් රුපියල් 130ක මිලකට අලෙවි කිරීමට ද පියවර ගත්තේ පාරිභෝගිකයින් මුහුණ පා ඇති දුෂ්කරතාවන් සැලකිල්ලට ගනිමින්. මේ හේතුවෙන් අදත් සතොස අලෙවිහල් අසල දිගු පෝලිම් දක්නට ලැබුණා.\nරාජ්‍ය අමාත්‍ය ලසන්ත අලගියවන්න මාධ්‍ය හමුවේදී වැඩිදුරටත් කියා සිටියේ සහල් සහ සීනි සදහා හෙට සිට උපරිම සිල්ලර මිලක් නියම කරන බවයි.\nකෙසේ වෙතත් අද දිනයේදීත් සතොස වෙළදසැල්වලට සීනි මිලදී ගැනීම සදහා පැමිණ සිටි පාරිභෝගිකයින් චෝදනා කළේ මිලදී ගැනීම සඳහා ප්‍රමාණවත් පරිදි සීනි නොමැති බවයි.\nමේ අතර, අඩු මිලට වී මිලදී ගෙන නීතිවිරෝධී ලෙස ගබඩා කර ඇති සියලු වී තොග ද රාජසන්තක කිරිමට පියවර ගන්නා බව කෘෂිකර්ම අමාත්‍ය මහින්දානන්ද අලුත්ගමගේ ප්‍රකාශ කළා.\nඒ, කුරුණෑගල කාබනික පොහොර නිෂ්පාදන ව්‍යාපෘතියක් අද නිරීක්ෂණය කිරීමේ අවස්ථාවකට එක්වෙමින්.",
       "URL": "https://www.hirunews.lk/281123/සහල්-සහ-සීනි-සඳහා-හෙට-සිට-උපරිම-සිල්ලර-මිලක්-වැටලූ-සීනි-තොග-සතොසට-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1717"
}