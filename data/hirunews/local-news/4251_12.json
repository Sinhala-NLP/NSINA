{
       "Source": "hirunews",
       "Timestamp": "Thursday, 26 October 2017 - 18:53",
       "Headline": "විමර්ශනවලට බලපෑම් නෑ - පොලිසියෙන් ප්‍රකාශයක්",
       "News Content": "බැදුම්කර කොමිසම හමුවේ සාක්ෂි දුන් අනීකා විජේසූරියට එල්ල වූ තර්ජනවලට අදාළ විමර්ශන සම්බන්ධයෙන් පොලීසියට කිසිදු බලපෑමක් එල්ල වී නැතැයි පොලිස් මාධ්‍ය ප්‍රකාශක පොලිස් අධිකාරි රුවන් ගුණසේකර ප්‍රකාශ කළා.\nගාල්ල - උඩුගම පොලිස් ස්ථානයේ පැවති මාධ්‍ය හමුවකට එක්වෙමින් ඔහු මේ බව කියා සිටියේ ඊට අදාළව අද (26) පුවත්පත් කිහිපයක පළ වූ වාර්තා පදනම් කර ගනිමින්.\nකිසි විටෙකත් අපරාධ පරීක්ෂණ දෙපාර්තමේන්තුවේ හෝ පොලිසියේ විමර්ශන කටයුතුවලට බලපෑමක් කිසිවෙක් මෙතෙක් සිදුකර නොමැති බවද එහිදී මාධ්‍ය ප්‍රකාශකවරයා සඳහන් කළා.\nහිටපු අමාත්‍ය රවී කරුණානායක සම්බන්ධයෙන් සාක්ෂි දුන් අනීකා විජේසුරියට එල්ල වු ජීවිත තර්ජන නිසා ඇය විදේශ ගතවී ඇති බවයි මීට පෙර ප්‍රශ්න ගත බැදුම්කර ගණුදෙනුව පිළිබද විමර්ශනය කරන ජනාධිපති කොමිසමේදී හෙළි වුණේ.",
       "URL": "https://www.hirunews.lk/174517/විමර්ශනවලට-බලපෑම්-නෑ-පොලිසියෙන්-ප්‍රකාශයක්",
       "Category": "Local News",
       "Parent URL": "https://www.hirunews.lk/local-news.php?pageID=4251"
}