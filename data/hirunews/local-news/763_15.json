{
       "Source": "hirunews",
       "Timestamp": "Tuesday, 01 November 2022 - 15:41",
       "Headline": "ලෝක කුසලාන අර්ධ අවසන් පූර්ව වටයට පිවිසෙන ශ්‍රී ලංකා බලාපොරොත්තු රැඳී ඇති ආකාරය",
       "News Content": "ඔස්ට්‍රෙලියාවේ පැවැත්වෙන ලෝක කුසලාන ක්‍රිකට් තරගාවලියේ ශ්‍රී ලංකා කණ්ඩායම සහ ඇෆ්ගනිස්ථාන කණ්ඩායම අතර තරගය කඩුලු 6කින් ජයග්‍රහණය කරගන්නට ශ්‍රී ලංකා කණ්ඩායම අද (01) සමත් වුණා.\nමේ සමඟ ම ලෝක කුසලාන ක්‍රිකට් තරගාවලියේ අර්ධ අවසන් පූර්ව වටයට පිවිසීමට ඉතාමත්ම සියුම් අවස්ථාවන් දෙකක් ශ්‍රී ලංකා කණ්ඩායමට විවර ව තිබෙනවා.\nලෝක කුසලාන ක්‍රිකට් තරග තරගාවලියේ මෙතෙක් පැවැති තරගවල දී ශ්‍රී ලංකා කණ්ඩායම ඇෆ්ගනිස්ථානය සහ අයර්ලන්තය පරාජය කළ අතර, ඔස්ට්‍රෙලියාව සහ නවසීලන්තය හමුවේ පරාජය වුණා.\nමේ අනුව ශ්‍රී ලංකා කණ්ඩායමට තරගාවලියේ තවත් එක් තරගයක් ඉතිරි ව ඇති ඇති අතර, එහි දී ශ්‍රී ලංකා කණ්ඩායම මුණගැසෙන්නේ, ප්‍රබල එංගලන්ත කණ්ඩායම යි.\nමේ තරඟය ලබන සෙනසුරා දා සිඩ්නි (SCG) ක්‍රිකට් ක්‍රීඩාංගණයේ දී පැවැත්වීමට නියමිත යි.\nතරගාවලිය තුළ දී ඔස්ට්‍රෙලියාවට සහ නවසීලන්තයට පරාජය වී ඇති ශ්‍රී ලංකාවට අවසන් පූර්ව වටයට සුදුසුකම් ලැබීමට තරගාවලියේ ඉදිරිය තුළ ආශ්චර්යමත් තත්ත්ව මාලාවක් අවශ්‍ය වනු ඇති.\nයම් හෙයකින් ලබන සෙනසුරාදා පැවැත්වෙන තරගයේ දී ශ්‍රී ලංකා කණ්ඩායම එංගලන්ත කණ්ඩායම පරාජය කළ හොත් ශ්‍රී ලංකාවට ලෝක කුසලාන අර්ධ අවසන් පූර්ව වටයට සුදුසුකම් ලැබිය හැකි ආකාරය පිළිබඳ අවස්ථා දෙකක් පවතිනවා.\nඒ අනුව ශ්‍රී ලංකා කණ්ඩායම එංගලන්තය පරදවා ඇෆ්ගනිස්තානය ඔස්ට්‍රෙලියාව පරාජය කළහොත් ශ්‍රී ලංකාවට අවසන් පූර්ව වටයේ බලාපොරොත්තු තවමත් දල්වා තබාගත හැකියි.\nමීට අමතරව එංගලන්තය සහ අයර්ලන්තය නවසීලන්තය පරාජය කිරීමටත් ශ්‍රී ලංකාවට එංගලන්තය පරාජය කිරීමටත් හැකි වුව හොත් එතන දීත් ශ්‍රී ලංකාවට තවත් අවස්ථාවක් ලැබෙනු ඇති.\nකෙසේ වෙතත් ඇෆ්ගනිස්තානයට සහ අයර්ලන්තයට ඔවුන්ගේ අවසන් තරගය ජයගත නො හැකි නම්, සෙනසුරාදා එංගලන්තය හමුවේ ශ්‍රී ලංකා කණ්ඩායම පරාජය වුවද ශ්‍රී ලංකාවට ඔවුන්ගේ කාණ්ඩයේ පළමු සිව් දෙනා අතරට පත්වීම සහතික කළ හැකි යි.\nඑලෙස ශ්‍රී ලංකාව 1 කාණ්ඩයේ පළමු සිවු දෙනා අතරට පැමිණිය හොත් ඔවුන් ස්වයංක්‍රීය ව 2024 T20 ලෝක කුසලානයට සුදුසුකම් ලබනවා.\nයම් හෙයකින් අද (01) පැවැත්වෙන නවසීලන්ත සහ එංගලන්ත තරාගයෙන් නවසීලන්තය පරාජයට පත් වුව හොත් ඉහත කිසිදු අවස්ථාවක් ශ්‍රී ලංකාවට අවසන් පූර්ව වටයට යාම සඳහා වලංගු නො වනු ඇති.",
       "URL": "https://www.hirunews.lk/319388/ලෝක-කුසලාන-අර්ධ-අවසන්-පූර්ව-වටයට-පිවිසෙන-ශ්‍රී-ලංකා-බලාපොරොත්තු-රැඳී-ඇති-ආකාරය",
       "Category": "Local News",
       "Parent URL": "https://www.hirunews.lk/local-news.php?pageID=763"
}