{
       "Source": "hirunews",
       "Timestamp": "Sunday, 13 September 2020 - 7:20",
       "Headline": "සංචාරක ප්‍රදේශ පිවිසුම් මාර්ග වැඩිදියුණු කරන්න - අගමැතිගෙන් උපදෙස් (වීඩියෝ)",
       "News Content": "දේශීය හා විදේශීය සංචාරකයින්ගේ ආකර්ෂනය වැඩි වශයෙන් දිනා ගත් සංචාරක පුරවර සඳහා පිවිසීමට ඇති මාර්ග වැඩිදියුණු කරන ලෙස අග්‍රාමාත්‍ය මහින්ද රාජපක්ෂ අදාළ අමාත්‍යාංශවල නිලධාරින්ට උපදෙස් ලබාදී තිබෙනවා.\nජනාධිපති ගෝඨාභය රාජපක්ෂගේ සෞභාග්‍යයේ දැක්ම ප්‍රතිපත්ති ප්‍රකාශය අනුව සංචාරක කර්මාන්තය වැඩි දියුණු කිරීමේ අරමුණින් මෙම පියවර ගෙන ඇති බවයි අග්‍රාමාත්‍ය කාර්යාලය සඳහන් කළේ.\nඒ අනුව, දැනට සංචාරක පුරවර සඳහා පිවිසීමට ඇති මාර්ග හා අබලන් තත්ත්වයේ පවතින සියලූම මාර්ග අලූත්වැඩියා කිරීමේ කටයුතු ද කඩිනමින් සිදුකරන ලෙසයි අග්‍රාමාත්‍යවරයා මෙහිදී උපදෙස් ලබාදී ඇත්තේ.\nකොවිඩ් 19 වසංගතයේ අවදානම අවම වීමෙන් පසු දේශීය සංචාරකයන් ද දැන් සක්‍රියවී සිටිනවා.\nඑමෙන්ම විදෙස් සංචාරකයින් අතර ශ්‍ර‍්‍රී ලංකාව සංචාරය කිරීමට සුරක්ෂිත රටක් ලෙස අවධානය යොමුව ඇති පසුබිමක රටේ ප්‍රධාන ආදායම් මාර්ගයක් වන සංචාරක කර්මාන්තය ප්‍රවර්ධනය කිරීමට කටයුතු කළ යුතු බව අග්‍රාමාත්‍යවරයා ප්‍රකාශ කර තිබෙනවා.\nගුවන්තොටුපල විවෘත කිරීමෙන් පසුව විදේශීය සංචාරකයින් මෙරටට පැමිණීම හා සංචාරක ක්ෂේත්‍රය නගා සිටුවීමේ පෙර සූදානමක් ලෙස මෙම මාර්ග පිළිසකර කිරීමේ හා අලූත්වැඩියා කිරීමේ කටයුතු ආරම්භ කරන ලෙසයි අග්‍රාමාත්‍ය මහින්ද රාජපක්ෂ දැනුම්දී ඇත්තේ.",
       "URL": "https://www.hirunews.lk/250070/සංචාරක-ප්‍රදේශ-පිවිසුම්-මාර්ග-වැඩිදියුණු-කරන්න-අගමැතිගෙන්-උපදෙස්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2458"
}