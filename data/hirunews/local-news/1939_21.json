{
       "Source": "hirunews",
       "Timestamp": "Thursday, 20 May 2021 - 21:20",
       "Headline": "ඇඟළුම් කොරෝනා පොකුරක් නිර්මාණය වූයේ කෙසේද? විශේෂ විමර්ශනයක් (වීඩියෝ)",
       "News Content": "තුල්හිරිය ප්‍රදේශයේ පිහිටි ඇඟළුම් කර්මාන්තශාලාවක සේවක සේවිකාවන් 400 දෙනෙකුට එකවර කොරෝනා වැළඳීම සම්බන්ධයෙන් වහා පරීක්ෂණයක් සිදුකරන ලෙස කම්කරු අමාත්‍ය නිමල් සිරිපාල ද සිල්වා කම්කරු කොමසාරිස් ජනරාල් ප්‍රභාත් චන්ද්‍රකීර්තිට දැනුම් දී තිබෙනවා.\nඒ අනුව අදාළ කර්මාන්තශාලාවේ නියමිත පරිදි සෞඛ්‍ය කමිටු පිහිටුවා සෞඛ්‍ය අමාත්‍යාංශයෙන් නිකුත් කළ සෞඛ්‍ය මාර්ගෝපදේශ අනුගමනය කළේද නැද්ද යන්න පිළිබඳව විමර්ශනය කරන ලෙසටයි අමාත්‍යවරයා උපදෙස් ලබාදී ඇත්තේ.\nඑමෙන්ම දැනට ක්‍රියාත්මක පෞද්ගලික කර්මාන්තශාලාවල සහ සේවා ස්ථානවල අදාළ සෞඛ්‍ය කමිටු සක්‍රිය කිරීමට අවශ්‍ය පියවර ගන්නා ලෙසද විෂයභාර අමාත්‍යවරයා ආයතන ප්‍රධානීන් හා වෘත්තිය සමිති නායකයන්ගෙන් ඉල්ලා තිබෙනවා.\nමේ අතර බණ්ඩාරගම ඇඟළුම් කර්මාන්තශාලාවකින් එක්වර කොරෝනා ආසාදිතයන් 150 දෙනෙකු වාර්තාවී ඇත්තේ සිදුකළ කොරෝනා පරීක්ෂාවකදියි. ඒ අනුව අදාළ කර්මාන්තශාලාවද තාවකාලිකව වසාදැමීමටයි සෞඛ්‍ය අංශ කටයුතු කර ඇත්තේ.\nඊයේ දිනයේ මෙරටින් වාර්තා වූ කොරෝනා මරණ 36න් මරණ 6ක් සිදුව ඇත්තේ නිවෙස් තුළ වීම විශේෂත්වයක්. එම මරණවලට කොවිඩ් නියුමෝනියාව ද හේතු වී තිබෙනවා. එසේම තවත් මරණයක් වාර්තා වී ඇත්තේ රෝහලට ඇතුළත් කරන අවස්ථාවේදියි.",
       "URL": "https://www.hirunews.lk/271977/ඇඟළුම්-කොරෝනා-පොකුරක්-නිර්මාණය-වූයේ-කෙසේද-විශේෂ-විමර්ශනයක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1939"
}