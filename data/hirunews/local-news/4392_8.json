{
       "Source": "hirunews",
       "Timestamp": "Tuesday, 01 August 2017 - 12:37",
       "Headline": "නෙවිල් ප්‍රනාන්දු ශික්ෂණ රෝහලේ අධ්‍යක්ෂ මණ්ඩලයට පත්වීම් ලිපි ප්‍රදානය කිරීම සුව ඇමති ප්‍රධානත්වයෙන් (ඡායාරූප)",
       "News Content": "වෛද්‍ය නෙවිල් ප්‍රනාන්දු  විසින් රජයට පරිත්‍යාග කරන ලද මාළඹේ නෙවිල් ප්‍රනාන්දු පෞද්ගලික රෝහල අද (01) දින සිට සෞඛ්‍ය, පෝෂණ හා දේශීය වෛද්‍ය අමාත්‍යාංශය යටතේ ක්‍රීයාත්මක ශික්ෂණ රෝහලක් ලෙස රෝගී සත්කාරක සේවා ආරම්භ කළා.\nඅද දහවල් 12 වන විට රෝගීන් 100 ක් බාහිර රෝගී අංශයෙන් ප්‍රතිකාර ලබාගත් බව එහි සභාපති වෛද්‍ය අජිත් මෙන්ඩිස් ප්‍රකාශ කලා.\nඅද දින සිට ජනතාවට නොමිලේ ප්‍රතිකාර සේවා මෙම රෝහලෙන් ලබාගත හැකි අතර සියලුම රෝගීන්ට අවශ්‍ය ඖෂධ ද නොමිලේ ලබාදෙනවා.\nඇදන් 600 කින් යුත් මෙම රෝහලේ මේ වනවිටත් රෝගීන් විශාල පිරිසක් ප්‍රතිකාර ලබන බව අමාත්‍යංශය කියා සිටියා.\nරෝහලේ අවශ්‍යතා සදහා රුපියල් කෝටි 20 ක මුදලක් අමාත්‍ය මණ්ඩලය විසින් අනුමත කර ඇති අතර විශේෂඥ වෛද්‍යවරුන්, වෛද්‍යවරුන් රැසක් මෙම රෝහලේ සේවය කරනවා.\nමානව සම්පත් ගැටළු වලට කඩිනමින් ව්සදුම් ලබාදෙන බව ද සෞඛ්‍ය අමාත්‍යවරයා ප්‍රකාශ කරනවා.\nමෙම රෝහල ඉදිරියේ දී නැගෙනහිර කොළඹ ශික්ෂණ රෝහල ලෙස තවදුරටත් සංවර්ධනය කෙරෙනු ඇති.\nමේ අතර මෙම රෝහලේ පළමු රෝගියා ඇතුලත් කර ගැනීම අද පෙරවරුවේ සිදු කරන ලද්දේ රෝහල් සභාපති වෛද්‍ය අජිත් මෙන්ඩිස් විසින්.\nඑම අවස්ථාවට රෝහලේ අධ්‍යක්ෂ වෛද්‍ය රියර්අදිමිරාල් එන්.ඊ. ඩබි ජයසේකර මහතා ඇතුලු පිරිසක් එක්ව සිටියා.\nමාළඹේ නෙවිල් ප්‍රනාන්දු ශික්ෂණ රෝහලේ සභාපතිවරයා ඇතුලු අධ්‍යක්ෂ මණ්ඩල සාමාජිකයින්ට පත්වීමි ලිපි ප්‍රදානය කිරිම සෞඛ්‍ය, පෝෂණ හා දේශිය වෛද්‍ය අමාත්‍ය දොස්තර රාජිත සේනාරත්නගේ ප්‍රධානත්වයෙන් සෞඛ්‍ය අමාත්‍යාංශයේ දී ඊයේ (31) පස්වරුවේ සිදුකෙරුණා.",
       "URL": "https://www.hirunews.lk/167312/නෙවිල්-ප්‍රනාන්දු-ශික්ෂණ-රෝහලේ-අධ්‍යක්ෂ-මණ්ඩලයට-පත්වීම්-ලිපි-ප්‍රදානය-කිරීම-සුව-ඇමති-ප්‍රධානත්වයෙන්-ඡායාරූප",
       "Category": "Local News",
       "Parent URL": "https://www.hirunews.lk/local-news.php?pageID=4392"
}