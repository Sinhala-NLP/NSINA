{
       "Source": "hirunews",
       "Timestamp": "Tuesday, 17 January 2023 - 20:49",
       "Headline": "අරගලයට උර දුන් - ජනපති මැදුරේ තාප්පෙන් වැටුණු කමාන්ඩෝ සෙබළා මාස 6 කට පසු මියයයි",
       "News Content": "ගෝඨාභය රාජපක්ෂ ජනාධිපති ධුරයෙන් පලවාහැරීම සඳහා 2022 මැයි 09දා ගෝල්ෆේස් කේන්ද්‍ර කරගනිමින් පැවති අරගලය විරෝධතාවයේ දී වෙඩි පහරකින් හිසට සිදු වූ බවට සැක කෙරෙන බරපතළ තුවාලවලට ප්‍රතිකාර ලබමින් සිටි විශ්‍රාමික කමාන්ඩෝ නිලධාරි ජනක ජයසේන පසුගිය 15 වෙනිදා මියගොස් තිබෙනවා.\nමාතර, වැල්ලමඩම ප්‍රදේශයේ පදිංචි දෙදරු පියෙකු වන ජනක ජයසේන, කොළඹ ජාතික රෝහලේ මැයි 09 සිට නොවැම්බර් 05 දක්වා ප්‍රතිකාර ලබා තිබුණා.\nමෙම මුළු කාලය තුළ ම ඔහුට කතා කිරීමට හෝ තනිව නැගිටීමට ද හැකියාවක් තිබී නැහැ.\nයුද හමුදා කමාන්ඩෝ රෙජිමේන්තුවේ සැරයන් මේජර්වරයෙකු ලෙස ජනක ජයසේන විශ්‍රාම ලබා ඇත්තේ 2004 වසරේ දී යි.\nඉන්පසු නිශ්ශංක සේනාධිපතිට අයත් ඇවන්ගාඩ් ආරක්ෂක සේවයේ සේවය කර ඇති ඔහු පසුව එයින් ඉවත් වී ඉරාකයේ සහ ජපානයේ සේවය කර ඇති අතර මෙම අනතුරට ලක්වන මොහොතේ ඔහු, අඹතලේ ප්‍රදේශයේ පිහිටි ජාත්‍යන්තර නිෂ්පාදන සමාගමක ආරක්ෂක කළමනාකරුවෙකු ලෙස සේවය කරමින් සිටියා.\nඔහුට වෙඩි වැදුණු බව මුලදී වෛද්‍ය වාර්තා මගින් සඳහන් කොට ඇතත්, මරණ පරීක්ෂණ වාර්තාවේ එවැන්නක් සඳහන් නොවන බවයි පවුලේ සමීපතමයන් පවසන්නේ.\nවිශ්‍රාමික කමාන්ඩෝ නිලධාරි ජනක ජයසේන හොඳ ම කොමාන්ඩෝ සෙබළා ඇතුළු පදක්කම් රැසක් දිනාගෙන ඇති නිලධාරියෙකු වන අතර, යුද්ධය ආවරණය කළ වීඩියෝ ශිල්පියෙකු ලෙස ද රාජකාරි කර තිබෙන අයෙක්.\nකෙසේ වෙතත් මෙම සැරයන් මේජර්වරයාගේ සිරුරට කමාන්ඩෝ නිල ඇඳුම ඇන්දවීම නොකළ යුතු බවට ආරක්ෂක අමාත්‍යංශයේ ඉහළ ම නිලධාරියෙකු විසින් යුද හමුදා කොමාන්ඩෝ බලකායට නියෝග කර ඇතැයි වාර්තා වෙනවා.\nඒ අනුව කොමාන්ඩෝ බලකායේ ඉහළ නිලධාරීන් මිය ගිය විශ්‍රාමික නිලධාරියාගේ මෘත දේහයට කොමාන්ඩෝ නිල ඇඳුම් ඇන්දවීමෙන් වළකින ලෙස පවුලේ සමීපතමයන්ට අදාළ උපදෙස් ලබාදී\nඇතැයි වාර්ථා වනවා.\nකෙසේ වෙතත් ඔහුගේ ඥාතීන් ප්‍රශ්න කරන්නේ කිසිදු අවස්ථාවක යුධ හෝ පිළිගත් අධිකරණයකින් වරදකරුවකු කර නොමැති මෙම සැරයන් මේජර්වරයා ට කමාන්ඩෝ නිල ඇඳුම ඇන්දවීමට හෝ හමුදා උත්තමාචාර අහිමි කිරීමට ඔහු සිදුකර ඇති වරද කුමක්දැයි යනුවෙන්.\nමේ සම්බන්ධයෙන් හිරු ප්‍රවෘත්ති යුද හමුදා මාධ්‍ය අධ්‍යක්ෂ බ්‍රිගේඩියර් රවී හේරත් ගෙන් සිදුකළ විමසීමක දී ඔහු කියා සිටියේ මෙම නිල නිලධාරියාගේ මරණය ඇති වීමට හේතු වූ තුවාල සිදු වූ ආකාරය පිළිබඳව පැහැදිලි තොරතුරක් නොමැති වීම නිසා යුද හමුද හමුදාව සම්ප්‍රදායානුකූලව ගනු ලබන තීරණ හා සබැඳිව අදාළ තීරණය ගෙන ඇති බවයි.",
       "URL": "https://www.hirunews.lk/325288/අරගලයට-උර-දුන්-ජනපති-මැදුරේ-තාප්පෙන්-වැටුණු-කමාන්ඩෝ-සෙබළා-මාස-6-කට-පසු-මියයයි",
       "Category": "Local News",
       "Parent URL": "https://www.hirunews.lk/local-news.php?pageID=595"
}