{
       "Source": "hirunews",
       "Timestamp": "Tuesday, 06 December 2022 - 12:45",
       "Headline": "පුහුණුවක් අතරතුර දී යුද හමුදා සෙබළෙකු ජීවිතක්ෂයට",
       "News Content": "කොකාවිල් ප්‍රදේශයේ පිහිටි යුද හමුදා පුහුණු කඳවුරක පුහුණුවීම් අතරතුර සිදු වූ අනතුරකින් හමුදා සෙබළෙකු අද (06) මිය ගොස් තිබෙනවා.\nපුහුණුවීම් අභ්‍යාසයක නිරත ව සිටිය දී යුද ටැංකියක ගැටීමෙන් ඔහු අනතුරට ලක් ව ඇති අතර, ඉන් බරපතළ තුවාල ලැබූ ඔහු රෝහල්ගත කිරීමෙන් පසු ව යි මිය ගොස් ඇත්තේ.\nමිය ගොස් ඇත්තේ 19 හැවිරිදි තඹුත්තේගම සිරිමාපුර ප්‍රදේශයේ පදිංචිව සිටි යුද හමුදා සෙබළෙක්.\nඅනතුර සම්බන්ධයෙන් මාන්කුලම් පොලිසිය වැඩිදුර විමර්ශන සිදු කරනු ඇති.\nමෙලෙස හදිසි අනතුරකට ලක් ව මිය ගොස් ඇත්තේ, ශ්‍රී ලංකා සන්නාහ සන්නද්ධ බලකායේ හත් වැනි අනුඛණ්ඩයට අයත් මුණ්ඩිමුරිප්පු කඳවුරට අනියුක්ත සෙබළෙක්.\nසිද්ධිය සම්බන්ධයෙන් හිරු ප්‍රවෘත්ති වෙත අදහස් දැක්වූ යුද හමුදා මාධ්‍ය ප්‍රකාශක බ්‍රිගේඩියර් රවී හේරත් කියා සිටියේ, අදාළ සෙබලා යුද ටැංකියේ ගැටීමෙන් මිය ගියේ ද නැතහොත් වෙනත් යම් සෞඛ්‍යමය තත්ත්වයක් හේතුවෙන් මිය ගියේ ද යන්න පිළිබඳ මෙතෙක් තහවුරු වී නැති බව යි.\nයම් හෙයකින් මෙම සබළා යුද ටැංකියේ ගැටුණේ නම්, ඔහුගේ සිරුරේ බරපතළ තුවාල ඇති විය යුතු බව යුද හමුදා මාධ්‍ය ප්‍රකාශකවරයා පවසා සිටියා.\nමෙම සිදුවීම පුහුණුව සඳහා එක් වූ වෙනත් කිසිදු සෙබළෙකු හෝ නිලයකු දැක නොමැති අතර, මේ සම්බන්ධයෙන් සිදු කෙරෙන පශ්චාත් මරණ පරීක්ෂණයෙන් පසු ව ඒ පිළිබඳ අවසන් නිගමනයකට එළැඹිය හැකි බව යි යුද හමුදා මාධ්‍ය ප්‍රකාශක බ්‍රිගේඩියර් රවී හේරත් වැඩිදුරටත් කියා සිටියේ.",
       "URL": "https://www.hirunews.lk/322080/පුහුණුවක්-අතරතුර-දී-යුද-හමුදා-සෙබළෙකු-ජීවිතක්ෂයට",
       "Category": "Local News",
       "Parent URL": "https://www.hirunews.lk/local-news.php?pageID=685"
}