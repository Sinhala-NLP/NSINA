{
       "Source": "hirunews",
       "Timestamp": "Saturday, 26 December 2020 - 14:24",
       "Headline": "අගමැති මහින්ද සහ ඇමති නාමල් සුනාමි ව්‍යවසනයෙන් මිය ගිය පිරිස සිහි කර පහන් දල්වයි (ඡායාරූප)",
       "News Content": "අග්‍රාමාත්‍ය මහින්ද රාජපක්ෂ පහන් දල්වා සුනාමි ව්‍යවසනයෙන් මිය ගිය මෙරට වැසියන් සිහිපත් කර තිබෙනවා.\nඅද පෙරවරු 9.25ට පැවති විනාඩි දෙකක නිශ්ශබ්දතාව සඳහා ද අගමැතිවරයා එක්වූ බවයි අග්‍රාමාත්‍ය කාර්යාලය නිවේදනය කළේ.\nඑම අවස්ථාවට අග්‍රාමාත්‍ය ආර්යා ශිරන්ති රාජපක්ෂ ද එක්ව සිටි බව සඳහන්.\nමේ අතර තරුණ හා ක්‍රීඩා අමාත්‍ය නාමල් රාජපක්ෂ ද, අද  පහන් දල්වමින් සුනාමි ඛේදවාචකයෙන් මියගිය පුද්ගලයින් සිහි කළා.\nසුනාමි ව්‍යවසනය සිදුවී වසර 16ක් ගත වන අද, මිය ගිය ජනතාව සිහිපත් කරමින් දිවයින පුරා විනාඩි දෙකක නිශ්ශබ්දතාවක් පවත්වනු ලැබුවා.\nපෙරවරු 9.25 සිට 9.27 දක්වා පැවති මෙම නිශ්ශබ්දතාවයට සමගාමීව ජාතික සුරක්ෂිතතා දින සැමරුම ද පැවැත්වුණු අතර, වෙනදා මෙන් විශාල ජන සහභාගීත්වයක් සහිත සැමරුම් උත්සව සංවිධාන කර නොතිබුණේ පවතින කොරෝනා වසංගත තත්ත්වය හේතුවෙන්.\nකෙසේ වෙතත්, සෞඛ්‍ය මාර්ගෝපදේශන අනුගමනය කරමින් සීමිත පිරිසකගේ සහභාගීත්වයෙන් මිය ගිය ජනතාව සිහිපත් කරමින් දිස්ත්‍රික් මට්ටමින් ආගමික වතාවත් සංවිධාන කර  තිබුණා.\nමේ අතර ජාතික සුරක්ෂිතතා දින සැමරුමට සමගාමීව  හික්කඩුව - තෙල්වත්ත - පැරෑලිය සුනාමි ස්මාරකය අභියසදී ද සීමිත පිරිසකගේ සහභාගීත්වයෙන් සැමරුමක් පවත්වනු ලැබුවා.\nකෙසේ වෙතත් මීට පෙර සුනාමි සැමරුම් වලදී කොළඹ කොටුවේ සිට පැරෑලිය දක්වා ගමන් කළ දුම්රිය කොවිඩ් වසංගතය හේතුවෙන් මෙවර ධාවනයේ යෙදුණේ නැහැ.\nඑහෙත් සුනාමියේ අඳුරු මතකයන් යළි සිහිපත් කරමින් දුම්රිය අනතුරින් මියගිය පුද්ගලයින්ගේ ඥාතීන් ඇතුළු ප්‍රදේශවාසීන් එම ස්ථානයේ ආගමික වතාවත්වල නිරත වුණා.",
       "URL": "https://www.hirunews.lk/258011/අගමැති-මහින්ද-සහ-ඇමති-නාමල්-සුනාමි-ව්‍යවසනයෙන්-මිය-ගිය-පිරිස-සිහි-කර-පහන්-දල්වයි-ඡායාරූප",
       "Category": "Local News",
       "Parent URL": "https://www.hirunews.lk/local-news.php?pageID=2252"
}