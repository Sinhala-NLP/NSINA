{
       "Source": "hirunews",
       "Timestamp": "Saturday, 27 February 2021 - 14:53",
       "Headline": "පහසුකම් නැති නිසා පීඩාවට පත් නොරෝච්චෝල ආර්ථික මධ්‍යස්ථානයේ වෙළෙන්දෝ (වීඩියෝ)",
       "News Content": "මේ පුත්තලම දිස්ත්‍රික්කයේ ප්‍රධාන ආර්ථික මධ්‍යස්ථානය වන නොරෝච්චෝල ආර්ථික මධ්‍යස්ථානයයි.\nදළුව, මාම්පුරිය, ඉලන්තඩිය, ආලංකුඩා, පනිඅඩිය, නොරෝච්චෝල, සේතපොල, කන්දකුලිය, තේලිය, තලවිල, පාලකුඩා, ඇතුළු ප්‍රදේශ රැසක අක්කර 20,000කට වැඩි බිම් ප්‍රමාණයකින් දෛනිකව කිලෝග්‍රෑම් ලක්ෂ දෙකකට අධික එළවළු තොග රටපුරා බෙදාහැරීම සිදුවන්නේ නොරෝච්චෝල ආර්ථික මධ්‍යස්ථානය හරහායි.\nඑය සැලකෙන්නේ මෙරට එළවළු අවශ්‍යතාවයෙන් 40%ක් පමණ ලෙසයි. එවැනි දායකත්වයක් සපයන නොරෝච්චෝල ආර්ථික මධ්‍යස්ථානයේ අඩු පහසුකම් හේතුවෙන් ගොවීන්, වෙළෙඳුන් මෙන්ම පාරිභෝගිකයින් ද දැඩි අසීරුතාවයට පත්වී තිබෙනවා.\nතම වගාබිම්වලින් ආරක්ෂිතව රැගෙන එන එළවළු සහ පලතුරු වර්ග නොරෝච්චෝල ආර්ථික මධ්‍යස්ථානයේදී අව්වට නිරාවරණයවීම නිසා ඒවාහී\nගුණාත්මක බව අඩුවන බව වගාකරුවන් පවසනවා.\nවෙළඳසැල් හිමියන් සහ පාරිභෝගිකයින් නගන තවත් චෝදනාවක් වන්නේ ආර්ථික මධ්‍යස්ථානයේ වැසිකිලි පද්ධතියක් නිසි ලෙස නොමැතිවීමත් පවතින පද්ධතිය නිසි ලෙස පිරිසිදු නොකිරීමත් හේතුවෙන් මෙම ස්ථානයට පැමිණෙන විශාල පිරිසක් දැඩි අපහසුතාවට පත්වන බවයි.\nවගාකරුවන්, තොග වෙළෙඳුන් සහ පාරිභෝගිකයින් පවසන්නේ වෙනත් ආර්ථීක මධ්‍යස්ථාන වල ඇති පහසුකම් වලින් සියයට එකක් හෝ මෙම ස්ථානයේ නොමැති බවයි.\nඔවුන් බලධාරීන්ගෙන් ඉල්ලා සිටින්නේ තම ගැටලු සඳහා කඩිනමින් විසඳුම් ලබා දෙන ලෙසයි.\nරටටම එළවළු සපයන පුත්තලම දිස්ත්‍රික්කයේ ප්‍රධාන ආර්ථික මධ්‍යස්ථානය මෙලෙස නොසලකා හැරීම සමස්ත රටටම හානියක් නොවන්නේද?\nමේ සම්බන්ධයෙන් බලධාරීන්ගේ අවධානය යොමුවන තුරු රතු මිනිත්තුව අවධානයෙන්.",
       "URL": "https://www.hirunews.lk/263830/පහසුකම්-නැති-නිසා-පීඩාවට-පත්-නොරෝච්චෝල-ආර්ථික-මධ්‍යස්ථානයේ-වෙළෙන්දෝ-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2121"
}