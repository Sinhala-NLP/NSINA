{
       "Source": "hirunews",
       "Timestamp": "Sunday, 16 June 2019 - 20:28",
       "Headline": "අති විශාල සැදැහැවතුන්ගේ සාධු නාද මධ්‍යයේ හිරු ශ්‍රද්ධාභිවන්දනා මහා පුණ්‍යකර්මය අති සාර්ථකව අවසන් වෙයි",
       "News Content": "අනුබුදු මිහිඳු මාහිමියන්ගේ ලංකා ගමනය සිදුවූ පොසොන් පුර පසළොස්වක පොහෝ දිනය වෙනුවෙන් හිරු ටී.වී. හිරු එෆ්.එම්. ප්‍රමුඛ ආසියානු මාධ්‍ය ජාලය සංවිධාන කරන හිරු ශ්‍රද්ධාභිවන්දනා මහා අසිරිමත් සම්මා වායාමය ඓතිහාසික තිස්සමහාරාම සෑ රඳුන් අභියසදී දහස් ගණන් බැතිමතුන්ගේ සහභාගීත්වයෙන් අති සාර්ථකව අවසන් වුණා.\nසිරිලක බොදු සිසිලෙන් නැහැවුණු පොසොන් පුන් පොහෝ දිනය වෙනුවෙන් ආසියානු මාධ්‍ය ජාලයේ සභාපති රේනෝ සිල්වා මහතාගේ සංකල්පයක් මතයි හිරු ශ්‍රද්ධාභිවන්දනා තිස්සමහරාම සෑ රඳුන් අභියසින් මෙවර ආරම්භ කෙරුණේ.\nමෙම මහා පුණ්‍යකර්මය අද (16) අලුයම ආරම්භ වූයේ උවැසි උවැසියන්, අෂ්ඨාංග ශීලයේ පිහිටුවමින්.\nඑහිදී හිරු ටී.වී. සහ හිරු එෆ්.එම්. ඔස්සේ සජීවීව විකාශය කෙරෙන හිරු ශ්‍රද්ධාභිවන්දනා අසිරිමත් පිං කටයුත්ත පිළිබඳව උවැසි උවැසියන් අෂ්ඨාංග ශීලයේ පිහිටුවීම සිදුකළා.\nහිරු ශ්‍රද්ධාභිවන්දනා මහා පුණ්‍ය කටයුත්තට සමගාමීව බුදු සසුනේ චිරස්ථිතිය උදෙසා කුල දරුවන් පැවිදි කිරීමේ මහා පිංකම, හිරු ශාසනාවතරණය ඓතිහාසික තිස්සමහාරාම සෑ රඳුන් අභියසදී අද පෙරවරුවේ සිදු කෙරුණා.\nආසියානු මාධ්‍ය ජාලයේ සභාපති රේනෝ සිල්වා මහතාගේ සංකල්පයක් මත ක්‍රියාත්මක හිරු ශාසනාවතරණය මහා පිංකමේදී මෙවර සඟ සසුනට පූජා කළ කුල දරුවන්ගේ සංඛ්‍යාව 14 ක්.\nඑහිදී සසුන්ගත කෙරුණු සාමණේර භික්ෂූන් වහන්සේලා වෙත ප්‍රථම අටපිරිකර පූජා කිරීමද ආසියානු මාධ්‍ය ජාලයේ සභාපති රේනෝ සිල්වා මහතා අතින් සිදු කෙරුණා.\nඑහිදී තිස්සමහාරාම, සඳගිරි උභය මහා විහාරාධිපති ආචාර්ය, පූජ්‍ය දේවාලේගම ධම්මසේන හිමියන් විසින් අනුශාසනාවක් ද  සිදුකළා.\nපූජ්‍ය කරන්දෙණිය - උණගස්වල සිරිනිවේසාරාමාධිපති ශාස්ත්‍රපති පිටිගල ධම්මවිනීත හිමියන් ද අනුශාසනාවක් සිදුකළා.\nඅඛණ්ඩව 7 වන වරටත් සංවිධානය කෙරුණු හිරු ශාසනාවතරණය තුළින් මේ වන විට සාමනේර හිමිවරුන් 81 නමක් සම්බුද්ධ ශාසනයට දායාද කර තිබෙනවා.\nමෙම වැඩසටහන යටතේ සසුනට ඇතුළත් වූ සියළු සාමනේර වහන්සේගේ විශ්වවිද්‍යාල අධ්‍යාපනය නිම වන තෙක් සියළු පහසුකම් සැලසීමේ බරපැන දරන්නේ ද ආසියානු මාධ්‍ය ජාලයේ සභාපති රේනෝ සිල්වා මහතා විසින්.\nඅනතුරුව භික්ෂූන් වහන්සේලා 200 නමක් විෂයෙහි මහා සාංඝික දානමය පුණ්‍යකර්මයද අද (16) දහවල් පැවැත්වුණා.\nඑහිදී කතරගම කිරිවෙහෙර ඇතුළු පංචමහා විහාරාධිපති පූජ්‍ය කොබවක ධම්මින්ද හිමියන් මෙලෙස අනුශාසනාවක් සිදුකළා.\nමේ අතර, හිරු ශ්‍රද්ධාභිවන්දනා මහා පුණ්‍යකර්මයට සමගාමීව අද (16) පස්රුවේ තිස්සමහාරාම සෑරදුන් වහන්සේ උදෙසා වාදන ශිල්පීන් 250 දෙනෙකුගේ සහභාගීත්වයෙන් පංච මහා තූර්ය නාදයෙන් පුද සත්කාර කෙරෙන මහාභිදාන පූණ්‍යකර්මය පැවැත්වුණා.\nඑම මාහැගි පුණ්‍යකර්ම අවසානයේ බුදුරජාණන් වහන්සේගේ ලාලාට ධාතූන් වහන්සේ තැන්පත් කර ඇති තිස්සමහාරාම සෑ රදුන් උදෙසා මහා කප්රුක් පූජාවක් ද ආසියානු මාධ්‍ය ජාලයේ සභාපති රේනෝ සිල්වා මහතාගේ මූලිකත්වයෙන් සිදුවුණේ රැස්ව සිටි අති විශාල සැදැහැවතුන්ගේ සාධු නාද මධ්‍යයේයි.\nඑමෙන්ම, තිස්සමහාරාම මහසෑ රඳුන් සුවඳ ධූපයෙන් පිදීමේ මහා පිංකම පැවැත්වුණේ ඉන් අනතුරුවයි.\nආසියානු මාධ්‍ය ජාලයේ සභාපති රේනෝ සිල්වා මහතාගේ සුරතින් තිස්සමහාරාම සෑ රඳුන් උදෙසා සමාධි බුද්ධ ප්‍රතිමා වහන්සේ දෙනමක් ද අද පූජා කෙරුණා.\nරටට සහ ජාතියට සෙත් පතා සිදුකෙරෙන මහා අධිෂ්ඨාන පූජාව සිදු කෙරුණේ පුජ්‍ය ඔලගන්වත්තේ චන්ද්‍රසිරි හිමියන් විසින්.\nහිරු ශ්‍රද්ධාභිවන්දනා මහා පුණ්‍යකර්මය දී රටට සහ ජාතියට සෙත් පතා සිදුකළ මහා අධිෂ්ඨාන පූජාව\nහිරු ශ්‍රද්ධාභිවන්දනා මහා පුණ්‍යකර්මය දී තිස්සමහාරාම සෑ රඳුන් උදෙසා සමාධි බුද්ධ ප්‍රතිමා වහන්සේ දෙනමක් පූජා කිරීම\nහිරු ශ්‍රද්ධාභිවන්දනා මහා පුණ්‍යකර්මය දී ඓතිහාසික තිස්ස මහාරාම සෑ රඳුන් අභියසදී සිදුකළ මහාභිදාන පුණ්‍ය කර්මය\nහිරු ශ්‍රද්ධාභිවන්දනා මහා පුණ්‍යකර්මය දී ඓතිහාසික තිස්සමහාරාම සෑ රඳුන් වෙනුවෙන්  සිදුකළ සුවඳ දුම් පූජාව\nහිරු ශ්‍රද්ධාභිවන්දනා මහා පුණ්‍යකර්මය දී තිස්සමහාරාම සෑ රදුන් වෙනුවෙන් සිදුකළ කප්රුක් පූජාව",
       "URL": "https://www.hirunews.lk/218536/අති-විශාල-සැදැහැවතුන්ගේ-සාධු-නාද-මධ්‍යයේ-හිරු-ශ්‍රද්ධාභිවන්දනා-මහා-පුණ්‍යකර්මය-අති-සාර්ථකව-අවසන්-වෙයි",
       "Category": "Local News",
       "Parent URL": "https://www.hirunews.lk/local-news.php?pageID=3297"
}