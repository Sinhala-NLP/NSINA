{
       "Source": "hirunews",
       "Timestamp": "Thursday, 01 August 2019 - 19:32",
       "Headline": "නව සන්ධාන ව්‍යවස්ථාවේ අවුලක් - තීන්දුවක් නොමැතිව එජාප කෘත්‍යාධිකාරි මණ්ඩලය විසිර යයි",
       "News Content": "නව සන්ධානයට අදාල ව්‍යවස්ථාව සම්බන්ධයෙන් ඇති වූ ගැටලූවක් නිසා දීර්ඝ සංවාදයකින් පසු නිසි එකගත්වයක් නොමැතිව අද පැවති එක්සත් ජාතික පක්ෂ කෘත්‍යාධිකාර මණ්ඩල රැස්වීම අවසන් වුණා.\nසාමාන්‍යයෙන් එක්සත් ජාතික පක්ෂ මූලස්ථානය වන සිරිකොතෙහි පැවැත්වෙන කෘත්‍යාධිකාර මණ්ඩල රැස්වීම අද අග්‍රාමාත්‍ය රනිල් වික්‍රමසිංහගේ ප්‍රධානත්වයෙන් පැවැත්වුණේ අරලියගහ මන්දිරයේදීයි.\nමෙහිදී අගෝස්තු 05 වනදා එක්සත් ජාතික පක්ෂය ප්‍රමුඛ දේශපාලන පක්ෂ පිහිටුවන නව සන්ධානයේ ව්‍යවස්ථාවේ ඇතුලත් කරුණු කිහිපයක් සංශෝධනය විය යුතු බවට බහුතරයකගේ මතය වී තිබෙනවා.\nඑම සන්ධානයේ නායකත්වය සහ ප්‍රධාන ලේකම් තනතුර එක්සත් ජාතික පක්ෂය සතුව පැවතිය යුතු බවටයි කෘත්‍යාධිකාරි මණ්ඩල සාමාජිකයින් බහුතරය සදහන් කර ඇත්තේ.\nඋණුසුම් සංවාදයකින් පසු එකගත්වයකින් තොරව රැස්වීම අවසන් වුණා.\nමේ අතර, කැබිනට් නොවන අමාත්‍ය අජිත් පී. පෙරේරා කෘත්‍යාධිකාරි මණ්ඩල රැස්වීම අවසන් වී සුළු මොහොතකින් සිය ෆේස්බුක් ගිණුමට අද අවාසනාවන්ත දවසක් ලෙස සටහනක් තබා තිබූ අතර, පසුව එය ඉවත් කරගෙන තිබුණා. අනතුරුව ‘‘අද දින කිසිදු යෝජනාවක් සම්මත නොවීය. සන්ධාන කෙටුම්පතට සංශෝධන ඉදිරිපත් කිරීමට අවස්ථාව, අනුමැතියක් නැහැ.’’ යනුවෙන් යළි ඔහු ෆේස්බුක් සටහනක් එක් කර තිබීම විශේෂත්වයක්. එමෙන්ම, සජිත් තවත් පියවරක් ඉදිරියට යනුවෙන් ද කැබිනට් නොවන අමාත්‍ය අජිත් පී.පෙරේරා සිය ෆේස්බුක් ගිණුමේ සටහන් කර තිබුණා.\nඑක්සත් ජාතික පක්ෂ මහලේකම් අමාත්‍ය අකිල විරාජ් කාරියවසම් මෙහිදී මාධ්‍ය වෙත අදහස් දක්වමින් කියා සිටියේ නව සන්ධානය බිහි කිරීමෙන් පසු ජනාධිපතිවරණ අපේක්ෂකයා තීරණය කරන බවයි.",
       "URL": "https://www.hirunews.lk/221318/නව-සන්ධාන-ව්‍යවස්ථාවේ-අවුලක්-තීන්දුවක්-නොමැතිව-එජාප-කෘත්‍යාධිකාරි-මණ්ඩලය-විසිර-යයි",
       "Category": "Local News",
       "Parent URL": "https://www.hirunews.lk/local-news.php?pageID=3221"
}