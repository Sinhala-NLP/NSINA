{
       "Source": "hirunews",
       "Timestamp": "Saturday, 29 August 2020 - 15:44",
       "Headline": "නෙළුව - ලංකාගම මාර්ගයේ ප්‍රතිසංස්කරණය දින 90කදී - වන රක්ෂිතයට කිසිදු හානියක් නොකළ යුතු බව ජනපති අවධාරණය කරයි (වීඩියෝ සහ ඡායාරූප)",
       "News Content": "නෙලූව - ලංකාගම - පිටදෙණිය මාර්ගයේ ප්‍රතිසංස්කරණ කටයුතු තෙමසක් තුළ නිම කිරීමටත්, එහිදී වන රක්ෂිතයට හෝ පරිසර පද්ධතියට කිසිදු හානියක් සිදු නොවිය යුතු බවත්, ජනාධිපති ගෝඨාභය රාජපක්ෂ අවධාරණය කළා.\nඒ, එම මාර්ග ප්‍රතිසංස්කරණයේදී සිංහරාජ වන සංරක්ෂිතයට හානි වනබව විද්‍යුත් මුද්‍රිත සහ සමාජ මාධ්‍ය මගින් පළ වූ ප්‍රචාරවල සත්‍ය අසත්‍යතාව සියැසින් දැක විද්වතුන්ගේ සහ ප්‍රදේශවාසීන්ගේ අදහස් විමසීමට නෙලූව - ලංකාගම ප්‍රදේශයේ ජනාධිපතිවරයා අද (29) සිදුකළ සංචාරයේදීයි.\nපරිසරවේදීන් එල්ල කළ චෝදනා සමග ප්‍රතිසංස්කරණ කටයුතු අත්හිටුවන ලෙස මීට පෙර ජනාධිපතිවරයා නියෝග කර තිබුණා.\nප්‍රතිසංස්කරණය කෙරෙන මාර්ගය නිරීක්ෂණය සඳහා  මාර්ග සංවර්ධන, වනජීවි සහ වනරක්ෂන, පරිසර සහ අදාළ සියලු අමාත්‍යාංශ නිලධාරීන් එක්ව තිබෙනවා.\nනෙළුව -  ලංකාගම මාර්ග ප්‍රතිසංස්කරණයේ දී  සිංහරාජ වන රක්ෂිතයට හානිවන බවට පසුගිය දින කිහිපය තුළ වාර්තා වුනා.\nසිංහරාජ වන රක්ෂිතය හා මාර්ගය ප්‍රතිසංස්කරණයට ලක්වන ග්‍රාමීය ප්‍රදේශවල පරිසර පද්ධතිය රැක ගනිමින් දිගු කලක සිට ඇති ජනතාවගේ දැඩි අවශ්‍යතාවක් වන මාර්ගයේ ඉදිකිරීම් කළයුතු බවයි ජනාධිපතිවරයා මෙහිදී පෙන්වා දී ඇත්තේ.\nඑමෙන්ම පරිසරයට හානි නොවන පරිදි ජනතා අවශ්‍යතා ඉටුකිරීම සිය අභිලාෂය බව ද ජනාධිපති ගෝඨාභය රාජපක්ෂ අවධාරණය කළා.\nලංකාගම ගම්මානය වළගම්බා රජ දවස දක්වා දිව යන ඉතිහාසයකට උරුමකම් කියන අතර තේ වගාව ප්‍රදේශයේ ප්‍රධාන ජීවනෝපායයි.\nසියවසකට අධික කාලයක සිට ගැමියන් සිංහරාජ වන රක්ෂිතය ආසන්නයේ වැටී ඇති මාර්ගයේ දෙනියායට සහ නෙළුවට තේ දළු රැගෙන යනවා.\nනෙළුව, උඩුගම, කරාපිටිය රෝහල් වෙත රෝගීන් රැගෙන යාමට, දරුවන්ගේ අධ්‍යාපනයට සහ දෛනික ජීවන ක්‍රියාවලියේදී මාර්ගයේ පවතින තත්ත්වයයි දැඩි බාධාවක් වී ඇත්තේ.\nඊට පිළියම් ලෙසයි “නෙළුව - ලංකාගම - පිටදෙනිය” මාර්ගයේ ප්‍රතිසංස්කරණය ආරම්භ කෙරුණේ.\nමාර්ග සංවර්ධන අධිකාරියේ අධීක්ෂණය යටතේ යුද හමුදාව මාර්ග ප්‍රතිසංස්කරණය භාරව සිටී. කිලෝමීටර් 18ක දුර ප්‍රමාණය මාස තුනක් තුළ නිම කිරීමට උපදෙස් දී තිබෙනවා.\nමාර්ගයේ ප්‍රතිසංස්කරණ  අවසන් වීමෙන් පසු ලංකාගම සිට දෙනියායට යාමට ගතවූ පැය 4කට ආසන්න කාලය විනාඩි 45කට කෙටි වනු ඇති.\nප්‍රතිසංස්කරණයේදී රක්ෂිතයට හෝ පරිසර පද්ධතියට හෝ හානි නොවිය යුතු බවයි ජනාධිපතිවරයා තරයේ අවධාරණය කර ඇත්තේ.\nප්‍රතිසංස්කරණයෙන් පසු නෙළුව සිට දෙනියායට බස් රථයක් දෛනිකව ධාවනයට එක් කිරීමටද තීරණය කර තිබෙනවා.\nලංකාගම ග්‍රාමයේ වැල් පාලම වෙනුවට දිගින් අඩි 120කින් සහ පළලින් අඩි 06කින් යුත් පාලමක් ඉදිකිරීම ද මීට සමගාමීව සිදු කෙරෙනවා.\nවතුගල, ලංකාගම, නිල්වැල්ල, කොළොන්තොටුව සහ පිටදෙනිය ගම්මානවල දරුවන්ට පාසලට පැමිණීමට මෙතෙක් පැවති බාධකය ඉන් ඉවත් කෙරෙනු ඇති.\nපවුල් 700ක් වෙසෙන ලංකාගම ප්‍රදේශයේ සෑම පවුලකටම පැල 3 බැගින් නොමිළේ දී පැළ 2100ක් වගා කර ඔවුන් විසින්ම රැකගෙන වන රක්ෂිතයට දායාද කිරීමට ද ජනාධිපතිවරයා උපදෙස් දී තිබෙනවා.\nමෙහිදී ජනතාව ජනාධිපතිවරයාට පෙන්වා දුන්නේ සිංහරාජ වන රක්ෂිතය සහ පරිසර පද්ධතිය තමන් පාරම්පරිකව රැකගෙන ආ බවයි.\nඒ බව හරි හැටි නොදන්නා පරිසරවේදීන් කණ්ඩායමක් මෙම මාර්ගයේ සංවර්ධන කටයුතුවලට බලපෑම් කරන බව ද ප්‍රදේශවාසීන් පෙන්වා දුන්නා.\nගාල්ල - නෙළුව සිට ලංකාගම දක්වාවන මෙම ග්‍රාමීය මාර්ගය ප්‍රදේශවාසීන් පවසන අන්දමට වළගම්බා රජ සමය දක්වා ඉතිහාසයකට උරුමකම් කියන මාර්ගයක්.\nසිය දෛනික කටයුතු සඳහා ගම් වැසියන් විශාල පිරිසක් එහා මෙහා ගමන් ගන්නා මෙම මාර්ගයේ නිසි ප්‍රතිසංස්කරණයක් මෙතෙක් සිදු වී නැහැ.\nනෙළුව, උඩුගම සහ කරාපිටිය රෝහල් වෙත රෝගීන් රැගෙන යාමට සහ දරුවන්ගේ අධ්‍යාපනයට මෙන්ම ජනතාවගේ දෛනික කටයුතු සඳහා මාර්ගයේ පවතින තත්ත්වය බාධාවක් වී තිබෙනවා.\nඊට පිළියම් ලෙස 2013 වසරේදී මෙහි ප්‍රතිසංස්කරණ කටයුතු ආරම්භ කළ නමුත් එය අතරමග නතරවී තිබුණා.\nඒ අනුව යලිත් එහි ප්‍රතිසංස්කරණ කටයුතු ආරම්භ කෙරෙන්නේ පසුගිය ජූලි මස 30 වැනිදායි.\nඒ ශ්‍රී ලංකා යුද හමුදාවේ 12 වන ඉංජිනේරු බලකායේ සෙබලූ‍න් යොදවමින්.\nමෙම මාර්ගය ප්‍රතිසංස්කරණය කිරීමේදී අඩි 10ක පමණ පළලකින් යුතු මාර්ගය අඩි 12ක් දක්වා පුළුල් කිරීම සිදුවනවා.\nකෙසේ වෙතත් පරිසර සංවිධාන මෙම මාර්ගයේ ප්‍රතිසංස්කරණ කටයුතුවලට සිය විරෝධය පළ කළා.\nඒ ගිං ගඟ රක්ෂිතයටත් සිංහරාජ ලෝක උරුම වැසි වනාන්තරයටත් මැදිව මෙම මාර්ගය පිහිටා තිබීම හේතුවෙන්.\nඔවුන් සඳහන් කළේ, මාර්ගයේ ඉදිකිරීම් හරහා පරිසර පද්ධතියට හානි වන බවයි.\nඒ පිළිබඳ දැනුවත් කරමින් වැසි වනාන්තර සුරකින්නෝ සංවිධානය ජනාධිපතිවරයාට ලිපියක් ද යොමුකළා.\nකෙසේ වෙතත් සිය දෛනික අවශ්‍යතා වෙනුවෙන් ඇති මාර්ගය ප්‍රතිසංස්කරණය කිරීමට පරිසර සංවිධාන එරෙහි වීමට විරෝධය පා ප්‍රදේශවාසීන් පසුගිය දා උද්ඝෝෂණයක ද නිරත වුණා.\nඔවුන් ඉල්ලා සිටියේ හැකි ඉක්මණින් මාර්ගයේ ප්‍රතිසංස්කරණ කටුයුතු අවසන් කර සිය ගමනා ගමන කටයුතු පහසු කර දෙන ලෙසයි.\nදෙපාර්ශවයේ ම ඉල්ලීම් කෙරෙහි අවධානය යොමු කළ ජනාධිපතිවරයා පසුගිය 19 වැනිදා මහාමාර්ග අමාත්‍යංශයට දැනුම් දුන්නේ නිසි පරිසර අධ්‍යයනයක් සිදු කරන තෙක් සංවර්ධන කටයුතු අත්හිටුවන ලෙසයි.\nකෙසේ වෙතත්, අද සංචාරයෙන් අනතුරුව මෙම මාර්ගයේ ඉදිකිරීම් කඩිනම් කරන ලෙස ජනාධිපතිවරයා උපදෙස් ලබා දීමත් සමඟ  මාර්ගයේ ප්‍රතිසංස්කරණය කටයුතු නිමා වීමෙන් පසු ලංකාගම සිට දෙනියායට ගමන් කිරීම සඳහා මේවන විට ගතවන පැය 4කට අධික කාලය විනාඩි 45ක දක්වා කෙටි වනු ඇති.",
       "URL": "https://www.hirunews.lk/248919/නෙළුව-ලංකාගම-මාර්ගයේ-ප්‍රතිසංස්කරණය-දින-90කදී-වන-රක්ෂිතයට-කිසිදු-හානියක්-නොකළ-යුතු-බව-ජනපති-අවධාරණය-කරයි-වීඩියෝ-සහ-ඡායාරූප",
       "Category": "Local News",
       "Parent URL": "https://www.hirunews.lk/local-news.php?pageID=2490"
}