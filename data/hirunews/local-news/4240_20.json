{
       "Source": "hirunews",
       "Timestamp": "Wednesday, 01 November 2017 - 16:53",
       "Headline": "සුනිල් තාබෘෘ ඝාතනයට එල්.ටී.ටී.ඊ සාමාජිකයෙකුට ජීවිතාන්තය දක්වා සිර දඬුවම්",
       "News Content": "දෙහිවල පොලිසියේ බුද්ධි අංශයේ හිටපු ස්ථානාධිපති සුනිල් තාබෘෘ ඝාතනය කළ එල් ටි ටි ඊ සාමාජිකයෙකුට ජීවිතාන්තය දක්වා සිර දඬුවම් නියම කර තිබෙනවා.\nදෙහිවල පොලිසියේ බුද්ධි අංශයේ හිටපු ස්ථානාධිපති සුනිල් තාබෘෘ  2003 ජුලි 23 දින ඔහුගේ නිල නිවසේ දී වෙඩි තබා ඝාතනය කෙරුනා.\nමෙම කොටි සාමාජිකයකයාට කොළඹ මහාධිකරණය අද(01) ජීවිතාන්තය දක්වා සිර දඬුවම් නියම කළා.\nවරදකරුවූයේ සෙල්වතුරෙයි කිරුබාකරන් හෙවත් මදන් නමැති මුල්ලිවයික්කාල්හි පදිංචිකරුවකුටයි.\nඊට අමතරව තවත් වසර 5ක සිර දඬුවම් හා රුපියල් 25000ක දඩයක් ද ඔහුට නියම කෙරුනේ චෝදනා 3කටයි.\nකොළඹ මහාධිකරණ විනිසුරු පියසේන රණසිංහ අදාළ නියෝගය ලබා දුන්නා.\nදෙහිවල පොලිස් ස්ථානය තුළදී පොලිස් පරීක්ෂක සුනිල් තාබෘෘට පිස්තෝලයකින් වෙඩි තබා ඝාතනය කිරීම සම්බන්ධයෙන් ත්‍රස්තවාදය වැළැකවීමේ පනත යටතේ විත්තිකරුට එරෙහිව නීතිපතිවරයා මෙම නඩුව පවරා තිබුනා.\nමෙම විත්තිකරු කළුබෝවිල රෝහල් ප්‍රතිකාර ලබමින් සිටියදී ලැබුණු ඔත්තුවක් මත දෙහිවල පොලිසියේ නිලධාරීන් කණ්ඩායමක් විසින් අත්අඩංගුවට ගෙන තිබූ බව නඩු විභාගයේදී අනාවරණය වුනා.\nඑමෙන්ම විත්තිරුකරු විසින් ලබා දුන් තොරතුරු මත දෙහිවල, වෛද්‍ය පාරේ පාලු ඉඩමක සඟවා තිබූ මෙම ඝාතනය සඳහා යොදාගත් ගිනි අවිය සොයා ගත් බවද රජයේ නීතිඥවරයා අධිකරණයට මිට පෙර දැන්වුවා.\nමෙම විත්තිකරු සන්තකයේ තිබී සයිනයිඩ් කරලත් සොයාගත් බවට අධිකරණය හමුවේ හෙළි වුනා.",
       "URL": "https://www.hirunews.lk/175017/සුනිල්-තාබෘෘ-ඝාතනයට-එල්-ටී-ඊ-සාමාජිකයෙකුට-ජීවිතාන්තය-දක්වා-සිර-දඬුවම්",
       "Category": "Local News",
       "Parent URL": "https://www.hirunews.lk/local-news.php?pageID=4240"
}