{
       "Source": "hirunews",
       "Timestamp": "Monday, 05 April 2021 - 13:21",
       "Headline": "සත් පත්තිනි සෙත් ශාන්තිකර්මය වෙනුවෙන් අලුත් සහල් එක්රැස් කිරීම සාර්ථකව (වීඩියෝ)",
       "News Content": "සිංහල දෙමළ අලු‍ත් අවුරුද්ද වෙනුවෙන් හිරු ටී.වී. හිරු එෆ්.එම්. එක්ව ගෙන එන සුර්ය සිංහලේ හිරුත් එක්ක තුන්හෙළයේ අවුරුදු වැඩසටහනට සමගාමීව සත් පත්තිනි සෙත් ශාන්තිකර්මය පැවැත්වීමට නියමිතයි.\nරටට ජාතියට සෙත් පතා සිදු කෙරෙන මෙම ශාන්තිකර්මය අවසානයේ, දෙවි දේවතාවුන් උදෙසා පිදෙන දේව දානය වෙනුවෙන් මුළු රටෙන්ම අලු‍ත් සහල් පූජා කිරීමේ වැඩසටහන අද 06 වන දිනටත් ක්‍රියාත්මක වනවා.\nහිරු මාධ්‍ය ජාලයේ සභාපති රේනෝ සිල්වා මහතාගේ සංකල්පයක් මත රටට ජාතියට සෙත් පතමින් සූර්ය සිංහලේ හිරුත් එක්ක තුන්හෙලයේ අවුරුදු වැඩසටහනට සමගාමීව පැවැත්වෙන සත් පත්තිනි සෙත් ශාන්තිකර්මය අවසානයේ පිදෙන දේව දානය උදෙසා මුළු රටෙන්ම අලු‍ත් සහල් පූජා කිරීම මේ දිනවල සිදුකෙරෙනවා.\nදිවයිනේ දිස්ත්‍රික්ක 20ක් ආවරණය කරමින් කණ්ඩායම් 3ක් මාර්ග 3ක් ඔස්සේ විහාරස්ථාන 90කදී අලු‍ත් සහල් පූජා කිරීමේ  කටයුතු දින10ක් පුරා සිදු කිරීමට නියමිතයි.\nඒ අනුව පසුගිය 31 වැනිදා අනුරාධපුරයෙන් ගමන් ආරම්භ කළ නැවුම් සහල් පූජා කරන ශාන්තියේ යාත්‍රාව අද දිනයේ ගලේවෙල දේවරුක්කාරාමයේදී ආරම්භ කළා.\nදිගන ශ්‍රී රාජවාලු‍කාරාමයේදී අලුත් සහල් පූජා කිරීමේ කටයුතු අද ආරම්භ කළේ මහියංගනයෙන් ඇරඹි මාර්ගය ඔස්සේ පැමිණි ශාන්තියේ යාත්‍රාවයි.\nකතරගමින් ඇරඹූණු තෙවැනි ගමන් මාර්ගයේ අලු‍ත් සහල් පූජා කිරීමේ කටයුතු අද දිනට පෙරවරු 8ට ආරම්භ කළේ හක්මණ ශ්‍රී විජයබිම්බාරාමයේදියි.\n6 වන දිනට ක්‍රියාත්මක ශාන්තියේ යාත්‍රාව අද දහවල් 12 සිට පස්වරු 2 දක්වා අලු‍ත් සහල් පූජා කිරීමේ කටයුතු සිදුකරන්නේ ගෙලිඔය ශ්‍රී වේලු‍වනාරාමය, පල්ලේකැන්ද මැල්සිරිපුර පුරාණ ශ්‍රී රජමහා විහාරය සහ කඹුරුපිටිය, බටපත්තල පුරාණ විහාරයේදියි.\nගම්පොළ ශ්‍රී බුවනෙකබා මහ පිරිවෙන, ගොකරැල්ල - පොල්ගොල්ල ශාත්‍රාවින්ද පිරිවෙන් විහාරස්ථානය සහ අකුරැස්ස ගොඩපිටිය ශ්‍රී සුදර්ශනාරාම පුරාණ විහාරස්ථානයේදී අද පස්වරු 3 සිට පස්වරු 5 දක්වා අලු‍ත් සහල් පූජා කිරීමේ  කටයුතු සිදුකිරීමට නියමිතයි.\nඔබේ ගමටත් නගරයටත් පැමිණෙන ශාන්තියේ යාත්‍රාවට සුපිරිසිදුව සකස් කරගත් නොඉඳුල් සහල් මිටක් පූජා කර සත් පත්තිනි දේව මෑණියන්ගේ ආශිර්වාද ලබාගන්නා ලෙස හිරු ටි.වී. සහ හිරු එෆ්. එම්. ඔබට බැතිබරව ඇරයුම් කරනවා.",
       "URL": "https://www.hirunews.lk/267560/සත්-පත්තිනි-සෙත්-ශාන්තිකර්මය-වෙනුවෙන්-අලුත්-සහල්-එක්රැස්-කිරීම-සාර්ථකව-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2040"
}