{
       "Source": "hirunews",
       "Timestamp": "Wednesday, 12 July 2023 - 19:29",
       "Headline": "ව්‍යාපාරිකයෙකුගේ මුදල් සහ රන් භාණ්ඩ සොරාගත් සැකකරු පොලිස් දැලේ",
       "News Content": "අකුරණ ප්‍රදේශයේ පදිංචි ව්‍යාපාරිකයෙකුගේ නිවසක තිබි රුපියල් 78,32,800ක් වටිනා රන් බිස්කට් තුනක්, රන්මාලයක් සහ රුපියල් ලක්ෂ 16ක මුදලක් කොල්ල කෑ සැකකරු ඉපලෝගම කලාවැව ප්‍රදේශයේ සැගව සිටිය දී අලවතුගොඩ පොලීසිය මගින් අත්අඩංගුවට ගෙන තිබෙනවා.\nව්‍යාපාරිකයා සිය නිවසට පැමිණ අල්මාරියේ මුදල් සොයා බැලූ නමුත් එහි තිබූ මුදල් සහ රන් භාණ්ඩ නොමැතිවීම හේතුවෙන් අලවතුගොඩ පොලීසිය වෙත පැමිණිල්ලක් කර ඇති බවයි වාර්තා වන්නේ.\nමේ සම්බන්ධයෙන් විමර්ශනයක් සිදු කර ඉපලෝගම - කලාවැව කන්නම්මඩුව ප්‍රදේශයේ නිවසක සැගව සිටියදී සැකකරු අත්අඩංගුවට ගත් බවයි පොලිසිය පවසන්නේ.\nසොරකම් කරන ලද භාණ්ඩ තොගය එම නිවසේ ඇඳක සූක්ෂම ලෙස සඟවා තිබියදී සොයා ගත් ද පොලිසිය වැඩිදුරටත් සඳහන් කර සිටියා.\nමෙම නිවසින් පැහැර ගත් රුපියල් ලක්ෂ 16ක මුදලින් රුපියල් පන් ලක්ෂ තිස් දහසක ත්‍රී රෝද රථයක් මිල දී ගැනීම සඳහා කටුගස්තොට ප්‍රදේශයේ පුද්ගලයෙකුට ලබා දී තිබියදී පොලීසිය සිය භාරයට ගෙන තිබෙනවා.\nඉතිරි මුදලින් රුපියල් ලක්ෂ අටක් කේරළ ගංජා මිල දී ගැනීම සඳහා මහයියාව ප්‍රදේශයේ පුද්ගලයෙකුට ලබා දී ඇති නමුත් එම පුද්ගලයා සොයා ගැනීමට පොලිසිය තව දුරටත් විමර්ශන සිදු කරන බවයි වාර්තා වන්නේ.\nඅත්අඩංගුවට ගත් සැකකරු පරීක්ෂා කිරීමේදී ඔහුගේ රහස් ප්‍රදේශයේ සඟවා තිබූ හෙරොයින් ග්‍රෑම් 3 මිලි ග්‍රෑම් 360 ක්ද සොයා ගැනීමට පොලිසියට හැකි වූ බවයි අප ප්‍රාදේශීය වාර්තාකරු සඳහන් කර සිටියේ.\nකෙසේ වෙතත් පොලිසිය පවසුවේ සැකකරු අද(12) මහනුවර මහේස්ත්‍රාත් අධිකරණය වෙත ඉදිරිපත් කිරීමට නියමිතව තිබු බවයි.",
       "URL": "https://www.hirunews.lk/340993/ව්‍යාපාරිකයෙකුගේ-මුදල්-සහ-රන්-භාණ්ඩ-සොරාගත්-සැකකරු-පොලිස්-දැලේ",
       "Category": "Local News",
       "Parent URL": "https://www.hirunews.lk/local-news.php?pageID=189"
}