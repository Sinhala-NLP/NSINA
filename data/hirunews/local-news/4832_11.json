{
       "Source": "hirunews",
       "Timestamp": "Tuesday, 18 October 2016 - 14:22",
       "Headline": "ඌව - වෙල්ලස්ස විශ්වවිද්‍යාලයේ දෙවන, තුන්වන වසරවල සිසුන්ට යළි නිවාඩු",
       "News Content": "පවතින වියළි කාලගුණය හේතුවෙන් ඌව - වෙල්ලස්ස විශ්වවිද්‍යාලයේ දෙවන හා තුන්වන වසරවල සිසුන්ට ලබන 24 වන දා දක්වා යළි නිවාඩු ලබාදී තිබෙනවා.\nඑහි උපකුලපති ආචාර්ය ගාමිණී චන්ද්‍රසේකර සදහන් කළේ බදුල්ල ප්‍රදේශයේ පවතින ජල හිඟය හේතුවෙන් විශ්වවිද්‍යාලයෙන් පිටත පිහිටි ශිෂ්‍ය නේවාසිකාගාරවලට ජලය සැපයීමට නොහැකි තත්ත්වයක් උද්ගත වී ඇති බවයි.\nමේ නිසා පසුගිය 11 වන දා විශ්වවිද්‍යාල සිසුන්ට මුල් වරට නිවාඩු ලබාදුන් අතර, ඊයේ දිනයේදී විශ්වවිද්‍යාලයේ දෙවන හා තුන්වන වසරවල අධ්‍යයන කටයුතු යළි  ආරම්භ වුණා.\nඑහෙත් ජල අර්බුදය තවදුරටත් පවතින බැවින් ලබන සතිය දක්වා සිසුන්ට නිවාඩු ලබාදීමට පියවර ගත් බවයි විශ්වවිද්‍යාලයේ උපකුලපති ආචාර්ය ගාමිණී චන්ද්‍රසේකර තවදුරටත් කියා සිටියේ.",
       "URL": "https://www.hirunews.lk/145519/ඌව-වෙල්ලස්ස-විශ්වවිද්‍යාලයේ-දෙවන-තුන්වන-වසරවල-සිසුන්ට-යළි-නිවාඩු",
       "Category": "Local News",
       "Parent URL": "https://www.hirunews.lk/local-news.php?pageID=4832"
}