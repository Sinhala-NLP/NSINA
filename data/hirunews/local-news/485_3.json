{
       "Source": "hirunews",
       "Timestamp": "Friday, 10 March 2023 - 15:37",
       "Headline": "අපේ ඩොලර්වලට වෙච්චි දේ!",
       "News Content": "හිටපු ජනාධිපතිනි චන්ද්‍රිකා බණ්ඩාරනායක කුමාරතුංග පාලනය හෙබ වූ 2002 සිට ‍ගෝඨාභය රාජපක්ෂ පාලනය හෙබ වූ 2022 වසර දක්වා වූ කාලය තුළ ශ්‍රී ලංකාවට ලැබුණු විදේශ විනිමය සංචිත පිළිබඳ වාර්තාවක් සකස් කර තිබෙනවා.\nඒ, ශ්‍රී ලංකා පුවත්පත් ආයතනය මඟින්.\nඑම වාර්තාවට අනුව 2002 දී ඩොලර් බිලියන 1.6ක් ව පැවති විදේශ විනිමය සංචිතය 2005 දී චන්ද්‍රිකා බණ්ඩාරනායක පාලන කාලය අවසන් වන විට ඩොලර් බිලියන 2.65 දක්වා ඉහළ ගොස් තිබුණු බව සඳහන්.\n2005 දී මහින්ද රාජපක්ෂ පාලනය භාර ගත් පළමු වසරේ දී විදේශ විනිමය සංචිත ඩොලර් බිලියන 2.73ක් ලෙස පැවැති අතර, ඔහු 2015 දී පාලන කාලය අවසන් කරන විට එය ඩොලර් බිලියන 6.54ක් දක්වා වර්ධනය වී තිබුණු බව යි වාර්තා වන්නේ.\nගත වූ වසර 10ක කාලය තුළ වැඩි ම විදේශ විනිමයක් වාර්තා වී තිබුණේ, 2014 වසරේ දී වන අතර, එය ඩොලර් බිලියන 7.32ක්.\nමෛත්‍රීපාල සිරිසේන ජනාධිපති ධූරයට පත් ව ගත වූ දෙවැනි වසරේ දී එනම් 2016 දී විදේශ විනිමය ඩොලර් බිලියන 5.19ක් වශයෙන් වාර්තා වී ඇති අතර, 2020 වසරේ දී එය ඩොලර් බිලියන 6.69ක් ව තිබුණු බව යි අදාළ වාර්තාව පවසන්නේ.\n2017 වසරේ දී ද ඩොලර් බිලියන 7.03ක් විදේශ විනිමය සංචිත රටට පැමිණ ඇති අතර, ගෝඨාභය රාජපක්ෂගේ පාලන සමයේ පළමු වසරේ දී එනම් 2020 වසරේ දී ඩොලර් බිලියන 5.26ක් ලෙස වාර්තා වූ විදේශ විනිමය සංචිත, 2022 දී ඩොලර් බිලියන 1.89ක් දක්වා පහත වැටී තිබෙනවා.\nගෝඨාභය රාජපක්ෂ 2022 ජූලි මාසයේ දී ජනාධිපති ධුරයෙන් ඉවත් වුණු අතර, ජූලි 21 දා රනිල් වික්‍රමසිංහ මෙරට ජනාධිපති ධුරයට පත් වුණා.",
       "URL": "https://www.hirunews.lk/329557/අපේ-ඩොලර්වලට-වෙච්චි-දේ",
       "Category": "Local News",
       "Parent URL": "https://www.hirunews.lk/local-news.php?pageID=485"
}