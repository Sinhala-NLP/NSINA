{
       "Source": "hirunews",
       "Timestamp": "Friday, 18 October 2019 - 13:03",
       "Headline": "තැපැල් ඡන්ද පත්‍රිකා දිස්ත්‍රික් ලේකම් කාර්යාලවලදී සහතික කරයි",
       "News Content": "ජනාධිපතිවරණයට අදාළව තැපැල් ජන්ද පත්‍රිකා අඩංගු රක්ෂිත පැකට්ටු සහතික කිරීමේ නිලධාරීන්ට නිකුත් කිරීම සියළුම දිස්ත්‍රික් ලේකම් කාර්යාලවලදී අද ආරම්භ වුණා.\nමැතිවරණ කොමිෂන් සභාවේ උසස් නිලධාරියෙකු සඳහන් කළේ ඒ ඒ දිස්ත්‍රික් ලේකම් කාර්යාලවලින් එම රක්ෂිත පැකට්ටු තැපෑලට භාරදෙන බවයි.\nඒ අනුව එම කාර්යාලවලට පොලිස් ආරක්ෂාව යෙදවීමටද පියවර ගෙන තිබෙනවා.\nඅද මෙලෙස තැපෑලට භාරගන්නා තැපැල් ජන්ද පත්‍රිකා අඩංගු රක්ෂිත පැකට්ටු සතියක් ඇතුළත රාජ්‍ය ආයතනවල තැපැල් ඡන්ද සහතික කිරීමේ නිලධාරීන් වෙත ලබාදීමට නියමිතයි.\nලබන මස 16 වනදා පැවැත්වීමට නියමිත ජනාධිපතිවරණයට අදාළව තැපෑලෙන් ජන්දය ප්‍රකාශ කිරීම සඳහා සුදුසුකම් ලබා සිටින රාජ්‍ය සේවකයින් සංඛ්‍යාව හය ලක්ෂ 59 දහස් 514ක්.\nමෙවර රාජ්‍ය ආයතනවල සහ ආරක්ෂක හමුදාවල තැපැල් ඡන්ද සලකුණු කිරීම මේ මස 31 වනදා සහ නොවැම්බර් මස පළමු වනදා සිදුකිරීමට නියමිත අතර, දිස්ත්‍රික් ලේකම් කාර්යාල, මැතිවරණ කාර්යාල හා පොලීසිය යන අනෙකුත් ආයතනවල නිලධාරින්ගේ තැපැල් ඡන්ද සලකුණු කිරීම නොවැම්බර් මස 4 වනදා සිදුකෙරෙනු ඇති.\nඑම දිනවල තැපැල් ජන්ද සලකුණු කිරීමට නොහැකි වන තැපැල් ඡන්දදායකයින්ට ලබන මස 07 වනදා තම සේවා ස්ථානය පිහිටි දිස්ත්‍රික් මැතිවරණ කාර්යාලවලදී ජන්දය සලකුණු කිරීමට අවස්ථාව සලසා දී තිබෙනවා.\nජනාධිපතිවරණයේ නිල ඡන්ද දැන්වීම් පත්‍රිකා තැපෑලට භාරදීම මේ මස 25 වනදා සිදුකෙරෙන බවයි මැතිවරණ කොමිෂන් සභාව නිවේදනය කළේ.\nඑමෙන්ම, නිල ඡන්ද දැන්වීම් පත්‍රිකා බෙදා හැරීමේ විශේෂ දිනයක් ලෙස නොවැම්බර් 3 වනදා නම් කර ඇති අතර, නිල ඡන්ද දැන්වීම් පත්‍රිකා බෙදා හැරීම නොවැම්බර් මස 9 වනදා අවසන් කිරීමට නියමිතයි.\nජනාධිපතිවරණය හේතුවෙන් දිවයින පුරා සියලූ තැපැල් සේවකයින්ගේ නිවාඩු ඊයේ සිට ක්‍රියාත්මක වන පරිදි අවලංගු කිරීමටද තැපැල් දෙපාර්තමේන්තුව පියවර ගෙන තිබෙනවා.",
       "URL": "https://www.hirunews.lk/226480/තැපැල්-ඡන්ද-පත්‍රිකා-දිස්ත්‍රික්-ලේකම්-කාර්යාලවලදී-සහතික-කරයි",
       "Category": "Local News",
       "Parent URL": "https://www.hirunews.lk/local-news.php?pageID=3092"
}