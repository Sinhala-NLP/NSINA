{
       "Source": "hirunews",
       "Timestamp": "Wednesday, 29 June 2022 - 10:06",
       "Headline": "විටින් විටි දැල්වී රැස් විතරක් ම පෙන්වන සුදු අලියා",
       "News Content": "නෙළුම් කුලුන බදු හෝ කුලී පදනම මත ලබා ගැනීම සඳහා අභිලාෂය ප්‍රකාශ කිරීමේ යෝජනා ඉදිරිපත් කිරීමේ කාලය හෙටින් අවසන් වනවා.\nකොළඹ නෙළුම් කුලුන ‘පදනම‘ හා ‘ටවර් හවුස්‘ යන ස්ථානයන්ට අයත් කොටස් බදු හෝ කුලී පදනම මත ලබා දීමට තීරණය කර ඇති බවත් ඒ සඳහා අභිලාශය පල කිරීමේ යෝජනා භාර ගන්නා බවත් කොළඹ නෙළුම් කුලුන කළමනාකරණ පුද්ගලික සමාගම පසුගිය දා නිවේදනය කළා.\nමීටර 350ක උසකින් යුතු මෙරට වානිජ අගනගරය මධ්‍යයේ පිහිටා තිබෙන මෙම කුලුන ප්‍රධාන සංචාරක මධ්‍යස්ථානයක් ලෙස විවෘත වන විට විශාල විදේශීය සහ දේශීය නරඹන්නන් ආකර්ෂණය කර ගැනීමට අපේක්ෂා කරන ආකාරයේ සුවිශේෂී එකක වනු ඇති බව කොළඹ නෙළුම් කුලුන කළමනාකරණ පුද්ගලික සමාගමේ අදහසයි.\nඒ අනුව කුලුනේ හි බිම් මහලෙහි පිහිටි ස්මාරක අලෙවිසැලක්, භෝජනාගාර 3ක් හා ප්‍රදර්ශන ගැලරියක්ද 1 වන මහලෙහි පිහිටි ඩිජිටල් බැංකුකරණ ඒකක 5ක්, ඊ-ක්‍රීඩා වේදිකාවක්, කෝපි හල් 3ක්, නවෝත්පාදන මධ්‍යස්ථාන 3ක්, 7D සිනමා ශාලාවක් හා ඩිජිටල් කෞතුකාගාරයක් ද එහි දෙවන මහලෙහි පිහිටි උත්සව ශාලාවක්/ ප්‍රදර්ශන කලාපයක් සහ රැස්වීම් ශාලාවක් ද බදු හෝ කුලී පදනම මත ලබා දීමට අපේක්ෂිත ඒකකවලට අයත් වනවා.\nමීට අමතරව කුළුනේ පදනමෙහි රූෆ්ටොප් කොටසෙහි පිහිටි භෝජන ශාලා/ අවන්හල් 5ක් ද බදු හෝ කුලී පදනම මත ලබා දීමට අපේක්ෂිත යි.\nනෙළුම් කුලුනෙහි තෙවන මහලේ සිට සයවන මහල දක්වා මහල් අයත් වන්නේ ‘ටවර් හවුස්‘ කොටසටයි.\nමෙහිදී තෙවන හා සිව්වන මහල් හි පිහිටි උත්සව ශාලා/ අවන්හල් 1 බැගින් ද, පස්වන මහලෙහි පිහිටි කැරකෙන අවන්හලක් ද බදු හෝ කුලී පදනම යටතේ ලබා දෙන කොටසට අයත්.\nඑමෙන්ම 06 වන මහලෙහි පිහිටි සුඛෝපභෝගී කාමර 6ක් ද බදු හෝ කුලී පදනම මත ලබා දීමට කොළඹ නෙළුම් කුලුන කළමනාකරණ පුද්ගලික සමාගමේ කළමනාකාරීත්වය අපේක්ෂා කරයි.\nඑවකට ජනාධිපති මෛත්‍රීපාල සිරිසේන මහතා විසින් 2019 වසරේ අගභාගයේ දී විවෘත කරන ලද, චීනයේ මූල්‍ය ආධාර යටතේ ඉදි කළ කොළඹ නෙළුම් කුලුන, කොළඹ අහස සිප ගනිමින් නැඟී සිටියද ඉන් කිසිදු ප්‍රතිලාභයක් මේ දක්වා අත් කර ගැනීමට හැකි වී නැහැ.\nමුළු දකුණු ආසියාවේ උසම විදුලි සංදේශ කුළුන වන මීටර් 356.3ක් උසැති කුලුන ඇමෙරිකානු ඩොලර් මිලියන 104.3ක වියදමින් ඉදිකරන ලද අතර ඉන් 80% ක් චීනය විසින් අරමුදල් සපයනු ලැබුවා.\nඉතිරි අරමුදල් ශ්‍රී ලංකා විදුලි සංදේශ නියාමන කොමිෂන් සභාව (TRC) විසින් දරනු ලැබුවා.\n2019 සැප්තැම්බර් මාසයේ දී එය අර්ධ වශයෙන් මහජනතාව සඳහා විවෘත කිරීමේ උත්සවය අමතමින් එවකට ජනාධිපති මෛත්‍රීපාල සිරිසේන චෝදනා කළේ, නෙළුම් කුලුන ඉදිකිරීමට ගිවිසුම්ගත වූ චීන කොන්ත්‍රාත් සමාගමක් ඇමෙරිකානු ඩොලර් මිලියන 11ක් ද ලබාගෙන අතුරුදන් වී ඇති බවයි.\nනෙළුම් කුලුන ඉදිකිරීම සඳහා 2012 වසරේදී ශ්‍රී ලංකා රජය, චීනයේ සී.ඊ.අයි.ඊ.සී සහ ඇලිට් (ඒ.එල්.අයි.ටී) යන සමාගම් අතර ත්‍රෛපාර්ශවීය ගිවිසුමකට අත්සන් තැබූ අතර ශ්‍රී ලංකා රජය වෙනුවෙන් විදුලි සංදේශ කොමිසම ගිවිසුමට අත්සන් තැබුවා.\nහිටපු ජනාධිපතිවරයා පැවසු ආකාරයට අතුරුදන්ව ඇත්තේ ඇලිට් සමාගමයි.\nනෙළුම් කුලුන ඉදිකිරීම සඳහා ලබාගත් ණය මුදලේ වාරිකය ලෙස වසරකට රුපියල් කෝටි 240ක මුදලක් ගෙවීමට ඇති බවයි මෛත්‍රීපාල සිරිසේන එය විවෘත කිරීමේ උත්සවයේදී පැවසුවේ.\nමහින්ද රාජපක්ෂ ජනාධිපතිවරයාගේ පාලනය යටතේ 2012 දී ව්‍යාපෘතියේ ඉදිකිරීම් ආරම්භ වූ අතර දින 912කින් එනම් 2015 වසරේ ඉදිකිරීම් අවසන් කිරීමේ අරමුණින් වැඩ ආරම්භ කළත් ඊට වසර 7ක් ගත වුණා.\nචීනය මෙම ඉදිකිරිම සඳහා සම්බන්ධ වීමත් සමග ඉන්දියාව මෙම කුලුන සම්බන්ධයෙන් දැඩි අවධානයක් යොමුකළා.\nවිශේෂයෙන්ම මෙම කුලුන දකුණු ආසියාවේ ආවේක්ෂණ කටයුතු සඳහා භාවිත කිරීමට චීනය සුදානම් වන බවට ද ඉන්දීය මාධ්‍යවල වාර්තා පළකර තිබුණා.\nඑහෙත් එම චෝදනා ඉදිකිරීම් සමාගම් විසින් දැඩි ලෙස ප්‍රතික්ෂේප කරනු ලැබ තිබූ අතර එවැනි කිසිදු උපකරණ එහි නොමැති බවයි ඔවුන් අවධාරණය කළේ.\nව්‍යාපෘතියේ මුල් සැලැස්මට අනුව හෝටලයක්, විදුලි සංදේශ කෞතුකාගාරයක්, අවන්හල්, ශ්‍රවණාගාර, නැරඹුම් මැදිරියක්, සාප්පු සංකීර්ණයක් සහ සම්මන්ත්‍රණ මධ්‍යස්ථානයකින් සමන්විත විදුලි සංදේශ කුලුනක් ලෙස කුලුන සංවර්ධනය කිරීමට නියමිතව තිබිණා විවෘත කර වසර තුනකට ආසන්න කාලයක් ගතවී ඇතත් කුලුන හිස් අහසට නැඟී සිටිනවා පමණයි.\nයෝජිත අංගෝපාංග මේ දක්වා කුලුනෙහි පිහිටුවා හෝ කුලුන මහජනතාවට විවෘත කර හෝ නැහැ.\nඅද කුලුනේ ඒකායන අරමුණ වෙසක්, නත්තල වැනි උත්සව සැමරීමට සහ පියයුරු පිළිකා පිළිබඳ දැනුවත් කිරීමේ දිනය, ලෝක ආරක්‍ෂක දිනය වැනි දින වෙනුවෙන් ආලෝක රටා මවමින් කොළඹ අහස ආලෝකමත් කිරීම පමණක් බව පෙනෙන්නට තිබෙනවා.\nසෙසු දිනවල කිසිදු බල්බයක් හෝ නොදැල්වෙන නෙලුම් කුලුන අඳුරේ ගිලී පවතින්නේ ඒ සඳහා ගත් ණය නිසා රටම අඳුරට ඇද දමමින්.\nනෙළුම් කුලුන ශ්‍රී ලංකාවේ චීනය විසින් අරමුදල් සපයන ලද ව්‍යාපෘති කිහිපයෙන් එකක් වන අතර තවමත් අපේක්ෂිත ප්‍රතිඵල අත්කර නොදුන් තවත් එක් සුදු අලියෙක් වී තිබෙනවා.\nව්‍යාපෘතිය ආරම්භයේදී අපේක්ෂා කෙරුණේ කුලුනේ ආදායමින් ණය ආපසු ගෙවීමට වුවත් එය කවදා ඉටුවන අපේක්ෂාවක් ද යන්න ගැටලුවක්.\nනමුත් නිදහසින් පසු දරුණුතම ආර්ථික අර්බුදයට ලක්ව සිටියත් ශ්‍රී ලංකාව චීන එක්සිම් බැංකුවෙන් ගත් ණය සඳහා වාරිකය හා පොලිය නියමිත පරිදි ගෙවිය යුතුව තිබෙනවා.\nඒ තමන් ලබා දුන් ණය ප්‍රතිව්‍යුහගතකරණයට චීනය තවමත් එකඟතාවක් පළ නොකිරීම හේතුවෙන්.\nශ්‍රී ලංකාවේ මුදල් අමාත්‍යාංශයේ විදේශ සම්පත් දෙපාර්තමේන්තුවේ දත්තවලට අනුව, 2021 අවසන් වන විට ඩොලර් බිලියන 26.4ක මුළු විදේශ විදේශ ණය ප්‍රමාණයෙන් ඩොලර් බිලියන 7.1ක් පමණ චීනයෙන් ලබා ගත් ණයයි.\nමෙම ව්‍යාපෘතිය ආරම්භයේදී වසර 15කින් එහි වියදම මුළුමනින් ආවරණය කරගැනීමට සැලසුම් කර තිබුණද, ණය ලබා ගැනීමේ පිරිවැය අවතක්සේරු කිරීම සහ වර්තමාන වටිනාකම අධිතක්සේරු කිරීම හේතුවෙන් වසර 15 ක් ඇතුළත පිරිවැය ආවරණය කිරීමේ හැකියාව පිළිබඳ අනාවැකිය සැක සහිත බවද විගණන වාර්තා අනවරණය කර තිබෙනවා.\nකෙසේවතත් වසර 15කින් වියදම් ආවරණය කරමින් ලාභ ඉපැදවීම කෙසේවෙතත්, අවසානයේ අද වන විට කොළඹට සහ රටට බරක්ව ඇති නෙළුම් කුළුණ තවදුරටත් නඩත්තු කිරීමට නොහැකිව බද්දට ලබාදීමට ආයෝජකයන් සෙවීමට රජයට සිදුව තිබෙනවා.\nමුදල් අමාත්‍යංශය යටතේ නෙළුම් කුළුණ පාලනය කෙරෙන සමාගම විසින් මේ වන විට නිවේදනය කර ඇති ආකාරයට 2022 ජූනි 30 වැනිදාට පෙර නෙලුම් කුළුණේ නම් කරන ලද කොටස් රැසක් බදු දීම සඳහා ආයෝජකයන් කැඳවා ඇති අතර ඉක්මනින්ම එලෙස ඉදිරිපත්වන ආයෝජකයෙකුට නෙළුම් කුලුන පවරා දීම හැර දැන් ශ්‍රී ලංකා රජයට වෙනත් විකල්පයක් ඉතිරිව නැහැ.",
       "URL": "https://www.hirunews.lk/308478/විටින්-විටි-දැල්වී-රැස්-විතරක්-ම-පෙන්වන-සුදු-අලියා",
       "Category": "Local News",
       "Parent URL": "https://www.hirunews.lk/local-news.php?pageID=1060"
}