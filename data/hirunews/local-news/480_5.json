{
       "Source": "hirunews",
       "Timestamp": "Sunday, 12 March 2023 - 22:28",
       "Headline": "ඉන්දීය රුපියල් යොදා ගෙන ගනුදෙනු කිරීමේ ඇත්ත නැත්ත",
       "News Content": "රටවල් අතර ගනුුදෙනු සිද්ධ වෙන්නේ ඇමෙරිකානු එක්සත් ජනපද ඩොලර්වලින් බව සාමාන්‍ය පිළිගැනීමයි.\nකෙසේ වෙතත් පසුගිය සතියේ ඉන්දියාවේ ප්‍රමුඛ බැංකුවක් වන State bank of India, ශ්‍රී ලංකාව සහ ඉන්දියාව අතර ගනුදෙනු ඉන්දීය රුපියල්වලින් සම්පූර්ණ කළ බව පළමුවරට නිවේදනය කළා.\nමෙය අලුත් තත්ත්වයක්.\nඒ ක්‍රමය ගැනත්, ජාත්‍යන්තර ගනුදෙනු සඳහා එහි ඇති බලපෑම ගැනත් අපි සොයා බැලුවා.\nඉන්දියාව ශ්‍රී ලංකාවේ ප්‍රධානතම හා විශාලතම වෙළෙඳ පාර්ශවකරුවායි. වසරකට ඉන්දියාවෙන් ඩොලර් බිලියන 5ක පමණ ආනයන ශ්‍රී ලංකාවට සිදු කරනවා. ශ්‍රී ලංකාවෙන් වසරකට ඩොලර් බිලියනයකට ආසන්න අපනයන ප්‍රමාණයක් ඉන්දියාවට සිද්ධ කරනවා.\nආර්ථික අර්බුදය උත්සන්න වූ පහුගිය කාලේ කාලේ අපි විශාල ඩොලර් හිඟයකට මුහුණ දුන්නා. වර්තමානයේත් එම අර්බුදයට ඒ විදිහටම මුහුණ දෙමින් සිටිනවා. මේ අවස්ථාවේදී ඉන්දීය වෙළෙඳ ගනුදෙනුවලටත් පහරක් වැදුණා, මොකද ඩොලර් නොමැති වීම නිසා ඉන්දියාවෙන් භාණ්ඩ ආනයනය කිරීමට දැඩි සීමා ඇති වුණා. මේ තත්ත්වය තුල තමයි ඉන්දියාව සහ ශ්‍රී ලංකාව සාකච්ඡා ආරම්භ කරන්නේ මෙපමණ කාලයක් ඉන්දීය - ශ්‍රී ලංකා ආනයන සහ අපනයන ගනුදෙනු සඳහා භාවිතා කරපු ඩොලරය වෙනුවට අපිට බැරිද ඉන්දියානු රුපියල් මුදල් ඒකකයක් ලෙස පිළිගන්න.\nමේ සාකච්ඡාවල ප්‍රතිඵලයක් ලෙස තමයි ඉන්දීය බලධාරීන් සහ ශ්‍රී ලංකාවේ බලධාරීන් පසුගියදා තීරණය කළේ දෙරට අතර ආනයන අපනයන වෙළෙඳමේදී ඩොලර් වෙනුවට ඉන්දීය රුපියල්වලින් ගනුදෙනු සිද්ධ කරන්න අවස්ථාව සලසන්න.\nඇඩ්වොකාටා හි ප්‍රධාන විධායක නිලධාරී ධනනාත් ප්‍රනාන්දු පවසන්නේ මෙය බොහෝ කලකට පෙර කළ යුතුව තිබුණු දෙයක් බවයි. ඉන්දියාව හා ශ්‍රී ලංකාව අතර වෙළෙඳාමට මෙය හොඳ අවස්ථාවක් මෙන්ම නැඟී එන ආර්ථිකයක් බවට බවට පත්වෙමින් තිබෙන ඉන්දීය ආර්ථිකයේ පුලුල් ප්‍රතිලාභ ලබා ගැනීමට ශ්‍රී ලංකාවට මෙය හොඳ අවස්ථාවක් බවත් ඇඩ්වොකාටා ප්‍රධාන විධායක නිලධාරීවරයා පවසනවා.\nමීට පෙර ඉන්දියාවෙන් භාණ්ඩ ආනයනය කරන අවස්ථාවේදී සිද්ධ වුණේ ආනයනකරුවන් තමන්ගේ බැංකුවට ගිහිල්ලා ශ්‍රී ලංකා රුපියල් දුන්නාම ඒ ශ්‍රී ලංකා රුපියල් බැංකුව විසින් ඩොලර් බවට පරිවර්තනය කරලා නැවත ඒ ඩොලර් ඉන්දියානු රුපියල් බවට පරිවර්තනය කරලා ඉන්දියානු සැපයුම්කරුවන්ට ගෙවනවා. මේක ටිකක් දීර්ඝ ක්‍රියාවලියක් නමුත් මේ නව තීරණයත් එක්ක ශ්‍රී ලංකාවේ ආනයනකරුවෙක් තමන්ගේ බැංකුවට රුපියල් ගිහින් දුන්නහම ඒ රුපියල් කෙලින්ම ඉන්දියානු රුපියල් බවට පරිවර්තනය කරලා ඉන්දියානු සැපයුම්කරුවන්ට ලැබෙනවා. මේක වෙනදට වඩා පහසු ක්‍රියාවලියක්. ඒක තමයි දැන් ක්‍රියාත්මක වෙන්නේ. මේ හරහා දෙරට අතර සිදුකෙරෙන වෙළෙඳ ගනුදෙනු සඳහා ගතවන කාලය හා එම ගනුදෙනුවල පිරිවැය අඩු වෙනවා.\nඉන්දීය සංචිත බැංකුව සහ ශ්‍රී ලංකා මහබැංකුව විසින් ලබාදුන් ක්‍රියාත්මක කිරීමේ රාමුව අනුගමනය කරමින් ඉන්දියාව සහ ශ්‍රී ලංකාව අතර ආර්ථික ගනුදෙනු සඳහා ඉන්දියානු රුපියල්වලින් නම් කරන ලද පියවීම් භාවිතා කිරීම සම්බන්ධයෙන් ශ්‍රී ලංකාවේ මහ කොමසාරිස් කාර්යාලය විසින් කොළඹදී සංවිධානය කරන ලද සාකච්ඡාවකට එක් වූ මහ බැංකු අධිපති ආචාර්ය නන්දලාල් වීරසිංහ පැවසුවේ ඉන්දීය රුපියල්වලින් නම් කරන ලද ගනුදෙනු පියවීම දැනටමත් ආරම්භ කර ඇති බවත් එය තවදුරටත් පුලුල් කරන බවද පැවසුවා. ශ්‍රී ලංකා මහ බැංකු අධිපතිවරයා මෙම පහසුකම සඳහා දෙරටෙහිම ව්‍යාපාරික ප්‍රජාවගෙන් ශක්තිමත් ඉල්ලුමක් පවතින බව ප්‍රකාශ කළ අතර එහි ප්‍රතිලාභ ද පෙන්වා දුන්නා.\n\"ශ්‍රී ලංකා මහ බැංකුව ඉන්දීය මහ බැංකුවෙන් මේ සම්බන්ධයෙන් අවස්ථා කිහිපයකදීම ඉල්ලීම් කර තිබුණා. මොකද ඉන්දියාව සමග ගනුදෙනු කරන ශ්‍රී ලංකාවේ ව්‍යාපාරිකයන් ඉන්දීය රුපියල්වලින් ගනු දෙනු කිරීම සඳහා ඉඩ ලබා දෙන්න කියලා අවස්ථා රැසකදී ඉල්ලීම් ඉදිරිපත් කළා. ඒ අනුව තමයි අපි මෙම තීරණය ගැනීමට පෙළඹුණේ. මෙම වැඩපිළිවෙළ නිසා අපි බලාපොරොත්තු වෙනවා ශ්‍රී ලංකාව සහ ඉන්දියාව අතර තිබෙන ව්‍යාපාර කටයුතු තවදුරටත් පුළුල් වෙයි කියලා. ඒ වගේම ඉන්දීය ව්‍යාපාරිකයන්ටත් ශ්‍රී ලංකාවට පැමිණ තමන්ගේ ව්‍යාපාර සිදුකිරීමට මේ හරහා හොඳ අවස්ථාවක් ලැබෙනවා. තමන්ගේ මූල්‍ය ඒකකය ජාත්‍යන්තර වශයෙන් භාවිතා කිරීමට ඉඩ ලබා දීම රටක් ගන්නා සුවිශේෂී තීරණයක්. ඉන්දියාව එම තීරණය අරගෙන තිබෙනවා. මීට පෙර ඒ අවස්ථාව ලබා දී තිබුණේ නේපාලයට සහ භූතානයට පමණයි.ʺ\nමෙම ක්‍රියාවලිය සිදු වන්නේ නොස්ට්‍රෝ සහ වොස්ට්‍රෝ ගිණුම් හරහායි. මේවා ලතින් වචන. නොස්ට්‍රෝ කියන්නේ අපේ (OUR) කියන එක. වෙස්ට්‍රෝ - ඔබේ (YOUR). ඒ අනුව ශ්‍රී ලංකාවේ බැංකු විසින් ඉන්දියාවේ තමන් තෝරා ගන්නා බැංකුවක නොස්ට්‍රෝ ගිණුමක් ඉන්දීය රුපියල්වලින් විවෘත කර පවත්වා ගෙන යනවා. ඒ විදිහටම ඉන්දීය බැංකු ශ්‍රී ලංකා රුපියල්වලින් වොස්ට්‍රෝ ගිණුම් ශ්‍රී ලංකාවේ තෝරා ගත් බැංකුවල ආරම්භ කරනවා. එවිට දෙරට අතර වෙළෙඳ ගනුදෙනුවලදී මුදල් හුවමාරුව වෙන්නේ එම ගිණුම් හරහායි.\nඋදාහරණයක් විදිහට X කියන බැංකුව ඉන්දියාවේ Y කියන බැංකුවේ නොස්ට්‍රෝ ගිණුමක් පවත්වාගෙන ආරම්භ කරනවා. යම් ආනයනකරුවෙකුට ඉන්දියාවෙන් පරිප්පු ආනයනය කරන්න ඕන වුණොත් ඔහු ගිහින් X කියන බැංකුවට ශ්‍රී ලංකා රුපියල් ගෙව්වාම Y බැංකුව නොස්ට්‍රෝ ගිණුමෙන් ඉන්දීය පරිප්පු වෙළෙන්දාට ඉන්දීය රුපියල් ගෙවලා ගනුදෙනුව සම්පූර්ණ කරනවා. ඒ අනුව තවදුරටත් තුන්වන මුදල් ඒකකයක් විදිහට දෙරට අතර ගනුදෙනුවලදී ඇමෙරිකානු ඩොලර් භාවිත කිරීමේ අවශ්‍යතාවක් ඇති වන්නේ නැහැ.\nඉන්දීය බැංකුවල නෙස්ට්‍රෝ ගිණුම් ආරම්භ කිරීම සඳහා මේ වන විටත් ශ්‍රී ලංකාවේ බැංකු කිහිපයක් සාකච්ඡා කරමින් ඒ අවශ්‍ය කටයුතු සිදුකරමින් සිටිනවා.\nපසුගිය වසරේ දෙසැම්බර් මාසයේ දෙවන සතියේදී ලංකා බැංකුව (BOC) එහි චෙන්නායි ශාඛාව සමග ඉන්දියානු රුපියල ඔස්සේ ගනුදෙනු කළහැකි පළමු නොස්ට්‍රෝ ගිණුම විවෘත කළා. ඒ, ඉන්දියානු රාජ්‍ය බැංකුව (State Bank of India/SBI) සමග හවුල්කාරිත්වයක් ඇතිකර ගනිමින්. කොළඹ ඉන්දීය මහ කොමසාරිස් කාර්යාලය විසින්ද මෙම අවස්ථාව නිල වශයෙන් නිවේදනය කර තිබුණු අතර, මහ කොමසාරිස් ගොපල් භාග්ලේද අදාළ ගිණුම් විවෘත කිරීමේ අවස්ථාවට එක්වූ බව මහ කොමසාරිස් කාර්යාලයේ ට්විටර් ගිණුමේ සටහන් කර තිබිණා.\nශ්‍රී ලංකාවේ බැංකු පද්ධතිය තුළ වොස්ට්‍රෝ ගිණුම් තවදුරටත් ව්‍යාප්ත කිරීම පිළිබඳව සහ ඊට අදාළ කරුණු සම්බන්ධයෙන් ඉන්දියානු රාජ්‍ය බැංකුවේ දකුණු ආසියානු කලාපීය ප්‍රධානී විකාස් ගෝයල් සහ ඉන්දියානු මහ කොමසාරිස් ගෝපාල් භග්ලේ අතර විශේෂ සාකච්ඡාවක්ද පවත්වා පැවැත්වුණා.\nකොළඹ විශ්ව විද්‍යාලයයේ ආර්ථික විද්‍යා අධ්‍යයන අංශයේ මහාචාර්ය ප්‍රියංග දුනුසිංහ මේ සම්බන්ධයෙන් ඇති ආර්ථික වාසි පිළිබඳ පැහැදිලි කළා.\n\"ශ්‍රී ලංකාවට පවතින ගැටලුව ඩොලර් හිඟයනේ. එතැනදී ඩොලර්වලට විශාල ඉල්ලුමක් ඇති නොවන ආකාරයෙන් මේ වෙළඳාම පවත්වාගෙන යන්න මෙමගින් හැකියාව ලැබෙනවා. ඉන්දියානු සංචාරකයෝ එනකොට ඉන්දියානු රුපියල් එනවා. ඉන්දියානු ආයෝජන එනකොට එතනින් ඉන්දියානු රුපියල් එනවා. ඒ නිසා කෙටිකාලීනව ඩොලරය සම්බන්ධ ගැටළු මගහරවා ගැනීමට මේක හොඳ ක්‍රමයක්. ශ්‍රී ලංකාවේ දැනටමත් අවිධිමත් ක්‍රම ඔස්සේ විශාල ආනයන ප්‍රමාණයක් වෙනවා. එම තත්ත්වයත් මෙතැනදී විධිමත් කරන්න පුළුවන්.\"\nනව තීරණය ගැනීමේ ඉන්දියාවේ අරමුණ පිළිබඳව පැහැදිලි කරමින් මහාචාර්ය දුනුසිංහ පෙන්වා දුන්නේ ඉන්දියානු රුපියලට අන්තර්ජාතික වටිනාකමක් ලබාදීමට ඉන්දියාව මේ මොහොතේ කටයුතු කරමින් සිටින බවයි.\n\"ලෝකයේ විදේශ සංචිතවලින් සියයට හැටක් විතර තියෙන්නේ ඩොලර්වලින්. සියයට විස්සකට ආසන්න ප්‍රමාණයක් තියෙන්නේ යුරෝවලින්. සියයට පහක් හයක් වගේ ප්‍රමාණයක් තියෙන්නේ පවුම් සහ යෙන්වලින්. යුවාන්වලිනුත් යම් ප්‍රමාණයක් තියෙනවා. ඉන්දියානු රුපියල් භාවිත වෙන්නේ ඉතාම අඩුවෙන්. ඉන්දියාව මේ අවස්ථාවේ ලෝක තත්ත්වය උපයෝගී කරගෙන තමන්ගේ මුදල් ඒකකයට පිළිගැනීමක් ලබාදීමට උත්සාහ කරනවා. එක පැත්තකින් රුසියාව සමග ඩොලර්වලින් කරන ගනුදෙනුවලදී ගැටලු මතුවෙලා. අනෙක් පැත්තෙන් තවත් රටවල් ගණනාවක් ඩොලර් හිඟකමින් පිඩාවිඳිනවා. එම අවස්ථාව උපයෝගී කරගැනීමට තමයි ඉන්දියාව කටයුතු කරමින් ඉන්නේ. විශේෂයෙන් දකුණු ආසියානු කලාපය තුළ.\"\nකෙසේ වෙතත් නව තීරණය ශ්‍රී ලංකාව තුල අභ්‍යන්තර වෙළෙඳ ගනුදෙනු සඳහා අදාල වන්නේ නැහැ. විවිධ පාර්ශව චෝදනා කළත් අභ්‍යන්තර ගනුදෙනු සඳහා ඉන්දීය රුපියල් භාවිත කිරීමට මේ හරහා අවසරයක් හිමි වන්නේ නැහැ.",
       "URL": "https://www.hirunews.lk/329773/ඉන්දීය-රුපියල්-යොදා-ගෙන-ගනුදෙනු-කිරීමේ-ඇත්ත-නැත්ත",
       "Category": "Local News",
       "Parent URL": "https://www.hirunews.lk/local-news.php?pageID=480"
}