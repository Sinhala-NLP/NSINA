{
       "Source": "hirunews",
       "Timestamp": "Saturday, 27 February 2021 - 7:42",
       "Headline": "කොළඹ සහ ගම්පහ තාවකාලික පදිංචිකරුවන්ටත් කොරෝනා එන්නත්",
       "News Content": "කොළඹ සහ ගම්පහ දිස්ත්‍රික්කවල කොරෝනා අවදානම් සහිත ග්‍රාම නිලධාරි වසම්වල සිටින අවුරුදු 30 ට වැඩි සියලුම පුද්ගලයින්ට මෙන්ම තාවකාලිකව පදිංචිව සිටින ජනතාවටද කොවිඩ් එන්නත ලබාදීමට සෞඛ්‍ය අමාත්‍යාංශය තීරණය කර තිබෙනවා.\nඒ අනුව ග්‍රාමසේවා වසම් මට්ටමින් තොරතුරු රැස් කරන ලෙස සෞඛ්‍ය සේවා අධ්‍යක්ෂ ජනරාල්වරයා දැනුම් දීමක් කර ඇති බවයි රජයේ ප්‍රවෘත්ති දෙපාර්තමේන්තුව සඳහන් කළේ.\nබස්නාහිර පළාත් සෞඛ්‍ය සේවා අධ්‍යක්ෂවරුන්ට, කොළඹ සහ ගම්පහ දිස්ත්‍රික් ප්‍රාදේශීය සෞඛ්‍ය සේවා අධ්‍යක්ෂවරුන්ට සහ කොළඹ මහනගර සභාවේ ප්‍රධාන වෛද්‍ය නිලධාරිවරයාට එලෙස තොරතුරු රැස් කරන ලෙස දැනුම් දී ඇති බව සඳහන්.\nමේ අතර, අද සිට ක්‍රියාත්මක වන පරිදි ගම්පහ දිස්ත්‍රික්කය තුල එන්නත්කරණ සේවා වලින් ඉවත්වීමට ගම්පහ දිස්ත්‍රික් මහජන සෞඛ්‍ය පරීක්ෂකවරුන්ගේ සංගමය තීරණය කර තිබෙනවා.\nඑහි සභාපති සමින්ද සමරදිවාකර හිරු ප්‍රවෘත්තී අංශයට කියා සිටියේ එන්නත් ලබාදීම සඳහා යොදාගැනෙන මධ්‍යස්ථාන ප්‍රමාණය අද සිට අඩු කිරීමට සෞඛ්‍ය අමාත්‍යංශය ගෙන ඇති තීරණයට එරෙහිව එම පියවරට එළැඹුණු බවයි.\nමේ අතර, ඊයේ ආසාදිතයින් 497 දෙනෙකු හඳුනා ගැනීමත් සමඟ මෙරට සමස්ත කොරෝනා ආසාදිතයින් සංඛ්‍යාව 82,430 දක්වා ඉහළ ගියා.\nඒ අනුව, මිනුවන්ගොඩ බ්‍රැන්ඩික්ස්, පෑලියගොඩ මත්ස්‍ය වෙළඳපොල සහ බන්ධනාගාර ආශ්‍රිත කොරෝනා පොකුරෙන් වාර්තා වන ආසාදිතයින් සංඛ්‍යාව 78,314 ක්.\nදිවයිනේ රෝහල් කිහිපයක ආසාදිතයින් 4,341 දෙනෙකු තවදුරටත් ප්‍රතිකාර ලබන බවයි රජයේ ප්‍රවෘත්ති දෙපාර්තමේන්තුව සඳහන් කළේ.\nකොරෝනා ආසාදිතව සිටි තවත් 664 දෙනෙකු ඊයේ දිනයේදීත් සුවය ලබා රෝහල්වලින් පිටව ගොස් තිබුණා.\nවසංගත රෝග විද්‍යා අංශය සඳහන් කළේ ඒ අනුව සුවය ලැබූ සමස්ත ආසාදිතයින් සංඛ්‍යාව 77,625 ක් බවයි.\nඑමෙන්ම, තවත් කොරෝනා මරණ 05 ක් වාර්තාවීමත් සමඟ මෙරට සමස්ත කොරෝනා මරණ සංඛ්‍යාවද 464 දක්වා ඉහළ ගියා.\nරජයේ ප්‍රවෘත්ති දෙපාර්තමේන්තුව සඳහන් කළේ නවදගල ප්‍රදේශයේ 69 හැවිරිදි පිරිමි පුද්ගලයෙකු, නාරාහේන්පිට ප්‍රදේශයේ 72 හැවිරිදි කාන්තාවක්, මහනුවර ප්‍රදේශයේ 70 හැවිරිදි පුද්ගලයෙකු, කොළඹ 9 ප්‍රදේශයේ 71 හැවිරිදි පුද්ගලයෙකු සහ වේයන්ගොඩ ප්‍රදේශයේ 71 හැවිරිදි පිරිමි පුද්ගලයෙකු මෙලෙස මියගොස් ඇති බවයි.\nකොරෝනා වෛරසය විනාශ කිරීමේ හැකියාවෙන් යුත් ප්‍රථම මුව ආවරණ තොගය ඊයේ වෙළඳ අමාත්‍ය බන්දුල ගුණවර්ධන විසින් අග්‍රාමාත්‍ය මහින්ද රාජපක්ෂ වෙත ප්‍රදානය කර තිබෙනවා.\nනැනෝ තාක්ෂණයෙන් වෛරසය නසන මුව ආවරණ පේරාදෙණිය විශ්වවිද්‍යාලයේ පරීක්ෂණයක ප්‍රතිඵලයක් ලෙස සිදුකළ නිර්මාණයක්.",
       "URL": "https://www.hirunews.lk/263788/කොළඹ-සහ-ගම්පහ-තාවකාලික-පදිංචිකරුවන්ටත්-කොරෝනා-එන්නත්",
       "Category": "Local News",
       "Parent URL": "https://www.hirunews.lk/local-news.php?pageID=2122"
}