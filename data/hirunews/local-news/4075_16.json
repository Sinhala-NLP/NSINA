{
       "Source": "hirunews",
       "Timestamp": "Saturday, 17 February 2018 - 19:10",
       "Headline": "හිටපු ජනපතිට පාර්ලිමේන්තුවේ විපක්ෂ නායක ධුරය හිමිවිය යුතු බව ඇමති පාඨලී කියයි",
       "News Content": "හිටපු ජනාධිපති මහින්ද රාජපක්ෂට පාර්ලිමේන්තුවේ විපක්ෂ නායක ධුරය හිමිවිය යුතු බව ජාතික හෙළ උරුමය පවසනවා.\nඑහි මහ ලේකම් අමාත්‍ය පාඨලී චම්පික රණවක ඊයේ පැවති වැඩසටහනකට එක්වීමෙන් අනතුරුව මාධ්‍ය වෙත අදහස් දක්වමින් කියා සිටියේ ආණ්ඩුවේ දෙපාර්ශවය පැහැදිලි වෙනසකට ලක්විය යුතු බවයි.\nමේ අතර, අමාත්‍ය ගයන්ත කරුණාතිලක කියා සිටියේ අවශ්‍ය වෙනස්කම් සිදුකරමින් එක්සත් ජාතික පක්ෂය ශක්තිමත් ආණ්ඩුවකට ගමන් කිරීමට සූදානම් බවයි.\nඅමාත්‍යවරයා මේ බව කියා සිටියේ ඊයේ මහනුවර ප්‍රදේශයේදී මාධ්‍ය වෙත අදහස් දක්වමින්.\nකෙසේ වෙතත්, මහනුවර ප්‍රදේශයේදී මාධ්‍ය වෙත අදහස් දක්වමින් එක්සත් ජාතික පක්ෂ හිටපු මහලේකම් තිස්ස අත්තනායක ප්‍රකාශ කළේ එජාපයේ නායකත්වය වෙනස් විය යුතු බවයි.\nඑක්සත් ජාතික නිදහස් පෙරමුණේ නායක මෛත්‍රී ගුණරත්න ඊයේ මාධ්‍ය හමුවක් කැදවමින් කියා සිටියේ  ශ්‍රී ලංකා නිදහස් පක්ෂය සහ ඒකාබද්ධ විපක්ෂය එක්ව නව වෙනසක් ඇති කළ යුතු බවයි.\nඒ සදහා එක්සත් ජාතික පක්ෂය නියෝජනය කරන ඇතැම් පිරිස් ද එක්කර ගත හැකි බවයි ඔහු කියා සිටියේ.",
       "URL": "https://www.hirunews.lk/183886/හිටපු-ජනපතිට-පාර්ලිමේන්තුවේ-විපක්ෂ-නායක-ධුරය-හිමිවිය-යුතු-බව-ඇමති-පාඨලී-කියයි",
       "Category": "Local News",
       "Parent URL": "https://www.hirunews.lk/local-news.php?pageID=4075"
}