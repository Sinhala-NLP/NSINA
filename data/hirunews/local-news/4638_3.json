{
       "Source": "hirunews",
       "Timestamp": "Tuesday, 28 February 2017 - 21:24",
       "Headline": "සයිටම් සමීරගේ සිද්ධියට තවත් දෙදෙනෙකු සොයයි",
       "News Content": "මාළඹේ පෞද්ගලික වෛද්‍ය විද්‍යාලයේ ප්‍රධාන විධායක නිලධාරි සමීර සේනාරත්නට වෙඩි ප්‍රහාරයක් එල්ලවූ සිද්ධිය සම්බන්ධයෙන් ප්‍රාදේශීය සභා මන්ත්‍රීවරයෙකු සහ පළාත්පාලන ආයතනයක රියදුරෙකු අත්අඩංගුවට ගැනීමට පොලීසිය විමර්ශන ආරම්භ කර තිබෙනවා.\nඔවුන් දින ගණනාවක සිට පදිංචි ප්‍රදේශයෙන් පළාගොස් ඇති බවයි පොලීසිය සඳහන් කළේ.\nමාළඹේ පෞද්ගලික වෛද්‍ය විද්‍යාලයේ ප්‍රධාන විධායක නිලධාරි සමීර සේනාරත්නට සිදුකළ වෙඩි තැබීම සැලසුම්කරන ලද ව්‍යාජ සිද්ධියක් මේ වනවිට තහවුරු වී තිබෙනවා.\nතමන්ට තර්ජන පවතින බවට හැඟවීමට ඔහු එවැන්නක් සිදුකර ඇති බවයි විමර්ශනවලදී අනාවරණ වී තිබුණේ.\nසිද්ධිය සම්බන්ධයෙන් පිස්තෝලයක්ද සමඟ ඇඹිලිපිටියේ පදිංචිකරුවෙකු අත්අඩංගුවට ගත් අතර ඔහු ලබන මස 13 වනදා දක්වා රක්ෂිත බන්ධනාගාර ගත කර සිටිනවා.\nසයිටම් ප්‍රධාන විධායක නිලධාරි සමීර සේනාරත්න ගමන් ගත් මෝටර් රථයට පසුගිය 06 වන දින රාත්‍රියේ මුල්ලේරියාව ප්‍රදේශයේදි වෙඩි ප්‍රහාර දෙකක් එල්ල වි තිබු අතර ඉන් ඔහුට හානි සිදුවි තිබුනේ නැහැ.\nමේ අතර මෙම සිද්ධිය සම්බන්ධයෙන් අත්අඩංගුවට ගැනීමට සොයන ප්‍රාදේශිය සභා මන්ත්‍රීවරයා සයිටම් ප්‍රධාන විධායක නිලධාරී සමීර සේනාරත්න සමග කිට්ටු සබදතාවයක් පවත්වා ඇති බවද පොලිසිය ප්‍රකාශ කළා.\nඅද පස්වරුවේ වාර්තාවුණේ සමීර  සේනාරත්නගේ සේවය තාවකාලිකව අත්හිටුවීමට මාළඹේ පෞද්ගලික වෛද්‍ය විද්‍යාලයේ පාලනාධිකාරිය පියවර ගෙන ඇති බවයි.\nඊයේ හිරු ටී වී ඔස්සේ විකාශය වු සලකුණ දේශපාලන සංවාදයේදීද මෙම වෙඩි තැබිමේ සිද්ධීය පිලිබදව ප්‍රශ්ණ කෙරුනා.\nමාළඹේ පෞද්ගලික වෛද්‍ය විද්‍යාලයේ ජිව රසායන වෛද්‍ය අංශයේ අංශ ප්‍රධානි ආචාර්ය කිර්ති අත්තනායක සහ ළමා රෝග විශේෂඥ අංශ ප්‍රධානි මහාචාර්ය දීප්ති සමරගේ එහිදි  කියා සිටියේ චෝදනාව ඔප්පු වුවහොත් එවැනි තනතුරක රැඳී සිටීමේ සදාචාරාත්මක අයිතියක් ප්‍රධාන විධායක නිලධාරියාට නොමැති බවයි.",
       "URL": "https://www.hirunews.lk/155716/සයිටම්-සමීරගේ-සිද්ධියට-තවත්-දෙදෙනෙකු-සොයයි",
       "Category": "Local News",
       "Parent URL": "https://www.hirunews.lk/local-news.php?pageID=4638"
}