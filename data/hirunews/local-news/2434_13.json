{
       "Source": "hirunews",
       "Timestamp": "Thursday, 24 September 2020 - 6:25",
       "Headline": "පොලීසිය සමඟ සිදුවූ වෙඩි හුවමාරුවකදී ‘‘රත්මලානේ රොහා’’ මරුට (වීඩියෝ සහ ඡායාරූප)",
       "News Content": "ප්‍රබල සංවිධානාත්මක අපරාධ කල්ලි සාමාජිකයෙකු වන දේවමුණි හැරල්ඩ් රෝහණ ද සිල්වා හෙවත් රත්මලානේ රොහා මීගමුව - කොච්චිකඩේ ප්‍රදේශයේදී පොලීසිය සමඟ සිදුවූ වෙඩි හුවමාරුවකදී ජීවිතක්ෂයට පත්වී තිබෙනවා.\nපොලීසිය සඳහන් කළේ අද අලුයම තුනට පමණ මොහු ට්‍රෝලර් යාත්‍රාවකින් ඉන්දියා බලා පිටත්ව යාම සඳහා කොච්චිකඩේ - කම්මල්තොට ප්‍රදේශයේ සැඟව සිටියදී බස්නාහිර පළාත් උතුර දිසා අපරාධ කොට්ඨාසයේ නිලධාරීන් සමඟ ඇතිවූ වෙඩි හුවමාරුවකදී මෙලෙස මියගිය බවයි.\nසැකකරු සතුව තිබී ටී 56 ගිනි අවියක්, රිවෝල්වරයක් සහ ඉන්දීය රුපියල් ලක්ෂ තුනක මුදලක් පොලිස් භාරයට ගෙන තිබෙනවා.\n2016 වසරේ නොවැම්බර් 15 වන දින කුරුණෑගල ප්‍රදේශයේදී පොලිස් නිලධාරියෙකු වෙඩි තබා ඝාතනය කර තවත් නිලධාරීන් දෙදෙනෙකුට  තුවාල සිදුකිරීම, 2007 වසරේ රත්මලාන - ගොනාකෝවිල අසළදී පුද්ගලයෙකු වෙඩි තබා ඝාතනය කිරීමට තැත් කිරීම, එම වසරේම අදාල ප්‍රදේශයේදී පුද්ගලයෙකු වෙඩි තබා ඝාතනය කිරීම සම්බන්ධයෙන් නඩුද මොහුට එරෙහිව අධිකරණ කිහිපයක පවතිනවා.\nඑමෙන්ම රත්මලාන ප්‍රදේශයේදී ගිනි අවි පෙන්වා මුදල් කොල්ලයක් සිදුකිරීම, 2014 වසරේදී ගල්කිස්සේ පිහිටි කොණ්ඩා කපන ස්ථානයකදී වෙඩි තබා පුද්ගලයෙකු ඝාතනය කිරීමට කුමන්ත්‍රණය කිරීම, ඇතුලු මනුෂ්‍ය ඝාතන කිහිපයක් සම්බන්ධයෙන් මොහුට එරෙහිව අධිකරණ කිහිපයකම නඩු පවතින බවයි පොලීසිය වැඩිදුරටත් සඳහන් කළේ.\nඑමෙන්ම ඔහු ප්‍රධාන පෙළේ මත්කුඩු ජාවාරම්කරුවෙකු ලෙසද සැළකෙනවා.",
       "URL": "https://www.hirunews.lk/250947/පොලීසිය-සමඟ-සිදුවූ-වෙඩි-හුවමාරුවකදී-රත්මලානේ-රොහා-මරුට-වීඩියෝ-සහ-ඡායාරූප",
       "Category": "Local News",
       "Parent URL": "https://www.hirunews.lk/local-news.php?pageID=2434"
}