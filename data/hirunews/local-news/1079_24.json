{
       "Source": "hirunews",
       "Timestamp": "Tuesday, 21 June 2022 - 8:11",
       "Headline": "කොළඹ වරායෙන් පැන්නූ බවට සැක කරන කුණු මාළු වලින් කොටසක් පන්නලින් හමුවේ (වීඩියෝ)",
       "News Content": "කොළඹ වරායේ ගබඩා කර තිබියදී වරායෙන් පිටතට රැගෙන ගොස් තිබූ පරිභෝජනයට නුසුදුසු මත්ස්‍ය තොගයෙන් කොටසක් කුරුණැගල - පන්නල ප්‍රදේශයේ පෞද්ගලික ආයතනයකින් සොයාගෙන තිබෙනවා.\nඒ, පාරිභෝගික කටයුතු පිළිබඳ අධිකාරිය ඊයේ සිදු කළ විශේෂ වැටලීමකදීයි.\nකොළඹ වරායෙන් පිටවූ බවට සැකකෙරෙන මෙම මත්ස්‍ය තොගය සම්බන්ධයෙන් හිරු ප්‍රවෘත්ති අංශය මීට පෙර අවස්ථා කිහිපයකදී කරුණු අනාවරණය කළා.\nදියර පොහොර සෑදීම සඳහා යැයි පවසමින් මහා පරිමාණ සැමන් ව්‍යාපාරිකයෙකු මෙම බහලුම්වල අඩංගු මසුන් මිලට ගෙන ඇති බවටයි අප එහි දී කරුණු අනාවරණය කළේ.\nමෙම මසුන් අඩංගු බහලුම් 98 කට අධික ප්‍රමාණයක් රැගෙන විදෙස් රටකට අයත් නෞකාවක් මීට මාස 5 කට පමණ පෙර කොළඹ වරායට පැමිණ ඇත්තේ කාර්මික දෝෂයකට ලක්වීම හේතුවෙන්.\nඑහිදී බහලුම්වල තිබූ මසුන් මිනිස් පරිභෝජනයට නුසුදුසු නිසා වරායේ ගබඩා කර තිබෙනවා.\nඅනතුරුව සැමන් ව්‍යාපාරිකයෙකු නැව් සමාගමෙන් මෙම බහලුම්වල අඩංගු මසුන් මිලට ගෙන ඇති අතර, ඉන් බහලුම් 25 ක් කොළඹ වරායෙන් පිටතට රැගෙන ගොස් ඇති බවටයි තොරතුරු අනාවරණ වුණේ.\nකෙසේ වෙතත් පාරිභෝගික කටයුතු අධිකාරිය ඊයේ සිදුකළ වැටලීමක දී පන්නල ප්‍රදේශයේ පෞද්ගලික ආයතනයක පරිභෝජනයක නොසුදුසු මත්ස්‍ය තොගයක් ටින් මාළු ලෙස සකස් කරමින් තිබියදී සොයාගෙන තිබුණා.\nමෙහි වටිනාකම රුපියල් ලක්ෂ 80කට අධිකයි.\nපාරිභෝගික කටයුතු අධිකාරිය සැක කරන්නේ, අදාළ මත්ස්‍ය තොගය කොළඹ වරායෙන් පිටතට රැගෙන ආ පරිභෝජනයට නොසුදුසු මත්ස්‍ය තොගයෙන් කොටසක් විය හැකි බවටයි.",
       "URL": "https://www.hirunews.lk/307729/කොළඹ-වරායෙන්-පැන්නූ-බවට-සැක-කරන-කුණු-මාළු-වලින්-කොටසක්-පන්නලින්-හමුවේ-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1079"
}