{
       "Source": "hirunews",
       "Timestamp": "Sunday, 07 May 2017 - 8:26",
       "Headline": "ශ්‍රී ලංකාවට ආසන්න මුහුදු තීරයේදී ඉන්දියාව චීන නෞකාවක් ලුහුබැඳ යයි",
       "News Content": "ශ්‍රී ලංකාවට ආසන්න මුහුදු සීමාවේදී චීන නෞකාවක් ඉන්දීය වෙරළාරක්ෂක යාත්‍රාවක් විසින් ලුහුබැදීමේ පුවතක් සම්බන්ධයෙන් ඉන්දීය මාධ්‍ය වාර්තා කර තිබෙනවා.\nඒ, එම චීන යාත්‍රාව ඉන්දියාවට අයත් විශේෂිත ආර්ථික මුහුදු කලාපයට ඇතුලු වූ බව පවසමින්.\nඉන්දීය වෙරළාරක්ෂක බලකායේ වයිභව් නෞකාව තූත්තුකුඩි වරායේ සිට එම නෞකාව ලුහුබැද ගිය බවයි ඉන්දීය මාධ්‍ය සඳහන් කළේ.\nසිකුරාදා රාත්‍රියේ මෙම සිද්ධිය වාර්තාවූ බවත් ඉන්දීය මාධ්‍ය අනාවරණ කළා.\nචීන නෞකාවට ලබාදුන් අනතුරු ඇඟවීමේ සංඥාවලට ඔවුන් ප්‍රතිචාර නොදැක්වීම යාත්‍රාව ලුහුබැඳ යාමට හේතුවයි.\nකෙසේ නමුත් මෙම ආගන්තුක චීන නෞකාව සම්බන්ධයෙන් පැවති අර්බුදය පසුව නිරාකරණය කරගැනීමට හැකිවී තිබෙනවා.\nඉන්දීය වෙරළාරක්ෂක බලකාය කළ විමසීමකදී පසුව දැනගැනීමට හැකිවී ඇත්තේ අදාළ නෞකාව හම්බන්තොට වරායේ ඉදිකිරීම්වලට සම්බන්ධ නෞකාවක් බවයි.\nඑය අලුත්වැඩියා කටයුත්තක් සඳහා නීත්‍යානුකූල අන්දමින් ඉන්දියාවේ ගෝවේ පිහිටි තටාකාංගනයක් වෙත ගමන් කර තිබෙනවා.\nඑය අනවසරයෙන් තම මුහුදු සීමාවට ඇතුලු වූයේ යැයි සිතා ඉන්දීය වෙරළාරක්ෂක යාත්‍රාවක් එය ලුහුබැද ගොස් ඇත්තේ එම අවස්ථාවේදියි.\nයාත්‍රා දෙක අතර සන්නිවේදනයේදී භාෂා ගැටළුවක් මතුවී ඇති බවයි ඉන්දීය මාධ්‍ය අනාවරණ කළේ.",
       "URL": "https://www.hirunews.lk/160770/ශ්‍රී-ලංකාවට-ආසන්න-මුහුදු-තීරයේදී-ඉන්දියාව-චීන-නෞකාවක්-ලුහුබැඳ-යයි",
       "Category": "Local News",
       "Parent URL": "https://www.hirunews.lk/local-news.php?pageID=4529"
}