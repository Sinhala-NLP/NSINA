{
       "Source": "hirunews",
       "Timestamp": "Friday, 10 November 2017 - 20:18",
       "Headline": "දරු ඵල ලබාදෙන බව පවසා කළ වංචාවේ සුළමුල හෙළිවෙයි",
       "News Content": "හිරු සී.අයි.ඒ හරහා ඊයේ අප හෙළිකලේ දරු ඵල අහිමි කාන්තාවන්ට දේව වරමකින් ලබාදෙන ඖෂධ මගින් දරු ගැබක් ඇතිවන බව පවසා කූට ව්‍යාපාරයක් ගෙන මාතර නාදුගල ප්‍රදේශයේ කාන්තාවක් පිළිබදවයි.\nමෙම කාන්තාවගෙන් ප්‍රතිකාර ගත් කාන්තාවන් රැසක් උදරය ආශ්‍රිත බරපතළ රෝගා බාධවලට ගොදුරු වී තිබෙනවා.\nආබාධවලට ලක් වු කාන්තාවන් අවස්ථා කිහිපයකදී මෙම ස්ථානයට පැමිණ ඊට තම විරෝධය ද කළා.\nදිගින් දිගටම පැමිණි විරෝධතා සමග නිරන්තරයෙන් මෙම ප්‍රතිකාර මධ්‍යස්ථානයේ ගේට්ටු වසා තැබුනු අතර කලින් ප්‍රතිකාර ගත් කාන්තාවන්ට පමණක් මුදල් අයකර ඖෂධ ලබාදීම රහසිගතව කර ගෙන ගොස් තිබුනා.\nමාතර කොට්ඨාස ළමා හා කාන්තා කාර්යාංශයේ නිලධාරීන් හිරු සී.අයි.ඒ සමඟ මෙම ස්ථානය වැටලීමට කටයුතු කළේ මේ පිළිබඳව ලැබුණු පැමිණිලි අනුවයි.\nපොලිසිය සිදු කළ විමර්ශනයේදී හෙළිවුයේ පසුගිය කාලයේ කාන්තාවන් 2000 කට අධික පිරිසක් මෙම ස්ථානයෙන් ප්‍රතිකාර ලබාගෙන ඇති බවයි.\nමෙහි ඇති පුදුම සහගත කරුණ වන්නේ දරුවන් ලැබීමට ලබාදුන් ඖෂධ පිළිබද විමසු විට ඒ පිළිබද කිසිවක් තමන් නොදන්නා බව මෙම කාන්තාව පැවසීමයි.\nවැටලීමේදී මෙහි තිබු ඖෂධ මෙන්ම කිසිදු වෛද්‍ය සුදුසුකමකින් තොරව ඖෂධ ලබාදුන් කාන්තාව ඇතුළු සිව්දෙනෙකු සැකපිට අත්අඩංගුවට ගැණුනා.\nඔවුන් මාතර මහේස්ත්‍රාත් යුරේෂා ද සිල්වා මෙනෙවිය හමුවට ඉදිරිපත් කිරීමෙන් අනතුරුව නියෝග කෙරුණේ මේ මස 17 වනදා දක්වා රක්ෂිත බන්ධනාගාර ගත කිරීමටයි.\nමාතර කොට්ඨාස භාර පොලිස් අධිකාරී ජී.එච් මාරපන මහතාගේ උපදෙස් මත මේ පිළිබද තවදුරටත් විමර්ශන ක්‍රියාත්මකයි.",
       "URL": "https://www.hirunews.lk/175755/දරු-ඵල-ලබාදෙන-බව-පවසා-කළ-වංචාවේ-සුළමුල-හෙළිවෙයි",
       "Category": "Local News",
       "Parent URL": "https://www.hirunews.lk/local-news.php?pageID=4225"
}