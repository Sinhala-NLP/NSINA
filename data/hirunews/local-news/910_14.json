{
       "Source": "hirunews",
       "Timestamp": "Saturday, 27 August 2022 - 11:11",
       "Headline": "ගම්පහ වෙඩි තැබීමේ සිද්ධියට කාන්තාවක ඇතුලු පස්දෙනෙකු අත්අඩංගුවට",
       "News Content": "ගම්පහ ප්‍රදේශයේ කොණ්ඩා කපන ස්ථානයකදී පසුගිය 6 වනදා පුද්ගලයෙකු වෙඩි තබා ඝාතනය කිරීමේ සිද්ධිය සම්බන්ධයෙන් කාන්තාවක් ඇතුලු පස්දෙනෙකු අත්අඩංගුවට ගෙන තිබෙනවා.\nපොලිස් මාධ්‍ය ප්‍රකාශක කාර්යාලය සඳහන් කළේ ගෝනහේන පොලිස් විශේෂ කාර්ය බලකා කඳවුරේ නිලධාරින් පිරිසක් සිදුකළ වැටලීමක දී සැකකරුවන් අද අලුයම අත්අඩංගුවට ගත් බවයි.\nසැකකරුවන් සමග වෙඩි තැබීම සඳහා යොදා ගන්නා ලද මෙරට නිෂ්පාදිත රිවෝල්වරයක් සහ ප්‍රවාහන කටයුතු සදඟා යොදා ගත් මෝටර් රථයක් ද පොලිස් විශේෂ කාර්ය බලකා නිලධාරීන් භාරයට ගෙන තිබුණා.\nසැකකරුවන් 23 ත් 39 යන වයස්වල පසුවන්නන් වන අතර, ඔවුන් පෙතියගොඩ, මාකේවිට සහ කොටුගොඩ ප්‍රදේශවල පදිංචිකරුවන් බවට අනාවරණ වී තිබෙනවා.\nගම්පහ - කෙහෙල්බද්දර කොණ්ඩා කපන ස්ථානයේ හිමිකරු ඉලක්ක කර මෙම වෙඩි තැබීම සිදුකර තිබුණා.\nමේ අතර ගල්කිස්ස මහේස්ත්‍රාත් අධිකරණයේ සිදුවූ වෙඩි තැබීමට ආධාර අනුබලදුන් කාන්තාවන් ඇතුලු පුද්ගලයින් හතරදෙනෙකු පොලිස් විශේෂ කාර්ය බලකායේ නිලධාරීන් කණ්ඩායමක් අත්අඩංගුවට ගෙන තිබෙනවා.\nඒ, දෙහිවල නැදිමාල ප්‍රදේශයේදියි.\nසැකකරුවන් සතුව තිබූ හෙරොයින් ග්‍රෑම් දෙකයි මිලිග්‍රෑම් 800 ක් පොලිස් විශේෂ කාර්ය බලකා නිලධාරීන් සොයාගෙන තිබුණා.\nනදුන් චින්තක හෙවත් හරක් කටා සමඟ සංවාදයක නිරතවූ ජංගම දුරකථන දෙකක් ද සැකකරුවන් සතුව තිබී ඔවුන් භාරයට ගෙන තිබෙනවා.",
       "URL": "https://www.hirunews.lk/313850/ගම්පහ-වෙඩි-තැබීමේ-සිද්ධියට-කාන්තාවක-ඇතුලු-පස්දෙනෙකු-අත්අඩංගුවට",
       "Category": "Local News",
       "Parent URL": "https://www.hirunews.lk/local-news.php?pageID=910"
}