{
       "Source": "hirunews",
       "Timestamp": "Tuesday, 24 May 2022 - 17:04",
       "Headline": "ශ්‍රී ලංකා කණ්ඩායමෙන් සාර්ථක පිළිතුරක්",
       "News Content": "සංචාරක ශ්‍රී ලංකා කණ්ඩායම සහ බංග්ලාදේශ කණ්ඩායම අතර බංගලාදේශයේ මීර්පූර් හිදී පැවැත්වෙන දෙවැනි ටෙස්ට් තරගයේ දෙවැනි දිනයේ දී සිය පළමු ඉනිමට පන්දුවට පහර දෙන ශ්‍රී ලංකා කණ්ඩායම කඩුළු දෙකක් දැවී ලකුණු 143 ලබාගෙන සිටිනවා.\nඒ බංග්ලාදේශ පළමු ඉනිමට ලබා ගත් ලකුණු 365 ට පිලිතුරු වශයෙන්.\nශ්‍රී ලංකා පළමු ඉනිම වෙනුවෙන් පන්දුවට පහර දීමට පැමිණි ආරම්භක පිතිකරු යුගලය වන දිමුත් කරුණාරත්න සහ ඕෂධ ප්‍රනාන්දු පළමු කඩුල්ල වෙනුවෙන් ලකුණු 95ක සාර්ථක ආරම්භයක් ගොඩනැගුවා.\nශ්‍රී ලංකා කණ්ඩායමේ පළමු කඩුල්ල ලෙස ඕෂධ ප්‍රනාන්දු ලකුණු 57ක් ලබාගෙන තිබිය දී එබඩොට් හුසෙයින්ගේ පන්දුවක් හමුවේ සිල්ප් කලාපයෙහි පන්දු රකිමින් සිටි නජ්මුල් ශන්තෝ වෙත උඩ පන්දුවක් ලබා දෙමින් දැවී ගියා.\nඉන් අනතුරුව පිටියට පිවිසි කුසල් මෙන්ඩිස් හා දිමුත් කරුණාරත්න අතරේ දෙවැනි කඩුල්ල වෙනුවෙන් ලකුණු 44ක සම්බන්ධතාවක් ගොඩ නැගුණා.\nතරගයේ දෙවැනි දිනය අවසන් වීමට ඕවර කිහිපයක් පමණක් ඉතිරිව තිබිය දී කුසල් මෙන්ඩිස් ලකුණු 11කට දැවී ගියේ ශකීබ් අල් හසන්ගේ පන්දුවකට කඩුල්ල මුවා කිරීමේ වරදට හසු වෙමින්.\nඉන්පසු සැඳෑරක්ෂක පිතිකරු ලෙස කසුන් රාජිත පිටියට පිවිසුණා.\nදිනය නිමා වන විට දිමුත් කරුණාරත්න නොදැවී ලකුණු 70 ලබා ගනිමින් තවමත් කඩුල්ලේ රැඳී සිටිනවා.\nමම තරගයේ දී බංග්ලාදේශ කණ්ඩායම ක්‍රිකට් වාර්ථා පොත අලුත් කරන්නට සමත් වුණේ ඉනිමක පිතිකරුවන් හයදෙනකු ලකුණු නොලබා දැවී ගොස් සිටිය දී කණ්ඩායමක් රැස් කර ගත් වැඩි ම ලකුණු සංඛ්‍යාව සටහන් කර ගනිමින්.\nමීට පෙර, පිතිකරුවන් හය දෙනෙකු ලකුණු නොලබා දැවී ගොස් සිටියදී කණ්ඩායමක් රැස් කළ වැඩි ම ලකුණු සංඛ්‍යාවේ වාර්තාව දැක්වෙන්නේ මෙලෙසින්.\nලකුණු 365 - බංග්ලාදේශය ශ්‍රී ලංකාව ට එරෙහිව, මීර්පූර් 2022, 152 – ඉන්දියාව එංගලන්තයට එරෙහිව, ඕල්ඩ් ට්‍රෆ්ෆොර්ඩ් 2014, 128 – පකිස්තානය බටහිර ඉන්දීය කොදෙව්වන්ට එරෙහිව, කරච්චි 1980, 105 – දකුණු අප්‍රිකාව ඉන්දියාවට එරෙහිව, අහමදාබාද් 1996, 90 - නවසීලන්තය පාකිස්ථානයට එරෙහිව, ඩුබායි 2018 වසරේදී වශයෙන්.\nහෙට තරගයේ තෙවැනි දිනය යි.",
       "URL": "https://www.hirunews.lk/305200/ශ්‍රී-ලංකා-කණ්ඩායමෙන්-සාර්ථක-පිළිතුරක්",
       "Category": "Local News",
       "Parent URL": "https://www.hirunews.lk/local-news.php?pageID=1146"
}