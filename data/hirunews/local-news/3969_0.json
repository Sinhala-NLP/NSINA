{
       "Source": "hirunews",
       "Timestamp": "Sunday, 29 April 2018 - 11:00",
       "Headline": "ගැබ්බර එළදෙනක් ඝාතනය කළ අයෙක් අත්අඩංගුවට (ඡායාරූප)",
       "News Content": "වෙසක් පුන් පොහොය දිනයේ අලෙවි කිරීමේ අරමුණින් ගැබ්බර එළදෙනෙකු ඝාතනය කළ සැකකරුවෙකු පොලිස් අත්අඩංගුවට ගෙන තිබෙනවා.\nඊයේ සවස සැකකරු අත්අඩංගුවට ගෙන ඇත්තේ මොණරාගල මැදගම කැලෑබද ප්‍රදේශයකදීයි.\nකැලෑවට රැගෙන ගොස් එළදෙන ඝාතනය කළ අවස්ථාවේ සැකකරු පොලිස් අත්අඩංගුවට පත්වුනා.\nලැබුනු තොරතුරකට අනුවයි පොලිසිය වැටලීම සිදුකර ඇත්තේ.\nමැදගම ප්‍රදේශයේ පදිංචි 24 හැවිරිදි සැකකරු ගවයන් ඝාතනය කර මස් අලෙවි කරන අයෙක් බවට අනාවරණ වී තිබෙනවා.\nඊයේ ඝාතනයට ලක්වූ එළදෙන පැටවෙකු ලැබීමට සිට ඇති බව හෙළිවී ඇති අතර සැකකරු බිබිල මහේස්ත්‍රාත් අධිකරණයට ඉදිරිපත් කිරීමට නියමිතයි.\nමේ අතර බලපත්‍ර කොන්දේසි උල්ලංඝණය කරමින් වෙසක් සතියේදී මස් පිණිස ඝාතනය කිරීමට ප්‍රවාහනය කළ කිරි එළදෙනක් සහ ගවයෙක් සැකකරුවන් දෙදෙනෙකු සමග පොලිස් අත්අඩංගුවට ගෙන තිබෙනවා.\nගාඩ්මෝර් ප්‍රදේශයේ සිට මස්කෙළිය දක්වා රැගෙන එමින් සිටියදී පොලිසිය සිදු කළ විශේෂ මෙහෙයුමකදීයි සැකකරුවන් අත්අඩංගුවට ගැනුනේ.\nඑම පුද්ගලයන් හැටන් මහේස්ත්‍රාත් හමුවට ඉදිරිපත් කිරීමට නියමිතයි.\nමේ අතර හිංසාකාරී ලෙසට ත්‍රී රෝද රථයකින් එළුවන් දෙදෙනෙකු ප්‍රවාහනය කළ සැකකරුවෙකු නෝර්වුඩ් මංසන්ධියේදී ඊයේ අත්අඩංගුවට ගනු ලැබුවා.\nබලපත්‍රයක් ද නොමැතිව ත්‍රී රෝද රථයේ පිටුපස හිංසාකාරීව එළුවන් රැගෙන යමින් සිට ඇති බවයි අප වාර්තාකරු සඳහන් කළේ.\nසැකකරු හැටන් මහේස්ත්‍රාත් අධිකරණයට ඉදිරිපත් කිරීමට නියමිතයි.\nඡායාරූප - වැල්ලවාය ජයන්ත වීරසේකර / මස්කෙළිය ගාමිණී බණ්ඩාර / හැටන් රංජිත් රාජපක්ෂ",
       "URL": "https://www.hirunews.lk/189540/ගැබ්බර-එළදෙනක්-ඝාතනය-කළ-අයෙක්-අත්අඩංගුවට-ඡායාරූප",
       "Category": "Local News",
       "Parent URL": "https://www.hirunews.lk/local-news.php?pageID=3969"
}