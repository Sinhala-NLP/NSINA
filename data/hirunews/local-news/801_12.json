{
       "Source": "hirunews",
       "Timestamp": "Saturday, 15 October 2022 - 13:03",
       "Headline": "මහ වැස්සෙන් 21,000කට පීඩා  (වීඩියෝ)",
       "News Content": "පවතින අයහපත් කාලගුණය හේතුවෙන් පවුල් 5,212 කට අයත් පුද්ගලයින් 21,888 දෙනෙකු පීඩාවට පත්ව තිබෙනවා.\nආපදා කළමනාකරණ මධ්‍යස්ථානය සඳහන් කළේ පවුල් 64 කට අයත් පුද්ගලයින් 264 දෙනෙකු ආරක්ෂිත ස්ථාන හතරක රඳවා ඇති බවයි.\nඑමෙන් ම පූර්ණ නිවාස හානි දෙකක් වාර්තාවන අතර, අර්ධ නිවාස හානි 117 ක් වාර්තාවන බව ද එම මධ්‍යස්ථානය සඳහන් කළා.\nඅයහපත් කාලගුණය හේතුවෙන් මේ වනවිට පුද්ගල මරණ දෙකක් ද වාර්තාවනවා.\nපවතින වැසි සහිත කාලගුණ තත්වය හේතුවෙන් කැළණි, කළු ගංඟා සහ අත්තනගලු ඔය ආශ්‍රිත පහත්බිම්වල සුළු ගං වතුර තත්වයක් හටගෙන ඇති බවයි වාරිමාර්ග දෙපාර්තමේන්තුව සඳහන් කළේ.\nඑමෙන් ම ප්‍රදේශ රැසක පහත්බිම් ජලයෙන් යටවී ඇති බව ආපදා කළමනාකරණ මධ්‍යස්ථානය සඳහන් කළා.\nවැසි තත්වය තවදුරටත් පැවතියහොත් කැළණි ගඟ අවට පහත්බිම් වන දෙහිඕවිට, රුවන්වැල්ල, සීතාවක, කඩුවෙල සහ බියගම මෙන්ම කළු ගඟ අවට පහත්බිම් වන පාලින්ද නුවර, බුලත්සිංහල යන ප්‍රදේශවල ජනතාව ගංඟාවල ජල මට්ටම් පිළිබඳව අවධානයෙන් පසුවන ලෙසයි වාරිමාර්ග දෙපාර්තමේන්තුවේ ජලවිද්‍යා හා ආපදා කළමනාකරණ අංශයේ අධ්‍යක්ෂ ඉංජිනේරු එස්.පී.සී. සුගීෂ්වර දැනුම් දෙන්නේ.",
       "URL": "https://www.hirunews.lk/317936/මහ-වැස්සෙන්-21000කට-පීඩා-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=801"
}