{
       "Source": "hirunews",
       "Timestamp": "Sunday, 22 May 2022 - 19:18",
       "Headline": "මාවතගම වෙඩි තැබීමට 7ක් අල්ලයි",
       "News Content": "මාවතගම - සිංහපුර - පරගහදෙනිය ප්‍රදේශයේ දී ශාන්තිකර්මයක් අතරතුර සිදුකළ වෙඩි තැබීමකින් පුද්ගලයෙකු ජීවිතක්ෂයට පත්වීමේ සිද්ධියට 7 දෙනෙකු අත්අඩංගුවට ගෙන තිබෙනවා.\nඊයේ රාත්‍රියේ 11.10ට පමණ ජීවිතක්ෂයට පත් පුද්ගලයාගේ නිවසේ ශාන්තිකර්මයක් පවත්වා ඇති අතර ඒ සඳහා පැමිණි කාන්තාවක් ඇතුළු 4 දෙනෙකු අත්අඩංගුවට ගත් සැකකරුවන් අතර වන බවයි පොලීසිය සදහන් කළේ.\nඑමෙන්ම, අත්අඩංගුවට ගත් සෙසු සැකකරුවන් ශාන්තිකර්මය අතරතුර නිවසට ත්‍රිරෝද රථයකින් පැමිණි 3 දෙනෙක්.\nවෙඩි තැබීමෙන් මිය ගිය පුද්ගලයා මොහොමදු කස්සාලි හෙවත් අංජු නමැති අන්වර්ත නාමයෙන් හඳුන්වන 48 හැවිරිදි අයෙක්.\nඔහුට එරෙහිව මහාධිකරණයේ නඩු කිහිපයක් පවතින අතර මීට මාසයකට පෙර මාවතගම ප්‍රදේශයේ ව්‍යාපාරිකයෙකුගෙන් රුපියල් කෝටි දෙකක කප්පම් ලබා ගැනීමට තැත් කිරීමේ චෝදනාවට ද රක්ෂිත බන්ධනාගාර ගත කර සිටි අයෙකු බවයි පොලීසිය සඳහන් කළේ.",
       "URL": "https://www.hirunews.lk/305023/මාවතගම-වෙඩි-තැබීමට-7ක්-අල්ලයි",
       "Category": "Local News",
       "Parent URL": "https://www.hirunews.lk/local-news.php?pageID=1150"
}