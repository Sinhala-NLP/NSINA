{
       "Source": "hirunews",
       "Timestamp": "Friday, 08 July 2022 - 19:11",
       "Headline": "හෙට විරෝධතාව ගැන ජගත් මානව හිමිකම් සංවිධානයත් විමසිල්ලෙන් - රජයටත් උපදෙස්",
       "News Content": "හෙට (09) දිනයේ කොළඹ දී පැවැත්වෙන විරෝධතාවට සමගාමීව පැවැත්වෙන මහජන ඒකරාශීවීම්වල දී පොලීසිය ඇතුළු වගකිවයුතු ආයතනවලට සිය කටයුතු වල දී සංයමයෙන් හා ප්‍රචණ්ඩත්වයට රුකුල් දෙන ආකාරයෙන් කටයුතු නොකර සිටීමට වග බලා ගන්නැයි එක්සත් ජාතීන්ගේ සංවිධානයේ මානව හිමිකම් ප්‍රධානියා ශ්‍රී ලංකාවේ අදාළ බලධාරින්ගෙන් ඉල්ලා සිටිනවා.\nමේ අතර ම විරෝධතාවන්ගෙන්, එක්සත් ජාතීන්ගේ මානව හිමිකම් පිළිබඳ මහ කොමසාරිස්ගේ ප්‍රකාශිකා රවීනා ෂම්දාසානි නිවේදනයක් නිකුත් කරමින් ඉල්ලා සිටින්නේ, අත්‍යවශ්‍ය වෛද්‍ය හෝ මානුෂීය සේවාවන්ට බාධා නොවන අයුරින් කටයුතු කරන ලෙසත්, සාමකාමී විරෝධතා ක්‍රමවල නිරත වන ලෙස යි.\nඑසේ ම, මානව හිමිකම් ආරක්ෂක ක්‍රියාධරයන්ට සහ මාධ්‍යවේදීන්ට අදාළ විරෝධතාව නිරීක්ෂණය කිරීමට සහ වාර්තා කිරීමට අයිතියක් ඇති බවත්, එම අයිතිය තහවුරු වන ආකාරයෙන් කටයුතු කිරීමට ආරක්ෂක අංශ වෙත උපදෙස් සම්පාදනය කරන ලෙසත් එක්සත් ජාතීන්ගේ සංගමයේ සංවිධානයේ මානව හිමිකම් ප්‍රධානියා රජය වෙත දැනුම් දී තිබෙනවා.\nතව ද ශ්‍රී ලංකා පොලිසිය විරෝධතා මැඩලීම සඳහා අනවශ්‍ය අවස්ථාවල දී ජල හා කඳුළු ගෑස් ප්‍රහාර එල්ල එල්ල කිරීමත්, ඇතැම් අවස්ථාවල සන්නද්ධ හමුදා ජීව උණ්ඩ ද ප්‍රහාර එල්ල කිරීමත් යන සිද්ධින් දෙස විශේෂ අවධානයක් යොමු කරන ජගත් මානව හිමිකම් සංවිධානය රජයට දැනුම් දෙන්නේ, සියලු ම ශ්‍රී ලාංකිකයන්ට අදහස් ප්‍රකාශ කිරීමේ නිදහස, සාමකාමීව රැස්වීමේ සහ පොදු කටයුතුවලට සහභාගි වීමේ අයිතිය ඇතුලත් ජාත්‍යන්තර ජාත්‍යන්තර නීතියයට අනුව කටයුතු කරන ලෙසත් සාමකාමී මහජන රැස්වීම් විසුරුවා හැරීමට ප්‍රචණ්ඩත්වය සහ බලහත්කාරය යොදා ගැනීමට කටයුතු නොකරන ලෙසයි.\nශ්‍රී ලංකා රජයට ජාත්‍යන්තර නීතිය මතක් කර සිටින ජගත් මානව හිමිකම් සංවිධානය කියා සිටින්නේ, මහජන ඒකාරාශී ස්ථානයන්හි දී හමුදාව සහ පොලීසිය ජාත්‍යන්තර සම්මතයන්ට සහ ප්‍රමිතීන්ට බැඳී සිටින බව පූර්ණ ලෙස සිහි තබා ගැනීමක් කළ යුතුව වගකීමමෙන් හා වගවීමෙන් යුතුව ක්‍රියා කළ යුතු බවයි.\nඅවසානයේ දී ජගත් මානව හිමිකම් සංවිධානය පවසා සිටින්නේ, ශ්‍රී ලංකාවේ ජනතාව දැනටමත් ආහාර, සෞඛ්‍ය සහ අධ්‍යාපනය සඳහා ඇති අයිතිය ඇතුළු මූලික අවශ්‍යතා සපුරා ගන්නේ කෙසේද යන්න පිළිබඳ අඛණ්ඩ අවිනිශ්චිතතාවයක ගිලෙමින් විශාල ලෙස දුක් විඳින බවත්, යහපත් ජීවිතයක් ඉල්ලමින්, මේ මොහොතේ ජනතාව විඳින ආර්ථික හා සමාජීය දුෂ්කරතා අවසානයක් කරා ගෙන යාම උදෙසා ඔවුන්ගේ ඉල්ලීම් ඉදිරිපත් කරමින් විරෝධතාවෙහි නිරත වීමට අයිතියක් ඇති බව ද කියයි.",
       "URL": "https://www.hirunews.lk/309472/හෙට-විරෝධතාව-ගැන-ජගත්-මානව-හිමිකම්-සංවිධානයත්-විමසිල්ලෙන්-රජයටත්-උපදෙස්",
       "Category": "Local News",
       "Parent URL": "https://www.hirunews.lk/local-news.php?pageID=1036"
}