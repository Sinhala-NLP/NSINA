{
       "Source": "hirunews",
       "Timestamp": "Friday, 07 January 2022 - 13:47",
       "Headline": "ත්‍රිකුණාමලයේ තෙල් ටැංකි ඉන්දීය සමාගමකට පැවරීමට අදාළ ගිවිසුම බලරහිත කරන්නැයි ඉල්ලා ශ්‍රේෂ්ඨාධිකරණයට පෙත්සමක් (වීඩියෝ)",
       "News Content": "ත්‍රිකුණාමලය තෙල් ටැංකි සංකීර්ණයේ ටැංකිවලින් කොටසක් ඉන්දීය සමාගමකට පැවරීමට අදාළ ගිවිසුම බල රහිත කරන්නැයි ඉල්ලා ශ්‍රේෂ්ඨාධිකරණයට අද (07) මූලික අයිතිවාසිකම් පෙත්සමක් ගොනුකර තිබෙනවා.\nඒ ජාතික භික්ෂු පෙරමුණේ ප්‍රධාන ලේකම් පූජ්‍ය වකමුල්ලේ උදිත හිමියන් විසින්.\nත්‍රිකුණාමලය තෙල් ටැංකි පර්යන්තය සංවර්ධනය සඳහා වන ගිවිසුමට ඊයේ (06) අත්සන් තැබුණා.\nඒ අනුව ලංකා ඛනිජ තෙල් නීතිගත සංස්ථාවේ ව්‍යාපාර කටයුතු සඳහා තෙල් ටැංකි 24ක් වෙන් කෙරෙන අතර, ලංකා අයි. ඕ. සී. සමාගම දැනට භාවිතයට ගනිමින් පවතින පහළ තෙල් ටැංකි සංකීර්ණයේ ටැංකි 14ම ඒ සඳහා තවදුරටත් වෙන් කෙරෙනවා.\nඑමෙන්ම ඉතිරි තෙල් ටැංකි 61 ඒකාබද්ධව සංවර්ධනය කෙරෙන්නේ ටි්‍රන්කෝ පෙට්‍රෝලියම් ටර්මිනල් ප්‍රයිවට් ලිමිටඩ් සමාගම මගින්.\nඑහි සියයට 51 ක කොටස් ඛනිජ තෙල් සංස්ථාවට හිමිවන අතර, සියයට 49 ක කොටස් හිමිවන්නේ ලංකා අයි.ඕ.සී සමාගමටයි.",
       "URL": "https://www.hirunews.lk/293289/ත්‍රිකුණාමලයේ-තෙල්-ටැංකි-ඉන්දීය-සමාගමකට-පැවරීමට-අදාළ-ගිවිසුම-බලරහිත-කරන්නැයි-ඉල්ලා-ශ්‍රේෂ්ඨාධිකරණයට-පෙත්සමක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1442"
}