{
       "Source": "hirunews",
       "Timestamp": "Wednesday, 24 June 2020 - 11:40",
       "Headline": "ලොව පුරා කොවිඩ් 19 ආසාදිතයින් සංඛ්‍යාව අනූ තුන් ලක්ෂය ඉක්මවයි",
       "News Content": "කොවිඩ් 19 වෛරසය ආසාදනයවීමෙන් ලොවපුරා සිදුව ඇති සමස්ත පුද්ගල මරණ සංඛ්‍යාව හාරලක්ෂ අසූදහසකට ආසන්න වී තිබෙනවා.\nමේ වනවිට ලොව රටවල් රැසකින් වාර්තා වන ආසාදිතයින් සංඛ්‍යාව ලක්ෂ 93කට අධිකයි.\nගෙවුණු දිනය තුළ දී කොවිඩ් 19 ආසාදිතයින් 162,994ක් ලොවපුරා වාර්තා වුණා.\nනව කොවිඩ් මරණ 5465ක් ද ඊයේ වාර්තා වූ අතර, ඉන් බහුතර මරණ සංඛ්‍යාවක් වාර්තා වූයේ දකුණු අමෙරිකානු රාජ්‍යයක් වන බ්‍රසීලයෙන්.\nනව පුද්ගල මරණ 1364ක් වාර්තාවීමත් සමඟ බ්‍රසීලයෙන් වාර්තා වන සමස්ත පුද්ගල මරණ සංඛ්‍යාව 52,771ක් දක්වා ඉහළ ගියා.\nගෙවුණු දිනයේදී ලොව වැඩිම කොවිඩ් 19 සංඛ්‍යාවක් ද බ්‍රසීලයෙන් වාර්තා වුණු අතර, එම සංඛ්‍යාව දැක්වුණේ 40,131ක් ලෙසින්.\nවෛරසයේ ශීඝ්‍ර ව්‍යාප්තිය නොසලකා රටේ ආර්ථිය නගාසිටුවීම අරමුණු කර ගනිමින් ඉකුත් සතියේදී එරට සංචරණ සීමා ලිහිල් කෙරුණු අතර, මේ වනවිට\nරියෝ ද ජනයිරෝ නුවර කිලෝමීටර් 300ක් පමණ රට අභ්‍යන්තරයේ පිහිටි ගම්බිම් වෙත ද මාරාන්තික වෛරසයේ බලපෑම් එල්ල වී තිබෙනවා.\nපොදු ස්ථානයන් හිදී මුහුණු ආවරණ පැළඳීම අනිවාර්ය කිරීමට බ්‍රසීල ජනපති ජයිර් බොල්සෙනාරෝ ඊයේ පියවර ගත්තා.\nමේ අතර, ලොව වැඩිම ආසාදිතයන් සහ පුද්ගල මරණ වාර්තා වන අමෙරිකාවේ ජනාධිපති ඩොනල්ඩ් ට්‍රම්ප් ඊයේ ඇරිසෝනා ප්‍රාන්තයේ ෆීනික්ස් හිදී ජනාධිපතිවරණ ප්‍රචාරණ වැඩසටනකට සහභා වුණා.\nඑහිදී ද ජනාධිපතිවරයා සිය සෞඛ්‍ය ආරක්ෂාව තැකීමකට ලක්කර නොතිබූ අතර, වැඩසටහනට සහභාගි වූ ආධාරකරුවන්ට මුහුණු ආවරණ බෙදාදීමට සංවිධායකයින් කටයුතු කර තිබුණ ද ආධාරකරුවන් මුහුණු ආවරණ පැළඳ සිටිනු දක්නට ලැබුණේ නැහැ.\nසමාජ දුරස්ථභාවය නොතැකූ ආධාරකරුවන්ගේ හැසිරීම ජාත්‍යන්තරයේ දැඩි දෝෂ දර්ශනයට ලක්වී තිබෙනවා.\nඑවන් පසුබිමක අමෙරිකාවේ රෝග පාලනය සහ වැළැක්වීමේ මධ්‍යස්ථානය අධ්‍යක්ෂ වෛද්‍ය ඇන්තනී ෆෝචි නිවේදනය කරන්නේ  කොවිඩ් 19 ව්‍යාප්තිය\nවැළැක්වීමට ඉදිරි දින කිහිපය අමෙරිකානුවන්ට දැඩි තීරණාත්මක කාල පරිච්ඡේදයක් වනු ඇති බවයි.\nමේ වනවිට අමෙරිකාවෙන් වාර්තා වන සමස්ත කොවිඩ් 19 ආසාදිතයින් ගණන ලක්ෂ 24කට අධික අතර, සිදුව ඇති පුද්ගල මරණ සංඛ්‍යාව 123,473ක් දක්වා ඉහළ ගොස් තිබෙනවා.\nවෛරසයේ ව්‍යාප්තිය ආරම්භ වූ බවට විශ්වාස කෙරෙන චීනයෙන් ඊයේ නව ආසාදිතයින් 12 දෙනෙකු වාර්තා වූ අතර, ඉන් 9 දෙනෙක් බීජිං නුවරින් හඳුනා ගත් නව ආසාදිත පොකුරේ ආශ්‍රිතයන්.\nමේ අතර, දෙවන රැල්ලක බලපෑමකට ජර්මනිය මුහුණදීම හේතුවෙන් එරට ප්‍රාන්ත දෙකක් මුළුමණින්ම වසා දැමීමට සෞඛ්‍ය බලධාරීන් පියවර ගෙන තිබෙනවා.\nඒ ගුටෙස් ලෝ හි මාංශ සැකසුම් කර්මාන්තශාලාවෙන් කොවිඩ් 19 ආසාදිතයින් 1500කට අධික සංඛ්‍යාවක් වාර්තාවීම සහ ඔවුන්ගේ ආශ්‍රිතයත් හඳුනා ගැනීම හේතුවෙන්.\nකොවිඩ් 19 ආසාදිත ලැයිස්තුවේ සිව්වන ස්ථානයේ රැඳී සිටින අසල්වැසි ඉන්දියාවෙන් ඊයේ දිනයේදී ආසාදිතයින් 15,665ක් වාර්තාවීමත් සමඟ සමස්ත\nආසාදිතයින් සංඛ්‍යාව 45,6115ක් දක්වා ඉහළ ගියා.\nනව මරණ 468ක් ඊයේ එරටින් වාර්තා වූ අතර, සමස්ත කොවිඩ් මරණ සංඛ්‍යාව දැක්වුණේ 8359ක් ලෙසයි.\nකොවිඩ් 19 ආසාදිතයින් දිනෙන් දින ඉහළයාම පසුබිමක එරට රෝහල්වල ඉඩ ප්‍රමාණවත් නොවීම හේතුවෙන් රෝගීන් රැඳී සිටින අයුරුයි මේ.\nඉන්දියාවේ අලුත විවාහ වූ යුවළක් මංගල උත්සවයක් නොපවත්වා එම මුදලින් කොවිඩ් රෝගීන්ට ප්‍රතිකාර කරන රෝහලක ගිලන් ඇඳන් 50ක් ලබාදීමේ පුවතක් මුම්බායි නගරයෙන් වාර්තා වුණා.\nදිනෙන් දින ආසාදිතයන් ඉහළ යන පසුබිමක වුව ද සෞඛ්‍ය ආරක්ෂාවට ප්‍රමුඛත්වය නොදී ඉන්දියානුවන් විවිධ සංස්කෘතික උත්සව පවත්වන අයුරු එරට මාධ්‍ය වාර්තා මෙලෙස වාර්තා කළා.\nමේ අතර, චිලී රාජ්‍යයේ රෝහලක ප්‍රතිකාර ලබමින් සිටි කොවිඩ් 19 ආසාදිත මහලු පුද්ගලයෙකුට සිය අවසන් හෝරා කිහිපය පවුලේ ඥාතීන් සමඟ ගත කිරීමට රෝහල් පාලනාධිකාරිය අවසරලබාදී තිබුණා.",
       "URL": "https://www.hirunews.lk/243819/ලොව-පුරා-කොවිඩ්-19-ආසාදිතයින්-සංඛ්‍යාව-අනූ-තුන්-ලක්ෂය-ඉක්මවයි",
       "Category": "Local News",
       "Parent URL": "https://www.hirunews.lk/local-news.php?pageID=2636"
}