{
       "Source": "hirunews",
       "Timestamp": "Tuesday, 12 September 2023 - 13:34",
       "Headline": "වසර 27 කට පෙර ඝාතනයකට 04 දෙනෙකුට මරණ දඩුවම",
       "News Content": "වසර 27 කට පෙර පුද්ගල ඝාතනයක් සම්බන්ධයෙන් චෝදනා ලැබූ විත්තිකරුවන් 04 දෙනෙකුට කළුතර මහාධිකරණ විනිසුරු ප්‍රදීප් අබේරත්න මරණ දඩුවම නියම කර තිබෙනවා.\nමෙලෙස දඩුවම් නියම වුණේ එම නඩුවේ පළමු, දෙවන, තෙවන සහ පස්වන විත්තිකරුවන්ටයි.\n1996 වසරේ ජනවාරි 02 වනදා කළුතර - කළමුල්ල, රිදී මාවතේ පදිංචි ජොෂප් අප්පුහාමි නමැත්තා මදිනකන්ද ප්‍රදේශයේදී ඝාතනය කිරීම මෙන්ම ඔහුගේ බාල සොහොයුරාට පහරදීම බරපතල තුවාල සිදුකිරීම සම්බන්ධයෙන් නීතිපතිවරයා විසින් මහාධිකරණය හමුවේ සැකකරුවන් 07 දෙනෙකුට අධි චෝදනා ගොනුකර තිබුණා.\nඑම නඩුවේ 04 වන විත්තිකරු මියගොස් ඇති බවට කරුණු අනාවරණ වූ අතර 06 සහ 07 වන විත්තිකරුවන් දෙදෙනා නිදොස් කොට නිදහස් කිරීමටයි තීරණය කරනු ලැබුවේ.\nනඩුවේදී සාක්ෂිකරුවන් 14 දෙනෙකුගේ සාක්ෂි ලබාදී තිබුණා.\nමේ අතර පසුගිය ජුලි මස 11 වනදා හම්බන්තොට ප්‍රදේශයේ දී මෝටර් රථයකින් ගමන් කරමින් සිටි පුද්ගලයෙකුට වෙඩිතබා තියුණු ආයුධයකින් පහරදී තුවාල සිදුකිරීම සම්බන්ධයෙන් අඹු - සැමි යුවලක් හුංගම - වාඩිගල ප්‍රදේශයේදී අත්අඩංගුවට ගෙන තිබෙනවා.\nඒ, තංගල්ල කොට්ඨාස අපරාධ විමර්ශන අංශය විසින්.\nඅත්අඩංගුවට ගත් සැකකරු 29 වියේ පසුවන අතර සැකකාරිය 23ක් හැවිරිදි රන්න - වාඩිගල, ප්‍රදේශයේ පදිංචිකාරිනියක්.\nසැකකරුගෙන් කළ වැඩිදුර ප්‍රශ්න කිරීම්වලදී අනාවරණ වී ඇත්තේ මොවුන් හම්බන්තොට හා හුංගම පොලිස් වසම්වල ගවයින් සොරකම් කිරීමේ සිද්ධීන් 03 කට සම්බන්ධ බවයි.\nඑමෙන්ම සැකකරුට හම්බන්තොට හා වැල්ලවාය මහේස්ත්‍රාත් අධිකරණ මඟින් වරෙන්තු 06ක්ද නිකුත් කර තිබෙනවා.\nමේ අතර මත්ද්‍රව්‍ය වැටලීමක් අතරතුර අණ නොතකා පළායමින් සිටි ජාවාරම්කරුවන් පිරිසක් රැගත් මෝටර් රථයකට වෙඩි තැබීමේ සිද්ධිය සම්බන්ධයෙන් පවරා තිබූ නඩුවෙන් සැකකාර සුරාබදු නිලධාරීන් 4 දෙනා නිදොස්කොට නිදහස් කර තිබෙනවා.\nඒ ඊට අදාළ නඩුව කොළඹ අතිරේක මහේස්ත්‍රාත් මංජුල රත්නායක හමුවේ ඊයේ කැඳවූ අවස්ථාවේදීයි.\nඑහිදී චෝදනා ගොනු කළ බම්බලපිටිය පොලිසිය කරුණු දක්වමින් අධිකරණයට දැනුම් දුන්නේ, ඉදිරි විමර්ශන සිදු කිරීමට තරම් ප්‍රමාණවත් සාක්ෂි නොමැති බවයි.\nපසුගිය මස 7 වනදා බම්බලපිටිය මුහුදු මාවත ප්‍රදේශයේ දී මත්ද්‍රව්‍ය වැටලීමක් අතරතුර සැකකරුවන් පැමිණි මෝටර් රථයට මෙලෙස වෙඩි තබා තිබූ අතර ඉන් කිසිවෙකුටත් හානියක් සිදුවූයේ නැහැ.\nකෙසේ වෙතත් තම රාජකාරියට බාධා කිරීම සම්බන්ධයෙන් අදාළ සුරාබදු නිලධාරින් පොලිසියට එරෙහිව මේ වන විට නඩු පවරා තිබෙනවා.",
       "URL": "https://www.hirunews.lk/348032/වසර-27-කට-පෙර-ඝාතනයකට-04-දෙනෙකුට-මරණ-දඩුවම",
       "Category": "Local News",
       "Parent URL": "https://www.hirunews.lk/local-news.php?pageID=35"
}