{
       "Source": "hirunews",
       "Timestamp": "Wednesday, 02 November 2022 - 13:24",
       "Headline": "විදුලිසැර වැදීමෙන් වන අලියෙක් මරුට",
       "News Content": "කැකිරාව මාමිණියා රඹෑව ප්‍රදේශයේ ගෙවත්තක තිබී විදුලි සැර වැදී මියගිය වන අලියෙකුගේ සිරුරක් සොයාගෙන තිබෙනවා.\nගනේවල්පොල වනජීවී කාර්යාල නිලධාරීන්ට ලැබුණු තොරතුරකට අනුවයි මෙම වන අලි මරණය සම්බන්ධයෙන් විමර්ශන ආරම්භ කෙරුණේ.\nමෙලෙස විදුලිසැර වැදී මියගොස් ඇත්තේ රිටිගල සහ ඒ අවට ප්‍රදේශවල සැරිසැරූ උස අඩි 9ක් පමණ උසැති වයස අවුරුදු 25ක් 30ක් පමණ වන වන අලියෙක්.\nමියගිය අලියාගේ පශ්චාත් මරණ පරීක්ෂණය සිදුකිරීමෙන් අනතුරුව එය විදුලිසැර වැදීමෙන් සිදුවූ මරණයක් බවටයි.\nආහාර සොයා ගම්වැදුණු අවස්ථාවේ එම ප්‍රදේශයේ පුද්ගලයෙකු තම ගෙවත්ත වටා ඇද තිබූ අනවසර විදුලි වැටක් මෙම අලියාට විදුලිසැර වැදීමට හේතුවී තිබෙනවා.\nසිද්ධියට අදාළව එම පුද්ගලයා ගනේවල්පොල වනජීවී නිලධාරීන් විසින් අත්අඩංගුවට ගෙන ඇති අතර ඔහු මාමිණියා රඹෑව ප්‍රදේශයේම පදිංචි 43 හැවිරිදි අයෙක්.\nඅනවසර විදුලි වැටට යොදා තිබූ විදුලි පරිපථ කම්බි ඇතුලු උපකරණ තොගයක් ද වනජීවී නිලධාරීන් සිය භාරයට ගෙන තිබෙනවා.\nඅත්අඩංගුවට ගත් සැකකරු කැකිරාව මහේස්ත්‍රාත් අධිකරණයට ඉදිරිපත් කර ඇති අතර එහිදී නියෝග කර ඇත්තේ ඔහු ලබන 8 වනදා දක්වා රක්ෂිත බන්ධනාගාර ගත කිරීමටයි.",
       "URL": "https://www.hirunews.lk/319451/විදුලිසැර-වැදීමෙන්-වන-අලියෙක්-මරුට",
       "Category": "Local News",
       "Parent URL": "https://www.hirunews.lk/local-news.php?pageID=761"
}