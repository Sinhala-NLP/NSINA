{
       "Source": "hirunews",
       "Timestamp": "Tuesday, 06 September 2016 - 18:24",
       "Headline": "තරුණියකට පහරදෙන තවත් වීඩියෝවක් එළියට",
       "News Content": "තරුණියකට සහ ඇය මුදාගැනීමට උත්සාහ කරන තරුණයෙකුට තවත් පිරිසක් පහරදෙන වීඩියෝවක් මේ වනවිට සමාජජාල වෙබ් අඩවි සහ ප්‍රවෘත්ති වෙබ් අඩවි තුළ ප්‍රචාරය වනවා.\nඔවුන් දෙදෙනාට පහරදීම වැළැක්වීම සඳහා අවට සිටින පොලිස් නිලධාරීන් පිරිසක්ද දැඩි පරිශ්‍රමයක යෙදෙන අතර, ඔවුන්ගේ බාධාවද නොතකා තරුණයන් කිහිපදෙනෙකු අදාළ තරුණියට සහ තරුණයාට පහරදෙන අයුරු එහි දක්නට ලැබීම විශේෂත්වයක්.\nඇතැම් වාර්තාවල දැක්වුණේ කුරුණෑගල නගරයට ආසන්න ස්ථානයකදී මෙය  සිදුව ඇති බවයි.\nතරුණිය මුදල් ඉල්ලූ යාචකයෙකු දෙසට කෙළ ගැසීම නිසා ඇයට අවට සිටි පිරිසක් පහරදී ඇති බවටද එම වාර්තාවල සඳහන් වුණා.\nකෙසේ වෙතත් එය මේ දක්වා තහවුරු වී නැහැ.\nමේ සම්බන්ධයෙන් හිරු ප්‍රවෘත්ති අංශය කුරුණෑගල පොලීසියෙන් විමසීමක් කළා.\nඑහි ජ්‍යෙෂ්ඨ ප්‍රකාශකයෙකු  සඳහන් කළේ කුරුණෑගල නගරය අවටින් හෝ ආසන්න ප්‍රදේශවලින් එවැනි සිදුවීමක් වාර්තාවී නොමැති බවයි.\nමේ අතර මාතර - තෙලිජ්ජවිල - සේනානි විදුහල  අසලදී කාන්තාවකගේ ගෙළ බැඳි රන් මාලය කොල්ලකා පලාගිය පුද්ගලයෙකු අල්ලාගත් ප්‍රදේශවාසීන් ඔහුට අද දරුණු ලෙස පහරදී තිබෙනවා.\nඅප වාර්තාකරු සඳහන් කළේ අදාළ පුද්ගලයා ගසක බැඳ රන් මාලය හිමි කාන්තාව සහ පිරිසක් මෙලෙස ඔහුට පහරදී ඇති බවයි.\nඑහෙත් නීතිය ක්‍රියාත්මක කිරීමට ක්‍රමවේදයක් සහ ආයතන රට තුළ ක්‍රියාත්මක වන තත්ත්වයකදී එය නොතකා හරිමින් ජනතාව මෙලෙසින් නීතිය අතට ගැනීම අනුමත කළ හැකිද ?",
       "URL": "https://www.hirunews.lk/142394/තරුණියකට-පහරදෙන-තවත්-වීඩියෝවක්-එළියට",
       "Category": "Local News",
       "Parent URL": "https://www.hirunews.lk/local-news.php?pageID=4890"
}