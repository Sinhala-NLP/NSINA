{
       "Source": "hirunews",
       "Timestamp": "Sunday, 01 November 2020 - 11:04",
       "Headline": "සීගිරිය පොලිස් මුරපළේ ස්ථානාධිපතිවරයා හදිසියේ මියයයි",
       "News Content": "සීගිරිය සංචාරක පොලිස් මුරපලේ ස්ථානාධිපති උප පොලිස් පරීක්ෂක උපාලි කරුණාතිලක හදිසියේ මියගොස් තිබෙනවා.\nමොහු නිරීක්ෂණ කටයුත්තක් සඳහා සීගිරියේ සිංහ පාදය දෙසට ඊයේ(31) ගමන් කරමින් සිටියදී ඇදවැටී ඇති බවයි පොලීසිය ප්‍රකාශ කළේ.\nපසුව ගිලන් රථයකින් ස්ථානාධිපතිවරයා සීගිරිය රෝහලට ඇතුළත් කෙරුණු අතර, ඒ වනවිටත් ඔහු මියගොස් සිටි බවයි වාර්තාවන්නේ.\n58 හැවිරිදි ස්ථානාධිපතිවරයා හදිසි හෘදයාබාධයකින් මියයන්නට ඇති බවට සැක කරන අතර, පශ්චාත් මරණ පරීක්ෂණය අද සිදුකිරීමට නියමිතයි.\nදේහයෙන් ලබාගත් සාම්පල පී සී ආර් පරීක්ෂණයකටද යොමුකර ඇති අතර, එහිදී ඔහුට කොරෝනා ආසාදනය වී නොමැති බවට අනාවරණ වී තිබෙනවා.\nපසුගියදා බියගම පොලිස් ස්ථානාධිපතිවරයා ලෙස කටයුතු කළ ප්‍රධාන පොලිස් පරික්ෂක චමින්ද ලක්මාල්ද රාජකාරි කටයුත්තක නිරතවෙමින් සිටියදී හදිසියේ මියගිය අතර, පසුව හෙළිවුණේ හෘදයාබාධයකින් පොලිස් ස්ථානාධිපතිවරයා ජිවිතක්ෂයට පත්ව ඇති බවයි.",
       "URL": "https://www.hirunews.lk/253758/සීගිරිය-පොලිස්-මුරපළේ-ස්ථානාධිපතිවරයා-හදිසියේ-මියයයි",
       "Category": "Local News",
       "Parent URL": "https://www.hirunews.lk/local-news.php?pageID=2358"
}