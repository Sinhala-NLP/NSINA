{
       "Source": "hirunews",
       "Timestamp": "Tuesday, 21 September 2021 - 7:28",
       "Headline": "ඇමරිකාව නොවැම්බරයේ සිට විදෙස් සංචාරකයින්ට විවෘතයි",
       "News Content": "කොරෝනා වෛරස් ගෝලීය වසංගතය හේතුවෙන් වසර එක හමාරකට අධික කාලයක් පැවති සීමාවන් ඉවත් කරමින් නොවැම්බරයේ සිට විදෙස් සංචාරකයින්ට සිය රටට ඇතුළු වීමට අවසර ලබාදීමට අමෙරිකා එක්සත් ජනපදය තීරණය කර තිබෙනවා.\nඒ අනුව එක්සත් රාජධානිය, යුරෝපය සහ අනෙකුත් රටවල සංචාරකයින්ට ඇමරිකා එක්සත් ජනපදයට පැමිණීමට හැකි වනු ඇති.\nඅමෙරිකානු සංචාරක සීමාවන් පසුගිය වසර මුල දී චීනය සඳහා පමණක් ක්‍රියාත්මක වූ අතර, පසු ව එය අනෙකුත් රටවල් සඳහා ද දීර්ඝ කෙරුණා.\nඅදාළ සීමාවන් ලබන මාසයේ සිට ඉවත් කිරීමෙන් අනතුරු ව පූර්ණ එන්නත්කරණය ලැබූ විදේශිකයින්ට අමෙරිකාවට පැමිණීමට හැකි වනවා.\nඑමෙන්ම ඔවුන් එහි පැමිණීමට දින 03ක් ඇතුළත කොරෝනා ආසාදිතයෙකු නො වන බව තහවුරු කළ යුතුයි.\nඅමෙරිකාව මෙලෙස විදෙස් සංචාරකයින්ට රට විවෘත කරද් දී ඔවුන් ලබා සිටිය යුතු එන්නත් පිළිබඳ ව මෙතෙක් නිශ්චිත තීරණයකට එළැඹී නැහැ.\nඑය සී.ඩී.සී. හෙවත් අමෙරිකානු රෝග පාලන හා වැළැක්වීමේ ආයතනය මඟින් තීරණය කරනු ඇති බවයි ධවල මන්දිරය ප්‍රකාශ කළේ.",
       "URL": "https://www.hirunews.lk/282787/ඇමරිකාව-නොවැම්බරයේ-සිට-විදෙස්-සංචාරකයින්ට-විවෘතයි",
       "Category": "Local News",
       "Parent URL": "https://www.hirunews.lk/local-news.php?pageID=1679"
}