{
       "Source": "hirunews",
       "Timestamp": "Monday, 28 June 2021 - 7:45",
       "Headline": "කොළඹ 70 ට වැඩි පුද්ගලයින්ට ඇස්ට්‍රසෙනිකා දෙවන මාත්‍රාව",
       "News Content": "ඇස්ට්‍රාසෙනෙකා එන්නතේ පළමු මාත්‍රාව ලබාගත් කොළඹ මහනගර සභා බලප්‍රදේශයේ වයස අවුරුදු 70 ට වැඩි පුද්ගලයින්ට එම එන්නතේ දෙවන මාත්‍රාව ලබාදීම අද සිට සිදුකෙරෙනවා.\nකොළඹ මහනගර සභාවේ ප්‍රධාන සෞඛ්‍ය වෛද්‍ය නිලධාරී රුවන් විජේමුණි හිරු ප්‍රවෘත්ති අංශයට සඳහන් කළේ ඊට අදාළ විස්තර ජංගම දුරකථන කෙටි පණිවුඩයක් මගින් ලබාදීමට පියවර ගෙන ඇති බවයි.\nඑසේම, වයස අවුරුදු හැටට වැඩි සියලු පුරවැසියන් එන්නත්කරණය කිරීමේ වැඩසටහන සඳහා රජයේ රෝහල් පද්ධතිය එක් කර ගැනීමේ වැඩපිලිවෙලට අදාළව එන්නත් තොග ශ්‍රී ලංකාවට ජුලි මස මුලදී ළඟාවනු ඇති බව සෞඛ්‍ය අමාත්‍යාංශය, රජයේ වෛද්‍ය නිලධාරීන්ගේ සංගමයට දැනුම් දී තිබෙනවා.\nඒ අනුව එම එන්නත් තොග ලැබුණු වහාම දැනට ක්‍රියාත්මක එන්නත්කරණ ක්‍රියාවලියට අමතරව රෝහල් පද්ධතිය හරහාද එන්නත්කරණ කටයුතු කර ගැනීමට හැකියාව ජනතාවට හිමිවන බවයි එම සංගමය නිවේදනය කළේ. ඒ සම්බන්ධයෙන් එහි විධායක කමිටු සාමාජික වෛද්‍ය ප්‍රසාද් කොළඹගේ මාධ්‍ය වෙත මෙලෙස අදහස් පළ කළා.\nමේ අතර, චීනයේ නිෂ්පාදිත සිනොවැක් එන්නත මෙරට නිෂ්පාදන කිරිම සඳහා අවශ්‍ය තාක්ෂණික කටයුතු ඉදිරි සති කිහිපය තුළදී අවසන් කිරිමට හැකි වන බව ඖෂධ නිෂ්පාදනය, සැපයීම හා නියාමනය පිළිබඳ රාජ්‍ය අමාත්‍ය මහාචාර්ය චන්න ජයසුමන ඊයේ ප්‍රකාශ කළා.\nඑන්නත්කරණ වැඩපිලිවෙල ක්‍රියාත්මක වුවද ජනතාව නිසි සෞඛ්‍ය උපදෙස් අනුගමනය කිරිම අත්‍යවශ්‍ය බවයි රාජ්‍ය අමාත්‍ය මහාචාර්ය චන්න ජයසුමන වැඩිදුරටත් සඳහන් කළේ.\nමේ අතර, සේවකයන්ට කොරෝනා මර්දන එන්නත් දෙවන මාත්‍රාව අද ලබාදෙන බැවින් දඹුල්ල ආර්ථික මධ්‍යස්ථානය අද දිනයේ වසා තැබෙන බව එහි වෙළඳ සංගමය ප්‍රකාශ කළා.\nඑසේම, මිහින්තලේ ප්‍රදේශයේ පිහිටි ඇගළුම් කම්හලක සේවික සේවිකාවන්ට සති දෙකක සිට සිදු කළ කොරෝනා පරීක්ෂණවලදී මේ වනවිට ආසාදිතයන් 200 වැඩි පිරිසක් හඳුනාගෙන තිබෙනවා.\nඅනුරාධපුර දිස්ත්‍රික් වසංගත රෝග විද්‍යඥ වෛද්‍ය එස්.බී. රත්නායක සඳහන් කළා.",
       "URL": "https://www.hirunews.lk/275507/කොළඹ-70-ට-වැඩි-පුද්ගලයින්ට-ඇස්ට්‍රසෙනිකා-දෙවන-මාත්‍රාව",
       "Category": "Local News",
       "Parent URL": "https://www.hirunews.lk/local-news.php?pageID=1856"
}