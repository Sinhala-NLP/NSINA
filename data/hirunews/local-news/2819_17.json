{
       "Source": "hirunews",
       "Timestamp": "Thursday, 02 April 2020 - 20:02",
       "Headline": "තැපෑලෙන් බෙහෙත් පාර්සල් 11,700ක් බෙදා හරී",
       "News Content": "රජයේ විශ්‍රාමිකයින්ට අද විශ්‍රාම වැටුප් ලබාදුන් අතර, එය හෙට සහ ලබන 6 වනදා ද ක්‍රියාත්මකයි.\nවිශ්‍රාමිකයින්ට රාජ්‍ය සහ පෞද්ගලික බැංකු වෙත පැමිණීමට අද නොමිලේ ශ්‍රී ලංගම බස් රථ ද යොදවා තිබුණා.\nඒ සඳහා ත්‍රිවිධ හමුදාව ද මැදිහත් වූ අතර, විශ්‍රාමික හැඳුනුම්පත අවසර පත්‍රයක් ලෙස යොදා ගෙන පෞද්ගලික වාහනවලින් අදාළ ආයතන වෙත පැමිණීමට ද ඔවුන්ට අවස්ථාව ලබාදුන් බවයි පොලීසිය ප්‍රකාශ කළේ.\nමේ අතර විශ්‍රාම වැටුප ලබාදීමට සමගාමීව ඔවුන්ට අවශ්‍ය ඖෂධ මිලදී ගැනීමට මෙම දින තුන ඖෂධ අලෙවිසැල් විවෘත කිරීමට ද රජය ගත් තීරණයට අනුව දිවයිනේ බොහෝ ප්‍රදේශවල රජය සහ පෞද්ගලික ඔසුසල් ද විවෘත කර තිබුණා.\nඑසේම, දිවයින පුරා ඖෂධ නිවෙස් වෙත බෙදා හැරීමේ වැඩපිළිවෙල යටතේ ඖෂධ පාර්සල් 11,765 ක් බෙදා හැර අවසන් කළ බවයි තැපැල් දෙපාර්තමේන්තුව සඳහන් කළේ.",
       "URL": "https://www.hirunews.lk/237797/තැපෑලෙන්-බෙහෙත්-පාර්සල්-11700ක්-බෙදා-හරී",
       "Category": "Local News",
       "Parent URL": "https://www.hirunews.lk/local-news.php?pageID=2819"
}