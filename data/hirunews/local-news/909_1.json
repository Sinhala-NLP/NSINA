{
       "Source": "hirunews",
       "Timestamp": "Saturday, 27 August 2022 - 21:57",
       "Headline": "වත්තලදී පැහැරගත් තරුණයාව හමු වෙයි (වීඩියෝ)",
       "News Content": "වත්තල, හැඳල ප්‍රදේශයේ පෞද්ගලික බැංකුවක් අසළදී 22 හැවිරිදි තරුණයෙකුව ඔහුගේ සුඛෝපභෝගී ජීප් රථයද සමග පැහැරගොස් තිබුණා.\nඑම ජීප් රථය ජා -ඇල සාප්පු සංකීර්ණයක් අසල දමා යන අයුරු සීසීටීවී කැමරාවක සටහන්ව තිබුණා.\nපොලීසිය පැවසුවේ ව්‍යාපාරිකයෙකු වන පියාගෙන් කප්පම් මුදලක් ලබාගැනීමේ අරමුණින් මෙම තරුණයාව පැහැරගෙන ගොස් ඇති බවයි.\nඅදාළ තරුණයා මුදාහැරීම සඳහා රුපියල් ලක්ෂ 56ක මුදලක් කප්පම්කරුවන් ඉල්ලා තිබෙනවා.\nපසුව එම පියා ඒ සම්බන්යෙන් පොලීසිය දැනුවත්කර කප්පම්කරුවන් කියූ පරිදි මුදල් ඔවුන්ගේ බැංකු ගිණුමකට බැරකර තිබෙනවා.\nපසුව පැහැරගත් තරුණයාව ත්‍රීරෝද රථයකින් ගෙනැවිත් බැස්සවීමට යාමේදී පොලීසිය සැකකරුවන් දෙදෙනෙක් ව අත්අඩංගුවට ගෙන තිබෙනවා.\nපොලීසිය සඳහන් කළේ මුදල් බැර කෙරූ සැකකරුවන්ගේ බැංකු ගිණුම අත්හිටුවා සිදුකළ මෙහෙයුමේ දී තවත් සැකකරුවන් කිහිපදෙනෙකු අත්අඩංගුවට ගත් බවයි\nකෙසේවෙතත් මෙම පැහැර ගැනීමට සම්බන්ධ ප්‍රධාන සැකකරුව අත්අඩංගුවට ගැනීම සඳහා බස්නාහිර අපරාධ කොට්ඨාසය භාර නියෝජ්‍ය පොලිස්පති සහ බස්නාහිර උතුර භාර නියෝජ්‍ය පොලිස්පතිවරයාගෙන් ප්‍රධානත්වයෙන් යුත් පොලිස් කණ්ඩායම් කිහිපයක් යොදවා ඇති බව පොලීසිය පවසනවා.",
       "URL": "https://www.hirunews.lk/313901/වත්තලදී-පැහැරගත්-තරුණයාව-හමු-වෙයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=909"
}