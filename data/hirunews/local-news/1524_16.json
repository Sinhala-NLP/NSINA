{
       "Source": "hirunews",
       "Timestamp": "Wednesday, 01 December 2021 - 16:36",
       "Headline": "ලංකා ඊ නිව්ස් lankaenews වෙබ් අඩවියේ තුප්පහි මාධ්‍යය කරණය - චන්න ජයසුමන",
       "News Content": "අද වනවිට දිවයිනේ ජනප්‍රියතම සහ ප්‍රමුඛතම ප්‍රවෘත්ති වෙබ් අඩවිය වන hiru news ප්‍රවෘත්ති වෙබ් අඩවියේ මුහුණු පොතේ පළවූ පෝස්ටුවක ආකාරයෙන් සැකසූ ව්‍යාජ පෝස්ටුවක් භාවිත කරමින් ලංකා ඊ නිව්ස් lankaenews වෙබ් අඩවිය ප්‍රවෘත්තියක් පළ කර තිබෙනවා.\nමේ සම්බන්ධයෙන් අප කළ සොයා බැලීමකදී හෙළිවූයේ එම වෙබ් අඩවිය අදාල ප්‍රවෘත්තිය පල කිරිම සඳහා භාවිත කර ඇති පෝස්ටුව අප විසින් නිර්මාණය කරන ලද්දක් නොවන බවයි.\nමේ අතර මෙම පෝස්ටුවෙන් ඉලක්ක කර තිබූ රාජ්‍ය අමාත්‍ය චන්න ජයසුමන ද ඔහුගේ  මුහුණු පොතේ සටහනක් තබමින් කියා තිබුණේ මෙය තුප්පහි මාධ්‍යය කරණයක තවත් පහත් වැඩක් බවයි.\nඑමෙන්ම එම පෝස්ටුව තුළින් ද රාජ්‍ය අමාත්‍යවරයා අවධාරණය කර තිබුණේ hiru news වෙබ් අඩවිය හරහා එවැනි පුවතක් පළ කර නොතිබූ බවටයි.\nඅද වන විට මෙරට ප්‍රමුඛතම සහ ජනප්‍රියතම ප්‍රවෘත්ති වෙබ් අඩවිය වන හිරු නිව්ස් වෙබ් අඩවියේ මුහුණු පොතේ පෝස්ටු අනුකරණය කරමින් මේ ආකාරයේ පටු අරමුණු සපුරා ගැනීමට ව්‍යාජ පෝස්ටු නිර්මාණය කිරීම සම්බන්ධයෙන් අප හට ඇත්තේ බලවත් පිළිකුලක්.\nඑමෙන්ම වගකිව යුතු මාධ්‍ය කරණයක නිරතවන හිරු නිවුස් වෙබ් අඩවිය කිසිදු අවස්ථාවක මේ ආකාරයේ පහත් වාර්තාකරණයක නොයෙදෙන බවත් අවධාරණය කරනවා.",
       "URL": "https://www.hirunews.lk/289738/ලංකා-ඊ-නිව්ස්-lankaenews-වෙබ්-අඩවියේ-තුප්පහි-මාධ්‍යය-කරණය-චන්න-ජයසුමන",
       "Category": "Local News",
       "Parent URL": "https://www.hirunews.lk/local-news.php?pageID=1524"
}