{
       "Source": "hirunews",
       "Timestamp": "Tuesday, 23 May 2017 - 7:51",
       "Headline": "නව අමාත්‍යාංශවල විෂය පථයන් දින 5කින් ගැසට් කෙරේ",
       "News Content": "නව කැබිනට් සංශෝධනයට අදාළ විෂය පථයන් ඉදිරි දින 5 ඇතුළත දී ගැසට් කිරීමට රජය තීරණය කර තිබෙනවා.\nඒ අනුව නව අමාත්‍යාංශවල විෂයන් රැසක් වෙනස්වීමට නියමිතයි.\nඑමෙන්ම දැනට කැබිනට් අමාත්‍යාංශවල පවතින ආයතන කිහිපයක් ද නව අමාත්‍යවරුන් යටතට පැවරීමට නියමිත බව සදහන්.\nපසුගිය කාලසීමාව තුළ ගැටළු පැවති අමාත්‍යාංශවල විෂය පථයන් ද මේ අනුව වෙනස් වනු ඇති.\nමුදල්, විදේශ කටයුතු වරාය සහ ජනමාධ්‍ය ඇතුළු ප්‍රධාන පෙළේ අමාත්‍ය ධුරවල වෙනස්කම් සිදුකරමින් සම්මුතිවාදී ආණ්ඩුවේ පළමු කැබිනට් සංශෝධනය ඊයේ සිදුකෙරුණා.\nඒ අනුව කැබිනට් අමාත්‍යාංශ 9ක් සහ එක් රාජ්‍ය අමාත්‍යාංශයක් සඳහා නව අමාත්‍යවරුන් ඊයේ ජනාධිපති මෛත්‍රීපාල සිරිසේන ඉදිරියේදී දිවුරුම් දුන්නේ ජනාධිපති ලේකම් කාර්යාලයේදියි.\nඑමෙන්ම ජනාධිපතිවරයාගේ  ඕස්ට්‍රේලියානු සංචාරයෙන් පසුව නියෝජ්‍ය අමාත්‍යවරුන්ගේ සහ රාජ්‍ය අමාත්‍යවරුන්ගේ ද වෙනසක් සිදුකිරීමට නියමිතයි.",
       "URL": "https://www.hirunews.lk/161922/නව-අමාත්‍යාංශවල-විෂය-පථයන්-දින-5කින්-ගැසට්-කෙරේ",
       "Category": "Local News",
       "Parent URL": "https://www.hirunews.lk/local-news.php?pageID=4504"
}