{
       "Source": "hirunews",
       "Timestamp": "Thursday, 29 June 2017 - 13:15",
       "Headline": "උමාඔය, ඇමති අනුකමිටුවේ නිරීක්ෂණයට",
       "News Content": "උමාඔය ව්‍යාපෘතියත් සමඟ මතුව ඇති ගැටළුකාරී තත්ත්වය සම්බන්ධයෙන් සොයා බැලීම සදහා පත් කරනු ලැබූ අමාත්‍ය මණ්ඩල අනුකමිටුව ලබන සදුදා එම ප්‍රදේශයේ නිරීක්ෂණ චාරිකාවන නිරත වීමට නියමිතයි.\nමෙහිදී ව්‍යාපෘතියේ දැනට ඉදිකිරීම් සිදුකර ඇති ප්‍රදේශය මෙන්ම, ඉදිකිරීම් නිසා මහජනතාවට සිදුව ඇති හානි පිළිබදව ද පුළුල් ලෙස කරුණු සොයා බලන බවයි ඇමති අනුකමිටු සාමාජික අමාත්‍ය මහින්ද අමරවීර සදහන් කළේ.\nඋමාඔය ව්‍යාපෘතියේ සංවර්ධන කටයුතු නතර කර ඉන් පීඩාවට පත්ව සිටින ජනතාවට සහන සලසන ලෙස ඉල්ලමින් බණ්ඩාරවෙල ගම්මාන රැසක ජනතාව විරෝධතාවයේ නිරත වූයේ ඊයේ දිනයේයි.\nපෙරවරුවේ සිට බණ්ඩාරවෙල නගරයේ කඩසාප්පු වසා දමා කළු කොඩි ඔසවමින් ජනතාව විරෝධතාවයේ නිරත වූ අතර පසුව ඔවුන් නගර මධ්‍යයට පැමිණ උද්ඝෝෂනයේ නිරත වීම හේතුවෙන් ප්‍රධාන මාර්ගයද අවහිර වුණා.\nවිරෝධතාකරුවන් බණ්ඩාරවෙල දුම්රිය ස්ථානය අසලින් උඩරට දුම්රිය මාර්ගය ද අවහිර කළ අතර, මේ නිසා ගමනාගමනයටද බාධා එල්ල වුණා.\nකෙසේ වෙතත් කොළඹ - කොටුව ශ්‍රී සම්බුද්ධාලෝක විහාරස්ථානයේ ඊයේ පැවති උත්සවයකින් අනතුරුව හිටපු ජනාධිපති මහින්ද රාජපක්ෂ මාධ්‍ය වෙත අදහස් දක්වමින් සදහන් කළේ වත්මන් රජය බලයට පත්වීමෙන් පසු මෙම ව්‍යාපෘතියේ ඉදිකිරීම් කටයුතු නවතා දැමීම මෙම අර්බුදයට හේතුවී ඇති බවයි.\nකෙසේ වෙතත්, මෙම ව්‍යාපෘතිය කිසිසේත් නවතා දැමීමක් සිදුනොවූ බවයි ඌව පළාත් ප්‍රධාන අමාත්‍ය චාමර සම්පත් දසනායක සදහන් කළේ.\nපෙරේදා රැස්වූ කැබිනට් මණ්ඩලය උමා ඔය අර්බුදය පිළිබද දීර්ඝ ලෙස සොයා බැලීම සදහා මහින්ද අමරවීර, පාඨලී චම්පික රණවක සහ විජයමුනි සොයිසා යන අමාත්‍යවරුන්ගේ ප්‍රධානත්වයෙන් අනුකමිටුවක් පත් කෙරුණා.\nඑම කමිටුව සදුදා දිනයේ අදාළ ප්‍රදේශය නිරීක්ෂණය කරන අතර, හෙට දිනයේ උමා ඔය ගැටලුව වෙනුවෙන් පෙනී සිටින ජනතා සංවිධාන, වෙනත් පාර්ශව සහ ජනාධිපතිවරයා අතර, විශේෂ සාකච්ඡාවක් ද පැවැත්වෙන බවයි අමාත්‍ය මහින්ද අමරවීර කියා සිටියේ.",
       "URL": "https://www.hirunews.lk/164677/උමාඔය-ඇමති-අනුකමිටුවේ-නිරීක්ෂණයට",
       "Category": "Local News",
       "Parent URL": "https://www.hirunews.lk/local-news.php?pageID=4446"
}