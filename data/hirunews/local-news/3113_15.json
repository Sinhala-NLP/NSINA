{
       "Source": "hirunews",
       "Timestamp": "Saturday, 05 October 2019 - 12:39",
       "Headline": "ඇප තැන්පත් කළ අපේක්ෂකයින් හෙට මැතිවරණ කොමිෂන් සභාවට කැදවයි",
       "News Content": "මෙවර ජනාධිපතිවරණය සඳහා ඇප මුදල් තැන්පත් කර ඇති සියලු අපේක්ෂකයින් හෙට මැතිවරණ කොමිසන් සභාව වෙත කැඳවා තිබෙනවා.\nහෙට පස්වරු 2.30 ට ඔවුන් මෙලෙස කැඳවා ඇත්තේ අනිද්දා දිනයේ ක්‍රියාත්මක නාමයෝජනා භාර ගැනීමේ වැඩපිළිවෙල සහ ඉදිරි පියවර සම්බන්ධයෙන් දැනුවත් කිරීමට බවයි මැතිවරණ කොමිසන් සභාවේ ප්‍රකාශකයෙකු සඳහන් කළේ.\nමේ අතර ජනාධිපතිවරණය සඳහා ඇප මුදල් තැන්පත් කිරීමේ කටයුතු හෙටින් අවසන් වනවා.\nහෙට පෙරවරු 8.30 සිට මධ්‍යහ්න 12 දක්වා එම කටයුතු සිදු කෙරෙනු ඇති.\nකෙසේ වෙතත් අද දිනයේදී ඇප මුදල් භාරගැනීමේ කටයුතු සිදු නොවන බවයි මැතිවරණ කොමිසන් සභාව සඳහන් කළේ.\nඇප මුදල් තැන්පත් කිරීම පසුගිය මස 19 වනදා සිට ආරම්භ වූ අතර, ඊයේ වනවිට අපේක්ෂකයින් 33 දෙනෙකු වෙනුවෙන් ජනාධිපතිවරණය සඳහා ඇප මුදල් තැන්පත් කර තිබුණා.\nපිළිගත් දේශපාලන පක්ෂ 16 ක්, වෙනත් පක්ෂ 3 ක් සහ ස්වාධීන අපේක්ෂකයින් 14 දෙනෙකු ඊට ඇතුළත්.",
       "URL": "https://www.hirunews.lk/225629/ඇප-තැන්පත්-කළ-අපේක්ෂකයින්-හෙට-මැතිවරණ-කොමිෂන්-සභාවට-කැදවයි",
       "Category": "Local News",
       "Parent URL": "https://www.hirunews.lk/local-news.php?pageID=3113"
}