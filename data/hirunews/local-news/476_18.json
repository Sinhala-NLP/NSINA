{
       "Source": "hirunews",
       "Timestamp": "Tuesday, 14 March 2023 - 17:06",
       "Headline": "පොදුරාජ්‍ය මණ්ඩලයට ම ඇහුණ 'වායෝ' ගීතය",
       "News Content": "පොදුරාජ්‍ය මණ්ඩලීය දිනය 2023 සැමරීම සඳහා ඊයේ (13) එක්සත් රාජධානියේ වෙස්ට්මිනිස්ටර් ඇබේ හි පැවති සැමරුම් උත්සවයේ දී ශ්‍රී ලාංකික සම්භවයක් ඇති කලාකරුවන් දෙදෙනෙක් සිංහල ගීතයක් ගායනා කළා.\n‘හැමිල්ටන්’ වෙස්ටෙන්ඞ් නිෂ්පාදනයේ පෙගීගේ චරිතයට පණ පොවන රොෂානි ඇබේ සහ ‘ලයිෆ් ඔෆ් පයි’ හි වෙස්ටෙන්ඞ් නිෂ්පාදනයේ ප්‍රධාන චරිතය රඟ දැක්වූ නුවන් පෙරේරා යන ශිල්පීන් විසින් මෙම ඉදිරිපත් කිරීම කළා.\nශ්‍රී ලංකාව ඇතුළු පොදුරාජ්‍ය මණ්ඩලයේ සාමාජිකතවය දරණ රාජ්‍යයන් සහ මහා බ්‍රිතාන්‍යය අතර පවතින සබඳතාව සමරනු වස් පැවැති මෙම උත්සවයේ දී ශ්‍රී ලාංකීය සම්භවයක් ඇති මෙම කලාකරුවන් දෙදෙනා විසින් ගායනා කරන ලද්දේ වායෝ සංගීත කණ්ඩායමේ ජනප්‍රිය ගීතයක් වන \"අනාගතයේ\" ගීතයයි.\nඊයේ පැවැති මෙම වැඩසටහන අතරතුර පළමුවරට පොදුරාජ්‍ය මණ්ඩලයේ ප්‍රධානියා වශයෙන් තුන්වැනි චාර්ල්ස් රජුගේ පණිවිඩය එහි දී ඉදිරිපත් කෙරුණා.\nමෙම ඓතිහාසික අවස්ථාවට රාජකීය පවුලේ ජ්‍යෙෂ්ඨ සාමාජිකයින් මෙන් ම නවසීලන්තය, රුවන්ඩාව, සයිප්‍රසය සහ ශ්‍රී ලංකාව යන රටවල කලාකරුවන් සහභාගි වූ අතර පොදුරාජ්‍ය මණ්ඩලයේ සියලු ම රාජ්‍යයන්වලින් සංගීත අංග ඊට ඇතුළත් වුණා.",
       "URL": "https://www.hirunews.lk/329941/පොදුරාජ්‍ය-මණ්ඩලයට-ම-ඇහුණ-වායෝ-ගීතය",
       "Category": "Local News",
       "Parent URL": "https://www.hirunews.lk/local-news.php?pageID=476"
}