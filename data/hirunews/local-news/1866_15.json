{
       "Source": "hirunews",
       "Timestamp": "Wednesday, 23 June 2021 - 7:59",
       "Headline": "සිසුන්ට පහසු ගෙවීමේ ක්‍රමයට ජංගම දුරකථන මිලදී ගැනීමේ ක්‍රමවේදයක් ඉදිරියේදී",
       "News Content": "දුෂ්කර සහ අඩු ආදායම්ලාභී පවුල්වල දරුවන් සඳහා ඔන්ලයින් පහසුකම යටතේ අධ්‍යාපනය සිදුකරගෙන යාමට පහසු ගෙවීමේ ක්‍රමය මත ජංගම දුරකථන මිලදී ගැනීමට ක්‍රමවේදයක් කඩිනමින් හඳුන්වා දෙන බව අධ්‍යාපන අමාත්‍ය මහාචාර්ය ජී.එල්. පීරිස් සඳහන් කළා.\nපාර්ලිමේන්තුවේ ඊයේ පැවති කල් තැබීමේ විවාදයට එක්වෙමිනුයි ඔහු මේ බව කියා සිටියේ.\nඒ, පාර්ලිමේන්තු මන්ත්‍රිනි රෝහිණී කවිරත්න යොමුකළ ප්‍රශ්නයකට පිළිතුරු ලබාදෙමින්.\nමේ අතර, ශ්‍රී ලංකන් ගුවන් සේවය, ශ්‍රී ලංකා රක්ෂණ සංස්ථාව ඇතුළු ආයතන කිහිපයක් කඩිනමින් කෝප් හෙවත් පොදු ව්‍යාපාර පිළිබඳ කාරක සභාවට කැදවීමට තීරණය කර තිබෙනවා.\nඒ, එම කාරක සභාව ඊයේ පස්වරුවේ පාර්ලිමේන්තු සංකීර්ණයේදී රැස්වූ අවස්ථාවේදියි.\nඒ අනුව ලබන ජුලි මස 06 වැනිදා ශ්‍රී ලංකන් ගුවන් සේවයත්, ජුලි මස 07 වැනිදා ශ්‍රී ලංකා රක්ෂණ සංස්ථාවත් අදාල ආයතනයන්හි වර්තමාන තත්ත්වය සලකා බැලීම සඳහා කැඳවීමටයි එහිදී තීරණය වී ඇත්තේ.\nශ්‍රී ලංකා රක්ෂණ සංස්ථාව යටතේ පවතින ලිට්රෝ ගෑස් සමාගම සහ ලිට්රෝ ගෑස් ටර්මිනල් ලංකා සමාගම යන ආයතනවල වර්තමාන තත්ත්වය ද විමර්ශනයට කිරීමට නියමිතයි.\nකොරෝනා තත්ත්වය හමුවේ පසුගිය කාලය තුල කැඳවීමට නොහැකි වූ ආයතන නැවත ජුලි මස 08 වැනිදා කැදවීමට ද ඊයේ රැස්වු කෝප් කමිටුව තීරණය කර තිබෙනවා.",
       "URL": "https://www.hirunews.lk/275084/සිසුන්ට-පහසු-ගෙවීමේ-ක්‍රමයට-ජංගම-දුරකථන-මිලදී-ගැනීමේ-ක්‍රමවේදයක්-ඉදිරියේදී",
       "Category": "Local News",
       "Parent URL": "https://www.hirunews.lk/local-news.php?pageID=1866"
}