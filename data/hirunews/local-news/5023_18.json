{
       "Source": "hirunews",
       "Timestamp": "Wednesday, 01 June 2016 - 18:48",
       "Headline": "සෞඛ්‍ය ඇමති සහ වෛද්‍යවරුන් අතර තීරණාත්මක සාකච්ඡාව අද රාත්‍රියේ",
       "News Content": "රජයේ වෛද්‍යවරුන්ගේ සංකේත වර්ජනයට හේතුවූ මතභේදයට තුඩුදුන් පශ්චාත් සීමාවාසික වෛද්‍යවරුන්ගේ පත්වීම් ලේඛණය පිළිබඳව අද සෞඛ්‍ය අමාත්‍ය රාජිත සේනාරත්න සහ රජයේ වෛද්‍ය නිලධාරීන්ගේ සංගමය අතර සාකච්ඡාවක් පැවැත්වෙනවා.\nරාත්‍රි 09 ට සෞඛ්‍ය අමාත්‍යාංශයේදී මෙම සාකච්ඡාව පැවැත්වෙන අතර ඊට සහභාගිවන බව රජයේ වෛද්‍ය නිලධාරීන්ගේ සංගමය අප කළ විමසීමකදී ප්‍රකාශ කළා. මේ අතර, සෞඛ්‍ය අමාත්‍ය රාජිත සේනාරත්නද අද රජයේ ප්‍රවෘත්ති දෙපාර්තමේන්තුවේ පැවති කැබිනට් තීරණ දැනුම්දීමේ මාධ්‍ය හමුවේදී කියා සිටියේ රජයේ වෛද්‍ය නිලධාරීන්ගේ සංගමය චෝදනා කරන පරිදි තම අමාත්‍යාංශය තුළ පවුල් වාදයක් නොමැති බවයි.\nකෙසේ වෙතත්, රජයේ වෛද්‍ය නිලධාරීන්ගේ සංගමයේ මාධ්‍ය ප්‍රකාශක වෛද්‍ය නවීන් සොයිසා හිරු ප්‍රවෘත්ති අංශයට කියා සිටියේ පාර්ලිමේන්තු මන්ත්‍රී චතුර සේනාරත්න සිදුකළ ප්‍රකාශ සම්බන්ධයෙන් ඉදිරියේදී නීතිමය ක්‍රියාමාර්ග ගැනීමට බලාපොරොත්තු වන බවයි.\nඑමෙන්ම, හෙට දිනයේදී රැස්වන එම සංගමයේ මධ්‍යම කාරක සභා රැස්වීමේදී ඉදිරි තීන්දු තීරණ සම්බන්ධයෙන් සාකච්ඡා කරන බවද ඔහු වැඩිදුරටත් සඳහන් කළා.\nමේ අතර කැළණිය - වනවාසල ප්‍රදේශයේදී මාධ්‍ය වෙත අදහස් දක්වමින් පාර්ලිමේන්තු මන්ත්‍රී චතුර සේනාරත්න ද කියා සිටියේ ඉදිරියේදී රජයේ වෛද්‍ය නිලධාරීන්ගේ සංගමයට එරෙහිව නීතිමය ක්‍රියාමාර්ග ගැනීමට බලාපොරොත්තු වන බවයි.",
       "URL": "https://www.hirunews.lk/134543/සෞඛ්‍ය-ඇමති-සහ-වෛද්‍යවරුන්-අතර-තීරණාත්මක-සාකච්ඡාව-අද-රාත්‍රියේ",
       "Category": "Local News",
       "Parent URL": "https://www.hirunews.lk/local-news.php?pageID=5023"
}