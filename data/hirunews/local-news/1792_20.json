{
       "Source": "hirunews",
       "Timestamp": "Tuesday, 27 July 2021 - 13:28",
       "Headline": "දිවයිනට ගෙන්වූ සයිනොෆාම් මාත්‍රා සංඛ්‍යාව කෝටිය ඉක්මවයි (වීඩියෝ)",
       "News Content": "දිවයිනට රැගෙන ආ සයිනොෆාම් එන්නත් මාත්‍රා ප්‍රමාණය අද කෝටිය ඉක්මවා ගියා.\nඒ, චීනයේ ප්‍රදානයක් ලෙස හිමි වූ තවත් එන්නත් මාත්‍රා ලක්ෂ 16ක් දිවයිනට රැගෙන ඒමත් සමඟයි.\nඑසේම, මෙරට දිනෙකදී ලබාදුන් වැඩිම එන්නත් මාත්‍රා සංඛ්‍යාවත් ඊයේ දිනයේදී ලබාදී තිබෙනවා.\nවීනය විසින් ප්‍රදානය කළ සයිනොෆාම් එන්නත් මාත්‍රා ලක්ෂ 16ක් අද ගුවන් යානා දෙකකින් දිවයිනට රැගෙන ආවා.\nමෙම එන්නත් තොගය මෙරටට හිමිවන්නේ සිරින්ජර් ලක්ෂ 16 ක්ද සමඟින් වීම විශේෂත්වයක්.\nචීන රජය විසින් වෙනත් රාජ්‍යයකට ප්‍රදානයක් ලෙස ලබාදුන් වැඩිම එන්නත් ප්‍රමාණය මෙය වන අතර මෙරටට පරිත්‍යාගයක් ලෙස මෙතෙක් ලැබුණු විශාලතම එන්නත් තොගයද මෙයයි.\nඒ අනුව පළමු එන්නත් තොගය රැගත් යූ.එල්. 865 දරණ ගුවන් යානය අද පෙරවරු 8.05ට පමණ කටුනායක බණ්ඩාරනායක ජාත්‍යන්තර ගුවන් තොටුපොළට ළඟා වූ අතර, එන්නත් මාත්‍රා තොගයේ දෙවැන්න රැගත් යූ.එල්. 869 දරණ ගුවන් යානය අද පෙරවරු 10.10ට දිවයිනට ළඟා වුණා.\nඑම එන්නත් තොගය සංකේතාත්මකව මෙරටට පිරිනැමීම ශ්‍රී ලංකාවේ චීන තානාපතිවරයා විසින් සිදු කළ අතර සෞඛ්‍ය ඇමතිනි පවිත්‍රා වන්නිආරච්චි විසින් එය භාරගත්තා.\nඅද දිනයේ මෙරටට රැගෙන ආ එන්නත් තොගයත් සමඟ වන විට මෙරටට රැගෙනවිත් ඇති සමස්ත එන්නත් මාත්‍රා සංඛ්‍යාව එක්කෝටි තිස් අට ලක්ෂ 49,930ක්.\nඒ අනුව සයිනොෆාම් එන්නත් මාත්‍රා එක්කෝටි හත්ලක්ෂයක්, මොඩර්නා එන්නත් මාත්‍රා  පහලොස් ලක්ෂ එකසීයක්, ඇස්ට්‍රාසෙනිකා එන්නත් මාත්‍රා 1,264,000 ක්, ස්පුට්නික් එන්නත් මාත්‍රා 180,000 ක් සහ ෆයිසර් එන්නත් මාත්‍රා 25,830 ක් දිවයිනට රැගෙනවිත් තිබෙනවා.\nමේ අතර, කොරෝනා මර්දන එන්නත්කරණ වැඩසටහන යටතේ එක් දිනකදී මෙරට තුළ ලබා දුන් වැඩිම එන්නත් සංඛ්‍යාව ඊයේ ලබාදී තිබෙනවා.එලෙස ලබාදී ඇති එන්නත් මාත්‍රා සංඛ්‍යාව 437,878 ක්.\nඒ යටතේ පුද්ගලයින් 356,628 දෙනෙකුට සයිනොෆාම් එන්නතේ පළමු මාත්‍රාව ලබාදී තිබෙනවා.\nඑහි දෙවන මාත්‍රාව ලබාදුන් පුද්ගලයින් සංඛ්‍යාව 55,722 ක්.\nඑසේම, මොඩර්නා එන්නතේ පළමු මාත්‍රාව පුද්ගලයින් 25,420 දෙනෙකුට ලබාදී  ඇති අතර, ෆයිසර් එන්නතේ පළමු මාත්‍රාව පුද්ගලයින් 108 දෙනෙකුට ගෙවුණු දිනයේදී ලබා දී තිබෙනවා.\nමේ වනවිට මෙරට කොරෝනා මර්දන එන්නත්කරණ වැඩසටහන යටතේ කුමන හෝ එන්නතක පළමු මාත්‍රාව ලබාගෙන ඇති පුද්ගලයින් සංඛ්‍යාව  7,839,638 ක් වන අතර, මාත්‍රා දෙකම ලබාගත් පුද්ගලයින්ගේ සංඛ්‍යාව 1,882,693 ක්.\nඊයේ දිනයේදී කොරෝනා ආසාදිතයින් 1,665 ක් මෙරටින් හඳුනාගත් අතර, ඉන් 12 දෙනෙක් විදේශගතව සිට මෙරටට පැමිණි පුද්ගලයන්.\nඊයේ හඳුනාගත් ආසාදිතයින් අතරින් බස්නාහිර පළාතෙන් ආසාදිතයින් 834 ක් වාර්තා වූ අතර ඉන් වැඩිම ආසාදිතයින් වාර්තා වී තිබුණේ කළුතර දිස්ත්‍රික්කයෙන්.\nඑම සංඛ්‍යාව 293 ක්.\nඊට අමතර කොළඹ දිස්ත්‍රික්කයෙන් ආසාදිතයින් 273 ක් සහ ගම්පහ දිස්ත්‍රික්කයෙන් ආසාදිතයින් 268 දෙනෙක් වාර්තා වුණා.\nමීට අමතරව යාපනය සහ බදුල්ල දිස්ත්‍රික්කවලින්ද ගෙවුණු දිනය තුළ ආසාදිතයින් 100 ඉක්මවමින් වාර්තා වුණා.\nමේ අතර, කොල්ලුපිටිය ලිබර්ටි ප්ලාසා වෙළඳ සංකීර්ණයේ ආරක්ෂක සහ පවිත්‍රතා අංශවල සේවකයින් 13 දෙනෙකුට කොරෝනා වෛරසය ආසාදනය වීම හේතුවෙන් පසුගිය සිකුරාදා එය තාවකාලිකව වසා දමා තිබුණා.\nආසාදිත සේවකයින්ගේ පළමු පෙළ ආශ්‍රිතයින් 18 දෙනෙකු මේ වනවිට නිරෝධානයට යොමු කර ඇති අතර, වෙළඳ සංකීර්ණය විෂබීජහරණය කිරීමෙන් අනතුරුව එය ඊයේ දිනයේදී විවෘත කර තිබෙනවා.\nනියෝජ්‍ය සෞඛ්‍ය සේවා අධ්‍යක්ෂ ජනරාල් විශේෂඥ වෛද්‍ය හේමන්ත හේරත් අද මාධ්‍ය වෙත අදහස් දක්වමින් කියා සිටියේ රෝහල්ගතව ප්‍රතිකාර ලබන කොරෝනා ආසාදිතයින්ගේ ඔක්සිජන් අවශ්‍යතාවය ඉහළ ගොස් ඇති බවයි.",
       "URL": "https://www.hirunews.lk/278140/දිවයිනට-ගෙන්වූ-සයිනොෆාම්-මාත්‍රා-සංඛ්‍යාව-කෝටිය-ඉක්මවයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1792"
}