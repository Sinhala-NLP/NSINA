{
       "Source": "hirunews",
       "Timestamp": "Thursday, 08 July 2021 - 8:15",
       "Headline": "බැසිල් අද ඇමති ධුරයේ සහ මන්ත්‍රී ධුරයේ දිවුරුම් දෙයි",
       "News Content": "හිටපු අමාත්‍ය බැසිල් රාජපක්ෂ මුදල් අමාත්‍ය ධුරයේ මෙන්ම පාර්ලිමේන්තු මන්ත්‍රී ධුරයේ අද දිවුරුම් දීමට නියමිතයි.\nරාජ්‍ය අමාත්‍ය නිමල් ලන්සා සඳහන් කළේ ජනාධිපතිවරයා ඉදිරියේ පෙරවරු 9.15 ට අමාත්‍ය ධුරයේ දිවුරුම් දීමෙන් අනතුරුව බැසිල් රාජපක්ෂ හිටපු අමාත්‍යවරයා පාර්ලිමේන්තුවේදී මන්ත්‍රී ධුරයේ දිවුරුම් දෙනු ඇති බවයි.\nඉන් අනතුරුව ඔහු මුදල් අමාත්‍යාංශයට පැමිණ සිය අමාත්‍ය අමාත්‍ය ධුරයේ වැඩ භාරගැනීමටද නියමිත බව ඔහු කියා සිටියා.\nහිටපු මන්ත්‍රී ජයන්ත කැටගොඩ ජාතික ලැයිස්තු මන්ත්‍රී ධුරයෙන් පෙරේදා ඉල්ලා අස්වූ අතර, එම පුරප්පාඩුවට බැසිල් රාජපක්ෂ හිටපු අමාත්‍යවරයා නම් කරමින් අති විශේෂ ගැසට් නිවේදනය ඊයේ නිකුත් කෙරුණා.\nඅද දිවුරුම් දෙන හිටපු අමාත්‍ය බැසිල් රාජපක්ෂට ආණ්ඩු පක්ෂයේ ඉදිරිපෙළ 9 වැනි ආසනය සූදානම් කර ඇති බව වේත්‍රධාරී නරේන්ද්‍ර ප්‍රනාන්දු සඳහන් කළා.\nඔහු මන්ත්‍රීවරයෙකු ලෙස දිවුරුම්දීමට පෙර ඇමතිවරයෙකු වශයෙන් අද උදෑසන දිවුරුම් දෙන බැවින් ඔහුට මෙලෙස ඉදිරි පෙළ අසුනක් පනවන බවයි වේත්‍රධාරීවරයා කියා සිටියේ.",
       "URL": "https://www.hirunews.lk/276393/බැසිල්-අද-ඇමති-ධුරයේ-සහ-මන්ත්‍රී-ධුරයේ-දිවුරුම්-දෙයි",
       "Category": "Local News",
       "Parent URL": "https://www.hirunews.lk/local-news.php?pageID=1835"
}