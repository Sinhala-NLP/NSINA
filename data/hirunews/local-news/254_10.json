{
       "Source": "hirunews",
       "Timestamp": "Monday, 19 June 2023 - 21:46",
       "Headline": "දියණියට සිදු වූ හදිය අසා මව්පියෝ පොලිසියේදී වහ බොයි (වීඩියෝ)",
       "News Content": "වැලිමඩ නගරයේ තනිව, අනාරක්ෂිතව ඇවිද යමින් සිටි දැරියක් සම්බන්ධයෙන් අවධානය යොමු කළ පොලිස් නිලධාරීන් ඇයව ප්‍රශ්න කිරීම සඳහා පොලිසියට රැගෙන ගොස් තිබුණා.\nඑහිදී අනාවරණ වී ඇත්තේ ඇය වැලිමඩ, පුහුල්පොළ ප්‍රදේශයේ පදිංචි 12 හැවිරිදි දැරියක් බවයි.\nඅනතුරුව දැරිය බදුල්ල මහ රෝහලට ඇතුළත් කර වෛද්‍ය වාර්තාවක් ලබා ගැනීමට පොලිස් නිලධාරීන් පියවර ගෙන තිබුණා.\nවෛද්‍ය වාර්තාව අනුව මෙම 12 හැවිරිදි දැරිය අතවරයට ලක්ව ඇති බවට තහවුරු වී ඇති අතර, ඒ පිළිබඳව ප්‍රශ්න කිරීම සඳහා ඇගේ 42 හැවිරිදි පියා සහ 38 හැවිරිදි මව වැලිමඩ පොලිසියේ ළමා හා කාන්තා කාර්යංශය වෙත කැඳවා තිබෙනවා.\nසිය දියණිය අතවරයට ලක්ව ඇති බව මව්පියන් දැනගෙන ඇත්තේ එම අවස්ථාවේදීයි.\nදියණිය තමන්ට අවනත නොවන බවත්, දැන් තමන්ට සමාජයට මුහුණ දීමට නොහැකි තත්ත්වයක් උදා වී ඇති බවත් එහිදී මව්පිය යුවළ පොලිස් නිලධාරීන් හමුවේ පවසා තිබෙනවා.\nඅනතුරුව පොලිසිය දැරියගෙන් ප්‍රකාශයක් සටහන් කරගන්නා අතරතුර එම ස්ථානයෙන් පිටතට පැමිණ ඇති ඇගේ පියා සහ මව කිසියම් ද්‍රව්‍යයක් පානය කර තිබෙනවා.\nමෙම මව්පියන් දෙදෙනා පොලිසියට එන අවස්ථාවේදීම එම ද්‍රව්‍යයද රැගෙනවිත් ඇති බවයි පොලිසිය සැක පළ කරන්නේ.\nඑහිදී වහා ක්‍රියාත්මක වූ පොලිස් නිලධාරීන් මව සහ පියා කඩිනමින් වැලිමඩ මූලික රෝහලට ඇතුළත් කිරීමට පියවර ගත්තා.\nරෝහල් ප්‍රකාශකයෙකු පැවසුවේ, ඔවුන් මේ වනවිට අසාධ්‍ය තත්ත්වයෙන් ප්‍රතිකාර ලබන බවයි.\nඅතවරයට පත් දැරිය වැලිමඩ මහේස්ත්‍රාත් අධිකරණයට ඉදිරිපත් කිරීමෙන් අනතුරුව පරිවාස භාරයට පත් කරන ලෙසට නියෝග කෙරුණා.\nඅප වාර්තාකරු පැවසුවේ, අතවරයට පත් දැරියගෙන් ලද තොරතුරු මත වැලිමඩ ප්‍රදේශයේ පදිංචි තරුණයෙකුද පොලිසිය අත්අඩංගුවට ගෙන ඇති බවයි.",
       "URL": "https://www.hirunews.lk/338442/දියණියට-සිදු-වූ-හදිය-අසා-මව්පියෝ-පොලිසියේදී-වහ-බොයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=254"
}