{
       "Source": "hirunews",
       "Timestamp": "Sunday, 03 April 2022 - 19:44",
       "Headline": "ප්‍රබලයින් තුන් දෙනෙකු මානව හිමිකම් කොමිසමට ගෙන්වයි  (වීඩියෝ)",
       "News Content": "පොලිස්පතිවරයා, විදුලි සංදේශ නියාමන කොමිෂන් සභාවේ සභාපතිවරයා, ආරක්ෂක අමාත්‍යාංශයේ සහ ජනමාධ්‍ය අමාත්‍යාංශයේ ලේකම්වරුන් ලබන අඟහරුවාදා ශ්‍රී ලංකා මානව හිමිකම් කොමිෂන් සභාව වෙත කැඳවා තිබෙනවා.\nඒ සමාජ මාධ්‍ය වාරණය සහ පසුගියදා මිරිහානේදී මාධ්‍යවේදීන්ට සහ සිවිල් පුද්ගලයන්ට පහරදීම ඇතුළු සිද්ධීන් සම්බන්ධයෙන් කරුණු විමසීම සඳහායි.\nශ්‍රී ලංකා මානව හිමිකම් කොමිෂන් සභාවේ අද පැවති හදිසි රැස්වීමකදී මේ පිළිබඳ තීරණයට එළඹි බවයි එම කොමිෂන් සභාව සඳහන් කළේ.\nඑම කොමිෂන් සභාව රටේ උද්ගතවූ තත්ත්වය සම්බන්ධයෙන් සාකච්ඡා කිරීම සඳහා හෙට දිනයේ විශේෂ රැස්වීමක් කැඳවා තිබුණ ද යළි තීරණය කර ඇත්තේ අද එම කොමිසම හදිසියේ රැස්වීමටයි.\nඑහිදී ප්‍රධාන තීරණ 4 කට එළඹි බවයි ශ්‍රී ලංකා මානව හිමිකම් කොමිෂන් සභාව සඳහන් කළේ.\nමේ අතර, ජාතික ආරක්ෂාවට තර්ජනයක් ඇති වන බවට ප්‍රමාණවත් කරුණු දැක්වීමකින් තොරව හදිසි නීතිය පැනවීම ජනතාවගේ මානව හිමිකම් උල්ලංඝනය කිරීමක් බවට ද මානව හිමිකම් කොමිෂන් සභාව එහිදී නිරීක්ෂණය කර තිබෙනවා.\nරජයක් ලෙස වැඩි අවධානයක් යොමුකළ යුත්තේ ජනතාව මුහුණදී සිටින ඉන්ධන හිඟය, විදුලි කප්පාදුව සම්බන්ධයෙන් බවයි මානව හිමිකම් කොමිෂන් සභාවේ අදහස වී ඇත්තේ.\nජනතාවට සිය අදහස් ප්‍රකාශ කිරීම සඳහා සමාජ මාධ්‍ය පැවතිය යුතු අතර ඒවා සීමා කිරීම හෝ වසා දැමීම මානව හිමිකම් උල්ලංඝනය කිරීමක් බව මානව හිමිකම් කොමිසම පෙන්වා දෙනවා.\nවිදුලි සංදේශන නියාමන කොමිෂන් සභාව වෙත ඔවුන් දැනුම් දී ඇත්තේ යම් අයෙකු සමාජ මාධ්‍යය වැරදි ලෙස භාවිත කරන්නේ නම් ඔහුට එරෙහිව කටයුතු කළ හැකි නමුත් සමාජ මාධ්‍යය අවහිර කිරීම පිළිගත නොහැකි බවයි.\nඑබැවින් එම අවහිරතාව ඉවත් කරන ලෙස මානව හිමිකම් කොමිෂන් සභාව, විදුලි සංදේශන කොමිෂන් සභාවට දැනුම්දී තිබෙනවා.\nඑමෙන්ම, සමාජ මාධ්‍ය අවහිර කිරීමට පියවර ගත්තේ ජාතික ආරක්ෂාවට තර්ජනයක් බවට ආරක්ෂක අමාත්‍යාංශයෙන් විමසා යම් තක්සේරුවකින් අනතුරුව ද යන්න සම්බන්ධයෙන් ලබන අඟහරුවාදා විදුලි සංදේශන නියාමන කොමිෂන් සභාවේ සභාපතිවරයා කොමිසම වෙත කැඳවා කරුණු විමසීමට ද අද රැස්වූ මානව හිමිකම් කොමිෂන් සභාව තීරණය කළා.\nඑමෙන්ම පසුගිය දිනක රූපවාහිනියේ ප්‍රචාරය වු විරෝධතාවකදී උසස් පොලිස් නිලධාරියෙකු පුද්ගලයෙකුට පහරදීමේ සිද්ධිය සම්බන්ධයෙන් සහ ජනමාධ්‍යවේදීන්ට සිදුවූ පහරදීම හෙලා දකින බවත් ඊට අදාළව කරුණු විමසීම සඳහා පොලිස්පතිවරයා, ජනමාධ්‍ය අමාත්‍යාංශ ලේකම්වරයා ඇතුළු බලධාරින් ද මානව හිමිකම් කොමිසම හමුවට කැඳවීමටයි තීරණය කර ඇත්තේ.",
       "URL": "https://www.hirunews.lk/301116/ප්‍රබලයින්-තුන්-දෙනෙකු-මානව-හිමිකම්-කොමිසමට-ගෙන්වයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1252"
}