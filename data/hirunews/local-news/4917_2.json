{
       "Source": "hirunews",
       "Timestamp": "Friday, 19 August 2016 - 12:11",
       "Headline": "ඉංජිනේරු පනත ගැන පෙරටුගාමීන් කතා කරයි",
       "News Content": "ඉදිරියේදී ගෙන ඒමට නියමිත නව ඉංජිනේරු පනත හරහා ඉංජිනේරු උපාධිය පෞද්ගලීකරණය කිරීමේ සූදානමක් පවතින බවට පෙරටුගාමී සමාජවාදී පක්ෂය චෝදනා කරනවා.\nඑහි ප්‍රචාරක ලේකම් පුබුදු ජයගොඩ මේ බව ප්‍රකාශ කළේ කොළඹ අද (19) පැවති මාධ්‍ය හමුවකට එක්වෙමින්.\n‘‘ඉංජිනේරු වෘත්තීයේ ගුණාත්මකභාවය පිළිබදව රාජ්‍ය සහතිකයක් ලබාදීම සදහා කළ ඉල්ලීමක ප්‍රතිඵලයක් විදිහට තමයි මේ පනත එන්නේ. දැන් ඒක කරද්දිත් මේ පනතේ බරපතල ප්‍රශ්න රැසක් තියෙනවා. මේ පනතේ කිසිම තැනක ඉංජිනේරු අධ්‍යාපනය පිළිබදව තීන්දු ගැනීමේ බලය ශ්‍රී ලංකා ඉංජිනේරු සභාවට පවරලා නැහැ. ඒ නිසා හරිම පැහැදිලියි මේ කරන්න යන්නේ ඉංජිනේරු අධ්‍යාපනය පෞද්ගලීකරණය කිරීම සදහා බාධා ඇති කිරීම වළක්වා ගන්න එක. ඒ නිසා ඉංජිනේරු උපාධිය මුදලට විකිණීමේ බාධාවන් නැති කිරීමේ අරමුණක් පැහැදිලිව මේ පනතේ තියෙනවා. එතකොට ඉංජිනේරු සංවිධාන විසින් දිගින් දිගටම කරපු ඉල්ලීමම මේ පනතෙන් නොසලකා හැරලා තියෙනවා.’’",
       "URL": "https://www.hirunews.lk/140985/ඉංජිනේරු-පනත-ගැන-පෙරටුගාමීන්-කතා-කරයි",
       "Category": "Local News",
       "Parent URL": "https://www.hirunews.lk/local-news.php?pageID=4917"
}