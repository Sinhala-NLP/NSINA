{
       "Source": "hirunews",
       "Timestamp": "Sunday, 04 November 2018 - 16:41",
       "Headline": "තවත් අමාත්‍යවරුන් පිරිසක් දිවුරුම් දෙයි (ඡායාරූප)",
       "News Content": "නව කැබිනට් අමාත්‍යවරු දෙදෙනෙක්, රාජ්‍ය අමාත්‍යවරයෙක් සහ නියෝජ්‍ය අමාත්‍යවරයෙක් මීට සුළු වේලාවකට පෙර ජනාධිපති මෛත්‍රීපාල සිරිසේන ඉදිරියේ දිවුරුම් දී තිබෙනවා.\nඒ අනුව දිනේෂ් ගුණවර්ධන මහානගර හා බස්නාහිර සංවර්ධන අමාත්‍යවරයා ලෙස අද (04)  දිවුරුම් දුන් බවයි වාර්තා වන්නේ.\nජනාධිපති ලේකම් කර්යාලය පවසන්නේ ජනමාධ්‍ය හා ඩිජිටල් යටිතල පහසුකම් රාජ්‍ය අමාත්‍යවරයා ලෙස කෙහෙළිය රඹුක්වැල්ල දිවුරුම් දුන් බවයි.\nවාසුදේව නානායක්කාර දිවුරුම් දී ඇත්තේ ජාතික ඒකාබද්ධතා, සංහිදියා හා රාජ්‍ය භාෂා අමාත්‍යවරයා ලෙසයි.\nසංස්කෘතික අභ්‍යන්තර කටයුතු සහ වයඹ ප්‍රාදේශීය සංවර්ධන නියෝජ්‍ය අමාත්‍යවරයා ලෙස දිවුරුම් දී ඇත්තේ පුත්තලම දිස්ත්‍රික් එක්සත් ජාතික පක්ෂ, ජාතික ලැයිස්තු පාර්ලිමේන්තු මන්ත්‍රී අශෝක ප්‍රියන්තයි.\nමේ අනුව නව රජයේ කැබිනට් අමාත්‍යවරුන් සංඛ්‍යාව 17 දෙනෙකු, රාජ්‍ය අමාත්‍යවරුන් 09 දෙනෙකු සහ නියෝජ්‍ය අමාත්‍යවරුන් 09 දෙනෙකු මේ වනවිට දිවුරුම් දී තිබෙනවා.\nඑමෙන්ම නියෝජ්‍ය අමාත්‍යවරයෙකු ලෙස අද දිවුරුම් දුන් එක්සත් ජාතික පක්ෂ පාර්ලිමේන්තු මන්ත්‍රී අශෝක ප්‍රියන්ත සහ පාර්ලිමේන්තුව තුළ ස්වාධීනව කටයුතු කරන මන්ත්‍රී පූජ්‍ය අතුරලියේ රතන හිමියන් නව රජයට සහය පළ කිරීමත් සමඟ සන්ධාන මන්ත්‍රී ආසන සංඛ්‍යාව 105 දක්වා ඉහළ යනවා.\nකථානායකවරයා හැරුණු කොට එක්සත් ජාතික පක්ෂ මන්ත්‍රී ආසන සංඛ්‍යාව මේ වන විට 97 දක්වා පහළ බැස තිබෙනවා.",
       "URL": "https://www.hirunews.lk/203569/තවත්-අමාත්‍යවරුන්-පිරිසක්-දිවුරුම්-දෙයි-ඡායාරූප",
       "Category": "Local News",
       "Parent URL": "https://www.hirunews.lk/local-news.php?pageID=3667"
}