{
       "Source": "hirunews",
       "Timestamp": "Thursday, 13 May 2021 - 14:13",
       "Headline": "පොහොර නොමැතිව ගොවීන් තවදුරටත් අසීරුතාවේ (වීඩියෝ)",
       "News Content": "රසායනික පොහොර ආනයනය නතර කිරීමට රජය ගත් කඩිනම් තීරණයත් සමග තමන් පොහොර හිඟයහකට මුහුණ පා ඇතැයි ප්‍රදේශ රැසක ගොවීන් චෝදනා කරනවා.\nඔවුන් පෙන්වා දෙන්නේ උද්ගතව ඇති තත්ත්වය තුළ ඉදිරියේදී ආහාර නිෂ්පාදනය අඩු විය හැකි බවයි.\nධීවර කර්මාන්තයට හැරුණු කොට කල්පිටිය අර්ධද්වීපයේ ජීවත් වන බහුතරයකගේ ප්‍රධාන ජීවනෝපාය බවට පත්ව ඇත්තේ කෘෂිකර්මාන්තයයි.\nඒ අනුව කල්පිටිය අර්ධද්වීපයේ අක්කර දහස් ගණනක ළුෑණු, ගෝවා, රතු අල, රාබු, මෑ, මිරිස්, වට්ටක්කා, ආදී වශයෙන් එළවළු වගාව සාර්ථකව සිදු කෙරෙනවා.\nනමුත් රජය  කෘෂි රසායන සහ පළිබෝධ නාශක සඳහා පැනවු තහනම හේතුවෙන්  අක්කර ගණනක වගා බිම් මුළුමනින්ම විනාශවෙමින් පවතින බවටයි ගොවීන් මැසිවිලි නගන්නේ.\nමෙවර කන්නයේ ඉබ්බාගමුව කෝන්ගහගෙදර ප්‍රදේශයේ කුඹුරු අක්කර 100ක් පමණ වගා කෙරුණ ද පොහොර නොයෙදීම හේතුවෙන් එම ගොයම් ගස් කහ පැහැ ගැන්වෙමින් පවතින බව ගොවීන් පෙන්වා දුන්නා.\nමේ අතර, පොළොන්නරුව - බෙදුම්ඇල ගොවි සංවිධානය යාය 20, 28 අත්තනකඩවල ප්‍රදේශයේ වගා කටයුතු සඳහා පොහොර නොමැති බවට පසුගියදා හිරු ප්‍රවෘත්ති කළ අනාවරණයෙන් පසු එම ගොවීන්ට පොහොර ලැබී තිබෙනවා.\nමේ අතර, සෙවනගල පොලිස් බල ප්‍රදේශයේ කිරිඉබ්බන්වැව ප්‍රදේශයේ කෘෂිකාර්මික ද්‍රව්‍ය අලෙවි කරන වෙළෙඳසැලක වැඩි මිලට අලෙවි කිරිම සඳහා පොහොර තොගයක් සඟවා ඇති බවට ලැබුණු පැමිණිල්ලක් මත පාරිභෝගික අධිකාරියේ නිලධාරීන් එම වෙළෙඳසැල පරීක්ෂා කර තිබෙනවා.\nඑම ස්ථානයේ පොහොර විශාල ප්‍රමාණයක් සඟවා ඇති බව අනාවරණ කරගත් පාරිභෝගික අධිකාරියේ නිලධාරීන් එම පොහොර තොග දැනට වෙළෙඳපොලේ පවතින මිලට ප්‍රදේශයේ ගොවි ජනතාව සඳහා බෙදා දෙන ලෙසට නියෝග කළා.\nඒ අනුව ඊයේ රාත්‍රි සිට මෙම පොහොර ප්‍රදේශයේ ගොවි ජනතාව වෙත බෙදාදීම ආරම්භ වූ අතර සෞඛ්‍ය මාර්ගෝපදේශ නොතකා විශාල පිරිසක් එහි පැමිණ සිටිනු දක්නට ලැබුණු බවයි අප වාර්තාකරු කියා සිටියේ.",
       "URL": "https://www.hirunews.lk/271249/පොහොර-නොමැතිව-ගොවීන්-තවදුරටත්-අසීරුතාවේ-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1956"
}