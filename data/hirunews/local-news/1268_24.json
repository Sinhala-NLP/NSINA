{
       "Source": "hirunews",
       "Timestamp": "Sunday, 27 March 2022 - 8:51",
       "Headline": "රටඉඳි නොමැතිව මුස්ලිම් බැතිමතුන් අපහසුතාවයට",
       "News Content": "උපවාස සමය සඳහා ප්‍රමාණවත් රටඉඳි නොමැති වීමෙන් මුස්ලිම් ජනතාව ඉස්ලාම් චාරිත්‍ර සිදු කිරීමට නොහැකිව අපහසුතාවයට පත්ව සිටින බව දවටගහ මුස්ලිම් මහ පල්ලිය ප්‍රකාශ කළා.\nඑහි සභාපති රියාස් සාලි හිරු ප්‍රවෘත්ති අංශයට කියා සිටියේ රජය මගින් පසුගියදා ආනයන සීමා පැනවූ අත්‍යවශ්‍ය නොවන ද්‍රව්‍ය අතරට රටඉඳි ද අයත් වීම හේතුවෙන් මෙම තත්ත්වය මතු වී ඇති බවයි.\nඒ අනුව මේ වනවිට රටඉඳි ආනයනය සීමා වීම හේතුවෙන් රට තුළ රටඉඳි හිඟයක් හටගෙන ඇති බව ඔහු ප්‍රකාශ කළා.\nනබිනායක තුමන්ගේ සමයේ සිට පැවත එන ඉස්ලාම් චාරිත්‍රයන්ට අනුව නෝම්බි ඇල්ලීම හෙවත් උපවාස ආරම්භයේ දී ඉස්ලාම් බැතිමතුන් රටඉඳි කැබලි 3 ක් ආහාරයට ගත යුතු බව සඳහන්.\nමුස්ලිම් කටයුතු පිළිබඳ අමාත්‍යංශය සඳහන් කලේ මුස්ලිම් ජනතාවට බෙදා දීම සඳහා මේ වන විට රටඉඳි මෙට්‍රික් ටොන් 40 ක තොගයක් ආනයනය කර ඇති බවයි.\nකෙසේ වෙතත් මෙරට මුස්ලිම්වරුන්ගේ උපවාස සමය සඳහා එම රටඉඳි තොගය ප්‍රමාණවත් නොවන බව මුස්ලිම් මහ පල්ලිය පවසනවා.\nඑහි සභාපති රියාස් සාලි හිරු ප්‍රවෘත්තී අංශයට සඳහන් කළේ උපවාස සමයේ මෙරට මුස්ලිම් ජනතාව සඳහා රටඉඳි මෙටි්‍රක් ටොන් 350 ක පමණ අවශ්‍යතාවයක් පවතින බවයි.\nමෙරට ඉස්ලාම් බැතිමතුන්ගේ උපවාස සමය ලබන අප්‍රේල් 3 වනදා සිට ආරම්භ වීමට නියමිතයි.",
       "URL": "https://www.hirunews.lk/300488/රටඉඳි-නොමැතිව-මුස්ලිම්-බැතිමතුන්-අපහසුතාවයට",
       "Category": "Local News",
       "Parent URL": "https://www.hirunews.lk/local-news.php?pageID=1268"
}