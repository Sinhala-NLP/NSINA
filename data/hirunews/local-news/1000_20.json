{
       "Source": "hirunews",
       "Timestamp": "Friday, 22 July 2022 - 21:10",
       "Headline": "ලංකාවේ මිලියන 7ක් ප්‍රමාණවත් ආහාර නොගන්නා බව හෙළිවේ - 65,000ක් අවදානමේ (වීඩියෝ)",
       "News Content": "මෙරට ජනගහනයෙන් මේ වනවිට මිලියන 6.7 ක පමණ ජනතාව ප්‍රමාණවත් ආහාර නොගන්නා බව ලෝක ආහාර වැඩසටහන පවසනවා. එසේම මිලියන 5.3 ක ජනතාව අනුභව කරන ආහාර ප්‍රමාණය අඩු කර ඇති බවයි එම සංවිධානය පෙන්වා දෙන්නේ.\nපවතින ආර්ථික අර්බුදය හේතුවෙන් පසුගිය මාස තුනෙහි ආදායම පහත වැටී ඇති නිසා පවුල් පහකින් දෙකක් පමණ තම ආදායම අඩකින් කපා හැර තිබෙනවා.\nඑසේම, මෙරට මිලියන 6.3 ක ජනතාවකට ආහාර අනාරක්ෂිත බව බලපා ඇති බවත් ඉන් පුද්ගලයින් 65,600 දැඩි ආහාර අනාරක්ෂිතභාවයකට ගොදුරු වී ඇති බවත් ලෝක ආහාර වැඩසටහන ප්‍රකාශ කළා.\nඔවුන් නිකුත් කළ වාර්තාවක දැක්වෙන්නේ මේ වසරේදී මෙරට මිලියන 3.4 ක ජනතාවක් ජිවිතාරක්ෂක ආධාර ලෙස ඇමෙරිකානු ඩොලර් 6.3 ක් අවශ්‍ය වන බවයි.\nගොවීන්ට බීජ, පොහොර සහ මූල්‍ය ආධාර ලබා නොදුනහොත් ලබන මහ කන්නය වී වගාව සියයට 50 කින් අඩු විය හැකි අතර ධීවර හා පශු සම්පත් ක්ෂේත්‍රය ද යථා තත්ත්වයට පත්වීමේ අවදානමක් මතුවන බවත් ලෝක ආහාර වැඩසටහන අනතුරු අඟවා තිබෙනවා.",
       "URL": "https://www.hirunews.lk/310699/ලංකාවේ-මිලියන-7ක්-ප්‍රමාණවත්-ආහාර-නොගන්නා-බව-හෙළිවේ-65000ක්-අවදානමේ-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1000"
}