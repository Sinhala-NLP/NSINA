{
       "Source": "hirunews",
       "Timestamp": "Friday, 24 March 2017 - 6:48",
       "Headline": "මාස 9 කට පසු ඇවන්ගාඩ් කපිතාන්ට ඇප",
       "News Content": "නීතිවිරෝධී ගිනි අවි සහ පුපුරණ ද්‍රව්‍ය ප්‍රවාහනය කළ බවට චෝදනා එල්ල වී අත්අඩංගුවට ගෙන රක්ෂිත බන්ධනාගාරගත කර සිටි ඇවන්ගාඩ් නෞකාවේ කපිතාන්වරයා දැඩි ඇප කොන්දේසි මත මුදාහැරීමට ගාල්ල මහාධිකරණය ඊයේ (23) තීරණය කළා.\nඒ, ඊට අදාළ නඩුව ගාල්ල මහාධිකරණ විනිසුරු මොහාන් සෙනෙවිරත්න හමුවේ කැඳවූ අවස්ථාවේදීයි.\nඔහු මාස 9 කට අධික කාලයක් මෙලෙස රක්ෂිත බන්ධනාගාරයේ පසුවුණා.\nකපිතාන්වරයා ඉදිරිපත් කර තිබූ ඇප අයදුම්පතක් සලකා බලමිනුයි විනිසුරුවරයා මෙම තීරණය ගෙන ඇත්තේ.\nඒ අනුව රුපියල් ලක්ෂ 15 ක මුදල් ඇපයක්, රුපියල් ලක්ෂ 100 බැගින් වූ ශරීර ඇප දෙකක් මතයි ඔහු මුදාහැරීමට නියෝග කළේ.\nඑමෙන්ම, සෑම ඉරිදා දිනයකම කොළඹ අපරාධ පරීක්ෂණ දෙපාර්තමේන්තුව හමුවේ පෙනී සිටිය යුතු බවටත් ඔහුට නියෝග කර තිබෙනවා.\nමීට අමතරව සැකකරුට විදේශ ගතවීම වැළැක්වීම සඳහා ආගමන විගමන පාලකවරයාට සහ දිවයිනේ අනුමත සියලූම වරාය නිලධාරීන්ටද උපදෙස් ලබාදීමට අධිකරණය පියවර ගෙන ඇති බව සඳහන්.\nඇවන්ගාඩ් නෞකාවේ කපිතාන් යුක්රේන ජාතික ජෙනලි ගාව්ලෝව් පසුගිය 2016 වසරේ ජුනි මස 23 වනදා අපරාධ පරීක්ෂණ දෙපාර්තමේන්තුව අත්අඩංගුවට ගත්තා.",
       "URL": "https://www.hirunews.lk/157577/මාස-9-කට-පසු-ඇවන්ගාඩ්-කපිතාන්ට-ඇප",
       "Category": "Local News",
       "Parent URL": "https://www.hirunews.lk/local-news.php?pageID=4598"
}