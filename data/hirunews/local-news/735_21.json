{
       "Source": "hirunews",
       "Timestamp": "Monday, 14 November 2022 - 13:01",
       "Headline": "අයවැයට සියල්ල සූදානම්",
       "News Content": "මෙරට 77 වන අයවැය පාර්ලිමේන්තුවට ඉදිරිපත් කිරීමට ඇත්තේ තවත් හෝරා එකහමරාක අඩු කාලයක්.\nමේ වනවිට ඊට සියළු කටයුතු සූදානම් බවයි පාර්ලිමේන්තු සන්නිවේදන දෙපාර්තමේන්තුව සඳහන් කළේ.\nමේ අතර අයවැය ලේඛනයට අමාත්‍ය මණ්ඩල අනුමැතිය හිමිවුණා. ඒ අද පෙරවරුවේ ජනාධිපති රනිල් වික්‍රමසිංහගේ ප්‍රධානත්වයෙන් ජනාධිපති කාර්යාලයේදී අමාත්‍ය මණ්ඩලය රැස්වූ අවස්ථාවේදියි.\nමෙවර අයවැයෙන් රජයේ වියදම් ඇස්මේන්තුව රුපියල් බිලියන 7,885ක්.\nඑය පසුගිය වසරට සාපේක්ෂව 29.2%ක වැඩිවීමක් වන අතර, 2022 වර්ෂයට අදාළව ඉදිරිපත් කෙරුණු අයවැයේ රජයේ වියදම් ඇස්තමේන්තුව දැක්වුණේ රුපියල් බිලියන 6,100ක් ලෙසයි.\nපසුගිය වසරට වඩා රුපියල් බිලියන 1,785ක වැඩිවීමක් සමඟින් මෙවර අයවැය ඉදිරිපත් කෙරෙන්නේ රට දරුණු ආර්ථික අර්බුදයකට මුහුණ දෙමින් තිබෙන අවස්ථාවකයි.\nපුනරාවර්තන වියදම්, සහනාධාර සහ වැටුප් සඳහා රුපියල් බිලියන 2,442ක් වෙන් කර තිබෙන අතර, ප්‍රාග්ධන වියදම් ලෙසින් වෙන් කර ඇති මුදල රුපියල් බිලියන 1,221ක්.\nනව ඉදිකිරීම් සහ නිම කර ඇති ඉදිකිරීම් සඳහා ගෙවීමට ඇති මුදල්, ප්‍රාග්ධන වියදම්වලින් පියවීමට නව අයවැයෙන් යෝජනා කර තිබෙනවා.\nලබන වසරට අදාළ අයවැය ලේඛනයෙන් වැඩිම මුදලක් වෙන් කර තිබෙන්නේ ණය වාරික සහ පොළී ගෙවීම සඳහා වන අතර, එම ප්‍රමාණය රුපියල් බිලියන 4,218ක්.\nඅද ජනාධිපතිවරයා අයවැය පාර්ලිමේන්තුවට ඉදිරිපත් කිරීමෙන් අනතුරුව, හෙට සිට 22 වනදා දක්වා අයවැය දෙවැනි වර කියවීමේ විවාදය පැවැත්වෙනවා.\nනව ලෝකයට ගැලපෙන අලුත් අර්ථිකයක් ගොඩනැංවීමේ ක්‍රියාවලිය අරඹමින් තරුණ තරුණියන් සඳහා යහපත් රටකට අවශය නව වැඩපිළිවෙලක් අයවැය යෝජනා ඔස්සේ නිර්මාණය කිරීමට ද නියමිත බවයි ජනාධිපති මාධ්‍ය අංශය නිවේදනයක් නිකුත් කරමින් සඳහන් කළේ.\nඑමෙන්ම සමාජ සුබසාධන ප්‍රතිලාභ නිශ්චිතවම අවශ්‍ය වන ජනතාව වෙත පිරිනැමීමටත්, පෞද්ගලික අංශය මෙරට ආර්ථිකයේ ගාමක බලවේගය ලෙස ගොඩනැගිම සඳහාත් ප්‍රතිපත්තිමය පරිසරයක් සකස් කිරීම කෙරෙහි මෙවර අයවැයෙන් වැඩි අවධානයක් යොමුකරන බවයි එහි දැක්වුණේ.\nජනාධිපතිවරයා අයවැය පාර්ලිමේන්තුවට ඉදිරිපත් කිරීමෙන් පසුව ආණ්ඩු පක්ෂයේ මැති ඇමතිවරුන් දැනුම්වත් කිරීමේ වැඩසටහනක් පස්වරු 3.30 ට පාර්ලිමේන්තු සංකීර්ණයේදී පැවැත්වෙනවා.\nඊට ජනාධිපති රනිල් වික්‍රමසිංහ, අග්‍රාමාත්‍ය දිනේෂ් ගුණවර්ධන, මුදල් අමාත්‍යාංශයේ නිලධාරීන් එක්වනු ඇති.\nමේ අතර මෙවර අයවැය කථාව ගැලරියේ සිට නැරඹීම සඳහා පාසල් සිසුන් 400කට අවස්ථාව සළසා ඇති බව පාර්ලිමේන්තුවේ සන්නිවේදන අංශය සඳහන් කළා.\nඑමෙන්ම විදෙස් තානාපතිවරුන්ටද ඒ සඳහා අවස්ථාව හිමිව ඇති බව සඳහන්.",
       "URL": "https://www.hirunews.lk/320351/අයවැයට-සියල්ල-සූදානම්",
       "Category": "Local News",
       "Parent URL": "https://www.hirunews.lk/local-news.php?pageID=735"
}