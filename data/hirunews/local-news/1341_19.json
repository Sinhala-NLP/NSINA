{
       "Source": "hirunews",
       "Timestamp": "Tuesday, 22 February 2022 - 9:40",
       "Headline": "කොටදෙණියාවේ අල්කයිඩා කණ්ඩායමේ තවත් අයෙකු අත්අඩංගුවට (වීඩියෝ)",
       "News Content": "කොටදෙණියාව - වත්තේමුල්ල ප්‍රදේශය භීතියට පත් කරමින් හැසිරුණු අල්කයිඩා නමින් හඳුන්වන දාමරික කණ්ඩායමේ තවත් සාමාජිකයෙකු අත්අඩංගුවට ගෙන තිබෙනවා.\nමේ වන විට 23 හැවිරිදි එම සැකකරුගෙන් කොටදෙණියාව පොලිසිය ප්‍රශ්න කරමින් සිටින බවයි වාර්තා වන්නේ.\nමේ දක්වා මෙම කණ්ඩායමේ 3 දෙනෙකු අත්අඩංගුවට ගෙන ඇති අතර තවත් සැකකරුවෙකු අත්අඩංගුවට ගැනීම සඳහා පොලිස් කණ්ඩායමක් යොදවා තිබෙනවා.\nපොලිස් මාධ්‍ය ප්‍රකාශක ජ්‍යෙෂ්ඨ පොලිස් අධිකාරී නිහාල් තල්දූව ප්‍රකාශ කළේ සිද්ධියට අදාළව අත්අඩංගුවට ගත් සැකකරුවන් ලබන 28 වනදා දක්වා රක්ෂිත බන්ධනාගාර ගත කර ඇති බවයි.\nකොටදෙණියාව - වත්තේමුල්ල ප්‍රදේශයේ අණසක පතුරුවමින් සිටින අල්කයිඩා නමින් හඳුන්වන දාමරික කල්ලියක් පිලිබඳව අප ප්‍රථම වරට අනාවරණ කළේ පසුගිය 19 වනදායි.\nඊට ආසන්නතම සිදුවීම ලෙස පසුගියදා 3 හැවිරිදි සහ සය හැවිරිදි දැරියන් දෙදෙනෙකු ද කපා කොට ඝාතනය කිරීමට ඔවුන් තැත් කර තිබුණා.\nඅදාළ සැකකරුවන් විසින් වයෝවෘද්ධ යුවලක් අමානුෂිය ලෙස කපාකොට තුවාල සිදුකිරීමේ සිද්ධියට අදාළවයි මෙලෙස ඔවුන් අත්අඩංගුවට ගැණුනේ.",
       "URL": "https://www.hirunews.lk/297684/කොටදෙණියාවේ-අල්කයිඩා-කණ්ඩායමේ-තවත්-අයෙකු-අත්අඩංගුවට-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1341"
}