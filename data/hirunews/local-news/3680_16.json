{
       "Source": "hirunews",
       "Timestamp": "Friday, 26 October 2018 - 16:47",
       "Headline": "ජනපති සහ හිටපු ආරක්ෂක ලේකම් ඝාතන කුමන්ත්‍රණය ගැන 89 දෙනෙකුගෙන් ප්‍රකාශ සටහන් කර ගනී",
       "News Content": "ජනාධිපති මෛත්‍රීපාල සිරිසේන සහ හිටපු ආරක්ෂක ලේකම් ගෝඨාභය රාජපක්ෂ ඝාතනය කිරීමට කුමන්ත්‍රණය කළ බව කියන සිද්ධියේ පරීක්ෂණවලට අදාළව පුද්ගලයින් 89 දෙනෙකුගෙන් අපරාධ පරික්ෂණ දෙපාර්තමේන්තුව ප්‍රකාශ සටහන් කරගෙන තිබෙනවා.\nඒ අතර, නියෝජ්‍ය පොලිස්පතිවරුන් දෙදෙනෙකු ඇතුළු පොලිස් නිළධාරින් 47 දෙනෙක් සිටින බවයි පොලිස් මාධ්‍ය ප්‍රකාශක පොලිස් අධිකාරි රුවන් ගුණසේකර කොළඹ අද (26) පැවැති මාධ්‍ය හමුවකට එක්වෙමින් කියා සිටියේ.\nඑමෙන්ම මෙම පරික්ෂණය හඬපට මත පදනම්ව පමණක්ව සිදු වුවක් නොවන බවයි ඔහු එහිදී වැඩිදුරටත් සඳහන් කළේ.\nලබා ගත් ප්‍රකාශ වල හිටපු ජනාධිපති මහින්ද රාජපක්ෂ ඝාතනය කිරිමේ සැලැස්මක් පිළිබඳව තොරතුරු අනාවරණය නොවුණු බවයි පොලිස් මාධ්‍ය ප්‍රකාශක පොලිස් අධිකාරි රුවන් ගුණසේකර මෙහිදී කියා සිටියේ.\nඔහු කියා සිටියේ නාමල් කුමාරගේ නිවසේ සිට අත්අඩංගුවට ගත් ඉන්දීය ජාතිකයා මානසික විශේෂඥ වෛද්‍යවරයෙකුට ඉදිරිපත් කිරීමෙන් අනතුරුව මුල්ලේරියාව රෝහල වෙත යොමුකළ බවයි.",
       "URL": "https://www.hirunews.lk/202988/ජනපති-සහ-හිටපු-ආරක්ෂක-ලේකම්-ඝාතන-කුමන්ත්‍රණය-ගැන-89-දෙනෙකුගෙන්-ප්‍රකාශ-සටහන්-කර-ගනී",
       "Category": "Local News",
       "Parent URL": "https://www.hirunews.lk/local-news.php?pageID=3680"
}