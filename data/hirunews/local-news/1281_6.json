{
       "Source": "hirunews",
       "Timestamp": "Monday, 21 March 2022 - 12:02",
       "Headline": "නැවට සල්ලි ගෙවන්න බැරි වුනොත් නැවතත් ගෑස් හිඟයක්.",
       "News Content": "සිය සමාගම සතුව පවතින ගෑස් තොග අද දිනය තුළ අවසන් වන බව ලිට්‍රෝ ගෑස් සමාගම පවසනවා.\nමේ වන විට කොළඹ වරාය ආසන්නයට පැමිණ ඇති ගෑස් තොග රැගත් නෞකාව ට මුදල් ගෙවීමට අද දිනය තුළ නොහැකි වුවහොත් නැවතත් රට තුළ ගෑස් හිඟයක් ඇති වන බවයි ලිට්රෝ සමාගම පවසන්නේ.\nසාමාන්‍යයෙන් මාසකට කිලෝ ග්‍රෑම් 12.5 ගෘහස්ථ ගෑස් සිලින්ඩර ලක්ෂ විස්සක් (2,000,000) පමණ අවශ්‍ය වුවද මාර්තු මාසයේ මේ දක්වා ලැබී ඇත්තේ ගෑස් සිලින්ඩර ලක්ෂ හතරක් (400,000) පමණක් බවත් එම සමාගමේ ප්‍රකාශකයෙකු සඳහන් කළා.\nසාමාන්‍යයෙන් දින තුනකට වරක් ගෑස් තොග රැගත් නෞකාවක් මෙරටට පැමිණෙන අතර එලෙස මාසයකට පැමිණෙන ගෑස් සහිත නෞකා සංඛ්‍යාව දහයක්.\nඑසේ වුවත් රටේ මේ වන විට පවතින ආර්ථික අර්බුදය හේතුවෙන් දින තුනකට වරක් පැමිනෙන එවැනි නැවකට ගෙවීම් කිරීමට තරම් ඩොලර් සිය සමාගමට නොලැබෙන බවත් එම ප්‍රකාශකයා පවසා සිටියා.\nමේ අතර ලාෆ් ගෑස් සමාගමට සමානුපාතිකව ලිට්රෝ ගෑස් මිල ද ඉහල දැමීමේ අවශ්‍යතාවක් ඇති බවත් සාමාන්‍යයෙන් මේ වන විට ලිට්රෝ සමාගම එක් කිලෝ ග්‍රෑම් 12.5 ගෑස් සිලින්ඩරයක් සඳහා රුපියල් 4662 ක මුදලක් වැය කරන බවත් ඔහු කියා සිටියා.\nඒ අනුව ඔහු ඉඟි කර සිටියේ අවම තරමින් ලාභ ලබා ගැනීම පසෙක තබා වැය වන මුදල ප්‍රතිපූර්ණය කර ගැනීමට හෝ ගෑස් මිල ඉහල දැමිය යුතු බවයි.\nබොහෝ විට එලෙස සිදු කෙරෙන මිල ඉහළ දැමීමක් ලාෆ් ගෑස් සමාගමේ මිල හා සමාන වීමට ඉඩ ඇති බවත් ඔහු කියා සිටියා.",
       "URL": "https://www.hirunews.lk/299981/නැවට-සල්ලි-ගෙවන්න-බැරි-වුනොත්-නැවතත්-ගෑස්-හිඟයක්",
       "Category": "Local News",
       "Parent URL": "https://www.hirunews.lk/local-news.php?pageID=1281"
}