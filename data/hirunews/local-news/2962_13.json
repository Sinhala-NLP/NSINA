{
       "Source": "hirunews",
       "Timestamp": "Thursday, 09 January 2020 - 12:32",
       "Headline": "නවක වද සිද්ධියකට කොළඹ  සරසවියේ ගැටුමකින් සිසුවෙකු රෝහලේ",
       "News Content": "නවක වද සිද්ධියක් සම්බන්ධයෙන් කොළඹ විශ්වවිද්‍යාල පරිශ්‍රයේ සිසුන් දෙපිරිසක් අතර ඇතිවූ ගැටුම්කාරී තත්ත්වයක් හේතුවෙන් තුවාල ලැබූ සිසුවෙකු කොළඹ ජාතික රෝහලට ඇතුළත් කර තිබෙනවා.\nසිද්ධියෙන් තුවාල ලබා රෝහල් ගත කර ඇත්තේ කලා පීඨයේ තුන්වන වසරේ ඉගෙනුම ලබන සිසුවෙක්.\nතුන්වන වසරේ සහ දෙවන වසරේ සිසුන් කිහිපදෙනෙකු අතර ඇති වූ බහින් බස්වීමක් ගැටුමක් දක්වා වර්ධනය වීමෙන් මෙම පහර දීම සිදුව ඇති බවයි වාර්තා වන්නේ.\nඒ සම්බන්ධයෙන් වූ වීඩියෝ පටයක් සමාජමාධ්‍ය තුළද මේ වනවිට හුවමාරු වෙමින් පවතිනවා.\nඑහිදී තුවාල ලබා රෝහල් ගතකර සිටින සරසවි සිසුවාට දෙවන වසරේ සිසුන් පුටුවකින් පහරදෙන ආකාරයද දක්නට ලැබෙන අතර, එම අවස්ථාවේදී ඔහුගේ හිසට බරපතල තුවාල සිදුවනවා.\nපහරකෑමට ලක්වූ සිසුවා කොළඹ ජාතික රෝහලේ හදිසි අනතුරු ඒකකයේ ප්‍රතිකාර ලබන අතර ඔහුගේ හිසට සහ මුහුණට තුවාල සිදුව ඇති බවයි රෝහල් ප්‍රකාශකයෙකු සඳහන් කළේ. මෙම සිසුවාට ශල්‍යකර්මයක් ද සිදු කිරීමට නියමිත බව වාර්තා වනවා.\nවිශ්වවිද්‍යාලයේ කලා පීඨයේ තුන්වන වසරේ සිසුන් නවක වදයට එරෙහිව කටයුතු කිරීම හේතුවෙන් කිහිප අවස්ථාවකදීම දෙවන වසරේ සිසුන් සමඟ බහින්බස්වීම් ඇතිව තිබෙනවා.\nපහරදීම සිදුවන අවස්ථාවේ එහි සිටි සිසුන් කිහිපදෙනෙකු ඒ සම්බන්ධයෙන් අදහස් දක්වමින් ප්‍රකාශ කළේ නවක වද සිද්ධි සම්බන්ධයෙන් විශ්වවිද්‍යාල පාලනාධිකාරිය දැනුවත් කළද ඊට නිසි ප්‍රතිචාරයක් නොලැබුණු බවයි.",
       "URL": "https://www.hirunews.lk/231891/නවක-වද-සිද්ධියකට-කොළඹ-සරසවියේ-ගැටුමකින්-සිසුවෙකු-රෝහලේ",
       "Category": "Local News",
       "Parent URL": "https://www.hirunews.lk/local-news.php?pageID=2962"
}