{
       "Source": "hirunews",
       "Timestamp": "Sunday, 21 April 2019 - 13:49",
       "Headline": "පාර්ලිමේන්තුව හදිසියේ කැඳවයි",
       "News Content": "පවතින තත්ත්වය හමුවේ පාර්ලිමේන්තුව අනිද්දා (23) පස්වරුවේ කැඳවීමට තීරණය කර තිබෙනවා.\nපාර්ලිමේන්තු මහ ලේකම් ධම්මික දසනායක ප්‍රකාශ කළේ අග්‍රාමාත්‍ය රනිල් වික්‍රමසිංහගේ ඉල්ලීමක් පරිදි ස්ථාවර නියෝගවලට අනුව කථානායකවරයා පාර්ලිමේන්තුව කැඳවීමට ඒ අනුව කටයුතු කර ඇති බවයි.\nඊට අදාළ ගැසට් නිවේදනය අද පස්වරුවේ නිකුත් කිරීමට නියමිතයි.\nමේ අතර ඉන්දීය අග්‍රාමාත්‍ය නරේන්ද්‍ර මෝදි, අද උදෑසන සිදුවූ පිපිරීම් හෙළා දකිමින් ට්විටර් පණිවුඩයක් නිකුත් කර තිබෙනවා.\nඑමඟින් ඔහු ප්‍රකාශ කර ඇත්තේ ඉන්දියාව මෙම අවස්ථාවේදී ශ්‍රී ලංකා රජය සහ ජනතාව සමඟ සිටින බවයි.\nත්‍රස්තවාදයට එරෙහිව සටන් කළ යුතු බවත්, ප්‍රහාර සඳහා වගකිවයුත්තන් නීතිය හමුවට ගෙන යා යුතු බවත් ට්විටර් පණිවුඩය මගින් ඉන්දීය අග්‍රාමාත්‍යවරයා අවධාරණය කරනවා.\nඑමෙන්ම පාකිස්ථාන අග්‍රාමාත්‍ය ඉම්රාන් ඛාන්ද ශ්‍රී ලංකාවේ සිදුවූ පිපිරීම් හෙළා දකිමින් ට්විටර් පණිවුඩයක් නිකුත් කර තිබෙනවා.\nඑමෙන්ම පවතින තත්ත්වයත් සමඟ බස් රථ සහ දුම්රියෙන් පාර්සල් ප්‍රවාහනය තාවකාලිකව අත්හිටුවා තිබෙනවා.\nඒ අනුව අයිතිය තහවුරු කළ හැකි පාර්සල් පමණක් ප්‍රවාහනය කිරීමටයි මගීන්ට අවසර ලැබෙන්නේ.\nපවතින ආරක්ෂක තත්ත්වය මත අයිතිය තහවුරු කරගත් පාර්සල් පමණක් ප්‍රවාහනයට කටයුතු කරන ලෙස රියදුරන්ට සහ රිය සහයකයින්ට බලධාරීන් දැනුම් දෙනවා.",
       "URL": "https://www.hirunews.lk/214891/පාර්ලිමේන්තුව-හදිසියේ-කැඳවයි",
       "Category": "Local News",
       "Parent URL": "https://www.hirunews.lk/local-news.php?pageID=3392"
}