{
       "Source": "hirunews",
       "Timestamp": "Wednesday, 04 March 2020 - 7:08",
       "Headline": "මැතිවරණ කොමිසමෙන් ගැසට් නිවේදන කිහිපයක්",
       "News Content": "මහ මැතිවරණයට අදාළ ඇප මුදල් තැන්පත් කිරීම, නාමයෝජනා භාර ගන්නා ස්ථාන සහ තමන්ට ජන්දය දීමට නොහැකි වෙතැයි සාධාරණ බියක් ඇති තැනැත්තන්ට වෙනත් ජන්ද පොළකදී ජන්දය දීම සඳහා පහසුකම් සැලසීමට අදාල ගැසට් නිවේදන මේ වනවිට නිකුත් කර තිබෙනවා.\nඒ අනුව කොළඹ දිස්ත්‍රික්කය සඳහා මන්ත්‍රීවරු 19 දෙනෙකු තෝරාගන්නා අතර නාමයෝජනා පත්‍රයේ අපේක්ෂකයන් 22 දෙදෙනෙකුගේ නම් ඇතුළත් කළ යුතුයි.\nගම්පහ දිස්ත්‍රික්කයට  අපේක්ෂකයින් 21 දෙනෙකුගේත්, කළුතර දිස්ත්‍රික්කයට අපේක්ෂකයින් 13 දෙනෙකුගේත්,  මහනුවර දිස්ත්‍රික්කයට අපේක්ෂකයින් 15 දෙනෙකුගේ නම් ඇතුළත් කළ යුතු වනවා.\nමාතලේ, පොළොන්නරුව සහ මඩකලපුව යන දිස්ත්‍රික්ක සඳහා අපේක්ෂකයින් 8 දෙනෙකුගෙන් සමන්විත නාමයෝජනා පත්‍ර ඉදිරිපත් කළ යුතු බවයි මැතිවරණ කොමිෂන් සභාව නිකුත් කළ ගැසට් නිවේදනයේ දැක්වෙන්නේ.\nනුවරඑළිය සහ පුත්තලම දිස්ත්‍රික්ක සඳහා අපේක්ෂකයින් 11 දෙනෙකු බැගින්ද, ගාල්ල, බදුල්ල, කෑගල්ල සහ අනුරාධපුර යන දිස්ත්‍රික්ක සඳහා අපේක්ෂකයින් 12 දෙනෙකු බැගින් ද ඉදිරිපත් කළ යුතුයි.\nමාතර, හම්බන්තොට, යාපනය සහ දිගාමඩුල්ල දිස්ත්‍රික්ක සඳහා අපේක්ෂකයින් 10 දෙනෙකු බැගින්ද වන්නි සහ මොනරාගල දිස්ත්‍රික්ක සඳහා අපේක්ෂකයින් 9 දෙනෙකු බැගින් ද ත්‍රිකුණාමල දිස්ත්‍රික්ක සඳහා අපේක්ෂකයින් 7 දෙනෙකු ද නාමයෝජනා පත්‍රයට ඇතුළත් කළ යුතුයි.\nකුරුණෑගල දිස්ත්‍රික්ක සඳහා අපේක්ෂකයින් 18 දෙනෙකු ඉදිරිපත් කළ යුතු අතර රත්නපුර දිස්ත්‍රික්ක සඳහා අපේක්ෂකයින් 14 දෙනෙකු ඉදිරිපත් කළ යුතු බවයි මැතිවරණ කොමිෂන් සභාව සඳහන් කළේ.\nමේ අතර මහ මැතිවරණයේදී ස්වාධීන කණ්ඩායම් එක් අයෙකුට රුපියල් දෙදහස බැගින් ඇප මුදල්තැන්පත් කළ යුතු වනවා.\nඑමෙන්ම මෙවර මැතිවරණයේදී වෙනත් ජන්දපොළකදී ජන්දය ලබා දීමට අවශ්‍ය පුද්ගලයන්ට ඒ සඳහා ඉල්ලූම් කිරීමට අවස්ථාව පවතින බවද එම කොමිසම ප්‍රකාශ කළා.\nඒ අනුව දිස්ත්‍රික් තේරීම්භාර නිලධාරි කාර්යාලවලින් සහ ග්‍රාම නිලධාරි කාර්යාලවලින් අදාල ඉල්ලූම්පත් ලබාගත හැකි අතර එය දින 7 ක් ඇතුළත සම්පූර්ණ කර මැතිවරණ කොමිෂන් සභාව වෙත යොමු කළ යුතුයි.",
       "URL": "https://www.hirunews.lk/235733/මැතිවරණ-කොමිසමෙන්-ගැසට්-නිවේදන-කිහිපයක්",
       "Category": "Local News",
       "Parent URL": "https://www.hirunews.lk/local-news.php?pageID=2871"
}