{
       "Source": "hirunews",
       "Timestamp": "Tuesday, 18 July 2017 - 19:15",
       "Headline": "ශරීර කෘත්‍ය කරන්න එක බාල්දියක් පමණක් ණයට දෙන වැසිකිළිය (ඡායාරූප)",
       "News Content": "දඹුල්ල ආර්ථික මාධ්‍යස්ථානය තුළ පවත්වාගෙන යන පොදු වැසිකිලියේ නල ජලය ලබාදීම නැවතී වසරක කාලයක් ගතවී ඇති බවද දැනට වැසිකිලිය පාවිච්චි කරන අයකුගෙන් රුපියල් 20ක මුදලක් අයකරගෙන අවශ්‍ය වතුර බාල්දියක් ලබාදෙන බවත් එසේ ලබාදෙන ජලයද සීමාකර ඇති බැවින් වැසිකිලිය පාවිච්චි කරන ජනතාවට මේ නිසා අපහසුතා රැසක් සිදුවන බවත් එම මධ්‍යස්ථානයට පැමිණෙන්නන් පවසනවා.\nමේ වැසිකිළිය කළමනාකරණ භාරය මගින් පුද්ගලික කොන්ත්‍රාත්කරුවකුට භාර දී  ඇත්තේ මාසකට රුපියල් තිස්දහසක මුදලකටයි.\nදිනකට පුද්ගලයන් 800ත් 1000ත් අතර ප්‍රමාණයක් එක් අයෙකු රු 20 බැගින් ලබාදී මසකට රුපියල් ලක්ෂ පහකට වැඩි මුදලක් උපයා ගත්තද වැසිකිලියේ පවිත්‍රතාව පිළිබඳ නිසි අවධානයක් යොමු නොවන බව ජනතාව කියා සිටිනවා.\nවැසිකිළිය පාවිච්චි කරන ජනතාව කියා සිටින්නේ ප්‍රමාණවත් ජලය නොමැති වූවද මුදල ගන්නා බවයි.\nඑමෙන්ම මෙහි අප ජලය බට කැඩී ඉවතලන ජලය අසල ඇති තම්මන් ඇලට මුසුවන බවත් ජනතාව පවසනවා.\nඅප මේ වැසිකිලි ප්‍රශ්නය සොයා බැලීමට ගිය අවස්ථාවේ එක්තරා අයකු සිය අවශ්‍යතාවය ඉටු කරගෙන රු 20 ක මුදලක් නොමැතිව ණයට සිය අවශ්‍යතාව  ඉටුකරගත් සිද්ධියක්ද දැකගැනීමට හැකි වුනා.\nදඹුල්ල ආර්ථික මාධ්‍යස්ථානයේ කඩකාමර 150ක්  පවතින අතර එක කඩයක පමණක් සේවකයන් 8ත් 10ත් අතර ප්‍රමාණයක් සේවය කරනවා.\nකම්කරුවන් 200ක් පමණ සිටින බවද වෙළෙන්දන් හා ගොවින් දිනකට 8000 ක් පමණ පැමිණෙන අතර මේ සියලු දෙනාටම ඇත්තේ මේ වැසිකිලිය පමණයි.\nමේ පිළිබඳව ආර්ථික මධ්‍යස්ථාන කළමනාකරු ක්‍රිස්ටි විජේරත්නගෙන් විමසීමේදී පැවසුවේ අප ද්‍රව්‍ය වලවල් අවධානම් තත්වයක පවතින නිසා ඊට එක්වන ජලය අවම කිරීමට වැසිකිලියට සපයා ඇති ජලය සීමාකර තිබෙන බවයි.\nඑමෙන්ම කඩිනමින් නව වැසිකිලියක් ඉදිකිරීමට සුදානම් බවද සඳහන් කළා.\nඔහු මිට වසරකට පෙරද මේ ප්‍රකාශයම සිදුකිරීම විශේෂත්වයක්.\nඔහු වැඩිදුරටත් කියා සිටියේ වැසිකිලියේ ප්‍රශ්නයක් ඇතිවී නැති බවත් තමන්ට ඒ ගැන පැමිණිලි ලැබී නැති බවයි.\nමේ නිසා අප විෂය භාර අමාත්‍ය පී හැරිසන්ගෙන් විමසීමේදී කිවේ මෙහි වගකීම කළමනාකරණ භාරයට පැවරෙන බවත් තමන් සොයා බලන බවයි.",
       "URL": "https://www.hirunews.lk/166191/ශරීර-කෘත්‍ය-කරන්න-එක-බාල්දියක්-පමණක්-ණයට-දෙන-වැසිකිළිය-ඡායාරූප",
       "Category": "Local News",
       "Parent URL": "https://www.hirunews.lk/local-news.php?pageID=4415"
}