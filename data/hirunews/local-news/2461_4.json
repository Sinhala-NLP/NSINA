{
       "Source": "hirunews",
       "Timestamp": "Friday, 11 September 2020 - 19:34",
       "Headline": "මත්ද්‍රව්‍ය සම්බන්ධයෙන් අත්අඩංගුවට ගත් පිරිස තිස්දහස ඉක්මවයි - වැලිහිඳ කලූ සහ ජෝසා රඳවාගෙන ප්‍රශ්න කෙරේ (වීඩියෝ)",
       "News Content": "ආහාර වර්ජනය හේතුවෙන් ඇති වු රෝගි තත්ත්වයන් හේතුවෙන් මත්ද්‍රව්‍ය ජාවාරම් සම්බන්ධයෙන් චෝදනා එල්ල වී දැනට බූස්ස බන්ධනාගාරයේ විශේෂ අංශයේ රදවා සිටින කංජිපානි ඉම්රාන්, රෝහල් ගත කර තිබෙනවා.\nබන්ධනාගාර දෙපාර්තමේන්තුවේ ආරංචි මාර්ග සඳහන් කළේ අද පස්වරුවේ ඔහු බූස්ස දකුණු විදාන නාවික හමුදා රෝහලට ඇතුළත් කළ බවයි.\nමත්ද්‍රව්‍ය ජාවාරම් සම්බන්ධයෙන් චෝදනා එල්ල වී සිටින පතාල කල්ලි සමාජිකයින් වන පොඩි ලැසී සහ වෙලේ සුදා ඇතුළු රැඳවියන් පිරිසක් පෙරේදා සිට ආරම්භ කළ ආහාර වර්ජනය අද තුන්වන දිනටත් ක්‍රියාත්මකයි.\nපෙරේදා දිනයේදි ආහාර වර්ජනයේ රැඳවියන් 40 නිරත වුවද මේ වනවිට ඉන් 13 දෙනෙකු එය අතහැර ඇති බවයි බන්ධනාගාර දෙපාර්තමේන්තුව සඳහන් කළේ.\nබන්ධනාගාර දෙපාර්තමේන්තුවේ උසස් නිලධාරියෙකු කියා සිටියේ ජංගම දුරකථන පහසුකම් ලබාදීම, ඔවුන් හමුවට එන නීතිඥවරුන් හමුවීම සඳහා වැඩි කාලයක් ලබාදීම සහ නඩු කටයුතු සඳහා පිටතට ගොස් යළි බන්ධනාගාර වෙත පැමිණීමේදී සිදුකරන පරීක්ෂා ඉවත් කිරීම ආදී ඉල්ලීම් කිිහිපයක් මුල් කර ගනිමින් ඔවුන් මෙම ආහාර වර්ජනය ආරම්භ කළ බවයි.\nමීට පෙර ද පොඩි ලැසී ඇතුළු මත්ද්‍රව්‍ය ජාවාරම් සම්බන්ධයෙන් චෝදනා එල්ල වී බන්ධනාගාර ගතව සිටි පිරිසක් ඉල්ලීම් කිිහිපයක් මුල් කර ගනිමින් ආහාර වර්ජනයේ නිරත වුණා.\nඑම අවස්ථාවේදී ඒ පිළිබඳසොයා බැලීම සඳහා බන්ධනාගාර නිලධාරින් පැමිණි අවස්ථාවේදී පොඩි ලැසී ඇතුළු පතාල කල්ලි සමාජිකයින් පිරිස ඔවුන්ට මරණ තර්ජන එල්ල කර තිබුණා.\nඊට අදාළව ප්‍රකාශයක් ලබා ගැනීම සඳහා මේ මස 25 වනදා පොඩි ලැසී අධිකරණය හමුවට ඉදිරිපත් කරන ලෙසටයි ගාල්ල ප්‍රධාන මහේස්ත්‍ර‍්‍රාත්වරයා පසුගියදා නියෝග කළේ.\nරැඳවියන් සිදු කරන මෙම වර්ජනය සම්බන්ධයෙන් අප බන්ධනාගර දෙපාර්තමේන්තුවේ පරිපාලන අංශයේ කොමසාරිස් චන්දන ඒකනායකගෙන් විමසිමක් කළා.\nඑහිදි ඔහු කියා සිටියේ රැඳවියන් ආහාර වර්ජනයක නිරත වි සිදු කරන ඉල්ලිම් සාධාරණ නොමැති බවයි.\nමේ අතර, දිවයින පුරා සිදු කළ මත්ද්‍රව්‍ය සහ අවි ආයුධ වැටලිම් වලදී ප්‍රධාන පෙළේ අපරාධ කල්ලි සමාජිකයින්ගේ සමිපතයින්ගේ කිහිපදෙනෙක් ඇතුළු පිරිසක් පොලිසිය අත්අඩංගුවට ගත්තා.\nදැනට අපරාධ පරීක්ෂණ දෙපාර්තමේන්තුව භාරයේ රඳවා සිටින ප්‍රධාන පෙළේ සංවිධානාත්මක අපරාධකරුවෙකු වන මාකඳුරේ මධුෂ්ගේ සමීපතමයෙකු වන රණවකගේ ධම්මික නුවන් රණවක හෙවත් වැලිහිඳ කලූ, වැලිගම - දෙණිපිටිය ප්‍රදේශයේදී පොලිස් විශේෂ කාර්ය බලකාය ඊයේ අත්අඩංගුවට ගත්තා.\nඒ හෙරොයින් ග්‍රෑම් දෙකයි මිලිග්‍රෑම් 960 ක් සමඟයි.\n35 හැවිරිදි මෙම සැකකරු, මාකදුරේ මධුෂ් සමඟ ඩුබායි හිදී මත්ද්‍රව්‍ය සම්බන්ධයෙන් වන චෝදනාවට එරට ආරක්ෂක අංශ මගින් අත්අඩංගුවට ගෙන පසුගිය වසරේ අප්‍රේල් මාසයේදි මෙරටට පිටුවහල් කළ අයෙකු බව පොලිස් විශේෂ කාර්ය බලකාය සඳහන් කළා.\nඑසේම, වැලිගම පොලිසියට  ලැබුණු තවත් තොරතුරකට අනුව ප්‍රධාන පෙළේ සංවිධානාත්මක අපරාධකරුවෙකු වන නදුන් චින්තක නොහොත් හරක් කටාගේ ගෝලයෙකු වන හසන් චින්තක හෙරොයින් සමග අත්අඩංගුවට ගෙන තිබෙනවා.\nමෙම සැකකරුවන් දෙදෙනා මාතර අධිකරණයට ඉදිරිපත් කිරිමෙන් පසු දින තුනක් රඳවා ගෙන ප්‍රශ්න කිරිමට අධිකරණය අවසර ලබා දුන් බවයි පොලිසිය සඳහන් කළේ.\nපොලිස් විශේෂ කාර්ය බලකාය හික්කඩුව කුමාරකන්ද ප්‍රදේශයේදි එක්ව සිදු කළ වැටලිමකදි ටී.56 ගිනි අවි 02 ක් සමග සැකකරුවෙකු අද අත්අඩංගුවට ගෙන තිබෙනවා.\nඔහු රත්ගම විදුර නමැති අපරාධ කල්ලි සාමාජිකයාගේ සමීපතමයෙකු බවයි පොලිස් විශේෂ කාර්ය බලකාය සඳහන් කළේ.\nමත්ද්‍රව්‍ය ජාවාරම් සම්බන්ධයෙන් චෝදනා එල්ල වි රක්ෂිත බන්න්ධාගාර ගතව සිටින බොරැල්ලේ සම්පත් බන්ධනාගාරයේ සිට මෙහෙයවන මත්කුඩු ජාවාරමකට සම්බන්ධ කාන්තාවක සහ පුද්ගලයෙකු සංවිධානාත්මක අපරාධ නිවාරණ කොට්ඨාසය අත්අඩංගුවට ගත්තා.\nඊයේ  වැල්ලම්පිටිය - වෙන්නවත්ත ප්‍රදේශයේදී සිදුකළ වැටලීමකදී හෙරොයින් ග්‍රෑම් 100 යි මිලිග්‍රෑම් 983 ක් සමඟ මෙම සැකකරු සහ සැකකාරිය අත්අඩංගුවට ගනු ලැබුවේ.\nමෙලෙස අත්අඩංගුවට ගනු ලැබු 42 හැවිරිදි සැකකාරිය බොරැල්ලේ සම්පත්ගේ අනියම් බිරිඳ වන අතර, 27 හැවිරිදි අනෙක් පුද්ගලයා ඇයගේ දියණියගේ සැමියායි.\nඑසේම, වැලිපැන්න බොන්දුපිටිය මංසන්ධිය අසලදි ද තවත් සංවිධානාත්මක අපරාධ කල්ලි සමාජිකයෙකුගේ ගෝලයෙකු වන ජෝශෆ් කුමාර හෙවත් ජෝසා පොලිස් විශේෂ කාර්ය බලකාය අත්අඩංගුවට ගනු ලැබුවා.\nඊයේ සිදු කළ වැටලිමකදි  39 හැවිරිදි සැකකරු හෙරොයින් ග්‍රෑම් 22ක් සමග  අත්අඩංගුවට ගත් බවයි පොලිස් විශේෂ කාර්ය බලකාය සඳහන් කළේ.\nවැලිපැන්න පොලිසිය කියා සිටියේ මෙම සැකකරු ද දින 7ක් රඳවා ගෙන ප්‍රශ්න කිරිම සඳහා අධිකරණයෙන් අවසර ලබා ගන්නා බවයි.\nකොළඹ අපරාධ කොට්ඨාශය තවත් සැකකරුවෙක් හොරොයින් ග්‍රෑම් 02ක් සමග පැලියගොඩදි අත්අඩංගුවට ගත් අතර, ඔහු 55 හැවිරිදි කැළණිය ප්‍රදේශයේ පදිංචිකරුවෙක්.\nමේ අතර බස්නාහිර පළාතේ සිදුකළ විශේෂ වැටලීම්වලදී විවිධ චෝදනා යටතේ සැකකරුවන් 392 ක් අත්අඩංගුවට ගෙන තිබෙනවා.\nඉන් 152 ක් මත්ද්‍රව්‍ය වැරදි සම්බන්ධයෙන් අත්අඩංගුවට ගත් අය බවයි පොලීසිය සඳහන් කළේ.\nඑසේම, ත්‍රිකුණාමලය - කුච්චවේලි ප්‍රදේශයේ ද හෙරොයින් සමග අද කාන්තාවක් අත්අඩංගුවට ගැණුණේ ඊයේ අත්අඩංගුවට ගත් සැකකරුවන්ගෙන් ලද තොරතුරු අනුවයි.\nමේ අතර, ආරක්ෂක ලේකම් විශ්‍රාමික මේජර් ජනරාල් කමල් ගුණරත්න කොළඹ අද පැවැති උත්සවයකදී පාතාල තර්ජන සම්බන්ධයෙන් අදහස් පළකලා.\nඔහු කියා සිටියේ මේ වනවිටත් මත්ද්‍රව්‍ය ජාවාරම්කරුවන්, මත්ද්‍රව්‍යවලට ඇබ්බැහිවූවන් ඇතුළු 30,000ක් අත්අඩංගුවට ගෙන ඇති බවයි.",
       "URL": "https://www.hirunews.lk/249991/මත්ද්‍රව්‍ය-සම්බන්ධයෙන්-අත්අඩංගුවට-ගත්-පිරිස-තිස්දහස-ඉක්මවයි-වැලිහිඳ-කලූ-සහ-ජෝසා-රඳවාගෙන-ප්‍රශ්න-කෙරේ-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2461"
}