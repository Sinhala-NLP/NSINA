{
       "Source": "hirunews",
       "Timestamp": "Friday, 26 August 2022 - 22:15",
       "Headline": "හිරු අනාවරණයෙන් බලධාරීන්ගේ ඇස් ඇරෙයි (වීඩියෝ)",
       "News Content": "දෙස්විදෙස් ජනතාවගේ ගෞරවාදරයට පාත්‍රවූ නැඳුන්ගමුවේ රාජා හස්තියාගේ සිරුර සංරක්ෂණය කිරීමෙන් අනතුරුව තැන්පත් කරන ස්ථානය පිළිබඳව මෙතෙක් අවසන් තීරණයක් ගෙන නොමැති බව හිරු ප්‍රවෘත්ති ඊයේ අනාවරණය කළා.\nඒ පිළිබඳව බුද්ධ ශාසන ආගමික සහ සංස්කෘතික කටයුතු අමාත්‍ය විදුර වික්‍රමනායක මහතාගේ අවධානය මේ වනවිට යොමුවි තිබෙනවා.\nඒ අනුව කඩිනමින් අවසන් තීරණයකට එලැඹෙන බවයි අමාත්‍යවරයා වැඩිදුරටත් සඳහන් කළේ.\nආසියාවේ උසම හස්තියා ලෙස විරුදාවලිය වත් නැඳුන්ගමුවේ රාජා 2006 වසරේ සිට 2021 දක්වා අවස්ථා 12කදී මහනුවර ඇසළ මංගල්‍යයේ පෙරහර කරඩුව වැඩම වීමට භාග්‍ය උදාකර ගත් හස්ති රාජයායි.\n2022 මාර්තු 07 වැනිදා වැලිවේරිය රතුපස්වල පිහිටි ධර්මවිජය වෙදමහතාගේ නිවෙස් පරිශ්‍රයේ දී රාජා හස්තියා මියයන්නේ වසර 69ක් ආයූ වැළඳීමෙන් පසුවයි.\nජාතික කෞතුකාගාර දෙපාර්තමේන්තුවේ සත්ත්ව විද්‍යා අංශයට යොමු කෙරුණු නැඳුන්ගමුවේ රාජා හස්තියාගේ සිරුර, සංරක්ෂණය කටයුතුවලින් අනතුරුව තැන්පත් කරන ස්ථානය සම්බන්ධයෙන් ගැටලුකාරී තත්ත්වයක් මතුව ඇති බව හිරු ප්‍රවෘත්ති අනාවරණ කළා.\nඑහිදී ජාතික කෞතුකාගාරයේ අධ්‍යක්ෂ ජෙනරාල් සනූජා කස්තුරිආරච්චි මහත්මිය සඳහන් කළේ මූල් අවස්ථාවේදී රාජා හස්තියා තැන්පත් කිරීම සඳහා දළඳා මාලිගාව පරිශ්‍රයේ ස්ථානයක් ලබා දෙන බව ශ්‍රී දළඳා මාලිගාව පැවසුව ද ඒ සම්බන්ධයෙන් අවසන් ප්‍රතිචාරයක් ලැබී නොමැති බවයි.\nමේ අතර ‍හිරු ප්‍රවෘත්තිය සම්බන්ධයෙන් ප්‍රතිචාර දක්වමින් ශ්‍රී දළදා මාළිගාවේ දියවඩන නිළමේවරයා ජාතික කෞතුකාගාර දෙපාර්තමේන්තුවේ අධ්‍යක්ෂ ජෙනරාල්වරියට ලිපියක් යොමු කරමින් සඳහන් කර ඇත්තේ ශ්‍රී දළදා මාළිගාවෙන් යහපත් ප්‍රතිචාරයක් නොලැබුණු බවට අධ්‍යක්ෂ ජෙනරාල්වරිය සාවද්‍ය ප්‍රකාශයක් සිදුකර ඇති බවයි.\nදියවඩන නිළමේවරයා සඳහන් කරන්නේ ශ්‍රී දළදා මාළිගාව වෙත කෞතුකාගාර දෙපාර්තමේන්තුව විසින් ඉදිරිපත් කළ රුපියල් 1,182,453ක ඇස්තමේන්තුවට අදාළ මුදල් ගෙවා ඇති බවයි.\nඑමෙන්ම රුපියල් 1,003,047ක අතිරේක ඇස්තමේන්තුවට ද කඩිනමින් මුදල් වෙන් කර දෙන බව එම ලිපියේ සඳහන් කර තිබෙනවා.\nබුද්ධ ශාසන ආගමික කටයුතු හා සංස්කෘතික අමාත්‍යාංශ ලේකම්වරයා එවූ ලිපියක කරුණු උපුටා දක්වමින් දියවඩන නිළමේවරයා වැඩිදුරටත් සඳහන් කර ඇත්තේ හස්තියාගේ සිරුර තැන්පත් කිරීමට දළදා මාළිගාව සතුව ඉඩමක් නොමැති නම් ජාතික කෞතුකාගාර පරිශ්‍රයේම එම සිරුර තැන්පත් කිරීමේ හැකියාව පවතින බව දන්වා එවා ඇති බවයි.\nඒ අනුව මීට පෙර ශ්‍රී දළදා මාළිගාවේ කරඬුව වැඩම කළ හෙයියන්තුඩුවේ හස්තියාගේ දේහ කොටස් ජාතික කෞතුකාගාරයේ තැන්පත් කළ ආකාරයටම නැදුන්ගමුවේ රාජා හස්තියා ද තැන්පත් කිරීමට හස්තියාගේ හිමිකරු කෞතුකාගාර දෙපාර්තමේන්තුව සහ ශ්‍රී දළදා මාළිගාව සිදුකළ සාකච්ඡාවලදී තීරණය වූ බවත් දියවඩන නිළමේවරයා සිය ලිපිය මගින් සිහිපත් කර තිබෙනවා.\nමේ සම්බන්ධයෙන් ජාතික කෞතුකාගාර දෙපාර්තමේන්තුවේ අධ්‍යක්ෂ ජෙනරාල්වරිය පැවසුවේ නැදුන්ගමුවේ රාජා හස්තියා සංරක්ෂණය කිරීම සම්බන්ධයෙන් ශ්‍රී දළදා මාළිගාව සමග මුල් අවස්ථාවේ දී ඵලදායී සාකච්ඡා පැවැත්වු ආකාරයටම ඉදිරියේ දී කටයුතු කිරීමට අපේක්ෂා කරන බවයි.\nමේ සම්බන්ධයෙන් හිරු ප්‍රවෘත්ති විෂය භාර අමාත්‍ය විදුර වික්‍රමනායක මහතාගෙන් ද විමසීමක් කළා. ඔහු සඳහන් කළේ හස්තිරාජයාගේ සිරුර සංරක්ෂණය කිරීමෙන් අනතුරුව තැන්පත් කරන ස්ථානය පිළිබඳව ශ්‍රී දළදා මාලිගාවල පුරාවිද්‍යා දෙපාර්තමේන්තුව සහ කෞතුකාගාර දෙපාර්තමේන්තුව එක්ව සකස් කළ වාර්තාව අමාත්‍යාංශයට ලැබී ඇති බවයි.\nඒ අනුව මේ සම්බන්ධයෙන් අවසන් තීරණයක් ගැනීමට කඩිනමින් පියවර ගන්නා බවයි අමාත්‍ය විදුර වික්‍රමනායක මහතා වැඩිදුරටත් සඳහන් කළේ.",
       "URL": "https://www.hirunews.lk/313824/හිරු-අනාවරණයෙන්-බලධාරීන්ගේ-ඇස්-ඇරෙයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=911"
}