{
       "Source": "hirunews",
       "Timestamp": "Friday, 03 December 2021 - 16:15",
       "Headline": "පාකිස්ථානයේ දී මෙරට පුරවැසියෙකු ඝාතනය කර, පුළුස්සා දමයි (වීඩියෝ)",
       "News Content": "පාකිස්ථානයේ සියල්කොට් හි කර්මාන්ත ශාලාවක සේවකයින් පිරිසක් එම කර්මාන්ත ශාලාවේ අපනයන කළමනාකරුට අමානුෂික ලෙස පහර දී වධ හිංසා පමුණුවා මරා දමා ඇති බව වාර්තා වනවා.\nපාකිස්ථානයේ \"ඩෝව්න්\" වෙබ් අඩවියට අනුව මෙලෙස අමානුෂික පහරදීමට ලක් වූ පුද්ගලයා ශ්‍රී ලාංකිකයෙක්.\nඔහුට පහර දුන් කර්මාන්ත ශාලා සේවකයින් ඔහු මියගිය පසු එම සිරුරට ද ගිනි තබා ඇති බවයි වාර්තා වන්නේ.\nමේ සිද්ධියත් සමග ඇති වූ කලබලකාරී තත්ත්වය පාලනය කිරීම සඳහා දැඩි පොලිස් ආරක්ෂාවක් ද එම ප්‍රදේශයට යොදවා තිබෙනවා.\nසියල්කොට් හි වසිරාබාද් පාරේ පිහිටි කර්මාන්ත ශාලවක් තුළ දී මෙම සිදුවීම සිදුව ඇති අතර, සියල්කොට් දිස්ත්‍රික් පොලිස් නිලධාරි උමාර් සයීඩ් මලික් පැවසුවේ මෙම සිද්ධියට ලක් වූ පුද්ගලයා ශ්‍රී ලාංකිකයෙකු බවට මේ වන විට හඳුනාගෙන ඇති බවයි.\nමෙම කර්මාන්ත ශාලාව තුළ සිදු වූ බවට සැලකෙන සමාජ මාධ්‍යවල සංසරණය වන වීඩියෝ දර්ශනවලින් පෙන්නුම් කළේ, සිය ගණනක් පුද්ගලයින් එම ස්ථානය වටා රැස්ව සිටිමින් යම් සටන් පාඨ කියමින් සිටින ආකාරයයි.\nකෙසේ වෙතත් මෙම ඝාතනය පිටුපස ඇති අරමුණ කුමක්ද යන්න පිළිබඳව පොලිසිය මෙතෙක් කිසිදු ප්‍රකාශයක් සිදු කර නැහැ.\nමේ අතර සියල්කොට් පොලිසියේ ප්‍රකාශකයෙකු පැවසුවේ මූලික විමර්ශනයෙන් පසු සියලු තොරතුරු මාධ්‍ය සමග බෙදා ගන්නා බවයි.\nපන්ජාබ් ප්‍රධාන අමාත්‍ය උස්මාන් බුස්ඩාර් විසින් පන්ජාබ් පොලිස්පතිවරයාගෙන් මේ පිළිබඳව සම්පූර්ණ වාර්තාවක් කැඳවා අපි අතර මේ සම්බන්ධයෙන් ඉහළ මට්ටමේ පරීක්ෂණයක් පැවැත්වීමටත් නියෝග කර තිබෙනවා.\n“සිද්ධිය සම්බන්ධයෙන් සෑම අංශයකින්ම සොයා බලා අදාල වාර්තාව ඉදිරිපත් කළ යුතුයි. නීතිය අතට ගන්නා අයට එරෙහිව දැඩි ක්‍රියාමාර්ග ගත යුතුයි.” යනුවෙන් ප්‍රධාන අමාත්‍යවරයා ප්‍රතිචාර දක්වා තිබුණා.\nපන්ජාබ් පොලිස්පති රාඕ සර්දාර් අලි ඛාන් ද සිද්ධිය පිළිබඳ විශේෂ අවධානය යොමු කළ අතර සිද්ධියේ සියලුම පැති ගැන සොයා බැලිය යුතු බවට ගුජ්රන්වාලා ප්‍රාදේශීය පොලිස් ප්‍රධානියාට නියෝග කර තිබෙනවා.\n2010 වසරේදී ද සියල්කොට් ප්‍රදේශයේ සිදුවූ මෙවැනිම සිදුවීමක් නිසා මැර පිරිසක් විසින් සොහොයුරන් දෙදෙනකු පොලිසිය ඉදිරිපිටදීම ඝාතනය කර මරා දැමුණු අතර පසුව එම කුරිරු ඝාතනවල ජංගම දුරකථන දර්ශන රට පුරා පැතිර යාමත් සමග එය මහජනතාවගේ මහත් කම්පනයට හා භීතියට හේතුවක් වුණා.",
       "URL": "https://www.hirunews.lk/289934/පාකිස්ථානයේ-දී-මෙරට-පුරවැසියෙකු-ඝාතනය-කර-පුළුස්සා-දමයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1519"
}