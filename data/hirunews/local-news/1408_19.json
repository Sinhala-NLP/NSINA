{
       "Source": "hirunews",
       "Timestamp": "Friday, 21 January 2022 - 18:09",
       "Headline": "මරදානේ රාජ්‍ය ආයතනයකට පෞද්ගලික බැංකුවක් කඩා පනී - සේවකයින් අතර උණුසුම් තත්ත්වයක්",
       "News Content": "කොළඹ මරදානේ පිහිටා ඇති ගොඩනැගිලි ද්‍රව්‍ය සංස්ථාවේ ප්‍රධාන කාර්යාලයට අද (21) සවස පෞද්ගලික බැංකුවක නියෝජිතයින් පිරිසක් පැමිණ උසාවි නියෝගයක් ඉදිරිපත් කර එම කාර්යාලයේ කොටසක් වෙන්කර ගැනීමට උත්සාහ දරා තිබෙනවා.\nමේ සිද්ධියත් සමඟ ගොඩනැගිලි ද්‍රව්‍ය සංස්ථා පරිශ්‍රය තුළ උණුසුම් තත්ත්වයක් මතු වූයේ එම උත්සාහයට සංස්ථා සේවකයින් විරුද්ධ වීමත් සමඟයි.\nපසුගිය රජය සමයේ ගොඩනැගිලි ද්‍රව්‍ය සංස්ථා ප්‍රධාන කාර්යාලයට එදිරිව අදාළ පෞද්ගලික බැංකුව විසින් ගොනුකළ නඩු කටයුත්තක තීන්දුව අනුව ලබාදුන් උසාවි නියෝගයක් ක්‍රියාත්මක කිරීමටයි එම පෞද්ගලික බැංකුවේ නියෝජිත පිරිස් පැමිණ ඇත්තේ.\nඅදාළ පෞද්ගලික බැංකුව වෙතින් ලබාගත් ණය මුදලක් නොපිය වීම හේතුවෙන් ගොඩනැගිලි ද්‍රව්‍ය සංස්ථා ගබඩා පරිශ්‍රයේ බිම් කොටසක් අදාළ පෞද්ගලික බැංකුවට උසාවි නියෝගයක් හරහා පවරා ඇති බවටයි එහි පැමිණි පිරිස් පවසා ඇත්තේ.\nකෙසේ වෙතත් මෙම මැදිහත් වීමට ගොඩනැගිලි ද්‍රව්‍ය සංස්ථාවේ සේවකයින් පිරිස් විරෝධය පෑම හේතුවෙන් ඇති වූ උණුසුම් තත්ත්වය පාලනය කිරීමට පොලීසිය කැඳවීමටත් සිදු වී තිබෙනවා.\nමෙහිදී එහි පැමිණි පොලිස් නිලධාරීන් පවසා සිටියේ මෙම කාරණය අදාළ පෞද්ගලික බැංකුව සමඟ සාකච්ඡා කර සාමකාමීව විසඳා ගන්නා ලෙසයි.\nඑමෙන්ම උසාවි නියෝගයක් ක්‍රියාත්මක කිරීමට කිසිවකුටත් බාධා කළ නොහැකි බවත් ඔවුන් පෙන්වා දුන්නා.\nකෙසේ වෙතත් දිගින් දිගටම එල්ල වූ සේවක විරෝධතා හමුවේ අදාළ පෞද්ගලික බැංකුවේ නිලධාරීන් පිරිස ගොඩනැගිලි ද්‍රව්‍ය සංස්ථා පරිශ්‍රයෙන් පිටව ගියා.",
       "URL": "https://www.hirunews.lk/294718/මරදානේ-රාජ්‍ය-ආයතනයකට-පෞද්ගලික-බැංකුවක්-කඩා-පනී-සේවකයින්-අතර-උණුසුම්-තත්ත්වයක්",
       "Category": "Local News",
       "Parent URL": "https://www.hirunews.lk/local-news.php?pageID=1408"
}