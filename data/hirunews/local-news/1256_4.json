{
       "Source": "hirunews",
       "Timestamp": "Saturday, 02 April 2022 - 8:45",
       "Headline": "ඩීසල් නැවක් දිවයිනට - පස්වරුවේ සිට බෙදාහැරේ",
       "News Content": "අද (02) දිනයේ දී මෙරටට ඩීසල් රැගත් නෞකාවක් පැමිණ තිබෙනවා.\nඒ අනුව අදාළ නෞකාව රැගෙන ආ ඩීසල් ප්‍රමාණය මෙට්‍රික් ටොන් 40,000ක් බවයි වාර්තා වන්නේ.\nඉන්දීය ණය ආධාර යටතේ මෙම ඩීසල් නෞකාව මෙරටට ලැබී තිබෙනවා.\nඒ අනුව අද පස්වරුවේ සිට දිවයිනේ සියලුම ප්‍රදේශ වෙත මෙම ඩීසල් බෙදාහැරීමට පියවර ගන්නා බවයි ලංකා ඛනිජ තෙල් නීතිගත සංස්ථාවේ සභාපතිවරයා සඳහන් කළේ.\nරට තුළ පවතින දැඩි තෙල් අර්බුදය හේතුවෙන් මේ වනවිට දෛනිකව සිදුවන විදුලි කප්පාදුව පවා පැය 10 ඉක්මවා යාමේ තත්ත්වයකට පත්ව තිබෙනවා.\nමේ හේතුවෙන් කාණ්ඩ වශයෙන් කලාපවලට බෙදා අදාළ විදුලි කප්පාදුවට අවසර දීමටයි මහජන උපයෝගීතා කොමිසම උපදෙස් ලබා දී ඇත්තේ.\nකෙසේවෙතත් ඊයේ (01) දිනයේ දී මෙරටට එල්.පී. ගෑස් මෙට්‍රික් ටොන් 5500ක් රැගත් නෞකාවක් පැමිණිය ද මෙරට රාජ්‍ය බැංකුවක් විසින් ඊට අදාළ ගෙවීම් කටයුතු කිරීමට අවශ්‍ය අමරිකානු ඩොලර් මිලියන 4.9ක් සඳහා අවශ්‍ය ණයවර ලිපි විවර කිරීමට අවස්ථාව නොදුන් නිසා එම නෞකාව යළි ආපසු හරවා යවා තිබෙනවා.\nඉන්ධන අර්බුදය සහ ගෑස් අර්බුදය හේතුවෙන් තවදුරටත් දිවයිනේ පෝලිම් දැකිය හැකි අතර, තෙල් සහ ගෑස් ලබාදෙන ලෙස ඉල්ලමින් ජන විරෝධතාවන් ද හටගෙන තිබෙනවා.",
       "URL": "https://www.hirunews.lk/300985/ඩීසල්-නැවක්-දිවයිනට-පස්වරුවේ-සිට-බෙදාහැරේ",
       "Category": "Local News",
       "Parent URL": "https://www.hirunews.lk/local-news.php?pageID=1256"
}