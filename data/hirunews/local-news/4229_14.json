{
       "Source": "hirunews",
       "Timestamp": "Wednesday, 08 November 2017 - 12:26",
       "Headline": "කොළඹ ජාතික රෝහලේ හදිසි අනතුරු අංශයට වසර 25යි",
       "News Content": "කොළඹ ජාතික රෝහලේ හදිසි අනතුරු අංශයට වසර 25ක් පිරීම නිමිත්තෙන් විශේෂ වැඩසටහනක් ක්‍රියාත්මක කිරීමට සැලසුම්කර තිබෙනවා.\nලබන 10 වනදා රෝහල් පරිශ්‍රයේදී මෙම වැඩසටහන පැවැත්වීමට සැලසුම්කර ඇති අතර මෙහිදී කොළඹ ජාතික රෝහලේ හදිසි අනතුරු අංශය මගින් ඉටුකළ මෙහෙවර ඇතුළත් \"රජත ජයන්තියක පෙළහර\" නමැති ග්‍රන්ථය එළිදැක්වීමටද නියමිතයි.\nහදිසි අනතුරු අංශයට වසර 25ක් සපිරීම නිමිත්තෙන් මෙම ග්‍රන්ථය එළිදැක්වෙන බවයි ශ්‍රී ලංකා හදිසි අනතුරු සහ හදිසි අවස්ථා කළමණාකරන නිළධාරීන්ගේ සංගමයේ සභාපතිනී පුෂ්පා රම්‍යානි සොයිසා සඳහන් කළේ.\nමෙහිදී කොළඹ ජාතික රෝහලේ හදිසි අනතුරු සහ විකලාංග සේවයට විශාල සේවාවක් ඉටුකළ අධ්‍යක්ෂවරුන්, විශේෂඥ වෛද්‍යවරුන් සහ එම කාර්ය මණ්ඩලය ඇගයීමට බලාපොරොත්තු වන බවද පුෂ්පා රම්‍යානි සොයිසා වැඩිදුරටත් කියා සිටියා.\nසෞඛ්‍ය අමාත්‍ය රාජිත සේනාරත්නගේ ප්‍රධානත්වයෙන් මෙම උත්සවය පැවැත්වීමටයි කටයුතු සූදානම් කර ඇත්තේ.",
       "URL": "https://www.hirunews.lk/175547/කොළඹ-ජාතික-රෝහලේ-හදිසි-අනතුරු-අංශයට-වසර-25යි",
       "Category": "Local News",
       "Parent URL": "https://www.hirunews.lk/local-news.php?pageID=4229"
}