{
       "Source": "hirunews",
       "Timestamp": "Friday, 28 August 2020 - 7:56",
       "Headline": "කොරෝනා සමයේ අඩපණ වූ ව්‍යාපාර ගැන සංගණනයක්",
       "News Content": "ඊයේ දිනයේදී කොරෝනා ආසාදිතයින් දෙදෙනෙකු වාර්තා වීමත් සමඟ මෙරට සමස්ත කොරෝනා ආසාදිතයින් සංඛ්‍යාව 2,986 දක්වා ඉහළ ගියා.\nඅවසන් වරට වාර්තා වූ ආසාදිතයින් දෙදෙනා කුවේටයෙන් සහ එක්සත් අරාබි එමීර් රාජ්‍යයෙන් පැමිණ නිරෝධායනයට ලක්වෙමින් සිටින පුද්ගලයින් බවයි රජයේ ප්‍රවෘත්ති දෙපාර්තමේන්තුව සඳහන් කළේ.\nඩුබායි සිට මෙරටට පැමිණ නිරෝධායන කටයුතු අවසන් කර නිවසට පැමිණි ගැබිණි කාන්තාවකට කොරෝනා ආසාදනය වී ඇති බවට තහවුරු වීමත් සමඟ අදාළ කාන්තාවගේ ආශ්‍රිතයින් 15 දෙනෙකු ඊයේ දිනයේදී ස්වයං නිරෝධායන කටයුතු සඳහා යොමු කෙරුණා.\n29 හැවිරිදි මෙම කාන්තාව බංගදෙණිය - කොට්ටපිටිය ප්‍රදේශයේ පදිංචිකාරියක් වන අතර, ඇය හලාවත මහරෝහලේ කොරෝනා ඒකකයට ඇතුළත් කිරීමෙන් අනතුරුව මුල්ලේරියාව මූලික රෝහල වෙත මාරු කර යවා තිබෙනවා.\nඑමෙන්ම, කොරෝනා වෛරසය හේතුවෙන් බලපෑම් එල්ල වීම හේතුවෙන් අඩපණ වූ ව්‍යාපාරික ස්ථාන පිළිබඳව ජන හා සංඛ්‍යාලේඛණ දෙපාර්තමේන්තුව විසින් සමීක්ෂණයක් ආරම්භ කර තිබෙනවා.\nශ්‍රී ලංකාවේ ආර්ථිකයේ සියලු අංශ කෙරෙහි කොරෝනා වෛරසය නිසා බලපෑම් එල්ල වී ඇති අතර, ඒ හේතුවෙන් ලක්ෂ සංඛ්‍යාත පිරිසකට රැකියා අහිමි වීමේ අවදානමකටද ලක්ව ඇති බවයි ජන හා සංඛ්‍යාලේඛණ දෙපාර්තමේන්තුව සඳහන් කළේ.\nකෙසේ වෙතත්, ඒ සඳහා දිගුකාලීන සැලසුම් හා ප්‍රතිපත්ති ක්‍රියාත්මක කිරීමට නිවැරදි දත්ත සහ තොරතුරු අත්‍යවශ්‍ය වනවා.\nඑබැවින් අදාළ සමීක්ෂණයට නිවැරදි දත්ත ලබාගැනීම සඳහා මාර්ගගත ක්‍රමය හෙවත් ඔන්ලයින් ක්‍රමවේදය ඔස්සේ ඊට සහභාගි විය හැකියි.\nඒ අනුව අඅඅගිඒඑසිඑසජිගටදඩගකන යන වෙබ් අඩවියට පිවිසීමෙන් අදාළ ඉල්ලුම් පත්‍ර ලබාගැනීමේ හැකියාව පවතිනවා.\nඑම ඉල්ලුම් පත්‍රය පුරවා 0112 147 412 යන ෆැක්ස් අංකයට හෝ අදාළ වෙබ් අඩවියේ දක්වා ඇති විද්‍යුත් ලිපිනයට යොමු කිරීමේ හැකියාව පවතින බවයි ජන හා සංඛ්‍යාලේඛණ දෙපාර්තමේන්තුව සඳහන් කළේ.\nඑසේ නොමැති නම් ජන හා සංඛ්‍යාලේඛණ දෙපාර්තමේන්තුව, නොම්මර 306/71, පොල්දූව පාර, බත්තරමුල්ල යන ලිපිනයටද තොරතුරු ලබාදීමේ හැකියාව පවතිනවා.\nමේ අතර, කොරොනා වෛරසය පැතිරීම මැඩපැවැත්වීමට රජය ගෙන වැඩපිළිවෙළට නෝර්වීජියානු රජය පැසසුමට ලක් කර තිබෙනවා.\nඒ එරට තනාපති ටී්‍රනා යුරන්ලි අග්‍රාමාත්‍ය මහින්ද රාජපක්ෂ ඊයේ පස්වරු අරලියගහ මන්දිරයේ හමුවු අවස්ථාවේදියි.\nඑහිදී ඇය පසුගිය මැතිවරණය ජයග්‍රහණය කිරිම ගැන ද අග්‍රාමාත්‍යවරයාට සුබ පැතුම් එක් කර තිබෙනවා.\nමෙම හමුවේදි කෝවිඞ් 19 වෛරසය නිසා සිදු වු ආර්ථික බලපෑම පිළිබඳවද අවධානය යොමුවී තිබෙනවා.",
       "URL": "https://www.hirunews.lk/248812/කොරෝනා-සමයේ-අඩපණ-වූ-ව්‍යාපාර-ගැන-සංගණනයක්",
       "Category": "Local News",
       "Parent URL": "https://www.hirunews.lk/local-news.php?pageID=2493"
}