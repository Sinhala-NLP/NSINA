{
       "Source": "hirunews",
       "Timestamp": "Thursday, 24 December 2015 - 17:42",
       "Headline": "නිල්වලා ගඟට පැන්න මව සහ පුතු සෙවීමේ මෙහෙයුම නවතී",
       "News Content": "මාතර - මහානාම පාලමෙන් නිල්වලා ගඟට පැන්න බවට සැක කරන මවක් සහ පුතෙකු සොයා පොලීසිය, නාවික හමුදාව සහ ආපදා කළමනාකරණ නිලධාරීන් එක්ව දියත් කළ විශේෂ මෙහෙයුම මේ වනවිට නවතා තිබෙනවා.\nඅද (24) දහවල් සිට පැය 05 කට ආසන්න කාලයක් අදාළ මෙහෙයුම දියත් කළ බවයි පොලිසිය සඳහන් කළේ.\nඊයේ රාත්‍රියේ මොවුන් නිල්වලා ගඟට පැන ඇති බවටයි පොලීසිය සැක පළ කරන්නේ.\nඅදාළ කාන්තාවගේ අත්බෑගයක් සහ පාවහන් යුගලයක් පාලම මත තිබී ඊයේ රාත්‍රියේ පොලිසිය විසින් සොයාගනු ලැබුවේ පොලිස් හදිසි ඇමතුම් අංකයට ලැබුණු ඇමතුමකට අනුවයි.\nමෙම කාන්තාවගේ වයස අවුරුදු 35 ක් වන අතර පුතාගේ වයස අවුරුදු 10 ක්. ඔවුන් රත්මලාන ප්‍රදේශයේ පදිංචිකරුවන් වනවා.\nඒ සම්බන්ධයෙන් කළ විමර්ශනවලදී වැඩිදුරටත් තහවුරු වී ඇත්තේ පවුල් ආරවුලක් හේතුවෙන් ඇය දීර්ඝ කලක සිට කළකිරීමෙන් සිට ඇති බවටයි.\nපොලිසිය කළ දැනුම්දීමකට අනුව මෙම කාන්තාවගේ ඥාතීන් පිරිසක් අද දහවල් මාතර පොලිස් ස්ථානයට පැමිණ තිබුණා.\nඑහිදී ඔවුන්ගෙන් ප්‍රකාශ සටහන් කරගෙන තිබෙනවා.\nඊයේ (23) පස්වරුවේ මෙම කාන්තාව කළුතර ප්‍රදේශයේ ඇයගේ වැඩිමහල් සහෝදරියගේ නිවසේ සිට පැමිණ ඇති බවටයි ඔවුන් එහිදී ප්‍රකාශ කර ඇත්තේ.",
       "URL": "https://www.hirunews.lk/122729/නිල්වලා-ගඟට-පැන්න-මව-සහ-පුතු-සෙවීමේ-මෙහෙයුම-නවතී",
       "Category": "Local News",
       "Parent URL": "https://www.hirunews.lk/local-news.php?pageID=5236"
}