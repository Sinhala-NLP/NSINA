{
       "Source": "hirunews",
       "Timestamp": "Friday, 03 December 2021 - 15:24",
       "Headline": "දිනෙන් දින උතුරු වෙරළට ගොඩගසන නාඳුනන මළසිරුරු - තවත් මළසිරුරු දෙකක් හමුවේ",
       "News Content": "යාපනය - මරදන්කේනි පොලිස් වසමට අයත් වඩමාරච්චි මුහුදු වෙරළෙහි ස්ථාන දෙකකට ඊයේ (02) සවස වනවිට තවත් මළ සිරුරු දෙකක් ගොඩගැසීම හේතුවෙන් යාපනයේ ධීවර ජනතාව තුළ බියක් ඇතිව තිබෙනවා.\nයාපනය වඩමාරච්චි, සක්කෝට්ටෙයි වෙරළට ඊයේ දින පළමු මළසිරුර ගොඩගසා තිබූ අතර, පසුව වඩමාරච්චි නැගෙනහිර චුණ්ඩිකුලම් මුහුදු වෙරළට ද මළසිරුරක් ගොඩගසා තිබියදී ඒ පිළිබඳව ධීවරයින් දැක මරඳන්කේනි පොලීසියයට දැනුම් දී ඇති බවයි වාර්තා වන්නේ.\nඅනතුරුව එම් ස්ථානයන් වෙතට ගිය පොලිස් නිලධාරීන් විසින් මළසිරුරු පරික්ෂා කොට බැලීමේදී මළ සිරුරු හඳුනාගත නොහැකි අයුරින් නරක් වී තිබුණු අතරම, මළසිරුරු පශ්චාත් මරණ පරික්ෂණ කටයුතු සඳහා යොමු කොට ඇතැයි ද පොලීසිය\nප්‍රකාශ කළා.\nමේ අනුව පසුගිය නොවැම්බර් 30 වනදා වඩමාරච්චි මරඳන්කේනි මුහුදු වෙරළට එක් මළ සිරුරක්, 28 වනදා ඩෙල්ෆ් මුහුදු වෙරළට එක් මළසිරුරක් සහ 27 වනදා යාපනය වැල්වැටිතුරෙයි මනල්කාඩු මුහුදු තීරයට මළසිරුරු දෙකක් වශයෙන් ගොඩගසා තිබියදී ධීවරයින්ගේ සහයෙන් පොලීසිය විසින් සොයාගනු ලැබුවා.\nමුහුදු වෙරළ වෙතට ගොඩගසා තිබූ සියලු මළ සිරුරු හඳුනා ගැනීමට නොහැකකි අයුරින් නරක්ව තිබීම හඳුනාගැනීමට අපහසුව ඇති අතරම සියලු මළ සිරුරු මේ වන විට පශ්චාත් මරණ පරික්ෂණයන් වෙතට යොමුකොට ඇතැයි ද පොලීසිය පවසනවා.\nමේ අතර මෙලෙස දිනෙන් දින යාපනයේ මුහුදු වෙරළේ ස්ථාන කිහිපයකට මළ සිරුරු ගොඩගැසීම පිළිබඳව ධීවර ජනතාව තුළ මේ වන විට බියක් ඇතිව තිබෙන අතරම අදාල සිදුවීම පිළිබඳව පුළුල් පරික්ෂණයක් සිදුකොට තොරතුරු පළ කරන ලෙස ද ධීවර ජනතාව පොලීසියෙන් ඉල්ලා සිටිනවා.\nඅදාළ මළ සිරුරු සම්බන්ධයෙන් පරික්ෂණ සිදු කිරීමේදී උතුරු පළාතේ මුහුදු ගිය ධීවරයින් අතුරුදහන්වීමක් සම්බන්ධයෙන් කිසිදු තොරතුරක් හෝ පැමිණිල්ලක් නොමැති හෙයින් යම් හෙයකින් උතුරු මුහුදට ඇතුල් වීමට උත්සහ කරන ලද අනවසර සංක්‍රමණිකයින්ගේ බෝට්ටුවක් පෙරළී එහි පැමිණි පිරිස් මෙලෙස දියේ ගිලීමෙන් ජීවිතක්ෂයට පත්ව සිරුරු ගොඩ ගසන්නේදැයි යන්න පිළිබඳව සෙවීම සඳහා නාවික හමුදාව ද දැනුවත් කොට ඇති බවයි පොලිසීය වැඩිදුරටත් පවසන්නේ.",
       "URL": "https://www.hirunews.lk/289921/දිනෙන්-දින-උතුරු-වෙරළට-ගොඩගසන-නාඳුනන-මළසිරුරු-තවත්-මළසිරුරු-දෙකක්-හමුවේ",
       "Category": "Local News",
       "Parent URL": "https://www.hirunews.lk/local-news.php?pageID=1520"
}