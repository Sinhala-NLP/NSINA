{
       "Source": "hirunews",
       "Timestamp": "Saturday, 29 May 2021 - 13:41",
       "Headline": "ස්පුට්නික් හෙට මහනුවරට (වීඩියෝ)",
       "News Content": "මෙරටට ගෙන්වූ ස්පුට්නික් වී දෙවන එන්නත් තොගය හෙට (30) සිට මහනුවර දිස්ත්‍රික්කයේ ජනතාවට ලබාදීමට කටයුතු කරන බව යුද හමුදාපති ජෙනරාල් ශවේන්ද්‍ර සිල්වා ප්‍රකාශ කළා.\nමේ අතර, තවත් දිස්ත්‍රික්ක 5කට අමතර සයිනොෆාම් එන්නත් තොග ලබාදීමට කටයුතු කර ඇති බවයි ඔහු කියා සිටියේ.\nරුසියාවේ නිෂ්පාදිත ස්පුට්නික් වී එන්නතේ දෙවන තොගය ලෙස මාත්‍රා 50,000ක් ශ්‍රී ලංකාවට රැගෙන එනු ලැබුවේ පෙරේදා රාත්‍රියේයි.\nමේ අතර, කොළඹ, ගම්පහ, කළුතර, මාතර සහ කුරුණෑගල දිස්ත්‍රික්කවලට මෙලෙස සයිනොෆාම් එන්නතේ අමතර තොගයක් ලබාදී තිබෙනවා.\nමීට අමතරව රත්නපුර සහ යාපනය යන දිස්ත්‍රික්කවල ද එන්නත් කිරීම සිදුකරන බවයි යුද හමුදාපති ජෙනරාල් ශවේන්ද්‍ර සිල්වා කියා සිටියේ.\nඊයේ දිනයේදීත් ඇස්ට්‍රාසෙනෙකා කොවිෂීල්ඩ් එන්නතේ දෙවන මාත්‍රාව පුද්ගලයින් 1331 දෙනෙකුට ලබාදී ඇති අතර මේ වන විට එහි දෙවන මාත්‍රාව ලබාදී ඇති පුද්ගලයින් ගණන 343,293ක්. සයිනොෆාම් එන්නතේ පළමු මාත්‍රාව ද ඊයේ දිනයේදී පුද්ගලයින් 16,622 නෙකුට ලබාදී තිබෙනවා.\nඑහි පළමු  මාත්‍රාව මේ වන විට පුද්ගලයින් 580,031කට ලබාදීමටයි කටයුතු කර ඇත්තේ.\nමේ අතර, ඊයේ හඳුනාගත් නව කොරෝනා ආසාදිතයින් 2850න් වැඩි පිරිසක් වාර්තා වී ඇත්තේ කළුතර දිස්ත්‍රික්කයෙන්.\nඑම සංඛ්‍යාව 512ක්.\nඉන් 103 දෙනෙකුම වාර්තා වී ඇත්තේ පානදුර - දකුණ ප්‍රදේශයෙන්.\nමීට අමතරව ගම්පහින් ආසාදිතයින් 443 දෙනෙකු සහ කොළඹින් 281 දෙනෙකු වාර්තා වී තිබෙනවා.\nඑමෙන්ම, මහනුවර, කුරුණෑගල, නුවරඑළිය සහ රත්නපුර යන දිස්ත්‍රික්කවලින් ද ඊයේ දිනයේදී ආසාදිතයින් 150කට වැඩි සංඛ්‍යාවක් වාර්තා වී ඇති බවයි කොවිඩ් 19 පැතිරීම වැළැක්වීමේ ජාතික ක්‍රියාන්විත මධ්‍යස්ථානය සඳහන් කළේ.\nඑමෙන්ම, ඊයේ දිනයේදීත් මෙරටින් කොරෝනා මරණ 39ක් වාර්තා වී තිබෙනවා.",
       "URL": "https://www.hirunews.lk/272785/ස්පුට්නික්-හෙට-මහනුවරට-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1920"
}