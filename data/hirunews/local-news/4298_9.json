{
       "Source": "hirunews",
       "Timestamp": "Thursday, 28 September 2017 - 18:07",
       "Headline": "ත්‍රී රෝද රථ අනතුරකින් පාසල් සිසුන් 8 කට තුවාල (ඡායාරූප)",
       "News Content": "ඇල්පිටිය වලහේන ප්‍රදේශයේදී අද (28) දහවල් පාසල් සිසුන් 13 දෙනෙකු රැගෙන ගිය ත්‍රී රෝද රථයක් ටිපර් රථයක පිටුපස ගැටීමෙන් බරපතල තුවාල ලැබූ සිසුන් 8 දෙනෙකු ඇල්පිටිය මූලික රෝහලට ඇතුළත් කර තිබෙනවා.\nමෙම ත්‍රී රෝද රථයේ ගමන් කිරීමට සිටි තවත් දරුවන් දෙදෙනෙකු එහි ගමන් කිරීමට ඉඩ නොමැති නිසා පාසල් ආසන්නයේ නතර වී ඇති බවයි පොලිස් පරීක්‍ෂණ වලදී හෙලි වී ඇත්තේ.\nඇල්පිටිය- අවිත්තාව පාරේ- වලහේන ප්‍රදේශයේදී අද දහවල් 1.45 ට පමණ පාසල් නිම වී නිවෙල් බලා යමින් සිටියදී මෙම අනතුර සිදු වීමත් සමග පාසල් දරු දැරියන්ගේ විලාප හඬත් සමග එකතු වූ අසල්වැසියන් ද මරහඬ දෙමින් ආධාර ඉල්ලා කෑ ගසා පාරේ ගමන් ගත් වාහනවල දමා තුවාල ලත් සියලූම දරුවන් වහාම රෝහල්ගත කිරීමට පියවර ගෙන තිබූ බව ඇල්පිටිය මූලස්ථාන පොලිස් පරීක්‍ෂක බී.එල්. අජිත් ප්‍රසන්න කියා සිටියා.\nහෙතෙම වැඩි දුරටත් පැවසුවේ මෙවැනි අනතුරුවලට හේතුව රියදුරන්ගේ නොසැලකිල්ල හා ත්‍රී රෝද රථවල පාසල් සිසු දරුදැරියන් සීමාව ඉක්මවා පටවාගෙන යාම හා ඒ සම්බන්ධයෙන් දෙමව්පියන්ගේ අවධානය යොමු නොවීමෙන් අසරණ දරු දැරියන්ට ජීවිත හානි මෙන්න සදාකාලික අබාධිත තත්ත්වයන්ට පත් වීමට හේතු වන බවයි.\nටිපර් රථයේ දකුණු පැත්තේ පිටුපස ත්‍රී රෝදය ගැටීමෙන් පසු තුවාල ලැබූ දරුවන්ගේ ලේ ප්‍රධාන මාර්ගයේ පුරාම මෙන්ම ටිපර් රථයේ පසුපස රෝදයේ තැලී පොඩි වී ගිය ත්‍රී වීල් රථයේ ත් දක්නට ලැබුනා.\nත්‍රී රෝද රථයේ රියදුරා ඇතුළු සිසු දරුවන් 4 දෙනෙකු බරපතල තත්ත්වයෙන් තුවාල ලබා තිබීම හේතුවෙන් වහාම කරාපිටිය ශික්ෂණ රෝහලට මාරු කළ බව ඇල්පිටිය රෝහල් ප්‍රකාශකයෙක් පැවසුවා.\nවයස අවුරුදු 7 සිට 14 දක්වා වූ ළමයින් 13 දෙනෙකු අනතුර සිදු වන අවස්ථාවේ ගමන් කර ඇති බවත් ඔවුන් ඇල්පිටිය ප්‍රදේශයේ හා ගනේගොඩ මහා විද්‍යාලය ඇතුළු තවත් පාසල් කිහිපයක සිසු දරුවන් බවත්  ඔවුන් ඇල්පිටිය, කැටපල, ගනේගොඩ, අවිත්තාව යන ගම් ප්‍රදේශවල පදිංචි දරුදැරියන් බවත් පොලීසිය පැවසුවා.\nතුවාල ලබා රෝහල්ගත කර ඇති දරුදැරියන්ගේ නිවැරදි නම් ගම් රෝහල් තොරතුරු ලේඛනයේ සටහන් කිරීමට පෙර ඔවුන් කඩිනමින් ප්‍රතිකාර ලබා දීම සඳහා යොමු කර තිබූ අතර දරුවන්ගේ මව්පියන්ගෙන් තොරතුරු ලබා ගැනීමට පොලීසිය කටයුතු කරමින් සිටින බව ද ඇල්පිටිය පොලිසිය සඳහන් කළා.\nඡායාරූප - ඇත්කඳුරේ ජනත් ද සිල්වා",
       "URL": "https://www.hirunews.lk/172081/ත්‍රී-රෝද-රථ-අනතුරකින්-පාසල්-සිසුන්-8-කට-තුවාල-ඡායාරූප",
       "Category": "Local News",
       "Parent URL": "https://www.hirunews.lk/local-news.php?pageID=4298"
}