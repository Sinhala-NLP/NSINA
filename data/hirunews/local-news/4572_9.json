{
       "Source": "hirunews",
       "Timestamp": "Saturday, 08 April 2017 - 18:08",
       "Headline": "අත්‍යාවශ්‍ය භාණ්ඩ කිහිපයක මිල අඩුවන බව රජය කියයි",
       "News Content": "අත්‍යාවශ්‍ය භාණ්ඩ 15 කට ආසන්න සංඛ්‍යාවක මිල ගණන් අඩු කරන ලෙස ජනාධිපති මෛත්‍රීපාල සිරිසේන උපදෙස් ලබා දුන් බව මුදල් රාජ්‍ය අමාත්‍ය ලක්ෂ්මන් යාපා අබේවර්ධන ප්‍රකාශ කළා.\nඒ මාතර - කඹුරුපිටිය ප්‍රදේශයේ අද පැවති වප් මගුල් උත්සවයකින් අනතුරුව මාධ්‍ය වෙත අදහස් දක්වමින්.\nඒ අනුව අද (08) දිනයේ හෝ හෙට දිනයේ එලෙස මිල පහත දැමීමට පියවර ගන්නා බවයි අමාත්‍යවරයා තවදුරටත් සදහන් කළේ.\nබැදුම්කර සිද්ධියට අදාළ පරීක්ෂණ පිළිබදව ද මෙහිදී අමාත්‍යවරයා අදහස් පළ කරමින් කියා සිටියේ ‘‘අපිට ඉඩමක් මිලට ගන්න පුලූවන් වෙනවා ලක්ෂ සීයකට. අපි කරන්නේ ආණ්ඩුව ගන්නවා තව බ්‍රෝකර් කෙනෙක් හරහා ඒ ඉඩම ලක්ෂ 150 කට. එතකොට කාගේ සල්ලිද පාඩු වෙන්නේ. අපිට ලක්ෂ 100 කට ඍජුව ගන්න තිබ්බ ඉඩම ලක්ෂ 150 කට ගන්නවා තව මිනිහෙක් මාර්ගයෙන්. අන්න ඒ වගේ බිලියන ගානක වංචාවක් මෙතන තියෙනවා. දැන් කොමිසමේදී ඒක එලිවෙයි. එලිවුනාට පස්සේ එන කොමිසමේ නිර්දේශ අනුව අපිට තවත් මේ මාධ්‍යයට කියන්න බැරි කාරණා කිහිපයක් තියෙනවා. ඒ කාරණා තමයි අපේ නිර්දේශ. ඒ අපේ නිර්දේශ ක්‍රියාත්මක වෙයි ඉස්සරහට. ඒ විතරක් නෙවෙයි අපි පැහැදිලිවම කියලා තියෙනවා මේ දේපළත් ආණ්ඩුවට ගන්න  ඕන කියලා. ඒ නිසා තමයි දැන් ගණුදෙනු සීමා කරලා තියෙන්නේ මේ වෙනකොට. පර්පචුවල් සමාගමේ ගණුදෙනු සීමා කරලා තියෙනවා. බැංකු ගණුදෙනු සීමා කරලා තියෙනවා. ඒක ආණ්ඩුවක් විසින් ගත්ත දැඩි පියවරක්.’’ යනුවෙන්.",
       "URL": "https://www.hirunews.lk/158797/අත්‍යාවශ්‍ය-භාණ්ඩ-කිහිපයක-මිල-අඩුවන-බව-රජය-කියයි",
       "Category": "Local News",
       "Parent URL": "https://www.hirunews.lk/local-news.php?pageID=4572"
}