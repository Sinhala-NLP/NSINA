{
       "Source": "hirunews",
       "Timestamp": "Thursday, 23 June 2022 - 18:43",
       "Headline": "ගෑස් නැවක් ජූලි මස 05 - 12 අතර දී දිවයිනට (වීඩියෝ)",
       "News Content": "ජූලි මස 05 ත්, 12 ත්, අතර කාලසීමාවේදී ගෑස් මෙට්‍රික් ටොන් 7000 ක් රැගත් නෞකා දෙකක් දිවයිනට පැමිණීමට නියමිතව ඇති බව ලිට්රෝ සමාගමේ සභාපති මුදිත පීරිස් ප්‍රකාශ කළා.\nඔහු කියා සිටියේ අදාළ ගෑස් තොග දිවයිනට ලැබීමෙන් පසු ගෘහස්ථ පාරිභෝගිකයින් සඳහා ද බෙදාහැරීම සඳහා කටයුතු කරන බවයි.\nමේ අතර, දිවයිනට ළඟා වීමට නියමිතව තිබූ පෙට්රල් නෞකාව පැමිණීම තවදුරටත් ප්‍රමාද වී ඇති පසුබිමක පිරවුම්හල් ආශ්‍රිතව පවතින පෝලිම් තවදුරටත් දිගු වී තිබෙනවා.\nපෙට්රල්, ඩීසල් මෙන්ම භූමිතෙල් ලබා ගැනීම සඳහා ජනතාව දින ගණනාවක් පෝලිම්වල රැඳී සිටින අතර, ඛනිජ තෙල් සංස්ථාව තමන් සතුව පවතින සීමිත ඉන්ධන තොග අද දිනයේත් බෙදාහැරීමේ කටයුතුවල නිරත වුණා.\nපිරවුම්හල්වල ආරක්ෂාවට යොදවා සිටින පොලිස් නිලධාරීන් සහ ආරක්ෂක අංශ නිලධාරීන් සමඟ පෝලිම්වල රැඳී සිටින ජනතාව ඇතැම් අවස්ථාවල ගැටුම් ඇති කර ගන්නා අයුරු අද දිනයේත් වාර්තා වූ බවයි හිරු වාර්තාකරුවන් සඳහන් කළේ.\nමේ අතර, මිනුවන්ගොඩ කටුවැල්ලේගම ඉන්ධන පිරවුම්හලේ රාජකාරියේ නිරතව සිටි ගුවන් හමුදා නිලධාරියෙකුට බැන තර්ජනය කර, ජනතාව ප්‍රකෝප කිරීමට උත්සාහ කිරීමේ සිද්ධියක් සම්බන්ධයෙන් අත්අඩංගුවට ගත් සැකකරුවෙකු මේ මස 30 වැනිදා රක්ෂිත බන්ධනාගාරගත කර තිබෙනවා.\nඒ, ඔහු මිනුවන්ගොඩ මහේස්ත්‍රාත්වරිය හමුවට අද ඉදිරිපත් කිරීමෙන් අනතුරුවයි.\nඑසේම, බුලත්කොහුපිටිය නගරයේ ඉන්ධන පිරවුම්හලක් අසල බීමත්ව අශෝභන ලෙස හැසිරුණු පුද්ගලයෙකු පොලිසිය අත්අඩංගුවට ගෙන තිබෙනවා.\nමීගහතැන්න - පැලවත්ත ඉන්ධන පිරවුම්හල අසල රාජකාරීයේ යෙදී සිටි ආරක්ෂක අංශ නිලධාරීන්ගේ රාජකාරියට බාධා කළ පුද්ගලයින් 03 දෙනෙකුද අත්අඩංගුවට ගෙන තිබුණා.\nඑමෙන්ම, නිකවැරටිය - මාගල්ලේගම ඉන්ධන පිරවුම්හලක් අසල කලහකාරීව හැසිරෙමින් එහි සේවකයින් බිය ගැන්වූ පුද්ගලයෙකු අත්අඩංගුවට ගැනුණු අතර, 45 හැවිරිදි ඔහු නිකවැරටිය ප්‍රදේශයේම පදිංචිකරුවෙක්.\nමේ අතර, වරකාපොල දුම්මලදෙනිය ප්‍රදේශයේ පිරවුම්හලක ආරක්ෂාවට යොදවා සිටි පොලිස් සැරයන්වරයෙකුට, එහි ආරක්ෂාවට යොදවා සිටි බෝයගනේ යුද හමුදා අනු කණ්ඩය භාරව සිටි ලුතිනන්වරයා පහරදීමේ සිද්ධිය සම්බන්ධයෙන් සැකකාර යුද හමුදා නිලධාරීයා වරකාපොල පොලිසිය අත්අඩංගුවට ගෙන තිබෙනවා.\nඔහු වරකාපොල මහේස්ත්‍රාත් අධිකරණයට ඉදිරිපත් කිරීමට කටයුතු කර ඇති අතර, සිද්ධියේදී තුවාල ලැබූ පොලිස් සැරයන්වරයා වරකාපොල රෝහලේ නේවාසිකව ප්‍රතිකාර ලබනවා.\nමේ අතර, දිවයිනට අද පෙරවරුවේ ළඟාවීමට නියමිතව තිබූ පෙට්රල් මෙටි්‍රක් ටොන් 40,000 ක නෞකාව දිනයකින් පමණ ප්‍රමාද වන බව විදුලිබල හා බලශක්ති අමාත්‍ය කංචන විජේසේකර ට්වීටර් පණිවුඩයක් නිකුත් කරමින් අද ප්‍රකාශ කළා.\nඑහි වැඩිදුරටත් දැක්වුණේ අද සහ හෙට (24) දිනවල පෙට්රල් සීමිත තොග ප්‍රමාණයක් බෙදාහැරීම සිදු කරන බවයි.\nමේ අතර, අම්බලන්තොට - ගොඩවාය ධීවර වරායෙන් මුහුදු ගිය ධීවරයින් දෙදෙනෙකු අතුරුදන්ව තිබෙනවා.\nධීවර දෙපාර්තමේන්තුව සඳහන් කළේ ඔවුන් සොයා ගැනීමේ මෙහෙයුම් සඳහා ඉන්ධන නොමැතිවීම බාධාවක්ව ඇති බවයි.\nඑසේම, පෙරේදා යාපනය - පේදුරුතුඩුව - සක්කොට්ටෙයි ප්‍රදේශයෙන් මුහුදු ගිය ධීවරයින් 04 දෙනෙකු අතුරුදන්ව තිබූ අතර, ඔවුන් සොයා ගැනීමේ මෙහෙයුම්වලටද ඉන්ධන නොමැතිවීම බාධාවක් වී තිබෙනවා.\nකෙසේ වෙතත්, භූමිතෙල් සොයාගෙන සිදුකළ සොයා බැලීමේදී මෙම ධීවරයින් 04 දෙනා සොයා ගැනීමට හැකිව ඇති බව සඳහන්.",
       "URL": "https://www.hirunews.lk/307989/ගෑස්-නැවක්-ජූලි-මස-05-12-අතර-දී-දිවයිනට-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1073"
}