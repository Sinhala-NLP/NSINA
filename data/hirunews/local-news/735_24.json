{
       "Source": "hirunews",
       "Timestamp": "Monday, 14 November 2022 - 11:47",
       "Headline": "ආර්ථික අර්බුදය තීව්‍ර කරමින් ශ්‍රී ලංකාව කැළඹීමක් දෙසට ගමන් කරනවා - ඉන්දීය මාධ්‍ය වාර්තා කරයි",
       "News Content": "පවතින ආර්ථික අර්බුදය තවත් ත්‍රීව කරන කැළඹීමකට ශ්‍රී ලංකාව මේ වන විට ගමන් කරමින් ඇතැයි ඉන්දීය මාධ්‍ය වාර්තා කරනවා.\nශ්‍රී ලංකාවේ ණය ප්‍රතිව්‍යුහගතකරණය සම්බන්ධයෙන් චීනය තවමත් සාකච්ඡා ආරම්භ නොකිරීම නිසා දෙසැම්බර් මාසය වන විට ශ්‍රී ලංකාවට අත්‍යවශ්‍ය ජාත්‍යන්තර මූල්‍ය අරමුදලේ ණය පහසුකම ලබා ගැනීමට නොහැකි වීමේ අවදානමකට ශ්‍රී ලංකාව මුහුණ දී ඇතැයි ඉන්දීය NEWS18 වෙබ් අඩවිය වාර්තා කරනවා.\nමේ අතර වොෂින්ටනය පදනම් කරගත් මූල්‍ය විශ්ලේෂකයින් උපුටා දක්වමින් හින්දුස්ථාන් ටයිම්ස් පුවත්පත පසුගිය දා වාර්තා කර තිබුණේ, නියමිත කාල සීමාවට ණය ප්‍රතිව්‍යුහගතකරණය සම්බන්ධයෙන් වන සාකච්ඡා අවසන් කිරීමට ශ්‍රී ලංකාවට නොහැකි වුවහොත් දෙසැම්බර් මාසය වන විට ජාත්‍යන්තර මූල්‍ය අරමුදල මගින් ලබා දීමට ගිවිස ගත් අමෙරිකානු ඩොලර් බිලියන 2.9ක ණය මුදල ලබා ගැනීම ලබන වසරේ මාර්තු දක්වා කල් යන බවයි.\nශ්‍රී ලංකාවේ වීශාලතම ණය හිමියන් අතුරින් ප්‍රධාන රාජ්‍යයන් වන ඉන්දියාව සහ ජපානය දැනටමත් මෙරටට දුන් ණය ප්‍රතිසන්ධානය සහ ප්‍රතිව්‍යුහගත කිරීම පිළිබඳව ශ්‍රී ලංකාව සමඟ සාකච්ඡා ආරම්භ කර ඇති අතර, චීන නායකයා ලෙස ෂී ජින්පින් තුන්වන වතාවට තේරී පත් වීමෙන් අනතුරුව අදාල ණය ප්‍රතිව්‍යුහගත කිරීමේ සාකච්ඡා පත්වන බවට ශ්‍රී ලංකා රජය කියා සිටියත්, නමුත් මේ වන තෙක් එම සාකච්ඡා සම්බන්ධයෙන් කිසිදු සූදානමක් නැති බවත් එම මාධ්‍ය වාර්තා පවසනවා.\nකෙසේ නමුත් පසුගිය බ්‍රහස්පතින්දා (10) පාර්ලිමේන්තුවේ දී විශේෂ ප්‍රකාශයක් කරමින් ජනාධිපති රනිල් වික්‍රමසිංහ පැවසුවේ, චීන කොමියුනිස්ට් පක්ෂ සම්මේලනයෙන් පසුව ශ්‍රී ලංකාව සහ චීනය අතර ණය ප්‍රතිව්‍යුහගත කිරීම සම්බන්ධ සාකච්ඡා ආරම්භ වී ඇති බවයි.\nනමුත් එම සාකච්ඡා පැවැත්වෙන්නේ කුමන මට්ටමෙන්ද යන්න පැහැදිලි කෙරුණේ නැහැ.\n\"කෝප් 27 සමුළුවේ දී මට අවස්ථාව ලැබුණා ජාත්‍යන්තර මූල්‍ය අරමුදලේ කළමනාකරණ අධ්‍යක්ෂවරිය මුණ ගැසීමට. මම එතුමිය සමග සාකච්ඡා කළා. අපිට සහයෝගය ලබා දෙන බව එතුමිය ප්‍රකාශ කළා. කිසිදු බියක් තබා ගන්න එපා. අපිට දැන් තිබෙන්නේ ඉන්දියාව සහ චීනය සමග සාකච්ඡා සාර්ථක කර ගැනීමට. චීනේ අපිට කිව්වේ පක්ෂ සම්මේලනයෙන් පස්සේ ආරම්භ කරන්න කියලා. ඒක ආරම්භ කරලා තියෙනවා. අපි රටවල් දෙකෙන් ම ඉල්ලා තිබෙන්නේ දෙසැම්බර් මාසය වන විට මේ සාකච්ඡා අවසන් කරන්න කියලා.\" ජනාධිපතිවරයා පාර්ලිමේන්තුවට කියා සිටියා.\nමේ අතර යම් රටක් ණය ප්‍රතිව්‍යුහගත කිරීමේ යෝජනාවට එකඟ නොවුණහොත් ඇතිවන තත්ත්වය පිළිබඳ පාර්ලිමේන්තු මන්ත්‍රී විමල් වීරවංශ ප්‍රශ්න කළ අවස්ථාවේ ජනාධිපතිවරයා පැවසුවේ ඒ සඳහා ගත හැකි විකල්ප පිළිබඳ සාකච්ඡා කර ඇති බවයි.\nකෙසේ නමුත්, පසුගිය දා ශ්‍රී ලංකාවට ලබා දී ඇති ණය ප්‍රතිව්‍යුහගත කරන ලෙස ඉල්ලා කොළඹ පිහිටි චීන තානාපති කාර්‍යාලයට ලිපියක් භාර දීමට අරගලයේ ජාතික ව්‍යාපාරය නම් සංවිධානයේ පිරිසක් පැමිණි අතර එම පිරිසට තානාපති කාර්යාලය වෙත යෑමට පොලිසිය ඉඩ ලබා නොදුන් අතර චීන තානාපති කාර්යාලයේ කිසිවෙකු ද ලිපිය භාර ගැනීම සඳහා ඉදිරිපත් වූයේ නැහැ.\nඅදාල සිද්ධිය සම්බන්ධයෙන්, ශ්‍රී ලංකාවේ ප්‍රමුඛතම ණයහිමියා වන චීනය මෙලෙස නිද්‍රාශීලි ප්‍රතිපත්තියක් අනුගමනය කිරීම ගැන ශ්‍රීලාංකිකයන් දැඩි පීඩනයකට පත්ව ඇති බව එම පිරිස පෙන්වා දුන්නා.\nමේ අතර ෂැංහයිහි දී ආරම්භ වූ චීන ආනයන අපනයන ජාත්‍යන්තර වෙළෙඳ ප්‍රදර්ශනයේ සමාරම්භක උත්සවය වීඩියෝ තාක්ෂණය ඔස්සේ අමතමින් ජනාධිපති රනිල් වික්‍රමසිංහ පසුගිය දා පැවසුවේ චීන - ශ්‍රී ලංකා නිදහස් වෙළෙඳ ගිවිසුම පිළිබඳ සාකච්ඡා කඩිනමින් ආරම්භ කිරීමට බලාපොරොත්තු වන බවයි.\nවිදේශ විනිමය අවප්‍රමාණය වීම, ගැඹුරු ආර්ථික අවපාතය සහ වර්ධනය වෙමින් පවතින මූල්‍ය හිඟය හේතුවෙන් රටේ ණය තවදුරටත් ඉහළ ගොස් ඇති අතර 2021 අවසානයේ සිට උද්ධමනය දේශීය ණයවල සැබෑ වටිනාකම සැලකිය යුතු ලෙස ඛාදනය කර තිබෙනවා.\nඑපමණක් නොව 2021 අවසන් වන විට ශ්‍රී ලංකාවේ මුළු ණය ප්‍රමාණය ඇමෙරිකානු ඩොලර් බිලියන 36ක් බවට පත් වූ අතර මෙම මුළු ණයෙන් ඩොලර් බිලියන 7.1ක් හෙවත් සියයට 20ක් චීනයෙන් ගත් ණය ලෙසයි දැක්වෙන්නේ.\nමේ වන විටත් ජනාධිපතිවරයෙකු නෙරපා හැරීමට පවා තුඩු දුන් දශක හතකට වැඩි ඉතිහාසයක් තුළ දරුණුතම ආර්ථික අර්බුදය සමඟ පොරබදමින් සිටින ශ්‍රී ලංකාව, යම් ලෙසකින් හෝ චීනය සමග සිදුකරන සාකච්ඡා දෙසැම්බර් වන විට අවසන් එකඟතාවකට පැමිණීමට නොහැකි වුවහොත් මාර්තු මාසයේ මීළඟ ජාත්‍යන්තර මූල්‍ය අරමුදලේ මීළඟ රැස්වීම තෙක් ඉන්ධන හා අනෙකුත් අත්‍යවශ්‍ය ආනයන සඳහා ඇමෙරිකානු මිලියන 850 ක මුදලක් සොයා ගත යුතු වන බවයි එම ඉන්දීය මාධ්‍ය වාර්තා වැඩි දුරටත් සඳහන් කරන්නේ.\nමේ අතර අදාල ණය ප්‍රතිව්‍යුහගත කිරීමේ සාකච්ඡා ශ්‍රී ලංකා ආණ්ඩුව අපොහොසත් වුවහොත් මේ වසරේ ජූලි - අගෝස්තු කාලයේ මෙන් රට තුළ පුලුල් මහජන විරෝධතා පැන නඟිනු ඇතැයි ද ඉන්දීය NEWS18 පුවත් සේවය පවසනවා.",
       "URL": "https://www.hirunews.lk/320348/ආර්ථික-අර්බුදය-තීව්‍ර-කරමින්-ශ්‍රී-ලංකාව-කැළඹීමක්-දෙසට-ගමන්-කරනවා-ඉන්දීය-මාධ්‍ය-වාර්තා-කරයි",
       "Category": "Local News",
       "Parent URL": "https://www.hirunews.lk/local-news.php?pageID=735"
}