{
       "Source": "hirunews",
       "Timestamp": "Wednesday, 27 January 2021 - 13:30",
       "Headline": "චීනයෙනුත් ශ්‍රී ලංකාවට කොරෝනා එන්නත් මාත්‍රා තුන් ලක්ෂයක්",
       "News Content": "ලක් රජයේ ඉල්ලීම මත චීනයේ නිෂ්පාදිත කොරෝනා වෛරස් එන්නත් මාත්‍රා තුන් ලක්ෂයක් ශ්‍රී ලංකාවට ප්‍රදානය කිරීමට කටයුතු කරන බව කොළඹ - චීන තානාපති කාර්යාලය අද නිවේදනය කළා.\nඑමගින් සඳහන් කළේ දේශිය සහ ජාත්‍යන්තර ඉල්ලුම හමුවේ නිෂ්පාදන ඵලදායිතාව සීමිත වුව ද, ශ්‍රී ලංකාව වෙත පිරිනමන එන්නත් තොගය ලබන මස මැද භාගයේ ලබාදීමට හැකිවනු ඇති බවයි. මෙහිදී පිරිනමනු ලබන්නේ චීනයේ ජාතික ඖෂධ සමූහය සිනොෆාර්ම් විසින් නිෂ්පාදිත කොරෝනා වෛරස් එන්නතයි.\nඑමගින් රටවල් කිහිපයකදීම සියයට 79 ත් - සියයට 86 ත් අතර ශක්‍යතාවක් පෙන්නුම් කර ඇති අතර, දරුණු කොරෝනා වෛරස් රෝගී තත්ත්වයක් මුළුමනින්ම වලක්වන බවයි චීන තානාපති කාර්යාලය සඳහන් කළේ.\nඑම එන්නත මේ වනවිටත් එක්සත් අරාබි එමීරය, සර්බියාව, ඊජිප්තුව, බහරේනය, ජොර්දානය, ඉරාකය සහ පාකිස්ථානය යන රටවල ජනතාවට ලබා දී තිබෙනවා.\nඊයේ දිනය වනවිට එලෙස එන්නත් කර ඇති චීන සිනොවැක් කොරෝනා එන්නත් සංඛ්‍යාව මිලියන 20 කට අධිකයි.\nමෙම එන්නත ෆයිසර් හෝ මොඩර්නා එන්නත් මෙන්, අධි ශීත තත්ත්වයක පවත්වා ගැනීම අවශ්‍ය නොවන අතර, සෙල්සියස් අංශක 2 ත් 8 ත් අතර සාමාන්‍ය ගෘහස්ථ ශීතකරණ උෂ්ණත්වයේ ගබඩා කළ හැකියි.",
       "URL": "https://www.hirunews.lk/260881/චීනයෙනුත්-ශ්‍රී-ලංකාවට-කොරෝනා-එන්නත්-මාත්‍රා-තුන්-ලක්ෂයක්",
       "Category": "Local News",
       "Parent URL": "https://www.hirunews.lk/local-news.php?pageID=2186"
}