{
       "Source": "hirunews",
       "Timestamp": "Tuesday, 26 April 2016 - 8:45",
       "Headline": "UPDATE:අගමැති හිටපු කථානායකවරයාගේ දේහයට අවසන් ගෞරව දක්වයි",
       "News Content": "අභාවප්‍රාප්ත හිටපු කථානායකවරයෙකු මෙන්ම අමාත්‍යවරයෙකු වූ ප්‍රවීන දේශපාලනඥ එම් එච් මොහොමඞ්ගේ දේහයට අග්‍රාමාත්‍ය රනිල් වික්‍රමසිංහ අද පෙරවරුවේ අවසන් ගෞරව දක්වනු ලැබුවා.\nඒ දේහය තැන්පත් කර ඇති බොරැල්ල බෞද්ධාලෝක මාවතේ පිහිටි හිටපු කථානායකවරයාගේ නිවසේදියි.\nඑමෙන්ම අමාත්‍ය රවුෆ් හකීම්, මහජන එක්සත් පෙරමුණේ නායක පාර්ලිමේන්තු මන්ත්‍රී දිනේෂ් ගුණවර්ධන ඇතුළු පිරිසක් ද දේහයට අවසන් ගෞරව දක්වනු ලැබුවා.\n1921 වසරේ ජූනිි මස 15 වැනිදා කොළඹ නගරයේ කීර්තිමත් පවුලකට දාව උපන් මොහු පවුලේ පස්වැනියායි.\nවෙස්ලි විද්‍යාලයේ අධ්‍යාපනය ලැබූ එම් එච් මොහොමඞ් ක්‍රියාකාරී දේශපාලනයට පිවිසියේ 1944 වසරේදීයි.\n1960 වසරේදී කොළඹ මහ නගරසභාවේ මුස්ලිම් ජාතික ප්‍රථම නගරාධිපතිවරයා ලෙස තේරීපත් වූ ඔහු 1962 දක්වා එම ධූරයේ කටයුතු කළා.\n1965 වසරේ පැවති මහ මැතිවරණයේදී බොරැල්ල ආසනයට තරඟ කර පාර්ලිමේන්තුවට පිවිසි මොහොමඞ් මහතා අමාත්‍ය ධූර රැසක් හොබවා තිබෙනවා.\nකම්කරු, මුස්ලිම් සංස්කෘතික කටයුතු, ප්‍රවාහන, බස්නාහිර සංවර්ධන සහ පාර්ලිමේන්තු කටයුතු ආදී අමාත්‍ය ධූර රැසක කටයුතු කළා.\nදිවංගත ජනාධිපති රණසිංහ ප්‍රේමදාස සමයේ ශ්‍රී ලංකාවේ 14 වන කථානායකවරයා ලෙස පත්වූ ඔහු 1989 සිට 1994 දක්වා එම ධුරයේ ක්‍රියා කර තිබෙනවා.\nමෙරට දේශපාලනයේ මහත් ආන්දෝලනයට ලක්වූ හිටපු ජනාධිපති රණසිංහ ප්‍රේමදාසට එරෙහිව ඉදිරිපත් වූ දෝෂාභියෝග යෝජනාව සම්බන්ධයෙන් කටයුතු කළේ ද ඔහු විසින්.\nහිටපු කථානායකවරයාගේ අවසන් කටයුතු අද පස්වරුවේ මරදාන - කුප්පියාවත්ත මුස්ලිම් සුසාන භූමියේදී සිදුකරනු ඇති.\n-----------------------------------------\nශ්‍රී ලංකා පාර්ලිමේන්තුවේ 14 වන කථානායකවරයා මෙන්ම එක්සත් ජාතික පක්ෂ රජයන්හි අමාත්‍යවරයෙකු ලෙස කටයුතු කළ ප්‍රවීන දේශපාලනඥ එම් එච මොහොමඞ් අද උදෑසන අභාවප්‍රාප්ත වුණා.\nබොරැල්ල - කොටාපාරේ සිය නිවසේ අද උදෑසන 6ට පමණ මිය යන විට ඔහුගේ වයස අවුරුදු 95ක්.\n1960 වසරේ කොළඹ නගරාධිපතිවරයා ලෙස දේශපාලනයට පිවිසි එම් එච් මොහොමඞ් 1965 මහමැතිවරණයේදී බොරැල්ල ආසනයෙන් පාර්ලිමේන්තුවට තේරී පත්වුණා.\nආර් ජයවර්ධන රජයේ අමාත්‍යවරයෙකු ලෙස කටයුතු කළ එම් එච් මොහොමඞ් ශ්‍රී ලංකා පාර්ලිමේන්තුවේ කථානායකවරයා ලෙස තේරී පත්වුණේ 1989 වසරේ දීයි.\n2007 වසරේ සිට 2010 වසර දක්වා ඔහු මහින්ද රාජපක්ෂ රජයේ අමාත්‍යවරයෙකු ලෙස ද කටයුතු කළා.",
       "URL": "https://www.hirunews.lk/131755/updateඅගමැති-හිටපු-කථානායකවරයාගේ-දේහයට-අවසන්-ගෞරව-දක්වයි",
       "Category": "Local News",
       "Parent URL": "https://www.hirunews.lk/local-news.php?pageID=5072"
}