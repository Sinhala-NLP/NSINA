{
       "Source": "hirunews",
       "Timestamp": "Thursday, 06 October 2022 - 19:31",
       "Headline": "දයාසිරිගේ චෝදනාවට ඇමති කංචනගෙන් පිළිතුරු (වීඩියෝ)",
       "News Content": "බොරතෙල් ආනයනයේදී වංචාවක් සිදුව ඇති බවට ශ්‍රී ලංකා නිදහස් පක්ෂයේ මහලේකම් පාර්ලිමේන්තු මන්ත්‍රී දයාසිරි ජයසේකර සිදුකර ඇති අසත්‍ය ප්‍රකාශයට එරෙහිව නීතිමය පියවර ගන්නා බව ඛණිජ තෙල් නීතිගත සංස්ථාව පවසනවා.\nනිවේදනයක් නිකුත් කරමින් එම සංස්ථාව සඳහන් කළේ මන්ත්‍රීවරයා සිදුකර ඇති ප්‍රකාශ පදනම් විරහිත බවයි.\nඉන්ධන ආනයනයේදී සෑම විටම රජය අනුමත ප්‍රසම්පාදන ක්‍රියාවලිය සහ ප්‍රමිතිය තහවුරු කරමින් අවම මිල ගණන් ඔස්සේ කටයුතු කර ඇති අතර එම ක්‍රියාවලිය පිළිබඳ ඕනෑම පරීක්ෂණයකදී හෝ නීතිමය කටයුත්තකදී තොරතුරු ලබාදීමට කටයුතු කරන බවයි ඛණිජ තෙල් නීතිගත සංස්ථාව සඳහන් කර ඇත්තේ. එමෙන්ම පසුගිය සතියේ සිදුකරන ලද මෙවැනි අසත්‍ය ප්‍රකාශවලට එරෙහිවද නීතිමය පියවර ගනිමින් සිටින බවද එම සංස්ථාව නිකුත් කළ නිවේදනයේ දැක්වෙනවා.\nමේ පිළිබඳ අද පාර්ලිමේන්තුවේදීද පාර්ලිමේන්තු මන්ත්‍රී දයාසිරි ජයසේකර සහ විදුළිබල සහ බලශක්ති අමාත්‍ය කංචන විජේසේකර අතර උණුසුම් සංවාදයක් ඇති වුණා.\nමෙරටට බොරතෙල් ආනයනය කිරීම සඳහා කොරල් එනර්ජි සමාගමට අවස්ථාව ලබා දීමෙන් මේ වන විට අමෙරිකානු ඩොලර් මිලියන 100ක වංචාවක් සිදුව ඇති බව ශ්‍රී ලංකා නිදහස් පක්ෂයේ ලේකම් දයාසිරි ජයසේකර මහතා ඊයේ පැවති ප්‍රවෘත්ති සාකච්ඡාවකදී අණාවරණ කළා.\nඑම ප්‍රකාශය සම්බන්ධයෙන් ලංකා ඛනිජතෙල් නීතිගත සංස්ථාව නිකුත් කළ නිවේදනයේ දැක්වෙන්නේ ඉන්ධන ආනයනය පිලිබදව පාර්ලිමේන්තු මන්ත්‍රී දයාසිරි ජයසේකර මහතා ඊයේ සිදු කළ ප්‍රකාශය සහ සියලු කරුණු අසත්‍ය, පදනම් විරහිත මෙන්ම සිතාමතා ජනතාව තුල වෛරයක් ඇති කිරීමට සිදු කළ ප්‍රකාශයක් බවයි.\nඑමෙන්ම එම ප්‍රකාශය ලංකා ඛනිජ තෙල් නීතිගත සංස්ථාව තරයේ හෙලාදකින බව ද එහි සඳහන්.\nඉන්ධන ආනයනයේදී සෑම විටම ටෙන්ඩර් ක්‍රමය සහ රජයේ අනුමත ප්‍රසම්පාදන ක්‍රියාවලිය අනුගමනය කරමින් ප්‍රමිතිය තහවුරු කරමින් සහ අවම මිල ගණන් ඔස්සේ එම ප්‍රසම්පාදන ක්‍රියාවලිය සිදු කර ඇති අතර ඒ පිළිබද ඕනෑම පරීක්ෂණයකදී හෝ නීතිමය කටයුත්තකදී තොරතුරු ලබා දීමට සහ පරික්ෂණවලට සහය දීමට කටයුතු කරන බවත් එමගින් දක්වා තිබෙනවා.\nමාධ්‍ය හමුවේ අසත්‍ය සහ පදනම් විරහිත ප්‍රකාශ සිදු කිරීම පිළිබදව පාර්ලිමේන්තු මන්ත්‍රී දයාසිරි ජයසේකර මහතාට එරෙහිව ඉදිරියේදී නීතිමය කටයුතු සිදු කිරන බවද ලංකා ඛනිජතෙල් නීතිගත සංස්ථාව නිකුත් කළ නිවේදනයේ සඳහන්.\nඑමෙන්ම පසුගිය සතියේ සිදු කරන ලද මෙවැනිම අසත්‍ය ප්‍රකාශවලට එරෙහිවද නීතිමය පියවර ගැනීමට ලංකා ඛනිජතෙල් නීතිගත සංස්ථාව කටයුතු කරමින් පවතින බවද ඔවුන් සඳහන් කර තිබෙනවා.\nලංකා විදුලි බල මණ්ඩලය විසින් පාර්ලිමේන්තු මන්ත්‍රී දයාසිරි ජයසේකර මහතා වෙත ලිපියක් යොමු කරමින් සඳහන් කර ඇත්තේ 2022 අගෝස්තු මස වනවිට ගෙවිය යුතු හිඟ විදුලි ගාස්තුව ලෙස රුපියල් 637488.38ක මුදල 2022 ඔක්තෝබර් මස 15 වැනි දිනට පෙර ගෙවා නිරවුල් කර ගන්නා ලෙසයි.\nඑම හිඟ මුදල නිරවුල් කර නොගන්නේ නම් නැවත පූර්ව දැනුම්දීමකින් තොරව අංක 12 ග්‍රෙගරී පාරල කොළඹ 07 යන ලිපිනයෙහි ඇති නිල නිවසේ විදුලිය විසන්දි කිරීමට සිදුවන බව ලංකා විදුලිබල මණ්ඩලය යොමු කළ ලිපියෙහි සඳහන්.",
       "URL": "https://www.hirunews.lk/317203/දයාසිරිගේ-චෝදනාවට-ඇමති-කංචනගෙන්-පිළිතුරු-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=821"
}