{
       "Source": "hirunews",
       "Timestamp": "Sunday, 16 August 2020 - 16:07",
       "Headline": "මිරිස්සේ සිද්ධියට අදාළ තවත් පුද්ගලයින් දෙදෙනෙක් අත්අඩංගුවට (වීඩියෝ)",
       "News Content": "ළමයෙකු ධීවර රැකියාව සඳහා මුහුදු ගෙන ගොස් අමානුෂික ලෙස වදහිංසා කර තුවාල සිදුකිරීමේ සිද්ධිය සම්බන්ධයෙන් තවත් සැකකරුවන් දෙදෙනෙකු අත්අඩංගුවට ගෙන තිබෙනවා.\nපොලීසිය සඳහන් කළේ ඔවුන් දෙදෙනා ඇතුළු සිද්ධියට අදාළව මීට පෙර අත්අඩංගුවට ගත් බෝට්ටු හිමිකරු සහ සෙසු දෙදෙනා මාතර මහේස්ත්‍රාත්වරයා වෙත ඉදිරිපත් කිරීමෙන් අනතුරුව ලබන 28 වන දා දක්වා රක්ෂිත බන්ධනාගාර ගත කළ බවයි.\nමිරිස්ස ධීවර වරායෙන් මුහුදු ගිය බහුදින ධීවර යාත්‍රාවක සේවයට ගිය 16 හැවිරිදි පිරිමි දරුවෙකු අමානුෂික වද හිංසාවන්ට ලක් කර ඇති බවට හිරු ප්‍රවෘත්ති ඔස්සේ අනාවරණ කළා.\nඑම අනාවරණයත් සමඟ මාතර ජ්‍යෙෂ්ඨ පොලිස් අධිකාරීවරයාගේ අධීක්ෂණය යටතේ මාතර - කොටවිල පොලීසිය ඒ පිළිබඳ විමර්ශන ආරම්භ කළ අතර, ඒ අනුව අදාළ බහුදින යාත්‍රාවේ හිමිකරු සහ තවත් දෙදෙනකු ඊයේ අත්අඩංගුවට ගනු ලැබුවා.\nපසුගිය ජුනි මස 28 වන දා මුහුදු ගිය අදාළ බහුදින ධීවර යාත්‍රාව යළි පැමිණ තිබුණේ මේ මස 12 වන දා වන අතර, දැලට හසුවූ මත්ස්‍යයෙකු ඉන් මිදීයාම පිළිබඳ උරණවී යාත්‍රාවේ සිටි  ධීවරයන් තමන්ට පහරදුන් බවයි වද හිංසාවට ලක්වූ ළමයා ප්‍රකාශ කර ඇත්තේ.\nඑම දරුවා ලිංගික අපයෝජනයකට ලක්ව ඇති බවට ප්‍රකාශයක් ලබාදී ඇති බව ද පොලිස් මාධ්‍ය ප්‍රකාශක ජ්‍යෙෂ්ඨ පොලිස් අධිකාරී ජාලිය සේනාරත්න පොලිස් මූලස්ථානයේ  අද පැවති මාධ්‍ය හමුවකට එක්වෙමින් අනාවරණ කළා.\nමෙලෙස අමානුෂික වද හිංසාවලට ලක්වූයේ 16 හැවිරිදි වියේ පසුවන මිරිස්ස - බණ්ඩාරමුල්ල ප්‍රදේශයේ පදිංචි දරුවෙක්.\nඔහු දරුවන් 5 දෙනෙකුගෙන් යුත් පවුලක වැඩිමහල් දරුවායි.\nසිද්ධිය සම්බන්ධයෙන් පුළුල් විමර්ශනයක් සිදුකරන ලෙස ධීවර දෙපාර්තමේන්තුවේ අධ්‍යක්‍ෂ වරයාට තමා දැනුම් දුන් බවයි ධීවර වරාය සංවර්ධන සහ බහුදින ධීවර කටයුතු රාජ්‍ය අමාත්‍ය කංචන විජේසේකර මාතර ප්‍රදේශයේදී අද මාධ්‍ය වෙත අදහස් දක්වමින් කියා සිටියේ.\nමේ අතර, කාන්තා හා ළමා සංවර්ධන රාජ්‍ය අමාත්‍ය පියල් නිශාන්තද එම දරුවාගේ සුවදුක් බැලීම සඳහා අද මාතර මහ රෝහල වෙත පැමිණියා.\nඉන් අනතුරුව ඔහු දරුවාගේ නිවසට ද ගොස් ඒ පිළිබඳව විමසා තිබුණා.",
       "URL": "https://www.hirunews.lk/247961/මිරිස්සේ-සිද්ධියට-අදාළ-තවත්-පුද්ගලයින්-දෙදෙනෙක්-අත්අඩංගුවට-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2517"
}