{
       "Source": "hirunews",
       "Timestamp": "Friday, 02 July 2021 - 8:04",
       "Headline": "හෙද වර්ජනයෙන් අදත් රෝහල් රැසක් අඩාලයි (වීඩියෝ)",
       "News Content": "උසස් වීම් සහ දීමනා ඇතුලු ඉල්ලීම් කිහිපයක් මුල් කර ගනිමින් හෙද වෘත්තීය සමිති 3 ක් ඊයේ ආරම්භ කළ වෘත්තීය ක්‍රියාමාර්ගය අද දිනයේත් ක්‍රියාත්මකයි.\nමේ හේතුවෙන් රෝහල් රැසක කටයුතු ඊයේ අඩාල වී තිබුණා.\nකොරෝනා ප්‍රතිකාර සිදුකරන සහ අත්‍යාවශ්‍ය රෝහල් කිහිපයක හැර කොළඹ ජාතික රෝහල ඇතුළු රෝහල් රැසක මෙම වර්ජනය ක්‍රියාත්මක කරන බව පැවසුවත් කොරෝනා ප්‍රතිකාර රෝහල් තුළද වර්ජනය ක්‍රියාත්මක වූ බව වාර්තා වුණා.\nප්‍රවාහන හා අතුරු දීමනා රුපියල් 15,000 ක මුදල ලබාදීම, නිල ඇඳුම් දීමනා වැඩි කිරීම, හෙද ව්‍යවස්ථාව සංශෝධනය කිරීම, වසර පහෙන් පහට සිදුවන උසස්වීම් ලබාදීම ඇතුළු ඉල්ලීම් 09 ක් මුල් කරගෙන ඔවුන් මෙම වෘත්තිය ක්‍රියාමාර්ගය ආරම්භ කරනු ලැබුවා.\nරජයේ හෙද නිලධාරින්ගේ සංගමය, සමස්ත ලංකා හෙද සංගමය සහ රාජ්‍ය සේවා එක්සත් හෙද සංගමය මෙම වර්ජනයට එක්ව සිටිනවා.\nකෙසේ වෙතත්, හදිසි හා අත්‍යවශ්‍ය සේවා අඛන්ඩව පවත්වාගෙන යාමට වෘත්තීය සමිති තීරණය කර තිබෙනවා.\nමේ අතර, මෙම වෘත්තීය ක්‍රියාමාර්ගයට රජයේ වෛද්‍ය නිලධාරින්ගේ සංගමය සිය විරෝධය පළ කර තිබෙනවා.\nඇතැම් රෝහල්වල හෙද නිලධාරින් නොමැතිවීම හේතුවෙන් වෛද්‍යවරුන් ඔවුන්ගේ සේවාවන් සිදුකරනු ලබන බවයි හිරු වාර්තාකරුවන් සඳහන් කළේ.\nමේ අතර පැවති වර්ජනය හේතුවෙන් ප්‍රතිකාර ලබා ගැනීම සඳහා බදුල්ල මහ රෝහලට පැමිණි පිළිකා රෝගීන් දැඩි අපහසුතාවට පත්වූ අතර, ඇතැම් රෝගීන් රෝහල තුළම ඇදවැටී සිටි අයුරු දක්නට ලැබුණා.\nඑහිදී වෛද්‍යවරු මැදිහත්ව එම රෝගීන්ට ප්‍රතිකාරකර තිබෙනවා.",
       "URL": "https://www.hirunews.lk/275840/හෙද-වර්ජනයෙන්-අදත්-රෝහල්-රැසක්-අඩාලයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1847"
}