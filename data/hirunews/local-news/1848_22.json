{
       "Source": "hirunews",
       "Timestamp": "Thursday, 01 July 2021 - 13:31",
       "Headline": "වගාවන් සඳහා පොහොර නොමැතිවීමෙන් ප්‍රදේශ රැසක ගොවීන් තවදුරටත් පීඩාවට (වීඩියෝ)",
       "News Content": "වගාවන් සඳහා අවශ්‍ය පොහොර නොමැතිවීමෙන් ප්‍රදේශ රැසක ගොවීන් තවදුරටත් පත්ව ඇත්තේ දැඩි අසිරුතාවකටයි.\nඔවුන් දිනෙන් දින විරෝධතා සහ උද්ඝෝෂණ පවත්වමින් බලධාරීන්ගෙන් ඉල්ලා සිටින්නේ වගාවන්ට අවශ්‍ය පොහොර කඩිනමින් ලබාදෙන ලෙසයි.\nවගාවන් සඳහා අවශ්‍ය පොහොර ඉල්ලමින් සමස්ත ලංකා ගොවිජන සම්මේලනය මෙම උද්ඝෝෂනය සංවිධාන කර තිබුණේ රාජාංගනය යාය 9 ප්‍රදේශයේදීයි.\nරසායනික පොහොර ලබාදෙන ලෙස ඉල්ලා අඔගස්දෝව - බලගල ප්‍රදේශයේ ගොවීන් පෙළපාලියකින් පැමිණ බලගල වෙල්යායේ දී විරෝධතාවක නිරත වුණා.\nගොවිජන එකමුතුව මගින් එම විරෝධතාව සංවිධාන කර තිබුණා.\nගාල්ල මහදූව දික්කුඹුර ප්‍රදේශයේ පදිංචි එරංග කොඩිතුවක්කු මහතා වෘත්තියෙන් රක්ෂණ නියෝජිතයෙක් වන අතර අමතර වශයෙන් වගා කටයුතුවලද නිරත වනවා.\nඔහු වසර නවයක පමණ කාලයක සිට වී වගාව සිදු කරන්නේ කාබනික පොහොර භාවිත කරමින්.\nඔහු පවසන්නේ කාබනික පොහොර භාවතය තුළින් හොඳ අස්වැන්නක් ලැබෙන බවයි.\nමේ අතර රජයේ කාබනික පොහොර වැඩසටහනට දායකත්වය ලබා දීම සඳහා මැදිරිගිරිය ප්‍රාදේශීය සභාව මේ වන විට කටයුතු කරමින් සිටිනවා.\nඒ අනුව මැදිරිගිරිය ප්‍රාදේශීය සභාවට අයත් යුදගනාව ප්‍රදේශයේ පිහිටි කසළ එක්රැස් කිරීමේ මධ්‍යස්ථානයේදී කාබනික පොහොර නිෂ්පාදනය කරනවා.\nමැදිරිගිය ප්‍රාදේශීය සභා බල ප්‍රදේශය තුළ දෛනිකව කසළ ටොන් 2ක ප්‍රමාණයක් එක්රැස් වන අතර එමගින් දිනකට කාබනික පොහොර කිලෝග්‍රෑම් 300ක පමාණයක් නිෂ්පාදනය කෙරෙනවා.\nමේ සඳහා ප්‍රදේශයේ එකතුවන කැළිකසළ සහ වැව්වල ඇති ආක්‍රමණශීලී ශාක යොදා ගන්නා බවයි මැදිරිගිරිය ප්‍රාදේශීය සභාවේ සභාපතිවරයා පැවසුවේ.",
       "URL": "https://www.hirunews.lk/275775/වගාවන්-සඳහා-පොහොර-නොමැතිවීමෙන්-ප්‍රදේශ-රැසක-ගොවීන්-තවදුරටත්-පීඩාවට-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1848"
}