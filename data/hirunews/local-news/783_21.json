{
       "Source": "hirunews",
       "Timestamp": "Monday, 24 October 2022 - 6:19",
       "Headline": "සීට්‍රෑන්ග් බලපෑමෙන් තවත් දින දෙකක් තද වැසි (වීඩියෝ)",
       "News Content": "මධ්‍යම බෙංගාල බොක්ක ආශ්‍රිතව පවතින සීට්‍රෑන්ග් සුළි කුණාටුවේ බලපෑමෙන් ඉදිරි දින දෙක තුළත් තද වැසි බලාපොරොත්තු වන බව කාලගුණ විද්‍යා දෙපාර්තමේන්තුව පවසනවා.\nඅද (24) දිනයේත් බස්නාහිර, සබරගමුව, මධ්‍යම සහ වයඹ පළාත්වලට මෙන්ම, ගාල්ල සහ මාතර දිස්ත්‍රික්කවලට විටින් විට මිලිමීටර 100 ඉක්ම වූ තද වැසි ඇතිවිය හැකියි.\nදිවයින වටා මුහුදු ප්‍රදේශ රළු ස්වභාවයක් ගන්නා අතර, ධීවර සහ නාවික කටයුතු සඳහා අවදානම් බවයි කාර්යයේ නියුතු කාලගුණ විද්‍යාඥ ශ්‍රීමාල් හේරත් කියා සිටියේ.\nමේ අතර ගාල්ල, කළුතර, කෑගල්ල, නුවරඑළිය සහ රත්නපුර යන දිස්ත්‍රික්ක සඳහා පැනවූ නායයෑම් අවදානම් නිවේදනය තවදුරටත් බලපැවැත්වෙන බව ජාතික ගොඩනැගිලි පර්යේෂණ සංවිධානය පවසනවා.\nවැසි පවතින විට නායයෑම්, බෑවුම් කඩාවැටීම්, ගල් පෙරළීම්, පස් කන්ඩි කඩාවැටීම් සහ පොළව ගිලාබැසීමේ අවදානම් ඇතිවිය හැකි බැවින් ඒ සම්බන්ධයෙන් අවධානයෙන් පසුවන ලෙසයි එම සංවිධානය ජනතාවට දැනුම් දෙන්නේ.",
       "URL": "https://www.hirunews.lk/318654/සීට්‍රෑන්ග්-බලපෑමෙන්-තවත්-දින-දෙකක්-තද-වැසි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=783"
}