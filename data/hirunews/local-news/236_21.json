{
       "Source": "hirunews",
       "Timestamp": "Monday, 26 June 2023 - 8:17",
       "Headline": "මිනුවන්ගොඩ වෙඩි තැබීමට ගණිඳු යොදාගත් ගිනි අවිය STF භාරයට",
       "News Content": "පොලිස් විශේෂ කාර්ය බලකායේ වෙඩි පහරින් ඇඹිලිපිටියේදී මියගිය සංවිධානාත්මක අපරාධ කල්ලි සාමාජික ගණිඳු සඳුමිණ මිනුවන්ගොඩදී වෙඩි තැබීමේ සිද්ධියට යොදාගත් T 56 ගිනි අවිය සොයාගෙන තිබෙනවා.\nපොලිස් විශේෂ කාර්ය බලකායට ලද තොරතුරක් මත මිනුවන්ගොඩ - වෑගොව්ව - ගෝල්ඩන් සිටි වත්ත ප්‍රදේශයේ සිදුකළ වැටලීමකදී සැකකරුවෙකු අත්අඩංගුවට ගනු ලැබුවා.\nඔහු විදේශගතව සිටින සංවිධානාත්මක අපරාධකරුවන් මෙන්ම මත්ද්‍රව්‍ය ජාවාරම්කරුවන් දෙදෙනෙකු වන නුරේෂ් සුපුන් දයාරත්න හෙවත් හීනටියන මහේෂ් සහ අවිශ්ක යන අයගේ සමීපතමයෙකු වෙනවා.\nඔහු සන්තකයේ තිබී ටී 56 ගිනි අවියක්, ඒ සඳහා යොදන උණ්ඩ 3 ක් සහිත පතොරම් ගැබක් පොලිස් භාරයට ගෙන තිබුණා.\nපසුව අනාවරණ වූයේ මෙම ගිනි අවිය පසුගිය 17 වනදා මිනුවන්ගොඩ - බොරගොඩවත්ත ප්‍රදේශයේදී යතුරුපැදියෙන් ගමන් ගත් දෙදෙනෙකුට වෙඩි තැබීමට යොදාගෙන ඇති බවටයි.\nසිද්ධියෙන් තුවාල ලැබූ යතුරු පැදියේ ගමන් ගත් නිහාල් හරිස්චන්ද්‍ර හෙවත් බාප්පා සහ විස්මින් මදූ හෙවත් චප්පා නැමති දෙදෙනා තුවාල ලැබූ අතර, පසුව ඔවුන්ගෙන් එක් අයෙකු මියගොස් තිබෙනවා.\nමෙම වෙඩි තැබීමට සම්බන්ධ අනෙක් පුද්ගලයා වන ශ්‍රියන්ත සමන් කුමාර හෙවත් මාමා නැමැත්තා පසුගියදා පිස්තෝලයක් සහ හෙරොයින් සමඟ කුලියාපිටිය - ඇඹව ප්‍රදේශයේදී අත්අඩංගුවට ගනු ලැබුවා.\nපොලිස් විශේෂ කාර්ය බලකාය ගෝල්ඩන් සිටි වත්ත ප්‍රදේශයේ සිදුකළ වැටලීමේදී සිය භාරයට ගත් ගිනි අවිය බස්නාහිර සහ දකුණු පළාත්වල සිදුවූ ඇතැම් වෙඩි තැබීම්වලට යොදාගෙන ඇති බවටද මේ වනවිට තොරතුරු අනාවරණ වී තිබෙනවා.",
       "URL": "https://www.hirunews.lk/339085/මිනුවන්ගොඩ-වෙඩි-තැබීමට-ගණිඳු-යොදාගත්-ගිනි-අවිය-stf-භාරයට",
       "Category": "Local News",
       "Parent URL": "https://www.hirunews.lk/local-news.php?pageID=236"
}