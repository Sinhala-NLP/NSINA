{
       "Source": "hirunews",
       "Timestamp": "Friday, 31 December 2021 - 11:45",
       "Headline": "ජීවත් ව සිටියා නම් මෙම ආණ්ඩුව ප්‍රභාකරන්ගෙන් ද ණය ඉල්ලන බවට විජයමුනි සොයිසාගෙන් ප්‍රකාශයක් (වීඩියෝ)",
       "News Content": "අද වන විට ත්‍රස්තවාදී නායක ප්‍රභාකරන් ජීවත්ව සිටියා නම් මේ රජය ඔහුගෙනුත් ඩොලර් ණයක් ඉල්ලන බව හිටපු අමාත්‍ය විජිත් විජයමුණි පවසනවා.\nපාර්ලිමේන්තු මන්ත්‍රීවරයා මේ අදහස් පළ කළේ, අද කොළඹ විපක්ෂ නායක කාර්යාලයේ දී පැවති මාධ්‍ය හමුවකදීයි.\nඑහිදී පැරණි රජ කතාවක් ද සිහිපත් කරමින් වැඩිදුරටත් අදහස් දැක්වූ ඔහු කියා සිටියේ, අද මෙරට නායකත්වය කියන දේ කිරීමටත්, යමක් හිතලා කිරීමටත් නො හැකි නායකත්වයක් බවට පත් ව ඇති බවයි.\nඑමෙන්ම නිසි අරමුණකින් තොරව රට අයාලේ යන බවත් ආර්ථිකය ගොඩ ගැනීමට පිළිගත හැකි වැඩපිළිවෙළක් මේ රජයට නො මැති බවත් ඔහු කියා සිටියා.\nඅද වන විට ප්‍රභාකරන් ජීවත්ව සිටියා නම් \"අනේ මචෝ අපට ටිකක් අමාරුයි කීයක් හරි දීපං, රටෙන් කෑල්ලක් හරි දෙන්නං කියල අනිවාර්යෙන් ඒ වැඩේ කරනවා\" කියා ඔහුගෙනුත් ඩොලර් ඉල්ලීමට පසුබට නො වන මට්ටමට මේ රජය ඇද වැටී ඇති බවයි හිටපු අමාත්‍යවරයා සඳහන් කළේ.\nමෙහි දී වැඩිදුරටත් අදහස් දැක් වූ හිටපු අමාත්‍ය විජිත් විජයමුණි කියා සිටියේ, හිසරදයට කොට්ට මාරු කරන්නාක් මෙන් ජනාධිපති ලේකම්වරු මාරු කිරීම සාර්ථක වැඩපිළිවෙළක් නො වන බවයි.\nපී.බී වෙනුවට ගාමිණී සේදර ජනාධිපති ලේකම්වරයා ලෙස තෝරා පත්කර ගැනීම හිටපු අමාත්‍යවරයා විග්‍රහ කරනු ලැබුවේ, එය කැහි ගෑනි දීලා හොටු ගෑනි ගත්තා සේ ක්‍රියාවක් බවයි.",
       "URL": "https://www.hirunews.lk/292642/ජීවත්-ව-සිටියා-නම්-මෙම-ආණ්ඩුව-ප්‍රභාකරන්ගෙන්-ද-ණය-ඉල්ලන-බවට-විජයමුනි-සොයිසාගෙන්-ප්‍රකාශයක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1458"
}