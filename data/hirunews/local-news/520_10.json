{
       "Source": "hirunews",
       "Timestamp": "Wednesday, 22 February 2023 - 13:47",
       "Headline": "පොළොන්නරුවේ වී ගබඩා සංකීර්ණයක් අතහැර දැමීමෙන් ගොවියන් අපහසුතාවක (වීඩියෝ)",
       "News Content": "පොළොන්නරුව - වීරපුර ප්‍රදේශයේ පිහිටි වී අලෙවි මණ්ඩලයට අයත් ගබඩා සංකීර්ණයක් වසර ගණනක සිට අතහැර දමා තිබීම හේතුවෙන් ඉන් ප්‍රයෝජනයක් ගත නොහැකි තත්ත්වයක් උද්ගත වී තිබෙනවා.\nප්‍රදේශවාසීන් පෙන්වා දෙන්නේ වී ගබඩා කිරීමට රජය සතු පහසුකම් ප්‍රමාණවත් නොවන පසුබිමක මෙවැනි ජාතික සම්පත් අත්හැර දැමීම විශාල අපරාධයක් බව යි.\nමේ අතර, පොළොන්නරුව ඇතුළු ප්‍රදේශ කිහිපයක ගොවීන් වී සඳහා නිසි මිලක් නොමැති වීම ඇතුළු දුෂ්කරතා රැසකට මුහුණ පා සිටිනවා.\nමෙවර මහ කන්නයේ වී අස්වනු නෙළීම මේ වනවිට ආරම්භ වී තිබෙනවා.\nපොළොන්නරුව දිස්ත්‍රික්කයේ ලංකාපුර ප්‍රාදේශීය ලේකම් කොට්ඨාසයේ තඹාල, ඕනෑගම ප්‍රදේශයේ කුඹුරුවලින් ගොයම් කපන යන්ත්‍රවලින් ගොයම් කැපිමේදී ඉවත් වන වී රැස් කර ගන්නා පිරිසක් අප වාර්තාකරුගේ කැමරාවේ සටහන් වූයේ ඒ අතරතුර යි.\nකුරුල්ලන් ආදි සතුන් වෙනුවෙන් වෙන් කෙරෙන මෙම කොටස් එක්රැස් කර ගැනීම සම්බන්ධයෙන් කළ විමසීමකදී ඔවුන් පැවසුවේ, වෙහෙරගොඩ යාය ප්‍රදේශයේ පදිංචි තමන්ට එම ප්‍රදේශයේ පැවති කුඹුරු පසුගිය සමයේ රජය විසින් තහනම් කිරීම හේතුවෙන් මෙම පියවර ගත් බවයි.\nමෙම පිරිස් පසුගිය සමයේ වගා කළ කුඹුරුවලට අද වනවිට අත්ව ඇති ඉරණමයි මේ.\nතහනම් කළ කුඹුරු නැවත ලබාදීමට හෝ එසේ නොමැති නම් වෙනත් විකල්පයක් හඳුන්වා දෙන ලෙසට මෙම පිරිස් ඉල්ලා සිටින්නේ.\nමේ අතර, නෙළාගත් වී අස්වැන්නට නිසි මිලක් නොමැති වීම හේතුවෙන් තමන් දැඩි අපහසුතාවට පත්ව සිටින බව පොළොන්නරුව, සුංගාවිල, ඕනෑගම ප්‍රදේශයේ ගොවීන් පෙන්වා දෙනවා.\nමීට අමතරව අම්පාර උහන වී ගොවීන් ද මුහුණ දී සිටින්නේ වී සඳහා නිසි මිලක් නොමැති වීමේ ගැටලුවටයි.\nලංකාපුර ප්‍රාදේශිය ලේකම් කොට්ඨාසයට අයත් වීරපුර ප්‍රදේශයේ පිහිටි වී අලෙවි මණ්ඩලයට අයත් මේ වනවිට අතහැර දමා ඇති වී ගබඩා සංකීර්ණයයි මේ.\nවී ගබඩා කිරීමට රජය සතු පහසුකම් ප්‍රමාණවත් නොවන පසුබිමක මෙවැනි ජාතික සම්පත් අත්හැර දැමීම අපරාධයක් බවයි ප්‍රදේශවාසීන් පෙන්වා දෙන්නේ.",
       "URL": "https://www.hirunews.lk/328023/පොළොන්නරුවේ-වී-ගබඩා-සංකීර්ණයක්-අතහැර-දැමීමෙන්-ගොවියන්-අපහසුතාවක-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=520"
}