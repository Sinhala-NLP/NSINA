{
       "Source": "hirunews",
       "Timestamp": "Monday, 06 June 2022 - 17:24",
       "Headline": "ශ්‍රී ලංකාවේ ආහාර අර්බුදය බංග්ලාදේශයෙන් අර්තාපල්",
       "News Content": "ශ්‍රී ලංකාවේ මේ වන විට පවතින ආර්ථික අර්බුදය සහ ආහාර හිඟතාවට යම්කිසි සහනයක් සැලසීම සඳහා බංග්ලාදේශය සලකා බලමින් සිටින බව වාර්තා වනවා.\nඒ අනුව බංග්ලාදේශ රජය තීරණය කර ඇත්තේ මෙරට ජනතාවගේ පරිභෝජනය සඳහා අර්තාපල් අල තොගයක් ලබා දීමටයි.\nදකුණු ආසියානු කලාපීය සහයෝගිතා සංගමයේ (සාර්ක්) මහලේකම් ඇසල රුවන් වීරකෝන් සමඟ පැවති සාකච්ඡාවකදී බංග්ලාදේශ අගමැතිනි ෂීක් හසීනා විසින් මෙම සහතිකය ලබා දී තිබෙනවා.\nඅගමැතිනි ෂීක් හසීනා සහ සාර්ක් මහලේකම් ඇසල රුවන් වීරකෝන් බංගලාදේශයේ ගණබබන්හිදී හමු වූ බව ඩකා ට්‍රිබියුන් පුවත්පත සඳහන් කරනවා.\nමෙහිදී බංග්ලාදේශ අග්‍රාමාත්‍යවරිය වෙත ශ්‍රී ලංකාවේ මේ වන විට පවතින තත්වය සම්බන්ධයෙන් අදහස් දැක්වූ සාර්ක් මහලේකම් වරයා කියා ඇත්තේ ශ්‍රී ලංකාව මේ වන විට පවතින තත්ත්වයට සාර්ක් වසංගතය බරපතළ ලෙස හේතු වූ බවත්, පොහොර හිඟය හේතුවෙන් රටේ ගොවි නිෂ්පාදන අස්වැන්න 50% කින් පහළ වැටුණු බවත්ය.\nමෙම දුෂ්කර අවස්ථාවේ දී ශ්‍රී ලංකාවට මිත්‍රත්වයේ දෑත දිගු කිරීම සම්බන්ධයෙන් සාර්ක් මහ ලේකම් ඇසළ වීරකෝන් බංගලදේශ අග්‍රාමාත්‍යවරිය ට ස්තූතිය පුද කර තිබෙනවා.\nමෙහිදී අදහස් දැක්වූ බංග්ලාදේශ අගමැතිනි ෂික් හසීනා පවසා ඇත්තේ කොවිඩ් -19 වසංගතය හමුවේ සහ යුක්රේන රුසියා යුද ගැටුම් මධ්‍යයේ මතුවිය හැකි ගෝලීය ආර්ථික සහ ආහාර අර්බුූදයට විසඳුමක් ලෙස බංග්ලාදේශය දේශීය කෘෂිකර්මාන්තය සහ එහි නිෂ්පාදන ඉලක්ක ඉහළ දැමීමට පියවර ගත් බවයි.",
       "URL": "https://www.hirunews.lk/306388/ශ්‍රී-ලංකාවේ-ආහාර-අර්බුදය-බංග්ලාදේශයෙන්-අර්තාපල්",
       "Category": "Local News",
       "Parent URL": "https://www.hirunews.lk/local-news.php?pageID=1114"
}