{
       "Source": "hirunews",
       "Timestamp": "Friday, 13 November 2020 - 8:02",
       "Headline": "කොළඹ වරායේ සේවා කටයුතු සඳහා විශ්‍රාමික සේවකයන් කැඳවයි -  භාණ්ඩ නැව් 14 ක් පෝලිමේ",
       "News Content": "කොළඹ වරායේ සේවා කටයුතු අඛණ්ඩව පවත්වාගෙන යාම සඳහා සහය ලබාගැනීමට විශ්‍රාමික සේවකයන් සේවයට කැඳවා තිබෙනවා.\nඑමෙන්ම සුදුසුකම් ලත් බාහිර ආයතනවලින්ද සේවා ලබාගැනීමට තීරණය කර ඇති බවයි වරාය සභාපති විශ්‍රාමික ජෙනරාල් දයා රත්නායක සඳහන් කළේ.\nපවතින තත්ත්වය මත කොළඹ වරායට පැමිණි නෞකා 14 ක් පමණ වරායට ඇතුලුවීම ප්‍රමාදවී තිබෙනවා.\nඒ හේතුවෙන් ඔවුන් වරායෙන් පිටත දින කිහිපයක් නැංගුරම් ලා ඇති බවයි වාර්තාවන්නේ.\nකෙසේ වෙතත් සමගි ජනබලවේගයේ පාර්ලිමේන්තු මන්ත්‍රී මුජිබර් රහුමාන් පාර්ලිමේන්තුවේදී ඊයේ (12) සඳහන් කළේ මතුව ඇති අර්බුදකාරී තත්වය හේතුවෙන් නෞකා 25ක වරාය පිටත සීමාවේ නැංගුරම් ලා ඇති බවයි.\nඒවායේ අත්‍යවශ්‍ය භාණ්ඩ තොග පවතින බවද ඔහු කියා සිටියා.\nඅප මේ පිළිබඳව වරාය සභාපති ජෙනරාල් දයා රත්නායක ගෙන් විමසීමක් කළා.\nඑහිදී ඔහු කියා සිටියේ  කොළඹ වරායේ සේවා කටයුතු අඛණ්ඩව පවත්වාගෙන යාම සඳහා සහය ලබාගැනීමට විශ්‍රාමික සේවකයන් සේවයට කැඳවා ඇති බවයි.\nකොළඹ වරායේ සේවය කරන බහුතර සේවක පිරිසක් කොළඹ සහ ගම්පහ දිස්ත්‍රික්කවල පදිංචිකරුවන් වන අතර, සැළකිය යුතු පිරිසකට කොරෝනා ආසාදනය වී හෝ නිරෝධායනයට ලක් කර ඇති බවයි වර්තාවන්නේ.\nකොරෝනා ආසාදනය වූවන් අතරට ගැන්ට්‍රි දොඹකර හසුරුවන සේවකයින් පිරිසක්ද ඇතුළත්.\nතවත් පිරිසක් කොළඹ නගර සීමාවේ හුදකලා කරන ලද ප්‍රදේශවල සිටීම හේතුවෙන් ඔවුන් සේවා කටයුතු සඳහා ගෙන්වාගැනීමේ අවදානමත් සමඟ ගැටළුකාරී තත්වයක් උද්ගත වී ඇති බවයි වරාය සභාපතිවරයා සඳහන් කළේ.",
       "URL": "https://www.hirunews.lk/254600/කොළඹ-වරායේ-සේවා-කටයුතු-සඳහා-විශ්‍රාමික-සේවකයන්-කැඳවයි-භාණ්ඩ-නැව්-14-ක්-පෝලිමේ",
       "Category": "Local News",
       "Parent URL": "https://www.hirunews.lk/local-news.php?pageID=2335"
}