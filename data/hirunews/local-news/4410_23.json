{
       "Source": "hirunews",
       "Timestamp": "Friday, 21 July 2017 - 12:26",
       "Headline": "විද්‍යා සිසුවිය සමූහ දූෂණ සිද්ධියට, තවත් පොලිස් නිලධාරියෙක් සොයයි",
       "News Content": "යාපනයේ විද්‍යා සිසුවිය සමුහ දූෂණය කර ඝාතනය කිරීමේ සිද්ධියේ ප්‍රධාන සැකකරුවකු වන මහලිංගම් ශෂී කුමාර් හෙවත් ස්විස් කුමාර් නැමැත්තාට කොළඹට පැන යාමට සහය වූ බව කියන පේදුරුතුඩුව පොලිසියේ උප පොලිස්‌ පරීක්‌ෂක ශ්‍රී ගජන් නමැත්තාට රටින් පිටවීම වළක්වාලමින් යාපනය කයිට්ස් මහේස්ත්‍රාත් අධිකරණය තහනම් නියෝගයක් පනවා තිබෙනවා.\nඒ,ඔහු  සැඟවී සිටින බව රහස්‌ පොලිසිය අධිකරණය වෙත දැනුම් දීම හේතුවෙන්.\nඔහු අත්අඩංගුවට ගැනීමට අපරාධ පරීක්ෂණ දෙපාර්තමේන්තු නිලධාරීන් යාපනය ඔහු පදිංචි ගම ප්‍රදේශයට ගියත් ඔහු එම පෙදෙසින් අතුරුදන් වී ඇති පොලිසිය අධිකරණයට දන්වා තිබෙනවා.\nරහස්‌ පොලිසියේ ඉල්ලීම මත අධිකරණය විසින් ශ්‍රී ගජන් රටින් පිටව යැම ව්‍යර්ථ කිරීම සඳහා ආගමන විගමන බලධාරීන්ට නියෝගයක්‌ නිකුත් කළා.\nවිද්‍යා සිසුවිය සමුහ දූෂණය කර ඝාතනයට සම්බන්ධ ප්‍රධාන සැකකරුවකු වන ස්විස් කුමාර් නැමැත්තා , ශ්‍රී ගජන් විසින් අත්අඩංගුවට ගෙන ඇතත් ඔහු අධිකරණයට ඉදිරිපත් කර නැතැයි රහස්‌ පොලිස්‌ විමර්ශනවලින් හෙළිවී තිබෙනවා.\nවිද්‍යා නඩුවේ සාක්ෂි විභාගයේ දීත් මේ බව හෙළි වුනා.\nයාපනය කොට්ඨාශ භාර හිටපු ජ්‍යේෂ්ඨ පොලිස් අධිකාරි ලක්ෂ්මන් වීරසේකර සාක්කි දෙමින් මෙසේ  සඳහන් කළා.\n\"කයිට්ස් මූලස්ථාන පොලිසියේ උප පොලිස් පරීක්ෂක ඉරාන්ගෙන් විද්‍යා සිසුවිය ඝාතන සිද්ධිය සම්බන්ධයෙන් අත්අඩංගුවට ගත් සැකකරුවන් සම්බන්ධයෙන් තොරතුරු ලබා ගත්තා. එම තොරතුරුවල ස්විස් කුමාර්ගේ නම සඳහන්ව තිබුණේ නැහැ. තමන්ට ස්විස්කුමාර් අල්ලලා දෙන්න පුළුවන් කියලා ඒ මොහොතේ වී.පී තමිල්මාරන් කියුවා. ඒ සදහා පොලිස් නිලධාරීන් දෙදෙනෙකු එවන ලෙසට ද තමිල්මාරන් ඉල්ලා සිටියා. ඒ අනුව තමිල්මාරන්ගේ සුදුපැහැ කැබ් රියෙන් උප පොලිස් පරීක්ෂක ශ්‍රීගජන් සහ තවත් එක් පොලිස් නිලධාරියෙක් පිටව ගියා.\"\n\"ඔවුන් පිටත්වෙලා ගිහිං දෙපැයකට පසු උප පොලිස් පරීක්ෂක ශ්‍රීගජන් දුරකතනයෙන් කතා කළා. ස්විස්  රටේ පුරවැසි බව හිමි කෙනෙකු අත්අඩංගුවට ගත් බවත්, ඔහුව රැගෙන ඒම සදහා වාහනයක් එවන ලෙසත්  ඉල්ලුවා. මා ඒ  පිළිබද යාපනය මූලස්ථාන පොලිස් පරීක්ෂකවරයා වෙත දැනුම් දුන්නා.\"\nවිනිසුරු මඩුල්ල - තමන් ජ්‍යෙෂ්ඨ පොලිස් අධිකාරීවරයා නේද ?\nපිළිතුර  - ඔව්\nවිනිසුරු මඩුල්ල -  දෙයක් දැනුම් දිය යුත්තේ ආසන්නම පොලිස් ස්ථානයට වග සාමාන්‍ය මිනිස්සු පවා දන්නවා. එසේ තිබියදී කයිට්ස් පොලිසියට දැනුම් නොදී යාපනය පොලිසියට ඒ ගැන දැනුම් දුන්නේ ඇයි ?\nපිළිතුර - සිද්ධියේ සැකකරුවන් සම්බන්ධයෙන් විමර්ශන කටයුතු කයිට්ස් මූලස්ථාන පොලිසිය යාපනය මූලස්ථාන පොලිසි‍යේදී සිදුකිරීම මත මා යාපනය මූලස්ථාන පොලිසියට දැනුම් දුන්නා. මද වේලාවකින් ශ්‍රී ගජන් මට නැවතත් දුරකතන ඇමතුමක් ගත්තා. සැකකරු ගෙන ඒම සඳහා වාහනයක් අවශ්‍ය නැති බවත්, තමන් වෙනත් වාහනයකින් සැකකරු සමඟින් පැමිණෙමින් සිටින බවත් කිව්වා. ඊට පසු  මම ශ්‍රී ගජන්ව දුරකතනයෙන් සම්බන්ධ කරගනිමින් කුමක් හෝ ප්‍රශ්නයක් වී දැයි විමසූවා. එහිදී ඔහු නැහැ යනුවෙන් උත්තර දුන්නා.\n\"පසුව පස්වරු 01ත් 02 අතර ශ්‍රී ගජන් ස්වීස් කුමාර් රැගෙන ආවා. ස්වීස් කුමාර්ට එරෙහිව පැමිණිල්ලක් කරන්නැයි මා නියෝග කළා.\nස්වීස් කුමාර් නැමැත්තා  මේ ඝාතනයටත් කිසිදු සම්බන්ධයක් නැති වග  කයිට්ස් මූලස්ථාන පොලිසියේ උප පොලිස් පරීක්ෂක ඉරාන් කී බවත් ස්විස් කුමාර් ට එරෙහි සාක්ෂි කිසිවක් නැති හෙයින් ඔහුව පොලිසියට බාරකළ නොහැකි බවත් ශ්‍රී ගජන් කිව්වා. එසේ නම් ඔහු  සැකකරුවෙකු වශයෙන් හෝ බාර කරන්න කියා මා නැවතත් උපදෙස් දුන්නා. ශ්‍රී ගජන් ඊටද එකඟ නොවෙමින් පොලිසියට බාර කළ නොහැකි බව ප්‍රකාශ කළා. මා මේ සම්බන්ධයෙන් යාපනය දිසාව බාර නියෝජ්‍ය පොලිස්පතිවරයාට කිව්වා . ඔහු ශ්‍රී ගජන්ට සිය කාර්යාලය වෙත පැමිණෙන්නැයි දන්වා සිටියා.  ශ්‍රී ගජන් නියෝජ්‍ය පොලිස්පති කාර්යාලය වෙත ගියා. මද වේලාවකින් නැවතත් මා හමුවූ ශ්‍රී ගජන් සාක්ෂි නොමැති වීම හේතුවෙන් ස්වීස් කුමාර්ව යාපනය මූලස්ථාන පොලිසිය වෙත බාරකිරීමේ අවශ්‍යතාවක් නැති බවත් ඔහුව යාපනය රෝහලේ ප්‍රතිකාර සඳහා යවන ලෙසත් නියෝජ්‍ය පොලිස්පතිවරයා උපදෙස් දුන් බව කිව්වා.\"\n\"මම විගසම ඒ සම්බන්ධයෙන් දිසාව බාර නියෝජ්‍ය පොලිස්පතිවරයා සම්බන්ධ කරගනිමින් විමසුවා. එවිට ස්විස් පුරවැසිබව හිමි අයෙකු තුවාල සහිතව සිටිම  හේතුවෙන් ඔහුගෙන් ප්‍රකාශ සටහන් කර ගැනීමක් පමණක් සකර යවන ලෙස  තමන්ට උතුරු පළාත බාර ජ්‍යෙෂ්ඨ නියෝජ්‍ය පොලිස්පති ලලිත් ජයසිංහ මහතා උපදෙස් දුන් බව නියෝජ්‍ය පොලිස්පතිවරයා කිව්වා.\"\n\"මා පසුදා (2015.05.19) පුංකුඩුතීව් සර්වෝදය ශාලාවේ පැවති රැස්වීමකට සහභාගී වූනා. මේ සදහා උතුරු පළාත බාර ජ්‍යෙෂ්ඨ නියෝජ්‍ය පොලිස්පති ලලිත් ජයසිංහ, නියෝජ්‍ය පොලිස්පති ජී.කේ.පෙරේරා  සහ නීති පීඨාධිපතිවරයෙකු වන වී.පී.තමිල්මාරන් ද සහභාගී වෙලා හිටියා. රැස්වීමේ ප්‍රථමයෙන්ම තමිල්මාරනුත් දෙවනුව ජ්‍යෙෂ්ඨ නියෝජ්‍ය පොලිස්පති ලලිත් ජයසිංහත් කතා කළා. තමිල්මාරන් රැස්වීම අවසානයේ කතා කරමින් සිටියදී ජනතාව ඔහුට විරුද්ධව ඝෝෂා කළා. අපි අල්ලලා බාරදුන් ස්වීස් කුමාර් උඹලා නිදහස් කළා කියලත් සල්ලි අරගනයි එහෙම කළේ කියලත් ජනතාව කෑ ගැසුවා.\nඒ අවස්ථාවේ සැකකරුට එරෙහි  සාක්කි කිසිවක් නැහැ තමුන්නාන්සේලා ඒ ගැන සාක්කි දුන්නොත් ඔහුව නැවතත් අත්අඩංගුවට ගන්නවා යැයි උතුරු පළාත භාර ජ්‍යෙෂ්ඨ නියෝජ්‍ය පොලිස්පති ලලිත් ජයසිංහ සදහන් කළා. එවිට එහි සිටි දේශපාලකයෙකුගේ සහෝදරයෙකු සාක්කි දෙන්න ඉදිරිපත් වුනා. ඔහුගේ සාක්කිය පොලිස් කොස්තාපල්වරයෙකු  සටහන් කරගත්තා.\"\n\"රැස්වීමේ විරෝධය පළකරමින් කෑගැසූ අය  ස්විස් කුමාර් වැල්ලවත්තේ සිටින බව සදහන් කළා. පසුව මමත් නියෝජ්‍ය පොලිස්පති ජී.කේ පෙරේරාත් සහකාර පොලිස් අධිකාරීවරයාත් පිටතට පැමිණ වැල්ලවත්ත පොලිසිය සම්බන්ධ කරගත්තා. මේ අනුව අපි ස්විස්කුමාර්ව අත්අඩංගුවට ගන්නැයි වැල්ලවත්ත පොලිසියට නියෝගයක් නිකුත් කළා. ඔවුන් විසින් සැකකරු අත්අඩංගුවට ගනු ලැබුවා. සැකකරුව වැල්ලවත්තෙන් යාපනයට ගෙන එන්න කියලා නියෝජ්‍ය පොලිස්පති පෙරේරා මහතා මා හට උපදෙස් දුන්නා.\"\n\"මේ අනුව මා මානිප්පායි පොලිසියේ වාහනයක් ගෙන යාපනය මූලස්ථාන පොලිසියේ උප පොලිස් පරික්ෂකවරයෙකු  ඇතුළු කණ්ඩායමක් ආයුධද සමගින් වැල්ලවත්ත පොලිසියට ගොස්   සැකකරු යාපනයට ගෙන එන ලෙසට උපදෙස් දුන්නා. පසුව මට දැනගන්න ලැබුනා මහජනතාව යාපනය මූලස්ථාන පොලිසිය වටකරගෙන කියලා. මා මේ බව උතුරු පළාත භාර ජ්‍යෙෂ්ඨ නියෝජ්‍ය පොලිස්පති ලලිත් ජයසිංහ මහතාට දැනුම් දුන්නා. කඩිනමින් යාපනයට පැමිණ ඒ සම්බන්ධයෙන් ක්‍රියාමාර්ගයක් ගන්නැයි ඔහු නියෝග කර සිටියා. මම යනකොට ඒ ප්‍රදේශයේ මාර්ග වසාගෙන බාධක දාල තිබුනා. මේ සම්බන්ධයෙන් මා පොලිස්පතිවරයා  දුරකතනයෙන් සම්බන්ධ කරගනිමින් දැනුම්වත් කළා.\"\n\"ස්විස්කුමාර්ව අධිකරණය වෙත ඉදිරිපත් කිරීමට පියවර ගන්නැයි මා යාපනය මූලස්ථාන පොලිස් පරීක්ෂකවරයාට නියෝග කළා. ඒත් ඔහු එසේ කළේ නැහැ. මේ සම්බන්ධයෙන් විමර්ශනයක් කරන්න කියල මා නියෝජ්‍ය පොලිස්පතිවරයාගෙන් ඉල්ලා සිටියා. මා සහකාර පොලිස් අධිකාරී පියසිරි ප්‍රනාන්දු, පොලිස් පරීක්ෂක චින්තක බණ්ඩාර ඇතුළු නිලධාරීන් හයදෙනෙකු වැල්ලවත්තට පිටත් කළා. ඔවුන් විසින් සැකකරු අත්අඩංගුවට ගෙන 21 වැනි දා කයිට්ස් අධිකරණය හමුවට ඉදිරිපත් කරනු ලැබුවා.‘‘",
       "URL": "https://www.hirunews.lk/166423/විද්‍යා-සිසුවිය-සමූහ-දූෂණ-සිද්ධියට-තවත්-පොලිස්-නිලධාරියෙක්-සොයයි",
       "Category": "Local News",
       "Parent URL": "https://www.hirunews.lk/local-news.php?pageID=4410"
}