{
       "Source": "hirunews",
       "Timestamp": "Friday, 01 April 2022 - 18:49",
       "Headline": "මිරිහානේ සිද්ධියට සම්බන්ධ අයට ත්‍රස්තවාදය වැළැක්වීමේ පනත යටතේ නඩු වැටෙයි ද ? (වීඩියෝ)",
       "News Content": "මිරිහානේ පිහිටි ජනාධිපති ගෝඨාභය රාජපක්ෂ ගේ නිවස ඉදිරිපිට ඊයේ කලහකාරී ලෙස හැසුරුණු පුද්ගලයින් සම්බන්ධයෙන් ත්‍රස්තවාදය වැළැක්වීමේ පනත යටතේ නඩු පැවරීමට අදහස් නොකරන බව ජ්‍යේෂ්ඨ නියෝජ්‍ය පොලිස්පති අජිත් රෝහණ පවසනවා.\nඅද (01) පැවැති මාධ්‍ය හමුවකදී අදහස් දක්වමින් ජ්‍යේෂ්ඨ නියෝජ්‍ය පොලිස්පතිවරයා කියා සිටියේ මෙලෙස අත්අඩංගුවට ගත් පුද්ගලයින් සම්බන්ධයෙන් අපරාධ නීතිය යටතේ සහ පොදු දේපල නීතිය යටතේ නඩු පැවරීමට කටයුතු කරන බවයි.\nඊයේ සවස මිරිහාන ජනාධිපති ගෝඨාභය රාජපක්ෂගේ නිවසට ප්‍රවිශ්ට වන මාර්ගය ඉදිරිපිට විරෝධතා කරුවන් පිරිසක් විසින් පැය හයකට අධික කාලයක් විරෝධතා දැක්වූ අතර මේ හේතුවෙන් එම ප්‍රදේශයේ දැඩි උණුසුම් තත්ත්වයක් හටගත්තා.\nමෙම විරෝධතාකරුවන් අතර සිටි පිරිසක් විසින් බස් රථ දෙකක්, පොලිස් ජීප් රථයක්, සහ යතුරු පැදි දෙකකට ගිනි තබා හානිකර තිබුණා.\nමෙම කලහාකාරී තත්ත්වය සම්බන්ධයෙන් මිරිහාන පොලීසිය විසින් පුද්ගලයින් 54 දෙනකු අත්අඩංගුවට ගත් අතර ඔවුන් අද දින ගංගොඩවිල උසාවියට ඉදිරිපත් කිරීමට නියමිතයි.",
       "URL": "https://www.hirunews.lk/300950/මිරිහානේ-සිද්ධියට-සම්බන්ධ-අයට-ත්‍රස්තවාදය-වැළැක්වීමේ-පනත-යටතේ-නඩු-වැටෙයි-ද-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1257"
}