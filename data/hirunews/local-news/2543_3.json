{
       "Source": "hirunews",
       "Timestamp": "Monday, 03 August 2020 - 6:33",
       "Headline": "නිකිණි පුර පසළොස්වක පොහොය දිනය අදයි",
       "News Content": "සම්බුදු ශාසනයේ සුරක්ෂිතභාවය උදෙසා වැදගත් පියවරකට යොමුවූ සුපින්වත් දිනයක් ලෙස නිකිණි පුර පසළොස්වක පොහොය ලෝකවාසී බෞද්ධ ජනතාවට වැදගත්වනවා.\nශාසනික ප්‍රතිපත්තිවලට අනුව භික්ෂූන් වහන්සේලා පසුවස් එළඹෙන්නේ නිකිණි පොහොය දින බව සදහන්.\nවස්සාන කාලයේදී භික්ෂූන් වහන්සේලා පෙර වස් හෝ පසු වස් සමාදන්වීම අනිවාර්යෙන්ම කළ යුතු බුද්ධ නියමයක්.\nකඨින චීවරයක් ලබා ගැනීමට අයිතිය ඇත්තේ පෙර වස් විසූ මහා පවාරණයන් පවාරණය කරන ලද භික්ෂූන් වහන්සේලාට පමණක් බව ශාසන ඉතිහාසයේ දැක්වෙනවා.\nබුදුන් වහන්සේ පිරිනිවන් පෑ දිනයේ සුභද්‍ර භික්ෂුව පැවසු අභද්‍ර වචන හේතුවෙන් බුදු දහමේ චිරස්ථිතිය උදෙසා මහා කාශ්‍යප මහා රහතන් වන්සේගේ මුලිකත්වයෙන් 500ක් රහතන් වහන්සේලා විසින් ප්‍රථම ධර්ම සංඝායනාව රජගහ නුවර සප්තපන්නි ගල් ගුහාව අසල ආරම්භ කළේද අදවන් දිනකයි.\nඒ සඳහා අජාසත්ත රජු රාජ අනුග්‍රහය සැපයුව බව සදහන්.\nපන්චසතිකා නමින් හැඳින්වෙන මෙම සංඝායනාවේදී ත්‍රිපිටකය වෙන වෙනම මුඛ පරමපරාගතව රැක ගැනීම සඳහා ප්‍රධාන භික්ෂුන් වහන්සේලාට පවරනු ලැබුවා.\nඑමෙන්ම බුදුන් වහන්සේගේ අග්‍ර උපස්ථාදායකයාවූ ආනන්ද තෙරුන් රහත්බව ලැබුයේ අදවන් දිනකයි.\nමේ අතර මහනුවර අවසන් රන්දෝලි පෙරහැර සහ කතරගම අවසන් පෙරහැර ද අද විදී සංචාරය කිරීමට නියමිතයි.",
       "URL": "https://www.hirunews.lk/247003/නිකිණි-පුර-පසළොස්වක-පොහොය-දිනය-අදයි",
       "Category": "Local News",
       "Parent URL": "https://www.hirunews.lk/local-news.php?pageID=2543"
}