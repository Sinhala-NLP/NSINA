{
       "Source": "hirunews",
       "Timestamp": "Friday, 26 November 2021 - 16:22",
       "Headline": "﻿ පාර්ලිමේන්තුවේ ආරක්ෂාවට ආරක්ෂක අමාත්‍යාංශයෙන් තිළිණයක්",
       "News Content": "දේශීය වශයෙන් නිෂ්පාදිත ආරක්‍ෂක උපකරණ තොගයක් පාර්ලිමේන්තු සංකීර්ණයේ ආරක්‍ෂාව සදහා ප්‍රදානය කෙරේ\nපාර්ලිමේන්තු සංකීර්ණයේ ආරක්‍ෂක කටයුතු තහවුරු කිරීම පිණිස ආරක්‍ෂක අමාත්‍යාංශයේ ආරක්‍ෂක පර්යේෂණ හා සංවර්ධන මධ්‍යස්ථානය මගින් දේශීය වශයෙන් නිෂ්පාදිත ආරක්‍ෂක උපකරණ තොගයක් භාර දීම ඊයේ (25) දින පාර්ලිමේන්තුවේදී සිදු වුණා.\nආරක්‍ෂක ලේකම් විශ්‍රාමික ජෙනරල් කමල් ගුණරත්න විසින් කථානායක මහින්ද යාපා අබේවර්ධන වෙත මෙම උපකරණ තොගය භාරදීම සිදු කරනු ලැබුවා.\nගුවන් ආරක්‍ෂක කටයුතු තහවුරු කිරීම සඳහා භාවිත කරන ප්‍රතිඩ්‍රෝන ක්‍රියාකාරී පද්ධතියක් සහ ආරක්‍ෂක සන්නිවේදන උපාංග මෙම උපකරණ තොගයට ඇතුළත්.\nපාර්ලිමේන්තුවේ මහලේකම් ධම්මික දසනායක, වේත්‍රධාරී නරේන්ද්‍ර ප්‍රනාන්දු, ගුවන් හමුදා මාණ්ඩලික ප්‍රධානී එයාර් වයිස් මාෂල් එම්.ඩී.ඒ.පී පායෝල ඇතුළු නිලධාරින් පිරිසක් මෙම අවස්ථාවට එක්ව සිටියා.\nමෙම උපකරණ තොගය ආනයනය කළේ නම් ඒ සදහා රුපියල් මිලියන 19කට ආසන්න මුදලක් වැය වන අතර,\nඑහෙත් ආරක්‍ෂක අමාත්‍යාංශයේ ආරක්‍ෂක පර්යේෂණ හා සංවර්ධන මධ්‍යස්ථානය මගින් දේශීය වශයෙන් මෙම උපකරණ තොගය නිපදවූ හෙයින්, සදහා වැයවී ඇත්තේ රුපියල් මිලියන 7කට ආසන්න මුදලක් බවයි ආරක්ෂක අමාත්‍යාංශය පැවසුවේ.\nදියුණු තාක්ෂණයෙන් යුතුව දේශීය වශයෙන් නිෂ්පාදිත මෙම උපකරණ තොගය ලබාදීම පිළිබඳ කථානායකවරයා විසින් ආරක්‍ෂක අමාත්‍යාංශය වෙත සිය ස්තුතිය ද පළ කරනු ලැබුවා.",
       "URL": "https://www.hirunews.lk/289257/﻿-පාර්ලිමේන්තුවේ-ආරක්ෂාවට-ආරක්ෂක-අමාත්‍යාංශයෙන්-තිළිණයක්",
       "Category": "Local News",
       "Parent URL": "https://www.hirunews.lk/local-news.php?pageID=1535"
}