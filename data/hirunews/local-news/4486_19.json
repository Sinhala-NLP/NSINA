{
       "Source": "hirunews",
       "Timestamp": "Saturday, 03 June 2017 - 8:20",
       "Headline": "\"රට වෙනුවෙන් හිරු\", 7 වන ආධාර තොගයත් මාතරට - සෞඛ්‍ය කඳවුරු ක්‍රියාන්විතයේ දෙවන දිනය අද (ඡායාරූප)",
       "News Content": "ආපදා තත්ත්වයෙන් විපතට පත් අපේම සහෝදර ජනතාවට සහන සැලසීම අරමුණු කරගත් \"රට වෙනුවෙන් හිරු\", හිරු සහන යාත්‍රා ක්‍රියාන්විතය තව තවත් පුළුල් කරමින් විපතට පත් ජනතාවගේ සෞඛ්‍යය නගා සිටුවීම ද දැන් ආරම්භ වී තිබෙනවා.\nඒ, ශ්‍රී ලංකා රතු කුරුස සමාජය හා එක්ව ආපදාවට ලක්වු ප්‍රදේශයන්හි සෞඛ්‍ය කඳවුරු පවත්වමින්.\nහිරු එෆ්.එම්. සහ හිරු ටී.වී. ප්‍රමුඛ ආසියානු මාධ්‍ය ජාලය අයහපත් කාලගුණයෙන් විපතට පත් ජනතාවට සහන සැලසීමේ මුඛ්‍ය පරමාර්ථයෙන් ආරම්භ කළ \"රට වෙනුවෙන් හිරු\", හිරු සහන යාත්‍රා ක්‍රියාන්විතයේ තවත් දැවැන්ත පියවරක් ලෙසයි රට වෙනුවෙන් හිරු සෞඛ්‍ය ක්‍රියාන්විතය ආරම්භ කිරීමට අප පියවර ගත්තේ.\nජල ගැලීම් සහ නායයෑම් හේතුවෙන් විපතට පත්වූ ජනතාවට විශේෂඥ වෛද්‍ය පහසුකම්, ප්‍රථමාධාර ඇතුළු සෞඛ්‍ය සේවාවන්, රට වෙනුවෙන් හිරු සෞඛ්‍ය කඳවුර හා එක්වීමෙන් ලබාගත හැකියි.\nඑහි පළමු අදියර ශ්‍රී ලංකා රතු කුරුස සමාජය හා එක්ව ඊයේ ක්‍රියාත්මක කළේ ගම්පහ, කොළඹ සහ මාතර දිස්ත්‍රික්ක කේන්ද්‍ර කරගනිමින්.\nබියගම - මල්වාන - යබරලුව ශ්‍රී බෝධිරාජාරාම විහාරස්ථානයේ පැවති රට වෙනුවෙන් හිරු සෞඛ්‍ය කඳවුර සඳහා ගංවතුරෙන් පීඩාවට පත්වූ ජනතාව විශාල වශයෙන් පැමිණ සෞඛ්‍ය සේවාවන් ලබාගත්තා.\nරට වෙනුවෙන් හිරු, හිරු සහන යාත්‍රා ක්‍රියාන්විතය යටතේ තවත් සෞඛ්‍ය කඳවුරක් පහළ හංවැල්ල ස්වර්ගාරෝපිත දේවමාතා දෙව්මැදුරේදී ක්‍රියාත්මක වුණා.\nරට වෙනුවෙන් හිරු, හිරු සහන යාත්‍රා ක්‍රියාන්විතය යටතේ තවත් සෞඛ්‍ය කඳවුරු දෙකක් අද දිනයේ පැවැත්වීමට කටයුතු යොදා තිබෙනවා.\nඒ, කළුඅග්ගල - අකරවිට ශ්‍රී ශ්‍රී උපතිස්සාරාමයේදී සහ මාතර මහා විද්‍යාලයේදියි.\nඑසේම තවමත් ජලය බැස නොගිය ප්‍රදේශවලට බෝට්ටු මගින් ගොස් ප්‍රථමාධාර ලබාදීමට ශ්‍රී ලංකා රතු කුරුස සමාජය හා ආසියානු මාධ්‍ය ජාලය කටයුතු කිරීමද විශේෂත්වයක්.\nමේ අතර, රට වෙනුවෙන් හිරු, හිරු සහන යාත්‍රා ක්‍රියාන්විතය සඳහා නාවල පාර, නුගේගොඩ පිහිටි ප්‍රධාන එකතු කිරීමේ මධ්‍යස්ථානය වෙත අදත් ද්‍රව්‍යමය ආධාර විශාල වශයෙන් ලැබී තිබුණා.\nඑලෙස ලැබුණු ආධාර තොග බෙදාහැරීමේ කටයුතු තව තවත් පුළුල් කරමින් ඊයේ හිරු සහන යාත්‍රාව ක්‍රියාත්මක කළේ මාතර දිස්ත්‍රික්කය කේන්ද්‍ර කරගනිමින්.\nහයවන අදියර ක්‍රියාත්මක වූ  දවසේත් ගොඩබිමින් සහ ගුවනින් ගොස් ආධාර බෙදාදීමට අප කටයුතු කළා.\nඑසේම ලැබුණු අති විශාල ආධාර තොග ඊයේ පෙරවරුවේ කන්ටේනර් සහ ලොරි රථ මගින් නුගේගොඩ ප්‍රධාන එකතු කිරීමේ මධ්‍යස්ථානයේ සිට මාතර බලා පිටත්ව ගියා.\nඑම ආධාර තොග රැගත් ලොරි සහ කන්ටේනර් රථ ඊයේ දහවල් මාතර දිස්ත්‍රික් ලේකම් කාර්යාලය වෙත නිල වශයෙන් භාර කෙරුණා.\nඅඩු වශයෙන් සහනාධාර ලැබුණු ප්‍රදේශ, දිස්ත්‍රික් ලේකම්වරයාගේ මග පෙන්වීම යටතේ තෝරාගෙන විපතට පත්වූ ජනතාව වෙත කඩිනමින් ලබාදීමට අප නියෝජිතයින් කටයුතු කළා.\n\"රට වෙනුවෙන් හිරු\", හිරු සහන යාත්‍රා ක්‍රියාන්විතය යටතේ එක්රැස් කර ගත් 7 වන ආධාර තොගය ද අද මාතර දිස්ත්‍රික් ලේකම් කාර්යාලය වෙත භාරදීමට නියමිතයි.\nපිහිටක් අවැසි මොහොතක පීඩාවට පත් අපේම ජනතාව වෙනුවෙන් හිරු ටී.වී. සහ හිරු එෆ්.එම්. ප්‍රමුඛ ආසියානු මාධ්‍ය ජාලය ඔබ වෙුනවෙන් ඉදිරියටත් කැපවී සිටින බව අප සිහිපත් කරන්නේ නිහතමානීවයි.",
       "URL": "https://www.hirunews.lk/162719/රට-වෙනුවෙන්-හිරු-7-වන-ආධාර-තොගයත්-මාතරට-සෞඛ්‍ය-කඳවුරු-ක්‍රියාන්විතයේ-දෙවන-දිනය-අද-ඡායාරූප",
       "Category": "Local News",
       "Parent URL": "https://www.hirunews.lk/local-news.php?pageID=4486"
}