{
       "Source": "hirunews",
       "Timestamp": "Monday, 29 March 2021 - 8:14",
       "Headline": "පළාත් සභා මනාප ක්‍රමයටද ? කොට්ඨාස ක්‍රමයටද ? අමාත්‍ය මණ්ඩලය තීරණය අද",
       "News Content": "පළාත් සභා මැතිවරණය පවත්වන ක්‍රමවේදය සම්බන්ධයෙන් අවසන් තීරණයක් අද (29) රැස්වන කැබිනට් මණ්ඩලයේ දී ගැනීමට නියමිත බව වාර්තා වනවා.\nඒ අනුව පළාත් සභා මැතිවරණය මනාප ක්‍රමයට පවත්වන්නේ ද නැතහොත් නව කොට්ඨාස ක්‍රමයට පවත්වන්නේ ද යන්න තීරණය කෙරෙනු ඇති.\nදිගින් දිගටම කල් දැමෙන පළාත් සභා මැතිවරණය පැවැත්වීමට අදාළ විකල්ප යෝජනා 02ක් ඇතුළත් කැබිනට් පත්‍රිකාවක් රාජ්‍ය සේවා, පළාත් සභා හා පළාත් පාලන අමාත්‍ය ජනක බණ්ඩාර තෙන්නකෝන් පසුගිය දා අමාත්‍ය මණ්ඩලයට වෙත ඉදිරිපත් කර තිබුණා.\nඒ පිළිබඳව අධ්‍යයනය කිරීමට අවශ්‍ය බව අමාත්‍යවරුන් පිරිසක් ප්‍රකාශ කිරීම හේතුවෙන් එම සාකච්ඡාව සතියකින් කල් දැමුණු අතර, ඒ අනුවයි අද එය යළි සාකච්ජාවට බදුන් වන්නේ.\nමැතිවරණය පැරණි ක්‍රමයට පත්වන්නේ නම් මේ වනවිට සම්මත කර ඇති පළාත් සභා ඡන්ද විමසීමට අදාළ රෙගුලාසි අහෝසි කර පැරණි පනත බලාත්මක කිරීම එක් යෝජනාවක් වනවා.\nඑමෙන්ම, මැතිවරණය අනුපාත හා කොට්ඨාස මිශ්‍ර ක්‍රමයට පවත්වන්නේ නම් කොට්ඨාස මට්ටමෙන් සියයට 70 ක්ද අනුපාත ක්‍රමය යටතේ සියයට 30 ක් වශයෙන් මන්ත්‍රීවරුන් පත් කළ හැකි වන ලෙස නව පනත සංශෝධනය කිරීම අමාත්‍යවරයා විසින් ඉදිරිපත් කර ඇති දෙවන යෝජනාවයි.\nකෙසේ වෙතත්, සමඟි ජන බලවේගයේ මහලේකම් පාර්ලිමේන්තු මන්ත්‍රී රංජිත් මද්දුමබණ්ඩාර ප්‍රකාශ කළේ රජය පළාත් සභා මැතිවරණය කල් දැමීමට උත්සාහ කරන බවයි.\nමැතිවරණය පවත්වන ක්‍රමවේදය නොව වැදගත් වන්නේ ඡන්දය පැවැත්වීම බවයි ඔහු කියා සිටියේ.\nඑමෙන්ම ශ්‍රී ලංකා නිදහස් පක්ෂ මහලේකම් රාජ්‍ය අමාත්‍ය දයාසිරි ජයසේකර ද පළාත් සභා මැතිවරණය පිළිබදව පක්ෂ ස්ථාවරය පැහැදිළි කරමින් කියා සිටියේ ඡන්දය මනාප ක්‍රමයට නොපැවැත්විය යුතු බවයි.",
       "URL": "https://www.hirunews.lk/266856/පළාත්-සභා-මනාප-ක්‍රමයටද-කොට්ඨාස-ක්‍රමයටද-අමාත්‍ය-මණ්ඩලය-තීරණය-අද",
       "Category": "Local News",
       "Parent URL": "https://www.hirunews.lk/local-news.php?pageID=2056"
}