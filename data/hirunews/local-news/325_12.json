{
       "Source": "hirunews",
       "Timestamp": "Monday, 22 May 2023 - 14:26",
       "Headline": "ශ්‍රී ලංකාව සයිනොපෙක් සමාගම සමඟ ගිවිසුම් ගත වෙයි (වීඩියෝ)",
       "News Content": "මෙරට ඉන්ධන වෙළදපළට පිවිසෙන නවතම සාමාජිකයා වන චීනයේ සිනොපෙක් සමාගම සහ විදුලිබල හා බලශක්ති අමාත්‍යාංශය අතර ගිවිසුමට අද(22) පෙරවරුවේ අත්සන් තැබුනා.\nමේ සමඟම මෙතෙක් ඛණිජ තෙල් නීතිගත සංස්ථාව සතුව පැවති ඉන්ධන ඒකාධිකාරය තවදුරටත් බිඳවැටෙනු ඇති බවයි ඛනිජ තෙල් වෘත්තීය සමිති පෙන්වා දෙන්නේ.\nජනාධිපති රනිල් වික්‍රමසිංහ ඉදිරියේ අදාළ ගිවිසුමට අත්සන් තබනු ලැබුවේ විදුලිබල හා බලශක්ති අමාත්‍යාංශ ලේකම් මාපා පතිරණ සහ සිනොපෙක් සමාගමේ ඉන්ධන නිෂ්පාදන සහ අලෙවි දෙපාර්තමේන්තුවේ කළමණාකාර අධ්‍යක්ෂ චෙන් චෙංග් විසින්.\nඑම ගිවිසුම අනුව වසර 20ක කාලයක් සඳහා සිනොපෙක් සමාගමට මෙරටට ඉන්ධන ආනයනය, ගබඩා කිරීම, බෙදාහැරීම සහ අලෙවිකිරීමට අවසර හිමිවනවා.\nඒ අනුව සිනොපෙක් සමාගමට දැනට සිපෙට්කෝ හෙවත් ලංකා ඛණිජ තෙල් නීතිගත සංස්ථාව සතුව පවතින ඉන්ධන පිරවුම්හල් 150ක අයිතිය හිමිවන අතර තවත් පිරවුම්හල් 50ක් අලුතින් ස්ථාපිත කිරීමට ද අනුමැතිය හිමිවන බව සඳහන්.\nඛනිජ තෙල් නීතිගත සංස්ථාවේ පූර්ණ අයිතිය සහිත පිරවුම්හල් 234ක් පවතිනවා.\nඑනම් එම පිරවුම්හල් පිහිටි ඉඩම, ගොඩනැගිල්ල මෙන්ම මෙහෙයුම් කටයුතු වල හිමිකාරීත්වය ද පවතින්නේ ඛනිජ තෙල් නීතිගත සංස්ථාව සතුවයි.\nඑමෙන්ම තවත් පිරවුම්හල් 817ක මෙහෙයුම් කටයුතු ලංකා ඛනිජ තෙල් නීතිගත සංස්ථාව මගින් සිදුකරන අතර එහි අයිතිය පෞද්ගලික පිරවුම්හල් හිමියන් සතුව පවතිනවා.\nකෙසේ වෙතත් සිනොපෙක් සමාගමට ලබා දීමට නියමිතව ඇත්තේ, ලංකා ඛනිජ තෙල් නීතිගත සංස්ථාවේ පූර්ණ අයිතිය සහිත පිරවුම්හල් නොව පෞද්ගලික පිරවුම්හල් හිමියන් සතු පිරවුම්හල් 817න් 150ක් බව විදුලිබල හා බලශක්ති අමාත්‍යාංශය සඳහන් කළා.\nඅයි.ඕ.සී සමාගම සතුවද පිරවුම්හල් 230ක් පවතින අතර ඔවුන්ට තවත් පිරවුම්හල් 100ක් ස්ථාපිත කිරීමට දැනටමත් අනුමැතිය ලබාදී තිබෙනවා.\nඒ අනුව මෙරට තුළ පිරවුම්හල් 1,381ක් පවතිව අතර ලංකා ඛනිජ තෙල් නීතිගත සංස්ථාව සතුව සියයට සියයක හිමිකාරීත්වය පවතින්නේ පිරවුම්හල් 234ක පමණයි.\nඑවන් පසුබිමක තවත් විදේශීය සමාගමකට මෙහෙයුම් සිදුකිරීමට අවස්ථාව ලබාදීමෙන් මෙරට ඉන්ධන වෙළඳපෙළේ රජය සතු ඒකාධීකාරිය බිඳවැටෙන බවයි ඛනිජ තෙල් පොදු සේවක සංගමයේ මාධ්‍ය ප්‍රකාශක ඉෂාර උදයංග හෙට්ටිආරච්චි කියා සිටියේ.\nකෙසේ වෙතත් ජනාධිපති මාධ්‍ය අංශය මෙම ගිවිසුම සම්බන්ධයෙන් නිකුත් කළ නිවේදනයේ දැක්වුණේ මෙරට පවතින විදේශ විනිමය අර්බුදය හමුවේ පාරිභෝගිකයින් දුෂ්කරතාවයට පත් නොවන පරිදි අඛණ්ඩ ඉන්ධන සැපයුමක් සහතික කිරීම සඳහා විදුලිබල හා බලශක්ති මෙම පියවරට එළැඹි බවයි.\nපසුගිය සමයේ ඉන්ධන නැව්ගත කිරීමට ප්‍රමාණවත් විදේශ විනිමය ලබා දීමට නොහැකි වීමෙන් ලංකා ඛනිජ තෙල් නීතිගත සංස්ථාව සහ ලංකා අයි.ඕ.සී සමාගම විශාල අභියෝගයකට මුහුණ දුන් බවද එමගින් පෙන්වා දී තිබෙනවා.\nඑම ගැටලුවට පිළියමක් ලෙස අමාත්‍ය මණ්ඩල අනුමැතිය යටතේ මෙරට ඉන්ධන වෙළඳපොළට පිවිසීමට චීනයේ සිනොපෙක්, ඕස්ටේ්‍රලියාවේ යුනයිටඩ් පෙට්‍රෝලියම් සහ ඇමරිකාවේ ෂෙල් යන විදේශීය සමාගම් 3 ට අවස්ථාව සලසා දුන් බව ජනාධිපති මාධ්‍ය අංශය සඳහන් කළා.\nඒ අනුව බලපත්‍ර නිකුත් කිරීමෙන් පසු දින 45ක් ඇතුළත සිනොපෙක් සමාගම සහ එහි අනුබද්ධ සමාගම් ශ්‍රී ලංකාවේ මෙහෙයුම් ආරම්භ කරනු ඇති.",
       "URL": "https://www.hirunews.lk/335919/ශ්‍රී-ලංකාව-සයිනොපෙක්-සමාගම-සමඟ-ගිවිසුම්-ගත-වෙයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=325"
}