{
       "Source": "hirunews",
       "Timestamp": "Monday, 24 July 2023 - 10:59",
       "Headline": "වෘත්තීය සමිති අද සෞඛ්‍ය අමාත්‍යාංශයට",
       "News Content": "ප්‍රමිතියෙන් තොර ඖෂධ ගෙන්වීම, බෙදා හැරීම මෙන්ම සෞඛ්‍ය වෘත්තිය සමිති මර්දනයට එරෙහි සෞඛ්‍ය වෘත්තීය සමිති අද (24) සෞඛ්‍ය අමාත්‍යාංශය වෙත ගොස් ලේකම්වරයාට සන්දේශයක් භාරදීමට නියමිතයි.\nබාල ඖෂධ, එන්නත් විෂවීම්, සැත්කම් නතර කිරීම්, වෛද්‍ය හිඟය, රෝහල්වල විදුලි සැපයුම අත්හිටුවීම ආදී සෞඛ්‍ය ක්‍ෂේත්‍රයේ ගැටලු රැසක් පසුගිය කාලය පුරා වාර්තා වූ අතර, මේ නිසා රට තුළ ඇතිවූයේ දැඩි කථාබහක්.\nමේ සම්බන්ධයෙන් සෞඛ්‍ය වෘත්තිය සමිති පසුගිය කාලයේ මාධ්‍ය හරහා තොරතුරු වාර්තා කිරීමත් සමඟ ඔවුන්ගේ භාෂණයේ සහ ප්‍රකාශනයේ නිදහස සීමා කරමින් සෞඛ්‍ය අමාත්‍යාංශය චක්‍රලේඛයක් නිකුත් කර තිබුණා.\nඒ සම්බන්ධයෙන්ද සෞඛ්‍ය අමාත්‍යාංශ ලේකම්වරයා වෙත අද භාරදෙන සංදේශයේ කරුණු ඇතුළත් කර ඇති බවයි සෞඛ්‍ය වෘත්තීයවේදීන්ගේ විද්වත් සංගමයේ සභාපති රවී කුමුදේෂ් සඳහන් කළේ.\nමේ අතර ඖෂධ ගැටලු‍ව සම්බන්ධයෙන් නීතිමය පියවර ගැනීමට සහ ලෝක සෞඛ්‍ය සංවිධානයේ උපදෙස් ලබා ගැනීමට පියවර ගෙන ඇති බව පාර්ලිමේන්තු මන්ත්‍රී කාවින්ද ජයවර්ධන සදහන් කළා.",
       "URL": "https://www.hirunews.lk/342322/වෘත්තීය-සමිති-අද-සෞඛ්‍ය-අමාත්‍යාංශයට",
       "Category": "Local News",
       "Parent URL": "https://www.hirunews.lk/local-news.php?pageID=156"
}