{
       "Source": "hirunews",
       "Timestamp": "Thursday, 22 September 2022 - 11:45",
       "Headline": "නිදහස් අධ්‍යාපනයේ නිර්මාතෘ අචාර්ය සී.ඩබ්ලිව්.ඩබ්ලිව් කන්නන්ගරගේ 53 වැනි ගුණ සමරුව හෙටයි",
       "News Content": "ලක්දිව සෑම දරුවෙකුට ම පළමු වන ශ්‍රේණියේ සිට සරසවි අධ්‍යාපනය නිමවන තුරු නොමිලේ අධ්‍යාපනය ලබාගැනීමට හැකි වන අයුරින් නිදහස් අධ්‍යාපනයක් නිර්මාණය කළ ලංකාවේ ප්‍රථම අධ්‍යාපන ඇමති ආචාර්ය සී.ඩබ්ලිව්.ඩබ්ලිව්.කන්නන්ගර දිවංගත වී හෙටට (23) වසර 53ක් සපිරෙනවා.\nවර්ෂ 1884 ඔක්තොම්බර් 13 වෙනි දින දකුණු සිරිලක බළපිටිය රන්දොඹේ ගම්මානයේ උපත ලද කන්නන්ගර, මූලික අධ්‍යාපනය රන්දොඹේ වෙස්ලි විද්‍යාලයෙන් ලබන අතර දී ලැබුණු ශිෂ්‍යත්වයක් මත ගාල්ලේ රිච්මන්ඩ් විද්‍යාලයට ඇතුලත් වූ අයෙක්.\nගණිත අංශයෙන් ලංකාවේ පළමු වන සිසුවා ලෙස සමත් වී ඇති ඔහු පාසල් අධ්‍යාපනයෙන් පසු රිච්මන්ඩ් විද්‍යාලයේ ම ගුරුවරයෙකු වශයෙන් සේවයට පිවිස පසු ව නීතිය හදාරා නීතිඥයෙකු වශයෙන් ගාලු අධිකරණයේ සේවය කර තිබෙනවා.\n1917 වසරේ ද ගාලු ජාතික සංගමය නම් දේශපාලන සංවිධානය වත්මන් ජනපති රනිල් වික්‍රමසිංහගේ මුත්තණුවන් වූ බද්දේගම විසු සී.එල්.වික්‍රමසිංහ ඇතුළු ගාලු ප්‍රදේශයේ ජන ප්‍රධානින් සමඟ ඇරඹු කන්නන්ගර, එම සංගමයේ ලේකම් වශයෙන් කටයුතු කළ බව සඳහන්.\nපසු ව ලංකා ජාතික සංගමයට එක් වූ සී.ඩබ්ලිව්.ඩබ්ලිව් කන්නන්ගර, වරෙක එම සංගමයේ සභාපතිවරයා වශයෙන් ද කටයුතු කළ අයෙක්.\n1923 වසරේ ව්‍යවස්ථාදායක සභාවට දකුණු පලාතේ මන්ත්‍රීවරයා වශයෙන් තේරි පත් වූ ඔහු පසු ව ගාල්ලේ මන්ත්‍රීවරයා වශයෙන් ව්‍යවස්ථාදායක සභාව නියෝජනය කර තිබෙනවා.\n1946 වසරේ දී එක්සත් ජාතික පක්ෂය පිහිටුවීමට මුල් වූ නායකයන් අතර මෙතුමා ද ප්‍රධාන අයෙක්.\nඇමතිවරයෙකු ව සිටිය දී කිසි විටෙක විදේශ සංචාරවල නො යෙදුණ මෙතුමා අවංක දේශපාලකයෙකු වශයෙන් රටවැසි සියලු දෙනාගේ ගෞරවයට නිබඳව ම පාත්‍ර වනවා.\n1969 සැප්තැම්බර් 23 වෙනි දින ඔහු දැයෙන් සමුගත්තේ මීට වසර 53කට පෙර අද වැනි දිනයක යි.\nමෙරට වෙසෙන කෘතගුණ දන් ජනතාව එතුමාගේ ශ්‍රී නාමය ඉමහත් ගෞරවයෙන් සමරනු ඇති.",
       "URL": "https://www.hirunews.lk/316009/නිදහස්-අධ්‍යාපනයේ-නිර්මාතෘ-අචාර්ය-සී-ඩබ්ලිව්-ඩබ්ලිව්-කන්නන්ගරගේ-53-වැනි-ගුණ-සමරුව-හෙටයි",
       "Category": "Local News",
       "Parent URL": "https://www.hirunews.lk/local-news.php?pageID=852"
}