{
       "Source": "hirunews",
       "Timestamp": "Thursday, 12 January 2023 - 8:57",
       "Headline": "යුක්ක්‍රේන යුද්ධයට අණ දුන් රුසියාවේ ප්‍රධාන අණදෙන නිලධාරියා ධුරයෙන් පහකරයි",
       "News Content": "රුසියානු ජනපති වැලැදිමීර් පුටින් යුක්රේන යුද්ධය මෙහෙය වූ ප්‍රධාන අණ දෙන නිලධාරියා වන ජෙනරාල් සර්ජි සුරෝවිකින් ධුරයෙන් පහකර තිබෙනවා.\nඒ, රුසියාවේ යුධ අරමුණු සාක්ෂාත් කිරීමට ඔහු අසමත් වූ බවට චෝදනා කරමින්.\nඒ වෙනුවට ජෙනරල් වැලරි ජෙරිස්මෝව් නව හමුදා ප්‍රධානියා ලෙස පත් කර ඇති බවයි විදෙස් වාර්තා සඳහන් කළේ.\nපසුගිය මාස කිහිපය තුළ නැගෙනහිර යුක්රේනයේ යුද මෙහෙයුම් ක්‍රියාත්මක කිරීමේ දී රුසියානු හමුදා දැඩි පසුබෑමකට ලක්වූ බව යුක්රේනය ප්‍රකාශ කළ අතර ජනපති පුටින්ගේ ක්‍රියාකලාපයන් මගින් ද ඒ බව තහවුරු වුණා.\nපසුගිය දා රුසියානු ජනපතිවරයා තීරණය කර තිබුණේ, සිය හමුදාවේ මානසිකත්වය ඉහළ නැංවීම සඳහා තූර්යවාදක කණ්ඩායම් සහ සර්කස් කණ්ඩායම් නිල ඇඳුමින් යුධ පෙරමුණට යැවීමටයි.\nඑමෙන්ම එරට ආරක්ෂක ප්‍රධානීන් රැස්වූ අවස්ථාවක දී යුක්රේනයේ ප්‍රධාන නගරයක් වන කර්සන් ආරක්ෂා කරගැනීමට නොහැකි වීම සම්බන්ධයෙන් ද හිටපු ජෙනරාල් සර්ජි සුරෝවිකින්ට චෝදනා එල්ල වී තිබුණා.",
       "URL": "https://www.hirunews.lk/324839/යුක්ක්‍රේන-යුද්ධයට-අණ-දුන්-රුසියාවේ-ප්‍රධාන-අණදෙන-නිලධාරියා-ධුරයෙන්-පහකරයි",
       "Category": "Local News",
       "Parent URL": "https://www.hirunews.lk/local-news.php?pageID=608"
}