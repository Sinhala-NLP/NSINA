{
       "Source": "hirunews",
       "Timestamp": "Wednesday, 26 April 2023 - 9:06",
       "Headline": "ගමන් වාරය තෙක් බස් නැවැත්වීමට තාවකාලික ඉඩම් කොටසක්",
       "News Content": "කොළඹ ප්‍රධාන බස් නැවතුම්පලේ බස් රථ, ගමන් වාරය තෙක් නවතා තැබීම සඳහා දුම්රිය දෙපාර්තමේන්තුවට සහ නාගරික සංවර්ධන අධිකාරියට අයත් ඉඩම්වලින් කොටසක් තාවකාලිකව නිදහස් කිරීමට තීරණය කර තිබෙනවා.\nඒ, බලශක්තිය සහ ප්‍රවාහනය පිළිබඳ ආංශික අධීක්ෂණ කාරක සභාව රැස්වූ අවස්ථාවේදියි.\nඒ අනුව කොළඹ - කොටුවේ පිහිටි දුම්රිය දෙපාර්තමේන්තුවට සහ නාගරික සංවර්ධන අධිකාරියට අයත් අක්කර හයක ඉඩම් ඒ වෙනුවෙන් තාවකාලිකව නිදහස් කෙරෙනු ඇති.\nදුම්රිය ස්ථාන ආශ්‍රිතව පාපැදි කුලී පදනම මත ලබාදීමේ ව්‍යාපෘතියක් පිළිබඳවද මෙහිදී සාකච්ඡා කෙරුණා.\nසංචාරක ව්‍යාපාරයේ සංවර්ධනය වෙනුවෙන් එය ක්‍රියාත්මක අතර එහි නියමු ව්‍යාපෘතිය ආරම්භ කෙරෙන්නේ අනුරාධපුර දුම්රිය ස්ථානයෙන්.\nමේ අතර බත්තරමුල්ල නගරයට බස් පර්යන්තයක් ඉදි කිරීමට හඳුනාගෙන ඇති ඉඩම කඩිනමින් නිදහස් කරන ලෙසද මෙම කාරක සභාවේදී උපදෙස් ලබාදී තිබෙනවා.",
       "URL": "https://www.hirunews.lk/333471/ගමන්-වාරය-තෙක්-බස්-නැවැත්වීමට-තාවකාලික-ඉඩම්-කොටසක්",
       "Category": "Local News",
       "Parent URL": "https://www.hirunews.lk/local-news.php?pageID=390"
}