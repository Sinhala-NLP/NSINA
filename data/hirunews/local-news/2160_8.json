{
       "Source": "hirunews",
       "Timestamp": "Monday, 08 February 2021 - 14:25",
       "Headline": "අමාත්‍ය මහින්දානන්දට එරෙහි නඩුවේ තීන්දුව ලබන 25 වනදා",
       "News Content": "රුපියල් ලක්ෂ 37ක මුදලක් සාවද්‍ය ලෙස පරිහරණය කළැයි චෝදනා එල්ල වී සිටින අමාත්‍ය මහින්දානන්ද අලු‍ත්ගමගේ විත්තියේ සාක්ෂි කැඳවීමකින් තොරව නිදොස් කොට නිදහස් කරන්නේද නැද්ද යන තීන්දුව මේ මස 25 වැනිදා ප්‍රකාශයට පත් කරන බව කොළඹ මහාධිකරණය අද නිවේදනය කළා.\nඒ ඊට අදාළ නඩුව අද කොළඹ මහාධිකරණ විනිසුරු ආදිත්‍ය පටබැඳිගේ හමුවේ කැඳවු අවස්ථාවේදියි.\nශ්‍රී ලංකා නිදහස් කම්කරු කොංග්‍රසය නැමැති වෘත්තිය සමිතියේ, සභාපතිවරයා වශයෙන් කටයුතු කරමින් එහි රුපියල් ලක්ෂ 37ක මුදලක් සාවද්‍ය ලෙස පරිහරණය කළ බවට චෝදනා එල්ල කරමිනුයි අමාත්‍ය මහින්දානන්ද අලු‍ත්ගමගේට  එරෙහිව එම නඩුව පවරා ඇත්තේ.\nනඩුව කැඳවූ අවස්ථාවේදී නීතිපතිවරයා වෙනුවෙන් පෙනීසිටි රජයේ නීතිඥවරිය සඳහන් කළේ, නඩුවේ පැමිණිල්ලට අදාළ සාක්ෂි කැඳවීම අවසන් කරන බවයි.\nඉන් අනතුරුව ඉදිරිපත් වූ කරුණු සලකා බැලූ මහාධිකරණ විනිසුරුවරයා විත්තියේ සාක්ෂි කැඳවීමකින් තොරව විත්තිකාර මහින්දානන්ද අලු‍ත්ගමගේ නිදහස් කරන්නේ ද? නැද්ද? යන තීන්දුව ලබන 25 වනදා ප්‍රකාශයට පත්කරන බව ප්‍රකාශ කළා.",
       "URL": "https://www.hirunews.lk/262018/අමාත්‍ය-මහින්දානන්දට-එරෙහි-නඩුවේ-තීන්දුව-ලබන-25-වනදා",
       "Category": "Local News",
       "Parent URL": "https://www.hirunews.lk/local-news.php?pageID=2160"
}