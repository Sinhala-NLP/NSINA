{
       "Source": "hirunews",
       "Timestamp": "Wednesday, 03 August 2022 - 19:29",
       "Headline": "අයහපත් කාලගුණයෙන් 12,000 කට බලපෑම් - තවදුරටත් වැසි (වීඩියෝ)",
       "News Content": "දිවයිනේ නිරිත දිග කොටසට බලපෑ අයහපත් කාලගුණ තත්ත්වය හේතුවෙන් පුද්ගලයින් 12,000 කට අධික පිරිසක් බලපෑමට ලක්ව තිබෙනවා.\nආරක්ෂිත ස්ථාන 15 ක රඳවා සිටින පුද්ගලයින් සංඛ්‍යාව 2374 ක්.\nපුද්ගල මරණ 3 ක් සහ අතුරුදන්වීම් හතරක් වාර්තාවී තිබූ අතර, නිවාස 326 කට අර්ධ හානි සිදුව ඇති බවයි ආපදා කළමනාකරණ මධ්‍යස්ථානය අද කැඳවූ මාධ්‍ය හමුවකට එක්වෙමින් එහි අධ්‍යක්ෂ ජනරාල් විශ්‍රාමික මේජර් ජෙනරාල් සුදත්ත රණසිංහ සඳහන් කළේ.\nමේ අතර, පවතින අධික වර්ෂාව හේතුවෙන් දිස්ත්‍රික්ක 8 කට පනවා තිබූ නායයාමේ අවදානම ද තවදුරටත් ක්‍රියාත්මක වනවා.\nඑසේම, මස්කෙලිය - ශ්‍රීපාද නල්ලතන්නිය මාර්ගයට රිකාටන් ප්‍රදේශයෙන් පස් කන්දක් කඩා වැටීම නිසා රථවාහන ගමනාගමනයට බාධා එල්ල වුණා.\nනාවලපිටියේ සිට නානුඔය දක්වා දුම්රිය මාර්ගයේ ස්ථාන 15 ක පස් කඳු කඩා වැටීම් හේතුවෙන් අවහිරතා මතුවීම නිසා උඩරට මාර්ගයේ දුම්රිය ගමන්වාර කිහිපයක් තවදුරටත් අත්හිටුවා තිබෙනවා.\nමේ අතර, අයහපත් කාලගුණය හේතුවෙන් නුවරඑළිය, කොත්මලේ සහ හැටන් අධ්‍යාපන කලාපවල පාසල් හෙට දිනයේ වසා තැබෙන බව මධ්‍යම පළාත් ආණ්ඩුකාර ලලිත් යූ ගමගේ සඳහන් කළා.\nමහවැලි ජලාශ සහ කැළණි ගඟ ආශ්‍රිත විදුලි බලාගාර ජලාශවලට වැඩි වර්ෂාපතනයක් ලැබීම හේතුවෙන් ජලාශවල ජල මට්ටම් ද ඉහළ ගොස් තිබෙනවා.\nකෙසේ වෙතත්, වාරිමාර්ග දෙපාර්තමේන්තුවට අයත් අනෙකුත් ජලාශවල ජල මට්ටම පවතින්නේ අඩු මට්ටමක බවයි වාරිමාර්ග දෙපාර්තමේන්තුවේ ජල කළමනාකරණ ඒකකයේ අධ්‍යක්ෂ ඩී.අබේසිරිවර්ධන සඳහන් කළේ.\nකෙසේ වෙතත්, විදුලි බලාගාර ආශ්‍රිත ජලාශවල සැලකිය යුතු වර්ෂාපතනයක් ලැබීම හේතුවෙන් සති අන්තයේදී සිදුකරන විදුලි කප්පාදුවේ කාලය අඩුවීමක් සිදුවන බවයි මහජන උපයෝගිතා කොමිසමේ සභාපති ජනක රත්නායක කියා සිටියේ.\nමේ අතර, ඉදිරි දින කිහිපයේදීත් බස්නාහිර, සබරගමුව, මධ්‍යම, වයඹ පළාත් සහ ගාල්ල මාතර දිස්ත්‍රික්ක වලට මිලිමීටර් 100 ඉක්මවූ තද වැසි ඇතිවිය හැකි බවයි කාලගුණ විද්‍යා දෙපාර්තමේන්තුව සඳහන් කළේ.",
       "URL": "https://www.hirunews.lk/311804/අයහපත්-කාලගුණයෙන්-12000-කට-බලපෑම්-තවදුරටත්-වැසි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=968"
}