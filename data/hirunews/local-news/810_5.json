{
       "Source": "hirunews",
       "Timestamp": "Tuesday, 11 October 2022 - 20:01",
       "Headline": "22 ඉදිරිපත් නොකළහොත් විරෝධයට සූදානම් බව වාසු කියයි",
       "News Content": "එළඹෙන 21 සහ 22 යන දෙදින තුල විසි දෙවන ආණ්ඩුක්‍රම ව්‍යවස්ථා පනත් කෙටුම්පත පාර්ලිමේන්තුවට රැගෙන නොඑන්නේ නම් ඒ සම්බන්ධයෙන් විරෝධය පළ කිරීමට සූදානම් බව පාර්ලිමේන්තු මන්ත්‍රී වාසුදේව නානායක්කාර පවසනවා.\nඋත්තර ලංකා සභාවේ සාමාජික රැස්වීම කොමියුනිස්ට් පක්ෂ මූලස්ථානයේදී අද පැවති අතර ඉන් අනතුරුව මාධ්‍යවේදීන් නැගූ ප්‍රශ්නවලට පිළිතුරු ලබාදෙමින් ඔහු මේ බව කියා සිටියා.\nමේ අතර, දිවංගත එස් ඩබ්ලිව් ආර් ඩී බණ්ඩාරනායක, සිරිමාවෝ බණ්ඩාරනායක සහ අනුර බණ්ඩාරනායකගේ ගුණ සමරුව වෙනුවෙන් සංවිධාන කළ සර්ව රාත්‍රික පරිත්‍රාණ ධර්ම දේශනයක් ඊයේ ශ්‍රී ලංකා නිදහස් පක්ෂ මූලස්ථානයේදී පැවැත්වුණා.\nඑය පක්ෂ සභාපති හිටපු ජනාධිපති මෛත්‍රීපාල සිරිසේනගේ ප්‍රධානත්වයෙන් පැවති අතර එම ආගමික වැඩසටහනට අණ්ඩුවෙන් ඉවත්වී පාර්ලිමේන්තුවේ ස්වාධීන වූ මන්ත්‍රීවරුන් ඇතුළු දේශපාලනඥයින් රැසක් සහභාගි වුණා.\nශ්‍රී ලංකා නිදහස් පක්ෂයේ මහ ලේකම් පාර්ලිමේන්තු මන්ත්‍රී දයාසිරි ජයසේකර, පාර්ලිමේන්තු මන්ත්‍රීවරුන් වන ඩලස් අලහප්පෙරුම, මහාචාර්ය ජී.එල්.පීරිස්, උදය ගම්මන්පිල සහ හිටපු පාර්ලිමේන්තු මන්ත්‍රී මර්වින් සිල්වා ඇතුළු පිරිසක් එහිදී සුහද කථාබහක නිරතවනු දක්නට ලැබුණා.\nමූල්‍ය වංචා චෝදනා සම්බන්ධයෙන් අත්අඩංගුවට ගැණුනු තිලිණි ප්‍රියමාලි සමඟ ගණුදෙනු කළ ලැයිස්තුවේ තමන්ගේ නම නොතිබීම පුදුමයක් බව හිටපු පාර්ලිමේන්තු මන්ත්‍රී මර්වින් සිල්වා ප්‍රකාශ කළේ එහි සිටි පිරිස සිනහ ගන්වමින්.",
       "URL": "https://www.hirunews.lk/317603/22-ඉදිරිපත්-නොකළහොත්-විරෝධයට-සූදානම්-බව-වාසු-කියයි",
       "Category": "Local News",
       "Parent URL": "https://www.hirunews.lk/local-news.php?pageID=810"
}