{
       "Source": "hirunews",
       "Timestamp": "Thursday, 17 February 2022 - 13:01",
       "Headline": "අයි.ඕ.සී ඉන්ධන ගැනීමේ තීරණයට, තෙල් වෘත්තීය සමිති විරුද්ධ වෙයි (වීඩියෝ)",
       "News Content": "විදුලිබල මණ්ඩලයට ඉන්ධන ආනයනය කිරීමට බලයක් නොමැති බව ඛනිජ තෙල්, වාණිජ සේවා කර්මාන්ත හා ප්‍රගතිශීලී සේවක සංගමයේ සභාපති බන්දුල සමන් කුමාර පවසනවා.\nඅද මාධ්‍ය හමුවක් කැදවමින් ඔහු කියා සිටියේ, ඊට තම සංගමය ඇතුළු ඛනිජ තෙල් වෘත්තීය සමිතිවල විරෝධය පළ කරන බවයි.\nමේ අතර, මාස එකහමාරක කාලයක් සඳහා ලංකා විදුලිබල මණ්ඩලයට අවශ්‍ය ඉන්ධන එකවර ආනයනය කිරීමට සැලසුම් කර ඇති බව ශ්‍රී ලංකා මහජන උපයෝගීතා කොමිෂන් සභාවේ සභාපති ජනක රත්නායක ඊයේ මාධ්‍ය හමුවක් කැදවමින් ප්‍රකාශ කළා.\nකෙසේ වෙතත්, විදුලිබල වෘත්තීය සමිති චෝදනා කළේ, විදුලිබල මණ්ඩලය, ලංකා අයි.ඕ.සී. සමාගම හරහා ඉන්ධන මිල දී ගැනීමෙන් අවසානයේ මෙරට තාප විදුලි බලාගාර එම සමාගම සතුවිය හැකි බවයි.\nමේ අතර, ඉදිරි මාස 03 සඳහා අවශ්‍ය අවස්ථාවල විදුලිය කප්පාදු කිරීමට ලංකා විදුලිබල මණ්ඩලය කළ ඉල්ලීමට අවසර ලබා නොදෙන බව ශ්‍රී ලංකා මහජන උපයෝගීතා කොමිෂන් සභාව පසුගියදා ප්‍රකාශ කර තිබුණ ද ඊට විදුලි ඉංජිනේරුවන්ගේ සංගමයේ නව සභාපති අනිල් රංජිත් ප්‍රතිචාර දක්වමින් සදහන් කළේ ඉන්ධන අවසන් වුවහොත් සහ ජල විදුලිය උත්පාදනය කිරීමට නොහැකි වුවහොත් ඉදිරියේදී විදුලි කප්පාදුවක් සිදුවිය හැකි බවයි.\nඑමෙන්ම අමාත්‍ය චමල් රාජපක්ෂ ඊයේ මාධ්‍ය වෙත අදහස් දක්වමින් කියා සිටියේ, උමාඔය ව්‍යාපාරය ආරම්භ වූයේ නම් විදුලි කප්පාදුවක් සිදු කිරීමට අවශ්‍ය නොවන බවයි.\nමේ අතර, කොළඹ ඇතැම් සිපෙට්කෝ ඉන්ධන නො මැති වීම හේතුවෙන් ලංකා ඉන්දියන් ඔයිල් සමාගමට අයත් ඉන්ධනහල්වල ඉන්ධන ලබා ගැනීම සඳහා අද දිනයේ දී පෝලිම් දක්නට ලැබුණා.",
       "URL": "https://www.hirunews.lk/297257/අයි-ඕ-සී-ඉන්ධන-ගැනීමේ-තීරණයට-තෙල්-වෘත්තීය-සමිති-විරුද්ධ-වෙයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1351"
}