{
       "Source": "hirunews",
       "Timestamp": "Tuesday, 30 March 2021 - 16:35",
       "Headline": "පේරාදෙණිය විශ්ව විද්‍යාලයේ කෝටි 5ක් පිල්ලි ගහලා",
       "News Content": "පේරාදෙණිය විශ්ව විද්‍යාලයට අනුබද්ධිත පශ්චාත් විද්‍යා උපාධි ආයතනයේ මිලියන 50 ක මූල්‍ය වංචාවක් පසුගියදා පාර්ලිමේන්තු මන්ත්‍රී චරිත හේරත්ගේ ප්‍රදානත්වයෙන් රැස්වූ කෝප් කමිටුවේදී අනාවරණය වුණා.\nමෙම සභාරැස්වීමේදී අනාවරණය වුයේ මෙම උපාධි ආයතනය විසින් පවත්වාගෙන ගිය ස්ථාවර තැන්පතු වලින් රුපියල් මිලියන 50 ක මුදලක් එහි සිටි ජ්‍යෙෂ්ඨ නිලධාරියෙක් විසින් වංචා සහගත ලෙස ලබාගෙන ඇති බවයි.\nපේරාදෙණිය පශ්චාත් විද්‍ය උපාධි ආයතනය විසින් මහජන බැංකුව පේරාදෙණිය ශාඛාවේ පවත්වා ගිය ස්ථාවර තැන්පතු 14ක් වසර 7ක් තුළ අවසන් කර ලබා ගත්  රුපියල් මිලියන 93ක මුදලින්, රුපියල් මිලියන 37 ක් පමණක් නව ස්ථාවර තැන්පතු වල ආයෝජනය කර ඉතිරි රුපියල් මිලියන 50ක මුදල ජ්‍යෙෂ්ඨ සහකාර මූල්‍යාධිකාරීවරයා විසින් වංචා සහගත සිය පෞද්ගලික ප්‍රයෝජනයට ගෙන ඇති බව මෙහිදී හෙළි වුනා.\nසිද්ධිය සම්බන්ධයෙන් අදාල නිලධාරිගේ වැඩ තහනම් කර මේ වන විට අපරාධ පරීක්ෂණ දෙපාර්තමේන්තුව මගින් පරික්ෂණයක් ද සිදු කෙරෙන බව කමිටුවේදී වැඩි දුරටත් අනාවරණය වුනා.\nමෙම වංචාවට සම්බන්ධ පුද්ගලයන් පිළිබඳව සොයා බැලීම සඳහා පේරාදෙණිය විශ්ව විද්‍යාල පාලක සභාව මගින් විනය පරික්ෂණයක්ද සිදු කෙරෙනවා.\nමීට අමතරව විද්‍යා පීඨයේ පුස්තකාලාධිපතිවරයා පශ්චාත් උපාධි ආයතනයේ සේවය කිරීම වෙනුවෙන් අදාල මාසික වේතනයට අමතරව 10% ක දීමනාවක් එම ආයතනය මගින් අනුමැතියකින් තොරව ගෙවීම සම්බන්ධයෙන්ද කෝප් කමිටුවේ අවධානය යොමු වුනා.\nඑමෙන්ම පශ්චාත් උපාධි ආයතනයේ බාහිර කථිකාචාර්යවරුන් සඳහා ප්‍රවාහන දීමනා ගෙවීමේදී අදාළ චක්‍රලේඛවලට අනුව කටයුතු කර තිබේද යන්න පිළිබඳවත් මෙහිදී ප්‍රශ්න කෙරුනා.\nඑමෙන්ම රටපුරා පවතින පශ්චාත් උපාධි ආයතන 09 ම පරිපාලන කටයුතු සම්බන්ධව සොයා බැලීමට උපකමිටුවක් පත්කොට මාස 06ක් ඇතුලත ඒ පිළිබඳ  වාර්තාවක් ඉදිරිපත් කරන ලෙසත් කෝප් කමිටුව අධ්‍යාපන හා උසස් අධ්‍යපන අමාත්‍යාංශයේ ලේකම්වරයාට නියෝග කළා.\nපේරාදෙණිය විශ්ව විද්‍යාලය අනුබද්ධ පශ්චාත් විද්‍යා උපාධි ආයතනයේ 2018/19 වර්ෂයන්හි විගණන වාර්තා සහ කාර්ය සාධනය පිළබඳ විමර්ශනය කිරීමට  මෙම කෝප් රැස්වීම කැදවා තිබුනා.",
       "URL": "https://www.hirunews.lk/267014/පේරාදෙණිය-විශ්ව-විද්‍යාලයේ-කෝටි-5ක්-පිල්ලි-ගහලා",
       "Category": "Local News",
       "Parent URL": "https://www.hirunews.lk/local-news.php?pageID=2052"
}