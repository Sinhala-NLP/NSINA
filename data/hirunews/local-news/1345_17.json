{
       "Source": "hirunews",
       "Timestamp": "Sunday, 20 February 2022 - 13:56",
       "Headline": "ජගත් මානව හිමිකම් කොමසාරිස්වරියගේ වාර්තාවට ශ්‍රී ලංකාවෙන් පිළිතුරු (වීඩියෝ)",
       "News Content": "ජගත් මානව හිමිකම් කොමසාරිස්වරිය විසින් ඉදිරිපත් කර ඇති ශ්‍රී ලංකාව පිළිබඳ වාර්තාව මගින් ත්‍රස්තවාදය වැළැක්වීමේ පනත සම්බන්ධයෙන් ප්‍රශ්න කිහිපයක් නගා ඇති ව වාර්තාවනවා.\nඒ සඳහා සංශෝධන ඉදිරිපත් කිරීම පමණක් ප්‍රමාණවත් නොවන බවයි මානව හිමිකම් කොමසාරිස්වරිය සඳහන් කර ඇත්තේ.\nඅදාළ වාර්තාව පසුගිය සතියේ විදේශ කටයුතු අමාත්‍යාංශය වෙත යොමුකර තිබුණේ ජගත් සංවිධානය මගින්.\nඉන් අනතුරුව රජය විසින් අදාළ වාර්තාවේ නිරීක්ෂණයන් සහ ගැටලු මතුකළ කරුණු සම්බන්ධයෙන් පැහැදිළි කිරීම් ජිනීවා ජගත් මානව හිමිකම් කාර්යාලය වෙත යොමුකර තිබෙනවා.\nශ්‍රී ලංකාව සම්බන්ධයෙන් මානව හිමිකම් කොමසාරිස්වරියගේ වාර්තාව ජිනීවා මානව හිමිකම් මණ්ඩලයේ 49 වන සැසිවාරයේ දී විවාදයට ගැනෙන්නේ ලබන මාර්තු 3 වනදායි.\nමෙම වාර්තාව යුරෝපා සංගමය විසින් ලබාදී ඇති ජී. එස්. පී. ප්ලස් තීරුබදු සහනය විසින්ද බලපෑමක් සිදුකරනු ඇතැයි අපේක්ෂිතයි.\nකෙසේ නමුත් මෙවර විවාදයෙන් අනතුරුව ශ්‍රී ලංකාව පිළිබඳ යෝජනා සම්මත කරගැනීමක් සිදුවන්නේ නැහැ.\nඑහෙත් එය, සැප්තැම්බර් සැසිවාරයේදී එවැනි යෝජනාවක් ඉදිරිපත් කිරීම සඳහා හේතුවනු ඇති බවයි විචාරකයන් පෙන්වා දෙන්නේ.",
       "URL": "https://www.hirunews.lk/297509/ජගත්-මානව-හිමිකම්-කොමසාරිස්වරියගේ-වාර්තාවට-ශ්‍රී-ලංකාවෙන්-පිළිතුරු-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1345"
}