{
       "Source": "hirunews",
       "Timestamp": "Saturday, 01 October 2016 - 18:15",
       "Headline": "ළමා දිනය සමරද්දී මෙහෙමත් වෙලා",
       "News Content": "නාත්තන්ඩිය - කොට්ටාරමුල්ල - අල්හිරා මහා විද්‍යාලයේ පහ ශ්‍රේණියේ ඉගෙනුම ලබන දරුවෙකුට පහරදුන් එම පාසලේම සිසුවෙකුගේ පියෙකු සොයා පොලීසිය පරීක්ෂණ ආරම්භ කර තිබෙනවා.\nඅදාළ සිසුන් දෙදෙනා ඊයේ පාසලේදී ගැටුමක් ඇති කරගෙන තිබූ අතර, පසුව පහරදීමට සම්බන්ධ සිසුවාගේ පියා අනවසරයෙන් පාසලට ඇතුළු වී අනෙක් සිසුවාට පහරදී ඇති බව සඳහන්.\nඅනතුරුව ඔහු ගුරුවරුන්ටද නොදන්වා තම දරුවා පාසලෙන් රැගෙන ගොස් ඇති අතර, පහරකෑමට ලක්වූ සිසුවා ප්‍රතිකාර සඳහා මාරවිල රෝහලට ඇතුළත් කර තිබෙනවා.\nමේ අතර පසුගිය 28 වනදාද කුලියාපිටිය ප්‍රදේශයේ විද්‍යාලයකට ඇතුළු වූ පුද්ගලයෙකු එම විදුහලේ හතරවන ශ්‍රේණියේ ඉගෙනුම ලබන සිසුවෙකුට ද මෙවැනි පහරදීමක් සිදුකර තිබුණා.\nඑම පහරදීමට ද හේතුවී තිබුණේ සිසුන් දෙදෙනෙකු අතර ඇතිවූ ආරවුලක්.\nමේ අතර, ගල්නෑව - නෑගම්පහ - සිරිසුමන විද්‍යාලයේ දරුවන් පාසල් ගෙවත්තේ සිටුවා තිබූ අඹ පැල රැසක් කිසියම් පුද්ගලයෙකු ඊයේ (30) රාත්‍රියේ කපා දමා තිබුණා.\nදරුවන් තමන් දැඩි පරිශ්‍රයමකින් වගා කර ඵල දරා තිබූ අඹ ගස්වලට සිදුකර ඇති විනාශය දැක කම්පාවූ අතර, ඔවුන්ගේ දෙමව්පියන් කිහිපදෙනෙකු හිරු ප්‍රවෘත්ති අංශයට කියා සිටියේ ලෝක ළමා දිනය යෙදෙන අද වැනි දිනක මෙවැනි සිදුවීම් වාර්තාවීම කණගාටුවට කරුණක් බවයි.",
       "URL": "https://www.hirunews.lk/144252/ළමා-දිනය-සමරද්දී-මෙහෙමත්-වෙලා",
       "Category": "Local News",
       "Parent URL": "https://www.hirunews.lk/local-news.php?pageID=4855"
}