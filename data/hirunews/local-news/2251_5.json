{
       "Source": "hirunews",
       "Timestamp": "Sunday, 27 December 2020 - 8:30",
       "Headline": "නව කොරෝනා වෛරස් ප්‍රභේදය ලොව පුරා පැතිරේ",
       "News Content": "වඩාත් සීග්‍රයෙන් පැතිරෙන කොරෝනා වෛරස් ප්‍රභේදය ලොව පුරා පැතිරෙමින් පවතින බව විදෙස් වාර්තා සඳහන් කළා.\nඑක්සත් රාජධානියෙන් හඳුනාගත් මෙම කොරෝනා වෛරස් ප්‍රභේදය මේ වනවිට යුරෝපීය රටවල් රැසකින් මෙන්ම කැනඩාවෙන් සහ ජපානයෙන්ද වාර්තා වනවා.\nබ්‍රිතාන්‍යයෙන් පැමිණි පුද්ගලයින් ආශ්‍රිතව ස්පාඤ්ඤය, ස්විට්සර්ලන්තය, ස්වීඩනය සහ ප්‍රංශයෙන් නව කොරෝනා වෛරස් ප්‍රභේදය සහිත ආසාදිතයින් හමු වී තිබෙනවා.\nඑමෙන්ම, සංචාරයේ නිරත නොවූ අවදානම් සම්බන්ධතා නොමැති කැනඩාවේ ඔන්ටාරියෝ හි යුවලකටද නව කොරෝනා වෛරස් ප්‍රභේදය ආසාදනය වී ඇති බව සඳහන්.\nමීට අමතරව නව කොරෝනා වෛරස් ප්‍රභේදය වාර්තා වීමත් සමඟ තම රටේ පදිංචිකරුවන් නොවන විදේශිකයින්ට ජපානයට ඇතුළු වීම හෙට සිට මාසයක කාලයක් තහනම් කර තිබෙනවා.\nජපානයට බි්‍රතාන්‍යයේ සිට පැමිණි පුද්ගලයින් පස් දෙනෙකුට නව කොරෝනා වෛරසය ආසාදනය වී තිබුණා.\nලොව පුරා කොරෝනා වෛරස් ආසාදිතයින් සංඛ්‍යාව මේ වනවිට අටකෝටි හය ලක්ෂ 75,000 ඉක්මවා තිබෙනවා.\nකොරෝනා මරණ දාහත් ලක්ෂ 64,000 කට වැඩි සංඛ්‍යාවක්ද වාර්තා වන අතර, වැඩිම ආසාදිතයින් සහ මරණ වාර්තා වන්නේ අමෙරිකා එක්සත් ජනපදයෙන්.",
       "URL": "https://www.hirunews.lk/258045/නව-කොරෝනා-වෛරස්-ප්‍රභේදය-ලොව-පුරා-පැතිරේ",
       "Category": "Local News",
       "Parent URL": "https://www.hirunews.lk/local-news.php?pageID=2251"
}