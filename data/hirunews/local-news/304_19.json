{
       "Source": "hirunews",
       "Timestamp": "Wednesday, 31 May 2023 - 14:04",
       "Headline": "සාපෙළ ලියන සිසුවියකට තර්ජනය කර බිය වැද්දූ කත අත්අඩංගුවට",
       "News Content": "ලොව පුරා ව්‍යාප්ත රාජ්‍ය නොවන ස්වේච්ඡා සංවිධානයක සාමාජිකාවක් මෙන්ම මානව හිමිකම් සංවිධානයක ජනමාධ්‍ය පිළිබඳ ජාතික අධ්‍යක්ෂවරියක් ඊයේ (30) උදෑසන පොලිස් කාන්තා හා ළමා කාර්යංශයේ නිලධාරීන් විසින් අත්අඩංගුවට ගෙන තිබෙනවා.\nඑළෙස අත්අඩංගුවට ගෙන ඇත්තේ වයස අවුරුදු 16ට අඩු දැරිවියකගේ අඩනිරුවත්\nඡායාරූප හා වීඩියෝ පට ඇයගේ මවගේ අවසරයකින් තොරව සොරකම් කොට\nසමාජ ජාලා ඔස්සේ පළකරන බවට තර්ජනය කිරීම හා එසේ පළ කර දැරිවියට අගතියක් කළේ යැයි ඇයගේ මව විසින් කරන ලද පැමිනිල්ලක් සැලකිල්ලට ගනිමින්.\nමෙසේ අත්අඩංගුවට ගෙන ඇත්තේ බටේපොළ දූනගහ ප්‍රදේශයේ පදිංචිකාරියක්.\nඑම සැකකාරිය අත්අඩංගුවට ගැනීමෙන් පසු කොළඹ කාන්තා හා ළමා කාර්යංශයේ නිලධාරීන් විසින් ඇයව අලුත්කඩේ උසාවියට ඉදිරිපත් කර තිබෙනවා.\nමෙම සිදුවීමෙන් අදාළ දැරියට දැඩි මානසික හිංසනයක් සිදු වී ඇති බවට ප්‍රකාශ වී ඇති අතර ඇය මේ වන විට සාමාන්‍ය පෙල විභාගයට පෙනී සිටින දැරියක් ද වෙනවා.\nපොලිස් කාන්තා හා ළමා කාර්යංශය වැඩිදුර විමර්ශන සිදුකරන අතර මෙම නඩුව නැවත ලබන අගෝස්තු මස 2 දින කැඳවීමට නියමිතයි.",
       "URL": "https://www.hirunews.lk/336680/සාපෙළ-ලියන-සිසුවියකට-තර්ජනය-කර-බිය-වැද්දූ-කත-අත්අඩංගුවට",
       "Category": "Local News",
       "Parent URL": "https://www.hirunews.lk/local-news.php?pageID=304"
}