{
       "Source": "hirunews",
       "Timestamp": "Friday, 22 July 2022 - 8:03",
       "Headline": "ජාතික ඉන්ධන අවසර පත්‍රයට චැසි අංකය වෙනුවට ආදායම් බලපත්‍රය (වීඩියෝ)",
       "News Content": "ජාතික ඉන්ධන අවසර පත්‍රය ලබා ගැනීම සඳහා ලියාපදිංචි වීමේ දී චැසි අංකය වෙනුවට නුදුරේ දී ම වාහන ආදායම් බලපත්‍රයේ අංකය ඇතුළත් කිරීමට අවස්ථාව ලබාදෙන බව අදාළ යෙදවුම නිර්මාණය කළ ඉක්ටා හෙවත් තොරතුරු තාක්ෂණ නියෝජිතායතනය පවසනවා.\nඑසේම, මුල් අදියරේදී පහසුව සඳහා දිවයිනේ සෑම ඉන්ධන පිරවුම්හලකටම විශේෂ නිලධාරියෙකු යෙදවීමට ද පියවර ගෙන ඇති බවයි හිරු ප්‍රවෘත්ති අංශය සමඟ සංවාදයකට එක්වෙමින් එහි සභාපති ජයන්ත ද සිල්වා ප්‍රකාශ කළේ.\nමේ අතර, අද දිනයේ දී සිපෙට්කෝ පිරවුම්හල් හරහා ඉන්ධන බෙදාහැරීමේ දී වාහනයේ අවසන් අංකය අනුව රථවාහනවලට ඉන්ධන ලබාදීම සිදු කෙරෙන්නේ අවසන් අංකය 6, 7, 8 සහ 9 යන අංක යෙදෙන රථවාහන සඳහායී.\nඒ අනුව, යතුරුපැදියකට උපරිම රුපියල් 1,500ක සීමාවකට යටත්ව ඉන්ධන නිකුත් කෙරෙන අතර, ත්‍රිරෝද රථයකට ඉන්ධන ලබාදෙන්නේ රුපියල් 2,000ක උපරිමයකට යටත්වයි.\nඅනෙකුත් වාහන සඳහා රුපියල් 7,000ක උපරිම මුදලකට යටත්ව ඉන්ධන නිකුත් කෙරෙනු ඇති.\n0, 1, 2 අංක සඳහා අඟහරුවාදා සහ සෙනසුරාදා දින වෙන් කර ඇති අතර, 3, 4, 5 සඳහා වෙන් කර ඇත්තේ බ්‍රහස්පතින්දා සහ ඉරිදා දිනයන්.\nඊට අමතරව අවසන් අංකය 6, 7, 8 සහ 9 යන අංක යෙදෙන රථවාහන සඳහා සඳුදා, බදාදා සහ සිකුරාදා දින වෙන් කර තිබෙනවා.\nජාතික ඉන්ධන අවසර පත්‍ර ක්‍රමය, කොළඹ නගරයේ ස්ථාන කිහිපයක ඊයේ පරීක්ෂාවට ලක් කෙරුණු අතර, එය සාර්ථක බවයි විදුලිබල හා බලශක්ති අමාත්‍ය කංචන විජේසේකර ට්විටර් පණිවුඩයක් නිකුත් කරමින් සඳහන් කළේ.\nමෙම ක්‍රමවේදය මුළු දිවයින පුරාම ජූලි 25 වන සඳුදා සිට ක්‍රියාත්මක කෙරෙනවා.\nමේ අතර, ලංකා ගමනාගමන මණ්ඩලයට අයත් ඩිපෝ මගින් අද සිට ඉන්ධන නිකුත් කරනු ලබන්නේ ලංගම බස් රථවලට අමතරව පෞද්ගලික බස් රථ සඳහා පමණක් බව එහි සභාපති කිංස්ලි රණවක ප්‍රකාශ කළා.\nඔහු කියා සිටියේ, ඊයේ සිට සිපෙට්කෝ පිරවුම් හල්වලද ඉන්ධන සැපයුම සාමාන්‍ය පරිදි ආරම්භ කිරීමත් සමඟ මෙම පියවර ගත් බවයි.",
       "URL": "https://www.hirunews.lk/310620/ජාතික-ඉන්ධන-අවසර-පත්‍රයට-චැසි-අංකය-වෙනුවට-ආදායම්-බලපත්‍රය-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1002"
}