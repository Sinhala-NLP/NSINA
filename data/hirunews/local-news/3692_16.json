{
       "Source": "hirunews",
       "Timestamp": "Friday, 19 October 2018 - 7:42",
       "Headline": "අලුත් රන් ජාවාරමක්",
       "News Content": "රන් ආලේපිත බෝල විශේෂයක් අලෙවි කරමින් මුදල් වංචා කිරීමේ ජාවාරමක නිරත වූ පුද්ගලයින් තුන්දෙනෙකු කළුතර ප්‍රදේශයේදී අත්අඩංගුවට ගෙන තිබෙනවා.\nඒ කළුතර කොට්ඨාශ අපරාධ විමර්ශන අංශය සිදුකළ වැටලීමකදීයි.\nමෙලෙස සකස් කරන ලද ව්‍යාජ රන් ආලේපිත බෝල 448 ක් රුපියල් ලක්ෂ 30 ක මුදලකට අලෙවි කිරීමට සූදානම් වීමේදී මීගහතැන්න ප්‍රදේශයේදී මොවුන් අත්අඩංගුවට ගෙන ඇති බවයි පොලිස් මාධ්‍ය ප්‍රකාශක කාර්යාලය සදහන් කළේ.\nසැකකරුවන් සමග මෝටර් රථයක්, ජංගම දුරකථන දෙකක් සහ තියුණු ආයුධයක් ද පොලිස් භාරයට ගෙන තිබෙනවා.\nමෙලෙස අත්අඩංගුවට ගෙන ඇත්තේ බද්දේගම සහ කිරම ප්‍රදේශවල පදිංචිකරුවන් තුන්දෙනෙක්.\nමේ අතර, විශාල ප්‍රමාණයේ බහාලූම් දෙකක සගවා නීතිවිරෝධී ලෙස ඩුබායි සිට මෙරටට ගෙන ආ දුම්වැටි තොගයක් රේගුව මගින් අත්අඩංගුවට ගෙන තිබෙනවා.\nගුවන්තොටුපල වාර්තාකරු සදහන් කළේ විදේශීය නිෂ්පාදිත දුම්වැටි කාටුන් 622 ක් මෙලෙස ඊයේ අත්අඩංගුවට ගෙන ඇති බවයි.",
       "URL": "https://www.hirunews.lk/202436/අලුත්-රන්-ජාවාරමක්",
       "Category": "Local News",
       "Parent URL": "https://www.hirunews.lk/local-news.php?pageID=3692"
}