{
       "Source": "hirunews",
       "Timestamp": "Saturday, 18 February 2017 - 13:00",
       "Headline": "කමිටු පත් කළාට ගැටළුවක් නැහැ - ස්වාධීන වූ මන්ත්‍රී රතන හිමි",
       "News Content": "තමන් පිළිබඳ සොයා බැලීමට කුමන කමිටු පත් කළ ද එය ගැටළුවක් නොවන බව පාර්ලිමේන්තු මන්ත්‍රී පූජ්‍ය අතුරලියේ රතන හිමියන් පවසනවා.\nඋන්වහන්සේ ස්වාධීනවීම පිළිබදව සාකච්ඡා කිරීමට ජාතික හෙළ උරුමයේ මධ්‍යම කාරක සභාව විසින් ත්‍රිපුද්ගල කමිටුවක් පත් කරනු ලැබුවා.\nඒ සම්බන්ධයෙන් අප කළ විමසීමකදීයි පූජ්‍ය අතුරලියේ රතන හිමියන් මේ බව සදහන් කළේ.\nමේ අතර, පසුගිය දිනෙක මාධ්‍ය හමුවක් කැදවමින් පූජ්‍ය අතුරලියේ රතන හිමියන් කියා සිටියේ ඉදිරියේදී තමන් පාර්ලිමේන්තුවේ ස්වාධීන මන්ත්‍රීවරයෙකු ලෙස කටයුතු කරන බවයි.\nඒ අනුව පසුගිය පාර්ලිමේන්තු සභා වාර වලදී උන්වහන්සේ ස්වාධීන මන්ත්‍රීවරයෙකු වශයෙනුයි පෙනී සිටියේ.\nඒ අනුව එම මන්ත්‍රී ධුරය නැවත ලබාදෙන ලෙස ඉල්ලා ජාතික හෙළ උරුමය උන්වහන්සේට පසුගිය දා ලිපියක් මගින් දැනුම් දුන්නා.\nකෙසේ වෙතත්, එම ලිපියට ද උන්වහන්සේ ප්‍රතිචාර දැක්වූයේ නැහැ.\nඑමෙන්ම පූජ්‍ය අතුරලියේ රතන හිමියන්ට දේශපාලන පක්ෂයකට සම්බන්ධ නොවී ස්වාධීන මන්ත්‍රීවරයෙකු ලෙස කටයුතු කිරීමට නොහැකි බව ජාතික හෙළ උරුමයේ මහලේකම්, අමාත්‍ය පාඨලී චම්පික රණවක ද ප්‍රකාශ කළා.\nඑක්සත් ජාතික පෙරමුණ යටතේ තරඟ කිරීම හේතුවෙන් එම පෙරමුණට හිමි වූ ජාතික ලැයිස්තු මන්ත්‍රී ධුරයක් තම පක්ෂයට හිමි වූ බවයි අමාත්‍යවරයා ප්‍රකාශ කළේ.\nඑම නිසා මෙලෙස අදාළ ජාතික ලැයිස්තු මන්ත්‍රී ධුරය නියෝජනය කරන පූජ්‍ය අතුරලියේ රතන හිමියන්ට ස්වාධීනව කටයුතු කළ නොහැකි බව අමාත්‍ය පාඨලී චම්පික රණවක වැඩිදුරටත් සදහන් කළා.",
       "URL": "https://www.hirunews.lk/154813/කමිටු-පත්-කළාට-ගැටළුවක්-නැහැ-ස්වාධීන-වූ-මන්ත්‍රී-රතන-හිමි",
       "Category": "Local News",
       "Parent URL": "https://www.hirunews.lk/local-news.php?pageID=4655"
}