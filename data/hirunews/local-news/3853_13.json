{
       "Source": "hirunews",
       "Timestamp": "Wednesday, 11 July 2018 - 19:45",
       "Headline": "දැරියක අපයෝජනය කල පුද්ගලයෙකුට එරෙහිව විරෝධතාවක්",
       "News Content": "අවුරුදු 11 ක දැරියක අපයෝජනයට ලක්කල පුද්ගලයෙකුට එරෙහිව නීතිය නිසි ලෙස ක්‍රියාත්මක නොවූ බව පවසමින් පෑලියගොඩ පොලිස් ස්ථානය ඉදිරිපිට පිරිසක් ඊයේ (10) විරෝධතාවක නිරත වුණා.\nඋද්ඝෝෂකයන් මුණ ගැසුණු අමාත්‍ය ෆීල්ඩ් මාර්ෂල් සරත් ෆොන්සේකා මහතා පෙන්වා දුන්නේ වරද ඇත්තේ පොලීසිය පාර්ශ්වයේ නොව අධිකරණයේ බවයි.\nපෑලියගොඩ ප්‍රදේශයේ වෙළඳ සැලකදී  53 හැවිරිදි එහි හිමිකරු විසින් වෙළඳ සැලට පැමිණි 11 හැවිරිදි දැරියක අපයෝජනයට ලක් කර ඇති බව පසුගිය ඉරිදා අනාවරණය වී ඇත්තේ අදාල දැරිය සිදු කළ පාපොච්චාරණයකින් අනතුරුවයි.\nමසකට ආසන්න කාලයක් එම දැරිය අවස්ථා කිහිපයකදී සැකකරු විසින් අපයෝජනයට ලක් කර ඇති බව වැඩිදුර විමර්ශන වලදී අනාවරණය වී තිබෙනවා.\nවිමර්ශනවලින් අනතුරුව පෑලියගොඩ පොලිසිය අත්අඩංගුවට ගත් සැකකරු පසුගිය සඳුදා කොළඹ අලුත්කඩේ මහේස්ත්‍රාත් අධිකරණයට ඉදිරිපත් කිරීමෙන් අනතුරුව ඇප මත මුදා හැරුණා.\nඊට විරෝධය පල කරමින් අපයෝජනයට ලක්වූ දැරියගේ මව්පියන්, ඥාතීන් සහ ප්‍රදේශවාසීන් ඊයේ රාත්‍රී පෑලියගොඩ පොලිස් ස්ථානය ඉදිරිපිට විරෝධතාවක නිරත වුණා.\nඒ සැකකරු මුදා හැරුණේ පොලිස් නිලධාරීන් අධිකරණයට නිසි පරිදි කරුණු වාර්තා නොකළ බවට චෝදනා කරමින්.",
       "URL": "https://www.hirunews.lk/194997/දැරියක-අපයෝජනය-කල-පුද්ගලයෙකුට-එරෙහිව-විරෝධතාවක්",
       "Category": "Local News",
       "Parent URL": "https://www.hirunews.lk/local-news.php?pageID=3853"
}