{
       "Source": "hirunews",
       "Timestamp": "Tuesday, 10 November 2020 - 15:57",
       "Headline": "කේරළ ගංජා කිලෝ 100කට අධික ප්‍රමාණයක් මාදගල්තුරෙයි වෙරළ තීරයෙන් සොයාගැනේ",
       "News Content": "නාවික හමුදාව දිවයින වටා සිදුකළ විශේෂ මෙහෙයුමක් මඟින් කිලෝග්‍රෑම් 106කට අධික කේරළ ගංජා තොගයක් සොයා ගැනීමට හැකිව තිබෙනවා.\nඅද (10) මාදගල්තුරෙයි වෙරළ තීරයේ සිදුකළ විශේෂ සෝදිසි මෙහෙයුමකදී අතහැර දමාගොස් තිබූ සැක සහිත ඩිංගි යාත්‍රාවක් පරික්ෂා කිරීමේදී එහි තිබී මෙම කේරළ ගංජා කිලෝග්‍රෑම් 100කට අධික ප්‍රමාණයක් සොයා ගැනීමට හැකිවූ බවයි නාවික හමුදා මාධ්‍ය අංශය පැවසුවේ.\nජාවාරම්කරුවන් විසින් නීති විරෝධී ලෙස මෙරටට ගෙන ඒමට උත්සාහ කළ මෙම කේරළ ගංජා, මළු 04ක පාර්සල් 10ක් වශයෙන් අසුරා තිබූ අතර මෙම ජාවාරමට සම්බන්ධ සැකකරුවන් සොයා නාවික හමුදාව ප්‍රදේශයේ තවදුරටත් මෙහෙයුම් සිදුකරනු ලබනවා.\nමේ අතර උතුරු මැද නාවික විධානය විසින් නොවැම්බර් මස 01 සහ 08 යන දිනයන්හි මන්නාරම පුතුකුඩිඉරිප්පු සහ ඉරුකුලම්පිඩ්ඩි ප්‍රදේශයන්හි සිදුකළ තවත් සෝදිසි මෙහෙයුම් දෙකකදී කේරළ ගංජා කිලෝ 05යි ග්‍රෑම් 907ක පමණ ප්‍රමාණයක් අලෙවි කිරීම සඳහා ළඟතබා ගෙන සිටි සැකකරුවන් තිදෙනෙකුද, මන්නාරම පොලීසිය හා එක්ව තොඩ්ඩවේලි සහ මන්නාරම යන ප්‍රදේශවල සිදුකළ මෙහෙයුම් මගින් හෙරොයින් ග්‍රෑම් 04 මිලිග්‍රෑම් 650 ක් සමඟ තවත් සැකකරුවන් දෙදෙනෙකුද අත්අඩංගුවට ගැනීමට හැකිවූ බවයි නාවික හමුදාව වැඩිදුරටත් සඳහන් කළේ.",
       "URL": "https://www.hirunews.lk/254425/කේරළ-ගංජා-කිලෝ-100කට-අධික-ප්‍රමාණයක්-මාදගල්තුරෙයි-වෙරළ-තීරයෙන්-සොයාගැනේ",
       "Category": "Local News",
       "Parent URL": "https://www.hirunews.lk/local-news.php?pageID=2340"
}