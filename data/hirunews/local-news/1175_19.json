{
       "Source": "hirunews",
       "Timestamp": "Wednesday, 11 May 2022 - 19:48",
       "Headline": "චීන සහ ඇමරිකානු තානාපතිවරුන් සජිත් හමුවේ - තවත් පක්ෂ නායක හමුවක් හෙට",
       "News Content": "වත්මන් අර්බුදය සම්බන්ධයෙන් මෙන්ම යළි පාර්ලිමේන්තුව කැඳවීමට ඇති හැකියාව පිළිබඳව කතානායක මහින්ද යාපා අබේවර්ධනගේ ප්‍රධානත්වයෙන් අද සූම් තාක්ෂණය ඔස්සේ පක්ෂ නායක රැස්වීමක් කැඳවා තිබුණා.\nපස්වරු 03 පසුවී ආරම්භ කළ එම සාකච්ඡාවට පාර්ලිමේන්තුව නියෝජනය කරන පක්ෂ කිහිපයක නියෝජිතයින් එක්ව ඇති බව සඳහන්.\nඊට එක්වූ පාර්ලිමේන්තු මන්ත්‍රී ඩිලාන් පෙරේරා කියා සිටියේ යළිත් හෙට පෙරවරු 9.30 ට පාර්ලිමේන්තු සංකීර්ණයේදී පක්ෂ නායක රැස්වීමක් පැවැත්වීමට මෙහිදී තීරණය කළ බවයි.\nමේ අතර, විපක්ෂ නායක සජිත් ප්‍රේමදාස ආණ්ඩුව භාර ගන්නේ නම් නිදහස් පක්ෂය එම ආණ්ඩුවට සහයෝගය දැක්වීමට සූදානම් බව එහි මහලේකම් පාර්ලිමේන්තු මන්ත්‍රී දයාසිරි ජයසේකර ප්‍රකාශ කළා.\nඒ, ශ්‍රී ලංකා නිදහස් පක්ෂ නියෝජිතයින් පිරිසක් අද නාරාහේන්පිට රාමඤ්ඤ මහා නිකායේ මූලස්ථානයේදී මහා සංඝරත්නය බැහැදැකීමෙන් අනතුරුව මාධ්‍ය වෙත අදහස් දක්වමින්.\nජාතික ජන බලවේගය කොළඹ අද කැදවා තිබූ මාධ්‍ය හමුවකදී එහි නායක අනුර කුමාර දිසානායක සඳහන් කළේ ජනාධිපතිවරයා සිය ධුරයෙන් ඉවත්ව කථානායකවරයා වැඩබලන ජනාධිපතිවරයා ලෙස පත් කර රට ස්ථාවර කිරීමේ යෝජනා දෙකක් සිය පක්ෂය විසින් ඉදිරිපත් කරන බවයි.\nරට තුළ පවතින අර්බුද සම්බන්ධයෙන් සාකච්ඡා කිරීම සඳහා පක්ෂ 11 නායකයන්ගේ විශේෂ සාකච්ඡාවක් අද පස්වරුවේ කොළඹදී ආරම්භ වුණා.\nජනාධිපති ගෝඨාභය රාජපක්ෂ එම ධූරයෙන් ඉවත් වනතෙක් කිසිදු වගකීමක් භාර ගැනීමට සූදානම් නොමැති බව විපක්ෂ නායක සජිත් ප්‍රේමදාස ප්‍රකාශ කළා.\nමාධ්‍ය හමුවේ විශේෂ ප්‍රකාශයක් සිදුකරමින් විපක්ෂ නායකවරයා සඳහන් කළේ ජනාධිපතිවරයා ඉවත් වීමේ පදනම මත රටේ වගකීම භාර ගැනීමට තමන් සූදානම් බවයි.\nකෙසේ වෙතත්, සමගි ජන බලවේගයේ අභ්‍යන්තර ආරංචි මාර්ග සඳහන් කළේ වත්මන් අර්බුදයට විසඳුමක් ලබාදීම සම්බන්ධයෙන් වන සාකච්ඡා යහපත් තත්ත්වයක පවතින බවයි.\nඑසේම, සමගි ජන බලවේගයේ පාර්ලිමේන්තු කණ්ඩායම් රැස්වීමක්ද අද පස්වරුවේ ආරම්භ වී ඇති බව සඳහන්.\nමේ අතර මෙරට චීන තානාපති චී චෙන් හොන්ග් මෙන්ම ඇමෙරිකාවේ තානාපති ජූලි චන්ග් අද විපක්ෂ නායක සජිත් ප්‍රේමදාස හමු වී තිබෙනවා.\nඑහිදී වත්මන් අර්බුදය මෙන්ම රට මුහුණදෙන ආර්ථික අර්බුදය සම්බන්ධයෙන්ද අදහස් හුවමාරු වී ඇති බවයි වාර්තා වන්නේ.\nමේ අතර, සාමකාමී අරගලයට එරෙහිව ආණ්ඩුවේ ඇතැමුන් විසින් “මදාවි වාදය” ආදේශ කිරීමේ ප්‍රතිඵලයක් ලෙස මාතෘ භූමිය වේගයෙන් නීති රහිත රටක් බවට පත්වෙමින් පවතින බව පාර්ලිමේන්තු මන්ත්‍රී ඩලස් අලහප්පෙරුම සිය ෆේස්බුක් පිටුවේ සටහනක් තබමින් සඳහන් කර තිබෙනවා.\nගාලු‍මුවදොර ශිෂ්ටසම්පන්න උද්ඝෝෂණයට එල්ලවූ අශිෂ්ට ප්‍රහාරය මේ වනවිටත් ඉතිහාසය තුළ කළු අකුරින් මුද්‍රණය කර අවසන් බවද එම නිවේදනයේ සඳහන්.\nඑහි අවසන් වශයෙන් සටහනක් යොදමින් පාර්ලිමේන්තු මන්ත්‍රීවරයා සඳහන් කර ඇත්තේ “සහෝදර පුරවැසියනි, අපි අලු‍මතින් නැගිටිමු” ලෙසයි.",
       "URL": "https://www.hirunews.lk/304101/චීන-සහ-ඇමරිකානු-තානාපතිවරුන්-සජිත්-හමුවේ-තවත්-පක්ෂ-නායක-හමුවක්-හෙට",
       "Category": "Local News",
       "Parent URL": "https://www.hirunews.lk/local-news.php?pageID=1175"
}