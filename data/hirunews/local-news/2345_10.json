{
       "Source": "hirunews",
       "Timestamp": "Sunday, 08 November 2020 - 7:40",
       "Headline": "අයවැය දින සීමා කරනවාට විපක්ෂයේ විරෝධය",
       "News Content": "ලබන වසර සඳහා වන අයවැය විවාදයේ දින ගණන සීමා කළහොත්, ඊට විරෝධය පළ කරන බව විපක්ෂය පවසනවා.\nවිපක්ෂයේ ප්‍රධාන සංවිධායක පාර්ලිමේන්තු මන්ත්‍රී ලක්ෂ්මන් කිරිඇල්ල කියා සිටියේ සෞඛ්‍ය උපදෙස් වලට අනුව, පාර්ලිමේන්තුව පවත්වාගෙන යාමට කටයුතු කළ යුතු බවයි.\nකෙසේ වෙතත්, 2021 අයවැයේ කටයුතු තීරණය කිරීමේ විශේෂ පක්ෂ නායක රැස්වීමක් ලබන සතියේ කැඳවා ඇති බව කතානායක මහින්ද යාපා අබේවර්ධන සඳහන් කළා.\n2021 විසර්ජන පනත් කෙටුම්පත මේ මස 17 වනදා මුදල් අමාත්‍යවරයා ලෙස අග්‍රාමාත්‍ය මහින්ද රාජපක්ෂ පාර්ලිමේන්තුවට ඉදිරිපත් කිරීමට නියමිතයි.\nපවතින තත්ත්වය හමුවේ මෙම විවාදය දින 10 කටත් අඩු සංඛ්‍යාවකට සීමාවනු ඇති බවයි ආරංචි මාර්ග සඳහන් කළේ.\nඑහෙත්, හිරු ප්‍රවෘත්ති අංශයට අදහස් දක්වමින් විපක්ෂයේ ප්‍රධාන සංවිධායක පාර්ලිමේන්තු මන්ත්‍රී ලක්ෂ්මන් කිරිඇල්ල කියා සිටියේ අයවැය විවාදයේ දින ගණන සීමා කළහොත් ඊට විරෝධය පළ කරන බවයි.",
       "URL": "https://www.hirunews.lk/254244/අයවැය-දින-සීමා-කරනවාට-විපක්ෂයේ-විරෝධය",
       "Category": "Local News",
       "Parent URL": "https://www.hirunews.lk/local-news.php?pageID=2345"
}