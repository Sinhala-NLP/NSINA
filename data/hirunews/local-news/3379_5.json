{
       "Source": "hirunews",
       "Timestamp": "Monday, 29 April 2019 - 7:29",
       "Headline": "නාවලපිටියෙන් ඇල්ලූ බෝම්බ කල්ලියේ අයෙකු ගම්පොළ ප්‍රසිද්ධ පාසලක ස්වේච්ඡා ගුරුවරයෙක්",
       "News Content": "පාස්කු ඉරුදින ප්‍රහාරයට සම්බන්ධ බවට සැක කෙරෙන නාවලපිටියෙන් අත්අඩංගුවට ගත් මරාගෙන මැරෙන බෝම්බකරුවන් දෙදෙනාගෙන් එක් අයෙකු වන මොහොමඩ් ඉවුහයිම් ෂාහිඩ් අබ්දුල් හක් ගම්පොළ ප්‍රදේශයේ ජනප්‍රිය පාසලක ස්වේච්ඡා ගුරුවරයෙකු ලෙස සේවය කර ඇති බවට තොරතුරු අනාවරණ වනවා.\nමොහුත් සමඟ අත්අඩංගුවට ගත් මොහොමඩ් සාදික් අබ්දුල්හක්  සහෝදරයන් බවයි පසුව සිදුකරන ලද පරීක්ෂණවලදී හෙළිවුණේ.\nමොවුන් දෙදෙනා නාවලපිිටිය - නුවරඑළිය මාර්ගයේ පිහිටා ඇති පාවහන් අලෙවිසැළක සැඟව සිටියදී අත්අඩංගුවට ගනු ලැබුවේ ඊයේ (28) අලුයමයි.\nසැක සහිත පුද්ගලයන් දෙදෙනෙකු වෙළඳසැලේ සිටින බවට නාවලපිටිය ප්‍රදේශය භාර සහකාර පොලිස් අධිකාරීවරයා වෙත තොරතුරු ලැබී තිබුණා.\nඒ අනුවයි විශේෂ පොලිස් කණ්ඩායමක් එම පාවහන් අලෙවිසැල වැටලූ අතර, එම අවස්ථාව වන විට මොවුන් වෙළඳසැලේ තුන්වන මහලේ සැඟව සිට තිබෙනවා.\nපොලිස් නිළධාරීන් ඔවුන් අත්අඩංගුවට ගැනීමට සූදානම් වූ අවස්ථාවේදී මොවුන් තුන්වන මහලේ සිට පහළට පැන ඇති බවයි පොලීසිය සඳහන් කළේ.\nඑහිදී පොලිස් නිලධාරීන් මෙම සැකකරුවන් දෙදෙනා අත්අඩංගුවට ගෙන තිබෙනවා.\nමේ අතර සමන්තුරේ, කල්මුණේ සහ චවලකඩේ ප්‍රදේශවලට ඊයේ පස්වරු පහට පනවනු ලැබූ පොලිස් ඇඳිරිනීිතිය නැවත දැනුම්දෙන තුරු ක්‍රියාත්මක බවයි පොලිස් මාධ්‍ය ප්‍රකාශකවරයා සඳහන් කළේ.",
       "URL": "https://www.hirunews.lk/215363/නාවලපිටියෙන්-ඇල්ලූ-බෝම්බ-කල්ලියේ-අයෙකු-ගම්පොළ-ප්‍රසිද්ධ-පාසලක-ස්වේච්ඡා-ගුරුවරයෙක්",
       "Category": "Local News",
       "Parent URL": "https://www.hirunews.lk/local-news.php?pageID=3379"
}