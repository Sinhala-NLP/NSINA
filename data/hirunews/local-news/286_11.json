{
       "Source": "hirunews",
       "Timestamp": "Thursday, 08 June 2023 - 8:28",
       "Headline": "මන්ත්‍රී ගජේන්ද්‍රකුමාර්ගේ සහායකයින් දෙදෙනාටත් ඇප",
       "News Content": "කිළිනොච්චියේ මරදන්කේණී පොලීසිය විසින් අත්අඩංගුවට ගෙන සිටි දෙමළ ජාතික ජනතා පෙරමුණේ නායක ගජේන්ද්‍රකුමාර් පොන්නම්බලම් මන්ත්‍රීවරයාගේ කාන්තා දේශපාලන අංශයේ නායිකාව හා අනෙක් දේශපාලන\nක්‍රියාධරයා ද රුපියල් ලක්ෂ පහ බැගින් වූ ශරීර ඇප මත නිදහස් කිරීමට කිළිනොච්චිය මහේස්ත්‍රාත්වරයා ඊයේ (07) නියෝග කර තිබෙනවා.\nගජේන්ද්‍රකුමාර් මන්ත්‍රීවරයා සමඟ ඔවුන් දෙදෙනා ද කිළිනොච්චියේ තාලෙයිඅඩි විද්‍යාලයේ ක්‍රීඩාංගණයේදී පොලිස් නිලධාරීන් සමඟ ගැටුමට මැදිහත් වී ඇති අතර මන්ත්‍රීවරයා පොලිස් නිලධාරීන්ට බැන වදිමින් සිටි අවස්ථාවේදී පොලිස් නිලධාරීන් පසුපස එළවා ඇත්තේ ඔවුන් දෙදෙනායි.\nඒ අනුව පොලිසියේ රාජකාරීවලට බාධා කිරිමේ චෝදනාව යටතේ මරදන්කේණී පොලිසිය විසින් දෙමළ ජාතික ජනතා පෙරමුණේ කාන්තා දේශපාලන අංශයේ නායිකා ව වන සර්ගුණදේවි ජගතීස්වරන් නමැත්තියත් උදයසිවම් නමැති පුද්ගලයාත් පොලිසිය විසින් අත්අඩංගුවට ගෙන අධිකරණයට ඉදිරිපත් කර තිබුණා.\nපසුව ඊයේ (07) දින දක්වා රිමාන්ඩ් බාරයේ තබන ලෙස කිළිනොච්චිය මහේස්ත්‍රාත්වරයා නියෝග කළ අතර නියමිත දිනයේ ඔවුන් දෙදෙනා අධිකරණයට ඉදිරිපත් කිරීමෙන් පසුව ඔවුන්ගෙන් එක් අයකුට රුපියල් ලක්ෂ පහ බැගින් වූ ශරීර ඇප දෙකක් මත නිදහස් කළ අතර යළි ජූනි මස 27 වෙනි දින අධිකරණය හමුවේ පෙනී සිටින ලෙස ද නියෝග කර තිබෙනවා.",
       "URL": "https://www.hirunews.lk/337333/මන්ත්‍රී-ගජේන්ද්‍රකුමාර්ගේ-සහායකයින්-දෙදෙනාටත්-ඇප",
       "Category": "Local News",
       "Parent URL": "https://www.hirunews.lk/local-news.php?pageID=286"
}