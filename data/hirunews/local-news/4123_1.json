{
       "Source": "hirunews",
       "Timestamp": "Tuesday, 16 January 2018 - 17:03",
       "Headline": "ජනපති කැබිනට් රැස්වීමෙන් නැගිට යයි - එජාපය හදිසියේ කෘත්‍යාධිකාරී මණ්ඩලය කැඳවයි",
       "News Content": "එක්සත් ජාතික පක්ෂයේ මෙන්ම නිදහස් පක්ෂයේ ඇමතිවරුන් සහ මන්ත්‍රීවරුන් පක්ෂ දෙකට එල්ල කරගන්නා චෝදනා පිළිබඳ සංවාදයක් හේතුවෙන් අද පැවති කැබිනට් රැස්වීම තරමක උණුසුමක් ගෙන තිබෙනවා.\nඑහිදී ජනාධිපතිවරයා හදිසියේ නැගිට ගිය බවද එක්සත් ජාතික පක්ෂයේ ජ්‍යෙෂ්ඨ කැබිනට් අමාත්‍යවරයෙකු හිරු ප්‍රවෘත්ති අංශයට ප්‍රකාශ කළා.\nජනාධිපතිවරයාට එරෙහිව එක්සත් ජාතික පක්ෂ මන්ත්‍රිවරුන් පිරිසක් එල්ල කරන විවේචන පිළිබඳව රැස්වීම ආරම්භයේදී ජනාධිපතිවරයා ප්‍රකාශයක් සිදුකර තිබෙනවා.\nඑසේම ජාතික ආණ්ඩුවේ පැවැත්මට හානිවන අයුරින් නිදහස් පක්ෂයේ ඇතමුන් සිදුකරන ප්‍රකාශ පිළිබඳවද එක්සත් ජාතික පක්ෂ අමාත්‍යවරුන් අදහස් දැක්වූ බවයි එම අමාත්‍යවරයා ප්‍රකාශ කළේ.\nඑම සංවාදය අතරතුරයි ජනාධිපතිවරයා සිය අසුනින් නැගිට ගොස් ඇත්තේ.\nමිනිත්තු 30 කට පමණ පසු ජනාධිපතිවරයා යළි රැස්වීමට එක්වූ බවද රජයේ ජ්‍යෙෂ්ඨ අමාත්‍යවරයා සඳහන් කළා.\nකැබිනට් රැස්වීමේ මතුවූ තත්ත්වය සම්බන්ධයෙන් කොළඹ අද පැවති නිදහස් පක්ෂ මාධ්‍ය හමුවේදී අමාත්‍ය මහින්ද සමරසිංහගෙන් මාධ්‍යවේදීන් ප්‍රශ්න කළා.\nඑහිදී ඔහු කියා සිටියේ ඇතැම් අවස්ථාවල විවේකයක් ලබාගැනීම සඳහා එලෙස සිදුකරන බවයි.\nදිනයට නියමිත කැබිනට් පත්‍රිකා සියල්ලම පරීක්ෂාවට ලක් කළ බවත් කිසිදු ගැටළුවක් ඇති නොවූ බවත් අමාත්‍යවරයා එහිදී කියා සිටියා.\nමේ අතර එක්සත් ජාතික පක්ෂය ප්‍රකාශ කළේ පක්ෂයේ කෘත්‍යාධිකාරී මණ්ඩල රැස්වීමක් හෙට කැඳවීමටද කැබිනට් රැස්වීමෙන් අනතුරුව තීරණය කළ බවයි.",
       "URL": "https://www.hirunews.lk/181211/ජනපති-කැබිනට්-රැස්වීමෙන්-නැගිට-යයි-එජාපය-හදිසියේ-කෘත්‍යාධිකාරී-මණ්ඩලය-කැඳවයි",
       "Category": "Local News",
       "Parent URL": "https://www.hirunews.lk/local-news.php?pageID=4123"
}