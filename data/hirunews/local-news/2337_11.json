{
       "Source": "hirunews",
       "Timestamp": "Thursday, 12 November 2020 - 7:51",
       "Headline": "මේ වසරේ ආදායම් - වියදම් අද පාර්ලිමේන්තුවට",
       "News Content": "මේ වසර සඳහා වන විසර්ජන පනත් කෙටුම්පත ඉදිරිපත් කරමින් රජයේ ආදායම්  සහ වියදම් සිදුවූ ආකාරය ගැන අග්‍රාමාත්‍ය මහින්ද රාජපක්ෂ පාර්ලිමේන්තුව හමුවේ අද (12) පැහැදිලි කිරීමට නියමිතයි.\nපාර්ලිමේන්තුව හමුවට අද ඉදිරිපත් කෙරෙන විසර්ජන පනත් කෙටුම්පත පිළිබද දෙවන වර සහ තෙවන වර කියවීම්වලට අදාළව විවාදය පෙරවරු 10 සිට පස්වරු 5 දක්වා පැවැත්වීමට නියමිතයි.\nඑහෙත් පාර්ලිමේන්තු ආවරණ කටයුතු නැවත දැනුම් දෙන තුරු මාධ්‍යයට විවෘත කර නැහැ.\nබොහෝදුරට ඡන්ද විමසීමකින් තොරව මෙම අයවැය ලේඛනය සම්මත වීමට නියමිත බවයි ආරංචි මාර්ග සඳහන් කළේ.\nමේ අතර ලබන වර්ෂය සඳහා වන අයවැය විවාදය දින 20කට සීමා කිරීමට ඊයේ කථානායකවරයාගේ ප්‍රධානත්වයෙන් පැවති පක්ෂ නායක රැස්වීමේදී තීරණය වුණා.\nඒ අනුව සාමාන්‍යයෙන් අයවැය විවාදය පැවැත්වෙන කාලය සතියකින් අඩු කර තිබෙනවා.\nඑසේම එළඹෙන 17 වනදා මුදල් අමාත්‍යවරයා ලෙස අග්‍රාමාත්‍ය මහින්ද රාජපක්ෂ විසින් ලබන වසර සඳහා වන අයවැය ලේඛනය පාර්ලිමේන්තුවට ඉදිරිපත් කිරීමට නියමිතයි.",
       "URL": "https://www.hirunews.lk/254527/මේ-වසරේ-ආදායම්-වියදම්-අද-පාර්ලිමේන්තුවට",
       "Category": "Local News",
       "Parent URL": "https://www.hirunews.lk/local-news.php?pageID=2337"
}