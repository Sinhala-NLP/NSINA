{
       "Source": "hirunews",
       "Timestamp": "Thursday, 21 July 2016 - 12:50",
       "Headline": "බස් ගාස්තු වැඩි වන අගයන් ලබන සඳුදා ප්‍රකාශයට",
       "News Content": "අගෝස්තු මස 1 වන දා සිට ක්‍රියාත්මක බස් ගාස්තු සංශෝධනයට අනුව ගාස්තු වැඩි වන ප්‍රමාණයන් ලබන සඳුදා ප්‍රකාශයට පත් කිරීමට නියමිත බව ජාතික ගමනාගමන කොමිෂන් සභාව පවසනවා.\nඑහි සභාපති M.A.P.හේමචන්ද්‍ර හිරු ප්‍රවෘත්ති අංශයට කියා සිටියේ දැනට පවතින ගාස්තු සංශෝධනය වන ආකාරයන් තවදුරටත් විමර්ශනය කෙරෙමින් පවතින බවයි.\nඑළඹෙන අගෝස්තු මස 1 වන දා සිට පෞද්ගලික සහ ශ්‍රී ලංගම බස් ගාස්තු සියයට 6කින් වැඩි කිරීමට රජයේ අනුමැතිය හිමි වුණා.\nඒ අනුව අවම බස් ගාස්තුව වන රුපියල් 8, 9 දක්වා ඉහළ යනු ඇති.\nඅනෙකුත් ගාස්තු සංශෝධනයන් ප්‍රකාශයට පත් නොකෙරුණු අතර එය ලබන සඳුදා ප්‍රකාශ කරන බවයි ජාතික ගමනාගමන කොමිසමේ සභාපතිවරයා තවදුරටත් කියා සිටියේ.\nමේ අතර, අගෝස්තු මස 1 වන දා සිට ත්‍රිරෝද රථ ගාස්තු ද වැඩි කරන බවට වාර්තා පළ වුණා.\nකෙසේ වෙතත්, වෘත්තීය ත්‍රිරෝද රථ සේවක සංගමය කොළඹ අද කැදවා තිබූ මාධ්‍ය හමුවකදී එහි සභාපති E. දේවානන්ද සුරවීර කියා සිටියේ එවැනි ගාස්තු වැඩි කිරීමක් සිදුනොකරන බවයි.",
       "URL": "https://www.hirunews.lk/138590/බස්-ගාස්තු-වැඩි-වන-අගයන්-ලබන-සඳුදා-ප්‍රකාශයට",
       "Category": "Local News",
       "Parent URL": "https://www.hirunews.lk/local-news.php?pageID=4956"
}