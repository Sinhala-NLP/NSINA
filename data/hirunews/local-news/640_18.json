{
       "Source": "hirunews",
       "Timestamp": "Tuesday, 27 December 2022 - 12:51",
       "Headline": "ඉන්දියානු ණයවලින් පුංචි ඡන්දයට තීන්ත (වීඩියෝ)",
       "News Content": "අත්‍යවශ්‍ය භාණ්ඩ මිල දී ගැනීමට ඉන්දියාවෙන් ලබාදුන් ණය ආධාර පහසුකම යටතේ පළාත් පාලන මැතිවරණයට අවශ්‍ය ඇඟිලි අලේප කිරීමේ තීන්ත ගෙන්වීමට මැතිවරණ කොමිෂන් සභාවේ අවධානය යොමුවී තිබෙනවා.\nකෙසේ වෙතත්, ඊට පෙර දැනට කොමිසම සතුව පවතින තීන්ත කල් ඉකුත් වි ඇත්දැයි පරීක්ෂා කරන බවයි වාර්තා වන්නේ.\nමේ වන විටත් ඒ පිළිබදව රස පරීක්ෂක දෙපාර්තමේන්තුවෙන් වාර්තාවක් කැඳවා ඇති බව මැතිවරණ කොමිසම ප්‍රකාශ කළා.\nඑහි සභාපති නිමල් පුංචිහේවා හිරු ප්‍රවෘත්ති කළ විමසීමකදි කියා සිටියේ මැතිවරණය පැවත්වීම සදහා පවතින තීන්ත තොග ප්‍රමාණවත් නොවන බැවින් අනිවාර්යෙන්ම ආනයනය කිරීමට සිදුවනු ඇති බවයි.\nකෙසේ වෙතත්, මැතිවරණ කොමිෂන් සභාවේ හිටපු සභාපතිවරයා මෙන්ම වර්තමානයේ සීමා නිර්ණ කමිටුවේ සභාපති ලෙස කටයුතු කරන මහින්ද දේශප්‍රිය ප්‍රකාශ කළේ ඇගිලි අලේප කිරීමේ තීන්ත ආනයනය කිරීමේ අවශ්‍යතාවක් නොමැති බවයි.\nපෙර වසරවලදී ඒවා ඉන්දියාවෙන් ආනයනය කලද 2020 වසරේ අවසන් වරට එම තීන්ත දේශීය නිෂ්පාදකයින්ගෙන් මිලදී ගත්බව ඔහු සදහන් කළා.\nපවතින ආර්ථික අර්බුදය හමුවේ මෙරට ජනතාවට අවශ්‍ය ඉන්ධන ආනයනය සදහා ඩොලර් මිලියන 500 ක ණය ආධාර පහසුකමක් ඉන්දියාව විසින් පසුගිය රජය සමයේ ලබාදුන්නා.\nපසුව ශ්‍රී ලංකා රජයේ ඉල්ලීමට අනුව තවත් ඩොලර් බිලියනයක් ලබාදුන්නේ ආහාර, ඖෂධ, අපනයන කර්මාන්ත සදහා අවශ්‍ය අමුද්‍රව්‍ය ඇතුළු තවත් ද්‍රව්‍ය කිහිපයක් මිල දී ගැනීම සදහායි.\nකෙසේ වෙතත්, මෙම ණය පහසුකම යටතේ නිසිකලට ඖෂධ ඇනවුම් කර නොමැති බවට කෝප් හෙවත් පොදු ව්‍යාපාර පිළිබද කාරක සභාවේදි අනාවරණය වු අතර ඉන් යකඩ ගෙන්වීමේ උත්සහයක් පවතින බවට ඇතැමුන් චෝදනා එල්ල කර තිබෙනවා.",
       "URL": "https://www.hirunews.lk/323664/ඉන්දියානු-ණයවලින්-පුංචි-ඡන්දයට-තීන්ත-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=640"
}