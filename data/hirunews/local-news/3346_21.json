{
       "Source": "hirunews",
       "Timestamp": "Saturday, 18 May 2019 - 13:11",
       "Headline": "ප්‍රතිපත්ති පූජාවලට මුල් තැන - රට පුරා වෙසක් සැමරුම්",
       "News Content": "ප්‍රතිපත්ති පූජාවලට මුල් තැන දෙමින් දිවයින පුරා බෞද්ධ බැතිමතුන් ඉමහත් උනන්දුවෙන් මෙවර වෙසක් උත්සවය සමරන බව අප වාර්තාකරුවන් පවසනවා.\nකෙසේ වෙතත් පෙර වසරවලට සාපේක්ෂව මෙවර විහාරස්ථාන වෙත පැමිණෙන බැතිමතුන්ගේ අඩුවක් දක්නට ලැබෙන බවයි ඔවුන් සඳහන් කළේ.\nඅනුරාධපුර ජයශ්‍රී මහා බෝ සමිඳුන් වැඳපුදාගැනීම සඳහා අද උදෑසන සිට දිවයිනේ නන් දෙසින් බැතිමතුන් පැමිණෙමින් සිටින බව එහි සිටින අප ප්‍රාදේශීය වාර්තාකරු අතුල බණ්ඩාර ප්‍රකාශ කළා.\nඅද වෙසක් පොහෝ දිනයේ මහනුවර ඓතිහාසික දළදා සමිඳුන් වැද පුදා ගැනීම සඳහා බැතිමතුන් විශාල පිරිසක් පැමිණ සිටිනවා.\nතවත් පිරිසක් එහි පෙහෙවස් සමාදන් වී සිටින බවයි එහි සිටින හිරු වාර්තාකරු ආර්.එම්.ආර්. රත්නායක කියා සිටියේ.\nමේ අතර, අලූත්ගම - දර්ගා නගරය ආශ්‍රිතව ද මෙවර වෙසක් කූඩු සහ සැරසිලි වැඩි වශයෙන් දක්නට ලැබෙනවා.\nඒ සඳහා ප්‍රදේශයේ මුස්ලිම් ජනතාව ද එක්ව සිටීම විශේෂත්වයක්.\nමේ අතර, වතුකරයේ බෞද්ධ සිද්ධස්ථාන වෙත බැතිමතුන් පැමිණෙන ආකාරයක් දක්නට ලැබෙන බව අප ප්‍රාදේශීය වාර්තාකරු රංජිත් රාජපක්ෂ ප්‍රකාශ කළා.\nඑසේම උතුරු පළාතේ ද බෞද්ධ සිද්ධස්ථානවල ප්‍රතිපත්ති පූජාවලට මුල් තැන දෙමින් වෙසක් සමරන ආකාරයක් දක්නට ලැබෙන බව වව්නියාව හිරු වාර්තාකරු මාධව කුලසූරිය සඳහන් කළා.\nමේ අතර, කොළඹ නගරය ආශ්‍රිතව ද  උත්කර්ශවත්ව වෙසක් මංගල්‍යය සැමරෙන බවයි හිරු මාණ්ඩලික වාර්තාකරු කලිදු විදානගේ කියා සිටියේ.\nවෙසක් උත්සවය වෙනුවෙන් අවශ්‍ය ආරක්ෂාව ලබාදී ඇති බැවින් ජනතාව ඒ පිළිබදව අනියත බියක් ඇති කර නොගත යුතු බව පොලීසිය පවසනවා.\nපොලිස් මාධ්‍ය ප්‍රකාශක, පොලිස් අධිකාරී රුවන් ගුණසේකර කොළඹ ඊයේ පැවති මාධ්‍ය හමුවකදී කියා සිටියේ වෙසක් උත්සවය සැමරීම සඳහා අවශ්‍ය පූර්ණ ආරක්ෂාව පොලීසිය ඇතුළු ආරක්ෂක අංශ සලසා ඇති බවයි.",
       "URL": "https://www.hirunews.lk/216599/ප්‍රතිපත්ති-පූජාවලට-මුල්-තැන-රට-පුරා-වෙසක්-සැමරුම්",
       "Category": "Local News",
       "Parent URL": "https://www.hirunews.lk/local-news.php?pageID=3346"
}