{
       "Source": "hirunews",
       "Timestamp": "Sunday, 25 April 2021 - 14:05",
       "Headline": "ජිනීවා මානව හිමිකම් මණ්ඩලයේ අධීක්ෂණ කමිටුවට ලක් රජයේ නියෝජිතයෙක් නැහැ",
       "News Content": "එක්සත් ජාතීන්ගේ මානව හිමිකම් මණ්ඩලය සම්මත කරගත් ශ්‍රී ලංකාව පිළිබඳ නවතම යෝජනාව අනුව පත් කෙරෙන මෙරට මානව හිමිකම් අධීක්ෂණය කිරීමේ කමිටුවට ශ්‍රී ලංකා නියෝජිතයෙකු නම් නොකරන බව වාර්තාවනවා.\nඑමඟින් සඳහන් කර ඇත්තේ ජිනීවා නුවර සිට ක්‍රියාත්මක වන එම අධීක්ෂණ කමිටුව ජාත්‍යන්තර වෘත්තිකයන්ගෙන් සමන්විත වනු ඇති බවයි.\nඒ සඳහා ලක් රජයේ නියෝජිතයෙකු නම් නොකිරීමට තීරණය කර ඇත්තේ මානව හිමිකම් කොමසාරිස්වරියගේ කාර්යාලය විසින්.\nකෙසේ නමුත් මේ පිළිබඳව අප කළ විමසීමකදී කැබිනට් ප්‍රකාශක අමාත්‍ය කෙහෙළිය රඹුක්වැල්ල ප්‍රකාශ කළේ ජිනීවා මානව හිමිකම් මණ්ඩලයේ මෙම ඒකපාර්ශවික තීරණය පිළිබඳව විරෝධය දක්වන බවයි.\nමානව හිමිකම් මණ්ඩලය මෙවැනි ආකල්පයක නිරතවීම මීට පෙරද දක්නට ලැබුණු බවයි අමාත්‍යවරයා වැඩිදුරටත් සඳහන් කළේ.\nමානව හිමිකම් මණ්ඩලයේ තීරණය පිළිබඳව ලක් රජයේ නිල ප්‍රතිචාරය නුදුරේදී ඉදිරිපත් කරනු ඇතැයි අපේක්ෂිතයි.\nජිනීවා මානව හිමිකම් මණ්ඩලයේදී පසුගියදා සම්මත කරගැනුනේ පශ්චාත් යුද සමයේ ශ්‍රී ලංකාව පිළිබඳ පස්වන යෝජනාවයි.\nඑමගින් මෙරට පැවති යුද්ධයේදි සහ ඉන් අනතුරුව සිදුවූ මානව හිමිකම් උල්ලංඝනය කිරීම් පිළිබඳ තොරතුරු එක් රැස් කිරීම, සංරක්ෂණය සහ විශ්ලේෂණය කිරීමට යෝජනා කෙරුණා.",
       "URL": "https://www.hirunews.lk/269472/ජිනීවා-මානව-හිමිකම්-මණ්ඩලයේ-අධීක්ෂණ-කමිටුවට-ලක්-රජයේ-නියෝජිතයෙක්-නැහැ",
       "Category": "Local News",
       "Parent URL": "https://www.hirunews.lk/local-news.php?pageID=1997"
}