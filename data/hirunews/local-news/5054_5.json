{
       "Source": "hirunews",
       "Timestamp": "Monday, 09 May 2016 - 12:51",
       "Headline": "තිරප්පනේ ත්‍රීපුද්ගල ඝාතනය ගැන අලුත් තොරතුරු මෙන්න",
       "News Content": "තිරප්පනේ - සෙලෙස්තිමඩුව ප්‍රදේශයේදී මෝටර් රථයක් තුළ යුද හමුදා විශේෂ බලකායේ හිටපු සෙබලෙකු ඇතුලූ පුද්ගලයන් තුන්දෙනෙකු ඝාතනය කර ඇත්තේ ටී 56 ස්වයංක්‍රීය ගිනි අවියකින් වෙඩි ප්‍රහාර 15 ක් පමණ එල්ල කිරීමෙන් බවට අනාවරණ වී තිබෙනවා.\nඒ අදාළ මළසිරුරු තුන සම්බන්ධයෙන් අනුරාධපුර ශික්ෂණ රෝහලේ විශේෂඥ අධිකරණ වෛද්‍ය එස් එම් එච් එම් කේ සේනාරත්න විසින් පවත්වන ලද පශ්චාත් මරණ පරීක්ෂණයෙන් අනතුරුවයි.\nඅනුරාධපුර ප්‍රධාන මහේස්ත්‍රාත් සහ අතිරේක දිසා විනිසුරු හර්ෂණ කැකුණවෙල මීට පෙර කරන ලද නියෝගයකට අනුවයි මෙම මරණ පරීක්ෂණය සිදු කෙරුණේ.\nපසුගිය 30 වනදා මෙලෙස සෙලෙස්තිමඩුව කැලෑබද ප්‍රදේශයකදී මෝටර් රථයක් තුළ වෙඩිවැදී මියගොස් සිටියදී සොයාගත් සරත් බණ්ඩාර නොහොත්  එස් එෆ් බණ්ඩාගේ පපුවට පමණක්  වෙඩි ප්‍රහාර 7 ක් එල්ලවී ඇති බවටයි මරණ පරීක්ෂණයේදී හෙළිව ඇත්තේ.\nමොහු මිනීමැරුම් ඇතුලූ අපරාධ රැසකට සම්බන්ධ විත්තිකරුවෙකු බවටද පොලීසිය අනාවරණය කරගෙන තිබුණා.",
       "URL": "https://www.hirunews.lk/132762/තිරප්පනේ-ත්‍රීපුද්ගල-ඝාතනය-ගැන-අලුත්-තොරතුරු-මෙන්න",
       "Category": "Local News",
       "Parent URL": "https://www.hirunews.lk/local-news.php?pageID=5054"
}