{
       "Source": "hirunews",
       "Timestamp": "Friday, 16 April 2021 - 9:53",
       "Headline": "ගුවන් හමුදා පිහිනුම් ශූරයට උසස්වීමක්",
       "News Content": "පෝක් සමුද්‍ර සන්ධිය තරණය කර ආසියාතික වාර්තාවක් පිහිටවූ ශ්‍රී ලංකා ගුවන් හමුදාවේ පිහිනුම් ශූර නායක ගුවන් භට රොෂාන් අබේසුන්දර හට උසස්වීමක් පිරිනැමීමට ගුවන් හමුදාපති එයාර් මාෂල් සුදර්ශන පතිරණ තීරණය කර තිබෙනවා.\nමෙම උසස්වීම ඊයේ ගුවන් හමුදා මූලස්ථානයේදී ප්‍රදානය කෙරුණා.\nඒ අනුව ඔහු  නායක ගුවන් භට තනතුරේ සිට කෝප්‍රල් තනතුර දක්වා උසස් කෙරුණා.\nමෙම  උසස් වීම ඊයේ දින සිට ක්‍රියාත්මකයි.\nපසුගිය අප්‍රේල් එකොළොස් වැනිදා තලේමන්නාරමේ සිට ඉන්දියාවේ ධනුෂ්කොඩි දක්වා පිහිනා ගොස් නැවත හැරී තලෙයිමන්නාරමට පිහිනා ඒමට රොෂාන් ගත කර තිබුණේ පැය විසි අටයි විනාඩි 19 තත්පර 43 ක කාලයක්.\nරොෂාන් මෙහිදී බිඳ දැමුවේ 1971 වසරේදී පිහිනුම් ශූර කුමාර් ආනන්දන් විසින් පිහිටුවා තිබූ වසර 50 ක් පැරණි වාර්තාවයි.\nඑහිදී කුමාර් ආනන්දන් පෝක් සමුද්‍ර සන්ධිය තරණය කරන්නට පැය 51ක කාලයක් ගෙන  තිබුණා.\nදිගු දුර පිහිනුම්  වාර්තා කිහිපයකට හිමිකම් කියන රොෂාන් මීට පෙර මාතර සිට කොග්ගල දක්වා කිලෝ මීටර 25 ක දුර ප්‍රමාණයක් පැය 10 යි විනාඩි 37 යි තත්පර 4 ක කාලයකින් නිමා කරමින් වාර්තාවක් පිහිටුවා තිබුණා.\nඑමෙන්ම රොෂාන් පසුගිය පෙබරවාරි 27 වන දින මාතර සිට හික්කඩුව දක්වා පිහිනා ගොස් නැවත උණවටුනේ සිය පිහිනිම හමාර කළේ පැය 23 විනාඩි 10 ක කාලයක් වැයකරමින්.\nමෙහි සමස්ත දුර ප්‍රමාණය කිලෝමීටර් හතළිස් නවයක්.\nඅමරිකානු පිහිනුම් උපදේශකවරුන්ගේ සංගමයේ තෙවන පන්තියේ සහතිකයක් හිමි පිහිනුම් උපදේශකයෙකු වන රොෂාන් මෙරටින් බිහි වූ කීර්තිමත් පිහිනුම් ශූරයකු වන ජුලියන් බෝලින් යටතේ පුහුණුව ලබනවා.",
       "URL": "https://www.hirunews.lk/268579/ගුවන්-හමුදා-පිහිනුම්-ශූරයට-උසස්වීමක්",
       "Category": "Local News",
       "Parent URL": "https://www.hirunews.lk/local-news.php?pageID=2017"
}