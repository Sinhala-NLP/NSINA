{
       "Source": "hirunews",
       "Timestamp": "Monday, 18 July 2022 - 17:53",
       "Headline": "ඉන්දීය ජනපති සටනේ ගෝත්‍රික ජනතාව නියෝජනය කරන ද්‍රෞපදී මුර්මු පෙරමුණේ",
       "News Content": "ඉන්දීය ජනාධිපතිවරණ ඡන්ද විමසීම අද පෙරවරු 10ට ආරම්භ වුණා.\nඑරට ආණ්ඩුක්‍රම ව්‍යවස්ථාවට අනුව රටේ ජනාධිපතිවරයා තෝරාපත්කර ගනු ලබන්නේ මහජන ඡන්දයෙන් නොව පාර්ලිමේන්තු නියෝජිතයින්ගේ ඡන්දයෙන්.\nඒ අනුව රාජ්‍ය සභාව, ලෝක් සභාව සහ ප්‍රාන්ත මන්ත්‍රී මණඩල නියෝජනය කරන මන්ත්‍රීවරුන්ගේ ඡන්දයෙන් එරට 15 වැනි ජනාධිපතිවරයා තෝරා පත්කර ගැනීමට නියමිතයි.\nඒ අනුව එරට පාලක පක්ෂය වන භාරතීය ජනතා පක්ෂයේ අපේක්ෂකයා ලෙස ජනාධිපතිවරණයට ඉදිරිපත්ව සිටින්නේ ද්‍රෞපදී මුර්මු වන අතර, විපක්ෂ අපේක්ෂකයා ලෙස තරග කරන්නේ යෂ්වන්ත් සිංග්හායි.\nඉන්දීය ජනාධිපති රාම්නාත් කෝවින්ද්ගේ වසර 5ක ධුර කාලය මේ මස 24 වැනිදායින් අවසන්වීමට නියමිත බැවින් නව ජනාධිපතිවරයෙකු තෝරා පත්කර ගැනීම සිදුවනවා.\n67 හැවිරිදි ද්‍රෞපදී මුර්මු විශිෂ්ට දේශපාලනඥයෙකු මෙන්ම හිටපු ගුරුවරියක ලෙස ද ප්‍රකට වන අතර, එරට අග්‍රාමාත්‍ය නරේන්ද්‍ර මෝදි අවස්ථා ගණනාවකදී ඇය ජනාධිපතිවරණයට තරග කිරීමට සුදුසු බව ප්‍රකාශයට පත්කර තිබෙනවා.\n2015 වසරේ සිට 2021 තෙක් ජර්කාන්ද් ප්‍රාන්තයේ ආණ්ඩුකාර ධුරය දැරූ ඇය ඉන්දියාවේ ඔඩිෂා ප්‍රාන්තයේ ගෝත්‍රික ජනතාව නියෝජනය කරන නායිකාවද වනවා.\nකෙසේවෙතත්, ඇය ඉන්දියාවේ 15 වැනි ජනාධිපතිවරයා ලෙස තේරී පත්වුවහොත් එම ධුරයට පත්වන ප්‍රථම ගෝත්‍රික කාන්තාව ලෙස ද ඇය ඉතිහාසගත වනු ඇති.\nමේ අතර, 84 හැවිරිදි යෂ්වන්ත් සිංග්හා 2002 වසරේ සිට 2004 වසර දක්වා කාලයේ ඉන්දියාවේ ස්වදේශ කටයුතු අමාත්‍ය ධුරය හොබවා තිබෙනවා.\nමීට අමතරව 1998 සිට 2002 දක්වා ඉන්දියාවේ මුදල් අමාත්‍යවරයා ලෙස කටයුතු කළේ ද ඔහුයි.\nකෙසේවෙතත්, මේ වනවිට විශ්ලේෂකයන් පවසන්නේ ද්‍රෞපදී මුර්මු හට ජනාධිපති ධුරය ලැබීමේ වැඩි ඉඩකඩක් පවතින බවයි.\nඅද පැවැත්වෙන ජනාධිපතිවරණයේ ඡන්ද ගණන් කිරීම සහ ප්‍රතිඵල නිකුත් කිරීම එළැඹෙන 21 වැනිදා සිදුකිරීමට නියමිත අතර, එරට 15 වැනි ජනාධිපතිවරයා තෝරාපත්කර ගැනීම සිදුවන්නේ එළැඹෙන 25 වැනිදායි.",
       "URL": "https://www.hirunews.lk/310323/ඉන්දීය-ජනපති-සටනේ-ගෝත්‍රික-ජනතාව-නියෝජනය-කරන-ද්‍රෞපදී-මුර්මු-පෙරමුණේ",
       "Category": "Local News",
       "Parent URL": "https://www.hirunews.lk/local-news.php?pageID=1010"
}