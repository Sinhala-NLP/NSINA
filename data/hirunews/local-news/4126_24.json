{
       "Source": "hirunews",
       "Timestamp": "Sunday, 14 January 2018 - 7:50",
       "Headline": "පිංදෙණියේ කඳුළු ගෑස් - 13 ක් අත්අඩංගුවට",
       "News Content": "කෑගල්ල - අවිස්සාවේල්ල මාර්ගයේ පිංදෙණිය - තොරණගහපිටිය ප්‍රදේශයේදී 7 හැවිරිදි දැරියක ජීවිතක්ෂයට පත් කරමින්  ඊයේ සිදුවූ රිය අනතුරට විරෝධය පළ කරමින් ප්‍රදේශවාසීන් සිදුකළ විරෝධතාව විසුරුවා හැරීම සඳහා පොලීසිය කඳුළු ගෑස් ප්‍රහාරයක් එල්ල කර තිබෙනවා.\nනිසි සලකුණු කිරීම්වලින් තොරව බස් රථය එම ස්ථානයෙන් රැගෙන ගිය බව පවසමින් ප්‍රදේශවාසීන් පිරිසක් ඊයේ පස්වරුවේ සිට කෑගල්ල - අවිස්සාවේල්ල මාර්ගයේ නොසන්සුන්ව හැසිරීම නිසා ඊයේ රාත්‍රී 11 ට පමණ මෙම පිරිස විසුරුවා හැරීමට මෙම පියවර ගත් බවයි පොලීසිය සඳහන් කළේ.\nඒ සඳහා පොලිස් විශේෂ කාර්ය බලකායේද සහය ලබාගෙන තිබෙනවා.\nමෙහිදී එම විරෝධතාවට එක්ව සිටි පුද්ගලයින් 13 දෙනෙකුද පොලීසිය අත්අඩංගුවට ගෙන ඇති බව සඳහන්.\nඅදාළ අනතුර සම්බන්ධයෙන් අත්අඩංගුවට ගත් පෞද්ගලික බස් රථයේ රියදුරා මේ මස 23 වනදා දක්වා රක්ෂිත බන්ධනාගාර ගත කිරීමට කෑගල්ල මහේස්ත්‍රාත් අධිකරණය නියෝග කර තිබෙනවා.",
       "URL": "https://www.hirunews.lk/181000/පිංදෙණියේ-කඳුළු-ගෑස්-13-ක්-අත්අඩංගුවට",
       "Category": "Local News",
       "Parent URL": "https://www.hirunews.lk/local-news.php?pageID=4126"
}