{
       "Source": "hirunews",
       "Timestamp": "Monday, 22 July 2013 - 12:30",
       "Headline": "මීරිගම ප්‍රාදේශීය සභා මන්ත්‍රීවරයෙකුට පොලිස් ප්‍රහාරයක්.",
       "News Content": "නිට්ටඹුව මහජන ක්‍රීඩාංගණයේ ඊයේ (21) පැවති සංගීත සංදර්ශනයක් අතරතුරදී තමන්ට පොලිස් නිලධාරීන් පිරිසක් පහරදුන් බව මීරිගම ප්‍රාදේශීය සභාවේ එක්සත් ජනතා නිදහස් සන්ධාන මන්ත්‍රී ජීවන් ආරියරත්න පවසනවා. පහරකෑමෙන් තුවාල ලැබූ මන්ත්‍රීවරයා මේ වනවිට ප්‍රතිකාර ලබන්නේ ගම්පහ මූලික රෝහලේයි. සිද්ධිය සම්බන්ධයෙන් රෝහල් අධ්‍යක්‍ෂ වෛද්‍ය සුගත් ධර්මරත්නගෙන් කළ විමසීමකදී ඔහු කියා සිටියේ මන්ත්‍රීවරයාගේ කණකට මෙම ප්‍රහාරය එල්ලවී ඇති බවයි. ප්‍රහාරයෙන් කණ අභ්‍යන්තරයට හානි සිදුවී ඇත්දැයි පරීක්ෂා කිරීම සඳහා ඔහු උගුර, කණ, නාසය අංශයට යොමුකළ බවද රෝහල් අධ්‍යක්‍ෂවරයා කියා සිටියා.\nනිට්ටඹුව පොලිස් ස්ථානයේ නිලධාරියෙකු මුලින්ම තමන්ට පහරදුන් බවත් පසුව ඒ අවට සිටි පොලිස් නිලධාරීන්ද පහරදීමට සම්බන්ධ වූ බවයි රෝහල් ගතව ප්‍රතිකාර ලබන ප්‍රාදේශීය සභා මන්ත්‍රීවරයා හිරු ප්‍රවෘත්ති අංශයට කියා සිටියේ.\n[MP3]s63523[/MP3]\nසිද්ධිය සම්බන්ධයෙන් හිරු ප්‍රවෘත්ති අංශය නිට්ටඹුව පොලීසියෙන්ද විමසීමක් කළා. එහි ප්‍රකාශකයෙකු කියා සිටියේ මෙවැනි පහරදීමක් සම්බන්ධයෙන් පැමිණිල්ලක් පොලීසිය වෙත ලැබී ඇති බවයි. ඒ අනුව පරීක්ෂණයක් ආරම්භ කර ඇති බවද එම ප්‍රකාශකයා සඳහන් කළා.",
       "URL": "https://www.hirunews.lk/63523/මීරිගම-ප්‍රාදේශීය-සභා-මන්ත්‍රීවරයෙකුට-පොලිස්-ප්‍රහාරයක්",
       "Category": "Local News",
       "Parent URL": "https://www.hirunews.lk/local-news.php?pageID=5901"
}