{
       "Source": "hirunews",
       "Timestamp": "Saturday, 19 December 2015 - 9:58",
       "Headline": "අඬාහැලෙන ඇල්ලේ යුවළ - 'මරා දමන මොහොතේ' යැවූ  SMS පණිවුඩය මෙන්න",
       "News Content": "ඇල්පිටිය පිටුවල ප්‍රදේශයේ අඬාහැලෙන ඇල්ල අසළින් යුවළකගේ මල සිරුරු හමු වී දින කිහිපයක් ගෙවී ගිහින්. මරණය සම්බන්ධයෙන් තවත් වැදගත් තොරතුරු රැසක් සොයාගෙන ඇති බවටයි විමර්ශන කණ්ඩායම් පවසන්නේ.\nඇල්පිටිය පිටුවල අඩාහැලෙන ඇල්ල අසළ   යතුරුපැදියක් දමාගොස් ඇති බවට ඇල්පිටිය පොලිසියට තොරතුරක්‌   ලැබුනා. ඒ අනුව කල විමර්ශණයකදී පසුගිය 13 වනදා දහවල් 12 ට පමණ - වයස අවුරුදු 23 ක් වන තරුණයාගේ මළ සිරුරක් සහ 18 හැවිරිදි තරුණියගේ මළ සිරුරු හමුවී ඇත්තේ.\nඔවුන් දෙදෙනා නවදගල ප්‍රදේශයේ පදිංචිව සිටි අයයි. තරුණිය පාසල් සිසුවියක්. තරුණයා  යුද හමුදා සෙබලෙක්.\nවිමර්ශණවලදී හෙළිවී ඇත්තේ යතුරුපැදිය ඇල්පිටිය නවදගල ප්‍රදේශයේ පදිංචි පුද්ගලයකුට අයත් එකක් බවටයි.\nපසුගිය 11  වනදා  සිට මොවුන් අතුරුදන්ව ඇති බවට ඔවුන්ගේ දෙමව්පියන් ඇල්පිටිය පොලිසියට පැමිණිලි කර තිබුණා.\nවස පානය කර සියදිවි නසාගත්  බවට වාර්තා වූ පෙම් යුවළගේ මරණය ඝාතනයක් බවට අනාවරණ වූ බව  පොලිස් මාධ්‍ය ප්‍රකාශක කාර්යාලය සඳහන් කළා.\nතරුණියගේ හිසට මොට ආයුධයකින් පහරදීමක් සිදුව ඇති බවත් -   තරුණයාගේද ගෙළ සිරකර ඇති බවත් පශ්චාත් මරණ පරීක්ෂණයෙන් හෙළිවී තිබෙනවා.\nතරුණ යුවළගේ මරණය මිනීමැරුමක්‌ බවට පොලිසිය හෙළිකර ගැනීමෙන් පසුව තරුණයාගේ මිතුරන්ගේ දුරකථන පරීක්ෂා කිරීමට පොලිසිය කටයුතු කර තිබෙනවා.\nමියගිය තරුණිය අනූෂා ප්‍රියදර්ශනී - තරුණයා අෂාන් ජයෂංක.\nමරණයට පෙර අෂාන් මිතුරකුට දුරකථන ඇමතුමක් ගෙන  ඇත. කෙසේ වෙතත් මිතුරාගේ දුරකතනයෙන් ප්‍රතිචාරයක් නොලද තැන  එස්. එම්. එස්. පණිවුඩයක් යවා ඇති බවටයි සඳහන් වුනේ.  එස්. එම්. එස්. පණිවුඩයට අනුව අෂාන්  අනතුරුදායක අවස්ථාවක සිටි බවක් පෙනෙයි.\nපණිවුඩයෙන් කියවී ඇත්තේ..\n'මචං මම හරි බයෙන් ඉන්නේ, මට හරි බයක් දැනෙනවා.. ඉක්මනට කෝල් එකක් ගනින්\n,\"   යන්නයි.\nපිටුවල, අඬාහැලෙන ඇල්ල අසලට මෙම යුවළ ගොස් ඇත්තේ ඉකුත් 11 දා ය. එදින දහවල් 11.00ත් 12.00ත් අතර කාලයේ දී දෙදෙනා එම ස්ථානයට යන්නට ඇති බව තරුණයා ඔහුගේ මිතුරකුට දහවල් 11.45ට යැවූ කෙටි පණිවුඩයෙන් අනාවරණය වන බව ‍පොලිසිය සඳහන් කරයි.\nඝාතනයට ලක් වූ තරුණයාගේ මිතුරන්ගේ ජංගම දුරකථන 10-15ක් පමණ පරීක්ෂා කිරීමට ද ‍පොලිසිය කටයුතු යොදා ඇත.\nමෙම පෙම් යුවළ ඝාතනය කර එය සියදිවි නසාගැනීමක් බවට ‍පොලිසිය නොමග යැවීමට මළසිරුරු අසල කෘමිනාශක බෝතලයක් ද සැකකරුවන් දමාගොස්  ඇති බවටයි පොලිසිය සැක කරෙන්නේ.\nතරුණයාගේ මළ සිරුර තිබූ ස්ථානයේ වමනය කොටස් තිබූ බවත්, වස බී සියදිවි නසාගත්තේ නම් එම වමනය කොටස් අසල මැස්සන්, කෘමීන් මියගොස් සිටිය යුතු බව ද එවැනි ආකාරයෙන් එහි සතුන් මියගොස් නොසිටි බව ද ‍පොලිසිය සඳහන් කරයි.\nතරුණ ජෝඩු පැමිණෙන මෙවැනි ස්ථානවල විවිධ පහත් ආශාවන් සහිත පුද්ගලයින් ගැවසෙන බවත්, මෙම පෙම් යුවළ ද දිය ඇල්ල අසලට ගිය අවස්ථාවේ එම යුවළ වෙන්කර දෙදෙනාව ස්ථාන දෙකකට රැගෙන ගොස් සිය ආශාවන් සංසිඳුවා ගැනීමට උත්සාහ කළා දැයි ‍පොලිසිය සැක පළ කරයි.\nතරුණියගේ  ඇඳුම ගලවා වෙනත් යට ඇඳුමක් අන්දවා ඇතැයි ද ‍පොලිස් පරීක්ෂණවල දී අනාවරණය වී තිබේ.\nපෙම් යුවළගේ ජංගම දුරකථන දෙක, තරුණියගේ ‍පොත් බෑගය, තරුණයාගේ හැඳුනුම්පත් සහිත මුදල් පසුම්බිය, තරුණියගේ පාවහන්  අතුරුදන්ව තිබේ.\nමෙම ඇල්ලට පැමිණි පුද්ගලයන් කිහිප දෙනෙකුම මීට පෙරද - අබිරහස් ලෙස  අතුරුදන් වී හෝ මියගොස් ඇති බවටයි පැවසෙන්නේ.\nප්‍රදේශය ආශ්‍රිතව පුද්ගල පහරදීම්, බියගැන්වීම් මීට පෙර සිදුව තිබුණ ද ඒ සම්බන්ධව ‍පොලිසියට පැමිණිලි ලැබි නොමැතිවීම හේතුවෙන් පරීක්ෂණ කටයුතු සිදු  කෙරී නැහැ.\nමීට පෙර පළ වූ පුවත්වල වීඩියෝ පහතින්...\n(Published on Dec 13, 2015)\n(Published on Dec 14, 2015)",
       "URL": "https://www.hirunews.lk/122384/අඬාහැලෙන-ඇල්ලේ-යුවළ-මරා-දමන-මොහොතේ-යැවූ-sms-පණිවුඩය-මෙන්න",
       "Category": "Local News",
       "Parent URL": "https://www.hirunews.lk/local-news.php?pageID=5243"
}