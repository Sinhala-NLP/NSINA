{
       "Source": "hirunews",
       "Timestamp": "Tuesday, 11 October 2016 - 18:29",
       "Headline": "මිතුරෙකු සමඟ පෙම්වතිය පැහැරගත් අනුරාධපුරයේ පෙම්වතෙකු අත්අඩංගුවේ",
       "News Content": "විවාහ වන ලෙස බලකරමින් පෙම්වතිය පැහැරගෙන ගොස් කැලයක රඳවාගෙන සිටි පෙම්වතෙකු සහ ඔහුගේ මිතුරෙකු මිහින්තලේ පොලිසිය අත්අඩංගුවට ගෙන තිබෙනවා.\nරඹෑව - දොලහ ඇල - ගිනිකටුවැව කොලණියේ පදිංචි 17 හැවිරිදි මෙම තරුණිය 18 හැවිරිදි අදාළ පෙම්වතා, මිතුරා සමඟ පැහැරගෙන ගොස් ඇත්තේ ඇය ප්‍රේම සම්බන්ධය නතර කිරීමට ගත් තීරණයක් හේතුවෙන්.\nසැකකාර පෙම්වතා, මිතුරා සමඟ මුහුණු ආවරණය කරගනිමින් ඊයේ අලුයම පෙම්වතියගේ නිවසට පැමිණ, තරුණියගේ මවගේ ගෙලට පිහියක් තබා තර්ජනය කර, ඇයට පහරදී බලහත්කාරයෙන් තරුණිය පැහැරගෙන ගොස් තිබුණා.\nඑහෙත් ඇයගේ මව ඔහු සමඟ පොර බදා ඇති අතර, එහිදී මුහුණු ආවරණය ඉරී ගොස් තරුණයා කවුරුන්දැයි මව හඳුනාගෙන ඇති බවයි පොලිසිය ප්‍රකාශ කළේ.\nපසුව මව මිහින්තලේ පොලිසියට ඒ පිළිබඳව පැමිණිලි කළා.\nඅනතුරුව සිදුකළ සෝදිසියකදී තරුණියගේ නිවසේ සිට කිලෝමීටර් 03 ක් පමණ දුරින් පිහිටි කැලෑවක ඇය රඳවාගෙන විවාහ වන ලෙස බලකරමින් සිටි තරුණයා සහ ඔහුගේ මිතුරා අත්අඩංගුවට ගැනීමට හැකි වී තිබෙනවා.",
       "URL": "https://www.hirunews.lk/144977/මිතුරෙකු-සමඟ-පෙම්වතිය-පැහැරගත්-අනුරාධපුරයේ-පෙම්වතෙකු-අත්අඩංගුවේ",
       "Category": "Local News",
       "Parent URL": "https://www.hirunews.lk/local-news.php?pageID=4841"
}