{
       "Source": "hirunews",
       "Timestamp": "Monday, 19 December 2022 - 17:56",
       "Headline": "කටාර් එමීර්වරයා විසින් ලයනල් මෙසී ට පැළඳ වූ සුවිශේෂී පැළඳුම කුමක්ද?",
       "News Content": "ඊයෙ පැවති ලෝක කුසලාන අවසන් තරගයෙන් පසු ජයග්‍රාහි ආජන්ටිනා කණ්ඩායමේ නායක ලයනල් මෙසී හට ලෝක කුසලානය පිරිනැමීමට පෙර කටාර් රාජ්‍යයේ එමීර්වරයා විසින් පැළඳවූ කළු පැහැති ඇඳුම පිළිබඳව මේ වන විට සමාජ මාධ්‍ය තුළ කතාබහක් මතුවී තිබෙනවා.\nමෙම ඇඳුම 'බිෂ්ට්' ලෙස හඳුන්වන අතර එය ප්‍රධාන වශයෙන් අරාබි රටවල අඳින බාහිර ඇඳුමක්.\nමෙම නම 'බිෂ්ටු' යන අක්කාඩියානු වචනයෙන් ව්‍යුත්පන්න වී ඇති අතර එහි තේරුම වන්නේ 'උත්තමභාවය' හෝ 'කීර්තිය' යන්නයි.\nඅරාබි සමාජය තුළ මෙම ඇඳුම ගෞරවයේ සංකේතයක් ලෙසින් සැලකෙන අතරම එය රාජකීයයන්, ධනවතුන් සහ ඉහළ සමාජ තරාතිරමක් ඇති අය අතර තත්ව සංකේතයක් වශයෙන් ද සැලකෙනවා.\nමෙම බිෂ්ට් ඇඳුම යම් අරාබි රටක එමීර්වරයා විසින් යමෙකුට තෑග්ගක් වශයෙන් එය ඔහුගේම දෑතින් එම පුද්ගලයාට පලඳවන විටක දී එය සැලකෙන්නේ, එම සිවිල් වැසියාට කළ හැකි ඉහළම ගෞරවය ලෙසින්.\nඑයට කිසිදු ආගමික සම්බන්ධතාවක් නොමැති අතරම ඊයේ දිනයේ දී ලයනල් මෙසී හට එම ඇඳුම පළඳවන අවස්ථාවේ ඔහු එහි අර්ථය දැන සිටි බවක් විද්‍යමාන වූයේ නැහැ.\nනමුත් එය විශිෂ්ටයෙකු හඳුනාගැනීමේ කටාර් ක්‍රමයයි.\nමෙම වස්ත්‍රය සාමාන්‍යයෙන් ලොම් වලින් සාදා ඇති අතර වඩාත්ම මිල අධික ප්‍රභේද ඔටුවන් ලාමා සතුන්ගේ හෝ එළු ලොම් භාවිතා කර නිෂ්පාදනය කරනු ලබනවා.\nමෙහි අත් සහ කරපටිවල එම්බ්‍රොයිඩරි දක්නට ලැබෙන අතර ඒවා පිරිසිදු රන් සහ රිදී මැහුම් භාවිතයෙන් සාදා ඇති අතර මෙම ඇඟලුමේ වටිනාකම ඇමරිකානු ඩොලර් 9000 දක්වා වන බවයි වාර්තා වන්නේ.\nඊයේ දිනයේ දී කටාර් රාජ්‍යයේ එමීර්වරයා විසින් ලයනල් මෙසී හට පැළඳූ එම බිෂ්ට් ඇඟලුම රන් නූලෙන් වැඩ දමා තිබූ මිල අධික එකක් බවයි වාර්තා වන්නේ.",
       "URL": "https://www.hirunews.lk/323063/කටාර්-එමීර්වරයා-විසින්-ලයනල්-මෙසී-ට-පැළඳ-වූ-සුවිශේෂී-පැළඳුම-කුමක්ද",
       "Category": "Local News",
       "Parent URL": "https://www.hirunews.lk/local-news.php?pageID=656"
}