{
       "Source": "hirunews",
       "Timestamp": "Wednesday, 13 July 2016 - 12:11",
       "Headline": "තරුණයින්ගේ අතුරුදන් වීම් නඩුවට මැදිහත් වන්නැයි නීතිපතිවරයාට ඉල්ලීමක්",
       "News Content": "කොළඹ සහ ත්‍රිකුණාමලය ප්‍රදේශවල දෙමළ සහ මුස්ලිම් තරුණයින් 11 දෙනෙකු අතුරුදන්වීමේ සිද්ධියට අදාල නඩුවට මැදිහත්වන ලෙස කොළඹ කොටුව මහෙස්ත්‍රාත් ලංකා ජයරත්න නීතිපතිවරයාගෙන් අද (13) ඉල්ලීමක් කළා.\nඒ සඳහා වන ලිපිය ලියාපදිංචි තැපෑලෙන් නීතිපතිවරයා වෙත යොමු කරන ලෙසයි විනිසුරුවරිය නියෝග කළේ.\n2008 - 2009 වසරවලදී මෙම අතුරුදන්වීම් වාර්තා වූ අතර, මෙම සිද්ධීන් පිළිබඳව අපරාධ පරීක්ෂණ දෙපාර්තමේන්තුව පුළුල් පරීක්ෂණයක් ආරම්භ කළා.\nඑහිදී අනාවරණ වුණේ එවකට නාවික හමුදාවේ නිලධාරීන් පිරිසක්ද මෙම අතුරුදන්වීමට සබඳතාවක් ඇති බවටයි.\nඒ අනුව, හිටපු නාවික හමුදා ප්‍රකාශක කපිතාන් ඞී.කේ.පී. දසනායකගෙන් අපරාධ පරීක්ෂණ දෙපාර්තමේන්තුව පසුගිය වසරේ මාර්තු මාසයේදී ප්‍රශ්න කරනු ලැබුවා.\nමීට අදාළ නඩුව අද කැදවනු ලැබූ අවස්ථාවේදී අගතියට පත් පාර්ශවය වෙනුවෙන් පෙනී සිටින නීතිඥයන් අධිකරණයෙන් ඉල්ලා සිටියේ මෙම නඩුවට නීතිපතිවරයාගේ මැදිහත් වීමක් අවශ්‍ය බවයි.\nඒ අනුව කරුණු සලකා බැලූ විනිසුරුවරිය මෙම නියෝගය සිදුකළා. අගෝස්තු මස 02 වැනිදා මෙම  නඩුව යලි කැදවනු ඇති.",
       "URL": "https://www.hirunews.lk/137887/තරුණයින්ගේ-අතුරුදන්-වීම්-නඩුවට-මැදිහත්-වන්නැයි-නීතිපතිවරයාට-ඉල්ලීමක්",
       "Category": "Local News",
       "Parent URL": "https://www.hirunews.lk/local-news.php?pageID=4967"
}