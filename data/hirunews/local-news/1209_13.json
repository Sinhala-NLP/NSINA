{
       "Source": "hirunews",
       "Timestamp": "Tuesday, 26 April 2022 - 7:15",
       "Headline": "ආහාර සහ වෛද්‍ය උපකරණ මිල දී ගැනීමට ඉතාලියෙන් මිලියන 125ක්",
       "News Content": "විනිමය අර්බුදය හමුවේ ඖෂධ හිගයකට මුහුණ දෙන ශ්‍රී ලංකාවට අත්‍යාවශ්‍ය ආහාර සහ වෛද්‍ය උපකරණ මිල දී ගැනීම සදහා රුපියල් මිලියන 125ක ප්‍රදානයක් ලබාදීමට ඉතාලි රජය තීරණය කර තිබෙනවා.\nඑය යුරෝ 341,115ක ප්‍රදානයක්.\nලෝක සෞඛ්‍ය සංවිධානයේ ඉතාලි ද්විපාර්ශවික හදිසි සේවා අරමුදල හරහා එම ප්‍රදානය සිදු කෙරෙනු ඇති.\nඑමගින් සෞඛ්‍ය අමාත්‍යාංශයට සිය සැපයුම්දාම ක්‍රියාවලිය හරහා විදේශීය සැපයුම්කරුවන්ට ඍජුව ම ගෙවීම් සිදු කළ හැකි බවයි කොළඹ ඉතාලි තානාපති කාර්යාලය සදහන් කළේ.\n2004 ආසියානු සුනාමිය ඇතුළු හදිසි අවස්ථාවන්වල දී ඉතාලිය මීට පෙර ද ශ්‍රී ලංකාවට සිය සහයෝගය ලබා දී ඇති බවයි එමගින් නිකුත් කළ නිවේදනයක දැක්වෙන්නේ.\nමීට අමතර ව මෙරට කෘෂිකාර්මික ක්ෂේත්‍රය ශක්තිමත් කිරීම සදහා ඉතාලිය සහාය වන අතර, කුඩා පරිමාණ කෘෂිකාර්මික ව්‍යවසායකයන්ගේ ඵලදායීතාව ඉහළ නැංවීමේ ව්‍යාපෘතියක් මොණරාගල දිස්ත්‍රික්කය කේන්ද්‍ර කොටගෙන ක්‍රියාත්මකයි.",
       "URL": "https://www.hirunews.lk/302821/ආහාර-සහ-වෛද්‍ය-උපකරණ-මිල-දී-ගැනීමට-ඉතාලියෙන්-මිලියන-125ක්",
       "Category": "Local News",
       "Parent URL": "https://www.hirunews.lk/local-news.php?pageID=1209"
}