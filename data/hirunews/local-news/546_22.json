{
       "Source": "hirunews",
       "Timestamp": "Thursday, 09 February 2023 - 16:49",
       "Headline": "තුර්කියේ විපතට පත් ජනයා ගලවා ගැනීමේ මෙහෙයුම්වලට සහාය වෙන්න රුසියාවත් එක්වෙයි",
       "News Content": "පසුගිය 06 වැනි දින මෙතෙක් තුර්කි ඉතිහාසයේ බලපෑ දරුණුතම සහ බිහිසුණු ම භූමි කම්පාවට තුර්කි රාජ්‍යය මුහුණපෑ අතර, එහිදී සිදු වූ ජීවිත හානි ගණන මේ වනවිට (09) 17,000 සීමාව ඉක්මවා තිබෙනවා.\nමේ මොහොත වන විට ද සුන්බුන් අතර සිර වූවන් බේරා ගැනීමේ කටයුතු සහ සුන් බුන් ඉවත් කිරීමේ කටයුතු එරට ආරක්ෂක අංශවල මැදිහත් වීමෙන් සහ සහායීය රාජ්‍යයන්වල උදව්වෙන් සිදු කෙරෙමින් පවතින මොහොතක එම මෙහෙයුම් සාර්ථක කරගැනීම සඳහා ලෝක බලවතෙකු වන රුසියාව ද එක් ව තිබෙනවා.\nකොළඹ පිහිටි රුසියානු තානාපති කාර්‍යාලය නිවේදනයක් නිකුත් කරමින් සඳහන් කළේ, තුර්කියට බලපෑ භූමි කම්පාවෙන් මියගිය මෙන් ම විපතට පත් ජනතාව වෙනුවෙන් සහන සැලසීමට රුසියානු ආරක්ෂක අංශ සහ සහන කණ්ඩායම එක්ව ඇති බවයි.\nතුර්කි ජනරජය සහ සිරියානු ආරබි ජනරජයේ ඉල්ලීමට අනුව රුසියාවේ EMERCOM (රුසියානු සමූහාණ්ඩුවේ සිවිල් ආරක්ෂක, හදිසි අවස්ථා සහ ස්වභාවික විපත්වල ප්‍රතිවිපාක ඉවත් කිරීම සඳහා නිර්මාණය කරන ලද ඒකකය) යොදා තිබෙනවා.\nසුන්බුන් අතර හිර වූ පිරිස් සෙවීමට රුසියානු ආපදා කළමනාකරණ නිලධාරින් 100කට වැඩි පිරිසක් ඊයේ (08) වනවිටත් එක් කර අවසන් බවයි රුසියානු තානාපති කාර්‍යාලය නිවේදනය කළේ.\nමෙම ආරක්ෂක කණ්ඩායම් අතර තුවාල ලැබූවන් හට ප්‍රතිකාර කිරීමට අවශ්‍ය වෛද්‍ය කණ්ඩායම්, විශේෂ පුහුණුව ලද සුනඛ ඒකක මෙන් ම ජංගම රෝහලක් ද ස්ථාපනය කර ඇති බව ද වාර්තා වනවා.\nමේ වනවිට තුර්කියේ විපතට පත් වූ ප්‍රදේශවලට රුසියානු පරිපූරක වෛද්‍යවරුන් හා විශේෂ පුහුණුව ලැබූ සුනඛ ඒකක ඇතුළුව විශේෂඥයින් 50 දෙනෙකු සිය මෙහෙයුම් ආරම්භ කර තිබෙනවා.\nතුර්කි ජනරජයේ ජනාධිපති රිසෙප් තායිප් එඩුවාන් මීට ටික වේලාවකට නිවේදනය කළේ සිදු වූ භූමි කම්පාවෙන් දැනට තහවුරු ව ඇති මරණ සංඛ්‍යාව 17,172ක් වන බවයි.",
       "URL": "https://www.hirunews.lk/327051/තුර්කියේ-විපතට-පත්-ජනයා-ගලවා-ගැනීමේ-මෙහෙයුම්වලට-සහාය-වෙන්න-රුසියාවත්-එක්වෙයි",
       "Category": "Local News",
       "Parent URL": "https://www.hirunews.lk/local-news.php?pageID=546"
}