{
       "Source": "hirunews",
       "Timestamp": "Thursday, 26 May 2022 - 6:32",
       "Headline": "ශ්‍රී ලංකා එක්සත් ජාතික ව්‍යාපාරිකයින්ගේ සංසදයෙන් විශේෂ පණිවිඩයක් (වීඩියෝ)",
       "News Content": "සුළු හා මධ්‍ය පරිමාණ ව්‍යවසායක ආයතන (SME) 4,500කට අයත් මිලියන 4.5කට ආසන්න තම සේවකයන්ගේ වැටුප් ගෙවීමට නො හැකි වී ඇති බව ශ්‍රී ලංකා එක්සත් ජාතික ව්‍යාපාරික සංසදය පවසනවා.\nඒ හේතුවෙන් ආයතන වසා දැමීමට හා මිලියන 4.5ක පිරිසකට රැකියා අහිමි වීමේ අවදානමක් ඇති වනු ඇති.\nශ්‍රී ලංකා එක්සත් ජාතික ව්‍යාපාරිකයින්ගේ සංසදයේ සභාපති ටානියා අබේසුන්දර ඊයේ (25) පැවති මාධ්‍ය හමුවක දී ඒ බව සඳහන් කළා.\nරාජ්‍ය සේවකයන්ට වැටුප් ගෙවීම සඳහා රුපියල් ට්‍රිලියනයක් මුද්‍රණය කිරීමට සූදානම් වී සිටිය ද රටේ කශේරුකාව බඳු සුළු හා මධ්‍ය පරිමාණ ව්‍යවසායකයන්ගේ වැටුප් ගෙවීම පිළිබඳ නො සළකා තිබීම ඉතා කනගාටුදායක බව යි ටානියා අබේසුන්දර පවසන්නේ.\nමේ අතර, ඉදිරි මාස දෙක තුන ඇතුළත රජය මේ පිළිබඳ යම් විසඳුමක් ඉදිරිපත් කිරීමට අපොහොසත් වුව හොත් සියලු ම කුඩා හා මධ්‍ය පරිමාණ ව්‍යවසායකයන්ට බැංකු ණය වාරික ගෙවීමෙන් වැළකී සිටීමට සිදු වන බව යි ශ්‍රී ලංකා වාහන ආනයනකරුවන්ගේ සංගමයේ (VIASL) සභාපති ඉන්දික සම්පත් මෙරිංචිගේ ප්‍රකාශ කළේ.\nමෙසේ ණය ගෙවීමට නො හැකි වීම හේතුවෙන් බැංකු පද්ධතිය කඩාවැටීමේ බරපතළ අවධානමක් ඇති බවත් එම සංසදය පවසනවා.",
       "URL": "https://www.hirunews.lk/305294/ශ්‍රී-ලංකා-එක්සත්-ජාතික-ව්‍යාපාරිකයින්ගේ-සංසදයෙන්-විශේෂ-පණිවිඩයක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1143"
}