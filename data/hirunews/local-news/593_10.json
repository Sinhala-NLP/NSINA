{
       "Source": "hirunews",
       "Timestamp": "Wednesday, 18 January 2023 - 19:44",
       "Headline": "නාම යෝජනා කැඳවීමෙන් පසුව වුවද, පළාත් පාලන ඡන්ද විමසීම කල් දැමීමේ හැකියාව පවතියි  -  මහින්ද දේශප්‍රිය (වීඩියෝ)",
       "News Content": "නාම යෝජනා කැඳවීමෙන් පසුව වුවද, පළාත් පාලන ඡන්ද විමසීම කල් දැමීමේ හැකියාව පවතින බව, මැතිවරණ කොමිෂන් සභාවේ හිටපු සභාපති සහ සීමානිර්ණ කමිටුවේ සභාපති මහින්ද දේශප්‍රිය පවසනවා.\nඔහු මේ බව සඳහන් කළේ හිරු ප්‍රවෘත්ති සමග සම්මුඛ සාකච්ඡාවකට එක්වෙමින්.\nමේ අතර, මැතිවරණ කොමිසම අද (18) රැස්ව තිබුණා.\nඉදිරි මැතිවරණ සම්බන්ධයෙන් එහිදී දීර්ඝ ලෙස සාකච්ඡා වී ඇති බවයි වාර්තා වන්නේ.\nඑමෙන්ම, නාම යෝජනා කැඳවීමෙන් පසුව පළාත් පාලන ඡන්දය විමසීම් පනතට අනුකූලව ඡන්දය විමසීම පැවැත්වීමට අවශ්‍ය සියලු පියවර ගන්නා බව මැතිවරණ කොමිසම, ශ්‍රේෂ්ඨාධිකරණයට ප්‍රතිඥාවක් ලබා දී තිබෙනවා.\nඒ පළාත් පාලන ඡන්ද විමසීම පැවැත්වීමට පියවර ගන්නා ලෙස මැතිවරණ කොමිසමට නියෝගයක් නිකුත් කරන මෙන් ඉල්ලා පාර්ලිමේන්තු මන්ත්‍රීවරුන් පිරිසක් විසින් ගොනු කළ පෙත්සමක් අද (18) කැඳවූ අවස්ථාවේදීයි.\nඑසේම, ඡන්ද විමසීම පැවැත්වීමට ප්‍රමාණවත් මුදල් ලබාදිය නොහැකි බවට භාණ්ඩාගාරය මෙතෙක් දැනුම්දීමක් සිදුකර නොමැති බවයි එම කොමිසම අධිකරණයේදී කියා සිටියේ.\nපළාත් පාලන ඡන්ද විමසීමට අදාළ නාම යෝජනා කැඳවීම අද (18) පෙරවරුවේ ආරම්භ වුණා.\nඑය 21 වැනිදා දහවල් 12 දක්වා ක්‍රියාත්මක වන බවයි මැතිවරණ කොමිසම සඳහන් කළේ.",
       "URL": "https://www.hirunews.lk/325360/නාම-යෝජනා-කැඳවීමෙන්-පසුව-වුවද-පළාත්-පාලන-ඡන්ද-විමසීම-කල්-දැමීමේ-හැකියාව-පවතියි-මහින්ද-දේශප්‍රිය-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=593"
}