{
       "Source": "hirunews",
       "Timestamp": "Thursday, 09 December 2021 - 10:44",
       "Headline": "හොරොව්පොතානේ පුපුරා යන දියර පොහොර (වීඩියෝ)",
       "News Content": "අලි මදිවට කොටි කීවාක් මෙන් දිවයින පුරා තැන්වලින් ගෑස් පිපිරීම් දිනපතා වාර්තා වෙද්දී ජනාධිපති ගෝඨාභය රාජපක්ෂගේ කාබනික වගා සංකල්පයට අනුව මෙරට වගාවන් සඳහා යොදා ගැනීමට ඉන්දියාවෙන් ආනයනය කළ කාබනික දියර පොහොර කෑන් පුපුරා යාමේ සිද්ධියක් වාර්තා වනවා.\nඅපට මේ වාර්තාව ලැබෙන්නේ අනුරාධපුර හොරොව්පොතාන ප්‍රදේශයෙන්.\nමෙරට වගාවන් සඳහා රසායනික පොහොර යෙදීම සම්පුර්ණයෙන්ම තහනම් කර කාබනික පොහොර යෙදීමේ ව්‍යාපෘතිය ක්‍රියාත්මක වන්නේ ජනාධිපති ගෝඨාභය රාජපක්ෂගේ සංකල්පයක් අනුවයි.\nමේ යටතේ වගාවන්ට යෙදීම සඳහා ඉන්දියාවෙන් ආනයනය කරන ලද දියර පොහොර අඩංගු කෑන් මේ වනවිට පුපුරා එම දියර පොහොර අපතේ යන බව බවයි හොරොව්පොතාන ප්‍රදේශයේ ගොවි ජනතාව චෝදනා කරන්නේ.\nමෙම කන්නයේ වගාවන්ට යෙදීම සඳහා කෘෂිකර්ම දෙපාර්තමේන්තුවෙන් සිය ගොවි සංවිධානයට දියර පොහොර කෑන් දෙසීයක් පමණ ලබා දුන් බවත් මේ වනවිටත් ඉන් කෑන් 100ක් පමණ පුපුරා ගොස් දියර පොහොර අපතේ යන බවත් හොරොව්පොතාන ගොවි සංවිධානයේ සභාපතිවරයා පවසනවා.\nඑමෙන්ම ඔවුන් වැඩිදුරටත් චෝදනා කරන්නේ, මෙලෙස කෘෂිකර්ම දෙපාර්තමේන්තුව හරහා සිය ගොවි සංවිධානයට ලබා දුන් කාබනික දියර පොහොර තමන් භාවිත කරන පොහොර ඉසින යන්ත්‍ර හරහා ඉසීමට නොහැකි බවයි.\nඑම කාබනික දියර පොහොරවල ඇති කුඩා බිඳිති හේතුවෙන් සිය පොහොර ඉසින යන්ත්‍ර පවා ක්‍රියා විරහිත වන අතර ඒවා යන්ත්‍ර තුළ සිරවීමෙන් පසු නිසි ආකාරයට විසිරණය නො වන බවටත් ඔවුන් චෝදනා කරනවා.\nඔවුන් නඟන තවත් එක් චෝදනාවක් වන්නේ, මෙම දියර පොහොර වගාවන්ට යෙදීමේ දී සමේ ආසාදන හට ගන්නා බවයි.\nඑමෙන්ම ගොවිජන සේවා දෙපාර්තමේන්තුවේ නිලධාරීන්ට පවා මෙම පොහොර සම්බන්ධයෙන් තවමත් නිසි අදහසක් නැති බව ද ඔවුන් පවසනවා.",
       "URL": "https://www.hirunews.lk/290475/හොරොව්පොතානේ-පුපුරා-යන-දියර-පොහොර-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1507"
}