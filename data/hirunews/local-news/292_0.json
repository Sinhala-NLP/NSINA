{
       "Source": "hirunews",
       "Timestamp": "Tuesday, 06 June 2023 - 8:35",
       "Headline": "පොසොන් සතියේ දී රට පුරා ගෙවල් බිඳුම් සහ කොල්ලකෑම් රැසක්",
       "News Content": "පොසොන් සතිය ආරම්භ වී ගත වූ දින තුන තුළ රටපුරා ගෙවල් බිඳුම්, වාහන සොරකම් කිරීම්, කොල්ලකෑම් හා දේපළ සොරකම් කිරීමේ සිද්ධින් රැසක් වාර්තා වී තිබෙනවා.\nපොලිසිය සඳහන් කළේ, ඒ අතරින් ගෙවල් බිඳුම් සහ දේපල සොරා ගැනීම් වැඩි වශයෙන් වාර්තා වී ඇති බවයි.\nමීට අමතරව වාහන කොල්ලකෑම් සම්බන්ධයෙන් ද දිවයින පුරා පොලිස් ස්ථානවලට පැමිණිලි ලැබී තිබෙනවා.\nමේ අතර ක්ෂණික ණය පහසුකම් ලබාදෙන බව පවසමින් අන්තර්ජාලය හරහා දැන්වීම් පළකර රුපියල් ලක්ෂ ගණනක මුදල් වංචා කර පුද්ගලයෙකු මේ මස 19 වැනිදා දක්වා රක්ෂිත බන්ධනාගාර ගත කර තිබෙනවා.\nකොළඹ, ගම්පහ, කැස්බෑව, රාගම, වේයන්ගොඩ, කෑගල්ල, අනුරාධපුර, ඇතුලු තවත් ප්‍රදේශ රැසකින් මොහුට එරෙහිව පැමිණිලි ලැබීමෙන් අනතුරුවයි පොලිසිය විමර්ශනයක් ආරම්භ කරනු ලැබුවේ.\nඅත්අඩංගුවට ගත් සැකකරු 31 හැවිරිදි කදාන ප්‍රදේශයේ පදිංචිකරුවකු වන අතර ගම්පහ - කැකුලන්ගොඩ ප්‍රදේශයේ තාවකාලිකව නවාතැන්ගෙන සිට තිබෙනවා.\nසැකකරු සන්තකයේ තිබී සිම් කාඩ්පත් 74ක්, ස්මාර්ට් ජංගම දුරකථන 04ක් සහ කුඩා ජංගම දුරකථන 03ක් සොයාගනු ලැබුවා.\nසැකකරු ක්ෂණික ණය පහසුකම් ලබාදෙන බවට පවසා අන්තර්ජාලයේ දැන්වීම් පළ කර එම දැන්වීම්වලට අනුව සැකකරුගෙන් ණය ලබා ගැනීම සඳහා ඉල්ලු‍ම් කරන අයගේ ජාතික හැඳුනුම්පතේ ඡායාපිටපතක් ලබාගෙන ඊට සිම්කාඩ් පත් මිලදී ගන්නා බවට හෙලිව තිබෙනවා.\nපසුව හැදුනුම්පතේ තොරතුරු සහ බැංකු ගිණුම් විස්තර උපයෝගි කරගෙන සැකකරු ඉල්ලු‍ම්කරුවන්ගේ ගිණුම්වලට රහසිගතව ඇතුල්වී මෙම වංචා කර ඇති බවටයි අනාවරණ වී ඇත්තේ.",
       "URL": "https://www.hirunews.lk/337156/පොසොන්-සතියේ-දී-රට-පුරා-ගෙවල්-බිඳුම්-සහ-කොල්ලකෑම්-රැසක්",
       "Category": "Local News",
       "Parent URL": "https://www.hirunews.lk/local-news.php?pageID=292"
}