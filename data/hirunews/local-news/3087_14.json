{
       "Source": "hirunews",
       "Timestamp": "Monday, 21 October 2019 - 12:41",
       "Headline": "මැතිවරණ කොමිසමේ සභාපති පක්ෂ නියෝජිතයන් කැදවයි",
       "News Content": "මැතිවරණ කොමිෂන් සභාව සහ දේශපාලන පක්ෂ නියෝජිතයින් අතර, විශේෂ සාකච්ඡාවක් හෙට පැවැත්වීමට නියමිතයි.\nඒ පෙරවරු 10 ට එම කොමිෂන් සභා පරිශ්‍රයේදියි. ජනාධිපතිවරණය ප්‍රකාශයට පත් කිරීමෙන් අනතුරුව මැතිවරණ කොමිසන් සභාව සහ දේශපාලන පක්ෂ නියෝජිතයින් අතර පැවැත්වෙන තුන්වන සාකච්ඡාව මෙය වනවා.\nහෙට පැවැත්වෙන සාකච්ඡාව සඳහා මැතිවරණ නිරීක්ෂණ සංවිධානවලටද ආරාධනා කළ බව මැතිවරණ කොමිසන් සභාවේ අධ්‍යක්‍ෂ ජනරාල් සමන් ශ්‍රී රත්නායක හිරු ප්‍රවෘත්ති අංශයට කියා සිටියා.\nමීට අමතරව ජනාධිපතිවරණය සඳහා ඉදිරිපත්ව සිටින අපේක්ෂකයින්ගේ නියෝජිතයින්ද හෙට පැවැත්වෙන මෙම සාකච්ඡාවට සහභාගිවීමට නියමිතයි.\nමේ අතර ජනාධිපතිවරණයට අදාළ නිල ඡන්ද දැන්වීම් පත්‍රිකා තැපෑලට භාරදීම ලබන සිකුරාදා සිදුකරන බව මැතිවරණ කොමිෂන් සභාව පවසනවා.\nඒවා බෙදාහැරීමේ විශේෂ දිනයක් ලෙස නොවැම්බර් 3 වනදා නම් කර ඇති අතර, එම කටයුතු අවසන් කෙරෙන නොවැම්බර් 9 වනදා වනවිටත් නිල ඡන්ද දැන්වීම් පත්‍රිකා නොලැබුණු ඡන්දදායකයින්ට ළඟම පිහිටි තැපැල් කාර්යාලයට ගොස් ජාතික හැඳුනුම්පත ඉදිරිපත් කර නිල ඡන්ද දැන්වීම් පත්‍රිකාව ලබාගත හැකියි.\nඑමෙන්ම ප්‍රසිද්ධ ස්ථානවල ජනාධිපතිවරණ ප්‍රචාරණ පත්‍රිකා බෙදාහැරීම තහනම් බවද මැතිවරණ කොමිසන් සභාව ප්‍රකාශ කළා.\nඑවැනි පත්‍රිකා බෙදාහරින පුද්ගලයන්ට මැතිවරණ පනතට අනුව නීතිය දැඩිව ක්‍රියාත්මක කරන බවයි මැතිවරණ කොමිෂන් සභාවේ අධ්‍යක්‍ෂ ජනරාල් සමන් ශ්‍රී රත්නායක සඳහන් කළේ.\nජනතාව ගැවසෙන බස් නැවතුම්පල, දුම්රිය ස්ථාන ඇතුලු ස්ථානවල ජනාධිපතිවරණ ප්‍රචාරණ පත්‍රිකා බෙදාහරින බවටද කොමිසන් සභාවට පැමිණිලි ලැබී තිබෙනවා.\nජනාධිපතිවරණයට අදාළව මැතිවරණ කොමිෂන් සභාවට මේ වනවිට ලැබී ඇති සමස්ත පැමිණිලි සංඛ්‍යාව 1134 ක්.\nමේ අතර සමෘද්ධි අධිකාරිය තුළ හිමිකම්පත් පිළියෙල කරමින් සිටීම සම්බන්ධයෙන් ලැබුණු පැමිණිල්ලකට අදාළව වැඩිදුර විමර්ශන සඳහා මැතිවරණ කොමිසම් සභාවේ නිලධාරීන් අද පස්වරුවේත් එම අධිකාරිය වෙත යාමට නියමිතයි.\nපෙරේදා දිනයේදී එම ස්ථානයට පැමිණි මැතිවරණ කොමිසමේ නිලධාරීන් අදාළ හිමිකම් පත්‍ර ලබාදීම තාවකාලිකව නතර කිරීමට පියවර ගත් අතර, එහි ඉදිරි විමර්ශන කටයුතු සඳහායි මෙලෙස සමෘද්ධි අධිකාරිය වෙත පැමිණෙන්නේ.\nඑසේම මැතිවරණ කොමිෂන් සභාවේ නිලධාරීන් අද යලිත් ජාතික නිවාස සංවර්ධන අධිකාරියට යෑමටද නියමිත බව එහි ප්‍රකාශකයෙකු සඳහන් කළා.\nඒ මැතිවරණ නීති උල්ලංඝනය කරමින් එම ආයතනයට අයත් වාහන අවභාවිතා කරන බවට මැතිවරණ කොමිසමට ලැබුණු පැමිණිල්ලට අනුව සිදුකරන විමර්ශනයට අදාළවයි.",
       "URL": "https://www.hirunews.lk/226674/මැතිවරණ-කොමිසමේ-සභාපති-පක්ෂ-නියෝජිතයන්-කැදවයි",
       "Category": "Local News",
       "Parent URL": "https://www.hirunews.lk/local-news.php?pageID=3087"
}