{
       "Source": "hirunews",
       "Timestamp": "Monday, 05 September 2022 - 20:17",
       "Headline": "ඇසිල්ලකින් බියකරු සිහිනයක් වූ ජෝයිරයිඩරයේ ගමන",
       "News Content": "ඉන්දියාවේ පන්ජාබ් ප්‍රාන්තයේ මොහාලී නගරයේ දුසේරා පිටියේ පැවති සැණකෙළියක් අතර අතරතුර තනි කණුවක කැරකෙන ජෝයිරයිඩරයක් කඩා වැටීමෙන් එහි ගමන් කළ දස දෙනකු බරපතළ තුවාල ලබා තිබෙනවා.\nමෙම ජෝයිරයිඩරය ක්‍රියාත්මක ව තිබිය දී අඩි 50ක් පමණ ඉහළට ගිය පසු එහි යාන්ත්‍රික දෝෂයක් හටගෙන තිබෙනවා.\nඉන් අනතුරු ව එය කැරකෙමින් මහා විශාල හඬක් නගමින් බිමට ඇද වැටුණා.\nවාසනාවකට මෙන් මෙම අනතුරෙන් කිසිදු මරණයක් වාර්තා වී නැහැ.\nසිද්ධිය සැලවීමත් සමඟ ම එහි පැමිණි පොලිස් නිලධාරීන් සහ සහන සේවකයන් වහා ම තුවාල ලැබූවන් ප්‍රතිකාර සඳහා මොහාලි හි සිවිල් රෝහල වෙත පිටත් කර හැරියා.\nබිම ඇද වැටීම හේතුවෙන් ඇතැම් පුද්ගලයන්ගේ හිසට සහ බෙල්ලට තුවාල සිදු ව ඇති බවයි වාර්තා වන්නේ.\nඅඩි 50ක පමණ උසක සිට ජෝයිරයිඩරයේ කැරකෙන රෝදය කඩා වැටෙන විට එහි 15 දෙනෙකු පමණ සිට ඇති බව යි වාර්තා වන්නේ.\nකෙසේ වෙතත් ඇතැමුන් චෝදනා නැඟුවේ, මෙම ජොයිරයිඩයේ ආරක්‍ෂිත පියවරයන් ප්‍රමාණවත් නො වන බවට යි.\nමේ වන විට මෙම සිද්ධිය සම්බන්ධයෙන් ප්‍රාදේශීය පරිපාලනය පරීක්ෂණයක් ආරම්භ කර ඇති අතර, මෙම සැණකෙළියේ සංවිධායකවරයාගෙන් සහ ජෝයිරයිඩර හිමිකරුගෙන් ද ප්‍රශ්න කිරීමට නියමිත යි.\nකෙසේ වෙතත් මේ වන විටත් මොහාලි හි වෙළෙඳ ප්‍රදර්ශනය සංවිධානය කළ සංවිධායකවරයාට සහ ජෝයිරයිඩරයේ හිමිකරුවන්ට එරෙහි ව පොලිසිය නඩු පවරා තිබෙනවා.",
       "URL": "https://www.hirunews.lk/314644/ඇසිල්ලකින්-බියකරු-සිහිනයක්-වූ-ජෝයිරයිඩරයේ-ගමන",
       "Category": "Local News",
       "Parent URL": "https://www.hirunews.lk/local-news.php?pageID=889"
}