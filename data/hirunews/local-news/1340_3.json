{
       "Source": "hirunews",
       "Timestamp": "Tuesday, 22 February 2022 - 20:50",
       "Headline": "විශේෂ භාණ්ඩ හා සේවා බද්දට සීමා",
       "News Content": "විශේෂ භාණ්ඩ හා සේවා බදු පනත් කෙටුම්පත සංශෝධනය කර හෝ පාර්ලිමේන්තුව සතු බලතල වැඩි කර යළි ඉදිරිපත් කළ හැකි බව නීතිඥ මහාචාර්ය ප්‍රතිභා මහානාමහේවා පවසනවා.\nඔහු මේ බව සඳහන් කළේ මෙම බදු පනත් කෙටුම්පත සම්බන්ධයෙන් ශ්‍රේෂ්ඨාධිකරණය ලබාදී ඇති තීන්දුව පිළිබඳව අදහස් පළ කරමින්.\nවිශේෂ භාණ්ඩ හා සේවා බදු පනත් කෙටුම්පතේ ඇතැම් වගන්ති ආණ්ඩුක්‍රම ව්‍යවස්ථාවට අනුකූල නොවන බවට ශ්‍රේෂ්ඨාධිකරණය දැනුම් දී ඇති බව කතානායක මහින්ද යාපා අබේවර්ධන අද පාර්ලිමේන්තුවට දැනුම් දුන්නා.\nඑම වගන්ති සම්මත කිරීමට නම් පාර්ලිමේන්තුවේ තුනෙන් දෙකක බහුතරයක් සහ ජනමත විචාරණයක් අවශ්‍ය බවටද ශ්‍රේෂ්ඨාධිකරණය දැනුම් දී ඇති බවයි කතානායකවරයා ප්‍රකාශ කළේ.\nවිශේෂ භාණ්ඩ හා සේවා බදු පනත් කෙටුම්පතේ දෙක, තුන, හතර සහ නමය - එක වගන්ති මෙලෙස ආණ්ඩුක්‍රම ව්‍යවස්ථාවට අනුකූල නොවන බව ශ්‍රේෂ්ඨාධිකරණය දැනුම් දී තිබෙනවා.\nමෙම පනත් කෙටුම්පත මුදල් අමාත්‍යවරයා විසින් පාර්ලිමේන්තුවට ඉදිරිපත් කරනු ලැබුවේ පසුගිය ජනවාරි මස 20 වැනිදායී, ඒ යටතේ මත්පැන්, දුම්වැටි, වාහන, විදුලි සංදේශ සේවා සහ ඔට්ටු ඇල්ලීම හා සූදු විශේෂ භාණ්ඩ හා සේවා බද්ද යටතට ගැනෙන බව නම් කර තිබුණා.\nකෙසේ වෙතත්, දේශීය ආදායම් දෙපාර්තමේන්තුව මගින් මෙතෙක් එකතු කරන ලද බදු වර්ග කිහිපයක් මෙම පනත් කෙටුම්පත තුළින් මුදල් අමාත්‍යාංශය යටතට පවරා ගැනීමට යන බවට චෝදනා කරමින් එම දෙපාර්තමේන්තුවේ වෘත්තීය සමිති ඊට එරෙහිව වැඩවර්ජනයක නිරත වීමට කටයුතු කළා.\nඅදාළ පනතට එරෙහිව පාර්ශව 10 ක් ශ්‍රේෂ්ඨාධිකරණය හමුවේ පෙත්සම්ද ගොනුකළ අතර, ඔවුන් සිය පෙත්සම්වලින් කියා සිටියේ යෝජිත පනත් කෙටුම්පතේ අන්තර්ගත ඇතැම් වගන්තිවලින් දේශීය ආදායම් දෙපාර්තමේන්තුවේ බලතල හා පාර්ලිමේන්තුව සතු මූල්‍ය බලය කප්පාදුවීමක් සිදුවන බවයි.\nඑම පෙත්සම් විජිත් මලල්ගොඩ, මූර්දු ප්‍රනාන්දු සහ යසන්ත කෝදාගොඩ යන ත්‍රි පුද්ගල ශ්‍රේෂ්ඨාධිකරණ විනිසුරු මඩුල්ල ඉදිරියේ පසුගිය දිනවල විභාගයට ගැනුණා.\nඅද පාර්ලිමේන්තුවේදී කතානායකවරයා විසින් නිවේදනය කළේ එම විනිසුරු මඩුල්ලේ නිගමනයයි.",
       "URL": "https://www.hirunews.lk/297757/විශේෂ-භාණ්ඩ-හා-සේවා-බද්දට-සීමා",
       "Category": "Local News",
       "Parent URL": "https://www.hirunews.lk/local-news.php?pageID=1340"
}