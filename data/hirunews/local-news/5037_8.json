{
       "Source": "hirunews",
       "Timestamp": "Sunday, 22 May 2016 - 8:12",
       "Headline": "ජගත් සංවිධානය ශ්‍රී ලංකාව ගැන සොයයි",
       "News Content": "ජල ගැලීම් සහ නායයාම් හේතුවෙන් මෙරට දිස්ත්‍රික්ක 11 කට සිදුව ඇති හානිය පිළිබඳව ජගත් සංවිධානය විසින් ඇගයීමක් ආරම්භ කර තිබෙනවා.\nමහලේකම් බෑන් කී මූන්ගේ ප්‍රකාශක ස්ටෙෆාන් ඩුයාරික් නිව්යෝක් නුවර ජගත් සංවිධාන මූලස්ථානයේ පැවති  දෛනික මාධ්‍ය හමුවේදී ප්‍රකාශ කළේ රාජ්‍ය නොවන සංවිධාන හරහා අදාළ ඇගයීම සිදුකරන බවයි.\nඑමෙන්ම ජගත් සංවිධාන නියෝජිතායතන හරහා විපතට පත්වූවන්ට සහන සැලසීම සඳහා කටයුතු ශක්තිමත් කරන ලෙස මහ ලේකම්වරයා, එක්සත්  ජාතීන්ගේ මානුෂීය කටයුතු පිළිබඳ සම්බන්ධීකරණ කාර්යාලයට ද දැනුම්දී තිබෙනවා.\nමේ අතර චීන රතුකුරුස සමාජය මගින් මෙරට ගංවතුර සහ නායයාම් ආපදාවලින් විපතට පත් වූවන්ට සහන සැලසීම සදහා ඇමරිකානු ඩොලර් 50,000 ක පරිත්‍යාගයක් සිදුකර තිබෙනවා.\nඑම සහනාධාර ශ්‍රී ලංකා රතු කුරුස සමාජය වෙත මෙරට චීන තානාපති කාර්යාලයේ දේශපාලන කටයුතු පිළිබද ලේකම් පෑන් චුන්ෂේ විසින් ඊයේ පරිත්‍යාග කරනු ලැබුවා.\nචීන තානාපති කාර්යාල නිලධාරියා මහජන චීන රජය වෙනුවෙන් ශ්‍රී ලංකාවේ සිදුව ඇති ස්වභාවික ආපදා පිලිබදව ශෝකය ප්‍රකාශ කර තිබෙනවා.",
       "URL": "https://www.hirunews.lk/133736/ජගත්-සංවිධානය-ශ්‍රී-ලංකාව-ගැන-සොයයි",
       "Category": "Local News",
       "Parent URL": "https://www.hirunews.lk/local-news.php?pageID=5037"
}