{
       "Source": "hirunews",
       "Timestamp": "Tuesday, 18 April 2023 - 17:43",
       "Headline": "රිදියගම උද්‍යානය ගැන එල්ල වන චෝදනා විමර්ශනයට කමිටුවක් (වීඩියෝ)",
       "News Content": "රිදියගම උද්‍යානය ගැන එල්ල වන චෝදනා විමර්ශනයට වනජීවි අතිරේක ලේකම්වරයෙකුගේ ප්‍රධානත්වයෙන් කමිටුවක් පත් කර ඇති බව සත්වෝද්‍යාන දෙපාර්තමේන්තුව පවසනවා.\nඑහි අධ්‍යක්ෂක ජනරාල් පවසන්නේ, අපරාධ පරීක්ෂණ දෙපාර්තමේන්තුවටත් පැමිණිල්ලක් ගොනු කර ඇති බවයි.\nමේ අතර, රිදියගම සෆාරි උද්‍යානයේ දඩ මස් සදහා සතුන් ඝාතනය කරන බවට චෝදනා එල්ල වන ප්‍රධාන සැකකරුවෙකු වන, සහකාර සත්ත්ව පාලක තුෂාර දමිත් මේ වනවිට රටින් පලාගොස් ඇති බවට තොරතුරු වාර්තා වනවා.\nසත්වෝද්‍යාන දෙපාර්තමේන්තුවේ අධ්‍යක්ෂ ජනරාල්වරයා විසින් සැකකාර තුෂාර දමිත්ට බෝර 12 වර්ගයේ ගිනි අවියක් ලබාදීමට අදාළ ලිපියක් ද අප වෙත ලැබී ඇති අතර එම ලිපිය ද ව්‍යාජ එකක් බවටයි වාර්තා වන්නේ.\nවාර්තා අනුව සැකකාර තුෂාර දමිත් ජනවාරි මාසය තුළ පමණක් බෝර 12 උණ්ඩ 9 ක් භාවිත කර තිබෙනවා.\nඒ විලෝපික සුනඛයින් පලවා හැරීමට සහ වන අලි පලවා හැරීමට බව පවසමින්.\nනමුත් සෆාරි උද්‍යානයේ අලි කලාපය තුල හීලෑ අලි පමණක් සිටින අතර වන අලි නොමැති බවයි අප කළ සොයා බැලීමකදී අනාවරණ වුණේ.\nරිදියගම සෆාරි උද්‍යානය තුළ දඩ මස් සදහා සතුන් ඝාතනය වන බවට මුල් වරට අනාවරණ වන්න් එහි ස්ථානභාරව කටයුතු කළ පශු වෛද්‍ය නිලධාරි ප්‍රියසාද් එදිරිවර්ණ සමාජ මාධ්‍යයට එක් කළ වීඩියෝවත් සමගයි.\nමේ අතර, සැකකාර මෙම පුද්ගලයා රටින් පලාගොස් ඇත්තේ බෝර 12 වර්ගයේ ගිනි අවිය ද අස්ථාන ගත කරමින්.\nඒ අනුව අදාළ ගිනි අවිය මේ වනවිට පවතින්නේ කා සන්තකයේද යන්න ගැටලුවක්.",
       "URL": "https://www.hirunews.lk/332853/රිදියගම-උද්‍යානය-ගැන-එල්ල-වන-චෝදනා-විමර්ශනයට-කමිටුවක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=406"
}