{
       "Source": "hirunews",
       "Timestamp": "Sunday, 19 March 2017 - 7:42",
       "Headline": "එගොඩඋයනේ අනතුරෙන් පසු පොලිසිය අසළ උණුසුම් වෙයි",
       "News Content": "මොරටුව - එගොඩඋයන ඉන්ධන පිරවුම්හල අසලදී පුද්ගලයින් තුන්දෙනෙකුට මරු කැදවමින් ඊයේ සිදුවූ අනතුර සම්බන්ධයෙන් එම බස් රථයේ සහ ලොරි රථයේ රියදුරන් දෙදෙනා අත්අඩංගුවට ගෙන තිබෙනවා.\nබස් රථයක් සහ ලොරි රථයක් ගැටී සිදුවූ අනතුරකින් පසු ලොරි රථය ඒ අසල පිහිටි බස් නැවතුම්පොලකට කඩා වැදීමෙන් එම ස්ථානයේ සිටි තුන්දෙනෙකු ජීවිතක්ෂයට පත්වුණා.\nඑගොඩඋයන ප්‍රදේශයේම පදිංචි 68 හැවිරිදි පුද්ගලයෙකු, 48 හැවිරිදි මවක සහ 13 හැවිරිදි දියණිය ඒ අතර වනවා.\nඅලූත්ගම සිට කොළඹ බලා ධාවනය වූ බස්රථයක් මෙලෙස ලොරියෙහි ගැටී ඇති අතර, අනතුරුව ලොරිය අසල තිබූ බස් නැවතුම්පොලට කඩා වැදී ඇති බව පොලිසිය ප්‍රකාශ කළා.\nකෙසේ වෙතත්, රියදුරන් අත්අඩංගුවට ගැනීමෙන් පසු මියගිය පුද්ගලයින්ගේ ඥාතීන් පිරිසක් මොරටුව පොලිසිය වෙත පැමිණ නොසන්සුන් ලෙස හැසිරී තිබෙනවා.\nපසුව තත්ත්වය පාලනය කළ බවයි පොලිසියේ ප්‍රකාශකයෙකු හිරු ප්‍රවෘත්ති අංශයට සදහන් කළේ.\nඅමතර පොලිස් කණ්ඩායමක් ද එම අවස්ථාවේ කැදවා තිබූ බව එම ස්ථානයට ගිය හිරු වාර්තාකරු ප්‍රකාශ කළා.\nඅත්අඩංගුවට ගත් ලොරි රථයේ සහ බස් රථයේ රියදුරන් අද මොරටුව මහේස්ත්‍රාත් අධිකරණය වෙත ඉදිරිපත් කිරීමට නියමිතයි.\nමේ අතර, ත්‍රිකුණාමලය - මඩකලපුව මාර්ගයේ සේරුනුවර - අලිඔලූව ප්‍රදේශයේදී ඊයේ සිදුවූ අනතුරකින් 55 හැවිරිදි පුද්ගලයෙකු සහ වයස අවුරුදු 19 ක තරුණියක් ජීවිතක්ෂයට පත්වුණා.\nපොලිසිය සදහන් කළේ ත්‍රිරෝද රථයක් සහ ශ්‍රී ලංගම බස් රථයක් ගැටී මෙම අනතුර සිදුවූ බවයි.\nමියගොස් ඇත්තේ ත්‍රිරෝද රථයේ රියදුරු සහ ඔහුගේ දියණියයි.\nඅනතුර සම්බන්ධයෙන් ශ්‍රී ලංගම බස් රථයේ රියදුරා අත්අඩංගුවට ගැනුනා.",
       "URL": "https://www.hirunews.lk/157197/එගොඩඋයනේ-අනතුරෙන්-පසු-පොලිසිය-අසළ-උණුසුම්-වෙයි",
       "Category": "Local News",
       "Parent URL": "https://www.hirunews.lk/local-news.php?pageID=4606"
}