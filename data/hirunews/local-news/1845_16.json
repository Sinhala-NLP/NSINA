{
       "Source": "hirunews",
       "Timestamp": "Friday, 02 July 2021 - 21:08",
       "Headline": "හෙද ඉල්ලීම් වලට ජනපතිගෙන් විසඳුම් (වීඩියෝ)",
       "News Content": "රාජ්‍ය සේවා එක්සත් හෙද සංගමය ඉදිරිපත් කළ ඉල්ලීම් 07න් 05කට විසඳුම් ලබාදීමට ජනාධිපති ගෝඨාභය රාජපක්ෂ පියවර ගෙන තිබෙනවා.\nසෙසු  ඉල්ලීම් දෙකට අදාළ විසඳුම් මීළඟ අය වැයෙන් ලබාදීමට ද ජනාධිපතිතුමා එකඟතාව පළ කළ බව ජනාධිපති මාධ්‍ය අංශය දැනුම් දෙනවා.\nරාජ්‍ය සේවා එක්සත් හෙද සංගමය සමඟ අද (02) පස්වරුවේ ජනාධිපති කාර්යාලයේ පැවති විශේෂ සාකච්ඡාවේදී ජනාධිපතිවරයා මෙම තීරණවලට එළැඹ ඇති බවයි වාර්තා වන්නේ.\nඒ අනුව,\n01. හෙද සරසවිය ආරම්භ කිරීම.\n02. යහපාලන රජය සමයේ 2017.12.07 හා 32/2017 මගින් අත්හිටුවා ඇති මාණ්ඩලික තත්ත්වය නැවත ලබාදීම.\n03. අත්හිටුවා ඇති iii ශ්‍රේණියෙන් ii ශ්‍රේණියට උසස් වීම වසර පහක් ලෙස හා ii ශ්‍රේණියෙන් i ශ්‍රේණියට වසර හතෙන් උසස් කිරීම.\n04. රුපියල් විසිදහසක වාර්ෂික නිල ඇඳුම් දීමනාව ලබාදීම.\n05. දැනට පැය 36ක්ව පවතින රාජකාරී කාලය සතියකට දින පහක (පැය 30ක) කාලයක් ලෙස සැලකීම විශේෂ කමිටුවක අධ්‍යයනයට යොමු කිරීම, යන කරුණු 05 වහාම ක්‍රියාත්මක කිරීමට ජනාධිපතිවරයා  තීරණය කර තිබෙනවා.",
       "URL": "https://www.hirunews.lk/275899/හෙද-ඉල්ලීම්-වලට-ජනපතිගෙන්-විසඳුම්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1845"
}