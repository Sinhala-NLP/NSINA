{
       "Source": "hirunews",
       "Timestamp": "Tuesday, 08 June 2021 - 7:06",
       "Headline": "රන්මාල කොල්ලකෑ සැකකරුවන් දෙදෙනෙක් එඬේරමුල්ලේදී අල්ලයි",
       "News Content": "ගෙලබැඳි රන්මාල කොල්ලකෑම් වල නිරත වූ සැකකරුවන් දෙදෙනෙක් කඩවත, එඬේරමුල්ල ප්‍රදේශයේදී ඊයේ (07) කඩවත පොලිසිය විසින් අත්අඩංගුවට ගෙන තිබෙනවා.\nරන්මාල කොල්ලකෑම් වල නිරතවන කල්ලියක සාමාජිකයින් වන මොවුන් දෙදෙනා වයස අවුරුදු 26 සහ 28 යන වයස්වල පසුවන්නන්.\nසැකකරුවෙන් ගමන් ගත් යතුරුපැදිය ද පොලිස් භාරයට ගෙන ඇති අතර එය අංක තහඩු 03ක් යෙදිය හැකි ආකාරයට සකසා ඇති බවට අනාවරණය වී තිබෙනවා.\nමොවුන් සන්තකයේ තිබී ජීව අත්බෝම්බයක්, හෙරොයින් මත්කුඩු ග්‍රෑම් 04ක් සහ රාගම සහ කඳාන යන ප්‍රදේශවලින් කොල්ලකන ලද රන්මාල දෙකක්ද පොලිසියට සොයා ගැනීමට හැකි වුණා.\nමේ සම්බන්ධයෙන් කඩවත පොලිසිය විසින් තවදුරටත් පරීක්ෂණ පවත්වනවා.",
       "URL": "https://www.hirunews.lk/273673/රන්මාල-කොල්ලකෑ-සැකකරුවන්-දෙදෙනෙක්-එඬේරමුල්ලේදී-අල්ලයි",
       "Category": "Local News",
       "Parent URL": "https://www.hirunews.lk/local-news.php?pageID=1900"
}