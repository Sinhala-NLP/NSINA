{
       "Source": "hirunews",
       "Timestamp": "Sunday, 01 April 2018 - 15:46",
       "Headline": "අනුරාධපුරයේදී බිරිඳ මැරූ සැමියාගේ මරණයත් ඝාතනයක් බවට හෙළිවේ",
       "News Content": "අනුරාධපුර - ශ්‍රාවස්තිපුර ප්‍රදේශයේදී හෙදියක වූ තම බිරිඳ ඝාතනය කර ඉන් අනතුරුව සිය දිවි හානි කර ගත් බවට සැක කළ පුද්ගලයාගේ මරණය ද ඝාතනයක් බවට අනාවරණ වී තිබෙනවා.\nඒ, අනුරාධපුර ශික්ෂණ රෝහලේ අධිකරණ වෛද්‍ය විශේෂඥ එස්.එම්.එච්.එම්.කේ. සේනානායක සිදුකළ පශ්චාත් මරණ පරීක්ෂණයේදියි.\nඑහිදී අනාවරණ වී ඇත්තේ අතින් ගෙල මිරිකීමෙන් මෙම පුද්ගලයාගේ මරණය සිදුව ඇති බවටයි.\nමාස 05ක් වයසැති ළදරුවෙකුගේ මවක් වූ 31 හැවිරිදි මාලා ප්‍රියන්ති නැමැති මෙම හෙදිය තියුණු ආයුධයකින් පහර දී ඝාතනයට ලක්වූයේ පසුගිය 28 වැනිදායි.\nඉන් අනතුරුව වතුර පිරුණු විශාල ගල් වළකට පැන මොහුද සිය දිවි හානිකර ගත් බවට වාර්තා වුණා.\nසුසන්ත කුමාර බාලසූරිය නැමැති මෙම පුද්ගලයාගේ මළ සිරුර නාවික හමුදාවේ කිමිදුම් භටයන් විසින් ගොඩ ගනු ලැබුවේ ඉන් අනතුරුවයි.\nමිය ගිය හෙදියගේ මව පොලීසියට පවසා තිබුණේ ඒකල ප්‍රදේශයේ පෞද්ගලික ආයතනයක රියදුරෙකු ලෙස සේවය කළ රැකියාව කරන මිය ගිය සුසන්ත කුමාර වතුර පිරුණු ගල් වළට පැන අතුරුදන් වූ බවටයි.\nකෙසේ වෙතත්, මෙම සිද්ධිය සම්බන්ධයෙන් ඝාතනයට ලක්වූ හෙදියගේ මවගෙන් සහ තවත් කිහිප දෙනෙකුගෙන් ප්‍රකාශ ලබාගෙන තිබෙනවා.",
       "URL": "https://www.hirunews.lk/187402/අනුරාධපුරයේදී-බිරිඳ-මැරූ-සැමියාගේ-මරණයත්-ඝාතනයක්-බවට-හෙළිවේ",
       "Category": "Local News",
       "Parent URL": "https://www.hirunews.lk/local-news.php?pageID=4009"
}