{
       "Source": "hirunews",
       "Timestamp": "Saturday, 11 March 2023 - 15:16",
       "Headline": "අලවතුගොඩ මඩගොහොරුවක තරුණියකගේ මළසිරුරක්",
       "News Content": "අලවතුගොඩ ප්‍රදේශයේ වෙල්යායක තිබී මියගිය 25 හැවිරිදි විවාහක කාන්තාවකගේ සිරුරක් සොයා ගෙන තිබෙනවා.\nඊයේ රාත්‍රීයේ සැමියා එම ප්‍රදේශයේ අවමංගල්‍ය උත්සවයකට සහභාගි වී යළි නිවසට පැමිණි අවස්ථාවේ බිරිඳ නිවසේ සිට නොමැති වීම හේතුවෙන් අසල්වැසියන් සමග එක්ව බිරිඳ සොයා ප්‍රදේශය අවට පරීක්ෂා කිරීම් සිදුකර ඇති බවයි වාර්තා වන්නේ.\nඒ අනුව, අද අලුයම නිවසට යාබද වෙල්යායක මඩෙහි තිබී ඇයගේ සිරුර සොයා ගෙන තිබුණා.\nඅලවතුගොඩ පොලීසිය මේ සම්බන්ධයෙන් ලද පැමිණිල්ලක් මත සිද්ධිය පිළිබඳ විමර්ශන ආරම්භ කර ඇති අතර, තවමත් මෙය ඝාතනයක් ද යන්න තහවුරු කළ නොහැකි බවයි පොලීසිය සඳහන් කළේ.\nකෙසේ වෙතත්, හෙට දිනයේ මහනුවර ජාතික රෝහලේදී පශ්චාත් මරණ පරීක්ෂණය සිදුකිරීමට නියමිත අතර, ඒ අනුව, ඒ පිළිබඳ වැඩිදුර තොරතුරු අනාවරණ කර ගත හැකි බව පොලීසිය ප්‍රකාශ කළා.\nඅදාළ කාන්තාවගේ සිරුර සොයා ගැනුණේ ඇය පදිංචිව සිටි නිවසේ සිට මීටර් 100 ක් පමණ දුරින් පිහිටි වෙල් යායක තිබී වන අතර ප්‍රදේශවාසීන් පැවසුවේ ඊයේ රාත්‍රී 9.30 ට පමණ කාන්තාවක් කෑගසන ශබ්දයක් ඇසුණ ද නිවෙස් වල දොර විවෘත කර බැලීමේදී එම ශබ්දය නොඇසුණු බවයි.\nමෙලෙස මියගොස් තිබුණේ අලවතුගොඩ - විලාන පල්ලේගම - ඇල්ලේකඩේ ප්‍රදේශයේ පදිංචිව කාන්තාවක්.",
       "URL": "https://www.hirunews.lk/329642/අලවතුගොඩ-මඩගොහොරුවක-තරුණියකගේ-මළසිරුරක්",
       "Category": "Local News",
       "Parent URL": "https://www.hirunews.lk/local-news.php?pageID=483"
}