{
       "Source": "hirunews",
       "Timestamp": "Sunday, 13 March 2016 - 12:17",
       "Headline": "ජාතික පුෂ්පය වෙනස් වෙයි",
       "News Content": "නිල් මානෙල් මල වෙනුවට ජාතික පුෂ්පය ලෙස මානෙල් මල නම් කර තිබෙනවා.\nජෛව විවිධත්ව ලේකම් කාර්යාලයේ අධ්‍යක්ෂිකා පත්මා අබේකෝන් කියා සිටියේ මේ සඳහා අමාත්‍ය මණ්ඩලයේද අනුමැතිය හිමිව ඇති බවයි.\nවිශේෂඥ මණ්ඩලයක් මගින් ජාතික පුෂ්පය පිළිබඳව දීර්ඝ ලෙස කරුණු අධ්‍යයනයකින් අනතුරුව මානෙල් මල ඒ සඳහා යෝජනා කෙරුණු බව ඇය කියා සිටියා.\nනිල් මානෙල් මලට අදාළ ඡායාරූප සහ සටහන්වල වෙනත් මලක් භාවිත වීම හේතුවෙන් පසුගිය කාලයේ ජාතික පුෂ්පය පිළිබඳව විවිධ කතාබහ මතුවුණා.\nදැනට භාවිත වන නිල් මානෙල් මල විදේශීය පුෂ්පයක් වන අතර සුදු ලා නිල් පැහැති පෙතිවලින් සමන්විත නිම්ෆියා නවුචලි නැමැති උද්භිද විද්‍යාත්මක නාමයෙන් හඳුන්වන මානෙල් මල දේශීය පුෂ්පය වන බවයි ඇය කියා සිටියේ.\nඑම මල වියලි කලාපීය ජලජ පරිසරයන්හි ව්‍යාප්තව පවතිනවා.\nශ්‍රී ලංකාවට ආවේණික මෙම මලෙහි පෙති සහ රේණු සංඛ්‍යාත්මකව අඩු අතර එම මල දැනට භාවිත කරන දම් පැහැති මානෙල් මලට සමානතාවයක් නොදක්වන බවයි ජෛව විවිධත්ව ලේකම් කාර්යාලයේ අධ්‍යක්ෂක පත්මා අබේකෝන් වැඩිදුරටත් හිරු ප්‍රවෘත්ති අංශයට සඳහන් කළේ.",
       "URL": "https://www.hirunews.lk/128437/ජාතික-පුෂ්පය-වෙනස්-වෙයි",
       "Category": "Local News",
       "Parent URL": "https://www.hirunews.lk/local-news.php?pageID=5131"
}