{
       "Source": "hirunews",
       "Timestamp": "Sunday, 10 April 2022 - 13:58",
       "Headline": "රෝගීන් ලෙඩ කරවන ගම්පහ දිසා රෝහල (වීඩියෝ)",
       "News Content": "ගම්පහ දිස්ත්‍රික් මහ රෝහලේ ප්‍රධාන ශල්‍යාගාර හයක් ඇතුළු අංශ කිහිපයක් වසා තැබීමෙන් රෝගීන් මෙන්ම රෝහල් කාර්යමණ්ඩලයද දැඩි අසීරුතාවයකට පත්ව තිබෙනවා.\nරතු මිනිත්තුව මේ අවධානය ඒ පිළිබඳවයි.\nගම්පහ දිස්ත්‍රික් මහ රෝහලේ මහල් අටකින් යුත් මෙම ගොඩනැගිල්ලේ මහල් තුනක්, අලුත්වැඩියාවක් හේතුවෙන් වසරකට අධික කාලයක් තිස්සේ වසා දමා තිබෙනවා.\nඒ, මහල් අතර පැවති ජල කාන්දුව, මධ්‍යම වායු සමීකරණ පද්ධතියේ අලුත්වැඩියා කටයුතු ඇතුලු අත්‍යවශ්‍ය අලුත්වැඩියා කටයුතු කිහිපයක් සඳහායි.\n2021 දෙසැම්බර් මාසයේදී මෙහි අලුත්වැඩියා කටයුතු අවසන් කිරීමට නියමිත වූවත් තවමත් මෙහි කටයුතු අවසන් කර නැහැ.\nමෙම මහල් තුනේ පවත්වාගෙන ගිය ප්‍රධාන ශල්‍යාගාර හයක්, හෘද රෝග දැඩි සත්කාර ඒකකය මෙන්ම වාට්ටු කිහිපයක් ද මේ වන විට වසා දමා තිබීම හේතුවෙන් රෝගීන් මෙන්ම රෝහල් කාර්යමණ්ඩලය ද පත්ව ඇත්තේ දැඩි අපහසුතාවයකටයි.\nවසා දමා ඇති මහල්වල පවත්වාගෙන ගිය වාට්ටුවල නේවාසිකව ප්‍රතිකාර ලබන රෝගීන් වෙනත් වාට්ටුවලට යොමු කිරීමෙන් ඒවායේ ද දැඩි තදබදයක් දැකගත හැකියි.\nගම්පහ දිස්ත්‍රික්කයේ රෝගීන් අතිවිශාල පිරිසකට ප්‍රතිකාර ලබා දෙන මෙම රෝහලේ හදිසි සැත්කම් සඳහා වෙනත් රෝහල්වලට රෝගීන් යොමු කරන අතර සීමිත සැත්කම් ප්‍රමාණයක් පමණක් පැරණි රෝහල් ගොඩනැගිල්ලේ ඇති කුඩා ශල්‍යාගාරයක දී සිදු කෙරෙනවා.\nගම්පහ රෝහලේ අලුත්වැඩියා කටයුතුවල ප්‍රමාදයට හේතුව කුමක්දැයි සොයා බලා බලධාරීන් අවශ්‍ය පියවර ගන්නා තෙක් රතු මිනිත්තුව අවධානයෙන්.",
       "URL": "https://www.hirunews.lk/301634/රෝගීන්-ලෙඩ-කරවන-ගම්පහ-දිසා-රෝහල-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1239"
}