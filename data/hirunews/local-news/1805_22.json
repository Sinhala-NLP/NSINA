{
       "Source": "hirunews",
       "Timestamp": "Wednesday, 21 July 2021 - 12:52",
       "Headline": "ලෙස්ටර් ජේම්ස් පීරිස් කෞතුකාගාරයේ වැඩ අතරමග",
       "News Content": "සිනමාහල් ඩිජිටල්කරණය කිරීමේ වැඩපිළිවෙල ප්‍රමිතියෙන් තොරවීම හේතුවෙන් ගැටළු රැසක් නිර්මාණය වී ඇති බව පොදු ව්‍යාපාර පිළිබද කාරක සභාව හෙවත් කෝප් කමිටුවේදී හෙළිවී තිබෙනවා.\nඑහි සභාපති පාර්ලිමේන්තු මන්ත්‍රී මහාචාර්ය චරිත හේරත්ගේ ප්‍රධානත්වයෙන් එම කමිටු රැස්වීම පාර්ලිමේන්තු සංකීර්ණයේ පවත්වා ඇති අතර, එහිදී අනාවරණ වූයේ 2020 වසරේ දෙසැම්බර් 31 වන දිනට ජාතික චිත්‍රපට සංස්ථාව ලබාදී තිබූ, අයකර නොගත් චිත්‍රපට නිෂ්පාදන ණය ශේෂය රුපියල් දාහතර කෝටි 12 ලක්ෂ 92,087 ක් බවයි.\n2016 වසරේ මාර්තු 24 වනදා පැවති කෝප් කාරක සභාවේදී සිනමාශාලා නවීකරණය කිරීම පිළිබඳව වැඩපිළිවෙලක් සැකසීමට සහ ප්‍රගතිය වාර්තා කිරීමට කර තිබූ නිර්දේශය මෙතෙක් චිත්‍රපට සංස්ථාව විසින් ක්‍රියාත්මක නොකිරීම සම්බන්ධයෙන්ද මෙහිදී ප්‍රශ්න කෙරුණා.\nඑසේම 2019 වසර අවසන් වනවිට සංස්ථාව, ජංගම ගිණුම් 9 ක් පවත්වාගෙන ගිය අතර, සාමාන්‍ය මාසික ශේෂය රුපියල් මිලියන 29.2 ක් බවයි කෝප් කමිටුවේදී හෙළිවුණේ.\nඑහිදී කමිටු සභාපති මහාචාර්ය චරිත හේරත් සඳහන් කළේ චිත්‍රපට සංස්ථාව තුළ නිවැරදි මුදල් කළමනාකරණයක් නොමැතිවීම ප්‍රබල ගැටළුවක් බවයි.\nඑසේම සිනමා ඉසිවර ආචාර්ය ලෙස්ටර් ජේම්ස් පීරිස් නමින් කෞතුකාගාරයක් සහ සිනමා පාසලක් ඉදිකිරීම සඳහා පසුගිය 2019 වසරේ අප්‍රේල් මස 5 වනදා වැඩ ආරම්භ කර තිබූ අතර, නියමිත කාලය තුළ එහි ඉදිකිරීම් නිම නොකිරීම සම්බන්ධයෙන්ද කෝප් කමිටුවේදී අවධානය යොමුවුණා.\nමෙහිදී සංස්කෘතික කටයුතු අමාත්‍යාංශයේ ලේකම් මහාචාර්ය කපිල ගුණවර්ධන සඳහන් කළේ චිත්‍රපට බෙදා හැරීම පෞද්ගලික අංශයෙන් සිදුවන අතර එය රජයට පවරා ගැනීම සඳහා ඉදිරියේදී ගැසට් පත්‍රයක් නිකුත් කිරීමට සූදානම් බවයි.",
       "URL": "https://www.hirunews.lk/277589/ලෙස්ටර්-ජේම්ස්-පීරිස්-කෞතුකාගාරයේ-වැඩ-අතරමග",
       "Category": "Local News",
       "Parent URL": "https://www.hirunews.lk/local-news.php?pageID=1805"
}