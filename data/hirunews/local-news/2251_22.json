{
       "Source": "hirunews",
       "Timestamp": "Saturday, 26 December 2020 - 19:32",
       "Headline": "දෙවන කාර්තුවේ ආර්ථික වර්ධන වේගය ඍණ 16.3%යි",
       "News Content": "2020 දෙවන කාර්තුවේ මෙරට ආර්ථික වර්ධන වේගය සියයට ඍණ 16.3ක් ලෙස ඇස්තමේන්තු කර තිබෙනවා. ජනලේඛන හා සංඛ්‍යාලේඛණ දෙපාර්තමේන්තුව පසුගියදා නිකුත් කළ දෙවන කාර්තුවේ ගිණුම් ඇස්තමේන්තුවට අනුව මෙම පසුබෑම වාර්තාවී ඇත්තේ කොරෝනා වසංගතයේ බලපෑම හේතුවෙන්.\nවිශේෂයෙන් නිෂ්පාදන, ඉදිකිරීම්, මගී ප්‍රවාහන, පතල් හා කැණීම්, සංචාරක, සිල්ලර වෙළඳාම වැනි ක්‍ෂේත්‍රවල ඍණ වර්ධන වේගයන් වාර්තාවී තිබෙනවා.\n2019 දෙවන කාර්තුවේදී මෙරට  දළදේශීය නිෂ්පාදිතය පවත්නා මිලට අනුව මිලියන තිස් පන්ලක්ෂ අසූ නවදහස් දෙසිය හතළිස් හයක් වූ අතර, එය මෙම වසරේ දෙවන කාර්තුවේදී මිලියන තිස් ලක්ෂ 12,013 ක් දක්වා පහළ බැස ඇති අතර, එය සියයට 16.1 ක පහළ යාමක් බවයි ජනලේඛන හා සංඛ්‍යාලේඛණ දෙපාර්තමේන්තුව ප්‍රකාශ කළේ.\nකෘෂිකර්මාන්තයේ බොහෝ ක්‍ෂේත්‍රවල කටයුතු පසුබෑමකට ලක්වද්දී ධාන්‍ය, වී, එළවළු, පළතුරු, කුළුබඩු, වගා කිරීම් සහ මිරිදිය මසුන් ඇල්ලීම වැනි ආර්ථික කටයුතු වර්ධනය වී තිබෙනවා.\nකර්මාන්ත අංශයේ රෙදිපිළි, ඇගළුම් හා සම් ආශ්‍රිත නිෂ්පාදන ක්‍ෂේත්‍රයේ සියයට 44.2 ක ඍණ වර්ධන වේගයක් පෙන්නුම් කර ඇති අතර, කර්මාන්ත අංශයෙන් සියයට 6.8 ක දායකත්වයක් සපයන ඉදිකිරීම් කර්මාන්ත ක්‍ෂේත්‍රය කොරෝනා වසංගතය හේතුවෙන් මෙම කාර්තුවේදී සියයට 30.1 ක පසුබෑමක් වාර්තා කර තිබෙනවා.\nසේවා අංශයේ නවාතැන් හා ආහාරපාන සැපයීම, භාණ්ඩ හා මගී ප්‍රවාහනය, වෘත්තිය සේවා, තොග හා සිල්ලර වෙළඳාම යන ක්‍ෂේත්‍රවල පහත වැටීමක් පෙන්නුම් කර ඇති බවයි ජනලේඛන හා සංඛ්‍යාලේඛන දෙපාර්තමේන්තුව සඳහන් කළේ.\nකෙසේ වෙතත් කොරෝනා වසංගතය හමුවේ වුවද විදුලි සංදේශ කටයුතු සියයට 19.6 කින් ඉහළ ගොස් තිබීම විශේෂත්වයක්.",
       "URL": "https://www.hirunews.lk/258024/දෙවන-කාර්තුවේ-ආර්ථික-වර්ධන-වේගය-ඍණ-16-3යි",
       "Category": "Local News",
       "Parent URL": "https://www.hirunews.lk/local-news.php?pageID=2251"
}