{
       "Source": "hirunews",
       "Timestamp": "Sunday, 04 September 2022 - 10:35",
       "Headline": "යල කන්නයේ යූරියා පොහොර බෙදාහැරීම අවසන් - වී ගත්තත් මුදල් නොදුන් බවට ගොවීන්ගෙන් චෝදනා (වීඩියෝ)",
       "News Content": "යල කන්නයේ වී වගාව සඳහා ඉන්දියාවෙන් ආනයනය කරන ලද යූරියා පොහොර බෙදාහැරීමේ කටයුතු සාර්ථකව අවසන් වී ඇති බව කෘෂිකර්ම අමාත්‍යාංශය ප්‍රකාශ කළා.\nඒ අනුව හෙක්ටයාර 304,734 ක වගා කර තිබූ ගොවීන් 490,515කට බෙදාහැර ඇති සමස්ත යූරියා පොහොර ප්‍රමාණය මෙට්‍රික් ටොන් 29,740.73ක් බවට ගොවිජන සංවර්ධන දෙපාර්තමේන්තුව සඳහන් කර ඇති බවයි එම අමාත්‍යාංශය කියා සිටියේ.\nයල කන්නයේ වැඩිම කුඹුරු ප්‍රමාණයක් උතුරුමැද පළාතේ වගාකර තිබෙනවා.\nඒ අනුව එම පළාතට වැඩිම යූරියා පොහොර ප්‍රමාණය බෙදාහැර ඇති අතර, එය මෙට්‍රික් ටොන් 9623 ක්.\nමේ අතර මෙවර යල කන්නයේ වී මිල දී ගැනීම පසුගිය අගෝස්තු 18 වැනිදා වී අලෙවි මණ්ඩලය අම්පාර දිස්ත්‍රික්කයෙන් ආරම්භ කළ අතර මේ වන විට මිලදීගෙන ඇති වී වලට ගෙවිය යුතු මුදල් ප්‍රමාණය රුපියල් මිලියන 400ට ආසන්නයි.\nකෙසේ වෙතත් ගොවීන්ට මේ වන විට ගෙවා ඇත්තේ රුපියල් මිලියන දහයකට ආසන්න මුදලක් පමණක් බවට ගොවින් මැසිවිලි නගනවා.\nසති දෙකකට ආසන්න කාලයක සිට අම්පාරේ ගොවීන් මුදල් ලබාගැනීමේ අපේක්ෂාවෙන් බැංකු ඉදිරිපිට මෙන්ම ගබඩා ඉදිරිපිටත් මෙලෙස රැඳී සිටිනවා.\nඅම්පාරේ වී ගොවීන්ට මුදල් ලබා දී නැහැ.\nසති දෙකකට ආසන්න කාලයක් ගොවීන් මුදල් ලබාගැනීමේ අපේක්ෂාවෙන් රැදී සිටිනවා.\nමේ අතර නොච්චියාගම ඕලු වැව ප්‍රදේශයේ ගොවීන් වී ලබාදුන්න ද ඔවුන්ට ද වී අලෙවි මණ්ඩලයෙන් අයවියුතු මුදල් මේ වෙනතුරු ලබා දී නොමැති බව අප සිදුකළ සොයා බැලීමක දී අනාවරණය වුණා.\nනොච්චියාගම ඕලු වැව ප්‍රදේශයේ ගොවීන්ගේ අඳෝනාව වී අලෙවි මණ්ඩලයෙන් අයවියුතු මුදල් මේ වෙනතුරු ලබා දී නැහැ.\nමේ අතර අනුරාධපුර සහ පොළොන්නරුවේ ගොවි සංවිධාන ප්‍රවෘත්ති සාකච්ඡා කැඳවමින් සඳහන් කළේ වී අලෙවි මණ්ඩලයෙන් ගොවීන්ට අයවියයුතු මුදල් මෙතෙක් ලබා දී නොමැති බවයි.",
       "URL": "https://www.hirunews.lk/314507/යල-කන්නයේ-යූරියා-පොහොර-බෙදාහැරීම-අවසන්-වී-ගත්තත්-මුදල්-නොදුන්-බවට-ගොවීන්ගෙන්-චෝදනා-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=893"
}