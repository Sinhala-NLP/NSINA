{
       "Source": "hirunews",
       "Timestamp": "Saturday, 18 February 2017 - 21:14",
       "Headline": "වසර 27 කට පසු තම මව සොයා පැමිණි තරුණයා",
       "News Content": "කරදඬු උස්මහත් වූ පසු තම මව්පියන් අමතක කර දමන දරුවන් සිටිනා සමාජයක වසර 27 කට පසු තම මව සොයා ශ්‍රී ලංකාවට පැමිණි නෙදර්ලන්ත තරුණයෙකු පිළිබඳ තොරතුරු වාර්තා වුණා.\nඒ, කැකිරාව ගල්නෑව ප්‍රදේශයෙන්.\nලසන්ත නම් මෙම දරුවා උපත ලබන්නේ මීට වසර 27 කට පෙර හෝමාගම ප්‍රදේශයේ රෝහලකයි.\nඉපදී දින කිහිපයක් තුළ ආර්ථික දුෂ්කරතා හේතුවෙන් ලසන්තගේ මව සිය දරුවා හදාවඩා ගැනීම සඳහා නෙදර්ලන්ත යුවලකට නීත්‍යානුකූලව භාර දෙනවා.\nඒ අනුව නෙදර්ලන්ත ජාතික හැරී සහ ඇනට් නම් මාපියන් සමඟ නෙදර්ලන්තය බලා පිටත්ව ගිය ලසන්තට එරටදී ජෝරි ශ්‍රෙවන් ලෙස නම් තැබෙනවා.\nනෙදර්ලන්තයේදී උස් මහත් වූ ජෝරිගේ ලොකුම සිහිනය වන්නේ තමන්ට මෙලොව එළිය දැකීමට වරම් දුන් තම ශ්‍රී ලාංකික මව සොයා ගැනීමයි.\nඒ අනුව වසර 27 කට පසුව සංචාරක මග පෙන්වන්නෙකු හරහා ගල්නෑවේ පදිංචි ඥාණවතී මහත්මිය සොයා ජෝරි ඊයේ පැමිණියා.\nජෝරි එරටදී ගත් තම ඡායාරූප සිය මවට පෙන්වා සිටි අතර ජෝරිගේ මෙරට වෙසෙන තම ඥාතීන්ල දැකගත්තේද ඡායාරූප හරහායි.\nතම නෙදර්ලන්ත මාපියන් අන්තර්ජාලය ඔස්සේ මේ අවස්ථාවට එක්කර ගැනීමට ජෝරි අමතක කළේ නැහැ.\nතම ජීවිතයේ ලොකුම සිහිනය වූ තම මව සොයාගැනීමේ ආශාව සැබෑකරගත් ජෝරි අවසන් මොහොතේ සිය මවට සමුදුන්නා.",
       "URL": "https://www.hirunews.lk/154857/වසර-27-කට-පසු-තම-මව-සොයා-පැමිණි-තරුණයා",
       "Category": "Local News",
       "Parent URL": "https://www.hirunews.lk/local-news.php?pageID=4654"
}