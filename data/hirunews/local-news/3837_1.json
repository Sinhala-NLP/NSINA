{
       "Source": "hirunews",
       "Timestamp": "Sunday, 22 July 2018 - 12:34",
       "Headline": "ඉරාන තෙල් වෙනුවට තේ හුවමාරු කිරීමේ යෝජනාවක්",
       "News Content": "ශ්‍රී ලංකාව ඉරානයෙන් ලබාගන්නා ඉන්ධන සඳහා මෙරට තේ අපනයන හිලව් කිරීම පිළිබඳව රජයේ අවධානය යොමුවී තිබෙනවා.\nඒ සඳහා යෝජනාවක් ඉදිරිපත් කර ඇත්තේ ශ්‍රී ලංකා තේ මණ්ඩලය විසින්.\nඉරානයේ න්‍යෂ්ටික වැඩසටහනට එරෙහිව ජගත් සංවිධානය විසින් ක්‍රියාත්මක කරන සම්බාධක හේතුවෙන් එරට සමඟ මූල්‍ය ගණුදෙනු සිදුකිරීම මේ වනවිට ගැටළුවක්ව පවතිනවා.\nවිශේෂයෙන් ට්‍රම්ප් පරිපාලනය යටතේ ඇමරිකා එක්සත් ජනපදය විසින් ඉරානයට එරෙහි ජගත් සංවිධාන සම්බාධක දැඩි කළ යුතු බවට බලපෑම් සිදුකරන බව සඳහන්.\nශ්‍රී ලංකාව අපනයනය කෙරෙන තේවලින් වැඩිම ප්‍රමාණයක් මිලදී ගන්නේ මැදපෙරදිග රටවල් විසින්. ඒ අතුරෙන් ඉරානය මෙරට තේ සඳහා ඉහළම මිලක් ගෙවන රටක් බව තේ කොමසාරිස් ජේ.කේ. එදිරිසිංහ හිරු ප්‍රවෘත්ති අංශයට ප්‍රකාශ කළා.\nමේ නිසා ශ්‍රී ලංකාව ලබාගන්නා ඉන්ධනවලට සමාන වටිනාකමකින් යුත් තේ ඉරානයට යැවීමට කටයුතු කළ හැකියි.\nඑහෙත් එය තවමත් යෝජනාවක් පමණක් වන අතර, අදාළ යෝජනාව ශ්‍රී ලංකා මහබැංකුව වෙත යොමුකර ඇති බවයි තේ මණ්ඩලය සඳහන් කර ඇත්තේ.",
       "URL": "https://www.hirunews.lk/195770/ඉරාන-තෙල්-වෙනුවට-තේ-හුවමාරු-කිරීමේ-යෝජනාවක්",
       "Category": "Local News",
       "Parent URL": "https://www.hirunews.lk/local-news.php?pageID=3837"
}