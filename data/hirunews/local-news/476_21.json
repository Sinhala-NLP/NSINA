{
       "Source": "hirunews",
       "Timestamp": "Tuesday, 14 March 2023 - 16:22",
       "Headline": "පළාත් කිහිපයක වාර විභාග කල් දැමේ",
       "News Content": "බස්නාහිර ඇතුලු පළාත් කිහිපයක වසර අවසාන වාර විභාගවලට අදාළව හෙට දිනයේ පැවැත්වීමට නියමිතව තිබූ විභාග කල් දැමීමට පියවර ගෙන තිබෙනවා.\nඒ, ගුරු සහ විදුහල්පති සංගම් කිහිපයක් හෙට ක්‍රියාත්මක කිරීමට නියමිත වර්ජනය සැළකිල්ලට ගනිමින්.\nඑම තීරණ සියලුම කලාප සහ කොට්ඨාස අධ්‍යාපන අධ්‍යක්ෂවරුන් වෙත දැනුම් දී ඇති බවයි පළාත් කිහිපයක අධ්‍යාපන බලධාරීන් හිරු ප්‍රවෘත්ති අංශයට සඳහන් කළේ.\nඒ අනුව බස්නාහිර පළාතේ 9 ශ්‍රේණියට අදාළව හෙට පැවැත්වීමට නියමිතව තිබූ ගණිතය, සිංහල සහ දෙමළ විෂයන්වලට අදාළ විභාග ලබන 21 වැනි දා පැවැත්වෙනු ඇති.\nඑසේ ම 10 සහ 11 ශ්‍රේණිවල හෙට පැවැත්වීමට නියමිතව තිබූ විෂයන්වලට අදාළ විභාග 22 වැනි දා පැවැත්වීමටයි සැළසුම් කර ඇත්තේ.\nමේ අතර මධ්‍යම, වයඹ සහ උතුරුමැද පළාත්වලද හෙට පැවැත්වීමට නියමිතව තිබූ වාර විභාග කල් දැමීමට පියවර ගත් බව කලාප අධ්‍යාපන කාර්යාල ප්‍රකාශ කළා.\nඑමෙන් ම දකුණු පළාත් අධ්‍යාපන ලේකම් රංජිත් යාපා ද සඳහන් කළේ එම පළාතේ හෙට දිනට නියමිත වාර විභාග කල් දැමීමට තීරණය කළ බවයි.\nඒ අනුව හෙටට නියමිත විෂයන් මාර්තු 20 වනදා ද, විසිවනදාට පැවැත්වීමට නියමිතව තිබූ විෂයන් 23 වැනි දා පැවැත්වෙනු ඇති.\nඅනෙකුත් දිනවල වාර විභාගය නියමිත පරිදි පවත්වන බවද දකුණු පළාත් අධ්‍යාපන ලේකම්වරයා කියා සිටියා.",
       "URL": "https://www.hirunews.lk/329937/පළාත්-කිහිපයක-වාර-විභාග-කල්-දැමේ",
       "Category": "Local News",
       "Parent URL": "https://www.hirunews.lk/local-news.php?pageID=476"
}