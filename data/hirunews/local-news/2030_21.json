{
       "Source": "hirunews",
       "Timestamp": "Friday, 09 April 2021 - 18:58",
       "Headline": "ජඹුරේවෙල හිමි පොලිස් කොමිසමට",
       "News Content": "කොටුව පොලිසීයේ ස්ථානාධිපතිවරයා හා තවත් පිරිසක් සම්බන්ධයෙන් අපක්ෂපාතී පරීක්ෂණයක් සිදුකරන ලෙස ඉල්ලා සිංහලේ අපි ජාතික සංවිධානයේ මහලේකම් පූජ්‍ය ජඹුරේවෙල චන්දරතන හිමියන් අද ජාතික පොලිස් කොමිසමට පැමිණිල්ලක් ඉදිරිපත් කළා.\nඒ ඊයේ පැවති විරෝධතාවයක් අතරතුර පොලිස් ජිප් රථයකට පහරදී අලාභ හානි සිදුකිරීමේ සිද්ධියක් සම්බන්ධයෙන් තමන් ඇතුළු තවත් අයෙකු අසත්‍ය චෝදනා ගොනුකරමින් අත්අඩංගුවට ගත් බව පවසමින්.\nචන්ද්‍රරතන හිමියන් සහ තවත් අයෙකු ඊයේ එලෙස අත්අඩංගුවට ගනු ලැබූවේ රණවිරු බිරින්දෑවරුන් පිරිසක් සමග කොටුව දුම්රිය ස්ථානය ඉදිරිපිට විරෝධතාවයේ නිරත වෙමින් සිටියදියි.\nවිරෝධතාවය අතරතුරදී පොලිස් ජීප් රථයක වීදුරුවකට හානි සිදුවීම සහ අයුතු ජනරාශියක සාමාජිකයෙකු වීම ඇතුළු චෝදනා කිහිපයක් යටතේයි උන්වහන්සේ සහ අනෙක් පුද්ගලයා අත්අඩංගුවට ගත් අතර පසුව පොලිස් ඇප මත මුදා හැරුණා.",
       "URL": "https://www.hirunews.lk/268003/ජඹුරේවෙල-හිමි-පොලිස්-කොමිසමට",
       "Category": "Local News",
       "Parent URL": "https://www.hirunews.lk/local-news.php?pageID=2030"
}