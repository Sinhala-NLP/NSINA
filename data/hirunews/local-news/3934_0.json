{
       "Source": "hirunews",
       "Timestamp": "Tuesday, 22 May 2018 - 6:35",
       "Headline": "අයහපත් කාලගුණයෙන් පවුල් 9815කට පීඩා - 08ක් මරුට",
       "News Content": "දිස්ත්‍රික්ක 15 කට බලපෑම් අයහපත් කාලගුණය හේතුවෙන් පවුල් 9815කට අයත් පුද්ගලයින් 38,040ක් තවදුරටත් පීඩාවට පත්ව සිටින බව ජාතික ආපදා කළමනාකරණ මධ්‍යස්ථානය පවසනවා.\nඅයහපත් කාලගුණය හේතුවෙන් පුද්ගලයින් 08 දෙනෙකු දැනටමත් මිය ගොස් ඇති අතර, අකුණු අනතුරු, පස් කඳු කඩාවැටීම්, දියේ ගිලීම් සහ ගස් කඩාවැටීම්වලින් මෙම මරණ සිදුව ඇති බවයි එම මධ්‍යස්ථානය සඳහන් කළේ.\nදැඩි වර්ෂාවත් ඇති වූ සුළං හේතුවෙන් පූර්ණ නිවාස හානි 19ක් හා අර්ධ නිවාස හානි 918ක් වාර්තා වනවා.\nපීඩාවට පත්ව සිටින සියලු ජනතාවට කඩිනමින් සහන සැළසීමට මේ වනවිට කටයුතු කර ඇති බවයි ආපදා කළමනාකරණ මධ්‍යස්ථානය සඳහන් කළේ.\nආපදාවට පත්වූවන්ට  ඕනෑම අවස්ථාවක සහන සැළසීමට ත්‍රිවිධ හමුදාව සූදානමින් සිටිනවා.\nදැනටමත් යුද හමුදා භට පිරිස් සහ නාවික හමුදා බෝට්ටු කළුතර, රත්නපුර සහ ගාල්ල මාතර යන දිස්ත්‍රික්කවල පීඩාවට පත්වූ ජනතාව මුදා ගැනීම සඳහා යොදවා ඇති බවයි හමුදා මාධ්‍ය ප්‍රකාශක, බ්‍රිගේඩිර් සුමිත් අතපත්තු ප්‍රකාශ කළේ.\nමේ අතර, අයහපත් කාලගුණ තත්ත්වයත් සමඟ පානීය ජල පවිත්‍රාගාර කිහිපයක්ද වසා දැමීමට සිදුව ඇති බවයි ජල සම්පාදන හා ජලාපවහන අමාත්‍ය රවුෆ් හකීම් කියා සිටියේ.\nඅයහපත් කාලගුණය පවතින ප්‍රදේශවල පාසල් පැවැත්වීම හෝ නොපැවැත්වීම සම්බන්ධයෙන් තීරණය කිරීමේ බලය පළාත් හා කලාප අධ්‍යාපන අධ්‍යක්ෂවරුන්ට මෙන්ම විදුහල්පතිවරුන් වෙත පැවරීමට අධ්‍යාපන අමාත්‍ය අකිල විරාජ් කාරියවසම් ඊයේ (21) පියවර ගත්තා.",
       "URL": "https://www.hirunews.lk/191275/අයහපත්-කාලගුණයෙන්-පවුල්-9815කට-පීඩා-08ක්-මරුට",
       "Category": "Local News",
       "Parent URL": "https://www.hirunews.lk/local-news.php?pageID=3934"
}