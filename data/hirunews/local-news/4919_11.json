{
       "Source": "hirunews",
       "Timestamp": "Wednesday, 17 August 2016 - 12:56",
       "Headline": "නිදහස් පක්ෂයට නව සංවිධායකවරු 40 ක් - ලොකුගේ, කෙහෙළිය, පවිත්‍රා, සී.බී, රෝහිත, මහින්ද යාපාට තනතුරු අහිමිවෙයි",
       "News Content": "ශ්‍රී ලංකා නිදහස් පක්ෂයට නව ආසන සංවිධායකවරු 16 දෙනෙකු සහ දිස්ත්‍රික් සංවිධායකවරු 24 දෙනෙකු අද පත් කෙරුණා.\nඒ අනුව මෙතෙක් ආසන සංවිධායකවරුන් ලෙස කටයුතු කළ ඒකාබද්ධ විපක්ෂයේ පාර්ලිමේන්තු මන්ත්‍රීවරුන් 6 දෙනෙකු ඇතුලූ පිරිසකට සිය සංවිධායක ධුර අහිමිවී තිබෙනවා.\nනව දිස්ත්‍රික් සහ ආසන සංවිධායකවරුන් අද පෙරවරුවේ ජනාධිපතිවරයා අතින් ජනාධිපති නිල නිවසේදී පත්වීම් ලිපි ලබාගත් බවයි ජනාධිපති මාධ්‍ය අංශය ප්‍රකාශ කළේ.\nනව පත් කිරීම් අනුව කැස්බෑව ආසනයේ සම සංවිධායක ධුර දරනු ලැබූ පාර්ලිමේන්තු මන්ත්‍රී ගාමිණී ලොකුගේ සහ චන්දන කත්‍රිආරච්චිගේ එම ධුර අවලංගු කර චන්දන කත්‍රිආරච්චිට කැස්බෑව ආසනයේ ප්‍රධාන සංවිධායක ධුරය පිරිනමා තිබෙනවා.\nඑසේම මීරිගම ආසනයේ සම සංවිධායකවරුන් ලෙස කටයුතු කළ කෝකිලා ගුණවර්ධන සහ සංජය සිරිවර්ධනගේ සම සංවිධායක ධුර අවලංගු කර ඇති අතර සංජය සිරිවර්ධනට එම ආසනයේ ප්‍රධාන සංවිධායක ධුරය පිරිනමා ඇති බවයි ජනාධිපති මාධ්‍ය ඒකකය සදහන් කළේ.\nසරත් කුමාර ගුණරත්න මීගමුව ආසන සංවිධායක ධුරයෙන් ඉවත් කර  ඩබ්ලිව්.ඞී. ලලිත් ටෙන්සිල් එම තනතුරට පත්කර තිබෙනවා.\nඑසේම දිවුලපිටිය ආසනයේ සම සංවිධායකවරුන් ලෙස කටයුතු කළ චන්දන ජයකොඩි සහ උපේක්ෂා ස්වර්ණමාලිගේ සංවිධායක ධුර අවලංගු කර චන්දන ජයකොඩිට ආසනයේ ප්‍රධාන සංවිධායක ධුරය පිරිනැමූ බවයි ජනාධිපති මාධ්‍ය ඒකකය නිකුත් කළ නිවේදනයේ දැක්වෙන්නේ.\nකළුතර ආසනයේ සම සංවිධායකවරුන් ලෙස කටයුතු කළ පාර්ලිමේන්තු මන්ත්‍රී රෝහිත අබේගුණවර්ධන සහ සුමිත් ලාල් මෙන්ඩිස්ගේ එම ධුරයන් අවලංගු කර, කළුතර ආසනයේ ප්‍රධාන සංවිධායකවරයා ලෙස සුමිත් ලාල් මෙන්ඩිස් පත්කර තිබෙනවා.\nදැනට පුරප්පාඩුව පවතින බේරුවල ආසනයේ නිදහස් පක්ෂ සංවිධායක ධුරය එම්.එච්.එම්. අම්ජාඩ් පත්කර ඇති අතර, පාර්ලිමේන්තු මන්තිී‍්‍ර මහින්ද යාපා අබේවර්ධන වැලිගම ආසන සංවිධායක ධුරයෙන් ඉවත් කර ඒ වෙනුවට හේමාල් ගුණසේකර නව ආසන සංවිධායකවරයා ලෙස පත්කරනු ලැබුවා.\nදැනට පුරප්පාඩුව පවතින බෙලිඅත්ත ආසනයේ නිදහස් පක්ෂ නව සංවිධායකවරයා ලෙස පත්කර ඇත්තේ හම්බන්තොට හිටපු නගරාධිපති එරාජ් රවීන්ද්‍ර ප්‍රනාන්දුයි.\nකුණ්ඩසාලේ ආසනයේ සංවිධායකවරයා ලෙස කටයුතු කළ පාර්ලිමේන්තු මන්ත්‍රී කෙහෙළිය රඹුක්වැල්ලටද එම තනතුර අහිමිවී ඇති අතර, ඒ වෙනුවට පත්කර  ඇත්තේ සුනිල් කිත්සිරි අමරතුංගයි.\nපාර්ලිමේන්තු මන්ත්‍රි සී.බී. රත්නායක දැරූ වළපනේ නිදහස් පක්ෂ ආසන සංවිධායක ධුරයෙන් ඔහු ඉවත් කර ඇති අතර, ඒ වෙනුවට එම තනතුර සඳහා ජගත් කුමාර සමරහේවා පත්කර ඇති  බවයි ජනාධිපති මාධ්‍ය ඒකකය සඳහන් කළේ.\nඇහැළියගොඩ ආසන සංවිධාකවරිය ලෙස කටයුතු කළ පාර්ලිමේන්තු මන්ත්‍රීනි පවිත්‍රා වන්නිආරච්චි එම ධුරයෙන් ඉවත් කර ඒ වෙනුවට සරත් සන්දනායක නව ආසන සංවිධායකවරයා ලෙස පත්කර තිබෙනවා.\nකෑගල්ල ආසන සංවිධායක ලෙස කටයුතු කළ හිටපු අමාත්‍ය ජගත් බාලසුරියද එම තනතුරෙන් ඉවත්කර ඒ වෙනුවට නව ආසන සංවිධායකවරයා ලෙස ආනන්ද මිල්ලන්ගොඩ පත්කරනු ලැබුවා.\nඌව පරණගම ආසන සංවිධායක ලෙස කටයුතු කළ ඒ එම්. බුද්ධදාසගේ තනතුර අවලංගු කර නව ආසන සංවිධායකවරයා ලෙස ඩී.එම්.පී.ඒ. දසනායක පත්කර තිබෙනවා.\nසුමිත් සමයදාස සහ උදිත ලොකු බණ්ඩාර සම සංවිධායක ධුර දැරූ හපුතලේ ආසනයේ නව සංවිධායකවරයා ලෙස කටයුතු කරන්නේ සුමිත් සමයදාසයි.\nවවුනියාව සම සංවිධායකවරුන් ලෙස කටයුතු කළ පී. සුමතිපාලගේ  සහ ධර්මපාල සෙනෙවිරත්නගේ එම ධුරයන් අවලංගු කර තිබෙනවා.\nවවුනියාව සිංහල ජන ප්‍රදේශයන්හි නිදහස් පක්ෂ සංවිධායක ලෙස පී. සුමතිපාල කටයුතු කරන අතර සෙසු ප්‍රදේශවල නිදහස්  පක්ෂ සංවිධායකවරයා ලෙස පත්කර ඇත්තේ කේ. කාදර් මස්තාන්.\nමේ අතර, දිස්ත්‍රික්ක 12 ක් සදහා ශ්‍රී ලංකා නිදහස් පක්ෂය නව දිස්ත්‍රික් සංවිධායකරුවන් ද පත්කර තිබෙනවා.\nඒ අනුව කොළඹ දිස්ත්‍රික්කයට නව දිස්ත්‍රික් සංවිධායකවරුන් 4 දෙනෙකු පත්කර ඇති බවයි ජනාධිපති මාධ්‍ය ඒකකය සඳහන් කළේ.\nහිටපු නාගරික මන්ත්‍රිවරුන් වන හුසෙයින් මන්සිල් , නීතිඥ රජික කොඩිතුවක්කු, අනුර අතුකෝරල සහ විදුර බාලසුරිය මෙලෙස කොළඹ දිස්ත්‍රික්කයේ නව දිස්ත්‍රීක් සංවිධායකවරුන් ලෙස කටයුතු කරනු ඇති.\nබස්නාහිර පළාත් සභා අමාත්‍ය ලලිත් වනිගරත්න සහ ගම්පහ මහ නගර සභාවේ හිටපු නියෝජ්‍ය නගරාධිපති අජිත් බස්නායක ගම්පහ නව දිස්ත්‍රික් සංවිධායකවරුන් ලෙස පත්කර තිබෙනවා.\nසුමිතා ප්‍රියංගනී අබේධීර සහ හසිත ගුණවර්ධන පත්කර ඇත්තේ  කළුතර නව දිස්ත්‍රික් සංවිධායකවරුන් ලෙසයි.\nමාතර මහ නගර සභාවේ හිටපු නාගරික මන්ත්‍රි රාජ් චන්ද්‍රලාල් මාතර දිස්ත්‍රික් නව ශ්‍රි ලංකා නිදහස් පක්ෂ ආසන සංවිධායකවරයායි.\nදකුණු පළාත් අමාත්‍ය එච්.ඩබ්ලිව්. ගුණසේන හම්බන්තොට දිස්ත්‍රික් සංවිධායකවරයා ලෙස පත්කර තිබෙනවා.\nඋඩුනුවර ප්‍රාදේශීය සභාවේ හිටපු සභාපති බන්දුල සෙනෙවිරත්න, ශීලා යාපා, වෛද්‍ය චුල්‍ය ජයන්ත ධර්මප්‍රිය මහනුවර දිස්ත්‍රික්කයේ නව දිස්ත්‍රික් සංවිධායකවරුන් ලෙස කටයුතු කරනු ඇති.\nඊබට් පෙරේරා, රොෂාන් ගුණවර්ධන සහ පී.පී. ප්‍රදීපන් නුවරඑළිය නව දිස්ත්‍රික් සංවිධායකවරුන් ලෙස පත්කර තිබෙනවා.\nකෑගල්ල දිස්ත්‍රික්කයේ නව දිස්ත්‍රික් සංවිධායකවරුන් ලෙස පත්කර ඇත්තේ එස්.රවිකුමාර්, අතුල රත්නායක සහ ෆාරුක් අබ්දුල් ලතීෆ්.\nජේ.එම්. ගුණතිලක සහ ජයසිරි ප්‍රේමදාස බදුල්ල දිස්ත්‍රික් සංවිධාකවරුන් ලෙස කටයුතු කරනු ඇති. හිටපු අමාත්‍ය ද.මු. දසනායකගේ බිරිඳ වන ඉන්ද්‍රානි දසනායක පුත්තලම දිස්ත්‍රික්කයටත් නීතිඥ ප්‍රේමසිරි හෙට්ටිආරච්චි අනුරාධපුරයටත්, චමින්ද වාසල වවුනියාව දිස්ත්‍රික්කයටත් නව සංවිධායකවරුන් ලෙස පත් කර තිබෙනවා.",
       "URL": "https://www.hirunews.lk/140834/නිදහස්-පක්ෂයට-නව-සංවිධායකවරු-40-ක්-ලොකුගේ-කෙහෙළිය-පවිත්‍රා-සී-බී-රෝහිත-මහින්ද-යාපාට-තනතුරු-අහිමිවෙයි",
       "Category": "Local News",
       "Parent URL": "https://www.hirunews.lk/local-news.php?pageID=4919"
}