{
       "Source": "hirunews",
       "Timestamp": "Saturday, 17 March 2018 - 17:04",
       "Headline": "එජාපයේ නව නිලධාරී මණ්ඩලය මාර්තු 31 ට පෙර",
       "News Content": "එක්සත් ජාතික පක්ෂයේ නව නිලධාරී මණ්ඩලය ලබන 31 වනදාට පෙර පත් කරන බව අමාත්‍ය සාගල රත්නායක පවසනවා.\nඌරුබොක්ක ප්‍රදේශයේ පැවති උත්සවයකට එක්වෙමින් අමාත්‍යවරයා පෙන්වා දුන්නේ මැතිවරණය හේතුවෙන් 2018 වසර සඳහා නිලධාරී මණ්ඩලය පත් කිරීම ප්‍රමාද වූ බවයි.\nමේ සඳහා සාකච්ඡා වට කිහිපයක් පවත්වා ඇති අතර පක්ෂය ඉදිරියට යා යුතු ආකාරය පිළිබඳ තීරණය කිරීමට මෙන්ම රජයේ ප්‍රතිපත්ති පිළිබඳ කරුණු අවබෝධ කර ගැනීමට කමිටු කිහිපයක් ද පත්කර ඇතැයි අමාත්‍යවරයා පෙන්වා දුන්නා.\nමෙම කමිටු තුලින් ලැබෙන අදහස් පක්ෂයේ නායකයන් අග්‍රාමාත්‍යවරයා සමග සාකච්ඡා කර කඩිනමින් ක්‍රියාවට නංවන බව ද සාගල රත්නායක මහතා කියාසිටියා.\n2020 මැතිවරණය ඉලක්ක කර ගනිමින් පක්ෂයක් ලෙසට දියුණු වීමට මෙන්ම රටේ සංවර්ධන සහ ජනතාවගේ ජීවන මට්ටම ඉහළ නංවන බවට ලබාදුන් පොරොන්දු ක්‍රියාත්මක කිරීමට ද කටයුතු කරන බවයි අමාත්‍යවරයා වැඩිදුරටත් කියාසිටියේ.",
       "URL": "https://www.hirunews.lk/186168/එජාපයේ-නව-නිලධාරී-මණ්ඩලය-මාර්තු-31-ට-පෙර",
       "Category": "Local News",
       "Parent URL": "https://www.hirunews.lk/local-news.php?pageID=4033"
}