{
       "Source": "hirunews",
       "Timestamp": "Saturday, 22 July 2017 - 17:26",
       "Headline": "මිණිපේ වම් ඉවුර ඇළ පුනරුත්ථාපන ව්‍යාපෘතියේ කටයුතු සඳහා ගොවින්ගේ කැපවීම අවශ්‍යයි - නියෝජ්‍ය ඇමති අනුරාධ ජයරත්න (ඡායාරූප)",
       "News Content": "මිණිපේ වම් ඉවුර ඇළ පුනරුත්ථාපන ව්‍යාපෘතිය පිළිබඳව මහවැලි සංවර්ධන සහ පරිසර ගරු නියෝජ්‍ය අමාත්‍ය අනුරාධ ජයරත්න මැතිතුමා සමඟ සාකච්ඡාවක් පවත්වා තිබෙනවා.\nඒ මිණිපේ ප්‍රධාන ඇලේ ජලය සපයන අතරතුර පුනරුත්ථාපන කටයුතු සිදුකරන ආකාරය පිළිබඳවයි.\nමේ දිනවල දිවයිනේ ප්‍රදේශ  රැසකට බලපෑ ඇති දැඩි නියං තත්ත්වය හේතුවෙන් වගා කටයුතු සඳහා සපයන ජලය කළමනාකරණය කළයුතු බවයි මෙහදී නියෝජ්‍ය අමාත්‍යවරයා සඳහන් කර ඇත්තේ.\nමේ සාකච්ඡාව මිණිපේ වම් ඉවුර ඇළ පුනරුත්ථාපන ව්‍යාපෘති කාර්යාලයේදී පවත්වා ඇති අතර පළාත් සභා  සහ ප්‍රාදේශීය සභා මන්ත්‍රීවරු පිරිසක් ද සහභාගිවූ බවයි අප වාර්තාකරු සඳහන් කළේ.\nඑම පිරිසට අමතරව මිණිපේ ඒකාබද්ධ ගොවි ව්‍යාපාරයේ සභාපති සුනිල් ගමගේ ඇතුළු ගොවි සංවිධාන නියෝජිතයන් රැසක් එක්ව සිටි අතර මිණිපේ ප්‍රාදේශීය ලේකම්, හසලක සහ විල්ගමුව පොලිස් ස්ථානාධිපතිවරු සහ ව්‍යාපෘතියේ කොන්ත්‍රාත් සමාගම්වල ව්‍යාපෘති කලමනාකරුවන්ද එක්ව සිටියා.\nපවතින නියං තත්ත්වය තුළද මිණිපේ ගොවි මහතුන් වගා කටයුතු සිදුකරන අතරම ව්‍යාපෘතියේ වැඩකටයුතු සඳහා සියලුම කැප කිරීම් සිදුකරන බවයි මිණිපේ ඒකාබද්ධ ගොවි ව්‍යාපාරයේ සභාපති සුනිල් ගමගේ වැඩිදුරටත් අදහස් දක්වමින් සඳහන් කළේ.\nතවද ව්‍යාපෘති අධ්‍යක්ෂ මැදිවක මේ පිළිබඳව අදහස් දක්වමින් සඳහන් කළේ මිණිපේ ගොවි ජනතාව ව්‍යාපෘතිය සඳහා දක්වන සහයෝගය හමුවේ යල් කන්නය තුළ මිණිපේ ප්‍රධාන ඇලේ වැඩ කටයුතු රැසක් නිමාකළ හැකි බවයි.\nමේ හේතුවෙන් මිණිපේ ගොවි ජනතාවගෙන් පුනරුත්ථාපන කටයුතු සඳහා අවශ්‍ය සහාය අකන්ඩව අපේක්ෂා කරන බවත් තවදුරටත් සඳහන් කර තිබෙනවා.",
       "URL": "https://www.hirunews.lk/166516/මිණිපේ-වම්-ඉවුර-ඇළ-පුනරුත්ථාපන-ව්‍යාපෘතියේ-කටයුතු-සඳහා-ගොවින්ගේ-කැපවීම-අවශ්‍යයි-නියෝජ්‍ය-ඇමති-අනුරාධ-ජයරත්න-ඡායාරූප",
       "Category": "Local News",
       "Parent URL": "https://www.hirunews.lk/local-news.php?pageID=4409"
}