{
       "Source": "hirunews",
       "Timestamp": "Tuesday, 15 December 2020 - 7:42",
       "Headline": "අඩු ආදායම්ලාභීන් සහ මධ්‍යම පාන්තිකයින්ට කඩිනමින් නිවාස 7500 ක් (වීඩියෝ)",
       "News Content": "අඩු පහසුකම් සහිත ජනාවාසවල ජීවත් වන ජනතාව සහ මධ්‍යම පාන්තිකයින් වෙනුවෙන් නිවාස 7,500 ක් ඉදිකිරීම වහාම ආරම්භ කරන්නැයි අග්‍රාමාත්‍ය මහින්ද රාජපක්ෂ නාගරික සංවර්ධන අධිකාරියට ඊයේ(14) උපදෙස් ලබාදී තිබෙනවා.\nඒ, එම අධිකාරියේ ව්‍යාපෘති සම්බන්ධයෙන් පැවති සාකච්ඡාවකදීයි.\nඒ අනුව, මේ මස අවසන් වීමට පෙර මෙම නිවාස ව්‍යාපෘතිය ආරම්භ කෙරෙන බවයි අග්‍රාමාත්‍ය කාර්යාලය නිවේදනය කළේ.\nමධ්‍යම පාන්තිකයන් සඳහා නිවාස ලබාදීමේදී අවම මූලික ගෙවීමකින් නිවාස හිමිකම් ලබා දෙන ලෙස ද අග්‍රාමාත්‍ය මහින්ද රාජපක්ෂ මෙහිදී උපදෙස් ලබාදී තිබෙනවා.\nඒ අනුව, වසර 30 ක් දක්වා සියයට 6යි දශම 2 යි 5 ක පොලී අනුපාතයක් යටතේ නිවාස ලබාදීමටයි සාකච්ඡාවේදී තීරණය කර ඇත්තේ.\nඑසේම, පෑලියගොඩ - මැනිං වෙළඳපොලේ කඩ කාමර වල මාසික කුලිය සඳහා යම් කාල පරාසයකට සියයට 50 ක වට්ටමක් ලබාදෙන ලෙසටද අග්‍රාමාත්‍යවරයා මෙහිදී ප්‍රකාශ කර තිබෙනවා.\nමාදිවෙල බටහිර නාගරික කෘෂිකර්මාන්ත සහ පාරිසරික සංවර්ධන ව්‍යාපෘතිය අද අග්‍රාමාත්‍යවරයා අතින් ජනතා අයිතියට පත් කෙරෙනවා.\nපසුගිය අප්‍රේල් 21 වනදා මෙම ව්‍යාපෘතියේ වැඩ කටයුතු ආරම්භ වූ අතර, ඇවිදින මංතීරුවක්, පාපැදි මංතීරු දෙකක්, ළමා උද්‍යානයක් සහ එළිමහන් ව්‍යායාම ප්‍රදේශයක් ඊට ඇතුළත්.",
       "URL": "https://www.hirunews.lk/257049/අඩු-ආදායම්ලාභීන්-සහ-මධ්‍යම-පාන්තිකයින්ට-කඩිනමින්-නිවාස-7500-ක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2274"
}