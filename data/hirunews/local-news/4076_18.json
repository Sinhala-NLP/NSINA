{
       "Source": "hirunews",
       "Timestamp": "Friday, 16 February 2018 - 20:50",
       "Headline": "මල්වතු මහ නාහිමියන්ගෙන් ජනපතිට සහ අගමැතිට ලිපියක්",
       "News Content": "රටේ ව්‍යාකූලත්වයක් සහ අස්ථාවරත්වයක් ඇති නොවන ලෙස රාජ්‍ය පාලනය මෙහෙයවීම රජය සතු බලවත් වගකීමක් බව මල්වතු මහනායක අති පුජ්‍ය තිබ්බොටුවාවේ ශ්‍රී සුමංගල නාහිමියන් පවසනවා.\nජනාධිපතිවරයා වෙත සහ අග්‍රාමාත්‍යවරයා වෙත ලිපි යොමු කරමින් උන්වහන්සේ පෙන්වා දෙන්නේ මැතිවරණයෙන් පසු රටේ පවතින වාතාවරණය ජනතාවගේ යහපැවැත්මට මෙන්ම සහජීවනයට බාධාවක් බවයි.\nමෙම තත්වය දිගින් දිගටම පැවතුනහොත් රාජ්‍ය පාලනයේ බිඳ වැටීම හා ආර්ථික පරිහානිය ද ළගාකර දෙන බව මල්වතු මහනාහිමියන් යොමු කළ ලිපිවල සඳහන් කර තිබෙනවා.\nමෙම තත්වය පිළිබඳ විශේෂ අවධානය යොමු කර 2015 ජනාධිපතිවරණයේදී සහ මහ මැතිවරණයේදී ජනතාවට ලබාදුන් පොරොන්දු ඉටු කිරීමට කටයුතු කළ යුතු බවයි නාහිමියන් ලිපියේ දක්වා ඇත්තේ.\nවිශේෂයෙන් ගොවි, කම්කරු සහ මධ්‍යම පාන්තික ජනතාවගේ ජීවන බර සහ ගැටලු විසඳීමට කටයුතු කිරීම හා ජාතික ආගමික, සංස්කෘතික හා ආර්ථික අභිවර්ධනය මෙන්ම සාමය, සමාදානය ඇති කිරීම කෙරෙහි ප්‍රමුඛ අවධානය යොමු කළ යුතු බව මල්වතු මහනාහිමියන් ජනාධිපතිවරයාට සහ අග්‍රාමාත්‍යවරයාට යොමු කළ ලිපියේ වැඩිදුරටත් සඳහන්.",
       "URL": "https://www.hirunews.lk/183823/මල්වතු-මහ-නාහිමියන්ගෙන්-ජනපතිට-සහ-අගමැතිට-ලිපියක්",
       "Category": "Local News",
       "Parent URL": "https://www.hirunews.lk/local-news.php?pageID=4076"
}