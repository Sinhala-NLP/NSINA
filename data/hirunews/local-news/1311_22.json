{
       "Source": "hirunews",
       "Timestamp": "Tuesday, 08 March 2022 - 8:14",
       "Headline": "අක්සාර් පටෙල් දෙවන ටෙස්ට් තරගයට",
       "News Content": "ශ්‍රී ලංකාව සමග ලබන සෙනසුරාදා බෙගලූරු හි දී ආරම්භ වන දෙවන ටෙස්ට් තරඟය සඳහා දඟ පන්දු යවන ක්‍රීඩක අක්සාර් පටෙල් එක්වන බව ඉන්දීය ක්‍රිකට් පාලක මණ්ඩලය නිවේදනය කළා.\nකායික ආබාධයකට ලක්වීම සහ මෑතක දී කොරෝනා ආසාදනය වීම හේතුවෙන් ඔහු පළමු ටෙස්ට් තරඟයට සහභාගි වූයේ නැහැ.\nඉන්දියාව එම තරඟය දින 3ක් ඇතුළත ඉනිමකින් ජයග්‍රහණය කළ අතර එහිදී වැඩිම කඩුළුලාභීන් වූයේ රවි චන්ද්‍රන් අෂ්වින් සහ රවීන්ද්‍ර ජඩේජා යන දඟ පන්දු යවන්නන්.\nතුන්වන දඟ පන්දු යවන්නා ලෙස කටයුතු කළ ජයන්ත් යාදව් කඩුලු ලබා ගැනීමට අපොහොසත් වූ අතර ඔහු වෙනුවට දෙවන ටෙස්ට් තරගයේ තුන්වන දඟ පන්දු යවන්නා ලෙස අක්සාර් පටෙල් එක්වනවා.\nබෙංගලූරු ටෙස්ට් තරගය දිවා රාත්‍රී තරගයක්.\nපසුගිය වසරේ ඉන්දියාව සහ එංගලන්තය අතර අහමදාබාද් හි පැවති දිවා රාත්‍රී ටෙස්ට් තරගයෙන් ඉන්දියාවට ජයග්‍රහණය අත් කර දුන්නේ අක්සාර් පටෙල්ගේ පන්දු යැවීමයි.\nඔහු එහිදී ලකුණු 70කට කඩුලු 11ක් බිද හෙලමින් තරගයේ වීරයා බවට පත්වුණා.",
       "URL": "https://www.hirunews.lk/298923/අක්සාර්-පටෙල්-දෙවන-ටෙස්ට්-තරගයට",
       "Category": "Local News",
       "Parent URL": "https://www.hirunews.lk/local-news.php?pageID=1311"
}