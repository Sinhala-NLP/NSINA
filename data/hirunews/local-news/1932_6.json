{
       "Source": "hirunews",
       "Timestamp": "Monday, 24 May 2021 - 13:19",
       "Headline": "ශ්‍රී ලංකා කණ්ඩායමේ ජෛව බුබුළ ගැන බංග්ලාදේශයේ අවධානය",
       "News Content": "ශ්‍රී ලංකා කණ්ඩායමේ ජෛව බුබුළ වැඩි අවධානයක් යොමුකරන බව බංග්ලාදේශ ක්‍රිකට් පාලක මණ්ඩලයේ සභාපති නස්මුල් හසන් ප්‍රකාශ කළා.\nඑමෙන්ම, ඔහු කියා සිටියේ ශ්‍රී ලංකා කණ්ඩායමේ එක් ක්‍රීඩකයෙකු කොරෝනා ආසාදිතයෙකු ලෙස හඳුනා ගැනීම කලබලයට පත්වීමට හේතුවක් නොවන බවයි.\nශ්‍රී ලංකාව සහ බංග්ලාදේශය අතර, පළමු එක්දින තරගය ඊයේ ආරම්භ වීමට පැය කිහිපයකට පෙර ඉසුරු උදාන සහ ශිරාන් ප්‍රනාන්දු යන ක්‍රීඩකයන් මෙන්ම පන්දු යැවීමේ පුහුණුකරු චමින්ද වාස් කොරෝනා ආසාදිතයන් ලෙස හඳුනා ගැණුනා.\nබංග්ලාදේශ ක්‍රිකට් පාලක මණ්ඩලයේ සේවා සැපයුම් කාර්ය මණ්ඩල සාමාජිකයන් දෙදෙනෙකුට ද කොරෝනා ආසාදිතව ඇති බව එහිදී හඳුනාගෙන තිබෙනවා.\nඑහෙත්, ඔවුන් සඳහා සිදුකළ දෙවන පරීක්ෂණයේදී හෙළි වූයේ වෛරසය ආසාදනය වී ඇත්තේ ශිරාන් ප්‍රනාන්දුට පමණක් බවයි.\nඒ අනුව, එක්දින තරගාවලිය නියමිත පරිදි පැවැත්වීමට කණ්ඩායමේ දෙකේ පාලක මණ්ඩල එකඟත්වයකට පැමිණි බවයි බංග්ලාදේශ ක්‍රිකට් සභාපති නස්මුල් හසන් කියා සිටියේ.\nඔහු සඳහන් කළේ නැවතත් එලෙස ක්‍රීඩකයෙකු ආසාදිතයෙකු බවට හඳුනා ගැණුනහොත් කිහිපවරක් පරීක්ෂා කිරීමට පියවර ගන්නා අතර, සෞඛ්‍ය මාර්ගෝපදේශ වලට අනුව කටයුතු කරන බවයි.",
       "URL": "https://www.hirunews.lk/272298/ශ්‍රී-ලංකා-කණ්ඩායමේ-ජෛව-බුබුළ-ගැන-බංග්ලාදේශයේ-අවධානය",
       "Category": "Local News",
       "Parent URL": "https://www.hirunews.lk/local-news.php?pageID=1932"
}