{
       "Source": "hirunews",
       "Timestamp": "Friday, 19 May 2023 - 18:44",
       "Headline": "අතක් සැපූ වරදකට කනේ පහරක් ගැසූ ගුරුවරියක රිමාන්ඩ්",
       "News Content": "අම්පාර - පානම ප්‍රදේශයේ පිහිටි ජාතික පාසලක අවුරුදු පහයි මාස 9ක් වයසැති පළමු ශ්‍රේණියේ දැරියකගේ කනට දරුණු ලෙස පහරදුන් සිද්ධියකට අදාළව පන්ති භාර ගුරුවරිය අත්අඩංගුවට ගෙන තිබෙනවා.\nදැරිය විසින් තවත් දරුවෙකුගේ අත සපා කෑම නිසා ඊට දඬුවම් ලෙස අදාළ ගුරැවරිය පසුගිය 10 වනදා දැරියගේ කණ හරහා පහරක් දී ඇති බවයි පොලිසිය සදහන් කළේ.\nගුරුවරියගේ පහරකෑමට ලක්වූ දරුවා පසුව පානම ප්‍රාදේශීය රෝහලට ඇතුලත් කර ඇති අතර එහි දී දරුවාගේ කණෙන් රුධිරය වහනය නිසා පොතුවිල් මූලික රෝහලට ඇතුලත් කර තිබෙනවා.\nපසුව නාසයෙන් ද රුධිරය වහනය වීමත් සමග අම්පාර දිස්ත්‍රික් මහ රෝහලට ඇතුලත් කර ඇති අතර මේ වන විටත් දැරිය එම රෝහලේ ප්‍රතිකාර ලබන බවයි පොලිසිය සදහන් කළේ.\nමේ පිළිබඳව පොලීසියට මෙන්ම ජාතික ළමා ආරක්ෂණ අධිකාරිය වෙත ද පැමිණිලි ලැබී ඇති අතර, 54 හැවිරිදි සැකකාර ගුරුවරිය අත්අඩංගුවට ගෙන පොතුවිල් මහේස්ත්‍රාත් අධිකරණයට ඉදිරිපත් කිරීමෙන් අනතුරුව ලබන 24 වනදා දක්වා රක්ෂිත බන්ධනාගාර ගත කර තිබෙනවා.",
       "URL": "https://www.hirunews.lk/335659/අතක්-සැපූ-වරදකට-කනේ-පහරක්-ගැසූ-ගුරුවරියක-රිමාන්ඩ්",
       "Category": "Local News",
       "Parent URL": "https://www.hirunews.lk/local-news.php?pageID=332"
}