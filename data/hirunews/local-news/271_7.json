{
       "Source": "hirunews",
       "Timestamp": "Tuesday, 13 June 2023 - 20:14",
       "Headline": "වෛද්‍ය වාර්තා විකුණා මුදල් ගරන ජාවාරම කොටු කරගත් හිරු CIA මෙහෙයුම (වීඩියෝ)",
       "News Content": "තැලසීමියා රෝගීන්ගේ වෛද්‍ය වාර්තා විකුණා මුදල් ගරන ජාවාරමක් පිළිබඳව කුරුණෑගලින් වාර්තා වනවා.\nඅසරණ රෝගීන්ට ජනතාව සද්භාවයෙන් දක්වන අනුග්‍රහයක් කිසිසේත් අවතක්සේරුවට ලක් නොකළ යුතු වුවත් හිරු CIA මෙම ජාවාරම රට හමුවේ හෙළි\nකරන්නේ රෝගීන් විකුණා මුදල් ගරන මෙවැනි වංචනික ක්‍රියා නැවැත්වීමට බලධාරීන්ගේ අවධානය යොමු විය යුතු බවට සිහිපත් කරමින්.\nමෙරටින් වාර්ෂිකව තැලසීමියා රෝගීන් 65ත් 100ත් අතර ප්‍රමාණයක් වාර්තා වන අතර ඉන් සියයට 50ක්ම රෝගීන් හඳුනාගැනෙන්නේ කුරුණෑගල දිස්ත්‍රික්කයෙන්.\nතැලසීමියා රෝගයේ ඇති සංකීර්ණභාවය නිසාම රෝගියෙකුට සිය ජීවිත කාලය පුරාම රුධිර පාරවිලයනය කිරීම හෝ සිරුරේ අතිරික්ත යකඩ ඉවත් කිරීමේ\nප්‍රතිකාරවලට මුහුණ දීමට සිදුවනවා.\nඒ සඳහා රෝගීන්ගේ පවුල්වලට දැරිය නොහැකි වියදමක් අවශ්‍ය වන අතර බොහෝ දෙනා එවැනි පවුල්වලට උපකාර කරන්නේ සද්භාවයෙන්.\nඑහෙත් සරණක් සොයාගත නොහැකි බොහෝ පවුල් මුදල් එකතු කරගැනීම සඳහා දැඩි මහන්සියක් දරන අතර රෝගියා පිළිබඳ වෛද්‍ය වාර්තා පෙන්වමින් පොදු ප්‍රවාහනවලදී කිසියම් මුදලක් සාධාරණව සොයාගැනීම ඔවුන්ගේ අරමුණයි.\nඑහෙත් මේ අසරණභාවය දඩමීමා කරගනිමින් සල්ලි ගරන ජාවාරමක් කුරුණෑගල ප්‍රධාන බස් නැවතුම්පොළ කේන්ද්‍ර කරගනිමින් ක්‍රියාත්මක බවට හිරු CIA වෙත තොරතුරු වාර්තා වුණා.\nමේ ඔබ දකින්නේ කුරුණෑගල ප්‍රධාන බස්නැවතුම්පොළෙන් පිටත්වන බස් රථයක් තුළ එවැනි ජාවාරම්කරුවන් පිරිසක් වංචනිකව මුදල් එක් රැස් කරන ආකාරයයි.\nමෙහිදී අදාළ රෝගියා සම්බන්ධයෙන් වන කෙටි වීඩියෝ පටයක්ද බස්රථයේ මගීන්ට ප්‍රදර්ශනය කෙරෙනවා.\nබැලූ බැල්මට මෙහි යම් විශ්වසනීයත්වයක් පෙන්නුම් කළත් මේ පිටුපස විහිදුණු ජාවාරම සම්බන්ධයෙන් අප කරුණු රැසක් අනාවරණ කරගත්තා.\nඒ අනුව මෙම ජාවාරම ආරම්භ වන්නේ අදාළ රෝගියාගේ පවුලේ ඥාතියෙකුගෙන් ලබාගන්නා වෛද්‍ය වාර්තා පදනම් කරගනිමින්.\nඒ අනුව අප තහවුරු කරගත්තේ බස්රථ තුළදී දෛනිකව උපයාගන්නා මුදලින් ඉතාම සුළු කොටසක් රෝගියාගේ ඥාතීන් වෙත ලබාදී මෙම ජාවාරම අඛණ්ඩව කරගෙන යාමට ජාවාරම්කරුවන් පිඹුරුපත් සකසා ඇති බවයි.\nඅදාළ වාර්තා කුරුණෑගල තැලිසීමියා ප්‍රතිකාර මධ්‍යස්ථානයෙන් නිල වශයෙන් ඥාතීන් වෙත නිකුත් කර ඇති ඒවා වීමත් මොවුන්ට මෙම ජාවාරම පහසුවෙන් කරගෙන යාමට ඉඩහසර සලසා දී තිබෙනවා.\nමෙම ජාවාරම පිළිබඳව ප්‍රදේශයේම විශේෂ පණිවුඩකරුවෙකුද මෙලෙස හිරු CIA වෙත අනාවරණයක් සිදු කළා.\nඅසරණ රෝගීන්ට ජනතාව සද්භාවයෙන් දක්වන අනුග්‍රහයක් කිසිසේත් අවතක්සේරුවට ලක් නොකළ යුතු වුවත් හිරු CIA මෙම ජාවාරම රට හමුවේ හෙළි කරන්නේ රෝගීන් විකුණා මුදල් ගරන මෙවැනි වංචනික ක්‍රියා නැවැත්වීමට බලධාරීන්ගේ අවධානය යොමු විය යුතු බවට සිහිපත් කරමින්.\nමෙම ජාවාරම සඳහා නීතිය ක්‍රියාත්මක කරනතුරු හිරු CIA අවධානයෙන්.",
       "URL": "https://www.hirunews.lk/337855/වෛද්‍ය-වාර්තා-විකුණා-මුදල්-ගරන-ජාවාරම-කොටු-කරගත්-හිරු-cia-මෙහෙයුම-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=271"
}