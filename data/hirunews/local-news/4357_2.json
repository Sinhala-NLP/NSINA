{
       "Source": "hirunews",
       "Timestamp": "Wednesday, 23 August 2017 - 17:02",
       "Headline": "රිය අනතුරකින් 14 හැවිරිදි දැරියක් මරුට (ඡායාරූප)",
       "News Content": "කුරුණෑගල දඹුල්ල මාර්ගයේ ගලේවෙල ප්‍රදේශයේදී අද (23) පස්වරුවේ ටිපර් රථයක් සහ යතුරු පැදියක් ගැටීමෙන් යතුරු පැදියේ ගමන් කරමින් සිටි 14 හැවිරිදි දැරියක් මියගොස් යතුරු පැදිය පැදවූ දැරියගේ පියා බරපතල තුවාල ලබා ඇති බව ගලේවෙල පොලිසිය පවසනවා.\nටිපර් රථය කුරුණෑගල දෙසින් දඹුල්ල දෙසට ධාවනය කර තිබෙනවා.\nයතුරුපැදිය ද එම දෙසට ධාවනය කර ඇති බවයි පොලිසිය සඳහන් කළේ.\nටිපර් රථය පිටුපසින් පැමිණ යතුරුපැදියෙහි ගැටීමෙන් මෙම අනතුර සිදුව ඇති අතර අනතුරින් මියගොස් ඇත්තේ කලාවැව බුල්නෑව ප්‍රදේශයේ පදිංචි දැරියක් බවයි අප වාර්තාකරු පැවසුවේ.\nඅනතුරින් තුවාල ලැබූ යතුරුපැදිය ධාවනය කළ පියා බරපතළ තුවාල ලබා ගලේවෙල රෝහලට ඇතුලත් කිරීමෙන් පසු දඹුල්ල මූලික රෝහල වෙත මාරුකර යවා තිබෙනවා.\nටිපර් රථයේ රියදුරු ගලේවෙල පොලිසිය විසින් අත්අඩංගුවට ගෙන ඇති අතර මියගිය දැරිය අඳ ගොළු බිහිරි පාසලක ඉගෙන ගන්නා දැරියක් බවත් නිවාඩුව සඳහා තම පියා සමග යතුරු පැදියෙන් නිවස බලා යමින් සිටියදී මෙම අනතුරට මුහුණ දී ඇති බවත් අප වාර්තාකරු පවසනවා.\nඅනතුර සම්බන්ධයෙන් ගලේවෙල පොලිසිය පරීක්ෂණ පවත්වනවා.\nදඹුල්ල - කාංචන කුමාර ආරියදාස",
       "URL": "https://www.hirunews.lk/169183/රිය-අනතුරකින්-14-හැවිරිදි-දැරියක්-මරුට-ඡායාරූප",
       "Category": "Local News",
       "Parent URL": "https://www.hirunews.lk/local-news.php?pageID=4357"
}