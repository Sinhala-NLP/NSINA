{
       "Source": "hirunews",
       "Timestamp": "Wednesday, 03 June 2020 - 9:55",
       "Headline": "සුවය ලැබූ නාවික හමුදා සාමාජිකයින් සංඛ්‍යාව 418ක් (වීඩියෝ)",
       "News Content": "කොරෝනා වෛරසය ආසාදනය වී සුවය ලැබූ නාවික හමුදා සාමාජිකයින් සංඛ්‍යාව 418 දක්වා ඉහළ ගොස් ඇති බව නාවික හමුදා මාධ්‍ය ප්‍රකාශක ලුතිනන් කමාන්ඩර් ඉසුරු සූරියබණ්ඩාර ප්‍රකාශ කළා.\nඒ ඊයේ දිනයේදී තවත් නාවික හමුදා සාමාජිකයින් 3 දෙනෙකු සුවය ලබා රෝහල්වලින් පිටව යාමත් සමඟයි.\nකොරෝනා ආසාදිත නාවික හමුදා සාමාජිකයින් 349 දෙනෙකු තවදුරටත් රෝහල් වල ප්‍රතිකාර ලබනවා.\nමේ අතර, නව ආසාදිතයන් 40 දෙනෙකු ඊයේ වාර්තාවීමත් සමඟ මෙරට සමස්ත කොරෝනා රෝගීන්ගේ සංඛ්‍යාව 1,683 දක්වා ඉහළ ගියා.\nඉන් 32 දෙනෙකු විදේශයන් හි සිට මෙරටට පැමිණ නිරෝධායන මධ්‍යස්ථානවල රදවා සිටින අය බවයි යුද හමුදාපති ලුතිනන් ජෙනරාල් ශවේන්ද්‍ර සිල්වා කියා සිටියේ.\nකටාර් හි සිට පැමිණි 27 කට, කුවේට් හි සිට පැමිණි 3 කට සහ ඩුබායි සහ රුසියාවේ සිට පැමිණි එක් අයෙකුට මෙලෙස කොවිඞ් නයින්ටීන් ආසාදනය වී තිබෙනවා.\nඉතිරි 7 දෙනා නාවික හමුදා සාමාජිකයින් වන අතර අනෙක් පුද්ගලයා කොරෝනා ආසාදිත නාවික හමුදා සාමාජිකයෙකු සමග ලගින් ඇසුරු කළ පුද්ගලයෙකු වනවා.\nමේ වනවිට ලොව පුරා කොරෝනා ආසාදිතයින් සංඛ්‍යාව 64 ලක්ෂ 52,391 දක්වා ඉහළ ගොස් තිබෙනවා. මරණ සංඛ්‍යාව දැක්වෙන්නේ තුන් ලක්ෂ 82,479 ක් ලෙසයි.\nගෙවුණු පැය 24 තුළ කොරෝනා වෛරසය ආසාදනය වූ පුද්ගලයින් 1232ක් මිය යාමත් සමඟ බ්‍රසීලයේ කොරෝනා මරණ 31,000 ඉක්මවා ගියා.\nඒ අනුව එරට මේ වන විට සිදුව ඇති සමස්ත කොරෝනා මරණ සංඛ්‍යාව 31,278ක්.\nමේ අතර, අද සිට නිරෝධායනයට ලක් නොවී යුරෝපා රටවල සංචාරකයින්ට ඉතාලියට ඇතුළුවීමට එරට රජය අවසර ලබා දී තිබෙනවා.\nඑසේම, දකුණු කොරියාව තීරණය කර ඇත්තේ මැලේරියා රෝගීන්ට ලබාදෙන රැම්ඩර්සිවියර් ඖෂධය එරටට ආනයනය කර කොරෝනා රෝගීන්ට ලබාදීමටයි.\nමීට පෙර ඇමරිකාව, ඉන්දියාව සහ ජපානය මෙම ඖෂධය ආනයනය කිරීමට පියවර ගනු ලැබුවා.",
       "URL": "https://www.hirunews.lk/242168/සුවය-ලැබූ-නාවික-හමුදා-සාමාජිකයින්-සංඛ්‍යාව-418ක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2687"
}