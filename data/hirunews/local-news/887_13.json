{
       "Source": "hirunews",
       "Timestamp": "Tuesday, 06 September 2022 - 16:41",
       "Headline": "ජනපති මාධ්‍ය ඒකකයෙන් දැනුවත් කිරීමක්!",
       "News Content": "ආපදා තත්ත්වයක් පිළිබඳව දැනුවත් කිරීම සඳහා 117 දුරකථන අංකය පැය විසිහතර ම සක්‍රීය කර ඇති බවත්, ආපදා තත්ත්වයන්ට පූර්ව සූදානම් වීමට අවශ්‍ය කටයුතු සම්පාදනය කරන ලෙස සියලු දිස්ත්‍රික් ලේකම්වරුන් දැනුවත් කර ඇති බවත් නිවේදනයක් නිකුත් කරමින් ජනාධිපති මාධ්‍ය ඒකකය ප්‍රකාශ කරනවා.\nඅදාල කටයුතු සම්බන්ධයෙන්, ජනාධිපති රනිල් වික්‍රමසිංහගේ උපදෙස් මත ජනාධිපති ලේකම් සමන් ඒකනායක විසින් අදාළ අමාත්‍යාංශ හා දෙපාර්තමේන්තු වෙත ඍජු නියෝග ලබාදෙන ලෙසයි රාජ්‍ය පරිපාලන ස්වදේශ කටයුතු පළාත් සභා හා පළාත් පාලන අමාත්‍යාංශයේ ලේකම්වරයා වෙත දැනුම් දී ඇත්තේ.\nමේ අතර ආපදා සහන සේවා මධ්‍යස්ථානය (NDRSC) පැය විසිහතර ම සක්‍රීයව පවත්වා ගැනීමට ද කටයුතු යොදා තිබෙන අතර එමගින් ආපදාවට ලක්වන පුද්ගලයින්ට ආහාර පාන හා වෙනත් පහසුකම් ලබාදීමට ඇතුළු කටයුතු සම්පාදනය කටන බවයි ආපදා කළමනාකරණ මධ්‍යස්ථානය දන්වා සිටින්නේ.\nතව ද හදිසි ආපදා තත්ත්වයන්ගෙන් වැළකී ජන ජීවිතය පවත්වාගෙන යාම වෙනුවෙන් අවශ්‍ය පියවර මෙන් ම යම් හදිසි ආපදා තත්ත්වයක් ඇතිවුවහොත් ඒ සඳහා ගත යුතු කඩිනම් ක්‍රියාමාර්ග ද, එම ක්‍රියාවලියේ කාර්යක්ෂමතාව ඉහළ මට්ටමක පවත්වා ගනිමින් අවශ්‍ය සහන වැඩපිළිවෙළ කඩිනමන් ක්‍රියාත්මක කිරිම සඳහා අවශ්‍ය සහාය ලබාදීම වෙනුවෙන් සියළු රේඛීය අමාත්‍යාංශ ද දැනුවත් කර ඇති බව ද දන්වා සිටිනවා.",
       "URL": "https://www.hirunews.lk/314707/ජනපති-මාධ්‍ය-ඒකකයෙන්-දැනුවත්-කිරීමක්",
       "Category": "Local News",
       "Parent URL": "https://www.hirunews.lk/local-news.php?pageID=887"
}