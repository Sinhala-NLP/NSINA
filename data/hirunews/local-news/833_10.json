{
       "Source": "hirunews",
       "Timestamp": "Friday, 30 September 2022 - 20:05",
       "Headline": "අභියාචනාධිකරණයෙන් ක්‍රීඩා අමාත්‍යංශයට නොතිසි",
       "News Content": "එළඹෙන ඔක්තෝම්බර් මස 04 වෙනිදා අධිකරණය ඉදිරියට පැමිණ කරුණු දක්වන ලෙස කොළඹ අභියාචනාධිකරණය විසින් ක්‍රීඩා අමාත්‍යාංශයට අද (30) දිනයේ නොතීසියක් නිකුත් කර ඇති බව වාර්තා වනවා.\nඅභියාචනාධිකරණය විසින් එම නියෝගය නිකුත්කර ඇත්තේ, ශ්‍රී ලංකා පාපන්දු සම්මේලනය විසින් ක්‍රීඩා අමාත්‍යාංශයට එරෙහිව කර තිබු පැමිණිල්ලක් සලකා බලමින්.\nශ්‍රී ලංකා පාපන්දු සම්මේලනයේ නිල කාලය දික් කරමින් නිකුත් කර තිබු ගැසට් නිවේදනය කිසිඳු පුර්ව දැනුම්දීමකින් තොරව අවලංගු කිරීමෙන් තමන්ට බරපතල අගතියක් සිදුව ඇතැයි අදාල පෙත්සමේ සඳහන් වනවා.\nඑසේම, දිගින් දිගටම සිදුවන දේශපාලන බලපෑම් හේතුවෙන් ජාත්‍යන්තර පාපන්දු සම්මේලනය විසින් ශ්‍රී ලංකාව තහනම් කිරීමේ අවධානමක් පවතින බවද පෙත්සම් පාර්ශවය පවසනවා.\nක්‍රීඩා අමාත්‍යවරයා විසින් මේවනවිට ශ්‍රී ලංකා පාපන්දු සම්මේලනය විසුරුවා හැර ඇති අතර එම තත්වය තුළ එහි පරිපාලන කටයුතු මුලුමනින්ද අඩාලවී ඇතැයි වාර්තා වනවා.\nඑම තත්ත්වය තුල ආයතනයේ සේවක වැටුප් ගෙවීම් ඇනහිට ඇති අතර උස්බෙකිස්තානයේ පැවැත්වීමට නියමිත  17න් පහළ ආසියානු කුසලාන පලවෙනි වටයේ සුදුසුකම් ලබාගැනීමේ තරඟාවලියට 17න් පහල ජාතික කණ්ඩායම පිටත්කර යැවීමට නොහැකි තත්ත්වයක් උදාවී ඇතැයි ද පැවසුවා.",
       "URL": "https://www.hirunews.lk/316729/අභියාචනාධිකරණයෙන්-ක්‍රීඩා-අමාත්‍යංශයට-නොතිසි",
       "Category": "Local News",
       "Parent URL": "https://www.hirunews.lk/local-news.php?pageID=833"
}