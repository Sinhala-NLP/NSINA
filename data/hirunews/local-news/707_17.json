{
       "Source": "hirunews",
       "Timestamp": "Saturday, 26 November 2022 - 10:54",
       "Headline": "මානුෂීය මෙහෙයුම ඇතුළු දුෂ්කර කාලවල දී ඉන්දියා දුන් සහාය ගැන ආරක්ෂක ලේකම්වරයා මතක් කරයි",
       "News Content": "මානුෂීය මෙහෙයුම ඇතුළු දුෂ්කර කාලවල දී ඉන්දියාව ලබාදුන් සහයෝගය ශ්‍රී ලාංකිකයන්ට කිසිදා අමතක නොවන බව ආරක්ෂක ලේකම් විශ්‍රාමික ජනරාල් කමල් ගුණරත්න පවසනවා.\nආරක්‍ෂක ලේකම්වරයා මේ බව පැවසුවේ ඊයේ (24) ඉන්දියාවේ ජාතික ආරක්‍ෂක විද්‍යාලය විසින් සංවිධානය කරන ලද ආදි ශිෂ්‍ය භෝජන සංග්‍රහයේ ප්‍රධාන ආරාධිත අමුත්තා ලෙස සහභාගි වූ අවස්ථාවේදියි.\nආරක්‍ෂක, ආර්ථිකය, සංස්‌කෘතික සහ ශ්‍රී ලංකාවේ ස්‌ථානය ශක්‌තිමත් කිරීමට සහාය වෙමින් රටවල් දෙක අතර පවතින සුහද සබඳතාවයේ අවස්‌ථා අවධාරණය කරමින් ආරක්‍ෂක සහයෝගීතාවයේ සෑම අංශයකම ඉන්දියාව සැමවිටම ශ්‍රී ලංකාවේ වැදගත්ම හවුල්කරුවකු වන බවයි ආරක්ෂක ලේකම්වරයා සඳහන් කළේ.\nදෙරට ඉතිහාසය පුරාවටම යුද - හමුදා සහයෝගීතාව පවත්වා ගෙන ගොස් ඇති අතර ඉහළම මට්ටමේ සිට නිරන්තර අන්තර්ක්‍රියාවල දී එකිනෙකාට සහාය වීමට කැප වී සිටින බව ද ආරක්ෂක ලේකම්වරයා මෙහිදී වැඩිදුරටත් පැවසුවා.",
       "URL": "https://www.hirunews.lk/321315/මානුෂීය-මෙහෙයුම-ඇතුළු-දුෂ්කර-කාලවල-දී-ඉන්දියා-දුන්-සහාය-ගැන-ආරක්ෂක-ලේකම්වරයා-මතක්-කරයි",
       "Category": "Local News",
       "Parent URL": "https://www.hirunews.lk/local-news.php?pageID=707"
}