{
       "Source": "hirunews",
       "Timestamp": "Sunday, 15 May 2022 - 8:50",
       "Headline": "සභානායක දිනේෂ් වෙද්දී ඇමති ප්‍රසන්නට ආණ්ඩු පක්ෂයේ ප්‍රධාන සංවිධායක පුටුව හිමිවෙයි",
       "News Content": "පාර්ලිමේන්තුවේ සභානායක ධුරය සඳහා යළිත් වරක් අමාත්‍ය දිනේෂ් ගුණවර්ධන පත් කර ඇති අතර, ආණ්ඩු පක්ෂයේ ප්‍රධාන සංවිධායක ධුරයට ප්‍රසන්න රණතුංග පත්කර තිබෙනවා.\nඅවසන් පාර්ලිමේන්තු සැසිය වනතුරුම ඔවුන් එම තනතුරුවල කටයුතු කළ අතර, නව අග්‍රාමාත්‍යවරයා යටතේ ඔවුන් ඊයේ (14) දිනයේ යළිත් අමාත්‍ය ධුරවල දිවුරුම් දුන්නා.\nආණ්ඩුව අර්බුදය ඇතිවීමට පෙර ආණ්ඩු පක්ෂයේ ප්‍රධාන සංවිධායකවරයා ලෙස කටයුතු කළේ හිටපු මහාමාර්ග අමාත්‍ය ජොන්ස්ටන් ප්‍රනාන්දුයි.\nනමුත් රට තුළ සිදු වූ සමාජ හා දේශපාලනික බල පෙරළිය සමග පාර්ලිමේන්තුව මැයි මස 17 වැනිදා තෙක් කල් තැබූ අතර, අග්‍රාමාත්‍ය ධුරයේ කටයුතු කළ මහින්ද රාජපක්ෂ ද සිය තනතුරෙන් ඉල්ලා අස්වුණා.\nමේ හේතුවෙන් ජනාධිපතිවරයා විසින් නව අගමැති ධුරයට විපක්ෂ නායක සජිත් ප්‍රේමදාසට සහ හිටපු අග්‍රමාත්‍යා සහ එක්සත් ජාතික පක්ෂ නායක මන්ත්‍රී රනිල් වික්‍රමසිංහට ආරාධනා කර සිටියා.\nඑහිදී අග්‍රාමාත්‍ය ධුරය හිමි වූයේ මෙරට වැඩිම වාර ගණනක් අගමැති ධුරයෙහි කටයුතු කළ රනිල් වික්‍රමසිංහ වෙතයි.\nඒ අනුව පාර්ලිමේන්තුව මැයි මස රට 09 වැනිදින රට තුළ සිදු වූ කලහකාරී සිදුවීම්වලින් අනතුරුව රැස්වන පළමුව හමුව සිදුවන අතර, එහිදී නව නියෝජ්‍ය කථානායකවරුන් ද පත් කෙරෙන අතර, සභා නායක ධුරය සහ ආණ්ඩු පක්ෂ ප්‍රධාන සංවිධායක ධුරය ද මෙලෙස නම් කෙරුණේ, රැස්වීමට නියමිත පාර්ලිමේන්තු කටයුතු පවත්වාගෙන යාම වෙනුවෙනි.\nමේ අතර, අද (15) පැවැත්වෙන දේශපාලන මණ්ඩල රැස්වීමේ දී අග්‍රාමාත්‍ය රනිල් වික්‍රමසිංහට සහාය පළ කිරීමට ශ්‍රී ලංකා නිදහස් පක්ෂය තීරණය නොකරන්නේ නම්, තම සහාය අග්‍රාමාත්‍යවරයාට ලබාදෙන බව මන්ත්‍රී චාමර සම්පත් දසනායක පවසනවා.",
       "URL": "https://www.hirunews.lk/304387/සභානායක-දිනේෂ්-වෙද්දී-ඇමති-ප්‍රසන්නට-ආණ්ඩු-පක්ෂයේ-ප්‍රධාන-සංවිධායක-පුටුව-හිමිවෙයි",
       "Category": "Local News",
       "Parent URL": "https://www.hirunews.lk/local-news.php?pageID=1167"
}