{
       "Source": "hirunews",
       "Timestamp": "Monday, 27 February 2023 - 14:21",
       "Headline": "ෂාෆ්ටර්ගේ මරණය ගැන සොයන්න විශේෂඥ කමිටුවක් පත් කෙරේ",
       "News Content": "කෝටිපති ව්‍යාපාරික දිනේෂ් ෂාෆ්ටර්ගේ මරණය සිය දිවි නසාගැනීමක් ද නැතහොත් ඝාතනයක් ද යන්න කරුණු අවබෝධ කරගැනීම සඳහා වෝහාරික වෛද්‍ය විද්‍යාව පිළිබඳ විශේඥයින් සහ විශේෂ අධිකරණ වෛද්‍ය නිලධාරීන්ගෙන් සමන්විත 5 දෙනෙකුගෙන් යුත් කමිටුවක් අද (27) පත් කෙරුණා.\nඒ, කොළඹ අතිරේක මහේස්ත්‍රාත් රජින්ද්‍රා ජයසූරිය විසින්.\nවෝහාරික වෛද්‍ය විද්‍යාව පිළිබඳ විශේෂඥ වෛද්‍ය මහාචාර්ය අසේල මෙන්ඩිස් ප්‍රමුඛ මහාචාර්යවරුන් තුන්දෙනෙකු සහ විශේෂඥ අධිකරණ වෛද්‍ය නිලධාරී වී.ආර්. රුවන්පුර ප්‍රමුඛ අධිකරණ වෛද්‍ය විශේෂඥයින් දෙදෙනෙකුගෙන් මෙම කමිටුව සමන්විතයි.\nඅපරාධ අනුවිධාන සංග්‍රහ පනතේ 373 වගන්තියෙන් අධිකරණයට පැවරී ඇති බලතල ප්‍රකාරව පත් කළ එම කමිටුවට අධිකරණය හමුවේ ඇති මෙම මරණයට අදාළ සියලු වාර්තා නිසි ආකාරයෙන් භාරදෙන ලෙසටයි අතිරේක මහේස්ත්‍රාත්වරිය කොළඹ ප්‍රධාන මහේස්ත්‍රාත් අධිකරණයේ ප්‍රධාන රෙජිස්ට්‍රාර්වරයාට නියෝග කළේ.\nදිනේෂ් ෂාෆ්ටර්ගේ පශ්චාත් මරණ පරීක්ෂණ වාර්තා මෙන්ම මරණකරු සම්බන්ධයෙන් විශේෂඥ මනෝ වෛද්‍ය නීල් ප්‍රනාන්දු විසින් අධිකරණයට ඉදිරිපත් කර ඇති වෝහාරික පශ්චාත් මරණ පරීක්ෂණ වාර්තාව ද ඇතුළු සියලු ලේඛන මෙලෙස භාරදෙන ලෙස දැනුම් දුන්නා.\nඒ අනුව මෙම නඩුව මාර්තු 14 වැනිදා යළි කැඳවනු ඇති.",
       "URL": "https://www.hirunews.lk/328479/ෂාෆ්ටර්ගේ-මරණය-ගැන-සොයන්න-විශේෂඥ-කමිටුවක්-පත්-කෙරේ",
       "Category": "Local News",
       "Parent URL": "https://www.hirunews.lk/local-news.php?pageID=509"
}