{
       "Source": "hirunews",
       "Timestamp": "Wednesday, 23 February 2022 - 15:39",
       "Headline": "සුරැකිය යුතු ජාතික සම්පත් විනාශ මුඛයේ (වීඩියෝ)",
       "News Content": "මෙරට සහලින් ස්වයංපෝෂිත කිරීමට ගොවි ජනතාව අපමණ වෙහෙසක් දැරුවද එම අස්වැන්න නිසි ලෙස ගබඩා කිරීමට රජය සතුව ඇති පහසුකම් සම්බන්ධයෙන් ගැටලු සහගත තත්ත්වයක් පවතින්නේ බොහෝ කාලයක සිටයි.\nඑම ගැටලුව වර්ධනයවීමට බලධාරීන්ගේ නොසැලකිල්ල ද හේතුවක් බවට තවත් උදාහරණයක් ලෙස පොළොන්නරු දිස්ත්‍රික්කයේ හිඟුරක්ගොඩ ප්‍රාදේශීය ලේකම් කොට්ඨාශයට අයත් වී ගබඩා සංකීර්ණය පෙන්වා දිය හැකියි.\n1970 වසරේ දී එවක පැවති රජය විසින් මෙම ගබඩා සංකීර්ණය ඉදිකර ඇත්තේ වී කිලෝ ලක්ෂ 10 ක් ගබඩා\nකිරීමේ පහසුකම් සහිතවයි.\nවී අලෙවි මණ්ඩලයේ හිමිකාරීත්වය යටතේ පවතින මෙම ගබඩා සියල්ලම පාහේ අගුළු දමා ඇති ආකාරය දක්නට ලැබෙනවා.\nහිඟුරක්ගොඩ ප්‍රාදේශීය ලේකම් කොට්ඨාසය තුළ පමණක් රජයේ වී ගබඩා 10කට වැඩි සංඛ්‍යාවක් විනාශවෙමින් පවතින අයුරු හිරු කැමරා කාචයේ සටහන් වුණා.\nහිඟුරක්ගොඩ - සමුපකාර මාවතේ වී අලෙවි මණ්ඩලයට අයත් ගබඩා 6ක් පිහිටා ඇති අතර, එහි එක් ගබඩාවක වී කිලෝ ලක්ෂ 10ක් පමණ ගබඩා කිරීමේ පහසුකම ද පවතිනවා.\nකෙසේ වෙතත්, කිසිදු ඵල ප්‍රයෝජනයක් නොගෙන අතහැර දමා තිබීම හේතුවෙන් මෙය සමාජ විරෝධී ක්‍රියාවලට තෝතැන්නත් වී ඇති බවයි ප්‍රදේශයේ ගොවීන් චෝදනා කරන්නේ.\nහිඟුරක්ගොඩ ජයන්තිපුර දුම්රිය ස්ථානය අසළ පිහිටි වී අලෙවි මණ්ඩලයට අයත් වී ගබඩා දෙකකින් එක් ගබඩාවක වී කිලෝ ලක්ෂ 10ක් ගබඩා කිරීමේ හැකියාව පැවතිය ද බලධාරීන්ගේ අවධානය යොමුනොවීමේ පසුබිම යටතේ එයද විනාශ මුඛයට යන අයුරු දැකිය හැකියි.\nඇතැම් ගබඩා සුළු අලුත්වැඩියාකින් නැවත ප්‍රයෝජනයට ගැනීමේ හැකියාව පැවතියදල ඒ ගැන සැලකිල්ලක් නොදක්වා අලුතින් වී ගබඩා සංකීර්ණ ඉදිකිරීමට පියවර ගන්නා බවටයි ගොවි ජනතාව බලධාරීන්ට චෝදනා කරන්නේ.\nතම වී වැඩි මුදලට පෞද්ගලික මෝල් හිමියන්ට සපයද්දී වී අලෙවි මණ්ඩලයට අයත් මෙම ගොඩනැගිලි විනාශ වනතෙක් මුනිවත රකින රාජ්‍ය නිලධාරීන් මේ පිළිබඳ අවධානය යොමු නොකිරීම කනගාටුවට කරුණක් බවයි ගොවීන් පෙන්වා දෙන්නේ.",
       "URL": "https://www.hirunews.lk/297831/සුරැකිය-යුතු-ජාතික-සම්පත්-විනාශ-මුඛයේ-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1338"
}