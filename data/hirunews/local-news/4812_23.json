{
       "Source": "hirunews",
       "Timestamp": "Tuesday, 01 November 2016 - 17:12",
       "Headline": "දීමනාවක් දෙන්න රජය සැරසුණත්,  අධිකරණ නියෝග මැද ආබාධිත රණවිරුවන් තවමත් මහ පාරේ",
       "News Content": "සේවා විශ්‍රාම වැටුප ලබාදෙන ලෙස ඉල්ලමින්, සේවා කාලය වසර 12 කට අඩු විශ්‍රාමික ආබාධිත රණවිරුවන් පිරිසක් ආරම්භ කළ විරෝධතාව තවමත් ක්‍රියාත්මකයි.\nඔවුන් මේ වනවිට කොළඹ ජනාධිපති ලේකම් කාර්යාලය ඉදිරිපිට රැඳී සිටිනවා.\nකෙසේ වෙතත් විශ්‍රාම වැටුප් සඳහා හිමිකම් නොකියන ආබාධිත රණවිරුවන්ට ලබන පෙබරවාරි මාසයේ සිට දීමනාවක් ලබා දෙන බව ආරක්ෂක අමාත්‍යාංශය අද ප්‍රකාශ කළා.\nකැබිනට් අනුමැතිය යටතේ එම දීමනාව ලබාදෙන බවයි එම අමාත්‍යාංශය සඳහන් කළේ.\nඑහෙත් විරෝධතාවයේ නිරතවන ආබාධිත රණවිරුවන් එම යෝජනාව ප්‍රතික්ෂේප කර තිබෙනවා.\nඅදාළ ඉල්ලීම මුල් කරගනිමින් රණවිරු අයිතිවාසිකම් සුරැකීමේ ජාතික බලවේගය කොටුව දුම්රියපල ඉදිරිපිට විරෝධය ආරම්භ කළේ ඊයේ දිනයේදියි.\nපසුව ඔවුන් ජනාධිපති ලේකම් කාර්යාලය වෙත පා ගමනින් ගොස් ජනාධිපති ලේකම්වරයාට ඉල්ලීම් ඇතුළත් සන්දේශයක් ද භාරදෙනු ලැබුවා.\nඅනතුරුව ඊට එක්ව සිටි ආබාධිත රණවිරුවන් නැවතත් කොළඹ කොටුව දුම්රියපල ඉදිරිපිටට පැමිණ විරෝධතාව ආරම්භ කළේ තම ගැටළුවට විසඳුම් නොලැබුණු බව පවසමින්.\nඔවුන් ඊයේ රැය පහන් කළේ ද කොටුව දුම්රියපල ඉදිරිපිට සිටයි.\nපසුව අද උදෑසන ඔවුන් නැවතත් කොටුව දුම්රියපල ඉදිරිපිට මාර්ගය අවහිර කරමින් විරෝධතාවයේ නිරතවූ අතර ඒ හේතුවෙන් අවට මාර්ග රැසක දැඩි රථවාහන තදබදයක් දක්නට ලැබුණා.\nපසුව මාර්ගය අවහිර කිරීම වළක්වාලමින් පොලීසිය ලබාගත් අධිකරණ නියෝගයක් හේතුවෙන් පිරිස අදත්  ජනාධිපති ලේකම් කාර්යාලය අසළට පැමිණි අතර, මේ වනවිටත්  එම ස්ථානයේ රැඳී සිටිනවා.\nජනාධිපති ලේකම් කාර්යාලයේ දොරටුව සහ අවට මාර්ග අවහිර නොකරන ලෙසද පොලීසිය කොටුව මහේස්ත්‍රාත් අධිකරණයෙන් ලබාගත් නියෝගයේ සඳහන් වුණා.\nකෙසේ වෙතත් තමන් අධිකරණ නියෝගයට ගරු කරමින් කටයුතු කරන බවයි එම ස්ථානයේ සිට හිරු ප්‍රවෘත්ති අංශයට අදහස් දැක්වූ  රණවිරු අයිතිවාසිකම් සුරැකීමේ ජාතික බලවේගයේ සභාපති යූ.ඩී. වසන්ත  කියා සිටියේ.\nමේ අතර අද උදෑසන කොටුව දුම්රියපල ඉදිරිපිට විරෝධතාව පැවැත්වූ ස්ථානයට පැමිණි පිවිතුරු හෙළ උරුමයේ පාර්ලිමේන්තු මන්ත්‍රී උදය ගම්මන්පිල කියා සිටියේ රණවිරුවන්ට විශ්‍රාම වැටුප් ලබාදීමට මුදල් වෙන් කරන්නේ නම්  ඕනෑම අවස්ථාවක පාර්ලිමේන්තුවේදී ඊට සහය දක්වන බවයි.\nමව්බිම වෙනුවෙන් රණවිරුවෝ සංවිධානයද අද පස්වරුවේ මාධ්‍ය හමුවක් කැඳවමින් මේ පිළිබඳ අදහස් දැක්වූ අතර, එහි කැඳවුම්කරු විශ්‍රාමික මේජර් අජිත් ප්‍රසන්න එහිදී කියා සිටියේ අතීතයේ දේශයේ මුර දේවතාවන් දැන් නැවතත් හමුදාකාරයන් බවට පත්ව ඇති බවයි.",
       "URL": "https://www.hirunews.lk/146584/දීමනාවක්-දෙන්න-රජය-සැරසුණත්-අධිකරණ-නියෝග-මැද-ආබාධිත-රණවිරුවන්-තවමත්-මහ-පාරේ",
       "Category": "Local News",
       "Parent URL": "https://www.hirunews.lk/local-news.php?pageID=4812"
}