{
       "Source": "hirunews",
       "Timestamp": "Monday, 04 September 2023 - 12:11",
       "Headline": "මැදපෙරදිගින් වැඩිම වන්දි මුදල ලබාගත් ගෘහසේවිකාව දිවයිනට",
       "News Content": "මැදපෙරදිග ගෘහ සේවා ඉතිහාසයේ ඉහළම වන්දි මුදල වන රුපියල් 68 ලක්ෂය ලබාගත් ශ්‍රී ලාංකික තරුණිය අද(04) උදෑසන කුවේට් රාජ්‍යයේ සිට දිවයිනට පැමිණියා.\nමහියංගණය ප්‍රදේශයේ පදිංචි 32 හැවිරිදි ඇය පසුගිය වසරේ ඔක්තෝම්බර් මස 22 වනදා කුවේට් රාජ්‍යය බලා පිටත්ව ගොස් තිබූ අතර, එහිදී සේවය කළ නිවසේ හිමිකරුගේ පුතුගෙන් අවස්ථා කිහිපයකදී අතවරයකට ලක්ව ඇති බව සඳහන්.\nඉන් ගැබිණියක බවට පත් වූ ඇයව ගබ්සා කිරීමටද ඔහු කටයුතු කර තිබුණ බවයි වාර්තා වන්නේ.\nඅනතුරුව දැඩි ලෙස රෝගාතුර වූ ඇය පසුගිය මාර්තු මස 23 වනදා දිවයිනට එවීමට හාම්පුතාගේ පාර්ශවය උත්සහ කර තිබූ බවයි සඳහන් වන්නේ.\nකෙසේ වෙතත්, කුවේට් ගුවන් තොටුපළ බලධාරීන් ඊට අවස්ථාව ලබා නොදුන් අතර, පසුව කුවේට්හි ශ්‍රී ලංකා තානාපති කාර්යාලයේ නිලධාරීන් මැදිහත් වී තරුණිය වෙනුවෙන් නීතිමය ක්‍රියාමාර්ග ගෙන තිබුණා.\nඒ අනුව, ඇයට ශ්‍රී ලාංකික ගෘහ සේවිකාවකට මැදපෙරදිග දී හිමි වූ වැඩිම වන්දි මුදල වන රුපියල් ලක්ෂ 68ක් හිමිව තිබෙනවා.",
       "URL": "https://www.hirunews.lk/347100/මැදපෙරදිගින්-වැඩිම-වන්දි-මුදල-ලබාගත්-ගෘහසේවිකාව-දිවයිනට",
       "Category": "Local News",
       "Parent URL": "https://www.hirunews.lk/local-news.php?pageID=53"
}