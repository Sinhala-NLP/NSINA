{
       "Source": "hirunews",
       "Timestamp": "Monday, 25 July 2022 - 11:31",
       "Headline": "දිගින් දිගටම අසාර්ථක වූ පිතිකරුවන් ලකුණු අතරට පැමිණෙද්දී, ශ්‍රී ලංකා කණ්ඩායමේ පළමු ඉනිම 378කට සීමා වෙයි",
       "News Content": "සංචාරක පාකිස්ථානු ක්‍රිකට් කණ්ඩායම සහ ශ්‍රී ලංකා කණ්ඩායම අතර ගාල්ල ජාත්‍යන්තර ක්‍රිකට් ක්‍රීඩාංගණයේ පැවැත්වෙන දෙවැනි ටෙස්ට් තරගයේ දෙවැනි දිනය අද (25)යි.\nදෙවැනි දිනයේදී සිය පළමු ඉනිම වෙනුවෙන් ක්‍රීඩා කළ ශ්‍රී ලංකා කණ්ඩායම සියලුදෙනා දැවී ලකුණු 378ක් ලබා ගත්තා.\nපළමු ඉනිම වෙනුවෙන් කණ්ඩායමේ පිතිකරණ ලැයිස්තුවෙන් ක්‍රීඩකයින් තිදෙනකු සාර්ථකව ඉනිම ගොඩනැගීමට සිය දායකත්වය ලබාදුන් අතර, පාකිස්ථානු ටෙස්ට් තරගාවලිය පුරාවටම දස්කම් අතරට පිවිසි දිනේෂ් චන්දිමාල් මෙම ඉනිමේ දී ද ලකුණු 80ක් ලබා ගත්තේ ඒ බව යළි යළිත් සනාථ කරමින්.\nනිරෝෂන් දික්වැල්ල ලකුණු 51ක් සහ ඕෂධ ප්‍රනාන්දු ලකුණු 50ක් තම කණ්ඩායමේ ලකුණු පුවරුව වෙනුවෙන් එක් කළා.\nටෙස්ට් දිවියේ 100 වැනි ටෙස්ට් තරගයට එක් වන තුන් ඉරියව් ක්‍රීඩක ඇන්ජිලෝ මැතිව්ස් දැවී ගියේ අර්ධ ශතකය පෙනෙන මානයේ සිටියදියි.\nඒ නෞමන් අලීගේ පන්දුවක් හමුවේ, මැතිව්ස් ගෙ පිත්තෙහි වැදී එය පසුපන්දුවක් ලෙසින් මොහොමඩ් රිස්වාන් රැකගත්තේ, ඇන්ජිට ලකුණු 42කින් පමණක් සෑහීමට පත්වීමට ඉඩහසර උදා කරමින්.\nතරගාවලිය පුරාවටම සාර්ථක වන්නට උත්සාහ කළ නායක දිමුත් කරුණාරත්නට ද මෙම තරගයේ යම්තාක් දුරකට සාර්ථක වීමට ඉඩහසර ලබාදෙමින් පාකිස්ථානු පන්දු යවන්නන් ඔහුව ද දවාගත්තේ අර්ධ ශතකයට ලකුණු 10ක් පමණක් ඉතිරිව තිබියදියි.\nදිමුත් දැවී ගියේ ලකුණු 40ක් ලබා සිටියදි, යසීර් ෂා ගේ පන්දුවකට හසු වීමෙන්.\nරමේෂ් මෙන්ඩිස් ලකුණු 35යි.\nමෙම තරගයේ දී මංගල ටෙස්ට් වරම් දිනූ දුනිත් වෙල්ලාලගේ ලකුණු 11ක් තම කණ්ඩායම වෙනුවෙන් රැස්කරගත්තා.\nපළමු ඉනිම වෙනුවෙන් විශිෂ්ට පන්දු යැවීමක නිරත වූ පාකිස්ථාන කණ්ඩායමේ නසීම් ෂා සහ යසීර් ෂා පළමු ඉනිම වෙනුවෙන් තම කණ්ඩායමේ වැඩිම කඩුලුලාභින් ලෙසින් තේරීපත් වුණා.\nඔවුන් බිඳ දැමූ කඩුලු සංඛ්‍යාව 03ක්.\nමොහොමඩ් නවාස් කඩුලු 02ක් බිඳ දමද්දී, නෞමාන් අලී එක් කඩුල්ලක් බිඳ දැමුවා.",
       "URL": "https://www.hirunews.lk/310902/දිගින්-දිගටම-අසාර්ථක-වූ-පිතිකරුවන්-ලකුණු-අතරට-පැමිණෙද්දී-ශ්‍රී-ලංකා-කණ්ඩායමේ-පළමු-ඉනිම-378කට-සීමා-වෙයි",
       "Category": "Local News",
       "Parent URL": "https://www.hirunews.lk/local-news.php?pageID=994"
}