{
       "Source": "hirunews",
       "Timestamp": "Thursday, 30 November 2017 - 1:47",
       "Headline": "අයහපත් කාලගුණය නිසා පළාත් කිහිපයක පාසල් අද වැසේ",
       "News Content": "බස්නාහිර / දකුණ / මධ්‍යම සහ ඌව පළාත්වල සියලු පාසල් අද (30) දිනයේ වසා තැබීමට තීරණය වී තිබෙනවා.\nපවතින අයහපත් කාලගුණික තත්වය හේතුවෙනුයි මෙම පියවර ගෙන ඇත්තේ.\nඅධ්‍යාපන අමාත්‍ය අකිල විරාජ් කාරියවසම් මේ බව කියාසිටියා.\nමේ අතර දිවයිනේ ප්‍රදේශ රැසකට බලපා තිබෙන තද සුළං තත්ත්වයක් හේතුවෙන් දේපොළ හානි රැසක් වාර්තා වී තිබෙන බව ආපදා කළමනාකරණ මධ්‍යස්ථානය පවසනවා.\nකාලගුණ විද්‍යා දෙපාර්තමේන්තුව අනතුරු ඇඟවුයේ දිවයිනේ දකුණු සහ නිරිත දිග ප්‍රදේශවල සුළඟේ වේගය පැයට කිලෝ මීටර් 80 දක්වා ඉහළ යා හැකි බවයි.\nදිවයිනේ දකුණු පළාතට අයත් ගාල්ල සහ මාතර දිස්ත්‍රික්කවලට ඊයේ රාත්‍රියේ සිටම වර්ෂා සහිත කාලගුණයක් පැවතියා.\nඇතැම් ස්ථානවල ගස් කඩා වැටීම හේතුවෙන් ගාල්ල, හබරාදූව, හීනටිගල, නාගොඩ, යටලමත්ත, ආදී ප්‍රදේශවල විදුලි බලයද ඇන හිට තිබූ බව අප ප්‍රාදේශීය වාර්තාකරුවන් සඳහන් කළා.\nවර්ෂාව සහ තද සුළං තත්ත්වය හේතුවෙන් ගාල්ල නගරයට බලපෑම් එල්ල වී තිබුණා.\nගාල්ල කොළඹ ප්‍රධාන මාර්ගය සහ ගාල්ල කොළඹ දුම්රිය මාර්ගවල ද ගමනාගමනය ගස් කඩා වැටීම් හේතුවෙන් අවහිර වී තිබුනා.\nමාතර දිස්ත්‍රික්කයේ ප්‍රදේශ රැසකට ඊයේ රාත්‍රියේ සිට ඇද හැලෙන අධික වර්ෂාව සහ දැඩි සුළං තත්ත්වය හේතුවෙන් ප්‍රදේශ රැසකට දැඩි බලපෑම් ඇතිව තිබෙනවා.\nඅප වාර්තාකරු පැවසුවේ ප්‍රදේශ රැසක විදුලියද විසන්ධි වී ඇති බවයි.\nමේ අතර දුම්රිය දෙපාර්තමේන්තුව සඳහන් කළේ උඩරට දුම්රිය මාර්ගයේ 145 වන සහ 147 වන සැතපුම් කනු අතර කොටසේ පස් කඳු කඩාවැටීම් 5 ක් සිදුව ඇති බැවින් එම මාර්ගයේ දුම්රිය ධාවන කටයුතු නානුඔය දක්වා පමණක් සිදුකෙරෙන බවයි.\nඊයේ පස්වරුවේ පැවති අධික වර්ෂාපතනය සහ තද සුළං තත්ත්වය හේතුවෙන් වෙරළබඩ දුම්රිය මාර්ගයටද ගස් කඩා වැටී තිබුණා.\nමේ හේතුවෙන් එම මාර්ගයේ දුම්රිය ධාවනයටද බාධා මතුවී තිබුණද අවහිරතා මඟ හරිමින් දුම්රිය ධාවනය කිරීමට කටයුතු යොදා තිබෙන බව දුම්රිය දෙපාර්තමේන්තුව සඳහන් කළා.\nකාලගුණ විද්‍යා දෙපාර්තමේන්තුව රතු නිවේදනයක් නිකුත් කරමින් සඳහන් කළේ දිවයිනේ දකුණු සහ නිරිත දිග ප්‍රදේශවලට ඉදිරි පැය 12 ක කාලය තුළ පැයට කිලෝමීටර් 80 ක පමණ ඉතා තද සුළං බලාපොරොත්තු විය හැකි බවයි.\nදකුණ, සබරගමුව, මධ්‍යම, ඌව සහ බස්නාහිර පළාත්වල ඇතැම් ස්ථානවලට මිලිමීටර් 150 ට වැඩි ඉතා තද වැසිද අනෙකුත් ප්‍රදේශවල ඇතැම් ස්ථානවලට මිලිමීටර් 100 ට වැඩි තද වැසිද ඇතිවිය හැකි බව එම දෙපාර්තමේන්තුව නිවේදනය කළා.\nකාලගුණ විද්‍යා දෙපාර්තමේන්තුව පැවසුවේ දිවයින වටාවන ගැඹුරු සහ නොගැඹුරු මුහුදු ප්‍රදේශවල ඉතා තද වැසි සහ ඉතා තද සුළං ඇතිවන අතර සුළඟේ වේගය පැයට කිලෝමීටර් 90 ත් 100 ත් දක්වා වැඩිවිය හැකි බවයි.\nමේ හේතුවෙන් ධීවර සහ නාවික කටයුතුවලින් වළකින ලෙසද එම දෙපාර්තමේන්තුව ඉල්ලා සිටිනවා.\nමෙම සුළං තත්ත්වය හෙට පස්වරුව දක්වාම පවතිනු ඇති බවට අනතුරු අඟවා තිබෙනවා.\nපවතින අධික වර්ෂාව හේතුවෙන් ඉහළ කොත්මලේ ජලාශයේ වාන් දොරටුවක්ද විවෘත  කළ බවයි ආපදා කළමනාකරණ මධ්‍යස්ථානයේ සහකාර අධ්‍යක්‍ෂ ප්‍රදීප් කොඩිප්පිලි සඳහන් කළේ.\nමේ අතර මාතලේ සහ මහනුවර දිස්ත්‍රික්ක සඳහා ජාතික ගොඩනැගිලි පර්යේෂණ සංවිධානය නිකුත් කර ඇති නාය යාම් අනතුරු ඇගවීම අද මධ්‍යහ්න 12 ට ඉදිරි පැය 12 ක කාලය සඳහාත් දීර්ඝ කළ බවයි ජාතික ආපදා කළමනාකරණ මධ්‍යස්ථානය ප්‍රකාශ කළේ.",
       "URL": "https://www.hirunews.lk/177254/අයහපත්-කාලගුණය-නිසා-පළාත්-කිහිපයක-පාසල්-අද-වැසේ",
       "Category": "Local News",
       "Parent URL": "https://www.hirunews.lk/local-news.php?pageID=4194"
}