{
       "Source": "hirunews",
       "Timestamp": "Thursday, 22 September 2016 - 19:31",
       "Headline": "වියළි කාලගුණයෙන් ප්‍රදේශ ගණනාවක ජනතාවට පීඩා",
       "News Content": "දිවයිනේ දිස්ත්‍රික්ක ගණනාවකට බලපා ඇති වියළි කාලගුණය හේතුවෙන් විශාල ජනතාවක් පීඩාවට පත්ව තිබෙනවා.\nපොළොන්නරුව ආපදා කළමනාකරණ මධ්‍යස්ථානය පවසන්නේ මේ හේතුවෙන් දිස්ත්‍රික්කයේ පීඩාවට පත්ව ඇති පවුල් සංඛ්‍යාව 14348 දක්වා ඉහළ ගොස් ඇති බවයි.\nදිවයිනට බලපා ඇති වියළි කාලගුණයත් සමඟ ප්‍රදේශ රැසක ළිං සහ ජල මූලාශ්‍ර සිඳීයාමට ලක්ව තිබෙනවා.\nඅප වාර්තාකරු පැවසුවේ පොළොන්නරුව, වැලිකන්ද, දිඹුලාගල, මැදිරිගිරිය, ලංකාපුර, තමන්කඩුව යන ප්‍රාදේශීය ලේකම් කොට්ඨාසවල වියළි කාලගුණික තත්ත්වය තවදුරටත් වර්ධනය වී ඇති බවයි.\nපානීය ජල ගැටලුවට මුහුණ දී සිටින පොළොන්නරුව දිස්ත්‍රික් ජනතාව සඳහා ආපදා කළමනාකරණ මධ්‍යස්ථානය මැදිහත්ව ජල බවුසර් මගින් ජලය ලබාදීමට පියවර ගෙන ඇතත් ප්‍රදේශවාසීන් පවසන්නේ එය ප්‍රමාණවත් නොවන බවයි.\nමේ අතර අම්බලන්තොට ප්‍රදේශයේ උඩුදුම්බර, තලවිල්ල, මයුරපුර, තිස්සපුර ආදී ප්‍රදේශ රැසක වගාවන් ජලය නොමැතිවීම හේතුවෙන් විනාශ වී තිබෙනවා.\nඅප වාර්තාකරු සඳහන් කළේ ප්‍රදේශයේ කුඹුරු අක්කර 20 කට ආසන්න සංඛ්‍යාවක් සහ අනෙකුත් භෝග වගාවන්ගෙන් අක්කර 139 කට වැඩි ප්‍රමාණයක් විනාශ වී ඇති බවයි.\nමේ අතර මාතර දිස්ත්‍රික්කයේ අකුරැස්ස, තිබ්බටුවාන උතුර සහ වලගෙපියද්ද යන ග්‍රාම නිලධාරී වසම්වල ජනතාව උග්‍ර ජල ගැටලුවකට මුහුණ පා සිටින බව වාර්තාවනවා.\nඉන් පවුල් 700 කට අයත් පුද්ගලයින් 1500 කට අධික ජනතාවක් පීඩාවට පත්ව සිටිනවා.",
       "URL": "https://www.hirunews.lk/143594/වියළි-කාලගුණයෙන්-ප්‍රදේශ-ගණනාවක-ජනතාවට-පීඩා",
       "Category": "Local News",
       "Parent URL": "https://www.hirunews.lk/local-news.php?pageID=4867"
}