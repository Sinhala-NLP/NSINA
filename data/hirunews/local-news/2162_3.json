{
       "Source": "hirunews",
       "Timestamp": "Sunday, 07 February 2021 - 19:34",
       "Headline": "එළුවන් සපාකෑමේ සිද්ධියක් නිසා බදුල්ලේ පුද්ගල ඝාතනයක්",
       "News Content": "බණ්ඩාරවෙල - ඇටැම්පිටිය ප්‍රදේශයේදී 58 හැවිරිදි පුද්ගලයෙකු තියුණු ආයුධයකින් පහරදී ඝාතනය කර තිබෙනවා.\nඝාතනයට ලක්වූ පුද්ගලයා ප්‍රදේශයේ එළු ගාලක් පවත්වාගෙන යන අයෙකු බවයි පොලීසිය පැවසුවේ.\nඔහුගේ එළු ගාලේ සිටි එළුවන් දෙදෙනෙකු මීට සතියකට පමණ පෙර මියගොස් ඇත්තේ ප්‍රදේශයේ තවත් පුද්ගලයෙකුට අයත් සුනඛයෙකු සපාකෑම හේතුවෙන්.\nඑම පුද්ගලයා ද සුනඛයන් කිහිපදෙනෙකු සුරතලයට ඇති දැඩි කරන අතර එළුවන් සපාකෑමේ සිද්ධිය පදනම් කර ගනිමින් දෙපාර්ශවය අතර අවස්ථා කිහිපයකදී බහින් බස්වීම් සිදුවී තිබුණා.\nඑහි ප්‍රතිඵලයක් ලෙස සුනඛයාගේ හිමිකරු විසින් එළු ගාලේ හිමිකරුට තියුණු ආයුධයකින් පහරදී ඊයේ (06) මෙලෙස ඝාතනය කර තිබෙනවා.\nසිද්ධිය සම්බන්ධයෙන් සුනඛයාගේ හිමිකරු සහ තවත් පුද්ගලයෙකු අත්අඩංගුවට ගෙන ඇති අතර, ඔවුන් අධිකරණයට ඉදිරිපත් කිරීමට නියමිත බවයි ඇටම්පිටිය පොලිස් ස්ථානාධිපතිවරයා සඳහන් කළේ.\nමියගිය පුද්ගලයා ඇටම්පිටිය වත්තේ පදිංචි 58 හැවිරිදි පස්දරු පියෙක්.",
       "URL": "https://www.hirunews.lk/261924/එළුවන්-සපාකෑමේ-සිද්ධියක්-නිසා-බදුල්ලේ-පුද්ගල-ඝාතනයක්",
       "Category": "Local News",
       "Parent URL": "https://www.hirunews.lk/local-news.php?pageID=2162"
}