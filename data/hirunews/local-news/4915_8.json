{
       "Source": "hirunews",
       "Timestamp": "Saturday, 20 August 2016 - 18:18",
       "Headline": "ඔලූවිල් සරසවියේ විරෝධයක් - උසස් අධ්‍යාපන ඇමතිගේ විවෘත කිරීම කල් යයි",
       "News Content": "ඔලූවිල් අග්නිදිග විශ්වවිද්‍යාලයේ සිසුන් පිරිසක් අද (20) එම සරසවිය ඉදිරිපිට විරෝධතාවක නිරතවුණා.\nකළු කොඩි රැගෙන ඔවුන් එලෙස විරෝධය පළ කළේ මීට පෙර විවෘත  කර තිබූ ශිෂ්‍ය නේවාසිකාගාර සංකීර්ණය යළි විවෘත කිරීමට උසස් අධ්‍යාපන සහ මහාමාර්ග අමාත්‍ය ලක්ෂ්මන් කිරිඇල්ල අද පැමිණෙන බවට ලද තොරතුරකට අනුවයි.\nඅද (20) පෙරවරු 10 ට අදාළ නේවාසිකාගාරය විවෘත කරන බව උසස් අධ්‍යාපන සහ මහාමාර්ග අමාත්‍යාංශයේ මාධ්‍ය ඒකකයද නිවේදනය කර තිබුණා.\nඒ, අදාළ විවෘත කිරීමට මාධ්‍ය ආවරණ ලබාදෙන ලෙස ඉල්ලමින්.\nකෙසේ වෙතත් විරෝධතාවයේ නිරත සිසුන් සමඟ විශ්වවිද්‍යාල පාලනාධිකාරිය සාකච්ඡා කර විසඳුමකට පැමිණීමට උත්සාහ කළද එය ව්‍යර්ථ වූ බවයි එහි සිටි හිරු වාර්තාකරු ප්‍රකාශ කළේ.\nකෙසේ වෙතත් අද (20) පස්වරුව වනතුරු නේවාසිකාගාරය විවෘත කිරීම සඳහා උසස් අධ්‍යාපන අමාත්‍යවරයා නොපැමිණි බවයි හිරු ප්‍රවෘත්ති අංශයට වාර්තා වුණේ.\nඅප ඒ පිළිබඳව උසස් අධ්‍යාපන සහ මහාමාර්ග අමාත්‍යාංශයේ මාධ්‍ය ඒකකයෙන් විමසීමක් කළා.\nඑහි ප්‍රකාශකයෙකු කියා සිටියේ අමාත්‍යවරයා අද මඩකලපුව ප්‍රදේශයේම මාර්ග ව්‍යාපෘති කිහිපයක් විවෘත කිරීමේ අවස්ථාවන්ට එක්වූ නිසා අදාළ උත්සවයට සහභාගිවීමට නොහැකිවූ බවයි.\nඒ සඳහා වෙනත් දිනයක් ලබාදෙන ලෙස විශ්වවිද්‍යාලයේ උපකුලපතිවරයාට දැන්වූ බවද එම ප්‍රකාශකයා වැඩිදුරටත් සඳහන් කළා.",
       "URL": "https://www.hirunews.lk/141081/ඔලූවිල්-සරසවියේ-විරෝධයක්-උසස්-අධ්‍යාපන-ඇමතිගේ-විවෘත-කිරීම-කල්-යයි",
       "Category": "Local News",
       "Parent URL": "https://www.hirunews.lk/local-news.php?pageID=4915"
}