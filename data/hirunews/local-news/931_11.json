{
       "Source": "hirunews",
       "Timestamp": "Thursday, 18 August 2022 - 14:46",
       "Headline": "දෙකෙළවර යා නො කෙරෙන කිරිගල්පොල්ල පාලම (වීඩියෝ)",
       "News Content": "නගරබද ව ප්‍රවාහන පද්ධතිය කෙතරම් සංවර්ධනය කෙරුණත් බොහෝ ග්‍රාමීය ප්‍රදේශවල ජනතාවට එම ප්‍රතිලාභ හිමි නො වන තත්ත්වයක් පැවතීම ගැටලුවක්.\nබඩල්කුඹුර ප්‍රාදේශීය ලේකම් කොට්ඨාශයට අයත් කිරිගල්පොල්ල ඇතුළු ගම්මාන රැසක ජනතාව වෙනුවෙන් මැණික් ගඟ හරහා ඉදිකිරීමට සැලසුම්\nකළ පාලම එවැනි ගැටලුවකට මුහුණ පා ඇති බව වාර්තා වනවා.\nරුපියල් මිලියන 10ක වියදමින් මෙම පාලමේ ඉදිකිරීම් කටයුතු ආරම්භ කර ඇති නමුත් එහි පාලම් කණු පමණක් ඉදිකර තිබිය දී කොන්ත්‍රාත්කරුවන් නික්ම ගොස් ඇති බව යි ගම්වාසීන් පවසන්නේ.\nමේ හේතුවෙන් වෙලංහින්න, දිවුලහෙල, අස්වැද්දුම, පිටපොල, වරලන්ද සහ ගල්කුනුගොල්ල යන ගම්මානවල වැසියන් දැඩි ගමනාගමන අසීරුතාවන්ට පත් ව ඇති බව සඳහන්.\nකෘෂිකර්මාන්තය සිය ජීවනෝපාය කරගත් මෙම වැසියන් දහසකුත් බාධා මධ්‍යයේ නෙලා ගත් සිය අස්වනු වෙළෙඳපොළට රැගෙන යාමට ද නො හැකි තත්ත්වයක් මේ හේතුවෙන් උද්ගත ව තිබෙනවා.\nකිරිගල්පොල්ල විහාරයට පිවිසීමට ඇති එක ම මාර්ගය ද වැටී ඇත්තේ, මෙම පාලම හරහා බැවින් මැණික් ගඟේ ජල මට්ටම ඉහළ යන අවස්ථාවල දී පන්සල හුදෙකලා වන්නේ, ගම්වැසියන්ට දානය පවා රැගෙන යාමට නො හැකි වීම හේතුවෙන්.\nසංවර්ධන ව්‍යාපෘති අතරමඟ නතර වීම මෙරට ග්‍රාමීය ප්‍රදේශ ආශ්‍රිත ව දක්නට ලැබෙන අලුත් තත්ත්වයක් නො වේ.\nජනතාවගේ වගකීම් පැහැර හරින මෙවැනි කොන්ත්‍රාත්කරුවන් සම්බන්ධයෙන් බලධාරීන් නො පමාව පියවර ගත යුතු වන්නේ, එම කොන්ත්‍රාත්කරුවන් අවභාවිත කරන්නේ ජනතා මුදල් වන බැවිනු යි.",
       "URL": "https://www.hirunews.lk/313107/දෙකෙළවර-යා-නො-කෙරෙන-කිරිගල්පොල්ල-පාලම-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=931"
}