{
       "Source": "hirunews",
       "Timestamp": "Friday, 26 August 2022 - 15:20",
       "Headline": "ගලෙන්බිදුණුවැව යකල්ල හුරුළුවැව රෝහල අවදානමක (වීඩියෝ)",
       "News Content": "ප්‍රතිසංස්කරණ කටයුතු ඇරඹුණ ද විවිධ අක්‍රමිකතා හේතුවෙන් ගලෙන්බිදුණුවැව යකල්ල හුරුළුවැව රෝහල ප්‍රදේශයේ ජනතාවට අහිමි වී යාමේ අවදානමක් මතු ව තිබෙනවා.\nඒ රෝහලේ ඉදි කිරීම් සඳහා යොදන ලද යකඩ කම්බි ඇතුළු විවිධ දෑ සොර සතුරන් විසින් රැගෙන යාමේ තත්ත්වයක් ද උද්ගත වී ඇති බව යි වාර්තා වන්නේ.\nදීර්ඝ කාලයක් පුරා නිසි නඩත්තු කටයුත්තකට ලක් නො වූ හුරුළුවැව රෝහලට නව ගොඩනැගිලි සංකීර්ණයක් ලබාදීමත්, පැරණි ගොඩනැගිල්ල ප්‍රතිසංස්කරණය කිරීම සඳහාත් 2021 වසරේ දී වැඩ අරඹන ලද්දේ, හුරුලුවැව ගොවි ජනපදයේ දහස් සංඛ්‍යාත පිරිසකට යළි නැවුම් පොරොත්තුවක් එක් කරමින්.\nරෝහලේ ඉදිකිරීම් කටයුතු කොන්ත්‍රාත්කරැවකුට ලබා නො දී ශ්‍රී ලංකා යුද හමුදාවේ දායකත්වයෙන් සිදු කිරීමට ද පියවර ගනු ලැබුවා.\nඑලෙස ආරම්භ කළ රෝහල් ගොඩනැගිල්ලේ වැඩ කටයුතු අද වන විට අතරමඟ ඇණ හිට ඇත්තේ, ඉදි කිරීම් සඳා යොදා තිබූ කම්බි කපා යාමත් සමඟින්.\nආසියානු සංවර්ධන බැංකුවේ ආධාර යටතේ ඉදි කිරීම් ඇරඹූ මෙම රෝහලේ කටයුතු සඳහා මේ වන විටත් විශාල මුදලක් වැය කර අවසන්.\nමේ පිළිබඳ නිසි අවධානයක් යොමු කර මෙම ස්ථානයට නිසි ආරක්ෂාවක් ලබා දී ප්‍රතිසංස්කරණ කටයුතු අඛණ්ඩව කරගෙන යාමට අවශ්‍ය කටයුතු සපයා දීම බලධාරීන් සතු වගකීමක් නො වේ ද?",
       "URL": "https://www.hirunews.lk/313793/ගලෙන්බිදුණුවැව-යකල්ල-හුරුළුවැව-රෝහල-අවදානමක-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=912"
}