{
       "Source": "hirunews",
       "Timestamp": "Saturday, 14 May 2022 - 6:36",
       "Headline": "ලක්ෂ්මන් හුළුගල්ල අභාවප්‍රාප්ත වෙයි",
       "News Content": "ඔස්ට්‍රෙලියාවේ සිඩ්නි නුවර නියෝජනය කරමින්, මෙරට කොන්සල් ජනරාල්වරයා ලෙස කටයුතු කළ ලක්ෂ්මන් හුළුගල්ල අභාවප්‍රාප්ත වී තිබෙනවා.\nඒ ඔස්ට්‍රෙලියාවේ දී යි.\n2020 වර්ෂයේ දී ජාතික ආරක්ෂාව පිළිබඳ මාධ්‍ය මධ්‍යස්ථානයේ අධ්‍යක්ෂ ජනරාල් ලෙස හුළුගල්ල කටයුතු කළා.\nජාතික ආරක්ෂාව පිළිබඳ මාධ්‍ය මධ්‍යස්ථානය දේශපාලන බල පෙරළියත් සමග විසුරුවා හැරීමෙන් පසුවයි හුළුගල්ලට නව තනතුරක් ලෙස කොන්සල් ධුරය හිමිවන්නේ.\nමොහු මහ බ්‍රිතාන්‍යයේ හා ඔස්ට්‍රෙලියාවේ ශ්‍රී ලංකා තානාපති කාර්යාලයේ නියෝජ්‍ය කොමසාරිස් තනතුරට පත්කිරීමට 2020 වර්ෂයේ දී යෝජනා කෙරුණා.\nඒ අනුවයි ඔහුට ඔස්ට්‍රෙලියාවේ සිඩ්නි නුවර කොන්සල් ජනරාල් තනතුර හිමිවූයේ.\nශ්‍රී ලංකාව හා ඔස්ට්‍රෙලියාව අතර අධ්‍යාපනික සබඳතා වැඩි දියුණු කිරීමටත්, ශ්‍රී ලංකාවේ කාර්මික හා වැඩිදුර අධ්‍යාපන ආයතන සමඟ සබඳතා පුළුල් කර ගැනිමෙන් ශ්‍රී ලංකාවේ සිට ඔස්ට්‍රෙලියාවට සංක්‍රමණය වන පුහුණු ශ්‍රමිකයින්ගෙන් වැඩි ප්‍රතිලාභ ලබා ගැනීමටත් ජාත්‍යන්තර කාර්යයභාරය ඉටු කිරීමට හුළුගල්ල කටයුතු කළා.\nදෙරට අතර මිත්‍රශීලී ද්විපාර්ශ්වීය සබඳතා තවදුරටත් දියුණු කර දෙරටේ වෙළෙඳ, සංචාරක සබඳතා වැඩි දියුණු කර ගැනීමේ වැදගත්කම කොන්සල් ජනරාල් ලක්ෂ්මන් හුළුගල්ල මෙරට පාලනයට සහ ඔස්ට්‍රෙලියානු රජයට සිය ධුර කාලය තුළ පෙන්වා දුන්නා.\nකලාපයේ ආර්ථික සංවර්ධනය සඳහා ගුවන් හා මුහුදු ප්‍රවාහනයේ කලාපීය කේන්ද්‍රස්ථානයක් ලෙස ශ්‍රී ලංකාවේ භූගෝලීය පිහිටීමෙන් ලැබෙන වාසිය මගින් සාක් කලාපය තුළ ශ්‍රී ලංකාව ඔස්ට්‍රෙලියාවේ වැදගත් වෙළෙඳ හවුල්කරුවෙකු බවට විවිධ දේශනවල දී ලක්ෂ්මන් හුළුගල්ල විසින් අවධාරණය කරමින්, මෙරට සංවර්ධනයට අවශ්‍ය ජාත්‍යන්තර සබඳතා තහවුරු කිරීමට ක්‍රියා කළ අයෙක්.\nලක්ෂ්මන් හුළුගල්ලේ අභාවප්‍රාප්ත වී ඇත්තේ අද (14) උදෑසන වන අතර, මියයන විට ඔහු 66 වැනි වියෙහි පසුවුණා.",
       "URL": "https://www.hirunews.lk/304289/ලක්ෂ්මන්-හුළුගල්ල-අභාවප්‍රාප්ත-වෙයි",
       "Category": "Local News",
       "Parent URL": "https://www.hirunews.lk/local-news.php?pageID=1170"
}