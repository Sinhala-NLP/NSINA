{
       "Source": "hirunews",
       "Timestamp": "Friday, 11 March 2022 - 8:33",
       "Headline": "අත්‍යවශ්‍ය ඖෂධ 60ක මිල ඉහළට",
       "News Content": "අත්‍යවශ්‍ය ඖෂධ 60ක මිල ඩොලරයට සාපේක්ෂව ඉහළ දැමීම පිළිබඳව වන මිල සංශෝධන ඇතුළත් ගැසට් පත්‍රය ඉදිරි දින දෙක තුළ නිකුත් කරන බව ඖෂධ නිෂ්පාදනය, සැපයුම් හා නියාමන රාජ්‍ය අමාත්‍යාංශය පවසනවා.\nඑහි ලේකම්, වෛද්‍ය සමන් රත්නායක සඳහන් කළේ, අද දිනය තුළ නව මිල සංශෝධනය මිල නියාමන කමිටුව මගින් ලබාදීමට නියමිතව ඇති බවයි.\nඉන් අනතුරුව එය නීති කෙටුම්පත් දෙපාර්තමේන්තුවට යොමුකර ගැසට් නිවේදනය පළ කිරීමට නියමිත යි.\nඅමෙරිකානු ඩොලරයේ අගය රුපියල් 230 දක්වා පෙරේදා ඉහළ යෑමත් සමඟ ඖෂධ ආනයනකරුවන්ට ඖෂධ ආනයනයේ දී මුහුණ දීමට සිදුව ඇති ගැටළු සම්බන්ධයෙන් දැනුවත් කරමින් ඉල්ලා ඇත්තේ 50%ක මිල වැඩිවීමක් අවශ්‍ය බවට යි.\nඒ අනුව ඖෂධ නිෂ්පාදනය, සැපයුම් හා නියාමන රාජ්‍ය අමාත්‍යාංශය ඖෂධ මිල නියාමන කමිටුවට ඉදිරිපත් කිරීමෙන් පසු 20%ක මිල වැඩිවීමක් සඳහා අනුමැතිය ලබාදී තිබුණා.\nඑහෙත් ඊයේ දිනයේ යළිත් ඩොලරයේ අගය 260 දක්වා ඉහළ යෑමත් සමඟ ඊට සාපේක්ෂව යළි මිල සමාලෝචනයක් කිරීමට මිල නියාමන කමිටුව වෙත යොමුකර තිබෙනවා.\nඑතෙක් ඖෂධ නොසඟවා දැනට පවතින මිලට අලෙවි කරන ලෙසයි රාජ්‍ය අමාත්‍යාංශයේ ලේකම්, වෛද්‍ය සමන් රත්නායක, පෞද්ගලික අංශයේ ඖෂධ ආනයනකරුවන්ගෙන් ඉල්ලා සිටියේ.",
       "URL": "https://www.hirunews.lk/299201/අත්‍යවශ්‍ය-ඖෂධ-60ක-මිල-ඉහළට",
       "Category": "Local News",
       "Parent URL": "https://www.hirunews.lk/local-news.php?pageID=1301"
}