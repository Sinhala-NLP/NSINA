{
       "Source": "hirunews",
       "Timestamp": "Friday, 09 June 2023 - 6:58",
       "Headline": "සැකකටයුතු ලෙස කුඩා දරුවෙක් මියයයි",
       "News Content": "මුල්ලේරියාව-හල්බරාව ප්‍රදේශයේදී ඊයේ (08) කුඩා දරුවෙකු වීදුරු බෝතලයක කටු ඇනී ලේ ගලන තුවාල සහිතව මිය ගොස් සිටින බවට 119 මධ්‍යස්ථානයෙන් ලද පණිවිඩයක් මත මුල්ලේරියාව පොලිස් ස්ථානය විමර්ශනයක් ආරම්භ කර තිබෙනවා.\nමෙසේ මියගොස් ඇත්තේ වයස අවුරුදු 05ක් වන මාළඹේ, හල්බරාව ප්‍රදේශයේ පදිංචි දරුවෙක්.\nමියගිය දරුවාගේ පියා වෙන්ව ජීවත්වන අතර මව දිවා කාලයේ රැකියාවක් සඳහා පිටව යන බැවින්, තම ආච්චී හා සීයාගේ රැකවරණය යටතේ සිටිය\nදී හල්බරාව ප්‍රදේශයේ වැඩබිමක් ඉදිරිපිටදී මෙම දරුවා බිඳී ගිය වීදුරු බෝතලයක කටු ඇනී සිදු වූ ලේ ගලන තුවාල සහිතව මිය ගොස් සිට ඇති බවටයි සිදු කරන ලද විමර්ශනයේදී අනාවරණය වී ඇත්තේ.\nකෙසේ වෙතත් ඊයේ සවස් කාලයේ අසල තණකොළ කපන පුද්ගලයෙකුට සිය දරුවා පිළිබඳව සෙවිල්ලෙන් සිටින ලෙස පවසා ආච්චි සහ සීයා අවමංගල්‍යයකට සහභාගි වීම සඳහා නිවසින් පිටව ගොස් තිබෙනවා.\nදරුවා පිළිබඳව තොරතුරක් නොමැති වීමෙන් තණකොළ කපන තැනැත්තා දරුවා සොයා ඇති අතර ඔහු දැක ඇත්තේ විදුරු බෝතල් කටු ඇනි මිය ගිය දරුවාගේ නිසල සිරුරයි.\nපසුව ඔහු ඒ පිළිබඳව ප්‍රදේශවාසීන්ටද පවසා ඇති අතර අනතුරුව පොලිසිය වෙත දැනුවත් කර තිබෙනවා.\nමහේස්ත්‍රාත් පරීක්ෂණය හා අධිකරණ වෛද්‍ය නිලධාරිවරයා ස්ථානීය පරීක්ෂණය සිදුකර ඇති අතර මෘත ශරීරය පශ්චාත් මරණ පරීක්ෂණය සඳහා මුල්ලේරියාව බෝවන රෝග විද්‍යාතනයේ මෘත ශරීරාගාරයේ තැන්පත් කර ඇති බවයි වාර්තා වන්නේ.\nමෙය මනුෂ්‍ය ඝාතනයක් ද යන්න සම්බන්ධයෙන් අනාවරණය කර ගැනීම සඳහා මුල්ලේරියාව පොලිස් ස්ථානය වැඩිදුර විමර්ශන සිදුකර ගෙන යනු ලබයි.",
       "URL": "https://www.hirunews.lk/337414/සැකකටයුතු-ලෙස-කුඩා-දරුවෙක්-මියයයි",
       "Category": "Local News",
       "Parent URL": "https://www.hirunews.lk/local-news.php?pageID=284"
}