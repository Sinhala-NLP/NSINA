{
       "Source": "hirunews",
       "Timestamp": "Monday, 24 July 2023 - 11:20",
       "Headline": "ෂාෆ්ටර්ගේ මරණයට හේතු සොයන පංච පුද්ගල කමිටුව අදත් රැස්වෙයි",
       "News Content": "ජනශක්ති සමූහයේ ව්‍යාපාරික අධ්‍යක්ෂක දිනේෂ් ෂාෆ්ටර්ගේ මරණය ඝාතනයක්ද? නැතහොත් සියදිවි නසාගැනීමක්ද යන්න සම්බන්ධ අවසන් නිගමනය අධිකරණයට ඉදිරිපත් කිරීම සඳහා කොළඹ මහේස්ත්‍රාත් අධිකරණය විසින් පත් කළ පංච පුද්ගල අධිකරණ විශේෂඥ වෛද්‍ය කමිටුව අද (24) දිනයේත් රැස්වීමට නියමිතයි.\nමෙම කමිටුව ඊයේ පේරාදෙණිය විශ්වවිද්‍යාලයීය වෛද්‍ය පීඨයේදී සිය සාකච්ඡා ආරම්භ කරනු ලැබුවා.\nදිනේෂ් ෂාෆ්ටර්ගේ මරණය සම්බන්ධයෙන් බරපතල ගැටළුකාරී තත්ත්වයක් අධිකරණය ඉදිරියේ මතුව තිබූ බැවින් ඒ සඳහා විද්‍යාත්මක ප්‍රවේශයකින් තීරණයක් ගැනීමට අධිකරණ වෛද්‍ය විද්‍යා ක්‍ෂේත්‍රයේ ඉහළම ජ්‍යෙෂ්ඨත්වය මත පදනම් වූ ප්‍රමාණික විද්වතුන්ගේ ලේඛනයක් ඉදිරිපත් කරන ලෙස කොළඹ අතිරේක මහේස්ත්‍රාත් රජීන්ද්‍රා ජයසූරිය නියෝග කර තිබුණේ පසුගිය පෙබරවාරි 17 වනදායි.\nඒ අනුවයි මෙම කමිටුව පත්කරනු ලැබුවේ.\nමෙම විශේෂඥවරු පෙරේදා පස්වරුවේ මහනුවරට ළඟාවී තිබුණා.\nමෙරට ජ්‍යෙෂ්ඨතම අධිකරණ වෛද්‍යවරු පස්දෙනාගෙන් සමන්විත මෙම විශේෂඥ මණ්ඩලය දිනේෂ් ෂාෆ්ටර්ගේ මරණය සම්බන්ධයෙන් ලැබුණු විද්‍යාත්මක දත්ත ගොනු සහ පර්යේෂණ වාර්තා අද දක්වා සමාලෝචනය කරනු ඇති.\nමෙම පංච පුද්ගල අධිකරණ වෛද්‍ය විශේෂඥ කමිටුව විසින් කළ ඉල්ලීමකට අනුව කරාපිටිය ශික්ෂණ රෝහලේදී දිනේෂ් ෂාෆ්ටර්ගේ දෙවැනි වෝහාරික පශ්චාත් මරණ පරීක්ෂණය සිදුකරනු ලැබුවේ පසුගිය මැයි මාසයේදීයි.\nඑම පශ්චාත් මරණ පරීක්ෂණයේදී මෙතෙක් ලබාගත් දත්තවලට එපිටින් ඇති විද්‍යාත්මක සාධක පිළිබඳව සොයාබැලීමට රජයේ රසපරීක්ෂක දෙපාර්තමේන්තුවටත්, විශ්වවිද්‍යාල මට්ටමේ සහ ඉහළ ප්‍රමිතිගත රසායානාගාර වෙත යොමු කර ඇති තොරතුරු පරීක්ෂණ වාර්ත සමාලෝචනය කිරීමද ඊයේ සහ අද සිදුවනවා.\nඅනතුරුව දිනේෂ් ෂාෆ්ටර්ගේ මරණයට හේතුව සියදිවි නසාගැනීමක්ද, නැතහොත් ඝාතනයක්ද යන්න පිළිබඳ අවසන් නිර්දේශය මෙම පංච පුද්ගල කමිටුව විසින් වෛද්‍ය විද්‍යාත්මක කරුණු මත පදනම්ව අධිකරණය වෙත ලබාදෙනු ඇති.\nමෙම කමිටුවට පේරාදෙණිය විශ්වවිද්‍යාලයේ වෛද්‍ය පීඨයේ අධිකරණ විද්‍යා දෙපාර්තමේන්තුවේ විශේෂ අධිකරණ වෛද්‍ය මහාචාර්ය දිනේෂ් ප්‍රනාන්දු, කොළඹ විශ්වවිද්‍යාලයේ අධිකරණ විද්‍යා දෙපාර්තමේන්තුවේ විශේෂඥ අධිකරණ වෛද්‍ය මහාචාර්ය අසේල මෙන්ඩිස්, රුහුණු විශ්වවිද්‍යාලයේ වෛද්‍ය පීඨයේ අධිකරණ විද්‍යා දෙපාර්තමේන්තුවේ විශේෂඥ අධිකරණ වෛද්‍ය මහාචාර්ය යූ.සී.ඩී. පෙරේරා, මහනුවර ජාතික රෝහලේ හිටපු විශේෂඥ අධිකරණ වෛද්‍ය එස්. ෂිවසුබ්‍රමනියම් සහ ගාල්ල කරාපිටිය ශික්ෂණ රෝහලේ විශේෂඥ අධිකරණ වෛද්‍ය නිලධාරී පී.ආර්. රුවන්පුර ඇතුළත්.",
       "URL": "https://www.hirunews.lk/342328/ෂාෆ්ටර්ගේ-මරණයට-හේතු-සොයන-පංච-පුද්ගල-කමිටුව-අදත්-රැස්වෙයි",
       "Category": "Local News",
       "Parent URL": "https://www.hirunews.lk/local-news.php?pageID=156"
}