{
       "Source": "hirunews",
       "Timestamp": "Friday, 30 September 2022 - 15:33",
       "Headline": "උද්ධමනය තවත් ඉහළට (වීඩියෝ)",
       "News Content": "කොළඹ පාරිභෝගික මිල දර්ශකයේ නවතම දත්ත අනුව ගත වූ අගෝස්තු මාසය හා සැසඳීමේ දී සැප්තැම්බර් මාසයේ උද්ධමනය 69.8% දක්වා ඉහළ ගොස් තිබෙනවා.\nඒ පෙර මාසයේ සටහන් වූ 64.3%ට වඩා 5.5%ක උද්ධමන වර්ධනයක් පෙන්වමින්.\nමෙම දත්ත අනුව පෙර වසරේ සැප්තැම්බර් මාසය හා සැසඳීමේ දී මේ සැප්තැම්බරය වන විට ගත වූ මාස 12ක කාලය තුළ උද්ධමනයෙහි ප්‍රතිශතාත්මක වැඩිවීම 64.1%කින් ඉහළ ගොස් තිබෙන්නේ පෙර වසරේ සැප්තැම්බරයේ පෙන්නුම් කළ උද්ධමනාත්මක අගය වූ 5.7%ක අගය 12.25ක ගුණයකින් වැඩි වෙමින්.\nමේ අතර ගත වූ අගෝස්තුව හා සැසඳීමේ දී සැප්තැම්බරය වන විට ආහාර කාණ්ඩයේ උද්ධමනය 94.9% දක්වා 1.2%කින් වැඩි වූයේ අගෝස්තුවේ දී ආහාර කාණ්ඩයේ උද්ධමනය ලෙස වාර්තා වූ 93.7%ක අගයට වඩා වැඩි අගයක් පෙන්වමින්.\nආහාර නො වන කාණ්ඩයේ උද්ධමනය ද ගත වූ අගෝස්තු මාසය හා සැසඳීමේ දී 7.4%කින් ඉහළ ගොස් ඇත්තේ එහි උද්ධමනාත්මක අගය 57.6% දක්වා වැඩි කරමින්.\nමේ අතර අදාල සංඛ්‍යා දත්ත වාර්තා අනුව සැප්තැම්බර් මාසයේ දී ඇල්කොහොල් හා දුම්කොල ආශ්‍රිත නිෂ්පාදනවල උද්ධමන අගය 39.4%ක් ලෙස ඉහළ ගියේ පෙර මාසයට වඩා 3.8%ක ප්‍රතිශතාත්මක වර්ධනයක් පෙන්නුම් කරමින්.\nතව ද රෙදිපිළි සහ පාවහන් කාණ්ඩයේ උද්ධමනය සැප්තැම්බර් මාසයේ දී දැක්වුණේ 66.0%ක් ලෙසයි.\nඒ ගත වූ අගෝස්තුව හා සැසඳීමේ දී 10%ක වර්ධනයක්.\nතව ද ඉකුත් අගෝස්තු මාසය හා සැසඳීමේ දී නිවාස, ජලය, විදුලිය ගෑස් සහ ඉන්ධන ඇතුලත් කාණ්ඩයේ උද්ධමනය 21.8% සිට 31.2% දක්වා ඉහළ ගියේ පෙර මාසය හා සැසඳීමේ දී 9.4%ක වර්ධනයක් පෙන්නුම් කරමින්.\nමේ අතර සැප්තැම්බර් මාසයේ දී ප්‍රවාහන වියදම් දැක්වෙන කාණ්ඩයේ උද්ධමනය 150.4%ක් ලෙස එම වාර්තාවේ සඳහන් වන අතර පසුගිය වසරේ සැප්තැම්බර් මාසයේ දී එම අගය සටහන් වූයේ 8.3%ක් ලෙසයි.\nඒ අනුව පෙර වසර හා සැසඳීමේ දී ප්‍රවාහන වියදම්වල වර්ධනය 142.1%කින් ඉහළ ගොස් තිබෙනවා.\nතව ද ගත වූ අගෝස්තුව හා සැසඳීමේ දී සන්නිවේදන කාණ්ඩයේ උද්ධමනයෙහි කැපී පෙනෙන වැඩි වීමක් පෙන්නුම් කරන අතර එම අගය 7.3% සිට 23.5% දක්වා 16.2%ක ප්‍රමාණයකින් ඉහළ ගොස් තිබීම විශේෂත්වයක්.\nමෙම දත්ත වාර්තාව අනුව හෝටල් සහ ආපන ශාලා වියදම් ඇතුළත් කාණ්ඩයේ උද්ධමන ප්‍රතිශතය ගත වූ අගෝස්තුවේ සිට සැප්තැම්බර්ය වන විට 87.8% සිට 96.6% දක්වා 8.8%කින් ඉහළ ගොස් තිබෙනවා.",
       "URL": "https://www.hirunews.lk/316706/උද්ධමනය-තවත්-ඉහළට-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=833"
}