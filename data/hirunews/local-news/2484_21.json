{
       "Source": "hirunews",
       "Timestamp": "Tuesday, 01 September 2020 - 13:02",
       "Headline": "වර්ජිත දුම්රිය රියදුරන්, සාමාන්‍යාධිකාරීවරයා සමඟ සාකච්ඡාවක (වීඩියෝ)",
       "News Content": "චීන මැදිරි සහිත දුම්රිය ධාවනයෙන් ඉවත්වීමට ගත් තීරණය සම්බන්ධයෙන් දුම්රිය එන්ජිං රියදුරන්ගේ සංගමය දුම්රිය සාමාන්‍යාධිකාරීවරයා සමඟ මේ වන විට සාකච්ඡාවක් ආරම්භ කර තිබෙනවා.\nමේ අතර ඊයේ මධ්‍යම රාත්‍රියේ සිට ආරම්භ කළ මෙම වෘත්තීය ක්‍රියාමාර්ගය හේතුවෙන් අද පෙරවරුවේ එක් දුම්රියක් පමණක් ධාවනය නොවූ බව දුම්රිය සාමාන්‍යාධිකාරී ඩිලන්ත ප්‍රනාන්දු ප්‍රකාශ කළා.\nපොල්ගහවෙල සිට කොළඹ දක්වා ධාවනය වීමට නියමිතව තිබූ දුම්රිය මෙලෙස ධාවනය නොවූ බවයි ඔහු කියා සිටියේ.\nඑහෙත් දුම්රිය එන්ජිං රියදුරන්ගේ සංගමය ප්‍රකාශ කළේ දුම්රිය 6ක් පමණ ධාවනය නොවන බවයි.\nඑලෙස ධාවනය නොකෙරෙන චීන මැදිරි සහිත දුම්රියවලට රුමේනියා මැදිරි එක්කර ධාවනය කිරීමට කටයුතු කරන බව සාමාන්‍යාධිකාරීවරයා ප්‍රකාශ කළා.\n2008 වසරේදී මෙම චීන මැදිරි මෙරටට ගෙන්වා ඇති අතර, මේ වන විට මැදිරි 100ක් පමණ මෙරට පවතිනවා.\nඉන් මැදිරි 50ක් පමණ ධාවනයට යොදවා ඇති බවයි දුම්රිය වෘත්තීය සමිති ප්‍රකාශ කළේ.\nදුම්රිය 5කට පමණ චීන මැදිරිත් අනෙත් ඒවාට රුමේනියාවෙන් ගෙන්වන ලද මැදිරිත් සවිකර ඇති බවද ඔවුන් කියා සිටියා.\nමෙම චීන මැදිරි සහිත දුම්රියවල තිරිංග දෝෂ පවතින බවට දුම්රිය රියදුරන් මීට පෙර පාලන අධිකාරියට දැනුම් දී තිබුණා.\nඑහෙත් ඊට මෙතෙක් විසදුමක් ලබාදී නොමැති බවයි දුම්රිය එන්ජිං රියදුරන්ගේ සංගමයේ ලේකම් ඉන්දික දොඩම්ගොඩ කියා සිටියේ.",
       "URL": "https://www.hirunews.lk/249144/වර්ජිත-දුම්රිය-රියදුරන්-සාමාන්‍යාධිකාරීවරයා-සමඟ-සාකච්ඡාවක-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2484"
}