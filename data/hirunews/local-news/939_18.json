{
       "Source": "hirunews",
       "Timestamp": "Monday, 15 August 2022 - 13:32",
       "Headline": "ජනපති ලේකම්ගෙන් රාජ්‍ය ආයතන ප්‍රධානීන්ට දැනුම්දීමක්",
       "News Content": "රජයේ හෝ රාජ්‍ය නිලධාරීන් පාර්ශ්වකරුවන් වන අධිකරණ කටයුතුවල දී අමාත්‍යාංශ ලේකම්වරුන්, පළාත් ප්‍රධාන ලේකම්වරුන් ඇතුලු නිලධාරීන් කිසිදු අවස්ථාවක අගවිනිසුරුවරයා ඇතුලු අධිකරණ නිලධාරීන් සමඟ ඍජුව ලිපි ගනුදෙනු කිරීමෙන් වැළකී සිටිය යුතු බව ජනාධිපති ලේකම් සමන් ඒකනායක රාජ්‍ය ආයතන ප්‍රධානීන්ට දැනුම්දී තිබෙනවා.\nසියලුම අමාත්‍යාංශ ලේකම්වරුන්, පළාත් ප්‍රධාන ලේකම්වරුන්, දෙපාර්තමේන්තු ප්‍රධානීන්, දිස්ත්‍රික් ලේකම්වරුන්, රාජ්‍ය සංස්ථා හා ව්‍යවස්ථාපිත මණ්ඩල ප්‍රධානීන් වෙත අද (15) ලිපියක් යොමු කරමිනුයි ඔහු මෙම දැනුම්දීම සිදුකර ඇත්තේ.\nආයතන සංග්‍රහයේ 27 වන පරිච්ඡේදයේ විධිවිධාන සහ ඊට අදාළ රාජ්‍ය පරිපාලන චක්‍රලේඛ උපදෙස් පරිදි නීතිපති දෙපාර්තමේන්තුව සමඟ පමණක් ලිපි ගණුදෙනු කිරීමට වග බලාගත යුතු බව එහි දැක්වෙනවා.\nමෙම කරුණුවලට පරිබාහිර කරුණු සම්බන්ධයෙන් නීතිපති දෙපාර්තමේන්තුව සමඟ ලිපි ගනුදෙනු කරන්නේ නම් එය ජනාධිපති කාර්යාලය හරහා සිදුකළ යුතුයි.",
       "URL": "https://www.hirunews.lk/312812/ජනපති-ලේකම්ගෙන්-රාජ්‍ය-ආයතන-ප්‍රධානීන්ට-දැනුම්දීමක්",
       "Category": "Local News",
       "Parent URL": "https://www.hirunews.lk/local-news.php?pageID=939"
}