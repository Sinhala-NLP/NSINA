{
       "Source": "hirunews",
       "Timestamp": "Friday, 08 September 2017 - 12:58",
       "Headline": "ජොන්ස්ටන් නිදොස් ද? තීන්දුව නොවැම්බර් 10",
       "News Content": "2010 - 2014 වසර 5 සඳහා වත්කම්, බැරකම් හෙළි නොකිරීමේ චෝදනාවට හිටපු අමාත්‍ය ඒකාබද්ධ විපක්ෂයේ පාර්ලිමේන්තු මන්ත්‍රී ජොන්ස්ටන් ප්‍රනාන්දුට එරෙහිව අල්ලස් කොමිසම පවරා ඇති නඩු 5, චෝදනාවලට ඔහුව නිදොස් කර නිදහස් කරන්නැයි විත්තියේ නීතිඥයා කළ ඉල්ලීම ගැන නියෝගය ලබන නොවැම්බර් 10 දින ලබා දෙන බව කොළඹ ප්‍රධාන මහේස්ත්‍රාත් ලාල් රණසිංහ බණ්ඩාර අද(08) දැනුම් දී තිබෙනවා.\nඅද පැමිණිල්ලේ සාක්ෂි විභාගය අවසන් කළ අතර පරීක්ෂණ පැවැත් වූ අල්ලස් කොමිසමේ ප්‍රධාන විමර්ශන නිලධාරී පොලිස් පරීක්ෂකවරයා සාක්ෂි දී තිබෙනවා.\nඑහිදී විත්තියේ නීතිඥවරයා අසා ඇත්තේ සැකකරුට එරෙහිව චෝදනා සනාථ කිරීම සඳහා අත්‍යවශ්‍ය සාධකයක් වන ඇමතිවරුන්ගේ හා නියෝජ්‍ය ඇමතිවරුන්ගේ වත්කම්- බැරකම් ප්‍රකාශ දීම ගැන ජනාධිපති ලේකම් කාර්යාලයේ ලේඛන අධිකරණයට ඉදිරිපත් කරන්නේද යන්නයි.\nඑහිදී ප්‍රධාන විමර්ශන නිලධාරියා පවසා ඇත්තේ එසේ ඉදිරිපත් නොකරන බවයි.\nපැමිණිල්ලේ අසම්පුර්ණ පරීක්ෂණ නිසා සැකකරු වන හිටපු අමාත්‍ය ජොන්ස්ටන් ප්‍රනාන්දු නිදොස් කර නිදහස් කරන්නැයි විත්තියේ නීතිඥවරයා එහිදී ඉල්ලීමක් කළා.",
       "URL": "https://www.hirunews.lk/170430/ජොන්ස්ටන්-නිදොස්-ද-තීන්දුව-නොවැම්බර්-10",
       "Category": "Local News",
       "Parent URL": "https://www.hirunews.lk/local-news.php?pageID=4332"
}