{
       "Source": "hirunews",
       "Timestamp": "Monday, 18 April 2016 - 7:51",
       "Headline": "නව පොලිස්පති ගැන අවසන් තීරණයකට ව්‍යවස්ථා සභාවට",
       "News Content": "නව පොලිස්පතිවරයා කවුරුන්ද යන්න පිළිබඳ අවසන් තීරණයක් ගැනීමට ව්‍යවස්ථා සභාව අද රැස්වනවා.\nපාර්ලිමේන්තුවේ නියෝජ්‍ය මහලේකම් නීල් ඉද්දවල හිරු ප්‍රවෘත්ති අංශය සිදුකළ විමසීමකදී කියා සිටියේ පස්වරු 3ට කථානායකවරයාගේ ප්‍රධානත්වයෙන් පාර්ලිමේන්තු සංකීර්ණයේදී ව්‍යවස්ථා සභාව රැස්වන බවයි.\nහිටපු පොලිස්පතිවරයා විශ්‍රාම ගැනීමෙන් පසු නව පොලිස්පති ධුරය සඳහා ජ්‍යෙෂ්ඨ නියෝජ්‍ය පොලිස්පතිවරුන් වන පූජිත ජයසුන්දර එස් එම් වික්‍රමසිංහ සහ චන්දන වික්‍රමරත්නගේ නම් ජනාධිපතිවරයා විසින් ව්‍යවස්ථා සභාව වෙත එවා තිබුණා.\nඑම තුන්දෙනා අතුරෙන් පොලිස්පතිවරයා කවුරුන් ද යන්න පිළිබදව අද රැස්වන ව්‍යවස්ථාව සභාව අවසන් නිර්දේශ ඉදිරිපත් කිරීමට නියමිතයි.\nපොලිස්පති ධුරය සඳහා යෝජනා කර ඇති නියෝජ්‍ය පොලිස්පතිවරුන් තුන්දෙනා අද දිනයේ ව්‍යවස්ථා සභාව  හමුවේ පෙනී සිටීමටද නියමිතයි.\nදැනට ජ්‍යෙෂ්ඨත්වයේ ඉදිරියෙන්ම පසුවන ජ්‍යෙෂ්ඨ නියෝජ්‍ය පොලිස්පති එස් එම් වික්‍රමසිංහ මේ වනවිට කටයුතු කරන්නේ පොලිස් මූලස්ථානයේ ආරක්ෂක දිසාව භාරවයි.\nජනාධිපති ආරක්ෂක අංශය ඇතුළු සියලූ ප්‍රභූ ආරක්ෂක අංශ ඔහු යටතේ පවතින අතර ධුරයෙන් විශ්‍රාම යාමට එස්.එම් වික්‍රමසිංහට තවත් වසර 3 ක් ඉතිරිව තිබෙනවා.\nඔහු දැනට වැඩබලන පොලිස්පතිවරයා ලෙසද කටයුතු කරනවා.\nජ්‍යෙෂ්ඨ නියෝජ්‍ය පොලිස්පති පූජිත් ජයසුන්දර මේ වනවිට බස්නාහිර පළාත් භාර ජ්‍යෙෂ්ඨ නියෝජ්‍ය පොලිස්පතිවරයා ලෙස කටයුතු කරන අතර ඔහුට ඉතිරිව ඇති සේවා කාලය වසර 3 යි මාස 10 ක්.\nජ්‍යෙෂ්ඨ නියෝජ්‍ය පොලිස්පති චන්දන වික්‍රමරත්න දැනට දකුණු පළාත් භාර ජ්‍යෙෂ්ඨ නියෝජ්‍ය පොලිස්පතිවරයා ලෙස කටයුතු කරන අතර ඔහු සබරගමුව පළාත් භාර වැඩබලන ජ්‍යෙෂ්ඨ නියෝජ්‍ය පොලිස්පතිවරයා ලෙස ද කටයුතු කරනවා.\nඔහුගේ සේවා කාලය අවසන් වීමට තවත් වසර හයක් ඉතිරිව පවතිනවා.",
       "URL": "https://www.hirunews.lk/131085/නව-පොලිස්පති-ගැන-අවසන්-තීරණයකට-ව්‍යවස්ථා-සභාවට",
       "Category": "Local News",
       "Parent URL": "https://www.hirunews.lk/local-news.php?pageID=5084"
}