{
       "Source": "hirunews",
       "Timestamp": "Tuesday, 12 October 2021 - 13:15",
       "Headline": "මැතිව්ස්, යළි ජාතික කණ්ඩායමට එක්වීමට සූදානම්",
       "News Content": "ශ්‍රී ලංකා ජාතික ක්‍රිකට් පිලට එක්වීමට තමන් කැමැත්තෙන් පසුවන බවට හිටපු නායකයෙකු වන ඇන්ජලෝ මැතිව්ස් ශ්‍රී ලංකා ක්‍රිකට් වෙත දැනුම් දී ඇති බව වාර්තා වනවා.\nඒ පිළිබඳ මැතිව්ස් සහ ශ්‍රී ලංකා ක්‍රිකට් අතර නිල සන්නිවේදනයක් මෙතෙක් සිදුව නැහැ.\nකෙසේ නමුත්, මැතිව්ස්ගේ අභිලාශ ලිපිය සම්බන්ධයෙන් ශ්‍රී ලංකා ක්‍රිකට් අද විශේෂ රැස්වීමකදී සලකා බලනු ඇතැයි ක්‍රික් ඉන්ෆෝ වෙබ් අඩවිය වාර්තා කළා.\nමේ වසර මුලදී ඇන්ජලෝ මැතිව්ස් කියා සිටියේ, තමා ශ්‍රී ලංකා කණ්ඩායමේ ඉදිරි තරග සංචාර සඳහා එක්වීමට අදහස් නොකරන බවයි.\nඒ, මැතිව්ස් ඇතුළු ජ්‍යේෂ්ඨ ක්‍රීඩකයින් සහ ශ්‍රී ලංකා ක්‍රිකට් අතර ක්‍රිකට් කොන්ත්‍රාත්තු සම්බන්ධයෙන් මාස ගණනාවක් පැවති අර්බුදයෙන් අනතුරුවයි.\nඑහිදී මැතිව්ස්ට ඩොලර් 50,000ක වැටුප් කප්පාදුවක් ශ්‍රී ලංකා ක්‍රිකට් මඟින් යෝජනා කර තිබුණා.\nමෙම කාලය තුළයි ඇන්ජලෝ මැතිව්ස්, දිමුත් කරුණාරත්න සහ දිනේෂ් චන්දිමාල් ශ්‍රී ලංකා සීමිත පන්දු වාර කණ්ඩායම්වලින් ඉවත් කෙරුණේ.\nනැවත කණ්ඩායමට එක්වීමට අවස්ථාවක් හිමිවුවහොත් මැතිව්ස් ටෙස්ට් ක්‍රිකට් ක්‍රීඩාවට අවතීර්ණ වනු ඇති.\nඑහිදී ඔහු නොවැම්බරයේ සංචාරක බටහිර ඉන්දීය කොදෙව් පිල සමඟ පැවැත්වෙන ටෙස්ට් තරගාවලියට සහභාගිවීමට අපේක්ෂා කරන බව සඳහන්.",
       "URL": "https://www.hirunews.lk/284782/මැතිව්ස්-යළි-ජාතික-කණ්ඩායමට-එක්වීමට-සූදානම්",
       "Category": "Local News",
       "Parent URL": "https://www.hirunews.lk/local-news.php?pageID=1633"
}