{
       "Source": "hirunews",
       "Timestamp": "Thursday, 21 December 2017 - 20:00",
       "Headline": "පුත්තලමේ එක් කෝටි විසි ලක්ෂයේ දාහකය ?",
       "News Content": "හිරු සී.අයි.ඒ හරහා අප මේ මස 05 වැනිදා හෙළිකලේ පුත්තලම රෝහල් භූමිය රෝග පතුරවන මධ්‍යස්ථානයක් බවට පත්ව ඇති ආකාරයයි.\nසැත්කම් මගින් ඉවත් කරනා මිනිස් අවයව කොටස් ඒවා බැහැර කිරීම සදහා සාදා ඇති වල තුලට බැහැර නොකොට ඇතැම් රෝහල් සේවකයන් රෝහලේ විවෘත භූමියට මුදා හරින බව එහිදී අප පෙන්වා දුන්නා.\nඑලෙස විවෘත භූමියට මුදාහරිනා මිනිස් අවයව කොටස් මෙහි වෙසෙන සුනඛයින් රෝහල් භූමිය පුරා රැගෙන ගොස් ආහාරයට ගන්නා අයුරු ද අප හෙළි කළේ සාක්ෂි සාධක සහිතවයි.\nහිරු සී.අයි.ඒ අනාවරණයෙන් පසු පුත්තලම රෝහලේ පැවති මෙම අක්‍රමවත් ක්‍රියාපිළිවෙලට විසදුමක් ලබාදීම සතුටට කරුණක්.\nඑහෙත් මීට වසර දෙකකට පමණ පෙර පුත්තලම රෝහල ඇතුළු අවට ප්‍රදේශවල රෝහල්වල එකතු වන කැලි කසල දහනය කිරීම සදහා රුපියල් එක් කෝටි විසි ලක්ෂයක පමණ මුදලක් වැය කර දාහකයක් ඉදිකර තිබෙන්නේ පුත්තලම සෙම්මන්දලුව ප්‍රදේශයේයි.\nමෙම දාහකය පුත්තලම රෝහලේ ස්ථාපිත කරන ලෙස එවක ඉල්ලා සිටියත් පසුව පුත්තලම රෝහලේ සිට කිලෝමිටර් 5 ක පමණ දුරින් එය ඉදිකර තිබෙනවා.\nරෝහලේ සිට දාහකය දක්වා ප්‍රවාහන පහසුකම් ලබාදීම අපහසු වීම මෙන්ම මෙතෙක් මෙම දාහකයට විදුලි සැපයුම ලබා නොදීම හේතුවෙන් දිනෙන් දින මෙම ස්ථානය වල් වදිමින් පවතිනවා.\nමේ පිළිබඳව අප වයඹ පළාත් සෞඛ්‍ය අමාත්‍යාංශ ලේකම් ටී.බී වික්‍රමසිංහ මහතාගෙන් විමසා සිටියා.\nරාජ්‍ය නිලධාරීන්ගේ අත්තනෝමතික තීන්දු තීරණ හේතුවෙන් වසර දෙකක සිට මේ අත්හැර දමා තිබෙන්නේ රුපියල් එක්කෝටි විසි ලක්ෂයක ජනතා මුදල් නොවේද?\nරුපියල් කෝටි ගණන් වියදම් කර ජනතා මුදල් කාබාසිනියා කිරීමට මීට වගකිව යුතු රාජ්‍ය නිලධාරීන්ට ඇති අයිතිය කුමක්ද?\nහිරු සී.අයි.ඒ අවධි නෙත මෙම දාහකය සක්‍රීය තත්ත්වයට පත්කරන තුරු අවධානයෙන්.",
       "URL": "https://www.hirunews.lk/179002/පුත්තලමේ-එක්-කෝටි-විසි-ලක්ෂයේ-දාහකය",
       "Category": "Local News",
       "Parent URL": "https://www.hirunews.lk/local-news.php?pageID=4162"
}