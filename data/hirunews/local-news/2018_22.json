{
       "Source": "hirunews",
       "Timestamp": "Thursday, 15 April 2021 - 13:27",
       "Headline": "වසර ගණනක් ප්‍රතිසංස්කරණය කර නොමැති අත්තනකඩවල මාර්ගය (වීඩියෝ)",
       "News Content": "මාර්ග සංවර්ධනයට ජනතා බදු මුදලින් විශාල කොටසක් වෙන් කළද මැතිවරණ සමයේදී පමණක්බලධාරීන්ගේ අවධානයට යොමුවන මාර්ග රැසක් මෙරට තුළ තවමත් පවතිනවා.\nඅද හිරු රතු මිනිත්තුව අවධානය යොමුවන්නේ ඡන්ද පොරොන්දුවකට පමණක් සීමා වූ පොළොන්නරුව දිස්ත්‍රික්කයේ එවන් අබලන් මාර්ගයක් පිළිබඳවයි.\nමේ වසර 50කට පමණ පෙර මෙරට ගොවිජන පද ආරම්භයත් සමඟ බිහි වූ  පොළොන්නරුව දිස්ත්‍රික්කයේ ඇලහැර ප්‍රාලේකම් කොට්ඨාසයේ අත්තනකඩවල ජයසිරිපුර ගම්මානයයි.\nමෙම ගම්මානයට ඇති ප්‍රධාන ප්‍රවේශ මාර්ගයවන්නේ බකමූණ ජයසිරිපුර හරහා පොළොන්නරුවට දිවෙන මාර්ගයයි.\nඅදාළ මාර්ගයේ බිංගෙය හංදියේ සිට ජයසිරිපුර දක්වා කිලෝ මීටර් 10ක පමණ දුර ඉතා අබලන් තත්ත්වයේ පැවතීම හේතුවෙන් ප්‍රදේශවාසීන් පත්ව ඇත්තේ දැඩි දුෂ්කරතාවකටයි.\nමාර්ගය ඉදිවීමෙන් පසු කිසිදු අලුත්වැඩියාවක් සිදුකර නොමැති බවයි ප්‍රදේශවාසීන් පවසන්නේ.\nමෙම මාර්ගයේ බස් රථ 7ක් 8ක් පමණ මීට පෙර ධාවනය වුවද මාර්ගයේ දැඩි අබලන් තත්ත්වය හේතුවෙන් මේ වන විට ධාවනය වන්නේ එක් බස් රථයක් පමණයි.\nකෘෂිකර්මාන්තය ප්‍රධාන ජීවනෝපාය මාර්ගය බවට පත්ව ඇති ජනතාව කෘෂිභෝග ප්‍රවාහනයේදීද ගැටලු රැසකට මුහුණ දෙනවා.\nත්‍රිරෝද රථයක් හෝ යතුරු පැදියක් පවා ඉතා අසීරුවෙන් ගමන් කරන මෙම මාර්ගය භාවිත කරමින් අත්තනකඩවල මහා විද්‍යාලය සහ බකමූන මහා විද්‍යාලය දක්වා අධ්‍යාපනය ලැබීමට යන දරුවන් පත්ව ඇත්තේද දැඩි දුෂ්කරතාවකටයි.\nමැතිවරණ සමය ආසන්නවන විට ජනතාව තුළ බලාපොරොත්තු ඇතිකරමින් මාර්ගය අලුත් වැඩියාවට සූදානම් වුවද මැතිවරණය අවසන්වීමත් ඒවා පොරොන්දුවකට පමණක් සීමාවන බවයි ප්‍රදේශවාසීන් චෝදනා කරන්නේ.\nපවුල් 3000ක් පමණ දෛනිකව භාවිත කරන මෙම මාර්ගය පිළිසකර කිරීමට බලධාරීන්ගේ අවධානය යොමුවන තුරු රතු මිනිත්තුව අවධානයෙන්.",
       "URL": "https://www.hirunews.lk/268503/වසර-ගණනක්-ප්‍රතිසංස්කරණය-කර-නොමැති-අත්තනකඩවල-මාර්ගය-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2018"
}