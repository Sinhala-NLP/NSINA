{
       "Source": "hirunews",
       "Timestamp": "Thursday, 06 April 2023 - 6:19",
       "Headline": "පළාත් කිහිපයකට හිරු මුදුන් වෙද්දී තවත් ප්‍රදේශ කිපයකට තද වැසි",
       "News Content": "අද (06) දිනයේ දී බස්නාහිර, සබරගමුව, දකුණු, ඌව, මධ්‍යම, වයඹ සහ උතුරු මැද පළාත්වලත් මන්නාරම දිස්ත්‍රික්කයේත් තැනින් තැන සවස් කාලයේදී හෝ රාත්‍රීකාලයේ දී වැසි හෝ ගිගුරුම් සහිත වැසි ඇති විය හැකි බව කාලගුණ විද්‍යා දෙපාර්තමේන්තුව පවසනවා.\nඒ අතර අදාල පළාත්වල ඇතැම් ස්ථානවලට මි. මී. 50 ට වැඩි තරමක තද වැසිද ඇති විය හැකි බවයි එම දෙපාර්තමේන්තුව පවසන්නේ.\nමේ අතර දකුණු මුහුදුබඩ ප්‍රදේශවල උදේ කාලයේ දී ද වැසි ස්වල්පයක් ඇති විය හැකියි.\nතව ද අප්‍රේල් 05 සිට 15 දක්වා දිනවල දී ශ්‍රී ලංකාව ආශ්‍රිත අක්ෂාංශවලට සෘජුව ම ඉහලින් සූර්යයා පවතින බැවින් අද (06) දින‍යේ දී දහවල් 12:13 ට උඩුගම, නෙළුව, මඩුවන්වෙල, කුඹුක්වැව සහ යාල යන ප්‍රදේශවලට හිරු මුදුන් වනු ඇති බවත් කාළගුණ විද්‍යා දෙපාර්තමේන්තුව පවසනවා.\nමේ අතර ගිගුරුම් සහිත වැසි සමග ඇතිවිය හැකි තාවකාලික තද සුළංවලින් සහ අකුණු මඟින් සිදු වන අනතුරු අවම කර ගැනීමට අවශ්‍ය පියවර ගන්නා ලෙස කාලගුණ විද්‍යා දෙපාර්තමේන්තුව ජනතාවගෙන් කාරුණිකව ඉල්ලා සිටිනවා.",
       "URL": "https://www.hirunews.lk/331791/පළාත්-කිහිපයකට-හිරු-මුදුන්-වෙද්දී-තවත්-ප්‍රදේශ-කිපයකට-තද-වැසි",
       "Category": "Local News",
       "Parent URL": "https://www.hirunews.lk/local-news.php?pageID=431"
}