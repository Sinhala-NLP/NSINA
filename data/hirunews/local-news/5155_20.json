{
       "Source": "hirunews",
       "Timestamp": "Tuesday, 23 February 2016 - 18:47",
       "Headline": "සාස්තර රත්තරංගෙන් කේන්දර සුමනදාසට අභියෝගයක්",
       "News Content": "තමාට සාපරාධී අපහාස සිදුකිරීමට එරෙහිව, ජ්‍යොතිර්වේදී සුමනදාස අබේගුණවර්ධනගෙන් රුපියල් ලක්ෂ 100 ක වන්දි මුදලක් ඉල්ලා අධිකරණ ක්‍රියාමාර්ග ගන්නා බව දකුණු පළාත් සභා මන්ත්‍රී ක්‍රිශාන්ත පුෂ්පකුමාර හෙවත් රත්තරං පවසනවා.\nපසුගියදා නියෝජ්‍ය අමාත්‍ය රන්ජන් රාමනායක මාධ්‍ය හමුවක් පැවැත්වූ අතර, එම මාධ්‍ය හමුවේදී ජ්‍යොතිර්වේදී සුමනදාස අබේගුණවර්ධන දුරකථනයෙන් සම්බන්ධ කරගත්තා.\nඑහිදී ජ්‍යෙතිර්වේදී සුමනදාස අබේගුණවර්ධන, දේවාලයක් පවත්වාගෙන යමින් යන්ත්‍ර මන්ත්‍ර ගුරුකම් සිදුකරන දකුණු පළාත් සභා මන්ත්‍රී ක්‍රිශාන්ත පුෂ්පකුමාර සම්බන්ධයෙන් චෝදනා එල්ලකළේ  ජනාධිපති මෛත්‍රිපාල සිරිසේනට එරෙහිව පුදපූජා කටයුතු සිදුකළ බවටයි.\nගාල්ලේ අද පැවති මාධ්‍ය හමුවකදී දකුණු පළාත් සභා මන්ත්‍රී ක්‍රිශාන්ත පුෂ්පකුමාර හෙවත් රත්තරං ඒ සම්බන්ධයෙන්  දැඩි ප්‍රතිචාරයක් දැක්වූවා.\nඔහු කියා සිටියේ තමන් කිසිවිටෙක දේවාලයේ අයහපත් පූජා සිදු නොකරන බවයි.\nසුමනදාස අබේගුණවර්ධන වත්කම් රැස් කරගත් ආකාරය සොයා බලන ලෙසද, ඔහු ආණ්ඩුවෙන් ඉල්ලීමක් කළේ අසත්‍ය ප්‍රචාර සිදු නොකර අවශ්‍යනම් වත්මන් ජනාධිපතිවරයාට සමීපවන ලෙස සුමනදාස අබේගුණවර්ධනට අභියෝග කරමින්.\nරන්ජන් රාමනායක නියෝජ්‍ය අමාත්‍යවරයා සමඟ දුරකථන සංවාදයේ නිරතවූ ජ්‍යොතිර්වේදී සුමනදාස අබේගුණවර්ධන, හිටපු ජනාධිපතිවරයාගේ සහ ඔහුගේ පවුලේ ආරක්ෂක නිලධාරීන් කිහිපදෙනෙකු  සම්බන්ධයෙන්ද  එදින අදහස් පළ කළා.",
       "URL": "https://www.hirunews.lk/126992/සාස්තර-රත්තරංගෙන්-කේන්දර-සුමනදාසට-අභියෝගයක්",
       "Category": "Local News",
       "Parent URL": "https://www.hirunews.lk/local-news.php?pageID=5155"
}