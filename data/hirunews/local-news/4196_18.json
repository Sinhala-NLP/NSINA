{
       "Source": "hirunews",
       "Timestamp": "Tuesday, 28 November 2017 - 19:35",
       "Headline": "හල්දුම්මුල්ලේ ගව සොරකම",
       "News Content": "ධාවනය කෙරෙන වෑන් රථයක සිට ගෙලට තොන්ඩුවක් දමා මහමග සිටින ගවයන් පැහැරගන්නා ජාවාරමක් පිළිබදව තොරතුරු හල්දුම්මුල්ල ප්‍රදේශයෙන් වාර්තාවනවා.\nපසුගිය කාලය පුරා ගවයන් අතුරුදන්වීම් පිළිබදව ලද තොරතුරු මත ප්‍රදේශයේ ආරක්ෂක කැමරා දර්ශන පරීක්ෂා කිරීමෙන් පසු මෙම සොරකමට අදාල පුද්ගලයින් අත්අඩංගුවට ගැනීමට හල්දුම්මුල්ල පොලීසිය සමත්ව තිබෙනවා.\nහල්දුම්මුල්ල, බලන්ගොඩ, මොණරාගල හා වැල්ලවාය ප්‍රදේශවලින් පසුගිය කාලය පුරා ගවයන් අතුරුදන්විම් පිළිබද ලැබුණු ලද තොරතුරු මත පොලීසිය මාර්ගය දෙපස ව්‍යාපාරික ස්ථාන කිහිපයක ආරක්ෂක කැමරා දර්ශන පරීක්ෂා කර තිබෙනවා.\nඑහිදී අනාවරණ වී ඇත්තේ මැදියම් රාත්‍රියේ හෝ අලුයම් කාලයේ වෑන්රථයකින් පැමිණෙන පිරිසක් මෙම ගවයන් පැහැර ගන්නා බවයි.\nගමන්ගන්නා වෑන්රථයේ සිටින පුද්ගලයින් මග දෙපස සිටින ගවයින්ගේ ගෙලට තොණ්ඩුවක් දමා ගවයන් වෑන්රථයට පටවා ගන්නවා.\nබොහෝ විට මෙලෙස පැහැරගෙන ඇත්තේ ගව පැටවුන් බව පොලීසිය පැවසුවා.\nමෙම තොරතුරු මත සිදුකෙරුණු විමර්ෂනවලින් අනතුරුව ගව සොරකමට අදාල සැකකරුවන් තිදෙනෙකු වෑන්රියද සමගින් බලංගොඩ ප්‍රදේශයේදී අත්අඩංගුවට ගෙන තිබෙනවා.\nකොළඹ ව්‍යාපාරික ස්ථානයකින් කුලී පදනම මත ලබාගත් මෙම වෑන් රථය යොදාගෙන පැහැරගන්නා ලද ගවයින් ඝාතනය කිරීමෙන් අනතුරුව අධිශීතකරන සවිකල ලොරි මගින් කොළඹට ප්‍රවාහනය කෙරුන බව ප්‍රශ්න කිරිම්වලදී සැකකරුවන් හෙළිකර තිබෙනවා.\nපැහැරගන්නා වසු පැටවුන්ගේ මස් එළුමස් සමග මිශ්‍රකර එළුමස් බව හඟවා කොළඹ පිහිටි ඇතැම් සංචාරක හොටල්වලට මොවුන් අලෙවිකර ඇතිබවද පොලීසිය සදහන් කළා.",
       "URL": "https://www.hirunews.lk/177154/හල්දුම්මුල්ලේ-ගව-සොරකම",
       "Category": "Local News",
       "Parent URL": "https://www.hirunews.lk/local-news.php?pageID=4196"
}