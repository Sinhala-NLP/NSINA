{
       "Source": "hirunews",
       "Timestamp": "Saturday, 03 October 2020 - 7:54",
       "Headline": "කෝටි 15 ක හෙරොයින් සමඟ හත්දෙනෙකු නාකොටික් අත්අඩංගුවට (වීඩියෝ)",
       "News Content": "රුපියල් කෝටි 15 කට අධික හෙරොයින් කිලෝ 15 ක් සමඟ සැකකරුවන් හත්දෙනෙකු පොලිස් මත්ද්‍රව්‍ය නාශක කාර්යාංශයේ නිලධාරීන් අත්අඩංගුවට ගෙන තිබෙනවා.\nඑම ඒකකයට ලද තොරතුරක් මත දංකොටුව - කොස්වත්ත - කිරිමැටියාන ප්‍රදේශයේදී හෙරොයින් ග්‍රෑම් 360ක් සමඟ අත්අඩංගුවට ගත් සැකකරුවෙකුගෙන් අනාවරණ කරගත් තොරතුරු මත මෙම ජාවාරමට සම්බන්ධ තවත් සැකකරුවන් දෙදෙනෙකු ඊයේ(02) රාත්‍රියේ අත්අඩංගුවට ගෙන තිබෙනවා.\nඔවුන් යතුරුපැදියකින් ප්‍රවාහනය කරමින් තිබූ හෙරොයින් කිලෝ දෙකයි ග්‍රෑම් 232 ක් එහිදී මත්ද්‍රව්‍යනාශක කාර්යාංශයේ නිලධාරීන්ගේ භාරයට ගෙන තිබෙනවා.\nඔවුන්ගෙන් සිදුකළ වැඩිදුර ප්‍රශ්න කිරීම්වලදී අනාවරණ වූ තොරතුරු මත කිරිමැටියාන ප්‍රදේශයේ නිවසක් තුළ සඟවා තිබූ හෙරොයින් කිලෝ 13 යි ග්‍රෑම් 405 ක් සමඟ තවත් සැකකරුවෙකු අත්අඩංගුවට ගෙන ඇති බවයි පොලිස් මාධ්‍ය කොට්ඨාසය සඳහන් කළේ.\nමේ සඳහා ආධාර අනුබලදුන් තවත් සැකකරුවන් තුන්දෙනෙකුද අත්අඩංගුවට ගැනීමට මෙම වැටලීම සිදුකළ මත්ද්‍රව්‍ය නාශක කාර්යාංශයේ මහනුවර ඒකකයේ නිලධාරීන් සමත්ව තිබෙනවා.",
       "URL": "https://www.hirunews.lk/251686/කෝටි-15-ක-හෙරොයින්-සමඟ-හත්දෙනෙකු-නාකොටික්-අත්අඩංගුවට-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2414"
}