{
       "Source": "hirunews",
       "Timestamp": "Thursday, 14 July 2022 - 21:24",
       "Headline": "ජනපතිගේ ඉල්ලා අස්වීමේ ලිපියේ නීතිමය තත්ත්වය පිළිබඳ සොයාබැලීමක්",
       "News Content": "ශ්‍රී ලංකාවේ සිංගප්පූරු තානාපති කාර්යාලය හරහා ජනාධිපති ගෝඨාභය රාජපක්ෂ ගේ ඉල්ලා අස්වීමේ ලිපියක් මේ වන විට කතානායක වරයා හට ලැබී ඇති බව කතානායකවරයා නිවේදනයක් නිකුත් කරමින් සඳහන් කරනවා.\nමෙහි නිරවද්‍යතාවය පිළිබඳ නැවත පරීක්ෂා කිරීමෙන් අනතුරුව සහ සියලු නීතිමය කටයුතු අවසන් කිරීමෙන් පසුව මේ නිල නිවේදනයක් හෙට දවස තුළ නිකුත් කරන බවයි එම නිවේදනයේ වැඩිදුරටත් දැක්වෙන්නේ.\nමේ අතර ශ්‍රී ලංකා ආණ්ඩුක්‍රම ව්‍යවස්ථාවට අනුව ජනාධිපතිවරයෙකු ඉල්ලා අස් වීමේ දී අදාළ ඉල්ලා අස්වීමේ ලිපිය කතානායකවරයා වෙත යොමු කළ යුතු ආකාරය පැහැදිලිව සඳහන් කර තිබෙනවා.\nආණ්ඩුක්‍රම ව්‍යවස්ථාවේ 38 (1) (ආ) වගන්තිය යටතේ දැක්වෙන්නේ කතානායකවරයා වෙත තමාගේ අත්සනින් යවනු ලබන ලිපියකින් ජනාධිපතිවරයා තම ධුරයෙන් අස් වුවහොත් එවිට ජනාධිපති ධූරය හිස් වන බවයි.\nඊ-මේල් පණිවුඩයක් හරහා ලැබී ඇති බවට සැලකෙන අදාල ඉල්ලා අස්වීමේ ලිපියේ සත්යාපනය තහවුරු කරගැනීමේ නීතිමය තත්වයක් උද්ගත වී ඇති බවයි මේ වන විට වාර්තා වන්නේ.\nමෙවැනි සිදුවීමක් මෙරට දේශපාලනය ඉතිහාසයේ මීට පෙර සිදු වී නොමැති නිසා, ඒ සම්බන්ධයෙන් නීතිපතිවරයාගේ අදහස් විමසීමට ද කතානායක වරයා බලාපොරොත්තුවෙන් සිටින බව කතානායක කාර්යාල ආරංචි මාර්ග සඳහන් කරනවා.\nඑලෙස හෙට දිනයේ දී නීතිපතිවරයාද මුණගැසී ඔහුගේ උපදෙස් ලබා ගැනීමෙන් ද අනතුරුව අදාළ නිවේදනය නිකුත් කරනු ඇති බවටයි වාර්තා වන්නේ.",
       "URL": "https://www.hirunews.lk/309999/ජනපතිගේ-ඉල්ලා-අස්වීමේ-ලිපියේ-නීතිමය-තත්ත්වය-පිළිබඳ-සොයාබැලීමක්",
       "Category": "Local News",
       "Parent URL": "https://www.hirunews.lk/local-news.php?pageID=1021"
}