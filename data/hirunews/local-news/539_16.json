{
       "Source": "hirunews",
       "Timestamp": "Monday, 13 February 2023 - 12:59",
       "Headline": "ඔනේෂ් සුබසිංහගේ ඝාතනය මෙරට දී සැළසුම් කළා දැයි සැකයක්",
       "News Content": "ඉන්දුනීසියාවේ ජකර්තා අගනුවර දී අභිරහස් ලෙස මියගිය කෝටිපති ව්‍යාපාරික ඔනේෂ් සුබසිංහගේ මරණය ශ්‍රී ලංකාවේ සිට සැළසුම් කළා ද යන්න සම්බන්ධයෙන් මේ වනවිට සැක මතුව තිබෙනවා.\nඑමෙන්ම සිද්ධිය සම්බන්ධයෙන් පොලිස්පතිවරයාගේ උපදෙස් මත වැඩිදුර පරීක්ෂණ සඳහා අපරාධ පරීක්ෂණ දෙපාර්තමේන්තුවේ අධ්‍යක්ෂවරයාගේ ප්‍රධානත්වයෙන් කණ්ඩායමක් ඉන්දුනීසියාව බලා පිටත්ව යාමට නියමිතයි.\nඔපේක්ස් හෝල්ඩින්ස්ග් ආයතනයේ කළමනාකාර අධ්‍යක්ෂ 45 හැවිරිදි ඔනේෂ් සුබසිංහ තම බ්‍රසීල ජාතික බිරිඳ, සිව් හැවිරිදි දියණිය හා නිවසේ මෙහෙකාර කාන්තාව සමඟ විනෝද චාරිකාවක් ඉන්දුනීසියාවේ ජකර්තා නුවරට ගොස් සිටිය දීි අභිරහස් ලෙස මියගොස් තිබුණා.\nඑරට මහල් නිවාස සංකීර්ණයක තිබී ව්‍යාපාරිකයාගේ සිරුර හමුවූ අතර, පසුව ජකර්තා පොලිසිය සඳහන් කළේ මෙම මරණය ඝාතනයක් බවට සැක කරන බවයි.\nඔනේෂ් සුබසිංහගේ බ්‍රසීල ජාතික බිරිඳ ඇතුලු පිරිස මෝටර් රථයකින් මහල් නිවාස සංකීර්ණයට පැමිණෙන ආකාරයත්, ව්‍යාපාරිකයා නොමැතිව ඔවුන් ඉන් යළි පිටව යන ආකාරයත් එහි සී සී ටී වී කැමරාවල සටහන්ව තිබෙනවා.\nඑමෙන්ම අද (13) දිනයේ බම්බලපිටිය ප්‍රදේශයේ පිහිටි එම ව්‍යාපාරිකයාගේ නිවස ද අපරාධ පරීක්ෂණ දෙපාර්තමේන්තුවේ නිලධාරීන් විසින් නිරීක්ෂණයට ලක්කිරීමට නියමිතයි.\nඅදාළ ඝාතනය මෙරට සිට සැළසුම් කර ඇති බවට සැක පළ කරන අතර, විදේශ ගතවූයේ එම ඝාතන සැළසුමේ කොටසක් ලෙස ද යන්න සම්බන්ධයෙන් මේ වනවිට විමර්ශන නිලධාරීන්ගේ අවධානය යොමුව තිබෙනවා.\nකෙසේ වෙතත් මේ වනවිට ව්‍යාපාරිකයාගේ බ්‍රසීල ජාතික බිරිඳ සහ මෙහෙකාර කාන්තාව දියණිය ද රැගෙන බ්‍රසීලයට ගොස් ඇති බවටයි වාර්තාවී ඇත්තේ.",
       "URL": "https://www.hirunews.lk/327305/ඔනේෂ්-සුබසිංහගේ-ඝාතනය-මෙරට-දී-සැළසුම්-කළා-දැයි-සැකයක්",
       "Category": "Local News",
       "Parent URL": "https://www.hirunews.lk/local-news.php?pageID=539"
}