{
       "Source": "hirunews",
       "Timestamp": "Thursday, 24 March 2022 - 14:02",
       "Headline": "කබ්‍රාල් මුදල් කාරක සභාව මග හරියි - කඩන් වැටුණේ මොන බැංකුව ද ? (වීඩියෝ)",
       "News Content": "අද දින රැස්වුණු පාර්ලිමේන්තු මුදල් කාරක සභාව හමුවේ පෙනී සිටීමට නියමිතව සිටි, මහබැංකු අධිපති අජිත් නිවාඩ් කබ්‍රාල් ප්‍රමුඛ මුදල් කාරක සභාව එය මග හැරි බව පාර්ලිමේන්තු මන්ත්‍රී ආචාර්ය හර්ෂ ද සිල්වා අද (24) පාර්ලිමේන්තුවේ දී දැඩි ආවේගයකින් යුතුව පවසා සිටියා.\nරටේ පැන නැගි ඇති මූල්‍ය අර්බුදය සම්බන්ධයෙන් සාකච්ඡා කිරීමට සඳුදා දිනයේ දී පැමිණීමට නොහැකි බැවින්, අදාළ සාකච්ඡාවට අද දිනයේ දී පැමිණෙන බව ශ්‍රී ලංකා මහබැංකුව විසින් රාජ්‍ය මුදල් කාරක සභාවේ නියෝජිතයින්ට දන්වා තිබූ බවයි ආචාර්ය හර්ෂ ද සිල්වා කියා සිටියේ.\nඑහෙත්, අද දිනයේ දී අදාළ සංවාදය සඳහා වගකිව යුතු බලධාරින් සහ නිලධාරින් ලෙස මහබැංකු අධිපති ප්‍රමුඛ මුදල් කාරක සභාවේ කිසිදු සභිකයෙකු ඊට එක් නොවුණේ රටේ ව්‍යවස්ථාදායකය වන පාර්ලිමේන්තුව හෑල්ලුවට ලක් කරමින් බවයි මන්ත්‍රීවරයා පෙන්වා දුන්නේ.\nජනාධිපතිවරයා සතුව කිසිදු ව්‍යවස්ථාදායක බලයක් වන නීති සම්පාදනයට ඇති නොහැකියාව සම්බන්ධයෙන් අදහස් පළ කරමින් මන්ත්‍රීවරයා කියා සිටියේ, තැන් තැන්වල සමුළු තබා සංවාද කිරීමෙන් මෙම ගැටලු විසඳීමට නොහැකි බවයි.\nඊට විසඳුම් සෙවීමට නම් අදාළ මුදල් කාරක සභාවේ සභිකයින් අනිවාර්යයෙන්ම පාර්ලිමේන්තු පැමිණිය යුතු අතර, අදාළ ගැටලුවලට ඔවුන් පිළිතුරු සැපයිය යුතු බවත් මන්ත්‍රීවරයා කියා සිටියා.\nස්ථාවර නියෝග යටතේ රජයේ මුදල් පිළිබඳ කාරක සභාවේ යම් කටයුත්තක් සම්බන්ධයෙන් හෝ මුදල් පිළිබඳ විවාද කිරීමට පූර්වයෙන් අදාළ කාරක සභාවේ අවසරය ඊට හිමිවිය යුතු බව පෙන්වා දෙන මන්ත්‍රී හර්ෂ සඳහන් කළේ, අද උදෑසන වනවිට රුපියල අවප්‍රමාණයකට ගමන් කිරීම හේතුවෙන් රට තුළ ඩොලරයේ අගය ද රුපියල් 290කට ආසන්න වී ඇති බවයි.\nරාජ්‍ය මුදල් කාරක සභාවේ අයහපත් ක්‍රියා කලාපය මත මෙලෙස ආර්ථිකය බංකොලොත් ව, රුපියල ද අවප්‍රමාණයට ලක්ව රටේ පිළිගත් රාජ්‍ය බැංකුවක් කඩා වැටී ඇති බවට තොරතුරු ලැබුණු බව ද ආචාර් ය හර්ෂ ද සිල්වා සඳහන් කළා.\nවත්මන් මුදල් කාරක සභාවේ සභිකයින් වන රාණි ජයමහ, සමන්ත කුමාර, ජනාධිපති නීතිඥ සංජීව ජයවර්ධන, මහබැංකු අධිපති අජිත් නිවාඩ් කබ්‍රාල් සහ මහ භාණ්ඩාගාර ලේකම් එස්. ආර්. ආටිගල යන පිරිස විසින් අදාළ සාකච්ඡාවට නොපැමිණෙන බව දැනුම් දුන්නේ උදෑසන 10.45ට ෆැක්ස් පණිවිඩයකින් බව ද මන්ත්‍රීවරයා දැඩි ආවේගයෙන් යුතුව සඳහන් කළේ, අදාළ ෆැක්ස් ලිපිය ද පාර්ලිමේන්තුවේ සභාගත කරමින්.\nරාජ්‍ය මූල්‍ය පිළිබඳ සම්පූර්ණ පාලනය පාර්ලිමේන්තුව සතු වන අතර, මෙම ගැටලුවලට විසඳුම් නොසොයා හෝ පිළිතුරු ලබා නොදී පැනයාම කිසිසේත්ම අනුමත කළ නොහැකි බව පෙන්වා දෙන මන්ත්‍රී හර්ෂ සඳහන් කළේ, බැංකු පද්ධතියම අකර්මන්‍ය වීමට ප්‍රධාන හේතුව වගකිව යුතු කිසිදු අයෙකු මේ සඳහා වග නොවීම බවයි.\nපාර්ලිමේන්තු කැඳවීම් මග හරිමින්, මේ සිදු කරන පාර්ලිමේන්තුව හෑල්ලු කිරීම එතරම් සුබදායක ක්‍රියාවක් නොවන අතර, රටේ බැංකු තුළ ඇත්තේ මහබැංකු අධිපති කබ්‍රාල්ගේ හෝ සභාපතිගේ මුදල් නොව රටේ මහජනතාවගේ මුදල් බව ද මන්ත්‍රී හර්ෂ සඳහන් කළා.\nවගකිව යුතු අමාත්‍යවරයෙකු වන මුදල් අමාත්‍ය බැසිල් රාජපක්ෂ මාස තුනක් පාර්ලිමේන්තුවට පැමිණ නොමැති අතර, මහබැංකු අධිපති ප්‍රමුඛ කණ්ඩායම ද ප්‍රශ්න මගහරිමින්, පාර්ලිමේන්තුව හෑල්ලු කිරීම මුළු රටටම ව්‍යසනයක් ගෙන දෙන්නක් බව අවධාරණය කළ ආචාර්ය හර්ෂ ද සිල්වා වැඩිදුරටත් ප්‍රශ්න කළේ, රටේ මුල්‍යමය අර්බුදය සම්බන්ධ වන ගැටලු සඳහා පිළිතුරු විමසිය යුත්තේ කාගෙන් ද වන බවයි.\n''This is the Constitution !.. What is our power ???...\"\nයනුවෙන් දැඩි වාග් දැඩි වාග් ප්‍රහාරයක් එල්ල කළ ආචාර්ය හර්ෂ ද සිල්වා ආණ්ඩුවෙන් ප්‍රශ්න කර සිටියේ, අන් කිසිවක් නොව, කිසිදු නෛතික පදනමකින් තොර ජනාධිපති මන්දිරයක රටක මූල්‍ය කටයුතු සම්බන්ධ ගැටලු සාකච්ඡා කිරීමට ද ආණ්ඩුක්‍රම ව්‍යවස්ථාවෙන් කිසිදු බලයක් හිමි නොවන බවයි.\nඑය කළ යුත්තේ රටේ උත්තරීතර සභාව වන ව්‍යවස්ථාදායකය තුළ පමණක් ම බව ද මන්ත්‍රීවරයා පෙන්වා දුන්නා.",
       "URL": "https://www.hirunews.lk/300277/කබ්‍රාල්-මුදල්-කාරක-සභාව-මග-හරියි-කඩන්-වැටුණේ-මොන-බැංකුව-ද-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1274"
}