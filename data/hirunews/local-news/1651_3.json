{
       "Source": "hirunews",
       "Timestamp": "Monday, 04 October 2021 - 10:33",
       "Headline": "අවසන් පූර්ව වටයට තව දින 06යි - IPL පිටියේ තුන්කොන් සටනක්",
       "News Content": "2021 ඉන්දීය ප්‍රිමියර් ලීග් තරගාවලියේ මූලික වටයේ තරඟ 49ක් අවසන් වනවිට කණ්ඩායම් 03ක් අවසන් පූර්ව වටය සඳහා සුදුසුකම් ලබා ගැනීමට සමත්ව තිබෙනවා.\nඒ අනුව අවසන් පූර්ව වටයට පිවිසීමට අවස්ථාව ඇත්තේ තවත් එක් කණ්ඩායමකට පමණයි.\nචෙන්නායි සුපර් කිංග්ස්, දිල්ලි කැපිටල් සහ රෝයල් චැලෙන්ජස්  බැංගලෝර් යන කණ්ඩායම් මේ වනවිටත් අවසන් පූර්ව වටයට ඇතුළු වී අවසන්.\nතරගාවලියේ මූලික වටයේ තවත් තරග 07ක් ඉතිරිව ඇති අතර අවසන් පූර්ව වටයේ ඉඩ වෙන්කර ගැනීම සඳහා කොල්කටා නයිට් රයිඩර්ස්, පන්ජාබ් කිංග්ස් සහ  සහ රාජස්ථාන් රෝයල්ස් යන කණ්ඩායම් අතර තුන්කොන් සටනක් මේ වනවිට නිර්මාණය වී තිබෙනවා.\nඒ අනුව රාජස්ථාන් රෝයල්ස් කණ්ඩායමට මූලික වටයේ තවත් තරග 02ක් ඉතිරිව ඇති අතර කොල්කටා සහ පන්ජාබ් කිංග්ස් කණ්ඩායම්වලට ඉතිරිව ඇත්තේ මූලික වටයේ තවත් එක් තරගය බැඟින් පමණයි.\nවිචාරකයින් පවසන්නේ මෙම කණ්ඩායම් තුන එක්වන තරගාවලියේ ඉතිරි තරග තුන ඉතා තියුණු මුහුණුවරක් ගනු ඇති බවටයි.\nපසුගිය වර ශූරයින් වූ මුම්බායි ඉන්දියන් කණ්ඩායමට සහ සන්රයිසස් හයිද්‍රාබාද් කණ්ඩායමට මෙවර තරගාවලිය තුළ එතරම් දක්ෂතා දැක්වීමට හැකියාව ලැබුනේ නැහැ.\nතරගාවලියේ අවසන් පූර්ව වටයේ තරග ලබන 10 වනදා ආරම්භ වන අතර අවසන් පූර්ව වටයට පිවිසෙන කණ්ඩායම් අතර ද තරගයක් නිර්මාණය වන්නේ පූර්ව වටයේ මුල් ස්ථානය දෙකේ එක ස්ථානයක් තහවුරු කර ගැනීම සඳහා යි.",
       "URL": "https://www.hirunews.lk/284012/අවසන්-පූර්ව-වටයට-තව-දින-06යි-ipl-පිටියේ-තුන්කොන්-සටනක්",
       "Category": "Local News",
       "Parent URL": "https://www.hirunews.lk/local-news.php?pageID=1651"
}