{
       "Source": "hirunews",
       "Timestamp": "Monday, 21 September 2020 - 7:29",
       "Headline": "වෙස්වලාගෙන සිටි ටයිල් චමින්දගේ සහයිකාවක් හෙරොයින් සමඟ අල්ලයි",
       "News Content": "පොලිස් මත්ද්‍රව්‍ය කාර්යාංශයේ හෙරොයින් ජාවාරම සම්බන්ධයෙන් චෝදනා එල්ල වී දැනට අත්අඩංගුවට ගෙන සිටින ටයිල් චමින්ද නමැත්තාගේ මත්කුඩු ජාවාරමේ ප්‍රධාන සැකකාරියක රඳවාගෙන ප්‍රශ්න කිරීමට අධිකරණය පොලීසියට අවසර ලබාදී තිබෙනවා.\nඒ අනුව, සැකකාරියව මේ මස 25 වනදා දක්වා රඳවාගෙන ප්‍රශ්න කිරීමටයි මිනුවන්ගොඩ වැබඩලන මහේස්ත්‍රාත් නයනා පුංචිහේවා ඊයේ (20) නියෝග කළේ.\nමිනුවන්ගොඩ නගරයේ දුරකථන හුවමාරු මධ්‍යස්ථානයක් පවත්වාගෙන යමින් සිටි 46 හැවිරිදි මෙම සැකකාරිය ටයිල් චමින්ද අත්අඩංගුවට ගැනීමත් සමඟ අතුරුදන්ව සිටියා.\nමරදගහමුල - හේන්පිටගෙදර ප්‍රදේශයේ පදිංචි මෙම කාන්තාව ඊසි කෑෂ් ක්‍රමයට හෙරොයින් ජාවාරමේ නිරත වී තිබෙනවා.\nමීට අමතරව, හෙරොයින් ජාවාරමට ටයිල් චමින්ද නමැත්තාට ආධාර අනුබල දීමේ චෝදනාව ද ඇයට එරෙහිව එල්ල වී ඇති බවයි පොලීසිය සඳහන් කළේ.\nඅදාළ සැකකාරිය වෙස්වලාගෙන පසුගිය දින කිහිපයේ මිනුවන්ගොඩ නගරයේ සැරිසරා ඇති අතර ඒ පිළිබඳව පොලීසියට ලද තොරතුරකට අනුවයි අත්අඩංගුවට ගෙන තිබුණේ.\nඑමෙන්ම, ගාල්ල - වැලිවත්ත ප්‍රදේශයේ පාසල් දරුවන් ඉලක්ක කර ගනිමින් මත්ද්‍රව්‍ය ජාවාරමේ නිරත වූ අයෙකු ද ඊයේ (20) අත්අඩංගුවට ගෙන තිබෙනවා.\nඒ, මාවා නමැති මත්ද්‍රව්‍ය සැකසීම සඳහා යොදා ගන්නා ද්‍රව්‍යද සමඟින්.\nගාල්ල - උඩුගම - උක්ඕවිට ප්‍රදේශයේ ගිනි අවි දෙකක් ළඟ තබාගෙන සිටි දෙදෙනෙකු ද ඊයේ (20) පොලීසිය අත්අඩංගුවට ගත්තා.",
       "URL": "https://www.hirunews.lk/250713/වෙස්වලාගෙන-සිටි-ටයිල්-චමින්දගේ-සහයිකාවක්-හෙරොයින්-සමඟ-අල්ලයි",
       "Category": "Local News",
       "Parent URL": "https://www.hirunews.lk/local-news.php?pageID=2441"
}