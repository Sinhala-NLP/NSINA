{
       "Source": "hirunews",
       "Timestamp": "Tuesday, 02 February 2021 - 12:47",
       "Headline": "ඊයේ වැඩිම ආසාදිතයන් කොළඹ දිස්ත්‍රික්කයෙන් (වීඩියෝ)",
       "News Content": "ඊයේ (01) මෙරටින් වාර්තාවූ කොරෝනා ආසාදිතයන් 826 දෙනාගෙන් වැඩිම ආසාදිතයන් සංඛ්‍යාව කොළඹ දිස්ත්‍රික්කයෙන් හඳුනාගෙන ඇති අතර, එම සංඛ්‍යාව 212 ක්.\nගම්පහ සහ මහනුවර දිස්ත්‍රික්කවලින් ඊයේ (02) ආසාදිතයන් 100 ඉක්මවා වාර්තාවී ඇති අතර, කුරුණෑගලින් ආසාදිතයන් 78 දෙනෙකු සහ කළුතර දිස්ත්‍රික්කයෙන් ආසාදිතයන් 62 කු වාර්තා වුණා.\nපුත්තලම - කල්අඩිය බෝධිරාපුර මේධානන්ද විද්‍යාලයේ සිසුවියකට කොරෝනා අසාදනය වීමත් සමඟ එම පාසලේ ගුරුවරුන් සහ සිසුන් 23 දෙනෙකු ස්වයං නිරෝධායනයට යොමුකර  තිබෙනවා.\nසිසුවියගේ පියාද කොරෝනා අසාදිතයෙකු වන අතර ඔහු පුත්තලම ඩිපෝවේ සේවකයෙක්.\nකොවිඩ් ආසාදිතයෙකු නේවාසිකව ප්‍රතිකාර ගැනීම හේතුවෙන් බගවන්තලාව ප්‍රාදේශීය රෝහලේ වෛද්‍යවරුන් දෙදෙනෙකු, හෙදියන් තුන්දෙනෙකු සහ කනිෂ්ඨ කාර්ය මණ්ඩලයේ 06 දෙනෙකු ස්වයං නිරෝධායනයට යොමු කර තිබෙනවා.\nදිස්ත්‍රික් වෛද්‍ය නිලධාරි ඒ.එස්.කේ ජයසූරිය කියා සිටියේ මේ වනවිට රෝහලට රෝගීන් ඇතුලක් කර ගැනීම අත්හිටුවා ඇති අතර බාහිර රෝගී අංශය ද තාවකාලිව වසා දමා ඇති බවයි.\nනේවාසිකව ප්‍රතිකාර ගත් කොවිඩ් ආසාදිතයාගේ ඥාති දියණියක් හැටන් බොස්කෝ විදුහලේ ගුරුවරියක ලෙස සේවය කරන අතර ඇය කොවිඩ් ආසාදිතයෙකු ලෙස හඳුනා ගෙන තිබෙනවා.\nසිසුවෙකුට කොවිඩ් ආසාදනය වීම හේතුවෙන් තාවකාලිව වසා දමා තිබු බොස්කෝ විදුහල යළි විවෘත කෙරුණේ ඊයේ දිනයේයි.\nකොවිඩ් ආසාදිත ගුරුවරියගේ සැමියා හැටන් මහේස්ත්‍රාත් අධිකරණයේ නීතිඥයෙකු ලෙස කටයුතු කරන අතර ඔහුද ආසාදිතයෙකු ලෙස හඳුනාගෙන තිබෙනවා.",
       "URL": "https://www.hirunews.lk/261426/ඊයේ-වැඩිම-ආසාදිතයන්-කොළඹ-දිස්ත්‍රික්කයෙන්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2174"
}