{
       "Source": "hirunews",
       "Timestamp": "Thursday, 27 July 2017 - 12:52",
       "Headline": "ජලාශවල ජල මට්ටම සීග්‍රයෙන් පහළ යයි",
       "News Content": "පවතින වියලි කාලගුණ තත්ත්වය හේතුවෙන් දිවයිනේ දිස්ත්‍රික්ක 15 කට නියං තත්ත්වයක් බලපා තිබෙනවා.\nආපදා කළමනාකරණ මධ්‍යස්ථානය සඳහන් කළේ නියගයෙන් මේ වනවිට පුද්ගලයන් ලක්ෂ 06කට පමණ පීඩා එල්ල වී ඇති බවයි.\nපීඩාවට පත් පිරිස් සඳහා සහන සැලසීමේ කටයුතු මේ වනවිටත් ආරම්භ කර ඇති බවයි එහි සහකාර අධ්‍යක්ෂ ප්‍රදීප් කොඩිප්පිලි කියා සිටියේ.\nඑමෙන්ම දැනට බලපා ඇති නියං කාලගුණ තත්ත්වය හේතුවෙන් ජල විදුලි බලාගාරවල නිෂ්පාදන කටයුතුවලටද බාධා එල්ලවී තිබෙනවා.\nවිදුලිබල හා පුනර්ජනනීය බලශක්ති අමාත්‍යාංශයේ මාධ්‍ය ප්‍රකාශක සුලක්ෂණ ජයවර්ධන කියා සිටියේ මෙම තත්ත්වය මත පැය 24 පුරා විදුලිබලය සැපයීම දුෂ්කර වී ඇති බවයි.\nවාරිමාර්ග දෙපාර්තමේන්තුව යටතේ පවතින දිවයිනේ ප්‍රධාන ජලාශ හැත්තෑ තුනේ සක්‍රීය ජලපිරිසැපයුම් මට්ටම සියයට 15 දක්වා පහළ බැස ඇති බවයි එම දෙපාර්තමේන්තුවේ අතිරේක වාරිමාර්ග අධ්‍යක්‍ෂ ජනරාල් ටී.පී. අල්විස් කියා සිටියේ.\nමේ අතර පොළොන්නරුව - කඳුරුවෙල - මානික්කම්පටිය සෙම්පිකාට්ටු ප්‍රදේශයේ කුඹුරු අක්කර 175 ක් ජලය නොමැතිවීම හේතුවෙන් විනාශ වී යාමේ අවදානමකට ලක්ව ඇති බව ගොවීන් පවසනවා.\nහිරු ප්‍රවෘත්ති අංශයට අදහස් දක්වමින් ඔවුන් කියා සිටියේ කුඹුරු අක්කර 30 ක් පමණ ජලය නොමැතිවීමෙන් මේ වනවිටත් විනාශ වී ඇති බවයි.\nඑමෙන්ම දැනට පවතින වියලි කාලගුණ තත්ත්වය හේතුවෙන් දිස්ත්‍රික්ක කිහිපයක කැලෑ ගිනිගැනීම් වාර්තා වනවා.\nමොණරාගල දිස්ත්‍රික්කයේ ඉහළ කන්ද, කුඹුක්කන - ගල්බැම්ම , මැදගම - කහතියන්ගල, බුත්තල තේක්කකඳු, අලියාවත්ත - කන්ද ආදී රක්ෂිත පසුගිය දින කිහිපයේ ගිනිගැනීම්වලට ලක්වූ බවයි අප වාර්තාකරුවන් සඳහන් කළේ.\nඑමෙන්ම මැදගම - කොටියාගල - හිරමණාකන්ද රක්ෂිතය සහ මැදගම නිල්ගල කඳු රක්ෂිතයේද මේ වනවිටත් ගිනිගැනීම් දක්නට ලැබෙනවා.\nමොණරාගල දිස්ත්‍රික් ආපදා කළමනාකරණ මධ්‍යස්ථානයේ සහකාර අධ්‍යක්‍ෂ රවීන්ද්‍ර කුමාර කියා සිටියේ පවතින වියලි කාලගුණය මෙන්ම ඇතැම් මිනිස් ක්‍රියාකාරකම්ද මෙම ගිනිගැනීම්වලට හේතුවී ඇති බවයි.",
       "URL": "https://www.hirunews.lk/166904/ජලාශවල-ජල-මට්ටම-සීග්‍රයෙන්-පහළ-යයි",
       "Category": "Local News",
       "Parent URL": "https://www.hirunews.lk/local-news.php?pageID=4400"
}