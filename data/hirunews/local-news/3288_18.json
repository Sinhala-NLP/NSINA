{
       "Source": "hirunews",
       "Timestamp": "Friday, 21 June 2019 - 17:35",
       "Headline": "පරිසරය රැක ගැනීමේ දී දේශපාලන න්‍යාය පත්‍රවලට අනුව කටයුතු නොකරන්නැයි ජනපති ඉල්ලයි",
       "News Content": "පරිසරය රැක ගැනීමේ වගකීම ඉටු කිරීමේදී දේශපාලන න්‍යාය පත්‍රවලට අනුව කටයුතු නොකරන්නැයි ජනාධිපති මෛත්‍රීපාල සිරිසේන ඉල්ලීමක් කරනවා.\nපරිසරය රැක ගැනීමේ වැදගත්කම සියලූදෙනා හඳුනාගෙන සිටින යුගයක එම වගකීම් ඉටුකිරිමේ දී කිසිවෙකු දේශපාලන න්‍යාය පත්‍ර අනුව කටයුතු නොකළ යුතු බවයි ජනාධිපතිවරයා ප්‍රකාශ කළේ.\nරත්නපුර නිවිතිගල සුමන මධ්‍ය මහා විද්‍යාලයේ පැවති උත්සවයකට එක්වෙමින් ජනාධිපති මෛත්‍රීපාල සිරිසේන පෙන්වා දුන්නේ මතු පරපුර වෙනුවෙන්  පරිසරයේ තුලිත පැවැත්ම තහවුරු කිරීමට රටේ වගකීම් දරන සියලූදෙනා කැපවිය යුතු බවයි.\nඉදිරියේ දී අප විසින් සපුරාගත යුතුම ඉලක්කයක් බවට පත්ව ඇති රටේ වන ඝනත්වය 32% දක්වා ඉහළ නංවා ගැනීමේ වැඩපිළිවෙළ වෙනුවෙන් කැපවීම දේශපාලනඥයන්ගේ, රාජ්‍ය නිලධාරින්ගේ, පාසල් දරුවන්ගේ මෙන් ම සමස්ත පුරවැසියන්ගේම වගකීම බව ද ජනාධිපතිවරයා පෙන්වා දුන්නා.\nරත්නපුර දිස්ත්‍රික්කයේ දිළිදුකම තුරන් කිරීම සඳහා ගෙන යන වැඩපිළිවෙළ පිළිබඳව ද අදහස් දක්වමින් මෛත්‍රීපාල සිරිසේන මහතා කියාසිටියේ දිස්ත්‍රික්කයේ දුගී භාවය ඉහළ යාමට මත්ද්‍රව්‍ය ප්‍රධාන හේතුවක් වී ඇති බවයි.\nජූනි 26 වන දාට යෙදෙන ලෝක මත්ද්‍රව්‍ය නිවාරණ දිනයට සමගාමීව ජූනි 23 වන දා සිට මත්ද්‍රව්‍ය නිවාරණ සතියක් ප්‍රකාශයට පත් කර විශේෂ වැඩසටහන් රැසක් සංවිධාන කර ඇතැයි ද ජනාධිපතිවරයා ප්‍රකාශ කළා.",
       "URL": "https://www.hirunews.lk/218847/පරිසරය-රැක-ගැනීමේ-දී-දේශපාලන-න්‍යාය-පත්‍රවලට-අනුව-කටයුතු-නොකරන්නැයි-ජනපති-ඉල්ලයි",
       "Category": "Local News",
       "Parent URL": "https://www.hirunews.lk/local-news.php?pageID=3288"
}