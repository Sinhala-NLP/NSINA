{
       "Source": "hirunews",
       "Timestamp": "Friday, 08 April 2016 - 18:04",
       "Headline": "ශ්‍රී ලංකාවට සහාය දෙන්නේ පුද්ගලයන් මත නොව ප්‍රතිපත්ති මතයි",
       "News Content": "චීන රජය ශ්‍රී ලංකාවට සහාය ලබාදීමේදී සලකනු ලබන්නේ දේශපාලන පක්ෂය හෝ පුද්ගලයන් නොව ශ්‍රී ලාංකීය ජනතාව සහ ප්‍රතිපත්ති පමණක් බව චීන ජනාධිපති ෂී - ජින්පින් පවසනවා.\nචීනයේ නිළ සංචාරයක නිරත වන අග්‍රාමාත්‍ය රනිල් වික්‍රමසිංහ, බීජිං නුවර චීන මහජන ශාලාවේදී චීන ජනාධිපතිවරයා මුණ ගැසුණු අවස්ථාවේදියි මේ බව ප්‍රකාශ කර ඇත්තේ.\nදෙරටේ නායකයින් අතර පැවැති ද්වි පාර්ශවීය සාකච්ඡාවේදී චීන ජනාධිපතිවරයා වැඩිදුරටත් ප්‍රකාශ කර ඇත්තේ ජනාධිපති මෛත්‍රීපාල සිරිසේන සහ අග්‍රාමාත්‍ය රනිල් වික්‍රමසිංහ අනුගමනය කරන විදේශ ප්‍රතිපත්තිය චීන සමූහාණ්ඩුවේ ඇගයීමට ලක්වන බවයි.\nඑමෙන්ම කොළඹ වරාය නගරය යළි ආරම්භ කිරීමට ලැබීම සතුටට කරුණක් බව පෙන්වා දෙන චීන ජනාධිපතිවරයා එය සුවිශේෂී මූල්‍ය හා ආර්ථික කලාපයක් බවට පත් කිරීමට ශ්‍රී ලංකා රජය ගෙන ඇති තීරණය පිළිබදව සිය ප්‍රසාදය පළ කළා.\nඑමෙන්ම චීන ආධාර යටතේ ශ්‍රී ලංකාවේ වකුගඩු රෝහලක් ඉදිකිරීමට ද බලාපොරොත්තු වන බව චීන ජනාධිපති ෂී - ජින්පින් එහිදී වැඩිදුරටත් ප්‍රකාශ කළ බවයි අග්‍රාමාත්‍ය කාර්යාලය නිකුත් කළ නිවේදනයක සදහන් වන්නේ.\nමේ අතර, අග්‍රාමාත්‍ය රනිල් වික්‍රමසිංහ අද උදෑසන බීජිං නුවර චයිනා වර්ල්ඞ් හෝටලයේ පැවැති චීන ව්‍යාපාරික සමුළුවකට ද එක්වුණා.\nඑහිදී සමුළුව අමතමින් අග්‍රාමාත්‍ය රනිල් වික්‍රමසිංහ සදහන් කළේ ඉන්දියන් සාගරයේ ආර්ථික, වෙළඳ කේන්ද්‍රස්ථානය බවට යළි පත්වීම ශ්‍රී ලංකාවේ අභිමතාර්ථය බවයි.\nඒ සඳහා අවශ්‍ය පරිසරය සකස් කිරීම සහ මූල්‍ය ප්‍රතිපත්ති තව තවත් නිදහස් කරලීමට පියවර ගනිමින් සිටින බවයි අග්‍රාමාත්‍ය රනිල් වික්‍රමසිංහ එහිදී පෙන්වා දුන්නේ.",
       "URL": "https://www.hirunews.lk/130424/ශ්‍රී-ලංකාවට-සහාය-දෙන්නේ-පුද්ගලයන්-මත-නොව-ප්‍රතිපත්ති-මතයි",
       "Category": "Local News",
       "Parent URL": "https://www.hirunews.lk/local-news.php?pageID=5097"
}