{
       "Source": "hirunews",
       "Timestamp": "Monday, 13 July 2020 - 13:52",
       "Headline": "සුරියවැව හබරත්තවෙල ජනතාවට වන අලින්ගෙන් සිදුවන පීඩා (වීඩියෝ)",
       "News Content": "වන අලි ගැටලුව හේතුවෙන් පීඩා විඳින ගම්මාන දෙකක් පිළිබඳව සූරියවැව ප්‍රදේශයෙන් වාර්තා වුණා.\nසූරියවැව - කරුවලගස්වැව ප්‍ර දේශයේ ජනතාව සිය කුඹුරු ආරක්ෂා කර ගැනීම වෙනුවෙන් නොනිමි අරගලයක නිරතවනවා.\nගම්වැසියන් ගිනි මැල ගසා රාත්‍රිය මෙලෙස ගෙවා දමන්නේ තමන් දුක්මහන්සියෙන් වගා කරගත් ගොයම් අස්වැන්න වන අලීන්ගෙන් බේරා ගැනීම සඳහායි.\nසිය ගැටලුව පිළිබඳව බලධාරීන්ට ඉදිරිපත් කළත් මෙතෙක් විසඳුමක් ලැබී නොමැති බවට ගම්වාසීන් චෝදනා කරනවා.\nමේ අතර, සූරියවැව - හබරත්තවෙල නිරන්තරයෙන් වන අලි තර්ජනයට මුහුණදෙන ප්‍රදේශයක්.\nපසුගියදා ගම්වැදුණු වන අලියෙකුට කිසියම් අයෙකු වෙඩිතබා ඝාතනය කර තිබුණා.\nඒ පිළිබඳව සොයා බැලීමට හම්බන්තොට වනජීවී නිලධාරී කාර්යාලයේ නිලධාරීන් පැමිණි අවස්ථාවේදී ප්‍රදේශවාසීන්ගෙන් දැඩි විරෝධයක් එල්ල වුණා.\nගම්වැසියන් චෝදනා කළේ වන අලි ගැටලුවට ස්ථිර විසඳුමක් ලබාදෙන්නේනම් වන අලි මෙන්ම මිනිස් ජීවිතද බේරා ගැනීමට හැකිවන බවයි.",
       "URL": "https://www.hirunews.lk/245389/සුරියවැව-හබරත්තවෙල-ජනතාවට-වන-අලින්ගෙන්-සිදුවන-පීඩා-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2589"
}