{
       "Source": "hirunews",
       "Timestamp": "Saturday, 05 March 2022 - 13:12",
       "Headline": "රුසියානු - යුක්‍රේන යුද ගිනි දැල් තාවකාලිකව නවතියි ? (වීඩියෝ)",
       "News Content": "යුක්රේන ආක්‍රමණයේ නිරත රුසියානු හමුදා මරියුපොල් වරාය නගරයේ සහ වොල්නොවකා ප්‍රදේශයේ සටන් විරාමයක් ප්‍රකාශයට පත් කර ඇති අතර, එහි සිටින ජනතාවට ඉවත්වන ලෙස දැනුම්දී තිබෙනවා.\nඑය, මානුෂිය වේදිකාවක් ලෙසයි රුසියානු ආරක්ෂක අමාත්‍යාංශය හඳුන්වා ඇත්තේ.\nරුසියානු වේලාවෙන් අද පෙරවරු 10 සිට මෙම සටන් විරාමය ක්‍රියාත්මකයි.\nඊට පෙර රුසියානු හමුදා මරියුපොල් වරාය නගරය වටලා එය වෙත සිදුකෙරෙන විදුලි ආහාර, ජල උණුසුම්කරණ හා ප්‍රවාහන පහසුකම් කපා හරිනු ලැබුවා.\nඑය නාසි හමුදා ලෙනින්ග්‍රෑඩය වැටලීමටයි ඇතමුන් සම කරන්නේ.\nඅඛණ්ඩව දසවැනි දිනටත් රුසියානු හමුදාව විසින් යුක්රේනයට ප්‍රහාර එල්ල කෙරුණා.\nමේ අතර විදෙස් මාධ්‍ය වාර්තා කරන්නේ, රුසියානු හමුදාව විසින් යුක්රේනයේ දකුණු දිග ප්‍රදේශවලත් පාලන බලය අත්පත් කර ගනිමින් සිටින බවයි.\nපවතින තත්ත්වය හමුවේ යුක්රේනයේ සිටින මිලියනයකට අධික ජනකායක් පෝලන්තය ඇතුලු අසල්වැසි රාජ්‍යයන් වෙත පලායමින් සිටිනවා.\nරුසියානු හමුදා ආක්‍රමණ හමුවේ යුක්රේනයේ කිව් අගනගරයට අද අත්වී ඇති ඉරණම ඛේදනීයයි.\nරුසියාවේ යුක්රේන ආක්‍රමණ දසවැනි දිනටත් එළැඹෙද්දි යුක්රේන ජනපති ව්ලැද්මියර් සෙලෙන්ස්කි යළිත් වරක් බටහිර රටවල් සිය විවේචනයට ලක්කළා.\nවිශේෂයෙන් යුක්රේන ගුවන් සීමාවේ තහනම් කලාපයක් ක්‍රියාත්මක කිරීම සඳහා නේටෝ සංවිධානයේ රටවල සහය නොදක්වන බවටයි ඔහු චෝදනා කරන්නේ.\nමේ හේතුවෙන් රුසියානු බෝම්බ ප්‍රහාරවලින් තවදුරටත් එරට ජනතාව මිය යන බවයි ඔවුන් පෙන්වා දෙන්නේ.\nනේටෝ සංවිධානයේ සෑම රටක්ම යුරෝපයේ නිදහස වෙනුවෙන් සටන් කිරීමට ප්‍රමුඛත්වයක් ලබා නොදෙන බවයි යුක්රේන ජනපතිවරයා වැඩිදුරටත් පෙන්වා දෙන්නේ.\nමේ අතර යුක්රේනයේ බලශකති අවශ්‍යතාවයන්ගෙන් 50%ක් සපුරාලන සැපරීෂියා බලාගාරය වෙත එල්ල කළ ෂෙල් වෙඩි ප්‍රහාරයන් හේතුවෙන් ඊයේ එම බලාගාරය වසාදමා තිබෙනවා.\nමේ වනවිට බලාගාරය පවතින්නේ රුසියානු හමුදා පාලනයේයි.\nමේ හේතුවෙන් යුක්රේනය දැඩි බලශක්ති අර්බුදයකට මුහුණ පා ඇති බවයි විදෙස් වාර්තා සඳහන් කරන්නේ.\nමේ අතර සැපරීෂියා බලාගාරයට එල්ල කළ ප්‍රහාර ඊයේ පැවති ඇමෙරිකා එක්සත් ජනපදයේ දැඩි විවේචනයට ලක්වුණා.\nඑක්සත් ජාතීන්ගේ ආරක්ෂක මණ්ඩලයේ හදිසි රැස්වීම අමතමින් ජගත් සංවිධානයේ ඇමෙරිකානු තානාපතිනි ලින්ඩා තෝම්ස් කියා සිටියේ යුක්රේන න්‍යෂ්ටික බලාගාරයට එල්ල වු ප්‍රහාරය ඛේදවාචකයකින් අවසන් නොවුණේ දේවහාස්කමකින් බවයි.\nයුක්රේන ආක්‍රමණයට රුසියාව තුළින්ම එල්ල වන විරෝධය උත්සන්නවෙද්දි රුසියාව සමාජ මාධ්‍යය තහනමක් ද ක්‍රියාවට නංවා තිබෙනවා.\nෆේස්බුක්, ට්විටර්, යු ටියුබ් පරිශීලනය රුසියානු බලධාරීන් විසින් අවහිර කර ඇති බවයි වාර්තා වන්නේ.\nයුක්රේන ආක්‍රමණය හේතුවෙන් රුසියානු රජයේ ප්‍රධානීන් මෙන්ම එරට ධනවතුන්ට එරෙහි සම්බාධක තවදුරටත් ක්‍රියාත්මක වන බවද දක්නට ලැබෙනවා.\nඒ අනුව රුසියානු ධනපතියෙකු වන ඇලෙස්කි මොඩෂෝව්ට අයත් ඩොලර් මිලියන 27ක් වටිනා අඩි 230ක් දිගැති සුඛෝපභෝගි යාත්‍රාවක් ඉතාලි පොලීසිය සිය භාරයට ගනු ලැබුවා.\nයුද්ධය හමුවේ පීඩාවට පත්වු ගැබිනි කාන්තාවන් භූගත රෝහල් තුළ ප්‍රතිකාර ලබන ආකාරය විදෙස් මාධ්‍ය වාර්තා කළා.\nඇමෙරිකානු යුවලක්, යුක්රේන යුද බිමට පිවිසීමට සිය කැමැත්ත පළ කිරීමේ පුවතක් විදෙස් මාධ්‍යවල අවධානයට ලක්වු අයුරු ද දකින්නට ලැබුණා.\nකෙසේවෙතත් පවතින තත්ත්වය හමුවේ යුක්රේනයේ සිටින මිලියනයකට අධික ජනකායක් මෝල්ඩෝවා සහ පෝලන්තයට පලායමින් සිටින බවයි සඳහන් වන්නේ.\nමේ අතර යුක්රේනයට සහය පළ කරමින් ජෝර්ජියාව, ජර්මනිය, ප්‍රංශය, ලිතුවේනියාව ඇතුලු යුරෝපා රටවල පැවැති ජන රැළි ඇමතීමට ද යුක්රේන ජනාධිපතිවරයා පියවර ගත්තා.\nඉන් පළමු මිනිත්තුවේදී මියගිය සියලු දෙනා වෙනුවෙන් විනාඩියක නිශ්ශබ්දතාවයක් ආරක්ෂා කර ඇති අතර දෙවැනි මිනිත්තුවේදී මියගිය සිවිල් ජනතාව සඳහා උපහාර දක්වා තිබෙනවා.\nතෙවැනි මිනිත්තුවේදී යුරෝපා කලාපයේ සිටින ජනතාවගෙන් ඉල්ලීමක් කරමින් ඔහු ප්‍රකාශ කර ඇත්තේ නිශ්ශබ්දව නොසිට යුක්රේනය සමග අත්වැල් බැඳ ගන්නා ලෙසයි.\nයුක්රේනයේ ජනතාව තම නගරවලට පැමිණෙන රුසියානු හමුදා නිලධාරීන් සහ යුද රථ නවතන ආකාරය විදෙස් මාධ්‍ය වාර්තා කළ අයුරු ද ඩදක්නට ලැබුණා.\nමේ අතර යුක්රේන අර්බුදය හේතුවෙන් අවදානමට ලක්ව සිටින බෙලරුස් රාජ්‍යයේ අධ්‍යාපනය ලබන ලාංකික සිසු සිසුවියන්ට තාවකාලිකව ශ්‍රී ලංකාවට පැමිණිම සඳහා පහසුකම් සැලසීමේ කටයුතු ක්‍රියාත්මක කෙරෙමින් පවතින බව විදේශ කටයුතු අමාත්‍යංශය පවසනවා.\nඒ සඳහා බෙලරුස් රාජ්‍යයේ කටයුතු අධීක්ෂණය කරන මොස්කව් නුවර ශ්‍රී ලංකා තානාපති කාර්යාලය සමග කටයුතු කරන බවයි විදේශ කටයුතු අමාත්‍යංශය නිකුත් කළ නිවේදනයේ දැක්වෙන්නේ.\nබෙලරුස් රාජ්‍යයේ අධ්‍යාපනය ලබන ශ්‍රී ලාංකික සිසු සිසුවියන් සංඛ්‍යාව 1,561ක්.",
       "URL": "https://www.hirunews.lk/298713/රුසියානු-යුක්‍රේන-යුද-ගිනි-දැල්-තාවකාලිකව-නවතියි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1317"
}