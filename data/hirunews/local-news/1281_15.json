{
       "Source": "hirunews",
       "Timestamp": "Monday, 21 March 2022 - 8:36",
       "Headline": "ගත වූ පැය 24 තුල මහමගට ජීවිත හතක් බිලිවෙයි",
       "News Content": "ගත වූ පැය 24 තුළ දිවයිනේ විවිධ ප්‍රදේශවලින් වාර්තා වූ රිය අනතුරු හේතුවෙන් පුද්ගලයින් හත් දෙනෙකු මිය ගොස් ඇති බව පොලිස් ආරංචි මාර්ග සඳහන් කරනවා.\nමේ අතරින් හය දෙනෙකුම යතුරු පැදිකරුවන් වීම විශේෂත්වයක්.\nඊයේ රාත්‍රී කාලයේදී මාවනැල්ලේ පොලිස් වසමේ දාස්වත්ත වැලිගල්ල ප්‍රදේශයේ මාවනැල්ල දෙසට ගමන් ගත් යතුරු පැදියක් පැදිකරුට පාලනය කර ගත නොහැකිව මාර්ගයෙන් ඉවතට පැන තාප්පයක ගැටී අනතුරක් සිදුවී තිබෙනවා.\nමෙම අනතුරින් එහි ගමන් ගත් යතුරු පැදිකරු හා පසු පැදි කරුවන් දෙදෙනෙකු බරපතල තුවාල ලබා මාවනැල්ල රෝහලට ඇතුළත් කිරීමෙන් පසු යතුරු පැදිකරු හා එක් පසු පැදි කරුවකු මියගොස් තිබෙනවා.\nමෙලෙස මියගොස් ඇත්තේ වයස අවුරුදු 22 ත් 23 ත් අතර වයසේ පසුවූ මාවනැල්ල ප්‍රදේශයේ පදිංචිකරුවන් දෙදෙනෙක්.\nමෙම යතුරුපැදිකරු පසු පැදි කරුවන් දෙදෙනකු ද නංවාගෙන අධික වේගයෙන් යතුරුපැදිය ධාවනය කිරීමේ හේතුවෙන් එය පාලනය කර ගැනීමට නොහැකිව මෙම අනතුර සිදුවී ඇති බව මාවනැල්ල පොලීසිය පවසනවා.\nමේ අතර මුල්තිව් වඩුක්කෝට්ටෙයි ප්‍රදේශයේ මුලෙය් මාවඩ්ඩි මාර්ගයේ මාවඩ්ඩි දෙසට ධාවනය වූ යතුරු පැදියක් විරුද්ධ දිශාවෙන් පැමිණි තවත් යතුරු පැදියක ගැටී සිදු වූ අනතුරක් හේතුවෙන් එක් යතුරු පැදිකරුවෙකු එම ස්ථානයේදීම මියගොස් ඇති බව වඩුක්කෝඩෙයි පොලීසිය පවසනවා.\nමෙම සිද්ධියෙන් තුවාල ලැබූ අනෙක් යතුරු පැදිකරු යාපනය රෝහලේ ප්‍රතිකාර ලබන අතර සිද්ධියෙන් මියගොස් ඇත්තේ වයස අවුරුදු හතළිස් නවයක් වූ කරෙයිණගර්\nප්‍රදේශයේ පදිංචිකරුවෙක්.",
       "URL": "https://www.hirunews.lk/299961/ගත-වූ-පැය-24-තුල-මහමගට-ජීවිත-හතක්-බිලිවෙයි",
       "Category": "Local News",
       "Parent URL": "https://www.hirunews.lk/local-news.php?pageID=1281"
}