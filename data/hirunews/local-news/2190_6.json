{
       "Source": "hirunews",
       "Timestamp": "Monday, 25 January 2021 - 12:46",
       "Headline": "මඟ වෙනස් කිරීම, යුරෝසන් නෞකාවේ අනතුරට හේතුව බව හෙළිවේ (වීඩියෝ)",
       "News Content": "හම්බන්තොට මුහුදු තීරයේ කුඩා රාවණා ප්‍රදීපාගාරය අසල ගල්පරයක ගැටුණු එම්.වී.යුරෝසන් නෞකාවේ කපිතාන්වරයා නියමිත ගමන් මාර්ගය වෙනස් කර යාත්‍රා කර ඇති බවට අනාවරණ වී ඇතැයි සමුද්‍රීය පරිසර ආරක්ෂණ අධිකාරිය ප්‍රකාශ කළා.\nඑහි සභාපතිනි, නීතිඥ දර්ශනී ලහඳපුර හිරු ප්‍රවෘත්ති අංශයට කියා සිටියේ ඒ හේතුවෙන් නෞකාව ගල්පරයක ගැටී මෙම අනතුර සිදුව ඇති බවයි.\nමේ අතර, අනතුරට ලක්වූ නෞකාව නිසා මුහුදු පත්ලට සිදුව ඇති හානිය නිගමනය කිරීම සඳහා මුහුදු පත්ලේ ගවේෂණයක් සිදුකර විද්‍යාත්මක වාර්තාවක් සකස් කිරීමට ද සමුද්‍රීය පරිසර ආරක්ෂණ අධිකාරිය තීරණය කර තිබෙනවා.\nඒ අනුව, අද (25) පස්වරු 2 ට සූම් තාක්ෂණය ඔස්සේ එම සාකච්ඡාව පැවැත්වෙන බව එම අධිකාරියේ සාමාන්‍යාධිකාරි ආචාර්ය ටර්නි ප්‍රදීප් කුමාර කියා සිටියා.\nඅදාළ සාකච්ඡාවට නාරා ආයතනය මෙන්ම ක්ෂේත්‍රයේ තවත් ප්‍රවීණයන් එක්වීමට නියමිත බවයි ඔහු වැඩිදුරටත් සඳහන් කළේ.\nලයිබීරියානු ධජය යටතේ අබුඩාබි වරායේ සිට ත්‍රිකුණාමලය වරාය වෙත සිමෙන්ති නිෂ්පාදනයට යොදා ගන්නා “ක්ලින්කර්” නමැති අමුද්‍රව්‍ය ප්‍රවාහනය කරමින් තිබුණු මෙම නෞකාව කුඩා රාවණා ප්‍රදීපාගාරය අසල ගල් පරයක සිරවී අනතුරට ලක්වුණේ පසුගිය සිකුරාදා පස්වරුවේයි.\nගල්පරයකට හසුව අනතුරට ලක්වූ එම නෞකාව වඩදියට සහ දියවැල්වලට හසුව එහි බලපෑමෙන් එම ගල්පරයෙන් ඊයේ පස්වරුවේ නිදහස්ව තිබුණා.\nකෙසේ වෙතත්, නාවික හමුදාව සඳහන් කළේ මෙම සිද්ධියේදී අදාළ නැවේ පැවති සිමෙන්ති අමුද්‍රව්‍ය, ඉන්ධන හෝ වෙනත් රසායනික ද්‍රව්‍යයක් කාන්දු වී නොමැති බවයි.\nමෙම නෞකාව ආශ්‍රිතව නාවික හමුදාව සිය කිමිඳුම්කරුවන් යොදවා අද (25) පෙරවරුවේ දියයට පරීක්ෂාවක් ආරම්භ කළා.\nඔවුන් ලබාදෙන තීරණය මත අදාළ නෞකාව වරායක් වෙත රැගෙන යාමට නියමිත බවයි නාවික හමුදා මාධ්‍ය ප්‍රකාශක කපිතාන් ඉන්දික ද සිල්වා කියා සිටියේ.",
       "URL": "https://www.hirunews.lk/260654/මඟ-වෙනස්-කිරීම-යුරෝසන්-නෞකාවේ-අනතුරට-හේතුව-බව-හෙළිවේ-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2190"
}