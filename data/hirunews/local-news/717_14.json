{
       "Source": "hirunews",
       "Timestamp": "Tuesday, 22 November 2022 - 12:29",
       "Headline": "මිනිස් වෙළඳාමේ සැකකරුවෙකු වන කුෂාන් අත්අඩංගුවට ගන්නා බව විදේශ රැකියා ඇමති කියයි (වීඩියෝ)",
       "News Content": "මිනිස් වෙළඳාම සම්බන්ධයෙන් චෝදනා එල්ල වී දැනට වැඩ තහනමට ලක්ව සිටින ඕමානයේ ශ්‍රී ලංකා තානාපති කාර්යාලයේ තෙවැනි ලේකම් ඊ. කුෂාන් මෙරටට පැමිණි පසු අත්අඩංගුවට ගන්නා බව කම්කරු හා විදේශ රැකියා අමාත්‍ය මනූෂ නානායක්කාර අද පාර්ලිමේන්තුවේදී ප්‍රකාශ කළා.\nඑමෙන්ම, දැනට ඕමානයේ සුරක්ෂා මධ්‍යස්ථානයේ රැදී සිටින මෙරට ශ්‍රමිකයින් ගෙන්වා ගැනීම සඳහා අවශ්‍ය මුදල් වෙන් කර ගැනීමට අමාත්‍ය මණ්ඩල අනුමැතිය හිමිව තිබෙනවා.\nමේ අතර, එක්සත් අරාබි එමීර් රාජ්‍යයේ ශ්‍රී ලංකා තානාපති කාර්යාලය විසින් මාධ්‍ය නිවේදනයක් නිකුත් කර තිබෙනවා. ඒ සංචාරක වීසා මගින් අබුඩාබියට ඇතුලු වූ ශ්‍රී ලාංකිකයන් 17 දෙනෙකු සම්බන්ධයෙන්.\nතානාපති කාර්යාලයේ නිලධාරින් එරට පොලිසීය විසින් මෙම පිරිස රැදී සිටින ස්ථානයට ගොස් තිබෙනවා.\nඑහිදී අනාවරණ වී ඇත්තේ ඔවුන්ට කිසිදු ගැටලුවක් හෝ පැමිණිල්ලක් නොමැති බවයි. නමුත් එම පිරිස එක් අයෙකු පමණක් නැවත ලංකාවට පැමිණීමට කැමැත්ත පළ කර තිබෙනවා.\nකෙසේ වෙතත්, සෙසු පුද්ගලයින් නීත්‍යානුකූල හා ආගමන ක්‍රියා පටිපාටීන් නොතකා නොවැම්බර් 15 වනදා ඕමානය බලා පිටත්ව ගොස් ඇති බවයි හෙළි වී ඇත්තේ.\nඑක්සත් එමීර් රාජ්‍යයේ හා ඕමානයේ ශ්‍රී ලංකා තානාපති කාර්යාල තත්ත්වය අධීක්ෂණය කරමින් සිටින බවයි එක්සත් අරාබි එමීර් රාජ්‍යයේ ශ්‍රී ලංකා තානාපති කාර්යාලය නිකුත් කළ නිවේදනයේ වැඩිදුරටත් දැක්වෙන්නේ.",
       "URL": "https://www.hirunews.lk/320988/මිනිස්-වෙළඳාමේ-සැකකරුවෙකු-වන-කුෂාන්-අත්අඩංගුවට-ගන්නා-බව-විදේශ-රැකියා-ඇමති-කියයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=717"
}