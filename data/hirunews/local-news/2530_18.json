{
       "Source": "hirunews",
       "Timestamp": "Sunday, 09 August 2020 - 15:02",
       "Headline": "සිව්වන වරටත් අගමැති ධුරයේ දිවුරුම් දුන් මහින්ද රාජපක්ෂගේ දේශපාලන දිවිය පිළිබඳ සටහනක් (වීඩියෝ)",
       "News Content": "50 වසරක දේශපාලන දිවිය තුළ දෙවරක් ජනාධිපති ධුරයද තෙවරක් අගමැති ධුරයද හොබවමින් රටට ජයග්‍රහණ රැසක් අත්කර දුන් මහින්ද රාජපක්ෂ මහතා අද සිව්වන වරටත් අග්‍රාමාත්‍ය ධුරයේ දිවුරුම් දුන්නා.\nමේ ඔහුගේ දේශපාලන දිවිය පිළිබඳ හිරු තබන සටහනක්.\n1945 නොවැම්බර් 18 වැනිදා මැදමුලනේදී උපත ලබන මහින්ද රාජපක්ෂ මහතාට දේශපාලන පරිසරය කුඩා කල පටන්ම නොමඳව ලැබුණා.\nඑලෙස හැදී වැඩෙන මහින්ද රාජපක්ෂ තරුණයා බෙලිඅත්ත ආසනයෙන් මහ මැතිවරණයට මුල්වරට තරග කරන්නේ 1970 වසරේදී.\nඒවන විට මහින්ද රාජපක්ෂ 25 වියැති තරුණයෙක්.\nරාජපක්ෂ පරපුරට උරුම වූ කුරහන් සාටකයේ ආශිර්වාදයෙන් මැතිවරණ සටනට පිවිසි තරුණ මහින්ද ඡන්ද 23,103ක් ලබාගන්නවා.\nඒ ඔහුගේ එක්සත් ජාතික පක්ෂ ප්‍රතිවාදියා ඡන්ද 16,477කට සීමා කරමින්.\nමහින්ද රාජපක්ෂ එලෙස තරුණ මන්ත්‍රීවරයෙකු ලෙස මැති සබය නියෝජනය කරන්නේ එවක සිටි ලාබාලතම මන්ත්‍රීවරයාද වෙමින්.\n7 වැනි පාර්ලිමේන්තුවෙන් එලෙස පන්නරය ලබාගන්නා මහින්ද රාජපක්ෂට 1977දී සිය බෙලිඅත්ත මන්ත්‍රී අසුන අහිමිවෙනවා.\nසිය ජයග්‍රහණය මෙන්ම පරාජය ද සම සිතින් විඳගත් මහින්ද රාජපක්ෂ මහතා යළි දේශපාලන සටන් බිමට පිවිස පාර්ලිමේන්තු මන්ත්‍රීවරයෙකුල කැබිනට් ඇමතිවරයෙකු, විපක්ෂ නායකවරයෙකු, අගමැතිවරයෙකු ලෙස පමණක් නොව විධායක ජනාධිපතිවරයා ලෙසද කටයුතු කළා.\nඅඩසියවසකට අධික සිය දේශපාලන ජීවිතය තුළ ඔහු රටට දිනාදුන් දේ බොහෝයි.\n30 වසරක් පුරාවට රට වෙලාගත් ශාපලත් යුද්ධය නිමා කිරීමේ ගෞරවයද හිමිවන්නේ මේ කෘතහස්ත දේශපාලනඥයාටයි.\nඑතැන් පටන් රටේ සංවර්ධන යුද්ධය ඇරඹු එතුමන් මෙරටට තවත් ජයග්‍රහණ රැසක් උරුම කර දුන්නා.\nමහින්ද චින්තනය සහ මහින්ද චින්තන ඉදිරි දැක්ම හරහා ලක්මව සංවර්ධනයේ පියවරෙන් පියවර ඉදිරියට තැබුවේ එතුමන්ගේ සංවර්ධන උපායමාර්ග ඔස්සේයි.\nජනතා මෙහෙවරේ අභියෝග උර මත දරමින් දේශපාලනයේ හරසුන් විවේචන සහ අපහාස මඳ සිනාවෙන් ඉවසන මේ ජනතා සේවකයා රටේ සමස්ත දරු පරපුරටම පියෙකු බව නොරහසක්.\nමහින්ද රාජපක්ෂ මහතා ප්‍රථම වරට අග්‍රාමාත්‍ය ධුරයේ දිවුරුම් දුන්නේ 2004 වසරේ චන්ද්‍රිකා බණ්ඩාරනායක කුමාරණතුංග රජයේයි.\nඅනතුරුව 2018 වසරේ ඔක්තෝබර් මාසයේදී මෛත්‍රීපාල සිරිසේන රජයේ අග්‍රාමාත්‍යවරයා ලෙස දිවුරුම් දෙන ඔහු ගෝඨාභය රාජපක්ෂ මහතා ජනාධිපතිවරයා බවට පත්වීමෙන් අනතුරුව යළිත් තෙවන වරටත් අග්‍රාමාත්‍යවරයා ලෙස දිවුරුම් දුන්නා.\nපසුගියදා පැවැති පාර්ලිමේන්තු මැතිවරණයෙන් කුරුණෑගල දිස්ත්‍රික්කය නියෝජනය කරමින් මෙරට මැතිවරණ ඉතිහාසයේ අපේක්ෂකයෙකු මෙතෙක් ලබාගත් වැඩිම මනාප සංඛ්‍යාව වන 527,364ක් ලබා ගනිමින් මහින්ද රාජපක්ෂ මහතා පාර්ලිමේන්තුවට තේරී පත්වනවා.\nඑලෙස මෙරට ජන ප්‍රසාදය සහ ආශිර්වාදය තුළින් අද යළිත් අගමැති ධුරයේ දිවුරුම් දෙන මහින්ද රාජපක්ෂ මහතා ජනාධිපතිවරයාගේ සෞභාග්‍යයේ දැක්මට ආලෝකයක් ලබාදෙමින් රටට තව තවත් ජයග්‍රහණ අත්කර දීම මෙරට සුවහසක් ජනතාවගේ පැතුමයි.",
       "URL": "https://www.hirunews.lk/247437/සිව්වන-වරටත්-අගමැති-ධුරයේ-දිවුරුම්-දුන්-මහින්ද-රාජපක්ෂගේ-දේශපාලන-දිවිය-පිළිබඳ-සටහනක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2530"
}