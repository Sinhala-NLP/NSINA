{
       "Source": "hirunews",
       "Timestamp": "Friday, 25 August 2023 - 8:21",
       "Headline": "ඉන්දීය ආරක්ෂක ඇමති ලබන මාසයේ දිවයිනට",
       "News Content": "ඉන්දීය ආරක්ෂක අමාත්‍ය රාජ්නාත් සිං සංචාරයක් සඳහා ලබන මාසයේ මෙරටට පැමිණිමට නියමිතයි.\nඒ චීන පර්යේෂණ නෞකාවක් වන ෂී යෑන් 6 කොළඹ සහ හම්බන්තොට වරායට පැමිණීමට නියමිතව ඇති පසුබිමකයි.\nදැනටමත් ඉන්දියාව චීන නෞකාවේ පැමිණීම පිළිබඳ සිය කණස්සල්ල පළ කර තිබෙනවා.\nකෙසේ වෙතත් ලක් රජය ෂී යෑන් 6 නෞකාවට මෙරටට පැමිණීමට අනුමැතිය ලබා දීම පිළිබඳ තීරණයක් ගෙන නොමැති බවයි වාර්තා වන්නේ.\nත්‍රිකුණාමලයේ සංචාරයක නිරත වන ඉන්දීය ආරක්ෂක අමාත්‍යවරයා එහිදී දෙරට අතර ඛනිජ තෙල් හුවමාරු නළ පද්ධතිය ස්ථාපිත කිරීමේ වැඩ කටයුතු නිරීක්ෂණය කරනු ඇති.\nසැප්තැම්බර් දෙවනදා හෝ 3 වනදා ඔහු ශ්‍රී ලංකාවට පැමිණෙනු ඇති බවයි ඉන්දීය මාධ්‍ය වාර්තා කර තිබුණේ.\nමෙම සංචාරයේදී ඉන්දීය ආරක්ෂක අමාත්‍යවරයා ජනාධිපති රනිල් වික්‍රමසිංහ, අග්‍රාමාත්‍ය දිනේෂ් ගුණවර්ධන සහ ජනාධිපති උපදේශක මෙන්ම කාර්ය මණ්ඩල ප්‍රධානී සාගල රත්නායක ඇතුලු රජයේ උසස් නිලධාරීන් සමඟ සාකච්ඡා කිරීමට නියමිතයි.",
       "URL": "https://www.hirunews.lk/346015/ඉන්දීය-ආරක්ෂක-ඇමති-ලබන-මාසයේ-දිවයිනට",
       "Category": "Local News",
       "Parent URL": "https://www.hirunews.lk/local-news.php?pageID=74"
}