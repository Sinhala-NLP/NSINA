{
       "Source": "hirunews",
       "Timestamp": "Saturday, 10 October 2020 - 7:29",
       "Headline": "අහංගම නිරෝධායන වන හිමිවරුන් 16 දෙනාට, කොරෝනා නොමැති බව හෙළිවේ",
       "News Content": "අහංගම - බෝගහවත්ත විහාරස්ථානයක ස්වයං නිරෝධායනයට ලක් කර සිටින හිමිවරුන් 16 දෙනාගෙන් කිසිවෙකුට හෝ කොරෝනා වෛරසය ආසාදනය වී නොමැති බව හබරාදූව සෞඛ්‍ය වෛද්‍ය නිලධාරී කාර්යාලය සඳහන් කළා.\nඅදාළ විහාරස්ථානයේ එක් ස්වාමීන් වහන්සේ නමක දිවුලපිටියේ තම ඥාතිවරයෙකුගේ නිවසට පසුගිය දිනෙක වැඩමවා ඇති අතර, මිනුවන්ගොඩ ඇඟලුම් කර්මාන්තශාලාවේ සේවිකාවක එම නිවසට පැමිණ ඇති බව හෙළිව තිබුණා.\nකෙසේ වෙතත්, අදාළ හිමිවරුන් තවදුරටත් ස්වයං නිරෝධායනයට යොමු කිරීමටයි පියවර ගෙන ඇත්තේ.\nඑසේම කොළඹ නගරයේ අහඹු ලෙස තෝරා ගත් පුද්ගලයින්ගෙන් තවදුරටත් පී.සී.ආර්. පරීක්ෂණ සිදුකෙරෙන බව කොළඹ මහ නගර සභාවේ ප්‍රධාන සෞඛ්‍ය වෛද්‍ය නිලධාරී රුවන් විජේමුණි සඳහන් කළා.\nමේ අතර, කුවේට් හි ශ්‍රී ලංකා තානාපති කාර්යාලය ද ලබන 18 වන දා දක්වා වසා දමා ඇති බව එම තානාපති කාර්යාලය නිවේදනය කළා.\nඒ, එම කාර්යාලයේ කාර්ය මණ්ඩල සාමාජිකයින් සහ සුරක්ෂා නිවාසයේ පුද්ගලයින් අතර කොරෝනා වෛරසය පැතිරීම හේතුවෙන්.",
       "URL": "https://www.hirunews.lk/252202/අහංගම-නිරෝධායන-වන-හිමිවරුන්-16-දෙනාට-කොරෝනා-නොමැති-බව-හෙළිවේ",
       "Category": "Local News",
       "Parent URL": "https://www.hirunews.lk/local-news.php?pageID=2399"
}