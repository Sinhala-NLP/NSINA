{
       "Source": "hirunews",
       "Timestamp": "Wednesday, 20 September 2023 - 15:21",
       "Headline": "T20 ලෝක කුසලානය(පිරිමි) ක්‍රිකට් තරගාවලිය ආශ්‍රිත ජාතික විගණන වාර්තාව එළියට",
       "News Content": "2022 ජාත්‍යන්තර ක්‍රිකට් කවුන්සිලයේ T20 ලෝක කුසලානය(පිරිමි) ක්‍රිකට් තරගාවලිය ආශ්‍රිත ජාතික විගණන වාර්තාව ජාතික විගණන කාර්යාලය විසින් ප්‍රකාශයට පත්කර තිබෙනවා.\n2022 ජාත්‍යන්තර ක්‍රිකට් කවුන්සිලයේ T20 ලෝක කුසලානය(පිරිමි) ක්‍රිකට් තරගාවලිය 2022 ඔක්තෝබර් 09 සිට 2022 නොවැම්බර් 13 දක්වා ඕස්ට්‍රෙිලියාවේදී පැවති අතර එහිදී ශ්‍රී ලංකා ක්‍රිකට් ආයතනයට අදාල ආදායම් සහ වියදම් සම්බන්ධයෙන් ජාතික විගණන කාර්යාලය විසින් නිතුත් කරන ලද විශේෂ විගණන වාර්තාව ඊයේ(19) පාර්ලිමේන්තුවේ දී සභාගත කළා.\nඒ අනුව මෙම වාර්තාවෙන් පැන නැගී ඇති කරුණු විමර්ශනය කිරීම සඳහා ශ්‍රී ලංකා ක්‍රිකට් ආයතනයේ නිලධාරීන් පොදු ව්‍යාපාර කාරක සභාව හෙවත් කෝප් කමිටුව හමුවට වහාම කැඳවන ලෙස ඉල්ලා කෝප් කමිටු සාමාජිකයින් වන පාර්ලිමේන්තු මන්ත්‍රී හේෂා විතානගේ මහතා ඇතුළු පක්ෂ විපක්ෂ මන්ත්‍රීවරුගේ අත්සනින් යුතු ලිපියක් කතානායකවරයා වෙත භාරදී තිබෙනවා.\nමෙම වියදම් තුළ T20 ලෝක කුසලානය(පිරිමි) ක්‍රිකට් තරගාවලිය නැරඹීම සඳහා සහභාගී වු විධායක කමිටු සාමාජිකයින් 14 දෙනෙකු වෙනුවෙන් රුපියල් 68,237,263.00 ක වියදමක් දරා ඇති අතර ඉන් කමිටු සාමාජිකයින් 3 දෙනෙකු රුපියල් 2,653,086.00 ක මුදලක් නැවත ශ්‍රී ලංකා ක්‍රිකට් ආයතනය වෙත ආපසු ගෙවා තිබෙනවා.\nතවද T20 ලෝක කුසලානය(පිරිමි) ක්‍රිකට් තරගාවලිය පැවති කාලය තුළ ශ්‍රී ලංකා ක්‍රිකට් නිලධාරීන් 4 දෙනෙකු විවිධ හේතූන්මත ඕස්ට්‍රෙිලියාව බලා ගොස් ඇති අතර ඔවුන් වෙනුවෙන් ශ්‍රී ලංකා ක්‍රිකට් ආයතනය විසින් රුපියල් 18,079,741.00 ක වියදමක් දරා ඇති අතර ඉන් පුද්ගලයින් 2 ක් රුපියල් 3,321,850.00 ක මුදලක් නැවත් ශ්‍රී ලංකා ක්‍රිකට් ආයතනය වෙත ගෙවා ඇති බවද මෙම විගණන වාර්තාවේ සඳහන් වෙනවා.\nජාතික විගණන කාර්යාලය මගින් නිකුත් කරන ලද පිටු 256 කින් යුක්ත වු T20 ලෝක කුසලානය(පිරිමි) ක්‍රිකට් තරගාවලිය ආශ්‍රිත ජාතික විගණන වාර්තාව\nමෙතනින් බාගතකරගන්න",
       "URL": "https://www.hirunews.lk/348865/t20-ලෝක-කුසලානය-පිරිමි-ක්‍රිකට්-තරගාවලිය-ආශ්‍රිත-ජාතික-විගණන-වාර්තාව-එළියට",
       "Category": "Local News",
       "Parent URL": "https://www.hirunews.lk/local-news.php?pageID=18"
}