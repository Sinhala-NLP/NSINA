{
       "Source": "hirunews",
       "Timestamp": "Sunday, 05 June 2022 - 17:45",
       "Headline": "ලංකා රාජ්‍යය පොස්පේට් සමාගමට චෝදනාවක්",
       "News Content": "ලංකා රාජ්‍යය පොස්පේට් සමාගමේ වත්මන් සභාපතිවරයා රජයේ චක්‍රලේඛණ හා ආයතනයේ බඳවා ගැනීමේ පටිපාටිය උල්ලංඝණය කරමින්, සම්මුඛ පරීක්ෂණයන්ද සහයක නිළධාරීන්ට 30 දෙනෙකු සඳහා උසස්වීම් ලබා දීම මගින් ආයතනයේ නිෂ්පාදන කටයුතු අඩාල වී ආයතනය වැසී යාමේ තර්ජනයකට ලක්වන බව ලංකා රාජ්‍යය පොස්පේට් සමාගමේ ජාතික සේවක සංගමය පවසනවා.\nලංකා රාජ්‍යය පොස්පේට් සමාගමේ ජාතික සේවක සංගමය අද (06) එප්පාවලදී මාධ්‍ය හමුවක් කැඳවමින් මේ බව ප්‍රකාශ කර සිටියා.\nඑහිදී අදහස් දැක්වූ ලංකා රාජ්‍යය පොස්පේට් සමාගමේ ජාතික සේවක සංගමයේ සභාපති එච්.එම්.කේ ගුණතිලක කියා සිටියේ\nලංකා රාජ්‍යය පොස්පේට් සමාගමේ වත්මන් සභාපති සුජීව ඉන්ද්‍රජිත් කුමාරසිංහ මහතාගේ අවිධිමත් පරිපාලනය නිසා, ආයතනය වැසී යාමේ තත්වයකට පත්ව ඇති බව සඳහන් කළා.\nමෙහිදී වැඩි දුරටත් අදහස් දැක්වූ ඒ මහතා\nදේශපාලන කටයුතු සඳහා නිෂ්පාදන සහයකවරුන්ට දේශපාලන හේතූන් මත විවිධ තනතුරු ලබා දෙමින් අභ්‍යන්තර ස්ථාන මාරුවීම් ලබා දීම නිසා නිෂ්පාදන කටයුතු අඩාල වෙලා ආයතනය වැසී යාමේ තත්වයකට පත් වෙලා තියෙනවා.\nසම්මුඛ පරීක්ෂණ නොතියා මේ තනතුරු ලබා දෙන්නේ දේශපාලන හේතූන් මතයි.\n2022-04-26 වැනිදා රජයේ චක්‍රලේඛණයක් අනුව රජයේ සේවයට බඳවා ගැනීම්, උසස් වීම් ලබා දීම හා සුභසාධන කටයුතු සිදු කරන්න එපා කියලා තමයි රජයෙන් දැනුම් දී තිබෙන්නේ මුදල් අමාත්‍යංශය මගින්, එම චක්‍රලේඛණ උල්ලංඝණය කරමින් සභාපතිවරයා උසස් වීම් 30 ක් පමණ නිකුත් කර තිබෙනවා.\nනව අගමැතිවරයකු හා විෂය භාර අමාත්‍යයවරයකු පත්වීමත් සමඟ අධ්‍යක්ෂ මණ්ඩලය පවා අහෝසි වෙලා තිබියදී, අමාත්‍යයවරයාගේ හෝ අනුමැතියකින් තොරව මෙම පත්වීම් ලබා දීම නීතී විරෝධියි.\nඒ නිසා මේ තනතුරු සම්මුඛ පරීක්ෂණයකින් සුදුස්සන් ට ලබා දෙන ලෙසයි අපි ඉල්ලා සිටින්නේ.මේ අයුරින් තනතුරු ලබා දී මේ ආයතනය විනාශ කරන්න අපි ඉඩ දෙන්නේ නෑ,ආයතනයේ නිෂ්පාදන ක්‍රියාවලියට සෘජුවම දායක වෙන්නේ දෛනික පදනම මත සේවයේ නියතු සේවක මහතුන් 37 දෙනෙක් පමණයි.\nඒ සේවක මහතුන්ට සාධාරණයක් නොකර දේශපාලන හේතූන් මත උසස් වීම් ලබා දීමට අපි තරයේ විරුද්ධයි.\nඅපි මේ සම්බන්ධයෙන් අගමැතිතුමන්ට, කෘෂිකර්ම අමාත්‍යය මහින්ද අමරවීර මැතිතුමන්ට මේ සම්බන්ධයෙන් සොයා බලා මෙම දේශපාලන හිතවත්කම් මත කරන උසස් වීම් නවතා දමන ලෙසත් ඉල්ලා සිටිනවා.",
       "URL": "https://www.hirunews.lk/306300/ලංකා-රාජ්‍යය-පොස්පේට්-සමාගමට-චෝදනාවක්",
       "Category": "Local News",
       "Parent URL": "https://www.hirunews.lk/local-news.php?pageID=1117"
}