{
       "Source": "hirunews",
       "Timestamp": "Tuesday, 10 January 2023 - 19:10",
       "Headline": "මසකට ලක්ෂ 14 ක මුදල් ඉපයීමේ අරමුණක් - සේපාල් අමරසිංහ තවත් සතියක් රිමාන්ඩ් (වීඩියෝ)",
       "News Content": "ශ්‍රී දළදා වහන්සේට අපහාස වන අයුරෙන් ප්‍රකාශ සිදුකිරීම සම්බන්ධයෙන් අත්අඩංගුවට ගත් සේපාල් අමරසිංහ ලබන 17 වනදා දක්වා යළි රක්ෂිත බන්ධනාගාර ගත කෙරුණා.\nඒ කොළඹ ප්‍රධාන මහේස්ත්‍රාත් ප්‍රසන්න අල්විස් හමුවේ අද යළි නඩුව කැඳවූ අවස්ථාවේදීයි.\nවිත්තියේ පාර්ශවයෙන් ඉල්ලා තිබූ ඇප ඉල්ලීම සම්බන්ධයෙන් වන තීන්දුව එදිනට නිකුත් කරන බවද මහේස්ත්‍රාත්වරයා එහිදී ප්‍රකාශ කළා.\nසේපාල් අමරසිංහ විසින් දළදා වහන්සේට අපහාස වන අයුරින් ප්‍රකාශයක් සිදුකර ඇත්තේ, 172,000 ග්‍රාහකයන් පිරිසක් සිටින සිය සමාජ මාධ්‍ය පරිශීලකයන් හරහා එය බෙදාහරිමින් මුදල් උපයා ගැනීමේ අරමුණින් බවටයි පැමිණිල්ල වෙනුවෙන් පෙනී සිටි ජ්‍යෙෂ්ඨ නියෝජ්‍ය සොලිස්ටර් ජනරාල් දිලීප පීරිස් අධිකරණයට පෙන්වා දී ඇත්තේ.\nඔහු මෙම ගිනුම් මඟින් මසකට රුපියල් ලක්ෂ 14ක මුදලක් උපයා ඇති බවටද ජ්‍යෙෂ්ඨ නියෝජ්‍ය සොලිස්ටර් ජනරාල්වරයා සඳහන් කළා.\nමේ අතර සේපාල් අමරසිංහ විසින් සිදුකළ මෙම ප්‍රකාශය චේතනාන්විතව, දළදා වහන්සේට හෝ බුදුදහමට අපහස වන අයුරින් නොකළ බවට සේපාල් අමරසිංහ වෙනුවෙන් පෙනීසිටි නීතිඥවරුන් අධිකරණය හමුවේ කියා සිටියා.\nකෙසේ වෙතත් අතිරේක සොලිස්ටර් ජනරාල්වරයා ප්‍රකාශ කළේ සැකකරු පුරාවිද්‍යා අඥා පනත යටතේද වරදක් සිදුකර ඇති බවට කරුණු අනාවරණය වන බවයි.",
       "URL": "https://www.hirunews.lk/324734/මසකට-ලක්ෂ-14-ක-මුදල්-ඉපයීමේ-අරමුණක්-සේපාල්-අමරසිංහ-තවත්-සතියක්-රිමාන්ඩ්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=610"
}