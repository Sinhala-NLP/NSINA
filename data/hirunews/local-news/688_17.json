{
       "Source": "hirunews",
       "Timestamp": "Sunday, 04 December 2022 - 20:02",
       "Headline": "8 සිට උසස් පෙළ දක්වා සිසුන් අතර අයිස් භාවිතය වැඩිවේ",
       "News Content": "පාසල් සහ විශ්ව විද්‍යාල ආශ්‍රිතව සිඝ්‍රයෙන් අයිස් මත්ද්‍රව්‍ය ව්‍යාප්තව ඇති බව බුද්ධි අංශ වාර්තාවක් මගින් තොරතුරු අනාවරණ කර තිබෙනවා.\nඅදාළ බුද්ධි අංශ වාර්තාව පොලිස් මත්ද්‍රව්‍ය නාශක කාර්යාංශය වෙත භාර දී ඇති බවයි ආරංචි මාර්ග සඳහන් කළේ.\nඑමගින් දිවයින පුරා රජයේ පාසල්, පුද්ගලික උපකාරක පන්ති සහ විශ්ව විද්‍යාල ආවරණය වන පරිදි තොරතුරු එක්රැස් කර ඇති අතර අයිස් මත්ද්‍රව්‍ය භාවිතයට ඇබ්බැහි වී ඇති පිරිස් සහ වයස් කාණ්ඩ ඔවුන් අතර එම මත්ද්‍රව්‍ය ව්‍යාප්තියට හේතුව මෙන්ම එය වලක්වා ගැනීමට ගතයුතු පියවර සම්බන්ධයෙන් ද එහි නිර්දේශ කර තිබෙනවා.\n08 ශ්‍රේණියේ සිට උසස් පෙළ දක්වා සිසුන් අතර අයිස් භාවිතයේ සිඝ්‍ර ව්‍යාප්තියක් දක්නට ලැබෙන බවත් පුද්ගලික උපකාරක පන්ති ආශ්‍රිතව මෙම තත්ත්වය බහුලව දක්නට ලැබෙන බවත් අදාළ බුද්ධි අංශ වාර්තවේ සඳහන්.\nඑමෙන්ම විශ්ව විද්‍යාලවල පළමු සහ දෙවන වසර සිසුන් අතර අයිස් මත්ද්‍රව්‍ය භාවිතය වැඩි වශයෙන් දක්නට ලැබෙන බව ද එහි දැක්වෙනවා.\nමේ අතර මහා පරිමාණ මත්ද්‍රව්‍ය ජාවාරම් මැඩලීමට නොහැකි වී ඇත්තේ දේශපාලන මැදිහත් වීම් නිසා බවට බුද්ධ ශාසන, ආගමික හා සංස්කෘතික අමාත්‍ය විදුර වික්‍රමනායක පවසනවා.\nගම්පහ ඊයේ (03) පැවති උත්වයකින් අනතුරුව මාධ්‍ය වෙත අදහස් දක්වමිනුයි ඔහු මේ බව කියා සිටියේ.\nකෙසේවෙතත් පොලිස් විශේෂ කාර්ය බලකාය අනෙකුත් රාජකාරීවලින් ඉවත් කොට මත්ද්‍රව්‍ය සහ සංවිධානාත්මක අපරාධ මැඩලීම සඳහා පමණක් යෙදවීමට ඉදිරියේ දී පියවර ගන්නා බවයි මහජන ආරක්ෂක අමාත්‍යාංශය පසුගිය දා ප්‍රකාශ කළේ.",
       "URL": "https://www.hirunews.lk/321952/8-සිට-උසස්-පෙළ-දක්වා-සිසුන්-අතර-අයිස්-භාවිතය-වැඩිවේ",
       "Category": "Local News",
       "Parent URL": "https://www.hirunews.lk/local-news.php?pageID=688"
}