{
       "Source": "hirunews",
       "Timestamp": "Sunday, 27 August 2017 - 19:49",
       "Headline": "උසස් පෙළ තවත් අවුලක් - ගුරු සංගම්වලින් චෝදනා",
       "News Content": "උසස් පෙළ විභාගයේ පසුගිය 21 වන දා පස්වරුවේ ලබාදීමට නියමිතව තිබූ සාමාන්‍ය ඉංග්‍රීසි ප්‍රශ්න පත්‍රයේ දෙවන කොටස එදින පෙරවරුවේ මහනුවර ප්‍රදේශයේ පාසලක විභාග මධ්‍යස්ථානයක ලබාදී ඇති බවට ගුරු සංගම් චෝදනා කරනවා.\nලංකා ගුරු සංගමයේ ප්‍රධාන ලේකම් ජෝශෆ් ස්ටාලින් කියා සිටියේ අධ්‍යාපන බලධාරීන් සොයා බැලීමක් සිදුකරනු ලබන්නේ මාධ්‍ය මගින් වාර්තා කරන ගැටළු සම්බන්ධයෙන් පමණක් බවයි.\nමේ පිළිබඳ හිරු ප්‍රවෘත්ති අංශය විභාග කොමසාරිස් ජනරාල් ඩබ්ලිව්.එම්.එන්.ජේ. පුෂ්පකුමාරගෙන් විමසීමට උත්සාහ කළ ද එය ව්‍යර්ථ වූයේ ඔහු දුරකථනයට ප්‍රතිචාර නොදැක්වීම හේතුවෙන්.\nමීට පෙර උසස් පෙළ විභාගයේ රසායන විද්‍යා ප්‍රශ්න පත්‍රයේ ප්‍රශ්නවලට සමාන අනුමාන ප්‍රශ්න ඇතුළත් අත්පත්‍රිකාවක් උපකාරක පන්ති ගුරුවරයෙකු මුද්‍රණය කර බෙදා හැරීමත් සමඟ අර්බුදකාරී තත්වයක් මතුවුණා.\nකෙසේ වෙතත්, සිද්ධියට සම්බන්ධ මෙවර උසස් පෙළ විභාගයට පෙනී සිටි සිසුවෙකු ඇතුළු 04 දෙනෙකු අත්අඩංගුවට ගෙන රක්ෂිත බන්ධනාගාර ගත කර ඇති අතර, අදාළ උපකාරක පන්ති ගුරුවරයා ප්‍රදේශය අතහැර පළා ගොස් තිබෙනවා.",
       "URL": "https://www.hirunews.lk/169527/උසස්-පෙළ-තවත්-අවුලක්-ගුරු-සංගම්වලින්-චෝදනා",
       "Category": "Local News",
       "Parent URL": "https://www.hirunews.lk/local-news.php?pageID=4350"
}