{
       "Source": "hirunews",
       "Timestamp": "Saturday, 24 July 2021 - 19:46",
       "Headline": "රෝහල්වලට රෝගීන් ඇතුළත් කරගැනීමේදී සිදුකරන කොරෝනා පරීක්ෂණ නවතී (වීඩියෝ)",
       "News Content": "රජයේ රෝහල්වලට රෝගීන් ඇතුලත් කරගන්නා අවස්ථාවේ බාහිර ප්‍රතිකාර අංශයේ දී සිදුකරන කොරෝනා පරීක්ෂණ මේ වන විට මුළුමනින්ම නතර කර ඇතැයි සෞඛ්‍ය වෘත්තීය සමිති චෝදනා කරනවා.\nකෙසේ වෙතත් රෝහල් තුළින් හඳුනාගන්නා කොරෝනා ආසාදිතයන් සංඛ්‍යාව ඉහළ ගොස් ඇති බවයි ඔවුන් පෙන්වා දෙන්නේ.\nරෝහල් තුළ කොරෝනා පරීක්ෂණ, හෙද හෙදියන් විසින් මීට පෙර සිදුකළ අතර පසුව එම කාර්යයන් වලින් ඔවුන් ඉවත්වුණේ හෙද වෘත්තිය සමිති ගනු ලැබූ තීරණයකට අනුවයි.\nකෙසේ වෙතත් වෛද්‍යවරුන් විසින් සීමිත පරීක්ෂණ සංඛ්‍යාවක් මේ වනවිට රෝහල් තුළ සිදුකරනු ලබනවා.\nමීට පෙර රෝහල්ගත කරන අවස්ථාවේදීම රෝගීන් බාහිර ප්‍රතිකාර අංශයේදී කොරෝනා පරීක්ෂණයන්ට භාජනය කෙරුණු අතර, රෝහල්ගත කිරීමෙන් පසුව ද තවදුරටත් අවදානම් තත්ත්වයන් සැලකිල්ලට ගනිමින් කොරෝනා පරීක්ෂණ සිදුකළා.\nමේ සම්බන්ධයෙන් විමසීමට අප සෞඛ්‍ය සේවා අධ්‍යක්ෂ ජනරාල් වෛද්‍ය අසේල ගුණවර්ධන, නියෝජ්‍ය සෞඛ්‍ය සේවා අධ්‍යක්ෂ ජනරාල් විශේෂඥ වෛද්‍ය හේමන්ත හේරත් සහ කොවිඩ් රෝග පාලන කටයුතු පිළිබඳ රාජ්‍ය ඇමතිනි විශේෂඥ වෛද්‍ය සුදර්ශනී ප්‍රනාන්දුපුල්ලේ සම්බන්ධ කරගැනීමට උත්සහ කළත් එය ව්‍යර්ථ වුණේ ඔවුන් දුරකථනවලට ප්‍රතිචාර නොදැක්වීම හේතුවෙන්.\nමේ අතර, මෙරටින් වාර්තා වන ඩෙල්ටා ආසාදිතයින් ගණන ද ඉහළ ගොස් ඇති බවට වාර්තා වනවා. ඒ අනුව මෙතෙක් හමුවී ඇති ඩෙල්ටා ආසාදිතයින් ගණන 68ක්.\nමේ අතර අදත් දිස්ත්‍රික්ක 21 ක මධ්‍යස්ථාන 215කදී එන්නත්කරණ වැඩසටහන් ක්‍රියාත්මක කෙරුණු අතර මැණික් ව්‍යාපාරිකයන් සහ එම කර්මාන්තයේ නිරත පිරිස් සඳහා එන්නත් ලබාදීම අද රත්නපුර නගරයෙන් ආරම්භ කෙරුණා.\nඅද දිනයේත් ආසාදිතයන් 1,220 ක් අලුතින් හඳුනා ගැනුණා. ඒ අනුව මෙරට මුළු ආසාදිත සංඛ්‍යාව දැක්වෙන්නේ දෙලක්ෂ 94,332 ක් ලෙසයි.\nමේ අතර කොරෝනා ආසාදනය වී සිටි තවත් 957 දෙනෙකු අද සුවය ලබා රෝහල්වලින් පිටව යාමත් සමඟ මෙරට සුවය ලැබූ සමස්ත ආසාදිතයින් සංඛ්‍යාව දෙලක්ෂ 66,665 දක්වා ඉහළ ගියා.",
       "URL": "https://www.hirunews.lk/277914/රෝහල්වලට-රෝගීන්-ඇතුළත්-කරගැනීමේදී-සිදුකරන-කොරෝනා-පරීක්ෂණ-නවතී-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1798"
}