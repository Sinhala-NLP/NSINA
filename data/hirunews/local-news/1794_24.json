{
       "Source": "hirunews",
       "Timestamp": "Monday, 26 July 2021 - 14:22",
       "Headline": "ගොඩබිම් ප්‍රදේශ කිහිපයක සුළගේ වේගය වැඩිවීමේ අවදානමක්",
       "News Content": "මධ්‍යම කඳුකරයේ බටහිර බෑවුම් ප්‍රදේශවලත්, උතුරුමැද සහ වයඹ පළාත්වලත් සුළගේ වේගය විටින් විට පැයට කිලෝමීටර් 60 දක්වා වැඩිවිය හැකි බව කාලගුණ විද්‍යා දෙපාර්තමේන්තුව පවසනවා.\nඑම දෙපාර්තමේන්තුව නිවේදනය කළේ නිරිත දිග මෝසම සක්‍රිය වීම හේතුවෙන් මෙලෙස ගොඩබිම සුළගේ වේගය ඉහළ යා හැකි අතර හම්බන්තොට සහ ත්‍රිකුණාමලය දිස්ත්‍රික්ක සඳහා ද එය අදාළ බවයි.\nමේ සම්බන්ධයෙන් අදාළ ප්‍රදේශවල ජනතාව අවධානයෙන් කටයුතු කරන ලෙස ද කාලගුණ විද්‍යා දෙපාර්තමේන්තුව දැනුම් දෙනවා.\nඑමෙන්ම මුහුදු ප්‍රදේශවල සුළඟේ වේගය ඉහළ යාම හේතුවෙන් ධීවර සහ නාවික ප්‍රජාව ඒ පිලිබඳව ඉතා අවධානයෙන් කටයුතු කරන ලෙස කාලගුණ විද්‍යා දෙපාර්තමේන්තුව ඉල්ලීමක් කරනවා.\nඑම දෙපාර්තමේන්තුව සඳහන් කළේ ගාල්ල සිට මාතර සහ හම්බන්තොට හරහා පොතුවිල් දක්වා වන මුහුදු ප්‍රදේශවල සුළඟේ වේගය පැයට කිලෝමීටර් 60 දක්වා ඉහළ යා හැකි බවයි.\nඑමෙන්ම, පුත්තලම සිට මන්නාරම හරහා කන්කසන්තුරේ දක්වා මුහුදු ප්‍රදේශවල ද සුළඟේ වේගය ඉහළ යා හැකි බව කාලගුණ විද්‍යා දෙපාර්තමේන්තුව වැඩිදුරටත් ප්‍රකාශ කළා.",
       "URL": "https://www.hirunews.lk/278059/ගොඩබිම්-ප්‍රදේශ-කිහිපයක-සුළගේ-වේගය-වැඩිවීමේ-අවදානමක්",
       "Category": "Local News",
       "Parent URL": "https://www.hirunews.lk/local-news.php?pageID=1794"
}