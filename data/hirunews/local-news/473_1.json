{
       "Source": "hirunews",
       "Timestamp": "Thursday, 16 March 2023 - 14:27",
       "Headline": "එකේ පන්තියට යාමට පොත් කට්ටල 3ක් අවැසි දඹුල්ලේ තුන් නිවුන් දැරියෝ (වීඩියෝ)",
       "News Content": "මෙරට මුහුණ දී සිටින ආර්ථික අර්බුදය තවත් එක් ප්‍රතිඵලයක් ලෙස පාසල් පොත්පත් ඇතුළු පාසල් උපකරණ මිලද ශීඝ්‍රයෙන් ඉහළ ගියා.\nඑම තත්ත්වය හමුවේ මව්පියන් පත්ව ඇත්තේ දැඩි අසීරුතාවකට යි.\nසිය දරුවන්ට පොත් පත් මිල දී ගැනීම සඳහා ඔබෙන් උපකාරයක් ඉල්ලන මවක් පිළිබඳ තොරතුරු වාර්තා වන්නේ දඹුල්ලෙන්\nදඹුල්ල - ඇරෑවුල පදිංචි චතුලි ජනන්දී, චතදි ජනිෂා, චතුනි ජනාධි යන තුන් නිවුන් දැරියන්ට පාසල් යාමට ඇති අපහසුතාවක් පිළිබඳ යි එම තොරතුරු වාර්තා වන්නේ.\nතවත් දින කිහිපයකින් මොවුන් ජීවිතයේ තවත් පියවරක් තබමින් පාසල් යාමට අපේක්ෂාවෙන් සිටියත්, පොත්පත් ඇතුළු පාසල් උපකරණ මිල ඉහළ යාම හමුවේ මෙම දරුවන්ගේ මව පත්ව ඇත්තේ දැඩි අසීරුතාවකට යි.\nසිය ස්වාමිපුරුෂයා පවුල පිළිබඳ සොයා නො බැලීමේ පසුබිම මත, ප්‍රියානි මාලිකා නම් මෙම දරුවන්ගේ මව පාසල් පොත් කට්ටල 3ක් සොයා ගැනීමේ ගැටලුවට මුහුණ දී සිටිනවා.\nඇය පැවසුවේ, දරුවන්ට පාසල් යැවීමට අවශ්‍ය ඇඳුම් සහ සපත්තු ප්‍රදේශයේ පරිත්‍යාගශීලියෙකු විසින් සැපයූ බව යි.\nමෙම මව හිරු ප්‍රවෘත්ති හමුවේ තවදුරටත් මෙසේ පවසා සිටියා.\nදැන් මොකක්ද අවශ්‍යතාව ?\nමේගොල්ලන්ට එක වසරට අකුරු ලියන පොත් කට්ටල 3ක් ගන්න තියෙනවා.\nදැන් කවදද ඉස්කෝලේ යන්න තියෙන්නේ ?\n28 වැනිදා\nකීයක් වෙනවද ?\nඑකක් 1,480ක් වෙනවා\nඑතකොට වෙන මොනවද අවශ්‍ය ඉස්කෝලේ යන්න?\nඑහෙම වෙන මොකුත් නම් නෑ, ලොකූ අඩුවකට තියෙන්නේ එක තමයි සර්.\n11 හැවිරිදි පවුලේ වැඩි මහලු පිරිමි දරුවා ද මේ වන විට පාසල් යන අතර දරුවන් සිවු දෙනෙකුගේ වියදම් දරා ගැනීමට ඇති එක ම මාර්ගය වී ඇත්තේ, ප්‍රියනි මාලිකාගේ මව උපයන මුදල පමණ යි.\nමම සර් කෙනෙකුගේ බබෙක් බලාගන්නවා. ඒකෙන් මට හම්බු වෙනවා 20,000ක්.\nඒකෙන් තමයි මම ළමයින්ගේ නඩත්තුව කරගෙන යන්නේ.\nඉතිං මොකක්ද බලාපොරොත්තු වෙන්නේ ඉස්සරහට කරගන්න ?\nඉතිං උදව්වක් තමයි, මට නම් ඕන නැහැ මේ දරු පැටවුන්ට.\nමම මැරිලා යයි තව දවස් ටිකක් යනකොට.\nදරු පැටවුන්ට ඉන්න, දොර වහගෙන නිදිය ගන්න කාමර 2ක් පුළුවන් නම් හදලා දෙන්න.\nආර්ථික අර්බුදයක ජීවත් වුවත්, නිවුන් දරුවන් සිටින පවුලක සාමාන්‍යයෙන් සිදුවන පැටලීම් හේතුවෙන් මෙම පවුලේ සතුටේ අඩුවක් නම් නැහැ.\nතුන්දෙනා පෝලිමට තියලනේ බෙහෙත් දෙන්නේ. දෙනකොට අර දීපු එක්කෙනා අනිත් එක්කෙනා ගාවට ගිහිල්ලා ආයෙත්. ඒ කරලා එයාටම ආපහු දීලා. උදේට ලෑස්ති කරන්න ගියාම, කවන්න ගියාම, ටොයිලට් යන්න ගිහිපුවාම තමයි පැටලෙන්නේ.\nකවන්න ගියාම එක්කෙනාට දෙපාර කවනවා ? වෙලාවකට හවස් වෙනවනේ කවාගන්නකොට.\nඑක්කෙනෙකුටම දෙපාරක් කවන අවස්ථාත් තිබෙනවා.\nඑතකොට අරයගේ බඩ පිරෙන්නෙත් නැහැ.\nමෙරට මුහුණ දී සිටින ආර්ථික අර්බුදයේ බලපෑම 6,4 නොතේරෙන දරුවන්ටද එල්ල වී ඇති පසුබිමක, මේ පවුලට යම් උපකාරයක් කිරීමට ඔබටත් හැකි නම් එය මහඟු පුණ්‍ය කර්මයක් වනු ඇති.",
       "URL": "https://www.hirunews.lk/330115/එකේ-පන්තියට-යාමට-පොත්-කට්ටල-3ක්-අවැසි-දඹුල්ලේ-තුන්-නිවුන්-දැරියෝ-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=473"
}