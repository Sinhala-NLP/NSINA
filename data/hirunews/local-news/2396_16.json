{
       "Source": "hirunews",
       "Timestamp": "Sunday, 11 October 2020 - 13:39",
       "Headline": "නැගෙනහිර හිස එසවූ ඉස්ලාම් අන්තවාදයට අවධානය යොමු කිරීමට නොහැකි වූ හේතුව පාස්කු කොමිසමේදී හෙළිවෙයි (වීඩියෝ)",
       "News Content": "ත්‍රස්තවාදය මැඩපැවැත්වීමට ස්ථාපිත කෙරූ විශේෂ කාර්ය බලකායට විශේෂ ගැසට් පත්‍රයකින් 2017 වසරේදී සංවිධානාත්මක අපරාධ හා මත්ද්‍රව්‍ය වැටලීම් මෙන්ම නීති විරෝධී පස් කැපීම්, ගල් හා වැලි ප්‍රවාහනයන් සෙවීම් ඇතුළු රාජකාරි රැසක් එක්කළ බව එහි අණදෙන නිලධාරියා ලෙස කටයුතු කළ එම්.ආර්. ලතීෆ් මහතා පවසනවා.\nපාස්කු ජනාධිපති කොමිසමේ සාක්ෂි දෙමින් ඔහු වැඩිදුරටත් පැවසුවේ එවැනි රාජකාරිවලට ප්‍රමුඛතාවක් දීමට සිදු වූ නිසා නැගෙනහිර හිස ඔසවමින් තිබූ ඉස්ලාම් අන්තවාදය පිළිබඳ අවධානය යොමු කිරීමට නොහැකි වූ බවයි.\nපාස්කු ප්‍රහාරය එල්ල වූ අවස්ථාවේ පොලිස් විශේෂ කාර්යය බලකායේ අණදෙන නිලධාරියාව සිටි විශ්‍රාමික ජ්‍යෙෂ්ඨ නියෝජ්‍ය පොලිස්පති එම්.ආර්. ලතීෆ් මහතා සාක්ෂි ලබාදීම සදහා ඊයේ ජනාධිපති කොමිසම වෙත පැමිණියේ තුන්වන දිනටයි.\nලතීෆ් මහතාගෙන් මීට පෙර දින කළ සාක්ෂි විමසීම අවසානයේ ජනාධිපති කොමිසමේ සභාපති විනිසුරුවරයා සදහන් කළේ එදින ඔහු සාක්ෂි ලබාදුන්\nආකාරය පිළිබඳ සලකා බලා ඔහුට කොමිසම් සභා පණතේ 16 වන වගන්තිය යටතේ නොතීසි නිකුත් කිරීමට නියම කරන බවයි.\nඒ අනුව මින් ඉදිරියට ලතීෆ් මහතාගෙන් ජනාධිපති කොමිසම සාක්ෂි විමසන අවස්ථාවේ නීතිඥවරයෙකු සමග කොමිසම හමුවේ පෙනී සිටින ලෙස ජනාධිපති\nකොමිසම ලතීෆ් මහතාට දැනුම් දුන් අතර ඊයේ පස්වරුවේ ඔහු කොමිසමට පැමිණියේ නීතිඥ සහාය ද ඇතිවයි.\nඑහිදී සාක්ෂි විමසීම අරඹමින් රජයේ ජ්‍යෙෂ්ඨ අධිනීතිඥවරයා විමසුවේ ජනාධිපති කොමිසම මීට පෙර දන්වා ඇති ආකාරයට 2017 මාර්තු 18 සහ 2017 මාර්තු 24 යන දිනවලට අදාළව පොලිස් විශේෂ කාර්ය බලකා බුද්ධි අංශයේ වාර්තා කොමිසමට ඉදිරිපත් නොකිරීමට හේතුව කුමක්ද යන්නයි.\nඊට පිළිතුරු දෙමින් ලතීෆ් මහතා පැවසුවේ 2017 ජූලී මාසයෙන් පසු වාර්තා කිහිපයක් පමණක් කොමිසමට ඉදිරිපත් කළ බවයි.\nඑහෙත් එම කිසිදු වාර්තාවක 2017 මාර්තු 10 කාත්තන්කුඩි අලියාර් මංසන්ධියේ ගැටුම සම්බන්ධයෙන් සඳහන් නොවෙන බව රජයේ ජ්‍යෙෂ්ඨ අධිනීතිඥවරයා\nකොමිසමට පෙන්වා දුන්නා.\nසහරාන් හෂීම් සම්බන්ධ අදාළ ගැටුමේ වාර්තා කොමිසමට ඉදිරිපත් නොකෙරුවේ මන්දැයි රජයේ ජ්‍යෙෂ්ඨ අධිනීතිඥවරයා සාක්ෂිකරුගෙන් විමසූ අවස්ථාවේ ඊට සුවිශේෂී හේතුවක් නැති බවත් තමන් අපේක්ෂා කළේ 2019න් පසු වාර්තා පමණක් ඉදිරිපත් කරන්නයැයි ලතීෆ් මහතා සඳහන් කළා.",
       "URL": "https://www.hirunews.lk/252295/නැගෙනහිර-හිස-එසවූ-ඉස්ලාම්-අන්තවාදයට-අවධානය-යොමු-කිරීමට-නොහැකි-වූ-හේතුව-පාස්කු-කොමිසමේදී-හෙළිවෙයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2396"
}