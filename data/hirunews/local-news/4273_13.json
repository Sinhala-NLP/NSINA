{
       "Source": "hirunews",
       "Timestamp": "Friday, 13 October 2017 - 17:32",
       "Headline": "දේශපාලනඥයන් විදුහල්පතිවරයෙකු ප්‍රසිද්ධියේ විවේචනය කරයි",
       "News Content": "අද (13) අරණායක උස්සාපිටිය රිවිසඳ මධ්‍ය විද්‍යාලයේ ගොඩනැගිල්ලකට මුල් ගල තැබීම සඳහා අමාත්‍ය කබිර් හෂීම් සහභාගි වී ඇති අතර එහිදී සමරු ඵලකයක් සකස් කර නොමැති වීම ඇතුළු කරුණු කිහිපයක් නිසා හිටපු සෞඛ්‍ය නියෝජ්‍ය අමාත්‍ය ලලිත් දිසානායක හා එජාපයේ අරනායක සංවිධායකවරයා ප්‍රසිද්ධියේ දොස් පවරා තිබෙනවා.\nරටේ ප්‍රබල ඇමැතිවරයෙක් පැමිණි විට සමරු ඵලකයක් සකස් කළ යුතු බවත් ආරාධනා පත්‍රයේද වරදක් තිබූ බවත් පවසමින් හිටපු සෞඛ්‍ය නියෝජ්‍ය අමාත්‍යවරයා විදුහල්පතිවරයාට චෝදනා කර තිබුණා.\nමෙහිදී අරණායක එක්සත් ජාතික පක්ෂ ප්‍රධාන සංවිධායකවරයාද, අරණායක සම්බන්ධීකාරක කමිටුවේ සම සභාපතිවරයාද විදුහල්පතිවරයා ඇතුලු ආචාර්ය මණ්ඩලය විවේචනය කර තිබෙනවා.\nන්‍යාය පත්‍රයේ කථාවක් නොතිබුණ නමුත් එජාප සංවිධායකවරයාට කථාවක් කිරීමට ඉඩදී ගුරුමණ්ඩලය අවසානයේ විශාල අපහසුතාවයකට පත්වූ බවයි විදුහල්පතිවරයා පසුව මාධ්‍ය හමුවේ ප්‍රකාශ කළේ.\nහෙම්මාතගම - සමන් විජය",
       "URL": "https://www.hirunews.lk/173415/දේශපාලනඥයන්-විදුහල්පතිවරයෙකු-ප්‍රසිද්ධියේ-විවේචනය-කරයි",
       "Category": "Local News",
       "Parent URL": "https://www.hirunews.lk/local-news.php?pageID=4273"
}