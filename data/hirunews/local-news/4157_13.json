{
       "Source": "hirunews",
       "Timestamp": "Monday, 25 December 2017 - 14:02",
       "Headline": "රුසියාවට ගිය තාක්ෂණික කණ්ඩායම පස්වරුවේ සාකච්ඡාවක",
       "News Content": "මෙරට තේ අපනයනයට පනවා ඇති තහනම සම්බන්ධයෙන් විශේෂ සාකච්ඡාවක් අද (25) පස්වරුවේ රුසියාවේ - මොස්කව් නුවරදී පැවැත්වීමට නියමිතයි.\nශ්‍රී ලංකාවෙන් පිටත්ව ගිය තාක්ෂණික ඇගයීම් කණ්ඩායම සහ රුසියානු ශාඛ නිරෝධායන ආයතනයේ බලධාරීන් අතරයි මෙම සාකච්ඡාව පැවැත්වීමට නියමිතව ඇත්තේ.\nඑහිදී ශ්‍රී ලංකාව පාර්ශවයෙන් තේ තහනමට අදාළ කරුණු පිළිබඳ දීර්ඝ කරුණු දැක්වීමක් සිදුකරන බව ශ්‍රී ලංකා තේ මණ්ඩලය ප්‍රකාශ කළා.\nවිශේෂයෙන් මෙරටින් යැවූ තේ අඩංගු බහාලූමක තිබී හමුවු කප්රා බීට්ල් නැමැති කෘමියා මෙරටට ආවේණික නොවීම පිළිබඳ වැඩි අවධානයක් යොමුකරනු ඇති.\nඊයේ පස්වරුවේ මෙරට තාක්ෂණික ඇගයීම් කණ්ඩායම රුසියාව බලා පිටත්ව ගියා.\nතේ මණ්ඩලයේ සභාපතිවරයා, තේ පර්යේෂණ ආයතනයේ නිලධාරියෙකු, කෘෂිකර්ම දෙපාර්තමේන්තුවේ අධ්‍යක්ෂ ජනරාල්වරයා, ශ්‍රී ලංකා ශාඛ නිරෝධායන ආයතනයේ ප්‍රධානියා මෙන්ම නීතිපති දෙපාර්තමේන්තුවේ නිලධාරියෙකුද මෙම තාක්ෂණික කණ්ඩායමට ඇතුළත්.\nමෙරටින් යැවූ තේ බහාලූමක තිබියදී කප්රා බීට්ල් නැමැති කෘමියෙකු හමුවීම හේතුවෙන් පසුගිය 18 වනදා සිට ශ්‍රී ලංකාවට තේ තහනමක් පැනවීමට රුසියාව තීරණය කරනු ලැබුවා.\nමෙම තහනමක් සමඟ ශ්‍රී ලංකාවේ සමස්ත තේ අපනයනයෙන් 11% ක පමණ ප්‍රතිශතයකට ඍජු බලපෑමක් සිදුවන බවයි වැවිලි කර්මාන්ත අමාත්‍යාංශය ප්‍රකාශ කළේ.\nඑමෙන්ම, මෙම තේ තහනම ඉවත් කර ගැනීම පිළිබඳව පසුගිය සතියේ රැස්වු කැබිනට් මණ්ඩලයේ අවධානය යොමුව තිබූ අතර, එහිදී අන්තර් අමාත්‍යාංශ වැඩපිළිවෙලක් මෙන්ම තානාපති අංශ එක්ව දියත් කරන වැඩපිළිවෙලක් පිළිබඳවද අවධානය යොමුවුණා.\nශ්‍රී ලංකාවට අමතරව ලෝකයේ බ්ලැක් ටී අපනයනකරුවන් ලෙස කටයුතු කරන්නේ කෙන්යාව සහ ඉන්දියාව පමණයි.\nතවත් මාස 06 ක පමණ කාලසීමාවක් තුළ බ්ලැක් ටී අපනයන තහනම ඉවත්කර නොගතහොත් එම වෙළඳපොල කෙන්යාව විසින් අත්පත් කර ගැනීමේ අවදානමක් පවතින බවටයි පසුගිය සතිය වනවිට ආර්ථික විශේෂඥයන් මත පළ කර සිටියේ.",
       "URL": "https://www.hirunews.lk/179282/රුසියාවට-ගිය-තාක්ෂණික-කණ්ඩායම-පස්වරුවේ-සාකච්ඡාවක",
       "Category": "Local News",
       "Parent URL": "https://www.hirunews.lk/local-news.php?pageID=4157"
}