{
       "Source": "hirunews",
       "Timestamp": "Friday, 03 December 2021 - 10:03",
       "Headline": "රන්ජන් රාමනායක නැවතත් ශ්‍රේෂ්ඨාධිකරණයට (වීඩියෝ)",
       "News Content": "රන්ජන් රාමනායකට එරෙහිව ගොනුකර ඇති දෙවන අපහාස නඩුව ලබන ජනවාරි 24 වැනි දා කැඳවන ලෙස ශ්‍රේෂ්ඨාධිකරණය අද නියම කළා.\nඒ, අදාළ පැමිණිල්ල එස්. තුරෙයිරාජා, ඒ.එච්.එම්.ඩී. නවාස් සහ අර්ජුන ඔබේසේකර යන ත්‍රිපුද්ගල ශ්‍රේෂ්ඨාධිකරණ විනිසුරු මඩුල්ල හමුවේ කැඳ වූ අවස්ථාවේදියි.\nඑම අවස්ථාව සඳහා දැනට සිර දඬුවම් විඳින රන්ජන් රාමනායකද බන්ධනාගාර දෙපාර්තමේන්තුව විසින් ශ්‍රේෂ්ඨාධිකරණය හමුවට ඉදිරිපත් කර තිබෙනවා.\n2018 වසරේ එවකට ජනාධිපති මෛත්‍රීපාල සිරිසේන විසින් පාර්ලිමේන්තුව විසුරුවා හැරීම අභියෝගයට ලක් කරමින් ගොනුකළ මූලික අයිතිවාසිකම් පෙත්සම් විභාග කළ පංච පුද්ගල ශ්‍රේෂ්ඨාධිකරණ විනිසුරු මඩුල්ල සම්බන්ධයෙන් රන්ජන් රාමනායක රූපවාහිනී වැඩසටහනකදී සිදු කළ ප්‍රකාශයක් මෙම නඩුව සඳහා මුල් වී තිබෙනවා.\nඅදාළ වැඩසටහනේ දී සිදු කළ ප්‍රකාශයක් මගින් අධිකරණයට අපහාසයක් සිදු කළේ යැයි චෝදනා කරමින් ශ්‍රේෂ්ඨාධිකරණයේ විනිසුරුවරුන් කරන ලද පැමිණිල්ලකට අනුව රන්ජන් රාමනායකට එරෙහි මෙම නඩු විභාගය පැවැත්වෙනවා.\nරන්ජන් රාමනායක මේ වනවිටත් අධිකරණයට අපහාස කිරීමේ චෝදනා මත සිව් වසරක සිර දඬුවමක් විඳිමින් සිටිනවා.\nපසුගිය ජනවාරි 12 වන දා ඔහුට ශ්‍රේෂ්ඨාධිකරණය මගින් ඔහුට සිර දඬුවම් නියම කළේ මෙරට විනිසුරුවන් බහුතරයක් දූෂිත බවට ඔහු කළ ප්‍රකාශයක් හේතුවෙන්.",
       "URL": "https://www.hirunews.lk/289891/රන්ජන්-රාමනායක-නැවතත්-ශ්‍රේෂ්ඨාධිකරණයට-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1520"
}