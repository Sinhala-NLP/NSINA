{
       "Source": "hirunews",
       "Timestamp": "Wednesday, 02 November 2022 - 14:48",
       "Headline": "අමාත්‍ය නලින් ප්‍රනාන්දුගේ විදේශ ගමන් තහනම ඉවතට",
       "News Content": "ක්‍රීඩා අමාත්‍යාංශයේ රුපියල් මිලියන 39 කට අධික මුදලක් අවභාවිත කිරීමට අදාළ නඩුවේ දෙවන සැකකරු වන හිටපු සතොස සභාපති සහ වත්මන් වෙළඳ අමාත්‍ය නලින් රුවන්ජීව ප්‍රනාන්දුට එරෙහිව පවරා ඇති විදේශ ගමන් තහනම ඉවත් කර තිබෙනවා.\n2015 ජනාධිපතිවරණ සමයේ ක්‍රීඩා අමාත්‍යාංශයේ රුපියල් මිලියන 39 කට අධික මුදලක් අවභාවිතා කරමින් ක්‍රීඩා උපකරණ බෙදා හැරීමේ චෝදනාවට අදාළ නඩුව අද කැඳවනු ලැබුවේ කොටුව මහේස්ත්‍රාත් තිලිණ ගමගේ හමුවේයි.\nඑහිදී අමාත්‍ය නලින් ප්‍රනාන්දු වෙනුවෙන් පෙනී සිටි නීතිඥයින් මහේස්ත්‍රාත්වරයාගෙන් ඉල්ලා සිටියේ විත්තිකරුට එරෙහිව ඇති විදේශ ගමන් තහනම මුදා හරින ලෙසටයි.\nඒ අනුව එම තහනම ඉවත් කළ මහේස්ත්‍රාත් තිලිණ ගමගේ නියෝග කළේ මෙම නඩුව නීතිපති උපදෙස් සඳහා ලබන වසරේ පෙබරවාරි 15 වනදා යළි කැඳවීමටයි.",
       "URL": "https://www.hirunews.lk/319453/අමාත්‍ය-නලින්-ප්‍රනාන්දුගේ-විදේශ-ගමන්-තහනම-ඉවතට",
       "Category": "Local News",
       "Parent URL": "https://www.hirunews.lk/local-news.php?pageID=761"
}