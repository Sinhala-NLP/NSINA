{
       "Source": "hirunews",
       "Timestamp": "Monday, 11 September 2017 - 9:00",
       "Headline": "පොලිසිය නොමග යැවූ පාසල් දැරිය අත්අඩංගුවට",
       "News Content": "අතුරු මාර්ගයකදී ත්‍රී රෝද රථයකින් පැමිණ තමන් පැහැරගෙනගොස් අතවර කර තමා සතු රන්මාලය සහ දේපල කොල්ල කෑ බවට අසත්‍ය පැමිණිල්ලක් කළ මතුගම ප්‍රසිද්ධ පාසලක දැරියක් අත්අඩංගුවට ගෙන තිබෙනවා.\nදැරිය විසින් පැහැරගත් බව කී රන්මාලය,ජංගම දුරකථනය,වයිලීනය පොලිසිය විසින් සොයාගෙන තිබෙනවා.\nඋපකාරක පන්තියකට යමින් සිටියදී අදාල දැරිය පැහැරගත් බව දොඩංගොඩ පොලිසියට පැමිණිලි කර තිබෙනවා.නමුත් පොලිස් මුලික පරීක්ෂණවලින් හෙළිව තිබෙන්නේ පැහැරගත් බව කී දිනට දින තුනකට පසුව මෙම පැමිණිල්ල කර ඇති බවයි.\nඑමෙන්ම තමාව පැහැරගත් පිරිස තමා නොදන්නා ස්ථාන කිහිපයකදී අතවර කළ බව ද පැමිණිල්ලේ සඳහන්.\nමේ අනුව ක්‍රියාත්මක වූ පොලිසිය දැරිය පෙන්වූ අතුරුමාර්ගවල තිබූ සියලු සීසීටීවී දර්ශණ පරික්ෂා කර බලා තිබෙනවා.එහිදී දැරිය පැවසු කිසිදු කරුණක් සනාථ වී නෑ.\nමේ හේතුවෙන් පොලිසිය විසින් දැරියගේ සමීපතම යහළුවන් කිහිප දෙනෙකුගෙන් ප්‍රශ්න කර තිබෙනවා.\nඑහිදී හෙළිව තිබෙන්නේ එදින කිසිදු පැහැරගැනීමක් හෝ උපකාර පන්තියක් නොමැති බවත් ඇය සිය පෙම්වතා සමග පයාගල මුහුදු වෙරළේ මෙන්ම තවත් ස්ථාන කිහිපයකම පෙම් සුව විද ඇති බවයි.\nඒ අනුව පැහැරගත් බව කී වයිලීනය සිසුවියගේ යහළුවෙකුගේ නිවසේ තිබියදී සොයාගත්තා.\nජංගම දුරකථනය පෙම්වතාගේ නැන්දා බාරයේ තිබී හමුවී ඇති අතර මාලය දැරියගේ අල්මාරියේ ඇඳුන් අතර තිබී සොයාගෙන තිබෙනවා.\nපසුව දැරියගෙන් කළ ප්‍රශ්ණ කිරීමේදී ඇය ප්‍රකාශ කර තිබෙන්නේ පෙම්වතා සමග ගිය ගමන නිවසට වසන් කිරීම සඳහා මෙම පැමිණිල්ල කළ බවයි.\nපොලිසිය නොමග යැවූ බවට අත්අඩංගුවට ගත් දැරිය අධිකරණයට ඉදිරිපත් කීරීමට නියමිතයි.",
       "URL": "https://www.hirunews.lk/170618/පොලිසිය-නොමග-යැවූ-පාසල්-දැරිය-අත්අඩංගුවට",
       "Category": "Local News",
       "Parent URL": "https://www.hirunews.lk/local-news.php?pageID=4328"
}