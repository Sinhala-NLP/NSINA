{
       "Source": "hirunews",
       "Timestamp": "Sunday, 30 May 2021 - 18:57",
       "Headline": "හික්කඩුව කොරල් පර ආශ්‍රිතවද නෞකාවෙන් විසිරුණු ප්ලාස්ටික් අපද්‍රව්‍ය හමුවෙයි  (වීඩියෝ)",
       "News Content": "ගිනි ගැනීමට ලක්වූ එම්.වී. එක්ස්ප්‍රස් පර්ල් නෞකාවේ රුසියානු ජාතික කපිතාන්වරයා රැදී සිටින හෝටලයට අද දහවල් අපරාධ පරීක්ෂණ දෙපාර්තමේන්තුවේ නිලධාරීන් කණ්ඩායමක් පැමිණියා.\nඒ, අදාළ ගින්න සම්බන්ධයෙන් ඔහුගෙන් ප්‍රකාශ සටහන් කර ගැනීම සදහායි. කෙසේ වෙතත්, අවශ්‍ය ලිපි ලේඛන නොමැති නිසා හෙට අදාළ ප්‍රකාශය ලබා ගැනීමේ  අපේක්ෂාවෙන් ඔවුන් හෝටලයෙන් පිටව ගිය බවයි හිරු වාර්තාකරු සදහන් කළේ.\nමේ අතර, නෞකාවෙන් සාගරයට එක්වූ අපද්‍රව්‍ය අද මාතර - වැලිගම - මිදිගම ආශ්‍රිත මුහුදු ප්‍රදේශයට ගොඩ ගසා තිබුණා. නාරා ආයතනයේ ජ්‍යෙෂ්ඨ විද්‍යාඥ ආචාර්ය දීප්ත අමරතුංග ප්‍රකාශ කළේ පවතින කාලගුණ තත්වයත් සමඟ දියවැල්වල බලපෑම හේතුවෙන් දකුණු පළාත ආශ්‍රිත වෙරළ තීරයට මෙලෙස අපද්‍රව්‍ය ගොඩගසා ඇති බවයි.\nඑසේම සමස්ත ලංකා පොදු ධීවර සම්මේලනය අද දකුණු පළාතේ වෙරළ තීරයට නෞකාවේ අපද්‍රව්‍ය ගොඩ ගසා ඇති ආකාරය නිරීක්ෂණය කිරීමට පැමිණියා.\nවරාය අමාත්‍ය රෝහිත අබේගුණවර්ධන කොළඹදී අද මාධ්‍ය වෙත අදහස් දක්වමින් ප්‍රකාශ කළේ නෞකාවෙන් වන්දි ලබාගැනීමේදී ධීවර ජනතාව පත්වූ අපහසුතාව ද සැළකිල්ලට ගන්නා බවයි.\nමේ අතර බේරුවල ධීවර වරායේ නිලධාරියෙකු සඳහන් කළේ ජාත්‍යන්තර මුහුදෙන් සහ මෙරට මුහුදු සීමාවෙන් ධීවර කටයුතු සිදුකර ඇති බැවින් මේ මොහොතේ වෙළඳපොල තුළ පවතින මත්ස්‍ය අස්වැන්න මිලදී ගැනීමට ජනතාව බිය නොවිය යුතු බවයි.\nඑසේම නෞකාවේ රසායන ද්‍රව්‍ය විනාශවීම හේතුවෙන් දිවයිනේ ඕනෑම ප්‍රදේශයකට අම්ල වැසි ඇතිවිය හැකි බව ශ්‍රී ජයවර්ධනපුර විශ්වවිද්‍යාලයේ සත්වවිද්‍යා අධ්‍යයන අංශයේ ජ්‍යෙෂ්ඨ මහාචාර්ය පද්මලාල් එම්. මානගේ ප්‍රකාශ කළා.\nමේ අතර මෙරට සුන්දරතම වෙරළ තීරයක් මෙන්ම ඉහළ සංචාරක ආකර්ශනයක් හිමි හික්කඩුව කොරල් පර ආශ්‍රිතවද නෞකාවෙන් විසිරුණු ප්ලාස්ටික් අපද්‍රව්‍ය හමු වී තිබෙනවා.",
       "URL": "https://www.hirunews.lk/272895/හික්කඩුව-කොරල්-පර-ආශ්‍රිතවද-නෞකාවෙන්-විසිරුණු-ප්ලාස්ටික්-අපද්‍රව්‍ය-හමුවෙයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1918"
}