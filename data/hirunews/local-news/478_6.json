{
       "Source": "hirunews",
       "Timestamp": "Monday, 13 March 2023 - 20:10",
       "Headline": "වර්ජනයට නියමිත වෛද්‍යවරුන්ට සාකච්ඡාවක් සඳහා ජනපතිගෙන් කැඳවීමක්",
       "News Content": "ජනාධිපතිවරයා සමඟ සාකච්ඡාවක් සඳහා අද (13) රාත්‍රී 7ට වෘත්තීය වේදීන්ගේ වෘත්තීය සමිති එකමුතුව කැඳවා ඇති බව රජයේ වෛද්‍ය නිලධාරීන්ගේ සංගමය සඳහන් කළා.\nජනාධිපති ලේකම් කාර්යාලය මගින් අද පස්වරුවේ අදාළ දැනුම්දීම සිදු කළ බවයි එම සංගමයේ මාධ්‍ය ප්‍රකාශක වෛද්‍ය චමිල් විජේසිංහ කියා සිටියේ.\nකෙසේ වෙතත් පළාත් 4ක අද ක්‍රියාත්මක කළ වර්ජනය හෙට තවත් පළාත් 5කට ව්‍යාප්ත කිරීමට ගත් තීරණයෙහි වෙනසක් සිදුකර නැහැ.\nඒ අනුව සබරගමුව, වයඹ, ඌව, උතුරමැද සහ උතුර පළාත් හී රජයේ රෝහල්වල හෙට පෙරවරු 8 සිට එම වැඩවර්ජනය ක්‍රියාත්මක කිරීමට නියමිත බවයි රජයේ වෛද්‍ය නිලධාරීන්ගේ සංගමයේ මාධ්‍ය ප්‍රකාශක වෛද්‍ය චමිල් විජේසිංහ කියා සිටියේ.\nරජයේ වෛද්‍ය නිලධාරීන්ගේ සංගමය බස්නාහිර, දකුණ, මධ්‍යම සහ නැගෙනහිර පළාත්වල රජයේ රෝහල් තුළ දියත්කළ වර්ජනය තවදුරටත් ක්‍රියාත්මක අතර මේ නිසා ප්‍රතිකාරගැනීමට පැමිණි රෝගීන් දැඩි දුෂ්කරතාවට පත් වුණා.\nමේ අතර රජයේ නව බදු ප්‍රතිපත්තිය ඉවත්කර ගැනීම ඇතුළු තවත් ඉල්ලීම් කිහිපයක් මුල් කරගනිමින් අනිද්දා පවත්වන ඒකාබද්ධ වර්ජනයට සමඟාමීව අද තවත් වෘත්තීය සමිති කිහිපයක් වෘත්තීය ක්‍රියාමාර්ග වලට අවතීරණ වුණා.\nඒ අනුව වරාය වෘත්තීය සමිති පැය 48ක අකුරට වැඩ කිරීමේ වෘත්තීය ක්‍රියාමාර්ගයකයකට අවතීර්ණ වූ අතර ජාතික ජලසම්පාදන හා ජලාපවාහන මණ්ඩලයේ වෘත්තීය සමිතිද අද සිට අකුරට වැඩ කිරීමේ වෘත්තීය ක්‍රියාමාර්ගයක් ආරම්භ කළා.\nබැංකු සේවකයන් ද අද, කළු ඇඳුමින් සැරදී සේවයට වාර්තා කර තිබුණේ, මෙම වෘත්තීය ක්‍රියාමාර්ග වලට සමඟාමීවයි.\nමේ අතර විශ්ව විද්‍යාල ආචාර්ය වරුන්ගේ සමිති සම්මේලනය ද අධ්‍යයන කටයුතුවලින් බැහැර වී වර්ජන ක්‍රියාමාර්ගයකට අවතීර්ණ වුණා.\nඊට සමඟාමීව ගැටඹේ මංසන්දියේ සිට පේරාදෙණිය විශ්ව විද්‍යාලය දක්වා විරෝධතා පා ගමනක නිරත වූ පේරාදෙණිය විශ්ව විද්‍යලයේ ආචාර්යවරුන්ට පොලිසියෙන් බාධා එල්ල කළ බවයි අප වාර්තාකරු සඳහන් කළේ.\nසමස්ත ලංකා ප්‍රවාහන සේවා සංගමය ද අද මාධ්‍ය හමුවක් පවත්වමින් අනිද්දා වර්ජනයට ලංගම වෘත්තීය සමිති ලෙස තම සහය ලබා දෙන බව කියා සිටියා.\nඑමෙන්ම රාජ්‍ය මුද්‍රණ, සමගි සේවක සංගමයේ නියෝජ්‍ය සභාපති නුවන් බුද්ධික ද කියා සිටියේ අනිද්දා වර්ජනයට මුද්‍රණාලයේ සේවයකින්ද සහය දෙන බවයි.\nමේ අතර අවම ආදායම් ලාභීන්ලෙන් බදු අයකරගැනීම, විදුලි බිල ඉහළ දැමීම සහ බැංකු ණය පොලී ඉහළ යාම හමුවේ තම ජීවත් වීමේ අයිතිය උල්ලංඝනය වී ඇති බව පවසමින් රාජ්‍ය හා අර්ධ රාජ්‍ය වෘත්තීය සමිති එකමුතුව අද ශ්‍රී ලංකා මානව හිමිකම් කොමිෂන් සභාවට පැමිණිල්ලක් ඉදිරිපත් කළා.",
       "URL": "https://www.hirunews.lk/329858/වර්ජනයට-නියමිත-වෛද්‍යවරුන්ට-සාකච්ඡාවක්-සඳහා-ජනපතිගෙන්-කැඳවීමක්",
       "Category": "Local News",
       "Parent URL": "https://www.hirunews.lk/local-news.php?pageID=478"
}