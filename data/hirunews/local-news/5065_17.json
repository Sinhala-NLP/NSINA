{
       "Source": "hirunews",
       "Timestamp": "Sunday, 01 May 2016 - 7:24",
       "Headline": "UPDATE: තිරප්පනේ ඝාතන ගැන තවත් තොරතුරු හෙළිවේ",
       "News Content": "තිරප්පනේ සෙලෙස්තිමඩුව ප්‍රදේශයේ මෝටර් රථයක් තුළ තිබී සොයාගත් වෙඩි වැදී මියගිය පුද්ගලයන් තුන්දෙනාගේ මළ සිරුරු සම්බන්ධයෙන් පශ්චාත් මරණ පරීක්ෂණය පවත්වා අධිකරණයට කරුණු වාර්තා කරන ලෙස අනුරාධපුර ප්‍රධාන මහේස්ත්‍රාත් හර්ෂණ කැකුණවෙල පොලීසියට නියෝග කර තිබෙනවා.\nඑමෙන්ම ප්‍රධාන මහේස්ත්‍රාත්වරයා තවදුරටත් නියෝග කර ඇත්තේ පශ්චාත් මරණ පරීක්ෂණයෙන් පසු දේහයන් ඥාතීන් වෙත භාරදෙන ලෙසයි.\nවෑන් රථයක් තුළ වෙඩි වැදී මියගිය පුද්ගලයන් තුන් දෙනෙකුගේ මළ සිරුරු තිරප්පනේ - සෙලෙස්තිමඩුව ප්‍රදේයේදී සොයා ගැනුනේ ඊයේ පස්වරුවේදියි. පොලීසිය එම ස්ථානයට යනවිටත් මෝටර් රථය පණ ගැන්වී තිබුණා.\nඊයේ රාත්‍රිය වනවිට මියගිය පුද්ගලයින්ගේ් අනන්‍යතාව තහවුරු කරගැනීමට පොලීසිය සමත්වූ අතර ඒ අනුව මියගිය එක් අයෙක් නොච්චියාගම ප්‍රදේශයේ පදිංචි 45 හැවිරිදි සරත් බණ්ඩාර නොහොත් එස් එෆ් බණ්ඩා නැමැත්තෙක්.\nඔහු වසර ගණනාවක් තිස්සේ තිරප්පනේ  ඇතුලූ ප්‍රදේශ ගණනාවක සිදුවූ  මනුෂ්‍ය ඝාතන ඇතුලූ අපරාධ රැසකට සම්බන්ධ බවට අනාවරණ වී තිබෙනවා.\nඑමෙන්ම සැකකරුට එරෙහිව අනුරාධපුර මහාධිකරණයේ සහ  අනුරාධපුර මහේස්ත්‍රාත් අධිකරණයේ නඩු 10 ක් පමණ විභාගවන බවයි  අනුරාධපුර ප්‍රදේශය භාර ජ්‍යෙෂ්ඨ පොලිස් නිලධාරියෙකු හිරු ප්‍රවෘත්ති අංශයට සඳහන් කළේ.\nමීට වසර දෙකකට පෙර අනුරාධපුර බන්ධනාගාරයේ රඳවා සිටි ත්‍රස්තවාදී සැකකරුවන් දියත් කළ විරෝධතාවට නායකත්වය ලබාදුන්නේද සරත් බණ්ඩාර නැමති මියගිය පුද්ගලයා බවට අනාවරණ වී තිබෙනවා.\nඝාතනයට ලක්වූ අනෙක් පුද්ගලයා 24 හැවිරිදි යූ සමන් කුමාර සහ ගාල්ල ගිංතොට ප්‍රදේශයේ පදිංචි 30 හැවිරිදි එම් ජී ප්‍රදීප් කුමාර ලෙස හඳුනා ගැනුනා.\nමොවුන් දෙදෙනාද යම් යම් විෂමාචාර ක්‍රියාවලට සම්බන්ධ බවට තොරතුරු ලැබී ඇතැයි පොලීසිය ප්‍රකාශ කළා. මෙම ඝාතන සිද්ධිය පිළිබඳ පරීක්ෂණ පැවැත්වීමට විශේෂ පොලිස් කණ්ඩායමක් පත් කර ඇති අතර, සැකකරුවන් පිළිබද වැදගත් තොරතුරු කිහිපයක් ලැබී ඇති බවයි අනුරාධපුර ප්‍රදේශය භාර ජ්‍යෙෂ්ඨ පොලිස් නිලධාරියා සඳහන් කළේ.\n------------------------------------------------------------------------------------------\nඅනුරාධපුරය - තිරප්පනේ - සෙලෙස්තිමඩුව - තුරුවිල ප්‍රදේශයේ මෝටර් රථයක් තුළ තිබියදී හමුවූ වෙඩි තැබීමකින් මියගිය පුද්ගලයන්ගේ අනන්‍යතාවය තහවුරු වී තිබෙනවා.\nඑක් පුද්ගලයෙකු නොච්චියාගම ප්‍රදේශයේ පදිංචි සරත් බණ්ඩාර නොහොත් එස්.එෆ්.බණ්ඩාර ලෙසයි හඳුනාගෙන ඇත්තේ.\nඔහුට එරෙහිව මිනීමැරුම් සහ මංකොල්ලකෑම් කිහිපයක් සම්බන්ධයෙන් චෝදනා පවතින බව සඳහන්.\nමියගිය තවත් පුද්ගලයෙකු එම ප්‍රදේශයේම පදිංචි 24 හැවිරිදි උඩගෙදර සමන් කුමාර නැමැත්තා වන අතර, ඔහුටද යම් යම් විෂමාචාර ක්‍රියා සම්බන්ධයෙන් චෝදනා ඇති බවයි වාර්තා වන්නේ.\nමියගිය තුන්වැන්නා  ගාල්ල - ගිංතොට ප්‍රදේ්ශයේ පදිංචි මකුන්ද ගමගේ ප්‍රදීප් කුමාර නැමති 30 හැවිරිදි පුද්ගලයෙක්.\nමියගිය පුද්ගලයන් පැමිණි මෝටර් රථය කුලී පදනම මත ලබාගත් එකක් බවත්, එහි හිමිකරු ගිලීඔය ප්‍රදේශයේ පදිංචිකරුවෙකු බවටත් තොරතුරු අනාවරණය වී තිබෙනවා.\nඊයේ පස්වරු තුනට පමණ තුරුවිල - තිරප්පනේ මාර්ගයේ කැලෑබද ස්ථානයක මාර්ගයෙන් ඉවතට පැන තිබියදී මළ සිරුරු තුනක් සමඟ CAK  0692 දරණ මෙම මෝටර් රථය හමුවුණා.\nපොලිස් නිලධාරීන් අදාළ ස්ථානයට යන විටත් මෝටර් රථය පණ ගැන්වී තිබූ බවයි එම ස්ථානයේ සිටි අප වාර්තාකරු සඳහන් කළේ.",
       "URL": "https://www.hirunews.lk/132126/update-තිරප්පනේ-ඝාතන-ගැන-තවත්-තොරතුරු-හෙළිවේ",
       "Category": "Local News",
       "Parent URL": "https://www.hirunews.lk/local-news.php?pageID=5065"
}