{
       "Source": "hirunews",
       "Timestamp": "Friday, 29 October 2021 - 13:08",
       "Headline": "ළමයින් සහ කාන්තාවන් වෙනුවෙන් පොලිස් කොට්ඨාස දෙකක්",
       "News Content": "වහාම ක්‍රියාත්මක වන පරිදි පොලිස් ළමා හා කාන්තා කාර්යාංශය පොලිස් කොට්ඨාශ දෙකක් ලෙස ස්ථාපිත කිරීමට තීරණය කර තිබෙනවා.\nඒ, ළමයින්ගේ සහ කාන්තාවන්ගේ ආරක්ෂාව සම්බන්ධයෙන් මතුව ඇති සමාජමය තත්ත්වයන් සැලකිල්ලට ගනිමින්.\nඒ අනුව නියෝජ්‍ය පොලිස්පතිවරයෙකුගේ අධීක්ෂණය යටතේ මෙතෙක් ක්‍රියාත්මක වූ පොලිස් ළමා හා කාන්තා කාර්යාංශය ඉදිරි දින කිහිපය තුළදී කොට්ඨාශ දෙකක් ලෙස ක්‍රියාත්මක වනු ඇති.\nඉන් එක් කොට්ඨාසයක් ළමයින්ගේ හා කාන්තාවන්ගේ නීතිමය රැකවරණය ආරක්ෂා කිරීම සඳහා ක්‍රියාත්මක වන අතර, එම ඒකකයට වෙනමම නියෝජ්‍ය පොලිස්පතිවරයෙක් සහ අධ්‍යක්ෂවරයෙක් පත් කිරීමට නියමිතයි.\nඑමෙන්ම, ළමයින් හා කාන්තාවන් සම්බන්ධයෙන් ඉදිරිපත් වන අපචාර ඇතුළු විෂමාචාර ක්‍රියා පිළිබඳව විමර්ශනය කිරීමට තවත් කොට්ඨාසයක් වෙනම ස්ථාපිත කෙරෙනවා.\nඑම කොට්ඨාසයද වෙනමම අධ්‍යක්ෂවරයෙකු සහ නියෝජ්‍ය පොලිස්පතිවරයෙකු යටතේ ක්‍රියාත්මක කිරීමටයි සැලසුම් කර ඇත්තේ.\nමෙහිදී විමර්ශන අංශය භාරව නියෝජ්‍ය පොලිස්පති චම්පික සිරිවර්ධන කටයුතු කරන අතර, නියෝජ්‍ය පොලිස්පති රේණුකා ජයසුන්දර ළමා හා කාන්තා නීති සවිබල ගැන්වීමේ ඒකකය භාරව කටයුතු කරනු ඇති.\nඑළැඹෙන නොවැම්බර් 01 වැනි දා සිට ඒකක ක්‍රියාත්මක කිරීමට පියවර ගන්නා ලෙසයි පොලිස්පති චන්දන වික්‍රමරත්න උපදෙස් ලබාදී ඇත්තේ.",
       "URL": "https://www.hirunews.lk/286382/ළමයින්-සහ-කාන්තාවන්-වෙනුවෙන්-පොලිස්-කොට්ඨාස-දෙකක්",
       "Category": "Local News",
       "Parent URL": "https://www.hirunews.lk/local-news.php?pageID=1598"
}