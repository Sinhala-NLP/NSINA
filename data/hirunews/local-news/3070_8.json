{
       "Source": "hirunews",
       "Timestamp": "Thursday, 31 October 2019 - 20:43",
       "Headline": "සජිත්ගේ ප්‍රතිපත්ති ප්‍රකාශය එලිදකී",
       "News Content": "නව ප්‍රජාතන්ත්‍රවාදී පෙරමුණේ ජනාධිපති ධූර අපේක්ෂක සජිත් ප්‍රේමදාසගේ ප්‍රතිපත්ති ප්‍රකාශනය ‘‘සජිත් සමාජ විප්ලවය’’ නමින් අද මහනුවරදී එලිදැක්වුණා.\nකරුණු 20 කින් සමන්විත එම ප්‍රතිපත්ති ප්‍රකාශය පළමුව පිළිගන්වනු ලැබුවේ මල්වතු පාර්ශවයේ මහනායක අතිපූජ්‍ය තිබ්බටුවාවේ ශ්‍රී සුමංගල නාහිමියන් වෙතයි.\nඅනතුරුව මල්වතු පාර්ශවයේ අනුනායක අතිපූජ්‍ය දිඹුල්කුඹුරේ විමලධම්ම නාහිමියන් වෙතද අමාත්‍ය සජිත් ප්‍රේමදාස සිය ප්‍රතිපත්ති ප්‍රකාශනය පිළිගන්වනු ලැබුවා.\nඅස්ගිරි මහා විහාරය වෙත පැමිණි අමාත්‍ය සජිත් ප්‍රේමදාස අස්ගිරි මහනායක අතිපූජ්‍ය වරකාගොඩ ශ්‍රී ඤාණරතන නාහිමියන් වෙත ද සිය ප්‍රතිපත්ති ප්‍රකාශනය පිරිනැමූ අතර, එම අවස්ථාවට  අස්ගිරි පාර්ශවයේ ලේඛකාධිකාරී පූජ්‍ය මැදගම ධම්මානන්ද නාහිමියන් සහ කාරක සංඝ සභික පූජ්‍ය මුරුද්දෙනියේ ධම්මරතන හිමියන්ද සහභාගි වී සිටියා.\nඅනතුරුව ප්‍රතිපත්ති ප්‍රකාශනය එලිදැක්වීමේ උත්සවය මහනුවර - ක්වීන්ස් හෝටලයේදී පැවැත්වුණා.\nමෙම අවස්ථාවට අග්‍රාමාත්‍ය රනිල් වික්‍රමසිංහ ඇතුළු පිරිසක්ද එක්ව සිටියා.",
       "URL": "https://www.hirunews.lk/227367/සජිත්ගේ-ප්‍රතිපත්ති-ප්‍රකාශය-එලිදකී",
       "Category": "Local News",
       "Parent URL": "https://www.hirunews.lk/local-news.php?pageID=3070"
}