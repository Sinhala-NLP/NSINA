{
       "Source": "hirunews",
       "Timestamp": "Wednesday, 03 July 2019 - 16:18",
       "Headline": "පූජිත් ජයසුන්දර සහ හේමසිරි ප්‍රනාන්දු ලබන 9 වනදා දක්වා රිමාන්ඩ්",
       "News Content": "අනිවාර්ය නිවාඩු යවා සිටින පොලිස්පති පූජිත් ජයසුන්දර සහ හිටපු ආරක්ෂක ලේකම් හේමසිරි ප්‍රනාන්දු මේ මස 09 වැනිදා දක්වා අද යළි රක්ෂිත බන්ධනාගාරගත කෙරුණා.\nඒ, කොළඹ ප්‍රධාන මහේස්ත්‍රාත් ලංකා ජයරත්න හමුවේ අපරාධ පරීක්ෂණ දෙපාර්තමේන්තුව ඊට අදාළව කරුණු දැක්වූ අවස්ථාවේදීයි.\nඑහිදී ප්‍රධාන මහේස්ත්‍රාත්වරිය බන්ධනාගාර අධිකාරීවරියාට නියෝග කළේ එදිනට ඔවුන් අධිකරණයට ඉදිරිපත් කරන ලෙසටයි.\nපොලිස් රෝහලේදි සහ කොළඹ ජාතික රෝහලේදී රහස් පොලීසිය ඊයේ අත්අඩංගුවට ගත් ඔවුන් දෙදෙනා අද දිනය දක්වා රක්ෂිත බන්ධනාගාර ගත කර සිටියා.\nනඩුවට අදාළ ලිඛිත දේශන අනිද්දා ගොනු කරන ලෙසයි මහේස්ත්‍රාත්වරිය අද වැඩිදුරටත් නියෝග කර ඇත්තේ.\nමෙවැනි විශ්වාස කටයුතු තොරතුරු ලැබී තිිබියදි ඒ අනුව කටයුතු කරමින් මෙම ප්‍රහාරය සඳහා පැමිණීමට නියමිතව තිබූ සැකකරුවන් අත්අඩංගුවට ගැනීමට පොලිස්පතිවරයා කටයුතු නොකළ බව පෙන්වා දුන් ඔහු වැඩිදුරටත් කියා සිටියේ ප්‍රහාරයට ඉලක්ක වන පුද්ගලයින් ඊට නතුවීම වැළැක්වීමට අවශ්‍ය කටයුතු සිදු නොකර ඇති බවයි.\nමෙවැනි ප්‍රහාරයක් පිළිබඳව තොරතුරු ලැබුණු විගස ඒ පිළිබඳව ජනාධිපතිවරයා, අග්‍රාමාත්‍යවරයා, ආරක්ෂක රාජ්‍ය අමාත්‍යවරයා, ත්‍රිවිධ හමුදාපතිවරු, ආරක්ෂක මාණ්ඩලික ප්‍රධානී වැනි පුද්ගලයින් දැනුවත් කිරීමට අනිවාර්ය නිවාඩු යැවූ පොලිස්පති පූජිත් ජයසුන්දර කටයුතු කර නොමැති බවද ඔහු ප්‍රකාශ කළා.\nමීට අමතරව මෙවැනි ප්‍රහාරයක තොරතුරු පිළිබඳව ආගමික නායකයන් දැනුම්වත් කිරීමට හැකියාව තිබුණද එයද පොලිස්පතිවරයා ඉටු කර නොමැති බව අධිකරණයට දැනුම් දුන් රජයේ නියෝජ්‍ය සොලිසිටර් ජනරාල්වරයා තවදුරටත් කියා සිටියේ ඒ පිළිබඳව පොලිස් මාධ්‍ය ප්‍රකාශකවරයා හරහා ජනමාධ්‍ය ඔස්සේ ජනතාව දැනුම්වත් කිරීමටද හැකියාව තිබූ බවටයි.\nනමුත් එයද ඔහු විසින් ඉටුකර නොමැති බවයි එහිදී සඳහන් වුණේ.\nමෙහිදී කොළඹ ප්‍රධාන මහේස්ත්‍රාත් ලංකා ජයරත්න මතුකළ පැනයකට පිළිතුරු ලබාදුන් නියෝජ්‍ය සොලිසිටර් ජනරාල්වරයා සඳහන් කළේ ප්‍රහාරය එල්ලවූ දිනට පසුදින ජනාධිපතිවරයා විසින් ශ්‍රේෂ්ඨාධිකරණ විනිසුරුවරයෙකුගේ ප්‍රධානත්වයෙන් යුත් පත් කළ කොමිසමක් මගින් භාරදුන් අතුරු වාර්තාවට අනුව මෙම විමර්ශන ආරම්භ කළ බවයි.\nඑම විමර්ශන වාර්තා මගින් අනිවාර්ය නිවාඩු යැවුණු පොලිස්පති පූජිත් ජයසුන්දර සහ හිටපු ආරක්ෂක ලේකම් හේමසිරි ප්‍රනාන්දු යන අය සාපරාධී නොසැලකිල්ලෙන් කටයුතු කර මෙම ප්‍රහාරය වළක්වාගැනීමට ක්‍රියාකර නොමැති බවට නිර්දේශයක් යොමුකර තිබූ බවටද ඔහු එහිදී සඳහන් කළා.\nජනාධිපති කොමිසම පත්කළේ කවර පනතකින්දැයි යන්න ප්‍රධාන මහේස්ත්‍රාත්වරිය එම අවස්ථාවේදී ප්‍රශ්න කළා.\nඑහිදී නියෝජ්‍ය සොලිසිටර් ජනරාල්වරයා සඳහන් කළේ එය පනතක් යටතේ ස්ථාපිත කළ කොමිසමක් නොවන බවයි.\nප්‍රහාරය සිදුවූ ආකාරය පිළිබඳව තමාට කරුණු දැනගැනීම සඳහා ජනාධිපතිවරයා විසින් මෙම කොමිසම පත් කර ඇති බව එහිදී නියෝජ්‍ය සොලිසිටර් ජනරාල්වරයා කියා සිටියා.\nකෙසේ වෙතත් හිටපු ආරක්ෂක ලේකම් හේමසිරි ප්‍රනාන්දු සහ අනිවාර්ය නිවාඩු යැවූ පූජිත් ජයසුන්දර යන අය වෙනුවෙන් පෙනී සිටි ජනාධිපති නීතීඥ අනූජ ප්‍රේමරත්න කරුණු දක්වමින් සඳහන් කළේ මෙම ප්‍රහාරය පිළිබඳව නිශ්චිත තොරතුරු සඳහා කිසිදු ලිපියක් තම සේවාදායකයින්ට ලැබී නොතිබූ බවයි.\nප්‍රහාරය පිළිබඳව ප්‍රථමයෙන් අප්‍රේල් 4 වන දින ඉන්දියාවෙන් තොරතුරු ලැබුණු බවත්, මෙරට ප්‍රධාන කතෝලික දේවස්ථාන සහ ඉන්දියානු මහ කොමසාරිස් කාර්යාල ඉලක්ක කරගෙන ප්‍රහාර එල්ල කිරීමට සූදානම්ව තිබූ බවටත් ඉන්දියාව ලිපියක් මගින් දැනුම්දී තිබූ බවයි ඔහු කියා සිටියේ.\nඑම ප්‍රහාරය ජාතික තවුහිත් ජමාත් සංවිධානය විසින් දියත් කරනු ඇතැයිද එහි සඳහන් වී තිබෙනවා.\nඅදාළ ලිපිය හිටපු ජාතික බුද්ධි අංශ ප්‍රධානී සිසිර මෙන්ඩිස් විසින් අප්‍රේල් මස 9 වනදා තම සේවාදායක වන හේමසිරි ප්‍රනාන්දු වෙත ලබාදී තිබූ බවත් එය වැඩිදුර අධ්‍යයනය සඳහා තම සේවා දායකයා විසින් දෙවන සැකකාර, අනිවාර්ය නිවාඩු යැවූ පොලිස්පති පූජිත් ජයසුන්දර වෙත යොමුකළ බවත්, නීතීඥවරයා එහිදී සඳහන් කළා.\nපූජිත් ජයසුන්දර වෙත රාජ්‍ය බුද්ධි අංශය විසින් මෙම ප්‍රහාරය සම්බන්ධයෙන් ලිපි නිකුත් කර තිබූ බව සඳහන් කළද එම ලිපි කිසිවක මෙම ප්‍රහාරය නිශ්චිතව සිදුවන බව සඳහන්ව නොතිබූ බවයි ජනාධිපති නීතීඥ අනූජ ප්‍රේමරත්න අධිකරණයට දැනුම් දුන්නේ.\nජාතික තවුහිත් ජමාත් සංවිධානය සහ සහරාන් හෂීම් ඇතුලූ ඔහුගේ අනුගාමිකයින් එම ප්‍රහාරයට සූදානම් වන්නේද යන්න පිළිබඳව නිරීක්ෂණය කරමින් සිටින බව එම ලිපිවල සඳහන්ව තිබූ බවද ජනාධිපති නීතීඥවරයා අධිකරණය හමුවේ කරුණු දක්වමින් සඳහන් කළා.\nමෙවැනි තහවුරු නොකළ තොරතුරු පදනම් කරගෙන තම සේවාදායකයින් පාස්කු ඉරිදා දේව මෙහෙය නැවැත්වීමට කටයුතු කරන්නේ කෙසේදැයි ජනාධිපති නීතීඥ අනූජ ප්‍රේමරත්න ප්‍රශ්න කර සිටියා.\nරාජ්‍ය බුද්ධි සේවා ප්‍රධානියා, කිසිදු අවස්ථාවක තම සේවා දායකයින් දෙදෙනාට බුද්ධි තොරතුරු ලබාදී නොමැති අතර, ඔහු තොරතුරු වාර්තා කරන්නේ ජනාධිපතිවරයාට පමණක් බවද අධිකරණය හමුවේ ඔහු ප්‍රකාශ කළා.\nමෙම තත්වයන් යටතේ තම සේවා දායකයින්ට එරෙහිව මිනීමැරුම් චෝදනා එල්ල කිරීමට සාධාරණ සාක්ෂි කිසිවක් නොමැති බැවින් ඇප මත මුදාහරින ලෙසයි සැකකරුවන් වෙනුවෙන් පෙනී සිටි නීතීඥවරයා එහිදී ප්‍රධාන මහේස්ත්‍රාත්වරියගෙන් ඉල්ලා සිටියේ.\nකෙසේ වෙතත් එම ඇප ඉල්ලීම පිළිබඳ නියෝගය මේ මස  9 වනදා  ප්‍රකාශයට පත් කරන බවයි කොළඹ ප්‍රධාන මහේස්ත්‍රාත් ලංකා ජයරත්න දැනුම් දුන්නේ.\nමේ අතර බන්ධනාගාර දෙපාර්තමේන්තුව සඳහන් කළේ හිටපු ආරක්ෂක ලේකම්වරයා සහ අනිවාර්ය නිවාඩු යැවූ පොලිස්පතිවරයා ප්‍රතිකාර ලබන පොලිස් රෝහලේ වාට්ටුවට සහ කොළඹ ජාතික රෝහලේ වාට්ටුවට දැඩි ආරක්ෂාවක් යොදවා ඇති බවයි.\nපවුලේ ඥාතීන්ට සහ නීතීඥවරුන්ට හැර වෙනත් කිසිවෙකුටත් මොවුන් හමුවීමට අවසර ලබාදී නැහැ.",
       "URL": "https://www.hirunews.lk/219581/පූජිත්-ජයසුන්දර-සහ-හේමසිරි-ප්‍රනාන්දු-ලබන-9-වනදා-දක්වා-රිමාන්ඩ්",
       "Category": "Local News",
       "Parent URL": "https://www.hirunews.lk/local-news.php?pageID=3268"
}