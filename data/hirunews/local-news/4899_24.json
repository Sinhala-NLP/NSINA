{
       "Source": "hirunews",
       "Timestamp": "Wednesday, 31 August 2016 - 11:10",
       "Headline": "Update : විල්පත්තු නඩුව කල් යයි",
       "News Content": "විල්පත්තු අභය භූමියේ කොටසක් එළිපෙහෙලි කර එහි නිවාස ඉදිකිරීම නීති විරෝධී යැයි ප්‍රකාශ කරන ලෙස ඉල්ලා අමාත්‍ය රිෂාඩ් බදියුදීන් ඇතුළු පිරිසකට එරෙහිව ගොනු කර තිබූ නඩුව ලබන මස 30 වැනිදා යලි කැදවීමට අභියාචනාධිකරණය නියෝග කළා.\nපරිසර යුක්ති කේන්ද්‍රය ගොනු කරනු ලැබූ මෙම පෙත්සමේ අමාත්‍යවරයාට අමතරව මධ්‍යම පරිසර අධිකාරිය ඇතුළු 08 දෙනෙකු වගඋත්තරකරුවන් ලෙස නම් කර තිබෙනවා.\nඅදාල නඩුව අද කැදවූ අවස්ථාවේදී වගඋත්තරකාර අමාත්‍ය රිෂාඩ් බදියුදීන් වෙනුවෙන් විරෝධතා ඉදිරිපත් කර තිබූ අතර මධ්‍යම පරිසර අධිකාරියට විරෝධතා ගොනු කිරීම සඳහා ලබන මස 30 වැනිදා දක්වා කාලය ලබාදුන්නා.\nමේ අතර මත්ද්‍රව්‍ය ජාවාරම්කරුවෙකු වූ වෙලේ සූදා, ඔහුගේ බිරිද සහ තවත් අයෙකුට එරෙහිව මුදල් විශුද්ධිකරණ පනත යටතේ පවරා තිබූ නඩුව අද කොළඹ මහාධිකරණයේදී කැදවනු ලැබුවා.\nඅප අධිකරණ වාර්තාකරු සඳහන් කළේ මෙම නඩුවට අදාලව විත්තිකරුවන්ගේ ලිඛිත විරෝධතා අද දිනයේ ගොනු කරනු ලැබූ බවයි.\nමෙම විරෝධතා සම්බන්ධයෙන් නියෝගයක් ලබාදී ලබන මස 29 වැනිදා සිදු කරන බව මහාධිකරණ විනිසුරු එන්. වී. කරුණාරත්න අද ප්‍රකාශ කළා.\nඑමෙන්ම රගර් ක්‍රීඩක වසීම් තාජුඩීන්ගේ ඝාතනය සම්බන්ධයෙන් දැනට අත්අඩංගුවට ගෙන රක්ෂිත බන්ධනාගාර ගතකර සිටින නාරාහේන්පිට පොලිසියේ අපරාධ අංශයේ හිටපු ස්ථානාධිපතිවරයා තමාට ඇප ලබාදෙන ඉල්ලා ගොනු කර තිබූ ප්‍රතිශෝධිත ඇප අයදුම් පත අද කොළඹ මහාධිකරණයේදී කැදවනු ලැබුවා.\nඒ මහාධිකරණ විනිසුරු මනිලාල් වෛද්‍යතිලක හමුවේයි.\nඒ අනුව මෙම නඩුවේ වගඋත්තරකරුවන්ගේ විරෝධතා කැදවීම ඔක්තොම්බර් මස 03 වැනිදා සිදු කිරීමටයි මහාධිකරණ විනිසුරුවරයා මෙහිදී නියෝග කළේ.\nUpdate : Wednesday, August 31, 2016 : 1.20\n.......................................................................................................................\nවිල්පත්තු රක්ෂිතයේ සහ ඒ අවට අනවසර ඉදිකිරීම් ඉවත් කරන ලෙස ඉල්ලා පරිසර යුක්ති කේන්ද්‍රය ගොනු කර තිබූ පෙත්සමක් අද අභියාචනාධිකරණයේදී සලකා බැලුණා.\nඑහි වගඋත්තරකරුවෙකු ලෙස නම් කර ඇති අමාත්‍ය රිෂාඩ් බදියුදීන් වෙනුවෙන් ඔහුගේ නීතිඥයන් මූලික විරෝධතා ගොනු කළ බවයි එහි සිටින හිරු වාර්තාකරු සඳහන් කළේ.\nඊට අමතරව පෙත්සමේ තවත් වගඋත්තරකරුවෙකු වන මධ්‍යම පරිසර අධිකාරියට විරෝධතා ගොනු කිරීම සඳහා සැප්තැම්බර් මස 30 වැනිදා දක්වා කල් ලබා දුන්නා.\nඅමාත්‍ය රිෂාඩ් බදියුදීන්, මධ්‍යම පරිසර අධිකාරිය ඇතුළු 08 දෙනෙකු මෙහි වගඋත්තරකරුවන් ලෙස නම් කර තිබෙනවා.",
       "URL": "https://www.hirunews.lk/141897/update-විල්පත්තු-නඩුව-කල්-යයි",
       "Category": "Local News",
       "Parent URL": "https://www.hirunews.lk/local-news.php?pageID=4899"
}