{
       "Source": "hirunews",
       "Timestamp": "Saturday, 30 April 2022 - 16:41",
       "Headline": "ගෑස් බෙදා හැරීම සාමාන්‍ය තත්ත්වයට පත්වීමට තවත් මාසයක් (වීඩියෝ)",
       "News Content": "මැයි මාසය අවසානය වන විට ගෑස් බෙදා හැරීම සාමාන්‍ය තත්ත්වයට පත්කර ගැනීමට හැකිවනු ඇතැයි වෙළඳ සහ සමෘද්ධි සංවර්ධන අමාත්‍ය ශෙහාන් සේමසිංහ පවසනවා.\nමුතුරාජවෙල ලිට්‍රෝ ගෑස් පර්යන්තයේ නිරීක්ෂණයකට එක්වෙමින් ඔහු පෙන්වා දුන්නේ ජනතාවට අඛණ්ඩව ගෑස් සැපයීම වෙනුවෙන් දීර්ඝ කාලීන ගිවිසුම්වලට එළඹෙන ලෙසට ද ලිට්‍රෝ බලධාරීන්ට උපදෙස් ලබාදී ඇති බවයි.\nඇනවුම් කර ඇති ගෑස් මෙට්‍රික් ටොන් 7500ක් රැගත් නෞකාවක් ද දිවයිනට පැමිණ ඇති අතර ඊට අදාළ මුදල් ගෙවීම සම්බන්ධයෙන් මහබැංකුව සමග සාකච්ඡා කර අවශ්‍ය ක්‍රියාමාර්ග කඩිනමින් ගන්නා බව ද ඔහු ප්‍රකාශ කළා.\nරජයක් ලෙසට උපරිම උත්සාහ කරනු ලබන්නේ හිගයකින් තොරව ගෑස් ලබාදීමට බව ද අමාත්‍යවරයා පෙන්වා දුන්නා.\nලෝක බැංකු මුල්‍යාධාර සහ ඉන්දියානු ණය පහසුකම් ලිට්‍රෝ සහ ලාෆ්ස් සමාගම්වලට ගෑස් මිලදී ගැනීම සඳහා යොදා ගැනීමට ද අවශ්‍ය අවසර ලැබී ඇති බව වෙළඳ අමාත්‍යවරයා කියාසිටියා.\nමේ අතර, මෙරට පාරිභෝගිකයන්ට අඩු මිලට ගෑස් ලබාදීම සඳහා නව සැපයුම්කරුවෙකු තෝරාගෙන ඇති බව ලිට්රෝ සමාගම පවසනවා.\nතායිලන්තයේ සියාම් ගෑස් සමාගම මෙලෙස තෝරාගෙන ඇති අතරල ලිට්‍රෝ සභාපති විජිත හේරත් මහතා ප්‍රකාශ කළේ පසුගිය වසර දෙක තුළ ගෑස් ආනයනය කළ සමාගමෙන් ගෑස් ලබාගත් මිලට වඩා සියාම් සමාගමෙන් මෙටි‍්‍රක් ටොන් එකකට ඇමරිකානු ඩොලර් 9 ක් අඩුවෙන් ලබාගත හැකි බව ඔහු සඳහන් කළා.\nගතවූ දෙවසර තුළ මෙරටට ගෑස් ආනයන ඕමාන සමාගමේ ගිවිසුම් කාලය මේ මස තුළදී අවසන් වීමට නියමිතයි.\nඕමාන සමාගම සමඟ ඇති කර ගෙන තිබූ ගිවිසුම අනුව එම සමාගම මගින් මෙරටට එවන ලද මෙට්‍රික් ටොන් 3,500ක අවසන් ගෑස් නෞකාව ඊයේ මෙරටට ළඟා වුණා.\nලිට්‍රෝ සමාගම සඳහන් කළේ බහුලව ගෑස් භාවිතයට ගැනෙන සියයට 28 ක්වූ නාගරික පාරිභෝගික ප්‍රජාවට සහ කර්මාන්ත ශාලාවලට ප්‍රමුඛතාවය ලබා දෙමින් ගෑස් බෙදාහැරීමේ කටයුතු සිදු කෙරෙන බවයි.\nඑවන් පසුබිමක ලිට්‍රෝ සමාගමේ සේවකයින් සඳහා සති අන්ත නිවාඩු දින ඇතුළුව දින 3ක නිවාඩු ලබා දී ඇති බවට වාර්තා වීමත් සමඟ හිරු ප්‍රවෘත්ති ඒ පිළිබඳව සොයා බැලීමක් සිදුකළා.\nලිට්‍රෝ සභාපති විජිත හේරත් මහතාගෙන්ද ඒ පිළිබඳව කළ විමසීමෙන් පසුව ඔවුන් සේවයට වාර්තා කර ඇති බවයි අප වාර්තාකරු පැවසුවේ.\nඉන් අනතුරුවයි ගෘහස්ථ ගෑස් තොගයක් වෙ‍ළෙඳපොලට නිකුත් කිරීමට ද කටයුතු කර තිබෙනවා.",
       "URL": "https://www.hirunews.lk/303188/ගෑස්-බෙදා-හැරීම-සාමාන්‍ය-තත්ත්වයට-පත්වීමට-තවත්-මාසයක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1200"
}