{
       "Source": "hirunews",
       "Timestamp": "Tuesday, 07 September 2021 - 7:14",
       "Headline": "සෞඛ්‍ය අධ්‍යක්ෂ ජනරාල්ගේ නව චක්‍රලේඛයට මහජන සෞඛ්‍ය පරීක්ෂකවරුන්ගේ විරෝධය",
       "News Content": "කොරෝනා ආසාදිත රෝගීන් සහ සමීප ආශ්‍රිතයින් නිරෝධායනයෙන් නිදහස් කිරීමට අදාළව සෞඛ්‍ය සේවා අධ්‍යක්ෂ ජනරාල්වරයා විසින් නව චක්‍රලේඛයක් නිකුත් කර තිබෙනවා.\nමේ සම්බන්ධයෙන් අතරමැදි ප්‍රතිකාර මධ්‍යස්ථානයකට, ද්වීතිය හෝ තෘතිය සත්කාර රෝහලකට ඇතුළත් කරන රෝගීන් සඳහා බලපවත්වන යාවත්කාලීන කළ චක්‍රලේඛයක් පසුගියදා නිකුත් කෙරුණු අතර, ඔවුන් නිරෝධායනයෙන් නිදහස් කෙරෙන්නේ ඊට අනුකූලවයි.\nනිවෙස් නිරෝධායනයේ පසුවන සෞඛ්‍ය සේවාවන් හි හෝ රජයේ අත්‍යවශ්‍ය සේවාවක නිරත කොරෝනා රෝගීන් ආසාදිත වී දින 10 කට පසු රෝග ලක්ෂණ හෝ ඖෂධයක් නොමැතිව උණ නොපෙන්වන්නේ නම් කොරෝනා පරීක්ෂාවකින් තොරව නිරෝධායනයෙන් නිදහස් කළ හැකියි.\nඑම අංශවලට අයත් නොවන නිවෙස් නිරෝධායනයේ පසුවන අනෙක් සියලු පුද්ගලයින් ආසාදිත වී දින 14 කට පසු රෝග ලක්ෂණ හෝ ඖෂධයක් නොමැතිව උණ නොපෙන්වන්නේ නම් කොරෝනා පරීක්ෂාවකින් තොරව නිරෝධායනයෙන් නිදහස් කළ හැකි බවයි අදාළ චක්‍රලේඛයේ දැක්වෙන්නේ.\nපූර්ණ එන්නත්කරණය ලැබූ සත්කාර සේවාවන් හි නිරත ආශ්‍රිතයින් වූ සෞඛ්‍ය සේවා අංශවල සේවකයින්ට 03 වන, 07 වන සහ 10 වන දිනවල සිදුකරන කොරෝනා පරීක්ෂාවන් මගින් අඛණ්ඩව සේවයේ නිරත විය හැකියි.\nඅනෙකුත් අත්‍යවශ්‍ය සේවාවන් හි නිරත පූර්ණ එන්නත්කරණය ලැබූ සමීප ආශ්‍රිතයින් දින 10 කින් සිදුකරන කොරෝනා පරීක්ෂාවකින් පසු රෝග ලක්ෂණ නොපෙන්වන්නේ නම් නිරෝධායනයෙන් නිදහස් කළ හැකි වනවා.\nඑම කාණ්ඩවලට අයත් අනෙක් සියලු සමීප ආශ්‍රිතයින් දින 14 කට පසු රෝග ලක්ෂණ නොපෙන්වන්නේ නම් කොරෝනා පරීක්ෂාවකින් තොරව නිරෝධායනයෙන් නිදහස් කළ හැකි බවයි සෞඛ්‍ය සේවා අධ්‍යක්ෂ ජනරාල්වරයා විසින් නිකුත් කළ නව චක්‍රලේඛයේ දැක්වෙන්නේ.\nමේ අතර, මෙම චක්‍රලේඛය මගින් කොරෝනා පරික්ෂණ සංඛ්‍යාව සීමා කර ඇති බවට මහජන සෞඛ්‍ය පරීක්ෂකවරුන්ගේ සංගමය චෝදනා කරනවා.",
       "URL": "https://www.hirunews.lk/281553/සෞඛ්‍ය-අධ්‍යක්ෂ-ජනරාල්ගේ-නව-චක්‍රලේඛයට-මහජන-සෞඛ්‍ය-පරීක්ෂකවරුන්ගේ-විරෝධය",
       "Category": "Local News",
       "Parent URL": "https://www.hirunews.lk/local-news.php?pageID=1707"
}