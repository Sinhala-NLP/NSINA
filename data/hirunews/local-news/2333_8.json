{
       "Source": "hirunews",
       "Timestamp": "Saturday, 14 November 2020 - 13:13",
       "Headline": "හෙට මධ්‍යම රාත්‍රියෙන් අවසන්වන බස්නාහිර සීමාව (වීඩියෝ)",
       "News Content": "බස්නාහිර පළාතෙන් පිටවීම සඳහා පනවා ඇති සීමාව හෙට මධ්‍යම රාත්‍රියෙන් අවසන් වීමට නියමිතයි.\nකෙසේ වෙතත් දිවයිනේ පොලිස් වසම් 27ක් සහ ග්‍රාමසේවා වසම් 5ක් තවදුරටත් හුදෙකලා කර ඇති අතර එම ප්‍රදේශවල ජනතාව නිරෝධායන නීති දැඩිව අනුගමනය කළ යුතු බව පොලිස් මාධ්‍ය ප්‍රකාශක නියෝජ්‍ය පොලිස්පති අජිත් රෝහණ මහතා සඳහන් කළා.\nමේවන විට දිවයිනේ පොලිස් වසම් 27ක් සහ ග්‍රාම සේවා වසම් 5ක්  හුදෙකලා කර ඇත්තේ කොවිඩ් වෛරස ව්‍යාප්තිය පාලනය කිරීමේ අරමුණින්.\nඑම හුදෙකලා කර ඇති ප්‍රදේශ අතරට බස්නාහිර පළාතේ පොලිස් වසම් 23ක් අයත්.\nමෙම ප්‍රදේශවල නිරෝධායන නීති කඩකරන පිරිස් හඳුනාගෙන අත්අඩංගුවට ගැනීම සඳහා පසුගිය දින කිහිපය පුරාම පොලිසිය ඇතුළු ආරක්ෂ අංශ මෙහෙයුම් කියාත්මක කළා.\nශ්‍රී ලංකා ගුවන් හමුදාවේ සහ පොලිස් විශේෂ කාර්ය බලකායේ ද සහය ඇතිව විශේෂ ගුවන් මෙහෙයුමක්ද පසුගිය දින දෙකේදී ක්‍රියාත්මක කෙරුණේ ඒ අනුවයි.\nඑම ගුවන් මෙහෙයුම මගින් නිරෝධායන නීති කඩකළ පුද්ගලයින් 22 දෙනෙකු මේ දක්වා අත්අඩංගුවට ගෙන ඇති බව පොලිස් මාධ්‍ය ප්‍රකාශක නියෝජ්‍ය පොලිස්පති අජිත් රෝහණ මහතා සඳහන් කළා.\nමේ අතර බස්නාහිර පළාතෙන් පිටවීම පනවා ඇති සීමාව හෙට මධ්‍යම රාත්‍රියෙන් අවසන් වීමට නියමිතයි.\nකෙසේ වෙතත් බස්නාහිර පළාත් සීමාවල ස්ථාපිත කර ඇති මාර්ග බාධකවලදී අදත් රථවාහන සහ පුද්ගලයින් මෙලෙස පරීක්ෂාවට ලක් කෙරුණා.\nමේ අතර මුහුණු ආවරණ නොපැළඳි සහ දුරස්ථභාවය තබා නොගත් පුද්ගලයින් 25 දෙනෙකු ඊයේ අත්අඩංගුවට ගෙන තිබෙනවා.\nඒ අනුව අදාළ නිරෝධායන නීති කඩකිරීම සම්බන්ධයෙන් මෙතෙක් අත්අඩංගුවට ගෙන ඇති සංඛ්‍යාව 201ක්.\nකොවිඩ් ආසාදිතයින් වාර්තා වීමත් සමඟ කොළඹ වරායේ මෙහෙයුම් කටයුතුද පසුගිය දින කිහිපය පුරාම අඩාල වී තිබූ අතර ඒ හේතුවෙන් වරායට පැමිණි නැව් රුසක් වරායෙන් පිටත නැංගුරම්ලා තිබුණේ මේ ආකාරයෙන්.\nරේගු මාධ්‍ය ප්‍රකාශක අතිරේක රේගු අධ්‍යක්ෂ ජනරාල් සුනිල් ජයරත්න මහතා පැවසුවේ අද සහ හෙට නිවාඩු දින වුවත් වරාය පරිශ්‍රයේ ගොඩ ගැසී ඇති බහාලුම් නිදහස් කිරීම සඳහා නිශ්කාශන කටයුතු පවත්වාගෙන යන බවයි.\nමේ අතර අඩු ආදායාම් ලාභී පවුල් සඳහා ලබා දෙන රුපියල් 5000 දීමනාව ලබාගැනීම සඳහා මාකොළ උතුර ග්‍රාම නිලධාරී කාර්යාලය වෙත පැමිණි ජනතාව චෝදනා කළේ, නිසි ක්‍රමවේදයක් යටතේ එය සිදුනොවන බවටයි.",
       "URL": "https://www.hirunews.lk/254699/හෙට-මධ්‍යම-රාත්‍රියෙන්-අවසන්වන-බස්නාහිර-සීමාව-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2333"
}