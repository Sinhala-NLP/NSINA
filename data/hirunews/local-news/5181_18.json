{
       "Source": "hirunews",
       "Timestamp": "Friday, 05 February 2016 - 14:11",
       "Headline": "ඉන්දීය විදේශ ඇමතිනි සුෂ්මා ස්වරාජ් දිවයිනට",
       "News Content": "ශ්‍රී ලංකාවට පැමිණි ඉන්දීය විදේශ කටයුතු ඇමතිනි සුෂ්මා ස්වරාජ් අද පස්වරුවේ අග්‍රාමාත්‍ය රනිල් වික්‍රමසිංහ සමග අරලියගහ මන්දිරයේදී සාකච්ඡාවක නිරත වන බව අග්‍රාමාත්‍ය කාර්යාලය නිවේදනය කළා.\nදෙදින සංචාරයක් සදහා ශ්‍රී ලංකාවට පැමිණි ඉන්දීය විදේශ කටයුතු ඇමතිනිය ජනාධිපතිවරයා, හිටපු ජනාධිපතිනි චන්ද්‍රිකා කුමාරණතුංග ඇතුළු තවත් ප්‍රධානීන් රැසක් හමුවීමට නියමිතයි.\nඉන්දීය විදේශ කටයුතු ඇමතිනිය සහ මෙරට විදේශ කටයුතු අමාත්‍ය මංගල සමරවීර ඉන්දු - ශ්‍රී ලංකා ඒකාබද්ධ කොමිසමට එක්වන අතර එහිදී ද්වීපාර්ශවික සහ කලාපීය කරුණු සම්බන්ධයෙන් සාකච්ඡා කිරීමට නියමිතයි.\nඉන්දීය විදේශ කටයුතු ඇමතිනිය සහභාගි වන ඒකාබද්ධ කොමිසමේ සැසිවාරයේදී දෙරට අතර ආර්ථික සහයෝගිතාව, වෙළඳාම, විදුලිබලය සහ බලශක්ති තාක්ෂණික සහ නාවික සහයෝගිතාව, සමාජ - සංස්කෘතික සහ අධ්‍යාපනික කටයුතු, විද්‍යා හා තාක්ෂණ, ආරක්ෂක සහයෝගිතාව, සෞඛ්‍ය, සිවිල් ගුවන් සේවා සහ සංචාරක අංශ පිළිබඳව ද අවධානය යොමුකෙරෙනු ඇති.\nඉන්දු - ශ්‍රී ලංකා ඒකාබද්ධ කොමිසම 1992 වසරේදී පිහිටුවනු ලැබූ අතර එහි අවසන් සැසිවාරය 2013 වසරේ නවදිල්ලියේදී පැවැත්වුණා.\nඉන්දීය විදේශ කටයුතු අමාත්‍යාංශයේ ප්‍රකාශක විකාශ් ස්වරූප් කියා සිටියේ ඉන්දු - ශ්‍රී ලංකා ධීවර ගැටලූව සම්බන්ධයෙන් ද සුශ්මා ස්වරාජ්ගේ සංචාරයේදී සාකච්ඡා කරනු ඇති බවයි.",
       "URL": "https://www.hirunews.lk/125529/ඉන්දීය-විදේශ-ඇමතිනි-සුෂ්මා-ස්වරාජ්-දිවයිනට",
       "Category": "Local News",
       "Parent URL": "https://www.hirunews.lk/local-news.php?pageID=5181"
}