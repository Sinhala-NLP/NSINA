{
       "Source": "hirunews",
       "Timestamp": "Sunday, 10 November 2019 - 9:02",
       "Headline": "හෙට පාර්ලිමේන්තුව රැස් වෙන හේතුව මෙන්න",
       "News Content": "පසුගිය බ්‍රහස්පතින්දා පැවති පාර්ලිමේන්තු කටයුතු පිළිබඳ කාරක සභාවේදී ගනු ලැබූ තීරණයකට අනුව කථානායකවරයා විසින් හෙට දිනයේ පාර්ලිමේන්තුව විශේෂ සැසිවාරයක් සඳහා කැඳවා තිබෙනවා.\nක්‍රීඩාවට සම්බන්ධ වැරදි වැළැක්වීමේ පනත් කෙටුම්පත පිළිබඳ විවාදය තවදුරටත් පැවැත්වීම සඳහා එම සැසිවාරය හෙට පෙරවරු 11.30 සිට 2.30 දක්වා පැවැත්වෙනු ඇති.\nපාර්ලිමේන්තුව පසුගිය 7 වනදා සැසිවාරයෙන් පසු දෙසැම්බර් 3 වනදා දක්වා කල් තැබීමට පාර්ලිමේන්තු කටයුතු පිළිබඳ කාරක සභාව මීට පෙර තීරණය කර තිබුණා.\nඑහෙත් ක්‍රීඩාවට සම්බන්ධ වැරදි වැළැක්වීමේ පනත් කෙටුම්පත වහා විවාදයට ගත යුතු බවට ආණ්ඩු පක්ෂයේ මන්ත්‍රීවරුන් පාර්ලිමේන්තුවෙන් දිගින් දිගටම ඉල්ලා සිටීම නිසා මෙලෙස හෙට දිනයේ පාර්ලිමේන්තුව කැඳවීමට කථානායකවරයා තීරණය කර තිබෙනවා.",
       "URL": "https://www.hirunews.lk/227993/හෙට-පාර්ලිමේන්තුව-රැස්-වෙන-හේතුව-මෙන්න",
       "Category": "Local News",
       "Parent URL": "https://www.hirunews.lk/local-news.php?pageID=3055"
}