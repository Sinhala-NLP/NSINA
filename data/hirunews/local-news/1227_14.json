{
       "Source": "hirunews",
       "Timestamp": "Saturday, 16 April 2022 - 16:51",
       "Headline": "ජන අරගලයට වැඩ කරන ජන බලය එක්වේ (වීඩියෝ)",
       "News Content": "ජනාධිපති ගෝඨාභය රාජපක්ෂ සහ රජය අත්තනෝමතික ලෙසත්, ඉතා උද්ධච්ච ලෙසත් ගනු ලැබූ අදූරදර්ශී තීන්දු හේතුවෙන් රට මේ වනවිට ආර්ථිකමය වශයෙන් විශාල අර්බුදයක හිර කර ඇති අතර, එතුළින් සිදු ව ඇත්තේ මහජනතාව පීඩාවට පත් වීම බව වෘත්තීය සමිති හා බහුජන සංවිධාන එකමුතුවේ සාමාජික රවී කුමුදේෂ් පවසනවා.\nමේ හේතුවෙන් වත්මන් රජයට එරෙහිව ඔවුන් බලයෙන් එලවා දැමීමේ අරමුණින් යුතුව අප්‍රේල් 20 වැනි දින ජාතික විරෝධතා දිනයක් ලෙස වෙන් කර, රජයට විරුද්ධව එක් රැස්ව අරගල කරන බවයි කුමුදේෂ් පවසන්නේ.\nපක්ෂ, පාට, ජාති, ආගම් හෝ වයස් භේදයකින් තොරව මහජනතාව වීදි බසිමින් ජනාධිපතිවරයා ඇතුළු රජයට විරෝධය පළ කරමින් තිබුණ ද, අවසාන මොහොතේ දී පවා මහජනතාවට ඇහුම්කන් දෙන ස්වභාවයක් හෝ රට යථා තත්ත්වයට පත් කර ගැනීමට සහයෝගය ලබාදෙන බවක් ආණ්ඩුව තුළින් දිස් නොවන බව මෙම එකමුතුවේ මතයයි.\nඒ වෙනුවට සාමකාමී ජන අරගලය මර්දනය කිරීමටත්, විවිධ උපායන් යොදමින් යළි යළිත් මහජනතාව රවටමින් හැකිතාක් බලයේ රැඳී සිටීමට ජනාධිපතිවරයාගේ උත්සාහය බව ඉතා පැහැදිලි ව පෙනෙන්නට ඇති බව ද ඔවුන් ප්‍රකාශ කරනවා.\nඉතා ස්වාධීන ජන මතයක් වෙනුවෙන් අරගල කරන රටේ මහජනතාවට පිටුපාමින් කටයුතු කිරීම පිළිබඳව රටේ වැඩ කරන ජනතාවගේ දැඩි පිළිකුල සටහන් කරමින්, ජන අරගලය ජයග්‍රහණය කරවීම උදෙසා කොන්දේසි විරහිත දායකත්වයක් ලබාදීමට වෘත්තීය සමිති හා බහුජන ව්‍යාපාර එකමුතුව තීරණය තිබෙනවා.\nඒ අනුව අද (16) පස්වරු 3ට, කොළඹ රීගල් සිනමා වට රවුමේ සිට ජන අරගල භූමිය දක්වා දැවැන්ත පාගමනකින් ගොස්, ජන අරගලයට වැඩ කරන ජන බලය ඒකාබද්ධ කිරීමට සූදානම් ව සිටිනවා.\nඑසේම අප්‍රේල් 20 වැනි දින ජාතික විරෝධතා දිනයක් ලෙස නම් කරමින් වැඩ බිම් තුළ අඛණ්ඩව වැඩවර්ජනයක් දක්වා වැඩ කරන ජන විරෝධය ඒකරාශී කිරීමට ශ්‍රී ලංකාවේ සියලු වෘත්තීය සමිති කටයුතු කරන බව ද එම රවී කුමුදේෂ් සඳහන් කළා.",
       "URL": "https://www.hirunews.lk/302079/ජන-අරගලයට-වැඩ-කරන-ජන-බලය-එක්වේ-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1227"
}