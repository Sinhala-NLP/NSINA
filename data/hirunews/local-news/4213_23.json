{
       "Source": "hirunews",
       "Timestamp": "Friday, 17 November 2017 - 14:32",
       "Headline": "මංගල සාදයකදී එල්ලකළ පොලු පහරකින් කාන්තාවක් මියයයි",
       "News Content": "කුරුණෑගල, පොල්පිතිගම, බඹරගලයාය ප්‍රදේශයේ මංගල සාදයක් අතර සිදුවූ ආරවුලකදී පොලු පහරක් වැදීමෙන් කාන්තාවක් මියගොස් තිබෙනවා.\nමෙලෙස මියගොස් ඇත්තේ පී.ජේ. ප්‍රේමාවතී නමැති 53 හැවිරිදි තිදරු මවක්.\nමංගල සාදය පසුගිය 15 වන දින, මියගිය කාන්තාවගේ නිවසේ පැවැත්වූ බවයි වාර්තා වන්නේ.\nපවුලේ පිරිස අතර ඇතිවූ බහින්බස්වීමක් දුරදිග යාමෙන් මෙම ආරවුල සිදුව ඇති අතර එය සමතයකට පත් කිරීමට උත්සහ කළ අදාළ කාන්තාවට පොලු පහර වැදී තිබුණා.\nබරපතල තුවාල ලැබූ ඇය පොල්පිතිගම දිසා රෝහලට රැගෙන යන අතරතුර මියගොස් ඇති බවයි වාර්තා වන්නේ.\nසිද්ධියෙන් තුවාල ලැබූ තවත් පුද්ගලයින් සිව් දෙනෙකු එම රෝහලටම ඇතුළත් කර තිබෙනවා.\nඒ අතර පිහි පහරකට ලක්වූ පුද්ගලයෙකුද සිටින බවයි වාර්තා වන්නේ.\nතවත් එක් පුද්ගලයෙකු සුලු තුවාල ලැබීම හේතුවෙන් ප්‍රතිකාර ලබා මේ වනවිට රෝහලෙන් පිටව ගොස් තිබෙනවා.\nඅනෙක් තිදෙනා බරපතල තත්වයේ පසුවන හෙයින් කුරුණෑගල ශික්ෂණ රෝහලට මාරුකර යවා තිබුණා.\nසිද්ධිය සම්බන්ධයෙන් පොල්පිතිගම පොලිසිය වැඩිදුර පරීක්ෂණ පවත්වනවා.",
       "URL": "https://www.hirunews.lk/176269/මංගල-සාදයකදී-එල්ලකළ-පොලු-පහරකින්-කාන්තාවක්-මියයයි",
       "Category": "Local News",
       "Parent URL": "https://www.hirunews.lk/local-news.php?pageID=4213"
}