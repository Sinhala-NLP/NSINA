{
       "Source": "hirunews",
       "Timestamp": "Tuesday, 09 August 2016 - 7:17",
       "Headline": "පාසල් ළමුන්ට විකිණීමට ගෙනා මත්කුඩු තොගයක් බගවන්තලාවෙන් නවතී",
       "News Content": "වතුකරයේ අලෙවි කිරීම සඳහා රැගෙන එමින් තිබූ මත්කුඩු කිලෝග්‍රෑම් 18කට වැඩි ප්‍රමාණයක් බගවන්තලාව ප්‍රදේශයේදී ඊයේ රාත්‍රියේ අත්අඩංගුවට ගෙන තිබෙනවා.\nරජය මගින් තහනම් කර ඇති එන්සි නමැති මත්කුඩු කිලෝග්‍රෑම් 18යි ග්‍රෑම් 500ක් බගවන්තලාව පොලීසිය සිදුකළ පරීක්ෂාවේදී අත්අඩංගුවට ගෙන ඇත්තේ සැකකරුවෙකු ද සමඟයි.\nබගවන්තලාව නගරයේ ව්‍යාපාරිකයෙකු විසින් මෙම මත්කුඩු තොගය රැගෙන එන බවට ලද තොරතුරක් මත පොලීසිය බස් රථයක් පරීක්ෂා කිරීමේදී ඒවා හමුවී ඇති බව සදහන්.\nඉන්දියාවෙන් ආනයනය කර ඇති මෙම මත්කුඩු ග්‍රෑම් 10 බැගින් වූ කුඩා ටින්වල අසුරා ටින් 25 බැගින් පෙට්ටි 75ක අසුරා තිබූ බවයි බගවන්තලාව පොලීසිය සඳහන් කළේ.\nවතුකරයේ තරුණයන්, පාසල් ළමයන් සහ මැණික් පතල්කරුවන් ඉලක්ක කර ගනිමින් මෙම දුම්කොළ මිශ්‍ර මත්කුඩු ටින් එකක් රුපියල් 150ක් වැනි මුදලකට අලෙවි කිරීමට සූදානම් කර තිබූ බව විශ්වාස කෙරෙනවා.\nබගවන්තලාව ප්‍රදේශයේ පදිංචිකරුවෙකු වන සැකකරු, අද හැටන් මහේස්ත්‍රාත් අධිකරණය වෙත ඉදිරිපත් කිරීමට නියමිතයි.",
       "URL": "https://www.hirunews.lk/140141/පාසල්-ළමුන්ට-විකිණීමට-ගෙනා-මත්කුඩු-තොගයක්-බගවන්තලාවෙන්-නවතී",
       "Category": "Local News",
       "Parent URL": "https://www.hirunews.lk/local-news.php?pageID=4931"
}