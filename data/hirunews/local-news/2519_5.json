{
       "Source": "hirunews",
       "Timestamp": "Saturday, 15 August 2020 - 19:50",
       "Headline": "පාස්කු කොමිසම පැයක් කටුවාපිටියේ",
       "News Content": "පාස්කු ප්‍රහාරය පිළිබද සොයා බලන ජනාධිපති කොමිසමේ සභාපතිවරයා ඇතුළු නිලධාරීන් කණ්ඩායමක් අද කටුවාපිටිය දේවස්ථානය වෙත පැමිණියා.\nපෙරවරු 11.20ට පමණ කටුවාපිටිය ශාන්ත සෙබස්තියන් මුණිදුන්ගේ දේවස්ථානය වෙත ගිය අදාළ නිලධාරී කණ්ඩායම පැයකට ආසන්න කාලයක් එහි රැදී සිට ඇති බවයි අප වාර්තාකරු සඳහන් කළේ.\nපාස්කු ප්‍රහාරයට ලක්වූ කටුවාපිටිය ශාන්ත සෙබස්තියන් මුණිදුන්ගේ දේවස්ථානයේ නිරීක්ෂණයකට එක්වූ කොමිසමේ සභාපතිවරයා ඇතුළු පිරිස මීසම් පාලක මංජුල නිරෝෂන් පියතුමන් සමඟ ද සාකච්ඡාවක නිරත වී තිබෙනවා.\n2019 වසරේ අප්‍රේල් මස 21 වනදා කතෝලික දේවස්ථාන 3ක් සහ සංචාරක හෝටල් 3ක් ඉලක්ක කර එල්ල කළ මරාගෙන මැරෙන බෝම්බ ප්‍රහාරවලින් පුද්ගලයන් 300 කට ආසන්න පිරිසක් ජිවිතක්ෂයට පත්වූ අතර, 400 කට වැඩි පිරිසක් තුවාල ලැබුවා.\nපාස්කු ප්‍රහාරය සම්බන්ධයෙන් විමර්ශන සිදුකරන ජනාධිපති කොමිසමේ නිලධාරින් මීට පෙර ද වනාතවිල්ලූව - කරතිව් - අරාබි විද්‍යාලයේ මෙවැනිම නිරීක්ෂණයකට එක්වුණා.\nඑමෙන්ම, පාස්කු ප්‍රහාරය මෙහෙයවූ සහරාන් හෂීම් ඇතුළු පිරිස පුහුණුව ලැබූ බව කියන වනාතවිල්ලූව - ලැක්ටොවත්ත ප්‍රදේශයේත්, පොතුහැර - මාවනැල්ල සහ මඩකලපුව යන ප්‍රදේශවල ද අදාළ ජනාධිපති කොමිසම නිරීක්ෂණයන් සිදුකළා.\nඑසේම, පාස්කු ඉරිදා ප්‍රහාරයට ලක්වූ මඩකලපුව - සියොන් දේවස්ථානය, සයින්දුමරුදු ප්‍රදේශයේදී සහරාන්ගේ අනුගාමිකයන් තම දරුවන් සමග බෝම්බ පුපුරුවාගෙන සියදිවි හානිකර ගත් ස්ථානය මෙන්ම, තවුහිද් ජමාත් සංවිධානයේ මූලස්ථානය පිහිටි කාර්යාලය ද මීට පෙර මෙම කොමිසමේ නිරීක්ෂණයට ලක්ව තිබෙනවා.",
       "URL": "https://www.hirunews.lk/247891/පාස්කු-කොමිසම-පැයක්-කටුවාපිටියේ",
       "Category": "Local News",
       "Parent URL": "https://www.hirunews.lk/local-news.php?pageID=2519"
}