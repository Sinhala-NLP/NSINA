{
       "Source": "hirunews",
       "Timestamp": "Thursday, 27 August 2020 - 19:13",
       "Headline": "නිරෝධායනය අවසන් කර නිවසට පැමිණි ගැබිණි කාන්තාවකට කොරෝනා",
       "News Content": "ඩුබායි සිට මෙරටට පැමිණ නිරෝධායන කටයුතු අවසන් කර නිවසට පැමිණි ගැබිණි කාන්තාවකට කොරෝනා ආසාදනය වී ඇති බව තහවුරු වී තිබෙනවා.\nහලාවත මූලික රෝහලේ අධ්‍යක්ෂ වෛද්‍ය කේ.පී.මල්ලවාරච්චි ප්‍රකාශ කළේ 29 හැවිරිදි මෙම කාන්තාව බංගදෙණිය - කොට්ටපිටිය ප්‍රදේශයේ පදිංචිකාරියක් වන බවයි.\nඇය හලාවත මහරෝහලේ කොරෝනා ඒකකයට ඇතුළත් කිරීමෙන් අනතුරුව මුල්ලේරියාව මූලික රෝහල වෙත මාරු කර යවා තිබෙනවා.\nඅදාල කාන්තාවගේ ආශ්‍රිතයන් 15 දෙනෙකු මේ වනවිට හඳුනාගෙන ස්වයං නිරෝධායන කටයුතු සඳහා යොමුකිරීමට පියවර ගෙන ඇති බව පුත්තලම දිස්ත්‍රික් සෞඛ්‍ය සේවා අධ්‍යක්ෂ දිනූෂා ප්‍රනාන්දු සඳහන් කළා.\nපසුගිය ජුලි මස 31 වනදා ඩුබායි සිට මෙරටට පැමිණ ඇති මෙම කාන්තාව නිරෝධායන ක්‍රියාවලිය අවසන් කර නිවසට පැමිණ ඇත්තේ පසුගිය අගෝස්තු 15 වනදායි.\nමෙම කාන්තාවගේ මව, නැගණිය සහ තවත් අයෙකු ඇය බැලීම සඳහා පසුගියදා ඇයගේ නිවසට පැමිණ ඇති අතර, ඇයගේ සුවදුක් විමසීම සඳහා ප්‍රදේශයේ කන්‍යා සොහොයුරියන් දෙදෙනෙකු ද පැමිණ ඇති බවයි වාර්තා වන්නේ.\nකෙසේ වෙතත් තවදුරටත් ජනතාව සෞඛ්‍යාරක්ෂිත උපදෙස් අනුගමනය කිරීමට සැලකිලිමත් විය යුතු බව පුත්තලම දිස්ත්‍රික් සෞඛ්‍ය සේවා අධ්‍යක්ෂ වෛද්‍ය දිනූෂා ප්‍රනාන්දු පෙන්වා දෙනවා.\nමේ අතර, මාලදිවයිනේ සහ  ඕස්ට්‍රේලියාවේ රැදී සිටි තවත් ශ්‍රී ලාංකිකයින් 186 දෙනෙකු අද දහවල් කටුනායක සහ මත්තල ගුවන්තොටුපල වෙත පැමිණ තිබෙනවා.\nකොරෝනා වෛරසය ආසාදනය වී සුවය ලැබූ පුද්ගලයින් 11 දෙනෙකු අද දිනයේදීත් සුවය ලබා නිවෙස් වෙත පිටව ගියා.\nඒ අනුව, සුවය ලැබූ පුද්ගලයින්ගේ සංඛ්‍යාව 2830 ක්. එමෙන්ම අද දිනයේදීත් විදෙස් ගතව සිට මෙරටට පැමිණි පුද්ගලයෙකුට කොරෝනා ආසාදනය වී ඇති බවට තහවුරු වීමත් සමග මෙරටින් වාර්තා වන කොරෝනා ආසාදිතයන් සංඛ්‍යාව ද 2985 දක්වා ඉහළ ගියා.",
       "URL": "https://www.hirunews.lk/248792/නිරෝධායනය-අවසන්-කර-නිවසට-පැමිණි-ගැබිණි-කාන්තාවකට-කොරෝනා",
       "Category": "Local News",
       "Parent URL": "https://www.hirunews.lk/local-news.php?pageID=2494"
}