{
       "Source": "hirunews",
       "Timestamp": "Tuesday, 08 November 2022 - 15:51",
       "Headline": "සිසුන්ට කරන දඬුවම් ලංකා ගුරු සේවා සංගමයේ දෝෂ දර්ශනයට",
       "News Content": "පසුගිය කාල සීමාව තුළ පාසල් තුළ සිසුන්ට දඬුවම් කිරීම සම්බන්ධ ඛේදජනක පුවත් වාර්තා වීම නිතර සිදු වූ බවත්, තම සංගමය ගුරු සංගමයක් ලෙස එම සිදුවීම් හෙළා දකින බවත් ලංකා ගුරු සේවා සංගමයේ ප්‍රධාන ලේකම් මහින්ද ජයසිංහ පවසනවා.\nඔහු ඒ බව පැවසුවේ, දෙහිවල ජාතික වෘත්තිය වෘත්තීය සමිති මධ්‍යස්ථානයේ දී අද (08) පැවති මාධ්‍ය හමුවක දී යි.\nපසුගිය දා මිල්ලනිය ගුංගමුව කනිෂ්ඨ විද්‍යාලයේ සිසු පිරිසකට ගුරුවරුන් හා පොලීසියේ මැදිහත් වීමෙන් සිදු වූ හිංසනය සම්බන්ධයෙන් අදහස් දක්වමින් ලංකා ගුරු සේවා සංගමයේ ප්‍රධාන ලේකම්වරයා කියා සිටියේ,\n\"පසුගිය කාලසීමාව තුළ පාසල් දරුවන්ට දඩුවම් කිරීම සම්බන්ධව විවිධ සිදුවීම් වාර්තා වුණා. නුවරඑළිය හැටන් ප්‍රදේශයෙන් වගේම මෑතකදී හොරණ මිල්ලනිය, ගුංගමුව ප්‍රාථමික විද්‍යාලයෙන් වාර්තා වුණා. ඒ වගේම ගුරුවරයෙකු හෝ විදුහල්පතිවරයකු දරුවකුට මානසිකව හෝ ශාරීරිකව දඬුවම් කිරීම අප හෙළා දකිනවා.\nමිල්ලනිය ගුංගමුව ප්‍රාථමික විද්‍යාලයේ 5 වසර ඉගෙනුම ලබන දරුවන් දෙදෙනකු සිදුකළ මෙම වදහිංසා සම්බන්ධයෙන් ගුරුවරු හෝ විදුහල්පතිවරු හෝ පොලීසිය හෝ වෙනත් ආරක්ෂක අංශයක නිලධාරීන්ට තනතුර නොබලා විනය ක්‍රියා ක්‍රියාමාර්ග ගතයුතුයි .\nදෙමාපියන් දරුවන් පාසලකට එවන්නේ හොඳ අධ්‍යාපනයක් සමග යහපත් ගුණගරුක දරුවකු සමාජයට බිහි කර ගැනීමේ අරමුණින්. දරුවෝ අතින් වැරදි වෙනවා. ගුරුවරයාගේ යුතුකම වෙන්නේ ඒ වැරදි පැහැදිලි කරල දීලා දරුවා යහමගට ගැනීම. උපක්‍රමශීලීව දරුවා යහමගට ගැනීමට කටයුතු කිරීම.\nමිල්ලනිය ගුංගමුව ප්‍රාථමික විද්‍යාලයේ හිටියේ ගුරුවරියකගේ පසුම්බියක් සොරකම් කිරීමේ සිද්ධියකට මිල්ලනිය පොලීසිය මැදිහත් වෙලා තියෙනවා. පොලිසියට පැමිණිල්ලක් වත් නැතුව මේ සිද්ධියට පොලිසිය මැදිහත් වීම සම්පූර්ණයෙන්ම වැරදියි. කිසිදු කටයුත්තක් සඳහා පොලිසියේ මැදිහත් කර ගැනීම වැරදියි.පාසලට පොලිසිය කැඳවීම කිසිසේත්ම අනුමත කරන්න බැහැ. ඒ වගේම පාසලේ මෙවන් සිද්ධියකට පොලීසියට කිසිම ලෙසකින් මැදිහත් වෙන්න අයිතියකුත් නැහැ. මේ සිද්ධියෙදි අවුරුදු 10ක් වයසැති මෙම දරුවන්ට පොලිසිය පහරදීලා , වගේම විදුලි සැර වැද්දුවා කියලත් කියනවා.\nමේ සිද්ධිය සම්බන්ධයෙන් රැගෙන ගිය පොලිස් ජීප් රිය ළමා ආරක්ෂණ අධිකාරිය භාරයට අරගෙන .මීට සම්බන්ධ සියලු නිලධාරීන්ට උපරිම දඬුවම් ලබා දෙන්න.\nඒ වගේම අපි ගුරු විදුහල්පතිවරුන් ගෙන් ඉල්ලීමක් කරනවා. පාසල තුළ විනය පිරිහීම් කොතෙක් තිබුණත් ඉවසීමෙන් කටයුතු කරමු.\nඒවගේම මේ සිද්ධියට සම්බන්ධ ප්‍රාථමික විදුහලේ විදුහල්පතිවරිය දරුවන් වෙනුවෙන් සැලකිය යුතු වැඩ කොටසක් කරපු කෙනෙක්.ඒත් ඒ සියලු හොඳ පාසැලට පොලිසිය ගෙන්වීම තුළින් වෙනස් වුණා. ඒත් ඔබතුමිය කරගෙන ගිය යහපත් වැඩ හොඳ වැඩ ඉදිරියටම කරගෙන යන්න.\nපාලකයන්ගේ වැරදි නිසා රටේ අර්බුද රැසක් මතු වෙලා ඒ අර්බුද පාසල තුළටත් ඇවිල්ලා. දරුවන් දැඩි පෝෂණ අර්බුදයකට මුහුණපාලා තියෙන්නේ. ඒ නිසාම සමහර පාසැල් වල උදේ රැස්වීම් පවත්වන්නෙත් නැහැ. මීට කලිනුත් දරුවන් දෙතුන් දෙනෙක් උදේ රැස්වීමේ දී කලන්තේ දාලා වැටුනා. නමුත් අද එම තත්වය වැඩි වෙලා. පාලකයන්ට ඒවා අදාල නෑ.\"\nයනුවෙන්.",
       "URL": "https://www.hirunews.lk/319897/සිසුන්ට-කරන-දඬුවම්-ලංකා-ගුරු-සේවා-සංගමයේ-දෝෂ-දර්ශනයට",
       "Category": "Local News",
       "Parent URL": "https://www.hirunews.lk/local-news.php?pageID=749"
}