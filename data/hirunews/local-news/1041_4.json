{
       "Source": "hirunews",
       "Timestamp": "Thursday, 07 July 2022 - 10:40",
       "Headline": "රුපියල් කෝටියකට අධික හොර බඩු තොගයක් සමග දෙදෙනෙක් අත්අඩංගුවට",
       "News Content": "තිරුබදු නො ගෙවා මෙරටට ආනයනය කරන ලද දුම්වැටි, විදේශීය මත්පැන් සහ වියළි කහ තොගයක් සමඟ පුද්ගලයෙකු විශේෂ කාර්ය බලකාය නිලධාරීන් විසින් ඉකුත් 05 වැනිදා අත්අඩංගුවට ගෙන තිබෙනවා.\nවිශේෂ කාර්ය බලකා සංවිධානාත්මක අපරාධ මර්දන ඒකකය II නිලධාරීන්ට ලද තොරතුරකට, අනුව කිරිබත්ගොඩ, ස්ටෙපන්ස් ඉන්ධන පිරවුම්හල අසල දී කරන ලද වැටලීමක් අතරතුර මෙම භාණ්ඩ තොගය අත් අඩංගුවට ගෙන තිබෙනවා.\nඅදාළ වැටලීමේ දී රජයේ අවවාදය සටහන් කර නොමැති Manchester වර්ගයේ දුම්වැටි 40,000ක්, HIGHLAND QUEEN වර්ගයේ විදේශීය මත්පැන් බෝතල් 720ක් සහ බලපත්‍රයක් නොමැතිව මෙරටට ආනයන කරන ලද කහ කි.ග්‍රෑ. 4,700ක් අත්අඩංගුවට ගැනීමට විශේෂ කාර්ය බලකා නිලධාරීන් සමත්ව තිබෙනවා.\nමෙලෙස අත්අඩංගුවට ගන්නා ලද භාණ්ඩ තොගයේ වටිනාකම රුපියල් කෝටියකට අධික බවයි වාර්තා වන්නේ.\nමෙම හොර බඩු තොගය ප්‍රවාහනය කරමින් තිබූ ත්‍රීරෝද රථය ද විශේෂ කාර්ය බලකා නිලධාරීන්ගේ බාරයට ගෙන තිබෙනවා.\nඅදාළ හොර බඩු තොගය සමග අත්අඩංගුවට ගෙන ඇත්තේ පුස්සැල්ලෑව සහ කොත්මලේ ප්‍රදේශවල පදිංචි වයස අවුරුදු 32, 44 යන වයසේ පසුවන පුද්ගලයන් දෙදෙනෙක්.\nවිශේෂ කාර්ය බලකා නිලධාරීන් විසින් අදාළ භාණ්ඩ තොගය සහ සැකකරුවන් දෙදෙනා අත්අඩංගුවට ගැනීමෙන් අනතුරුව කිරිබත්ගොඩ පොලිස් ස්ථානය වෙත බාර දී තිබෙනවා.\nකිරිබත්ගොඩ පොලීසිය මේ සම්බන්ධයෙන් වැඩි දුර විමර්ශන මෙහෙයවනවා.",
       "URL": "https://www.hirunews.lk/309291/රුපියල්-කෝටියකට-අධික-හොර-බඩු-තොගයක්-සමග-දෙදෙනෙක්-අත්අඩංගුවට",
       "Category": "Local News",
       "Parent URL": "https://www.hirunews.lk/local-news.php?pageID=1041"
}