{
       "Source": "hirunews",
       "Timestamp": "Wednesday, 02 August 2023 - 15:06",
       "Headline": "උඩවලව ජල ගැටලුව අධිකරණයට යන ලකුණු",
       "News Content": "උඩවලව ඇතුළු අනෙකුත් ප්‍රදේශවල වගා කටයුතු සදහා ජලය නිකුත් නොකරන්නේ නම් ඊට එරෙහිව ඉදිරියේදී අධිකරණ ක්‍රියාමාර්ග ගන්නා බව ජාතික ගොවිජන එකමුතුව ප්‍රකාශ කළා.\nමේ අතර කෘෂිකර්ම අමාත්‍යාංශය නිවේදනය කළේ උඩවලව ජලාශය යටතේ වගා කර ඇති කුඹුරුවලට ජලය නොලැබුණහොත් වී වගාවෙන් රුපියල් බිලියන 17ක් සහ විදුලි උත්පාදනයෙන් රුපියල් බිලියන 1 දශම 6ක් පාඩුවක් සිදුවන බවයි.\nඑම අමාත්‍යංශය සදහන් කළේ මේ වන විට පවතින දැඩි නියඟයේ බලපෑම නිසා උඩවලව ජලාශයේ ජල මට්ටම සියයට 2 ක දක්වා අඩු වී ඇති බවයි.\nමේ නිසා යල කන්නයේ අස්වද්දන ලද කුඹුරුවලින් අක්කර 65,000 ක් හානි වීමේ අවදානමක් මතුව ඇති බව එම අමාත්‍යංශය සඳහන් කළා.\nපවතින කුඹුරුවලට යම් තරමක හෝ ජලය ලබා දීමට මොනරාගල ගොවි ජනතාව එකඟතාවය පළ කිරීමත් සමග එම දිස්ත්‍රික්කයේ, වැව් 11 කින් දිනකට අක්කර අඩි 1200ක ප්‍රමාණයකින් ජලය ලබා ගැනීම මේ වන විට ආරම්භ කර තිබෙනවා.\nකෙසේ වෙතත් පවතින තත්ත්වය සම්බන්ධයෙන් අදහස් දැක්වීම සඳහා ජාතික ගොවිජන එකමුතුව කොළඹදී අද මාධ්‍ය හමුවක් කැඳවා තිබුණා.\nකෙසේවෙතත්, ලබන ඔක්තෝම්බර් මාසය තෙක් ජලාශවලට අවශ්‍ය පරිදි ජලය ලැබීමට සුදුසු වර්ෂාපතනයක් බලාපොරාත්තු විය නොහැකි බවයි කාලගුණ විද්‍යා දෙපාර්තමෙන්තුව කියා සිටියේ.",
       "URL": "https://www.hirunews.lk/343393/උඩවලව-ජල-ගැටලුව-අධිකරණයට-යන-ලකුණු",
       "Category": "Local News",
       "Parent URL": "https://www.hirunews.lk/local-news.php?pageID=130"
}