{
       "Source": "hirunews",
       "Timestamp": "Thursday, 22 March 2018 - 21:14",
       "Headline": "ජනපති පකිස්ථානයට ළගාවෙයි (ඡායාරූප)",
       "News Content": "පකිස්ථානයේ නිල සංචාරයක් සඳහා පිටත්ව ගිය ජනාධිපති මෛත්‍රීපාල සිරිසේන ඉස්ලාමාබාද් නුවර නුර් ඛාන් ගුවන්තොටුපලට ළගාවී තිබෙනවා.\nජනාධිපති මාධ්‍ය අංශය සඳහන් කළේ රාත්‍රී 8 ට පමණ ජනාධිපතිවරයා ඇතුලු දුත පිරිස රැගත් යානය නුර් ඛාන් ගුවන්තොටුපලට පැමිණි බවයි.\nපකිස්ථාන ජනාධිපති මමිනුල් හුසේන් විසින් ජනාධිපති මෛත්‍රීපාල සිරිසේන පිළිගෙන තිබෙනවා.\nආචාර වෙඩිමුර 21 ක් සහිත උත්තමාචාරයක් ද එහිදී පැවති බවයි ජනාධිපති මාධ්‍ය අංශය කියාසිටියේ.\nපකිස්ථාන ජනරජ දින සැමරුම් උළෙලේ ප්‍රධාන ආරාධිත අමුත්තා ලෙසට සහභාගී වීම සඳහායි එරට ජනාධිපතිවරයාගේ ආරාධනය මත මෛත්‍රීපාල සිරිසේන මහතා පිටත්ව ගියේ.\nපකිස්ථාන ජනරජ දින සැමරුම් උළෙල හෙට පෙරවරුවේ පැවැත්වෙන අතර එහි ප්‍රධාන ආරාධිත අමුත්තා ලෙසට ශ්‍රී ලංකා ජනාධිපතිවරයා පිළිගැනීමට පකිස්ථාන රජය සියලු කටයුතු සැලසුම් කර තිබෙනවා.\nමේ අතර ප්‍රතිසංස්කරණය කෙරුනු ඉස්ලාමාබාද් නුවර ජාත්‍යන්තර බෞද්ධ මධ්‍යස්ථානය යළි විවෘත කිරීමට ද හෙට ජනාධිපතිවරයාගේ ප්‍රධානත්වයෙන් සිදු කෙරෙනවා.\nඑමෙන්ම ජනාධිපති මෛත්‍රීපාල සිරිසේන සහ පකිස්ථාන අග්‍රාමාත්‍ය ෂහීද් කබාන් අබ්බාසි අතර නිල හමුව ද හෙට පෙරවරුවේ පැවැත්වීමට නියමිතයි.\nනායකයන් අතර ද්වීපාර්ශවික සාකච්ඡාවලින් අනතුරුව දෙරට අතර අධ්‍යාපන තරුණ කටයුතු සහ සංචාරක ක්ෂේත්‍රවලට අදාළ අවබෝධතා ගිවිසුම් 4 කට ද අත්සන් තැබෙනු ඇති.",
       "URL": "https://www.hirunews.lk/186613/ජනපති-පකිස්ථානයට-ළගාවෙයි-ඡායාරූප",
       "Category": "Local News",
       "Parent URL": "https://www.hirunews.lk/local-news.php?pageID=4025"
}