{
       "Source": "hirunews",
       "Timestamp": "Sunday, 02 October 2022 - 6:30",
       "Headline": "T20 ලෝක කුසලානයට ශ්‍රී ලංකා කණ්ඩායම දිවයිනේ පිටත්ව යයි (වීඩියෝ)",
       "News Content": "ලෝක කුසලාන පන්දුවාර 20 ක්‍රිකට් තරගාවලියට සහභාගීවන ශ්‍රී ලංකා කණ්ඩායම අද අලුයම දිවයිනේ පිටත්ව ගියා.\nඔවුන්ට සමුදීම වෙනුවෙන් ක්‍රීඩකයන්ගේ පවුලේ ඥාතීන් මෙන්ම ක්‍රිකට් ආයතන නිලධාරීන් ද එක්ව සිටි බවයි අප වාර්තාකරුවන් සඳහන් කළේ.\nක්‍රීඩකයන් 17 දෙනෙකු සහ නිලධාරීන් 12 දෙනෙකු ඊට අයත්.\nඅද අලුයම 3.30ට පමණ එමිරේට්ස් ගුවන් සේවයේ ඊ.කේ. 649 දරණ ගුවන් යානයෙන් මෙම පිරිස ඩුබායි වෙත පිටත්ව ගිය අතර එහි සිට ඕස්ට්‍රේලියාවේ මෙල්බර්න් නුවර බලා ගමන් කිරීමට නියමිතයි.\nලබන 16 වැනිදා මෙම තරඟාවලිය ඔස්ට්‍රේලියාවේදී ආරම්භ වීමට නියමිතයි.\nශ්‍රී ලංකා ක්‍රිකට් ලේකම් මොහාන් ද සිල්වා සඳහන් කර තිබුණේ ශ්‍රී ලංකා කණ්ඩායම කල් වේලා ඇතිවම ඔස්ට්‍රේලියාව බලා පිටත්ව යනු ලබන්නේ එහි පවතින තත්ත්වයන්ට කල් තියා හුරුවීම අරමුණු කර ගනිමින් බවයි.\nසුපිරි කණ්ඩායම් 12 අතර තරග වටයට පෙර ශ්‍රී ලංකා කණ්ඩායම සුදුසුකම් ලැබීමේ තරගාවලියකට සහභාගි විය යුතු වන අතර එම තරගාවලිය ලබන 16 වැනිදා නැමීබියාවට එරෙහි සටනින් ආරම්භ වනවා. මෙම තරගාවලියේ වැඩි ජයග්‍රහණ සංඛ්‍යාවක් වාර්තා කරන කණ්ඩායමට සුපිරි කණ්ඩායම් 12 අතර තරග වටය විවෘත වනු ඇති.\nඊට පෙර ශ්‍රී ලංකා කණ්ඩායම පෙර පුහුණු තරග 2 කට ක්‍රීඩා කරන අතර අනතුරුව සුදුසුකම් ලැබීමේ තරග වටයේ තරග 3කට ක්‍රීඩා කරනු ඇති.\nමේ පිළිබඳව අදහස් දැක්වූ ශ්‍රී ලංකා විස්සයි-20 නායක දසුන් ශානක සහ ප්‍රධාන පුහුණුකරු ක්‍රිස් සිල්වර්වුඩ් සඳහන් කර සිටියේ සුපිරි කණ්ඩායම් 12 අතර තරගාවලිය ආරම්භයට පෙර තම කණ්ඩායමට පුහුණු තරග 2කට අමතරව සුදුසුකම් ලැබීමේ තරග වට‌ය යටතේ වන තරග 3ට ක්‍රීඩා කිරීමට ලැබීම කණ්ඩායමේ වාසියට හේතු වනු ඇති බවයි.\nගතවූ වසර කීපයේදී විස්සයි-20 තරග අංශය තුළ දක්වන ලද දුර්වල ක්‍රීඩා විලාශය හේතුවෙන් සුපිරි කණ්ඩායම් 12 අතර තරග වටයට සෘජුවම සුදුසුකම් ලැබීමේ අවස්ථාව ශ්‍රී ලංකාව වෙතින් ගිලිහී ගියා. එබැවින් ශ්‍රී ලංකා කණ්ඩායමට සුදුසුකම් ලැබීමේ තරගාවලියකට ක්‍රීඩා කිරීමට සිදුවන නමුත් ඔස්ට්‍රේලියාවේ තණතීරුවලට හුරුවීමට එමගින් වඩාත් හොඳ අවස්ථාවන් නිර්මාණය කර දෙන බවයි නායකයා මෙන්ම පුහුණුකරුවාගේ අදහස වී ඇත්තේ.\n“ගිය පාරත් අපි (එක්සත් අරාබි එමීර් රාජ්‍යයේදි) අපි කොලිෆයි රවුන්ඩ් එක සෙල්ලම් කරලා තමයි තරගාවලියට අවතීර්ණ වුණේ. එතැනදි අපි ඊළඟ වටයට යද්දී එහෙ තත්ත්වයන් වලට අනුගත‌ වෙලා හිටිය හින්දා වාසියක් තිබ්බා. අවාසනාවන්ත විදියට අපි දකුණු අප්‍රිකාවට සහ එංගලන්ත තරග 2 පැරදුණා. ඉතිං මම හිතන්නේ ඒ උදාහරණයම ඇති මේ පාරර ලෝක කුසලාන තරගාවලියටත්. ඉතිං මේ ක්‍රීඩා කරන තරග 5 ත් අපිට අනිවාර්යයෙන්ම වැදගත් වෙනවා දෙවැනි වටයට යද්දී” යනුවෙන් දසුන් ශානක පසුගිය සැප්තැම්බර් 30 වැනිදා ක්‍රිකට් මූලස්ථානයේ පැවැති මාධ්‍ය හමුවේදී ප්‍රකාශ කළා.\nශ්‍රී ලංකා කණ්ඩායම ලබන 10 වැනිදා සිම්බාබ්වේ කණ්ඩායමට එරෙහිව මෙල්බර්න් ක්‍රීඩාංගණයේදී පළමු පෙරහුරු තරගයට එක්වන අතර අනතුරුව 13 වැනිදා අයර්ලන්තයට එරෙහිව දෙවැනි පුහුණු තරගයට මෙල්බර්න්හිදීම සහභාගී වනවා.\nසුදුසුකම් ලැබීමේ තරග වට‌යේදී ‘A’ කාණ්ඩය යටතේ සහභාගී වන ශ්‍රී ලංකාව 16 වැනිදා පැවැත්වෙන නැමීබියා තරගයට අමතරව 18 වැනිදා එක්සත් අරාබි එමීර් රාජ්‍ය‌ පිල සමග සහ 20 වැනිදා නෙදර්ලන්ත කණ්ඩායම සමඟද තරග වදිනු ඇති.\n“අපි දන්නවා ඔස්ට්‍රේලියා‌වේ ක්‍රීඩාංගණයෙන් ක්‍රීඩාංගණයට දේශගුණික තත්ත්වයන් වෙනස් වෙනවා. ඒ වගේම සමහර ග්‍රවුන්ඩ්වල දෙපැත්ත දිගයි. සමහර ග්‍රවුන්ඩ් වල ඉස්සරහ දිගයි. වේග පන්දු යවන්නන් ගත්තොත් ඔවුන්ට පන්දු යවන ක්‍රමයේ වෙනසකින් දෙකකින් තරගාවලියේ රැඳිලා ඉන්න බෑ. වෙනස්කම් 3 ක් හෝ 4 ක් වත් තියෙන්න ඕන. ඒ කියන්නේ යෝකර්ස්, කෙළින් යෝකර්ස්, වයිඩ් යෝකර්ස්, වයිඩ් ස්ලෝ බෝල්, ස්ලෝ බම්පර් හැම එකම එතැනදි අපිට ආයුධයක් වෙනවා” යනුවෙන් දසුන් ශානක සඳහන් කළා.\n“අපි හොඳ සූදානමකින් යන්න ඕන. මම හිතන්නේ ඒක ගැන සියලුම ක්‍රීඩකයින්ට හොඳ අවබෝධයක් තියෙනවා. පිතිකකරණයෙන් ගත්තොත් ඉතිං පවර් ප්ලේ ඇතුළේ කොහොමද බැට් කරන තැන ඉඳලා අපි සෙටප් කළොතින්, අපේ බැටිං ලයින් අප් එකට හොදටම කරන්න පුලුවන්. පන්දු රැකීම ගත්තත් ඒ පැත්තත් හොදම තත්ත්වයේ තියෙනවා. දිගින් දිගටම මේ තත්ත්වය උඩට අරගෙන යන්න තමයි අපි බලාපොරොත්තු‌ වෙන්නේ” යනුවෙන් ඔහු ප්‍රකාශ කළා.\nමේ අතර පැයට කිලෝ මීටර 140 ට වඩා වැඩි වේගයකින් පන්දු යැවිය හැකි පන්දු යවන්නන් වන දුෂ්මන්ත චමීර සහ ළහිරු කුමාර දෙදෙනාද ආබාධ සුවවීමෙන් පසු කණ්ඩායමට එක්ව සිටිනවා. මොවුන් දෙදෙනාටම ආසියානු කුසලාන තරගාවලිය නියෝජනය කිරීම අහිමිවූ බැවින් ශ්‍රී ලංකා කණ්ඩායම එම තරගාවලියට සහසභාගිවූයේ නවක වේග පන්දු යවන්නන් සිව් දෙනෙකු සමගින්. ඒ අතර වමතින් වේග පන්දු යවන ඩිල්ෂාන් මදුශංක සහ ප්‍රමෝද් මදුශාන්, ලෝක කුසලාන තරගාවලිය සඳහා සිය ස්ථාන වෙන්කර ගැනීමට සමත්ව සිටිනවා. ඒ අතරින් ඩිල්ෂාන් මදුශංකට ද ළහිරු සහ දුෂ්මන්ත මෙන් පැයට කිලෝ මීටර 140ට වඩා වේගයන් පන්දු යැවීමේ හැකියාව පවතිනවා.\n“නායකයකු විදියට මට මාර ලොකු ඇඩ්වාන්ටේජ් එකක්. මොකද අපිට පැයට කිලෝ මීටර් 140ට වඩා වේගයෙන් පන්දු යවන්න පුලුවන් තුන් දෙනෙක් අපේ ඉතිහාසයේම කණ්ඩායමේ ඉඳලා නෑ. දෙන්නෙක් වගේ තමයි ඉඳලා තියෙන්නේ. මම හිතනවා එයාලගේ ‌පන්දු යැවීමේදී භාවිතා කරන එකිනෙකට වෙනස් පන්දු යැවීමත් ඔවුන්ගේ දක්ෂතාවයත් ඔස්ටේලියානු තණතීරුවලදි ලොකු දෙයක් කිරීමට හැකියාව ලැබෙයි කියලා” යනුවෙන් දසුන් සිය විශ්වාසය පළ කරනවා.\n“ළහිරු කුමාරයි, දුෂ්මන්ත චමීරයි දෙන්නම පුහුණුවීම් වලදී ඔවුන්ගේ උපරිමය ලබා දුන්නා. ඔවුන්ගේ සම්පූර්ණ දායකත්වය හොඳින් ඉටු කළා. මම හිතනවා ඒ දෙන්නම මේ තරගාවලිය සඳහා හොඳින්ම පෙර සූදානම් වෙලා ඉන්නවා කියලා”\nමෙහිදී ආසියානු කුසලාන ජයග්‍රහණය, ලෝක කුසලාන තරගාවලිය සඳහා අමතර බරක් වේද යන්න දසුන්ගෙන් මාධ්‍යවේදීන් විමසීමක් කළා.\n“ඒෂියන් කප් එක ගත්තොත් ඒක තවත් එක ටූනමන්ට් එකක් විතරයි. අපි ඒක ගැන හිතලා දැන් වැඩ කරන්නේ නෑ. මොකද ඒක හිස්ට්‍රි එකක් විතරයි. අපිට ඒක ගැන හිතලා වැඩ කළොතින් වර්තමානය සහ අනාගතයේදී හිතලා හොඳ දේවල් කරන්න අමතක වෙනවා. අවධානය යන්න පුලුවන්. අපි පුහුණුවීම්වලදීත් කතා වුණේ ඒ ගැන”.\n“කෑම්ප් එකේදී හොද උත්සාහයක් දැම්මා හැමෝම. මම හිතුවේ ඒෂියා කප් එක දිනලා ඉන්න නිසා පොඩි රිලැක්ස් එකක් එක්ක අපේ අය පුහුණුවීම් කරයි කියලා.ා නමුත් එහෙම නෑ. හැමෝම වෙනදට වැඩි උවමනාවෙන් පුහුණුවීම් සිදු කළා. මේ ඔක්කොමත් එක්ක කණ්ඩායමක් විදියට මම විශ්වාස කරනවා, වර්ල්ඩ් කප් එකේදීත් අනිවාර්යයෙන්ම වෙනසක් කරන්න කරන්න සූදානමින් ඉන්නවා කියලා”\nමේ අතර ප්‍රධාන පුහුණුකරු ක්‍රිස් සිල්වර්වුඩ් සදහන් කර සිටියේ සුදුසුකම් ලැබීමේ වටයකට යටත්ව තරගාවලියට යෑමට අවස්ථාවට ලැබීම කණ්ඩායමට ‘වෙස්වලාගත් ආශිර්වාදයක්’ ලෙසින් සලකන බවයි.",
       "URL": "https://www.hirunews.lk/316823/t20-ලෝක-කුසලානයට-ශ්‍රී-ලංකා-කණ්ඩායම-දිවයිනේ-පිටත්ව-යයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=831"
}