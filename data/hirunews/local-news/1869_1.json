{
       "Source": "hirunews",
       "Timestamp": "Tuesday, 22 June 2021 - 7:41",
       "Headline": "ඉන්දු - ශ්‍රී ලංකා විදේශ ඇමතිවරුන් දුරකථන සංවාදයක",
       "News Content": "විදේශ අමාත්‍ය දිනේෂ් ගුණවර්ධන සහ ඉන්දීය විදේශ අමාත්‍ය ආචාර්ය එස්. ජයශංකර් දුරකථන සංවාදයක් පවත්වා තිබෙනවා.\nපැය භාගයකට ආසන්න කාලයක් ඊයේ (21) පස්වරුවේ පැවති මෙම සංවාදයේදී දෙරටේ ද්වි පාර්ශවික සබදතා ඉහළ නංවා ගැනීම පිළිබදව සාකච්ඡා කර ඇති බවයි විදේශ අමාත්‍යාංශය සඳහන් කළේ.\nඉන්දියාව මෙරටට ලබාදී ඇති මූල්‍යාධාර සහ කොවිඩ් මර්දන සහනාධාර සම්බන්ධයෙන් කෘත්‍යඥතාවය පිරිනමන බව ද එහිදී විදේශ අමාත්‍ය දිනේෂ් ගුණවර්ධන ප්‍රකාශ කර තිබෙනවා.\nඑසේම බිම්ස්ටෙක්, අයෝරා හෙවත් ඉන්දීය සාගර වටද්දර සංගමය වැනි කලාපීය සංවිධාන සමඟ සහයෝගයෙන් කටයුතු කිරීමට ද මෙම සාකච්ඡාවේදී දෙරටේ විදේශ අමාත්‍යවරුන් එකඟතාව පළ කර තිබෙනවා.\nදෙරට මුහුණ දී සිටින කොවිඩ් අවදානම පිළිබදව ද අමාත්‍යවරු දෙපළ දීර්ඝව සාකච්ඡා කළ බව ද විදේශ අමාත්‍යාංශය සඳහන් කළා.\nකෙසේ වෙතත්, ඉන්දීය මාධ්‍ය වාර්තා සඳහන් කළේ කොළඹ වරාය නගර ව්‍යාපෘතිය සම්බන්ධයෙන් ද එහිදී සාකච්ඡා කර ඇති බවයි.\nවරාය නගර ව්‍යාපෘතියත් සමඟ ශ්‍රී ලංකාව ඉදිරියට ගමන් කිරීමේදී ඉන්දීය සාගර කලාපයේ ආරක්ෂාව ඇතුළු කරුණු සම්බන්ධයෙන් ඇති ද්වි පාර්ශවීය සහයෝගීතාව පිළිබදව සැලකිලිමත් වනු ඇතැයි තම රට අපේක්ෂා කරන බව ඉන්දීය විදේශ අමාත්‍යවරයා එහිදී ප්‍රකාශ කර තිබෙනවා.",
       "URL": "https://www.hirunews.lk/274978/ඉන්දු-ශ්‍රී-ලංකා-විදේශ-ඇමතිවරුන්-දුරකථන-සංවාදයක",
       "Category": "Local News",
       "Parent URL": "https://www.hirunews.lk/local-news.php?pageID=1869"
}