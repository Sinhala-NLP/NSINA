{
       "Source": "hirunews",
       "Timestamp": "Friday, 28 June 2019 - 14:25",
       "Headline": "Update - මරණ දඬුවමට එරෙහි පෙත්සම කැඳවීමට දින නියම වෙයි",
       "News Content": "මත්ද්‍රව්‍ය ජාවාරම්කරුවන්ට එරෙහිව මරණ දඩුවම ක්‍රියාත්මක කිරීමට ජනාධිපතිවරයා ගත් තීරණය වලක්වමින් අතුරු තහනම් නියෝගයක් නිකුත් කරන ලෙස ඉල්ලා ඉදිරිපත් වූ පෙත්සම ලබන 2 වනදා සලකා බැලීමට අභියාචනාධිකරණය තීරණය කර තිබෙනවා.\nඅභියාචනාධිකරණ සභාපති විනිසුරු යසන්ත කෝදාගොඩ සහ අර්ජුන ඔබේසේකර යන විනිසුරු මඩුල්ල එම නියෝගය ලබාදුන් බවයි හිරු අධිකරණ වාර්තාකරු සදහන් කළේ.\nමාධ්‍යවේදී මාලින්ද සෙනෙවිරත්න විසින් ගොනුකර තිබූ අදාළ පෙත්සමේ වගඋත්තරකරුවන් ලෙස නීතිපතිවරයා වැලිකඩ බන්ධනාගාරයේ බන්ධනාගාර අධිකාරිවරයා සහ බන්ධනාගාර කොමසාරිස් ජනරාල්වරයා නම් කර තිබෙනවා.\nපෙත්සම අද පස්වරුවේ කැදවූ අවස්ථාවේ අද සිට සතියක කාලයක් තුළ මත්ද්‍රව්‍ය සම්බන්ධයෙන් මරණ දඩුවම නියමව සිටින කිසිවෙකු එල්ලා නොමැරීමට බන්ධනාගාර කොමසාරිස් ජනරාල්වරයා අභියාචනාධිකරණයට එකගතාව පළ කළ බව ද හිරු අධිකරණ වාර්තාකරු සදහන් කළා.\nකෙසේ වෙතත්, අදාළ පෙත්සම විභාග කිරීමට අභියචනාධිකරණයට පවතින බලය සම්බන්ධයෙන් මූලික විරෝධතා ගොනු කිරීමට අපේක්ෂා කරන බවයි නීතිපතිවරයා වෙනුවෙන් පෙනී සිටි නියෝජ්‍ය සොලිසිටර් ජනරාල්වරයා මෙහිදී සදහන් කර ඇත්තේ.\nUpdate :- Friday, June 28, 2019, 3.44PM\n------------------------------------------------------\nමරණ දඬුවම ක්‍රියාත්මක කිරීමට එරෙහිව අභියාචනාධිකරණයට පෙත්සමක්\nමත්ද්‍රව්‍ය ජාවාරම්කරුවන්ට එරෙහිව මරණ දඩුවම ක්‍රියාත්මක කිරීමට ජනාධිපතිවරයා ගත් තීරණය වලක්වමින් අතුරු තහනම් නියෝගයක් නිකුත් කරන ලෙස ඉල්ලා අභියාචනාධිකරණයට පෙත්සමක් ඉදිරිපත් කර තිබෙනවා.\nහිරු අධිකරණ වාර්තාකරු සදහන් කළේ මාධ්‍යවේදියෙකු වන මාලින්ද සෙනෙවිරත්න විසින් එම පෙත්සම අභියාචනාධිකරණය හමුවේ ගොනුකර ඇති බවයි.\nඅදාළ පෙත්සමේ වගඋත්තරකරුවන් ලෙස වැලිකඩ බන්ධනාගාරයේ බන්ධනාගාර අධිකාරිවරයා සහ බන්ධනාගාර කොමසාරිස් ජනරාල්වරයා නම් කර තිබෙනවා.",
       "URL": "https://www.hirunews.lk/219279/update-මරණ-දඬුවමට-එරෙහි-පෙත්සම-කැඳවීමට-දින-නියම-වෙයි",
       "Category": "Local News",
       "Parent URL": "https://www.hirunews.lk/local-news.php?pageID=3277"
}