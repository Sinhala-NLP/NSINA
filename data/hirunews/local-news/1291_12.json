{
       "Source": "hirunews",
       "Timestamp": "Tuesday, 15 March 2022 - 19:27",
       "Headline": "සමගි ජනබලවේගය පා ගමන් දෙකකින් පැමිණ ජනාධිපති කාර්යාලය ඉදිරිපිට විරෝධතාවක (වීඩියෝ)",
       "News Content": "ආර්ථික අර්බුදය ඇතුළු කරුණු කිහිපයකට විරෝධය පළ කරමින් සමඟි ජනබලවේගය සංවිධාන කළ විරෝධතාවක් අද කොළඹදී පැවැත්වුණා.\nඔවුන් ජනාධිපති කාර්යාලය ඉදිරිපිට විරෝධතා රැලිය පැවැත්වූයේ පාගමනින් එම ස්ථානයට ළගා වීමෙන් අනතුරුවයි.\nවිපක්ෂ නායක සජිත් ප්‍රේමදාස ඇතුළු එම පක්ෂයේ පාර්ලිමේන්තු මන්ත්‍රීවරුන් ඇතුළු විශාල පිරිසක් ඊට එක්ව සිටියා.\n“රට විනාශයි - දැන් ඇති. තවත් වනසන්න දෙන්න බැහැ එක්වෙමු කොළඹට” යන තේමාව ඔස්සේ මෙම පාගමන සංවිධානය කර තිබු අතර කොළඹින් දුර බැහැර ප්‍රදේශවල සිටින සමගි ජනබලවේගයේ සාමාජිකයින් පාගමනට එක්ව සිටියා.\nපාගමන අතරතුර ස්ථාන කිහිපයකදී පොලිසිය සහ විරෝධතාකරුවන් අතර උණුසුම් තත්ත්වයක් ද හටගත්තා.\nඑක් පාගමනක් මාලිගාවත්ත පී.ඩී. සිරිසේන කි්‍රීඩාංගණය අසළින් ආරම්භ වී ටෙක්නිකල් මංසන්ධිය, පිටකොටුව බස් නැවතුම්පොල, කොටුව දුම්රියපොල යන ස්ථාන පසුකරමින් ජනාධිපති කාර්යාලය ඉදිරිපිටට පැමිණියා.\nඅනෙක් විරෝධතා පාගමන මහජන පුස්තකාලය අසලින් ආරම්භ වුන අතර එම ස්ථානයෙන් විපක්ෂ නායක සජිත් ප්‍රේමදාස ද විරෝධතා පාගමනට එක්ව සිටියා.\nඑම විරෝධතා පාගමන පිත්තල මංසන්ධිය, කොල්ලුපිටිය, ගාලුමුවදොර පසුකරමින් ජනාධිපති කාර්යාලය වෙත ළඟා වුණා.\nමෙම විරෝධතා පා ගමන හේතුවෙන් කොළඹ අවට මාර්ග කිහිපයක රථවාහන තදබදයක්ද හටගත්තා.\nවිරෝධතාකරුවන් ජනාධිපති කාර්යාලය අසළට පැමිණෙන අවස්ථාවේ එම ස්ථානයේ ආරක්ෂාව සඳහා පොලිසිය මෙන්ම විශේෂ කාර්ය බලකායද මෙන්ම කැරළි මර්දන එකකයේ නිලධාරින්ද කැදවා තිබුණා.\nඔවුන් ජනාධිපති කාර්යාලයට ඇතුළුවන ප්‍රධාන දොරටුව අභියසට පැමිණ විරෝධතාවයේ නිරත වූ බවයි අප වාර්තාකරුවන් ප්‍රකාශ කළේ.\nඅනතුරුව එම ස්ථානයේ ජනරැලියක් පැවති අතර එහිදී අදහස් දැක්වූ විපක්ෂ නායක සජිත් ප්‍රේමදාස රජයෙන් ඉල්ලා සිටියේ ජනාධිපතිවරණයක් පවත්වන ලෙසයි.",
       "URL": "https://www.hirunews.lk/299578/සමගි-ජනබලවේගය-පා-ගමන්-දෙකකින්-පැමිණ-ජනාධිපති-කාර්යාලය-ඉදිරිපිට-විරෝධතාවක-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1291"
}