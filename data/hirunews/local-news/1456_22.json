{
       "Source": "hirunews",
       "Timestamp": "Saturday, 01 January 2022 - 7:51",
       "Headline": "ජනපති, අගමැති කතරගම කිරිවෙහෙරේ(වීඩියෝ)",
       "News Content": "නව වසරට ආශීර්වාද ලබා ගැනීම සඳහා ජනාධිපති ගෝඨාභය රාජපක්ෂ සහ අග්‍රාමාත්‍ය මහින්ද රාජපක්ෂ ඓතිහාසික කතරගම කිරිවෙහෙර පුද බිමේදී ආගමික වතාවත්වල නිරත වුණා.\nකිරිවෙහෙර චෛත්‍ය රාජයාණන් වහන්සේ උදෙසා සිදු කෙරුණු කප්රුක පූජාවට ගිලන්පස සහ ඖෂධ පූජාවට ද ජනාධිපතිවරයා සහ අග්‍රාමාත්‍යවරයා එක් වූ බවයි ජනාධිපති මාධ්‍ය අංශය සඳහන් කළේ.\nකතරගම කිරිවෙහෙර රාජමහා විහාරාධිපති පූජ්‍ය කොබවක ධම්මින්ද හිමියන් එහි දී රැස්ව සිටි පිරිස පංච ශීලයෙහි පිහිටුවමින් ආගමික වතාවත් සිදු කර තිබෙනවා.\nඅනතුරුව ජනාධිපතිවරයා සහ අග්‍රාමාත්‍යවරයා මහසෙන් දේවාලය ද වැඳ පුදා ගත් අතර 2021 වසර අවසානය සනිටුහන් කරමින් කිරි වෙහෙර චෛත්‍ය භූමියේ සුදු හඳුන් පැලයක් රෝපණය කිරීමද ජනාධිපතිවරයා අතින් එහි දී සිදු කෙරුණා.\nකතරගම පූජා භූමියේ මල් අලෙවිකරුවන් විසින් ජනාධිපතිවරයාට මල් පිරිනැමීම මෙහි දී සිදු වූ විශේෂ සිදුවීමක් වන අතර රැස් ව සිටි ජනතාව සමඟ ජනාධිපතිවරයා කතාබහක ද නිරත වූණා.\nශ්‍රී ලංකා නිදහස් පක්ෂය, කතරගම පුදබිමෙහි වාර්ෂික ව සංවිධානය කරන පිරිත් පිංකම සඳහා සධාතුක ධාතු කරඬුව වැඩමවීම ජනාධිපතිවරයා විසින් සිදු කෙරුණු බවයි ජනාධිපති මාධ්‍ය අංශය සඳහන් කළේ.",
       "URL": "https://www.hirunews.lk/292702/ජනපති-අගමැති-කතරගම-කිරිවෙහෙරේ-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1456"
}