{
       "Source": "hirunews",
       "Timestamp": "Tuesday, 28 February 2017 - 19:14",
       "Headline": "ධුරයෙන් සමුගන්නා අගවිනිසුරු ජනපති හමුවෙයි",
       "News Content": "ධුරයෙන් විශ්‍රාම යන අගවිනිසුරු කේ. ශ්‍රී පවන් අද පස්වරුවේ ජනාධිපති කාර්යාලයේදී ජනාධිපති මෛත්‍රීපාල සිරිසේන හමුවී තිබෙනවා.\nජනාධිපති මාධ්‍ය අංශය නිවේදනය කළේ එහිදී ඔහුගේ සේවය අගය කරමින් ජනාධිපතිවරයා විසින් සමරු තිළිණයක්ද පිළිගැන්වූ බවයි.\nමේ අතර, නීතියේ ආධිපත්‍ය ආරක්ෂා කරමින් සහ ජනතා අයිතිවාසිකම් සුරකිමින්  තමන් කටයුතු කළ බව අගවිනිසුරු කේ. ශ්‍රීපවන් සිය ධුරයේ අවසන් නිල කථාව සිදු කරමින් අද ප්‍රකාශ කළා.\nඔහු අද ධුරයෙන් විශ්‍රාම යන අතර ඒ වෙනුවෙන් ශ්‍රේෂ්ඨාධිකරණ සංකීර්ණයේ පැවති චාරිත්‍රානුකූල නිල උත්සවයට එක්වෙමිනුයි මේ බව සඳහන් කළේ.\nඑම අවස්ථාවට ශ්‍රේෂ්ඨාධිකරණ, අභියාචනාධිකරණ, මහාධිකරණ සහ දිසාධිකරණ විනිසුරුවරුන් මෙන්ම මහේස්ත්‍රාත්වරුන්ද එක්ව සිටි බව හිරු අධිකරණ වාර්තාකරු කියා සිටියා.\nතමන් ධුරයේ කටයුතු කරන කාලය තුළදී නඩු ප්‍රමාදයන් වැළැක්වීම සඳහා ගතහැකි සෑම ක්‍රියාමාර්ගයක්ම ගත් බවද, අගවිනිසුරු කේ ශ්‍රීපවන් සඳහන් කළා.\nඑමෙන්ම, ආණ්ඩුක්‍රම ව්‍යවස්ථා සභාව ඊයේ ශ්‍රේෂ්ඨාධිකරණ විනිසුරු ප්‍රියසාද් ඩෙප්ගේ නම නව අගවිනිසුරු ධුුරය සඳහා නිර්දේශ කරනු ලැබුවා.",
       "URL": "https://www.hirunews.lk/155717/ධුරයෙන්-සමුගන්නා-අගවිනිසුරු-ජනපති-හමුවෙයි",
       "Category": "Local News",
       "Parent URL": "https://www.hirunews.lk/local-news.php?pageID=4638"
}