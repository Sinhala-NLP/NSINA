{
       "Source": "hirunews",
       "Timestamp": "Saturday, 14 November 2020 - 10:53",
       "Headline": "දුමින්ද නිදහස් කළ යුත්තේ ඇයි?",
       "News Content": "විනිසුරුවරිය පද්මිණි රණවකය. ජනාධිපතිවරයා මෛත්‍රිපාල සිරිසේනය. එවකට නියෝජ්‍ය ඇමැතිවරයකු වූ දේශපාලකයා රන්ජන් රාමනායකය. පසුකාලීනව රහසිගත හඬපටයකින් එළියට පැමිණි මේ තුන් කට්ටුවේ සතුටු සාමිචිය අදාළ වන්නේ එක්තරා කැකිල්ලේ නඩු තීන්දුවක් සම්බන්ධයෙනි.\nනඩුව විත්තිකාර හිටපු මන්ත්‍රි දුමින්ද සිල්වාට එරෙහිව විභාග වෙමින් තිබූ භාරත ලක්ෂ්මන් ඝාතන නඩුවය. විනිසුරුවරිය එම නඩුව විභාග කළ රජ තුන් කට්ටුවේ සාමාජිකාවකි. මේ සන්තෝෂම් ඉල්ලන්නේ දුමින්ද සිල්වා එල්ලුම් ගස් යවන නඩු තීන්දුවට අස්සන් තැබීමේ හිලව්වටය.\nදිනය - 2017. 09.12\nවේලාව - ප.ව. 2.56\nසංවාදය මෙසේය.\nරන්ජන්\nමැඩම්.\nවිනිසුරු පද්මිණී\nඔව්.\nරන්ජන්\nගරු ජනාධිපතිතුමා ඉන්නවා පොඩ්ඩක් කතා කරලා ඔබතුමියගේ විස්තරේ කියන්න.\nවිනිසුරු පද්මිණී\nඅනේ.\nරන්ජන්\n(ඉතා සෙමෙන්) පද්මිණී එම්. රණවක.\nජනාධිපති මෛත්‍රි\nහලෝ.\nවිනිසුරු පද්මිණී\nගරු ජනාධිපතිතුමනි,\nජනාධිපති මෛත්‍රි\nආ.\nවිනිසුරු පද්මිණී\nසමාවෙන්න කතා කරන්න වුණාට.\nජනාධිපති මෛත්‍රි\nනෑ. නෑ. ප්‍රශ්නයක් නෑ.\nවිනිසුරු පද්මිණී\nඔබතුමාට පුළුවන් නම් මට අභියාචනාධිකරණයට ස්ථානයක් ලබා දෙන්න. මොකද මම ජජ්මන්ට් දීල තියෙනවා. ලක්ෂ ගණනක්. ඒ වගේම මම හරි අවංකව වැඩ කරලා තියෙන්නේ රට ජාතිය වෙනුවෙන්. ඉතිං හැකියාවක් තියෙනවා නම් පමණක් සලකලා බලන්න කියලා ඉල්ලීමක් කරනවා. මට තව අවුරුදු ගාණක් සේවය කරන්න ශක්තිය තියෙනවා.\nජනාධිපති මෛත්‍රි\nහොඳයි. හොඳයි.\nවිනිසුරු පද්මිණී\nමම කවදාවත් එහෙම බලපෑම් කරල නැහැ. කාටවත්.\nජනාධිපති මෛත්‍රි\nඕ. ඕ.\nවිනිසුරු පද්මිණී\nකොච්චර තර්ජන ආවත් මම හරිදේ කරනවා. මේ අවුරුදු 27 රාජකාරි කළේ ඒ විධියට. මම ඇත්තටම දුමින්දගේ තීන්දුවත් දුන්නා. චන්ද්‍රිකා මැතිනියගේ බෝම්බ කේස් එක අහන්න අනෙක් ජජ්ස්ලා බයේ හිටියේ.\nජනාධිපති මෛත්‍රි\nඔව්. ඔව්.\nවිනිසුරු පද්මිණී\nඒකේ පොත් මිටි මහ ගොඩක් තිබුණා. ඒත් මම අහන්නම් කිව්වා.\nජනාධිපති මෛත්‍රි\nහා. හා.\nවිනිසුරු පද්මිණී\nඒත් මං යුක්තිය ඉටු කරන්න එසේ කළා. මම බලපෑම් කරන්නේ නැහැ. මම ඉල්ලීමක් කරන්නේ. ඔබතුමාට හැකියාවක් තියෙනවා නම් සලකා බලන්න. ඔබතුමාට තව තවත් ශක්තිය ලැබෙන්න ඕනෑ කියා මා ප්‍රාර්ථනා කරනවා.\nජනාධිපති මෛත්‍රි\nහොඳයි. හොඳයි. බොහොම ස්තුතියි.\nරන්ජන්\nමැතිනිය මම පස්සේ කෝල් එකක් ගන්නම්.\nවිනිසුරු පද්මිණී\nහම්මෝ හරි හරි.\nභාරත ලක්ෂ්මන් ඝාතන නඩු තීන්දුව ශ්‍රී  ලංකාවේ අධිකරණ ඉතිහාසයේ කළු පැල්ලමක් සටහන් කළ සංසිද්ධියකි. එය එසේ වූයේ අධිකරණ ක්‍රියාවලිය තුළ සිදුවූ අභව්‍ය සිදුවීම් ගණනාවක් කරණ කොට ගෙනය. සමස්තයක් වශයෙන් දුමින්ද සිල්වාට මරණ දණ්ඩනය නියම කළ නඩු තීන්දුව කෙරෙහි පුනරාවර්ජනයක යෙදෙන්නට ලංකාවේ සබුද්ධික පුරවැසියන්ට සිදු වූයේ නඩු තීන්දුව ප්‍රකාශයට පත්වී කෙටි කලක් තුළ නඩුව පිටුපස සිදුව තිබූ විස්මිත නාටකය කරළියට ඒම හේතු කොට ගෙනය. හදිසි අහම්බ කාරකයක් ලෙස පාර්ලිමේන්තු මන්ත්‍රි රන්ජන් රාමනායක සන්තකයේ තිබී එළියට ගෙන පොලිසිය විසින් අධිකරණයට යොමු කළ හඬපට තුළ භාරත ලක්ෂ්මන් ඝාතන නඩු විභාගයේ තිරය පිටුපස කතාව දිග හැරුණේය. අධිකරණ කටයුත්තක් සම්බන්ධයෙන් විනිසුරන්, අපරාධ විමර්ශකයන් හා දේශපාලන විරුද්ධවාදීන් එකට එකතුව නීතිය හැසිරවූ සහ නීතියට බලපෑම් කළ මෙවැනි අවස්ථාවන් මෙරට අධිකරණ පද්ධතිය තුළ මින් පෙර අපට හමු වී නැත.\nලංකාණ්ඩු ක්‍රම ව්‍යවස්ථාවට අනුව ඕනෑම ශ්‍රී  ලාංකේය පුරවැසියකු සතු මානව අයිතීන් මැනවින් දක්වා තිබේ. 12 (1) ව්‍යවස්ථාවට අනුව සෑම පුද්ගලයකුම නීතිය ඉදිරියේ සමාන වේ. 13 (3) ව්‍යවස්ථාවට අනුව විධිමත් නඩු විභාගයකින් පසුව පමණක් පුද්ගලයකු දඬුවමට භාජන කළ යුතුය. 13 (4) අධිකරණ ආඥාවකින් තොරව කවර හෝ තැනැත්තකුට මරණ දඬුවම පැමිණ විය නොහැකිය. මෙම වගන්ති ඔබට, මට මෙන්ම ශ්‍රී  ලංකාවේ අනෙකුත් පුරවැසියන්ට සහ හිටපු පාර්ලිමේන්තු මන්ත්‍රි දුමින්ද සිල්වාටද එකසේ බල පවත්වයි. නමුත් මෙහිදී දුමින්දට යුක්තිය ඉටුවූවාද යන්න ප්‍රශ්නයකි. මරණ දඬුවම නියම කෙරෙන තීරණාත්මක නඩු කටයුත්තක වගකිව යුතු තීන්දුවකදී අධිකරණ සම්ප්‍රදාය වන්නේ එක් එක් විනිසුරු ස්වකීය තීන්දුව සටහන් තබන අතරම එකී තීන්දුවට එළඹීමේ හේතු විස්තරාත්මකව සටහන්කොට ඊට අස්සන යොදා සහතික කිරීමයි. එහෙත් මෙම නඩුවේදී එය එසේ සිදුවූයේ නැත. ත්‍රිපුද්ගල විනිසුරු මඬුල්ලේ ප්‍රධානි විනිසුරු ශිරාන් ගුණරත්න සිය තීන්දුවෙහි දක්වා තිබෙන්නේ භාරත ලක්ෂ්මන් ඝාතනයට දුමින්ද සිල්වා වරදකරුවකු නොවන බවය.\nත්‍රිපුද්ගල විනිසුරු මඬුල්ලේ තෙවැන්නා වූ චමත් මොරායස් විනිසුරුවරයා දුමින්ද වරදකරු බව දක්වන නමුත් ඊට හේතු සඳහන්කර නැත. මෙහිදී පද්මිණී රණවක විනිසුරුවරිය දුමින්ද වරදකරු බව ප්‍රකාශ කරන අතර එම නිගමනයට එළඹීමේ හේතුද දක්වා තිබේ. දුමින්ද සිල්වාට මරණ දඬුවම නියම වන්නේ ත්‍රිපුද්ගල විනිසුරු මඬුල්ලේ දෙදෙනකු ඊට පක්ෂ වූ නිසාය.\nඅපරාධ නඩු විධාන සග්‍රහයේ 283 ඡේදය අනුව සහ අපරාධ නඩු විධාන පනතේ නියමයන්ට අනුකූලව දුමින්ද සිල්වාට මරණ දඬුවම  නියම කරන බව විනිසුරුවරිය දක්වා ඇත. විනිසුරු මඬුල්ලේ තෙවෙනියා වූ චමත් මොරායස් විනිසුරු පද්මිණි රණවකගේ තීන්දුව අනුව යමින් ඒ සඳහා සිය එකඟතාව පළකරන නමුත් තමන් එකී තීරණයට එළඹීමේ හේතු  සඳහන් කර නැත. විනිසුරුවරු නඩු තීන්දුව දීමේ  හේතු විවෘත අධිකරණයේදී ප්‍රසිද්ධියේ ප්‍රකාශ කළ යුතුය. නමුත් එසේකර නැත. ලිඛිත සටහන් යොදා අස්සන් තැබිය යුතුය.  එයද සිදුකර නැත. නඩු තීන්දුවේ අනීතික භාවය පිළිබඳව විනිසුරු මඬුල්ල තුළ පැවැති විපිලිසර භාවය නඩු තීන්දුව ප්‍රකාශයට පත්කළ ආකාරය තුළම ගැබ් වී තිබේ.\nඔවුන් මෙම නඩු තින්දුව ප්‍රකාශයට පත් කිරීමේදී ශ්‍රී ලංකාවේ පවතින අධිකරණ සම්ප්‍රදාය තුළ ක්‍රියාකර නැත.  සීරුවෙන් ලබාදෙනු ලැබූ නෛතික භාවයකින් තොර නඩු තීන්දුවකින් මිනිසකුට මරණීය දණ්ඩනය ලබාදිය හැකිද? මෙම නඩු විභාගය පවත්වාගෙන ගිය ආකාරය අනුව ගම්‍ය වන්නේ භාරත ලක්ෂ්මන් ඝාතනය පිළිබඳ සාධාරණ නඩු විභාගයක් පවත්වා නැති බවය. ඇත්ත වශයෙන්ම නඩු විභාගයක් දෘශ්‍යමාන වුවත් නීත්‍යනුකූල නඩු විභාගයක් පවත්වා නැත.  කලින් සකස් කර ගත් තීන්දුවක් ප්‍රකාශයට පත්කිරීම සඳහා ප්‍රහසනයක් රඟ දක්වා තිබේ. එවැන්නකට මිනිස් ජීවිතයක් බිලිදිය යුතුද. කිසිසේත්ම නැත.\nභාරත ලක්ෂ්මන් ඝාතන නඩුවේදී ප්‍රථමයෙන් වෙඩි වැදුණු තැනැත්තා දුමින්ද සිල්වා බව පැහැදිලිවම ඔප්පු වී තිබේ. ඔහු මරණීය තුවාල ලද තැනැත්තෙකි. මරණීය තුවාල සහිතව බිම වැටී සිටි විත්තිකරු මරණීය චේතනාව ඇතිව තවදුරටත් ක්‍රියා කළාද? මිනිසකුට එසේ කළ හැකිද? යන්න විමර්ශනයට භාජන කිරීම මෙහිදී මුළුමනින්ම ඉවත දමා ඇත.\nස්වකීය තීන්දුව දෙමින් විනිසුරු පද්මිණි රණවක පැහැදිලිව සඳහන් කරනුයේ දුමින්ද සිල්වාට අධිචෝදනා ගොනු කිරීමේදී ඔහු ප්‍රථමයෙන් වෙඩි පහරට ගොදුරුව සිටියා යන්න වැදගත් කාරණයක් නොවන බවය. දුමින්දට අධිචෝදනා එල්ල වන  සිද්ධිය වන අවස්ථාවේ ඔහු වෙඩි වැදී මාරාන්තික තුවාල ලබා බිම වැටී සිටින තැනැත්තකු නම් ඔහුට සාපරාධි මනුෂ්‍ය ඝාතනයක විත්තිකරු විය හැකිද යන්න අධිකරණය සලකා නැත. මෙහිදී සැලකිය යුත්තේ එයද කුමන්ත්‍රණයේම කොටසක් බවය. අප මුලින් සඳහන් කළ පරිදි විනිසුරු චමත් මොරායස් තීන්දුවට හේතු නොදක්වා නිහඬ වීමද ප්‍රශ්නයකි.  මහාධිකරණ නඩු විභාගයේ නඩු තීන්දුව ප්‍රකාශය පත්වූ දිනට පෙර රන්ජන් රාමනායක සහ අපරාධ පරීක්ෂණ දෙපාර්තමේන්තුවේ ශානි අබේසේකර අතර සිදුවූ දුරකථන සංවාදය හඬ පටවලින් එළියට පැමිණ තිබුණේ මෙසේය.\nදිනය - 2016 සැප්තැම්බර් 8\nරන්ජන්\nගුඩ් ඊවිනින් කොහොමද හෙට අපට බෑඩ් නිවුස් එකක් එයිද?\nශානි\nඅනිවාර්යයෙන්ම ගුඩ් නිවුස් එකක් එනවා.\nසර් උසාවි එනවා නේද?\nරන්ජන්\nඅනේ ඒක ඔයා වෙනස් කරන්න නම් එපා. අපේ හිත කඩන්න නම් එපා.\nශානි\nනෑ නෑ ඒක වෙනස් වෙන්නේ නැහැ. ඩෙෆිනීට්ලි. හැබැයි මැද එක්කෙනා නිදහස් වෙන්න ලියන්නෙ.\nරන්ජන්\nඅම්මට සිරි කවුද මැද එක්කෙනා කියන්නේ.\nශානි\nචෙයාමන්. ඒකට ප්‍රශ්නයක් නැහැ. අපට දෙකක් ඉන්නවා.\nරන්ජන්\nපද්මිණි හරි නේද?\nශානි\nඔව්. හරි හරි.\nරන්ජන්\nසුප්‍රිම් කෝට් යයිද.\nශානි\nකොහොමත් සුප්‍රිම් කෝට් යනවනේ සර් උසාවි එනවද?\nරන්ජන්\nමම එන එක හරිද අපි වැඩෙත් එක්ක ඉන්නවා වගේ පෙනෙයිද?\nශානි\nහැම දූෂණ එකකටම එනවා නම් මේකට ආවම මොකද?\nරන්ජන්\nමම කෝල් එක දීපු එක අහුවෙයිද?\nශානි\nඑහෙම වෙන්නේ නැහැ. ඔයා එන්නකෝ හරීන්ට ඉස්සරහා දීල සර් මොකටද තිරය පස්සට යන්නේ.\nරන්ජන්\nෂුවර් නේද?\nශානි\nෂුවර්, ෂුවර්, ආයෙ දෙකක් නැහැ.\nරන්ජන්\nමම ආයෙත් කියන්න ඕන නැහැනේ.\nශානි\nනැහැ නැහැ වැඩේ ඉවර වුණාට පස්සේ බලමු.\nරන්ජන්\nතැන්ක් යූ කියමු. මැද එක්කෙනා හදාගන්න බැරිද?\nශානි\nඅවශ්‍ය නැහැ දෙකක් තියෙනවනේ. මැජෝරටි තියෙනවා නේ.\nරන්ජන්\nහරි හෙට උදේ අපිව කලකිරවන්නේ නැහැනේ.\nශානි\nකලකිරවන්න තිබුණු එක පස්සේ හැදුණා.\nරන්ජන්\nහොඳයි, හොඳයි, දෙයියන්ගේ පිහිටයි.\nශානි\nසර් එන්න. ඔය වගේ දවසකවත් නැත්නම් වැඩක් නැහැනේ.\nඅපි ඔබේ හෘද සාක්ෂියෙන් මෙසේ ප්‍රශ්න කරන්නෙමු. අධිකරණයේ විභාගවන නඩු තීන්දුවක් සම්බන්ධයෙන් රජය වෙනුවෙන් පැමිණිල්ල මෙහෙයවන අපරාධ පරීක්ෂණ දෙපාර්තමේන්තුවේ ඉහළ නිලධරයකු සහ රජයේ නියෝජ්‍ය ඇමැතිවරයකු මෙසේ සංවාදයක යෙදෙනු ඔබ මෙයට පෙර අසා තිබේද? නඩුවේ විනිසුරන් සමඟ සිදුකළ ගනුදෙනු ගැන මෙලෙස රහසේ සංවාදයක යෙදෙන අවස්ථාවක් ඔබ දැන සිටියාද? නඩුවේ තීන්දුවට සිදුව ඇති අගතිය හා බලපෑම ගැන ඔබේ අදහස කුමක්ද? දුමින්ද සිල්වා නිදහස් කළ යුතු යැයි අපි කියන්නේ ඉහත කරුණු පදනම් කරගෙනය. යුක්තිය පසෙකින් තබමු. නීතිය සෑම පුරවැසියකුටම සමානව බල පැවැත්විය යුතුය.\nරන්ජන් රාමනායක විසින් භාරත ලක්ෂ්මන් ඝාතන නඩුවේ විනිසුරු පද්මිණි රණවකට සහ අපරාධ පරීක්ෂණ දෙපාර්තමේන්තුවේ අධ්‍යක්ෂ ශානි අබේසේකරට දෙන ලද දුරකථන ඇමැතුම් මඟින් නඩු තීන්දුවට කර ඇති අගතිය අතිමහත්ය. ඔවුන් අතර දුරකථන සංවාද 22ක් සිදුව ඇති බව අධිකරණයට වාර්තා විය. 2016. 07. 14 සිට 2019. 09. 11 අතර එම සංවාද සිදුව තිබේ. එයින් කිහිපයක් මෙසේය.\nරන්ජන් - ශානි - විනාඩි 21 තත්පර 27 - 2016. 05. 10 - ප.ව. 12.46\nරන්ජන් - හලෝ.. ශානි, ශානි මහත්තයද?\nශානි - ඔව්.\nරන්ජන් - මම රංජන් රාමනායක කියලා එක්කෙනෙක්.\nශානි - ආ... සර්, ගුඩ් ආෆ්ටර්නූන්.\nරන්ජන් - කොහොමද? අනේ මේ විෂ් කරන්න, සුබ පැතුම් එක්කරන්න කතා කළා. කෝ මගේ නොම්බරේ දාගෙන නෑ නේද?\nශානි - නෑ... මේ නොම්බරේ සේව් කරලා තියෙන්නේ.\nරන්ජන් - මේ නොම්බරේ සේව් කරලද තියෙන්නේ?\nශානි - ඔව්. ඔව්. සර් ඔව්... සර් මට දුන්නේ සර්...\nරන්ජන් - ආ... එදා ඊයේ පෙරේදත් කතා කළා. දැන් එස්.එස්.පී. මහත්තයෙක්ද? එස්.පී.ද?\nශානි - ඔව්. සර්. එස්.පී.\nරන්ජන් - එස්.පී. ආනේ. බොල සන්තෝෂයි සන්තෝෂයි. ඔයාව මතක් වුණේ මේ මේ කවුරුත් කතා කරන්න පුළුවන්ද ඔතැන?\nශානි - පුළුවන්, පුළුවන්, සර් පුළුවන්.\nරන්ජන් - මේ බාර්ස් එක දැක්කා මොකද වෙන්නේ අවුලක් නෑනේ. නඩුව ඉවරයිනේ.\nශානි - නෑ. නෑ. කිසි අවුලක් නෑ 9ක් යනව සර්.\nරන්ජන් - (සිනා) ඔයා එදා කිව්ව වචනෙන් මං හරි සන්තෝෂෙන් හිටියේ. මං මේ අද දැකලා බැලුවා සේරම වාචික මොනාද... ඉවරයි මොකද්ද එහෙම කියලා ලංකාදීපේ දැක්ක මුකුත්.\nශානි - ඔව්. මේ... මේ මේ සාක්ෂි ඉවරයි සර්. දැන් දේශන.\nරන්ජන් - දේශන නේද?\nශානි - ඔව්. මේ... වාචික දේශනයි. ලිඛිත දේශනයි ජජර්ස්ලා ඉල්ලුවොත් දෙන්න... ඩේට් එකක් දෙයි. 24 වැනිදාට ආපසු ගන්නවා සර්.\nරන්ජන් - ආ. එතකොට මේ මේ බය වෙන්න දෙයක් නෑනේ තීන්දුව නේද?\nශානි - නෑ. නෑ. සර්. කිසිසේත්ම බය වෙන්න දෙයක් නෑ.... වගේ ඒක හරි\nරන්ජන් - ශානි\n(විනාඩි 28 තත්පර 39යි) - 2016.07.25 වේලාව දහවල් 12.12\nශානි - සර්.\nරන්ජන් - කොහොමද...\nශානි - සර්.\nරන්ජන් - ඔව්.\nශානි - සර්, හදිස්සියක් කතා කරන්න පුළුවන්ද?\nරන්ජන් - පුළුවන්.\nශානි - සර්. වඳින්නම් අර නඩුවේ සිද්ධිය ගැන කිසිම කෙනකුට කතා කරන්න එපා. ලොකු ප්‍රශ්නයක් වෙනවා.\nරන්ජන් - ඇත්තද..?\nශානි - ඔව්.... බුදු අම්මේ වැඳලා කියන්නම් සර්...\nරන්ජන් - ඔව්.\nශානි - කිසිම තැනකට සර්ගේ කටවත් අරින්න එපා. දැන් හොඳම තත්ත්වෙකට ඇවිල්ලා තියෙන්නේ.\nරන්ජන් - ආ.... හා... හා...\nශානි - ඔව්. දැන් ඔය සර් කතා කරපු එකක් ලොකුවට පත්තු වෙලා යන්න හදන්නේ... අපි ඒක බැලන්ස් කර ගන්නම්...\nරන්ජන් - ඔව්...\nශානි - සර් වඳින්නම්, කිසිම කෙනකුට කතා කරන්න එපා. සර් දන්න දෙයක්වත් කියන්න එපා සර්.\nරන්ජන් - රයිට්, රයිට් මං කාටවත් කිව්වේ නෑ... අද ජනාධිපතිතුමා හම්බු වෙනවා පහහමාරට...\nශානි - එපා එපා සර්... වඳින්නම් මොකුත් කියන්න එපා. දැන් ප්‍රශ්නේ හරි...\nරන්ජන් - ප්‍රශ්නේ හරිද...?\nශානි - හරි හරි ප්‍රශ්නේ හරි සර්, (රන්ජන් - හ්ම්ම්) හැබැයි සර්... සර් මේ, වඳින්නම් කිසිම, රණවක මැඩම්ට එහෙම කෝල් දීලා. මොනවත් නම් කියන්න එපා... ලොකු ප්‍රශ්නයක් වෙනවා අපි ඔක්කෝටම...\nරන්ජන් - ඇත්තද, නෑ මම කතා කළාම එයා... මම ඔයාට කිව්වේ... ඔතැන කවුරුත් නෑ නේද...?\nශානි - නෑ... නෑ...\nරන්ජන් - ආ... මම කතා කරලා කිව්වා. මැඩම් මේ... මොකද එදා ඔයා මට ගොඩක් හිතේ අමාරුවෙන් කතා කළානේ. කතා කළාම මම එහෙමම ගත්තා එයාට. කතා කරලා කිව්වා අනේ මැතිනිය මං මේ බලපෑමක් කරනවා නෙවෙයි. මුළු රටම බලන් ඉන්නවා මේ 09 වැනිදා තීන්දුව ගැන. ඔව්. රන්ජන් මොකක්ද කියලා ඇහුවා... මම කිව්වා. මැඩම් මේ මුළු රටම දන්න මේ මහ දවල් වුණු මිනීමැරුමක්... ඔබතුමී මම දන්න ශේ්‍රෂ්ඨ විනිසුරුවරියක්... ඉතිං මොකක්ද ප්‍රශ්නේ කියලා ඇහුවා. මං කිව්වා මුළු රටම බලන් ඉන්නවා මැඩම්... ආ රන්ජන් කට්ටියක් ඇවිල්ලා... මං පස්සේ ගන්නම් කියලා තිබ්බා. එච්චරයි....\nශානි - එච්චරයි නේ සර්...\nරන්ජන් - එච්චරයි. වෙන මොකුත්ම ඒ කියන්නේ....\nශානි - ඔය ඇරෙන්න වෙන මොකක්වත් මේ කිව්වේ නෑ නේද?\nරන්ජන් - වෙන මුකුත් වෙන මුකුත්ම.... මං කිව්වා රටම බලන් ඉන්නවා. ඔබතුමිය ගැන ලොකු විශ්වාසයක් තියෙනවා....\nශානි - සර්. ආයේ එහෙම මැඩම්ට කතා කෙරුවොත්...\nරන්ජන් - ඔව්...\nශානි - ඒගොල්ලොත් අනෙක් පැත්තට එකතු වෙලා අරයාගේ තීන්දුවට එකඟ වෙයි.\nරන්ජන් - ආ... ඇත්තද...?\nශානි - හැබැයි මට දැන්, මට අද,.. මට අද (ශානි - ලොකු ප්‍රශ්නයක්) අද වෙන කෝල් එකක් ආවා.... ඔයාට මං නොකියන දෙයක් නෑ... මේ... අ.. රන්ජන් කියන්නේ කවුද සී.අයි.ඩී. එකේ... රන්ජන්...? මිනිහව මාරු කළාද යාපනේට...?\nරන්ජන් - ඔව්... ඔව්... ඔව්... සර්... ඔව්.\nශානි - මිනිහගේ චරිතේ මොකක්ද?\nමෙම සංවාද අසන අයකුට ප්‍රත්‍යක්ෂ වන කාරණය වනුයේ මෙම වගකිවයුතු පුද්ගලයන් විසින් මෙරට අධිකරණ පද්ධතිය කොපමණ හෑල්ලුවට ලක්කර තිබේද යන්නය. අපි තවත් ප්‍රශ්නයක් පාඨකයන් හමුවේ තබමු.\nඅනීතික සංවාද ඇතුළත් මෙම හඬපට ඇතුළත් දෘඪාංගය ත්‍රිරෝද රථ රියැදුරු වෙනුර කුෂාන්ත යන අය විසින් බස්නාහිර පළාත දකුණ දිසා අපරාධ කොට්ඨාසයට භාරදී තිබුණේ 2020 ජනවාරි 02 දිනය. තම ත්‍රිරෝද රථයේ තිබී කිසිවකුට අයත් එම භාණ්ඩය තමාට ලැබුණු බව ඔහු දැනුම් දී ඇත. එම පරිගණක දෘඪාංගය විමර්ශනය කළ අපරාධ කොට්ඨාසය එහි සඳහන් හඬපට අපරාධ කටයුත්තක් සඳහා සම්බන්ධ බව තීරණය කිරීමෙන් පසු අධිකරණ විනිසුරුවරුන්ට බලපෑම් කිරීම සම්බන්ධව සිදු කෙරෙන විමර්ශනයට අදාළව නුගේගොඩ මහෙස්ත්‍රාත් අධිකරණය වෙත අපරාධ කොට්ඨාසය විසින් කරුණු ඉදිරිපත් කරනුයේ 2020 ජනවාරි 14 වැනි දිනය. තිරය පිටුපස වූ සංවාද එළියට එන්නේ ඉනික්බිතිවය.\nමරණ දඬුවම නියම වූ දුමින්ද සිල්වා ඉදිරිපත් කළ ශේ‍ර්ෂ්ඨාධිකරණ ඇපෑල එම තීන්දුවම ස්ථීර කරමින් අවසන් විය. අප ඔබ හමුවේ තබන ප්‍රශ්නය මෙයයි. මෙම හඬපට  සහ අධිකරණයට එල්ල වූ අනීතික බලපෑම් ශේ‍ර්ෂ්ඨාධිරණ නඩු විභාගයට පෙර හෙළිදරව් වී තිබුණා නම් ගරු අධිකරණය දුමින්දගේ මරණ දඬුවම සහිත මහාධිකරණ නඩු තීන්දුව ස්ථීර කරුණු ඇත්ද යන්න සිතා බැලිය යුතුය.\nරන්ජන් _ පද්මිණි\n(විනාඩි 1යි තප්පර 20යි) 2016-07-14 වේලාව රාත්‍රි 9.33\nපද්මිණි :- හෙලෝ....\nරන්ජන් :- ගරු මැතිනිය. මේ වෙලේ කතා කළාට තරහා වෙන්න එපා...\nපද්මිණි :- අ... ඔව්....\nරන්ජන් : මම රන්ජන් රාමනායක....\nපද්මිණි :- ආ... ඔව්... (රන්ජන් අනේ) මිස්ටර් රාමනායක....\nරන්ජන් :- අනේ මේ ... මේ.. කරදරයක්ද දන් නෑ... පොඩ්ඩක් කතා කරන්න කතා කළේ. පුළුවන්ද?\nපද්මිණි :- ඔව්... ආශ්‍රය වෙන්න කමක් නෑ....\nරන්ජන් :- ආ... රයිට්... අනේ....\nපද්මිණි :- පොඩ්ඩක් ඉන්ඩ, කවුද එනවා. පොඩ්ඩක් ඉන්න...\n(පද්මිණි, නිවෙසේ සිටින අයකුට... ‘රංජිත් කවුද එනවා රංජිත් බලන්ඩ)\nහෙලෝ ඔව්....\nරන්ජන් :- මම ගෙදර ඉන්නේ... මම, මම විතරයි. මම විතරයි ඉන්නේ, මේ මේ.... මම බොහොම ගෞරවයෙන් කතා කරන්නේ... රටම බලන් ඉන්නවා ඔබතුමියලගේ මේ මේ මම අද පත්තරේ දැකලා කතා කරේ. දැනුත් ටී.වී. එකේ ගියා... මේ... අර නඩු තීන්දුව ගැන ලොකු සාධාරණයක් වෙයි කියලා රටම බලාපොරොත්තුවෙන් ඉන්නවා. බොහොම ස්තුතියි.... මේ..... මේ... විනිසුරු මඬුල්ලේ ඔබතුමිය ඉන්නවා කියන එක ලොකු සතුටක්... මේ....\nපද්මිණි :- හරි... හරි...\nරන්ජන් :- හහ්...හා... හොඳ දෙයක් වෙයි කියලා බලාපොරොත්තුවෙන් ඉන්නවා... අ... මේ... මේ...\nපද්මිණි :- හරි... හරි...\nරන්ජන් :- දෙවි පිහිට ලැබේවා කියලා... ආ... ශක්තිය ලැබේවා කියලා කියන්නයි කතා කරේ....\nරන්ජන් - ශානි\n(විනාඩි 13යි තත්පර 6යි) _ 2016-09-12 වේලාව රාත්‍රි 10.41\nසේවකයා :- ආයුබෝවන් සර්..\nශානි :- ගුඩ් ඊව්නින් සර්...\nසේවකයා :- ඔව්... මම කාර්ය මණ්ඩලයෙන් සර්... චුට්ටක් ලයින් එකේ ඉන්න...\nශානි :- අ... මේ ඇමැතිතුමා ඉන්නවද?\nසේවකයා :- ශානි... (රන්ජන් ආ...) ශානි අබේසේකර මහත්තයා... (රන්ජන් _ අනේ අනේ අ.... පොඩ්ඩක් ඉන්න. පොඩ්ඩක් ඉන්න...)\nරන්ජන් :- හලෝ....\nශානි :- ගුඩ් ඊවිනින් සර්...\nරන්ජන් :- ගුඩ් ඊවිනින් කොහොමද?\nශානි :- කොහොමද...\nරන්ජන් :- මගේ වීරයා...\nශානි :- අ... එහෙම කියන්න එපා සර්... අපි රජයේ සේවය හරියට කරන මනුස්සයෙක් විතරයි...\nරන්ජන් :- රජයේ සේවකයෝ වුණත් ඉන්නවා. නරක මිනිස්සු ගොඩාක් ඉන්නවා... හොරු ඉන්නවා. ජජස්ලගෙත් ඉන්නවා හොර යක්කු... නෑ...නැත්නම් ඉතිං ගිනි අවි ඔච්චර තියෙද්දි කොහොමද නි‍ෙදා.... නි‍ෙදාස් කොට නිදහස් වෙන්නේ කොහොමද?\nශානි :- ඔව්. සර්.. දැන් සෝලංගආරච්චිගේ වයිෆ්ට ගහපු එක... අර එස්.ටී. එෆ්. එකේ  රාලහාමිගේ පපුවට පිස්තෝලේ තියපු එක. අන්කන්ටෙස්ටඩ්...\nරන්ජන් :- ඉතිං බලන්නකෝ කොහොමද මූ... මූ... කොහොමද ලියන්නේ මෙයා එහෙම නි‍ෙදාස් කොට නිදහස්... එල්ටීටීටී ආයුධ තියෙද්දී 14 දෙනෙක් මේ ඇවිල්ලා. හතර දෙනෙක් මරපු එක කොහොමද මූ ඇක්විටඩ් කරන්නේ... මූ මොන, මොන මොන තිරිසනෙක්ද... මූට කෝටි කීයක් ලැබෙන්න ඇත්ද මේ.. කවුද ගුණරත්න නේද උගේ නම...?\nශානි :- ඕ...\nරන්ජන් :- අපි උෟට දිගටම ගහනවා මේ... නැති වෙන්න ගහනවා මේ... ඒ අතින් ... ඒ අතින්...\nශානි :- නැති වෙන්න නෙවෙයි, ඔතැනින් උඩට නම් යවන්න එපා සර්...\nරන්ජන් :- ඔව්... මේ දැන් ඒ අතින් අර අපේ නෝනා හොඳයි නේ වැඩේ... නෝනා දුන්නානේ නියමෙට..\nශානි :- නෝනා නියමයි..\nරන්ජන් :- ඔව්...\nශාන් :- හැබැයි සර් දන්නැති වුණාට...\nරන්ජන් :- ඔව්...\nශානි :- සර් ගේ‍ර්ට් වැඩක් කරා...\nරන්ජන් :- මොකක්ද ඒ...\nශානි :- නෝනාට දීපු කෝල් එක...\nරන්ජන් :- අම්මෝ කියන්න එපා මං හිරෝ... (සිනහවෙමින් කියයි) ශානිත් සිනා සෙයි.\nශානි :- නෑ. හිරේ නෙවෙයි සර්...\nරන්ජන් :- ඔව්....\nශානි :- ඒක තමයි නෝනා අයිස් ගැහුවා වගේ හිටියේ...\nරන්ජන් :- ඔව්....ඔව්... ඒ...ඒ... ඒක දැනගත්තොත් අරුන් මාව මරනවා...\nශානි :- නැත්නම්, නෑ... නැත්නම්..... මේ... මේ...\nරන්ජන් :- නෝනත් හිටියේ පොඩ්ඩක් හෙල්ලිලා නේද....?\nශානි :- මේ.... කරන්න තිබ්බ හොඳම දේ තමයි මම කෙරුවේ...\nරන්ජන් :- ඇත්තම... ඒ...ඒ... ඒක ඒ වෙලේ කිව්වේ, එවෙලේ ඔයා කිව්ව හින්දම තම...ඔයා අඬලා කිව්ව විධියට, මට පිස්සු හැදිලා එහෙමම මං ඕනි දෙයක් වෙත්දෙන් හින්දා තමයි. ඒ කෝල් එක ගත්තේ... ඔ... ඕන... හැබැයි එයාට  වැදුණා ඒක... එයාට වැදුණා ඒක...\nශානි :- එයාට හොඳටම වැදුණා... එයා දැනගත්තා...\nශිරාන් ගුණරත්න, පද්මිණි රණවක  හා චමත් මොරායස් විනිසුරුවරුන්ගෙන් සමන්විත ත්‍රිපුද්ගල මහාධිකරණ විනිසුරු මඬුල්ල දුමින්ද සිල්වා පෝරකයට නියම කරමින් දුන් බෙදුණු නඩු තීන්දුව ප්‍රතිශෝධනය කරන ලෙස ඉල්ලා ශේ‍ර්ෂ්ඨාධිකරණය හමුවේ ගොනු කළ නඩුව විභාග කරන අවස්ථාව වන විට මෙම හඬපට කරළියට පැමිණි තිබුණා නම් අනිවාර්යයෙන්ම දුමින්ද සිල්වාට යුක්තිය හා සාධාරණය ඉටුවන බව නිසැකය.\nමහාධිකරණ තීන්දුව පසුපස තිබුණු අයථා බලපෑම් සියල්ල හා ඉහළ තනතුරු අපේක්ෂාවෙන් යුක්තිය සාධාරණය පසෙක දැමූ ආකාරය ඒ හඬපට මොනවට සාක්ෂි දරයි. එවන් වාතාවරණයක් යටතේ අයථා පළිගැනීමකට ලක් වූ දුමින්ද සිල්වාට යුක්තිය සාධාරණය ඉටු විට යුතුව තිබේ. ඔහුට නිදහස ලබාදීමට අවශ්‍ය සියලු කාරණා රන්ජන්ගේ හඬපට තුළ මැනවින් ගැබ්ව තිබේ.\nශ්‍රී  ලාංකේය අධිකරණ ඉතිහාසයේ යුක්තියට සාධාරණයට පයින් ගැසූ මෙවන් අපකීර්තිමත් පෙළ ගැසීමක් කිසිවිටෙකත් සිදුව නැත. මේ හඬපටවලින් හෙළිවන කාරණා ඒ තරමටම හිරිකිතය. අප්‍රසන්නය.\nදුමින්දගේ නඩු තීන්දුව වංචාවක හා කුමන්ත්‍රණයක අතුරු ඵලයක් යැයි අප සඳහන් කරන්නේ හුදෙක් එය දේශපාලන කාරණයක් ලෙස සලකා නෙවේ. මේ නඩුවේ මුල සිට අගටම නීතිය වල්වැදී ඇති නිසාය.\nදැන් සියල්ල සිදුවී හමාරය එබැවින් දුමින්ද සිල්වා පෝරකයට යායුතු යැයි ලිපි ගොනු වසා දැමිය හැකිද? නීතියේ හා යුක්තියේ සාධාරණත්වය තුළ එවැන්නකට ඉඩ තිබේද? නැත. කොහෙත්ම නැත. මෙය මෙවැන්නක් ලෝකයේ සිදුවූ එකම අවස්ථාවද නැත. මෙවැනි වැරැදි, තීන්දු නිවැරැදි කළ අවස්ථා සහ උදාහරණ මෑත ඉතිහාසයේද තිබේ.\nඑංගලන්ත අධිකරණයේ එවැනි විශේෂ නඩු තීන්දුවක් තිබේ. ඹ්චලචපභචඵ ඥඵබචබඥ තඪථඪබඥඤ ඍඵ ඡඥචඵතඥර (56ශ්‍රී ඕ702)  දරන නඩුවේදී ලොඩ් ඩෙනින් සාමිවරයා මෙසේ ප්‍රකාශ කර තිබේ.\n“කිසිම අධිකරණයක් නඩු තීන්දුවක් දීමේදී ආණ්ඩුවේ ආඥාවක් සැලකිල්ලට ගතයුතු නැත. එයට වංචාවක් මත පදනම් විය හැකි විභවතාවක් පවතින හෙයිනි. වංචාවක් සිදුවී නම් නඩු තීන්දුවේ බලය එයින්ම ගිලිහී  යන්නේය. එය නිවැරැදි ගාම්භීර නඩු තීන්දුවක් ලෙස ඉන් ඔබ්බට කිසිසේත්ම භාරගත නොහැකිය.”\nලොඩ් ඩෙනින් සාමිවරයාගේ ප්‍රකාශය ශ්‍රී  ලංකාවේ සාක්ෂි ආඥාපනතේ 44 වගන්තිය සමඟ ඉතා මැනැවින් ගැළපේ. ඊට අනුව අධිකරණය මඟින් දෙන ලද නඩු තීන්දුවක් වංචා සහගත ලෙස ලබාගෙන ඇති බව ඔප්පු වුවහොත් එම නඩු තීන්දුව බල රහිත වේ.\nමෙවැනිම වංචා සහගතව ලබාගත් නඩු තීන්දුවක් වසර 13කට පසු හෙළි වූ වහාම එම නඩු තීන්දුව බල රහිත කළ අවස්ථාවක් එංගලන්ත අධිකරණයෙන් හමුවේ.\nUnited kingdom cases of The Birmingham 6 and the Guildford 4 එහිදී වංචාවක් මඟින් නඩු තීන්දුව ගත් බව හෙළි වන්නේ වසර 13කට පසුවය. අධිකරණය වහාම විත්තිකරුවන් නිදහස් කර නඩු තීන්දුව නිෂ්ප්‍රභ කර තිබේ.\nභාරත ලක්ෂ්මන් ඝාතන නඩු විභාගය වනාහි කැකිල්ලේ නඩු තීන්දුවත් මත නිදොස් පුද්ගලයකුට මරණ දඬුවම නියම කරවන්නන් බවට සාධාරණ සැකයෙන් තොර හේතු සමුදායක් මත සනාථ වී තිබේ. එය එසේ නම් කළ යුත්තේ කුමක්ද? අනේ අපොයි වෙච්ච දෙයක් කියා යුක්ති ගරුක සමාජයකට නිහඬ විය හැකිද? පුද්ගලයකු ඝාතනය කිරීමේ කිසිදු අදහසක් අවශ්‍යතාවක් නොතිබූ මිනිසකු මිනීමරුවකු ලෙස අර්ථ දැක්වීමට නීති පද්ධතියක් තමන් අභිමත පරිදි හසුරුවන්නට තවත් පුද්ගලයන් කිහිප දෙනකුට ඉඩදී සමාජයක් නිහඬ විය යුතුද? එසේ නම් සිරගතව දුක් විඳින දුමින්ද සිල්වා නිදහස් කිරීම තවත් දිනකින් හෝ පමා කළ යුතු නැත.\nඑබැවින් දුමින්ද සිල්වාට පූර්ණ නිදහස ලබාදීම මෙරට නීති පද්ධතියේ අභිමතය හා ගෞරවය ආරක්ෂා කිරීමක් හැටියට අර්ථ දැක්වීම නිවැරැදිය. දුමින්ද නිදහස් කිරීම ඔහුට යුක්තිය ඉටු කිරීමක් මෙන්ම ගරු අධිකරණයේ විශ්වාසය හා ගෞරවය ආරක්ෂා කිරීමකි. ශ්‍රී  ලංකාව යුක්තියෙන් තොර දේශයක් ලෙස ඉතිහාසයේ සටහන් විය යුතු නැත. සිදු වූ වරද නිවැරැදි විය යුතුය. දුමින්ද සිල්වා නිදහස් කළ යුතුය.\nමේ කරුණු එකින් එක පෙළ ගස්වා බැලීමේදී  ආණ්ඩු ක්‍රම ව්‍යවස්ථාවේ 34 වැනි ව්‍යවස්ථාවට අනුව ජනාධිපතිවරයාට ලැබී තිබෙන බලය මත පිහිටා දුමින්ද සිල්වාට නිදහස් කිරීමට සමාව ප්‍රදානය කිරීමට කිසිදු බාධාවක් නැති බව ඉතා පැහැදිලිය.\nබුද්ධිසිරි ධර්මප්‍රිය\nඋපුටා ගැනීම - “මව්බිම“ පුවත්පත",
       "URL": "https://www.hirunews.lk/254687/දුමින්ද-නිදහස්-කළ-යුත්තේ-ඇයි",
       "Category": "Local News",
       "Parent URL": "https://www.hirunews.lk/local-news.php?pageID=2333"
}