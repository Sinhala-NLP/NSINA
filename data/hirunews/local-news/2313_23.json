{
       "Source": "hirunews",
       "Timestamp": "Wednesday, 25 November 2020 - 8:11",
       "Headline": "දිවුලපිටිය සහ පෑලියගොඩ කොරෝනා පොකුර, 17,000 ඉක්මවයි",
       "News Content": "දිවුලපිටිය සහ පෑලියගොඩ කොරෝනා පොකුරෙන් වාර්තා වී ඇති සමස්ත ආසාදිතයින්ගේ සංඛ්‍යාව මේ වන විට 17,000 ඉක්මවා තිබෙනවා.\nඊයේ දිනයේදී තවත් කොරෝනා ආසාදිතයින් 459 දෙනෙකු වාර්තා වීමත් සමඟ දිවුලපිටිය සහ පෑලියගොඩ කොරෝනා පොකුර 17,436 දක්වා ඉහළ ගියා. ඊයේ දිනයේ වාර්තා වූ කොරෝනා ආසාදිතයින් 459 දෙනාගෙන් එක් අයෙකු කටාර් රාජ්‍යයේ සිට මෙරටට පැමිණි පුද්ගලයෙකු වනවා.\nමේ වන විට මෙරටින් වාර්තා වන සමස්ත කොරෝනා ආසාදිත සංඛ්‍යාව දැක්වෙන්නේ 20,967ක් ලෙසයි. ආසාදිතයන් 5911ක් තවදුරටත් රෝහල්ගතව ප්‍රතිකාර ලබන අතර සුවය ලැබූ සංඛ්‍යාව 14,962ක්.\nවේයන්ගොඩ, පත්තරගෙදර - ගුරු අභ්‍යාස විද්‍යාල පරිශ්‍රයේ නිරෝධායනයට ලක් කර සිටි මැනිං වෙළඳපොළ ආශ්‍රිත නාට්ටාමිවරුන් සහ කොළඹ ප්‍රදේශයේ යාචකයින් පිරිසකගෙන් 20 දෙනෙකුට කොරෝනා ආසාදනය වී ඇති බවට තහවුරු වී තිබෙනවා.\nමේ වන විට නාට්ටාමිවරුන් 112 දෙනෙකු සහ යාචකයින් 8 දෙනෙකු නිරෝධායනය සඳහා එම අභ්‍යාස විද්‍යාල පරිශ්‍රයෙහි රදවා ඇති අතර, ඔවුන්ට සිදුකරන ලද පී.සී.ආර්. පරීක්ෂණයකදීයි මෙලෙස 20 දෙනෙකුට කොරෝනා ආසාදනය වී ඇති බවට තහවුරු වී ඇත්තේ.\nඑමෙන්ම විදේශ රටවල රැකියා සඳහා පිටත්ව ගොස් සිටි ශ්‍රී ලාංකිකයින් 198 දෙනෙකු කටුනායක ජාත්‍යන්තර ගුවන් තොටුපළින් ඊයේ මෙරටට පැමිණියා. ඒ අනුව එක්සත් අරාබි එමීර් රාජ්‍යයේ රැදී සිටි ශ්‍රී ලාංකිකයින් 143 දෙනෙකු, මාලදිවයිනේ සිටි 53 දෙනෙකු, කටාර් රාජ්‍යයේ සිටි දෙදෙනෙකු මෙලෙස දිවයිනට පැමිණි බවයි ගුවන් තොටුපළ අප වාර්තාකරු සඳහන් කළේ.",
       "URL": "https://www.hirunews.lk/255544/දිවුලපිටිය-සහ-පෑලියගොඩ-කොරෝනා-පොකුර-17000-ඉක්මවයි",
       "Category": "Local News",
       "Parent URL": "https://www.hirunews.lk/local-news.php?pageID=2313"
}