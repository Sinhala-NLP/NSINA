{
       "Source": "hirunews",
       "Timestamp": "Wednesday, 20 April 2022 - 7:41",
       "Headline": "රඹුක්කන සිදුවීමෙන් 27 ක් රෝහලේ - තුනක් අයි.සී.යූ (වීඩියෝ)",
       "News Content": "රඹුක්කන පොලිස් බල ප්‍රදේශයට නැවත දැනුම්දෙනතුරු ඊයේ (19) රාත්‍රියේ පැනවූ පොලිස් ඇඳිරිනීතිය තවදුරටත් ක්‍රියාත්මකයි.\nමේ අතර මෙම ප්‍රදේශයේ පැවති විරෝධතාව අතර සිදුවූ ගැටුමින් තුවාල ලැබූ 27 දෙනෙකු තවදුරටත් කෑගල්ල මහ රෝහලේ ප්‍රතිකාර ලබනවා.\nඉන් 13 දෙනෙකු විරෝධතාවට එක්වූ අය වන අතර, ඔවුන්ගෙන් 03 දෙනෙකු දැඩි සත්කාර ඒකකයේ පසුවන බවයි රෝහල් ප්‍රකාශකයෙකු සඳහන් කළේ.\nතුවාල ලැබූවන්ගෙන් 14 දෙනෙකු පොලිස් නිලධාරීන් වනවා.\nපොලිස් මාධ්‍ය ප්‍රකාශක ජ්‍යෙෂ්ඨ පොලිස් අධිකාරී නිහාල් තල්දූව කියා සිටියේ පොලිස් ඇඳිරිනීතිය පනවා ඇති පොලිස් බල ප්‍රදේශය හරහා ගමන් කිරීමට පැමිණෙන මහජනතාවට විකල්ප මාර්ග භාවිතා කරන ලෙස දැනුම් දෙන බවයි.\nකෙසේ වෙතත් රඹුක්කන සිද්ධිය සම්බන්ධයෙන් විමර්ශණයක් සිදු කිරීම සඳහා තුන්දෙනෙකුගෙන් සමන්විත මණ්ඩලයක් පත් කර ඇති බවයි මහජන ආරක්ෂක අමාත්‍යාංශ ලේකම් විශ්‍රාමික මේජර් ජෙනරාල් ජගත් අල්විස් කියා සිටියේ.\nඉන්ධන මිල ඉහළ දැමීමට විරෝධය පළ කරමින් රඹුක්කන දුම්රිය හරස් මාර්ගය අවහිර කරමින් ඊයේ පෙරවරුවේ සිට පැය 15 කට අධික කාලයක් විරෝධතාවයේ නිරත පිරිස විසුරුවා හැරීමට පොලිසිය පස්වරුවේ කදුළු ගෑස් ප්‍රහාරයක් එල්ල කළා.\nසිද්ධියෙන් එක් පුද්ගලයෙකු මිය ගියා.\nපිරිස විසුරුවා හැරීම සඳහා පොලිසිය වෙඩි ප්‍රහාරයක් ද එල්ල කර තිබූ බවයි පොලිස් මාධ්‍ය ප්‍රකාශක ජ්‍යෙෂ්ඨ පොලිස් අධිකාරී නිහාල් තල්දූව සඳහන් කළේ.\nත්‍රිරෝද රථයකට විරෝධතාකරුවන් ගිනි තැබූ බවත්, ඉන්ධන බවුසරයකට ඔවුන් ගිනි තැබීමට උත්සාහ කළ අවස්ථාවේදී මෙලෙස පිරිස විසුරුවා හැරීමට කටයුතු කළ බවද ඔහු කියා සිටියා.\nමේ අතර සිද්ධිය සම්බන්ධයෙන් විමර්ශනය කිරීම සඳහා ශ්‍රී ලංකා මානව හිමිකම් කොමිසම් සභාව තුන්දෙනෙකුගෙන් යුත් කමිටුවක් පත්කර තිබෙනවා.\nඒ අනුව ඊයේ රාත්‍රියේ මානව හිමිකම් කොමිසමේ මහනුවර කාර්යාලයේ කණ්ඩායමක් ද සිද්ධිය සම්බන්ධයෙන් විමර්ශනය කිරීම සඳහා රඹුක්කන ප්‍රදේශයට ගොස් ඇති බවයි වාර්තාවන්නේ.\nශ්‍රී ලංකා නීතිඥ සංගමය ද මෙම සිද්ධිය සම්බන්ධයෙන් ස්වාධීන විමර්ශනයක් සිදුකරන ලෙස නිවේදනයක් නිකුත් කරමින් ඉල්ලා සිටියා.\nවිරෝධතාකරුවන්ගේ සැබෑ දුක් ගැනවිලි සැළකිල්ලට ගනිමින් පොලිසිය සහ ආරක්ෂක අංශ ඉතා සංයමයෙන් කටයුතු කරන බවට රජය සහතික විය යුතු බව ද එහි තවදුරටත් සඳහන්.\nඑසේම ශ්‍රී ලංකාවේ ඇමරිකානු තානාපතිනි ජූලි චංග් ට්විටර් පණිවුඩයක් නිකුත් කරමින් රඹුක්කන සිද්ධිය පිළිබඳව තමන් කම්පාවට පත්වන බව ප්‍රකාශ කළා.\nසිද්ධිය සම්බන්ධයෙන් පූර්ණ විනිවිද භාවයෙන් යුතු පරීක්ෂණයක් අවශ්‍ය බවත්, ජනතාවට සාමකාමී විරෝධතා සිදුකිරීමේ අයිතිය රැකිය යුතු බවත් එමඟින් වැඩිදුරටත් සඳහන් කර තිබෙනවා.\nරඹුක්කන දී විරෝධතාකරුවන්ට එල්ල වූ ප්‍රහාරය පිළිබද කණස්සල්ල පළ කරන බව එක්සත් ජාතීන්ගේ සංවිධානයේ මෙරට නේවාසික කාර්යාලය පවසනවා.\nසාමකාමී විරෝධතාකරුවන්ගේ අයිතිවාසිකම් ආරක්ෂා කළ යුතු බව ද එම කාර්යාලය වැඩිදුරටත් සදහන් කළා.\nමේ අතර ඉන්ධන මිල ඉහළ දැමීමට එරෙහිව මාතර නගරයේ මහානාම පාලම අසළ පැවති විරෝධතාව පාලනය කිරීම සඳහා ද පොලීසිය ඊයේ රාත්‍රියේ කඳුළු ගෑස් ප්‍රහාරයක් එල්ල කර තිබෙනවා.\nවිරෝධතාව අතරතුර කලහකාරී ලෙස හැසිරුණු 8 දෙනෙකු අත්අඩංගුවට ගෙන ඇති බව පොලිස් මාධ්‍ය ප්‍රකාශක ජ්‍යෙෂ්ඨ පොලිස් අධිකාරී නිහාල් තල්දූව සඳහන් කළා.\nඊට අමතරව ගාල්ල, කඹුරුපිටිය, අකුරැස්ස, මහනුවර, මාතලේ, රත්නපුර, කෑගල්ල, අම්බලන්ගොඩ, හැටන්, හලාවත, ඇල්පිටිය, අනුරාධපුරය, මිනුවන්ගොඩ, කැස්බෑව, බණ්ඩාරගම, බත්තරමුල්ල, තෝප්පුව, තිස්සමහාරාම ඇතුලු නගර රැසකම එවැනි විරෝධතා ඊයේ පැවැත්වුණා. ඇතැම් නගරවල ජනතාව සහ බස් රථ සේවකයින් ටයර් පුළුස්සමින් ගමනාගමනයට බාධා එල්ල කළ බවයි අප වාර්තාකරුවන් සදහන් කළේ.\nමේ අතර ඉන්ධන ප්‍රවාහනය කරන බවුසර් රථ ධාවනයට ඉඩ ලබානොදී ප්‍රචණ්ඩකාරී ලෙස හැසිරීමෙන් වළකින ලෙසට ජ්‍යෙෂ්ඨ පොලිස් මාධ්‍ය ප්‍රකාශක, ජ්‍යෙෂ්ඨ නියෝජ්‍ය පොලිස්පති අජිත් රෝහණ ජනතාවගෙන් ඉල්ලීමක් කරනවා.",
       "URL": "https://www.hirunews.lk/302328/රඹුක්කන-සිදුවීමෙන්-27-ක්-රෝහලේ-තුනක්-අයි-සී-යූ-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1221"
}