{
       "Source": "hirunews",
       "Timestamp": "Saturday, 01 February 2020 - 6:20",
       "Headline": "කොරෝනා වෛරසයෙන් මියගිය ගණන 258 දක්වා ඉහළට - ආසාදිතයන් 11,000ක්",
       "News Content": "මාරාන්තික නව කොරෝනා වෛරසය හේතුවෙන් මේ වනවිට චීනයේ පුද්ගලයින් 258 දෙනෙකු  මියගොස් තිබෙනවා.\nඒ වෛරසය කේන්ද්‍රගත වූ හුබෙයි ප්‍රාන්තයෙන් තවත් මරණ 45ක් වාර්තා වීමත් සමඟයි.\nපැය 24ක් තුළ චීනයෙන් වාර්තාවන තහවුරු කළ නව කොරෝනා ආසාදිතයන් සංඛ්‍යාව 1347ක් වන අතර ඒ අනුව චීනයේ මුළු ආසාදිත සංඛ්‍යාව 11000 ඉක්ම වනවා.\nමීට අමතරව ලොව පුරා රටවල් 23කින් කොරෝනා ආසාදිතයන් 139ක් සොයාගෙන තිබෙනවා.\nකොරෝනා වෛරසය චීනයේ හුබෙයි ප්‍රාන්තයේ වූහාන් නගරයෙන් මතු වූයේ පසුගිය දෙසැම්බර් මාසයේදියි.\nමිලියන 11ක ජනගහනයක් වෙසෙන වූහාන් නගරයේ බලධාරීන් ඊට එරෙහිව කඩිනමින් ක්‍රියා නොකිරීම පිළිබදව කොමියුනිස්ට් බලධාරීන් ඊයේ ඔවුන් දෝෂදර්ශනයට ලක් කළා.\nඑමෙන්ම සාස් වෛරසයට සමාන මෙම නව වෛරසය පැතිරීම ආරම්භ වූයේ බිලියන 1.4ක් වූ චීන ජනතාව ලූනා නව වසරේ නිවාඩුවට ගම්බිම් බලා යාම ආරම්භ කළ මොහොතේයි.\nමේ අතර, චීනය සහ හොංකොං අතර පවතින දේශසීමා වසා දමන ලෙසට එරට සෞඛ්‍ය වෘත්තීය සමිති ප්‍රකාශ කර තිබෙනවා.\nකෙසේ වෙතත්, ඊට ප්‍රතිචාර දැක්වූ හොංකොං නායක කැරී ලැබ් ප්‍රකාශ කර ඇත්තේ එලෙස දේශසීමා වසා දැමීමට කිසිදු අවශ්‍යතාවයක් නොපවතින බවයි.\nඑමෙන්ම, දේශසීමා වසා දැමීම සිදුනොකරන බැවින් වැඩවර්ජන සඳහා යොමු නොවන ලෙස ද තායිලන්ත නායකයා එරට සෞඛ්‍ය අංශ වලින් ඉල්ලීමක් කර තිබෙනවා.\nමේ අතර, මැලේසියාව විසින් මිලියන 18 ක වටිනාකමකින් යුත් සෞඛ්‍යාරක්ෂිත අත් වැසුම් තොගයක් චීනයේ වූහාන් වෙත යැවීමටයි කටයුතු කර ඇත්තේ.\nඒ වූහාන් හි සිටින කොරෝනා ආසාදිත වූවන්ට ප්‍රතිකාර කිරීම සඳහායි.\nඑමෙන්ම චීනයේ සිට ගමන් ගන්නා ගුවන් යානා වල ගමන් කරන මගීන්ට ලබාදෙන පුවත්පත් සහ කබා ආදිය තාවකාලිකව ලබානොදීමට ද බලධාරින් පියවර ගෙන තිබුණා.",
       "URL": "https://www.hirunews.lk/233464/කොරෝනා-වෛරසයෙන්-මියගිය-ගණන-258-දක්වා-ඉහළට-ආසාදිතයන්-11000ක්",
       "Category": "Local News",
       "Parent URL": "https://www.hirunews.lk/local-news.php?pageID=2924"
}