{
       "Source": "hirunews",
       "Timestamp": "Sunday, 10 July 2022 - 10:05",
       "Headline": "අගමැති නිවසට ගිනි තැබූ තුනක් අල්ලයි - විදුලිය විසන්ධිවීම ගැනත් පරික්ෂණ (වීඩියෝ)",
       "News Content": "කොල්ලුපිටිය - පස්වන පටුමගේ පිහිටි අග්‍රාමාත්‍යවරයාගේ පෞද්ගලික නිවසට ගිනි තැබීමේ සිද්ධිය සම්බන්ධයෙන් තුන්දෙනෙකු අත්අඩංගුවට ගෙන තිබෙනවා.\nපොලිස් මාධ්‍ය ප්‍රකාශක ජ්‍යෙෂ්ඨ පොලිස් අධිකාරී නිහාල් තල්දූව සඳහන් කළේ ඊයේ (09) රාත්‍රියේ අත්අඩංගුවට ගත් මෙම සැකකරුවන් මේ වනවිට කොල්ලුපිටිය පොලිසිය භාරයේ රඳවා ඇති බවයි.\nඅවුරුදු 19, 21, 24 වයස්වල පසුවන මොවුන් ගල්කිස්ස, ගාල්ල සහ ජාඇළ ප්‍රදේශවල පදිංචිකරුවන්.\nසිද්ධියට සම්බන්ධ අනෙකුත් පුද්ගලයින් සොයා තවදුරටත් විමර්ශන ක්‍රියාත්මක බව ද පොලිස් මාධ්‍ය ප්‍රකාශකවරයා සඳහන් කළා.\nඅග්‍රාමාත්‍ය රනිල් වික්‍රමසිංහගේ පෞද්ගලික නිවස ඉදිරිපිට ඊයේ විරෝධතාවයේ නිරත වූ පිරිසක් පසුව රාත්‍රියේ නිවසට ඇතුලු වී එහි තිබූ බඩු බාහිරාදියට ගිනි තබා තිබුණා.\nමේ හේතුවෙන් නිවසේ තිබූ කෞතුක භාණ්ඩ, වටිනා පොත්පත් ඇතුලු ද්‍රව්‍ය රැසක් විනාශ වී ඇති බවයි පොලිසිය සඳහන් කළේ.\nමෙම නිවස ඔහුගෙන් පසු කොළඹ රාජකීය විද්‍යාලයට පරිත්‍යාග කිරීමටයි තීරණය කර තිබුණේ.\nමේ අතර අග්‍රාමාත්‍ය රනිල් වික්‍රමසිංහගේ නිවස ගිනි ගැනීමට පෙර එම ප්‍රදේශයේ විදුලිය විසන්ධි වීම සම්බන්ධයෙන් පරීක්ෂණයක් සිදු කරන බව මහජන උපයෝගීතා කොමිසමේ සභාපති ජනක රත්නායක ප්‍රකාශ කළා.\nඔහු කියා සිටියේ පස්වරු හයෙන් පසුව විදුලි කප්පාදුවක් සැළසුම් කර නොතිබූ අවස්ථාවක මෙලෙස විදුලිය විසන්ධි වීම සිතා මතා සිදු කරන ලද්දක් ද යන්න සම්බන්ධයෙන් මෙම විමර්ශනයේ දී මූලික අවධානය යොමු කරන බවයි.\nඑමෙන්ම ගිනි ගැනීමට ලක්වූ අග්‍රාමාත්‍ය රනිල් වික්‍රමසිංහගේ කොල්ලුපිටිය පස්වන පටුමගේ පිහිටි නිවස වෙත එක්සත් ජාතික පක්ෂයේ මහලේකම්, හිටපු පාර්ලිමේන්තු මන්ත්‍රී රංගේ බණ්ඩාර පැමිණියා.\nඑමෙන්ම අරලියගහ මන්දිරයේ තිබූ ගිනි නිවීමේ උපකරණයක් සොරකම් කළ පුද්ගලයෙකු ද අත්අඩංගුවට ගෙන ඇති බව පොලිස් මාධ්‍ය ප්‍රකාශකවරයා කියා සිටියා.",
       "URL": "https://www.hirunews.lk/309582/අගමැති-නිවසට-ගිනි-තැබූ-තුනක්-අල්ලයි-විදුලිය-විසන්ධිවීම-ගැනත්-පරික්ෂණ-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1032"
}