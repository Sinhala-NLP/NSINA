{
       "Source": "hirunews",
       "Timestamp": "Tuesday, 29 March 2022 - 8:12",
       "Headline": "විදුලියට ජල කප්පාදුවත් එක්වන ලකුණු - අද පැය 7 හමාරක් විදුලිය කැපේ (වීඩියෝ)",
       "News Content": "විදුලිබලය විසන්ධි වූ අවස්ථාවල දී ජලය පොම්ප කිරීමේ කටයුතුවලට බාධා එල්ල වීම හේතුවෙන් කොළඹ ඇතුළු ඇතැම් ප්‍රදේශවල ජලය කප්පාදු කිරීමේ තත්ත්වයක් උදා වී තිබෙනවා.\nකෙසේ වෙතත්, විදුලිජනක යන්ත්‍ර යොදාගෙන ජලය පොම්ප කිරීම හැකි තරම් දුරට සිදුකරන බවයි ජාතික ජල සම්පාදන හා ජලාපවහන මණ්ඩලය පැවසුවේ.\nපවතින වියළි කාලගුණය හමුවේ මේ දිනවල ජල පරිභෝජනය ද උපරිම මට්ටමකට පැමිණ තිබෙනවා.\nඒ අනුව ජලය අරපිරිමැස්මෙන් භාවිත කරන ලෙසටයි ජල සම්පාදන මණ්ඩලය ජනතාවගෙන් ඉල්ලා සිටින්නේ.\nමේ අතර, අද (29) දිනයේදී පැය 7කට වැඩි කාලයක් විදුලිය කප්පාදු කිරීම සදහා මහජන උපයෝගීතා කොමිසමේ අවසරය හිමිවුණා.\nඒ අනුව පී සිට ඩබ්ලිව් දක්වා කලාපවලට පෙරවරු 8.30ත්, සවස 6.30ත්, අතර පැය 5ක් සහ පස්වරු 6.30ත්, රාත්‍රී 11ත් අතර පැය දෙකයි මිනිත්තු 30ක් විදුලිය කප්පාදු කිරීම සිදු කෙරෙනු ඇති.\nඑසේම ඒ සිට එල් දක්වා කලාපවලට අද පෙරවරු 8ත්, සවස 6ත් අතර පැය 5ක් සහ පස්වරු 6.00ත්, රාත්‍රී 11ත් අතර පැය දෙකයි මිනිත්තු 15ක් විදුලිය කප්පාදු කිරීම සිදු කිරීමට නියමිතයි.",
       "URL": "https://www.hirunews.lk/300658/විදුලියට-ජල-කප්පාදුවත්-එක්වන-ලකුණු-අද-පැය-7-හමාරක්-විදුලිය-කැපේ-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1264"
}