{
       "Source": "hirunews",
       "Timestamp": "Tuesday, 29 November 2022 - 12:22",
       "Headline": "කිරිපිටි ආනයනයට සීමා පනවා නොමැති බව මුදල් රාජ්‍ය ඇමති සියඹලාපිටිය කියයි",
       "News Content": "කිරිපිටි ආනයනය කිරීමක් සිදු කර නොමැති බවත්, කිරිපිටි හිඟයක් නොමැති බවත් මුදල් රාජ්‍ය අමාත්‍ය රංජිත් සියඹලාපිටිය අද (29) පාර්ලිමේන්තුවේ දී ප්‍රකාශ කළා.\nමේ අතර, ආනයනය කරන ලද කිරිපිටි කිලෝග්‍රෑම් ලක්ෂ හතරක් නියමිත කාලයට නිදහස් කරගැනීමට නොහැකිවීම හේතුවෙන් පරිභෝජනයට නුසුදුසු තත්වයකට පත්ව ඇති බව කිරිපිටි ආනයනකරුවන්ගේ සංගමය සිදු කළ චෝදනා ප්‍රතික්ෂේප කරන බව රේගු දෙපාර්තමේන්තුව පවසනවා.\nඑම සංගමයේ සාමාජිකයෙකු වන පෞද්ගලික සමාගමක සභාපතිවරයෙකු වන ලක්ෂ්මන් වීරසූරිය පසුගියදා මාධ්‍ය හමුවක් කැඳවමින් චෝදනා කළේ, රට තුළ යළිත් කිරිපිටි හිඟයක් මතුවීමට ඉඩ හැර ජනතාව අපහසුතාවට පත්කිරීමේ කූට වැඩපිළිවෙළක් මේ හරහා ක්‍රියාත්මක කෙරෙන බවයි.\nඊට ප්‍රතිචාර දක්වමින් රේගු දෙපාර්තමේන්තුව පෙන්වා දෙන්නේ, ලක්ෂ්මන් වීරසූරියට අයත් සමාගමේ ආනයනය කරන ලද කිරිපිටි බහාලුම් 6 ක් පසුගිය 14 වනදා වැඩිදුර විමර්ශන සඳහා රඳවා තබා ගත් බවයි.\nඑම ආනයන විවෘත ගිණුම් ක්‍රමය මගින් විදේශ විනිමය ගෙවීමේ පදනම මත විදේශ සැපයුම්කරු විසින් සපයා ඇති බව අදාළ සමාගම රේගුවට ප්‍රකාශ කර තිබෙනවා.\nමෙම ආනයනය අදාළ රෙගුලාසිවලට පටහැනිව නීතිවිරෝධීව සිදු කරන ලද ආනයනයක් බවට සිදුකරන ලද විමර්ශනයේ දී ආනයන හා අපනයන පාලක ජනරාල් විසින් තහවුරු කිරීම හේතුවෙන් රේගු පරීක්ෂණයක් ආරම්භ කර තිබෙනවා.\nඑම විමර්ශනයට බලපෑම් කිරීමේ අරමුණින් ලක්ෂ්මන් වීරසූරිය අදාළ මාධ්‍ය සාකච්ඡාව පවත්වා ඇති බවයි රේගු දෙපාර්තමේන්තුවේ මාධ්‍ය ප්‍රකාශක රේගු අධ්‍යක්ෂ සුදත්ත සිල්වා සිය නිවේදනයෙන් වැඩිදුරටත් සඳහන් කර ඇත්තේ.\nමේ අතර, මුදල් රාජ්‍ය අමාත්‍ය රංජිත් සියඹලාපිටිය අද පාර්ලිමේන්තුවේ දී ප්‍රකාශ කළේ රට තුල කිසිදු කිරිපිටි හිඟයක් නොමැති බවයි.",
       "URL": "https://www.hirunews.lk/321556/කිරිපිටි-ආනයනයට-සීමා-පනවා-නොමැති-බව-මුදල්-රාජ්‍ය-ඇමති-සියඹලාපිටිය-කියයි",
       "Category": "Local News",
       "Parent URL": "https://www.hirunews.lk/local-news.php?pageID=700"
}