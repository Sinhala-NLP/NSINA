{
       "Source": "hirunews",
       "Timestamp": "Thursday, 13 October 2022 - 23:02",
       "Headline": "ධන කුවේරයන්ගේ මුදල් ගස් සෙළවූ තිළිණි ප්‍රියමාලි සැමියා සමග කළ රත්‍රං ජාවාරම (වීඩියෝ)",
       "News Content": "මෙරට ධන කුවේරයන්ගේ මුදල් ගස් සෙළවූ තිළිණි ප්‍රියමාලි ඇගේ සැමියා බව පවසන පුද්ගලයෙකු සමඟ රත්‍රං ජාවාරමක ද නිරත වී ඇති බවට තොරතුරු හෙළි වනවා.\nමෙරටට බොරතෙල් රැගෙන ඒමට බව පවසමින් ඔවුන් ව්‍යාපාරිකයෙකුගෙන් රත්‍රං ද ලබාගෙන තිබුණා.\nතිළිණි ප්‍රියමාලිට එරෙහිව අපරාධ'පරීක්ෂණ දෙපාර්තමේන්තුව වෙත පළමු පැමිණිල්ල සිදුකර තිබුණේ මෙම ව්‍යාපාරිකයා විසින්.\nතිළිණිගේ සැමියා බව හඳුන්වා දුන් පුද්ගලයා අදාළ ව්‍යාපාරිකයා හමු වී මෙලෙස බොරතෙල් ගෙන ඒමට බව පවසා මුදල් ඉල්ලා තිබුණා.\nපළමු ගනුදෙනුව හරහා පළමුව විශ්වාසය දිනා ගන්නා තිළිණි හා ඇගේ සැමියා තවත් මුදල් ආයෝජනය කරන ලෙස යළි ඉල්ලා තිබෙනවා.\nඒ අනුව තමා හා පවුලේ අය සතු රත්‍රං පවුම් 136 කට අධික ආභරණ තිළිණි ඇතුළු පිරිසට ලබා දී තිබුණා.\nකෙසේ වෙතත්ල එම රන් ආභරණ ලබාදීම ව්‍යාපාරිකයාගේ කළමණාකාරු විසින් රහසිගතව රෑගත කර තිබුණා.\nරන් භාණ්ඩ පරීක්ෂා කිරීම ඉසුරු බණ්ඩාර නම් පුද්ගලයා සිදුකරන අතරතුර තිළිණි ඇගේ ජංගම දුරකථනයෙන් ඒවා රූගත කරන අයුරු ද මෙම දර්ශනවලින් දැකගත හැකියි.\nකෝටි දහයකට අධික වටිනාකමකින් යුතු විදෙස් මුදල් හා රන් භාණ්ඩ ලබාගත් පසු ඔවුන් තමන්ව දිගින් දිගටම මඟහැරි බවයි ව්‍යාපාරිකයා පවසන්නේ.\nතමන්ට සිදුවු මුල්‍ය හා රන් වංචා සම්බන්ධයෙන් මෙම ව්‍යාපාරිකයා අපරාධ පරීක්ෂණ දෙපාර්තමේන්තුවට පැමිණිලි කර ඇත්තේ ඉන් අනතුරුවයි.\nඒ අනුව පසුගිය 06 වැනිදා අපරාධ පරීක්ෂණ දෙපාර්තමේන්තුව මගින් අත්අඩංගුවට ගත් සැකකාර තිළිණි ප්‍රියමාලි මේ මස 19 වන දා දක්වා රක්ෂිත බන්ධනාගාර ගත කෙරුණා.",
       "URL": "https://www.hirunews.lk/317797/ධන-කුවේරයන්ගේ-මුදල්-ගස්-සෙළවූ-තිළිණි-ප්‍රියමාලි-සැමියා-සමග-කළ-රත්‍රං-ජාවාරම-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=805"
}