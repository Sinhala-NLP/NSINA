{
       "Source": "hirunews",
       "Timestamp": "Saturday, 26 December 2015 - 18:50",
       "Headline": "විග්නේෂ්වරන් - සම්බන්ධන් සමගි වෙන්න කතා කරයි",
       "News Content": "දෙමළ ජාතික සන්ධානයේ නායක ආර්.සම්බන්ධන් සහ උතුරු පළාත් ප්‍රධාන අමාත්‍ය සී.වී.විග්නේෂ්වරන් අතර ඊයේ (25) විශේෂ සාකච්ඡාවක් පවත්වා තිබෙනවා. ඒ, බම්බලපිටිය - ඉසිපතන මාවතේ පිහිටි දෙමළ ජාතික සන්ධානයේ නීති උපදේශක නීතිඥ කේ.කනගේෂ්වරන්ගේ නිවසේදීයි.\nරාත්‍රි 7 ට පමණ ආරම්භ වූ මෙම සාකච්ඡාව පැය එකහමාරකට ආසන්න කාලයක් පැවති බවයි වාර්තා වන්නේ. මොවුන් දෙදෙනා අතර මෙම සාකච්ඡාව පැවැත්වෙන්නේ දෙමළ ජාතික සන්ධානයේ දෙපිරිසක් අතර මතවාදී පරස්පරතා මතුව තිබියදීයි.\nඊට හේතුව වන්නේ පසුගිය 19 වනදා උතුරු පළාත් ප්‍රධාන අමාත්‍ය සී.වී.විග්නේෂ්වරන්ගේ නායකත්වයෙන් දෙමළ ජනතා මණ්ඩලය නමින් නව සන්ධානයක් පිහිටුවා ගැනීමයි.\nනමුත් මෙම සාකච්ඡාව ආවරණය කිරීමට මාධ්‍යයට ඉඩ ලැබුණේ නැහැ.\nකෙසේ වෙතත්, සාකච්ඡාවෙන් අනතුරුව උතුරු පළාත් ප්‍රධාන අමාත්‍ය සී.වී.විග්නේෂ්වරන් මාධ්‍ය වෙත අදහස් පළ කරමින් සඳහන් කළේ සාකච්ඡාව සාර්ථක වූ බවයි.\nදෙපාර්ශවයේ සමගිය වෙනුවෙන් එය වැදගත් බව ඔහු කියා සිටියා.\nමෙම සාකච්ඡාව සම්බන්ධයෙන් දෙමළ ජාතික සන්ධානයේ නායක ආර්.සම්බන්ධන්ගෙන් හිරු ප්‍රවෘත්ති අංශය කළ විමසීමකදී ඔහු කියා සිටියේ අලූතින් පිහිටුවාගත් දෙමළ ජනතා මණ්ඩලය සහ මෙම සාකච්ඡාව අතර කිසිදු සම්බන්ධයක් නොමැති බවයි.",
       "URL": "https://www.hirunews.lk/122845/විග්නේෂ්වරන්-සම්බන්ධන්-සමගි-වෙන්න-කතා-කරයි",
       "Category": "Local News",
       "Parent URL": "https://www.hirunews.lk/local-news.php?pageID=5233"
}