{
       "Source": "hirunews",
       "Timestamp": "Tuesday, 02 February 2021 - 8:54",
       "Headline": "බටහිර පර්යන්තය ගැන සාකච්ඡාවට කමිටුවක් -  අකුරට වැඩ කිරීමේ වෘත්තිය සමිති ක්‍රියාමාර්ගයත් අද උදෑසන සිට අවසන්",
       "News Content": "කොළඹ වරායේ නැගෙනහිර පර්යන්තය සියයට සියයක් වරාය අධිකාරිය යටතේ ක්‍රියාත්මක වන ආයතනයක් බවට පත් කිරීමේ යෝජනාවට අමාත්‍ය මණ්ඩලය ඊයේ (01) රාත්‍රියේ අනුමැතිය ලබාදුන්නා.\nවිෂයභාර අමාත්‍ය රෝහිත අබේගුණවර්ධන විසින් ඉදිරිපත් කළ මෙම කැබිනට් පත්‍රිකාව අමාත්‍ය මණ්ඩලය විසින් ඒකමතිකව අනුමත කළා.\nඅමාත්‍ය රෝහිත අබේගුණවර්ධන කියා සිටියේ කොළඹ වරායේ යෝජිත බටහිර පර්යන්තය ඉන්දියාවේ ආයෝජකයෙකු සමඟ ඒකාබද්ධව සංවර්ධනය කිරීම සඳහා සාකච්ඡා කිරීමට කමිටුවක්ද පත් කිරීමටද තීරණය කළ බවයි.\nමීට සති කිහිපයකට ඉහතදී නැගෙනහිර පර්යන්තය ඉන්දියාවේ අදානි සමාගම සමඟ ඒකාබද්ධව ආයෝජනය කිරීමේ යෝජනාවට විරෝධය පළ කරමින් වරාය වෘත්තිය සමිති 23 ක් ඒකාබද්ධව විරෝධතා ක්‍රියාමාර්ග ආරම්භ කළා.\nපසුව රජයේ පාර්ශවයෙන් සඳහන් කළේ සියයට 49ක් පෞද්ගලික අයෝජනයක් ලෙසත් සියයට 51 ක් වරාය අධිකාරිය යටතේත් තබාගනිමින් මෙම ආයෝජනය සිදුකිරීමට යෝජිත බවයි.\nඑහෙත් එම යෝජනාවට වෘත්තිය සමිතිවල එකඟතාව පළවූයේ නැහැ.\nපසුව මෙම ආයෝජනය සම්බන්ධයෙන් අධ්‍යයනය කිරීමටත් වෘත්තිය සමිතිවල යෝජනා ලබාගැනීමටත් අනුකමිටුවක් පත් කරනු ලැබුවා.\nවරාය වෘත්තිය සමිති 22 ක්, රජයට යෝජනාවලියක් ඉදිරිපත් කරනු ලැබුවේ එවැනි පසුබිමක් තුළදියි.\nතවදුරටත් එකඟතාවකට පැමිණීමට නොහැකිවීම හේතුවෙන් වරාය වෘත්තිය සමිති ඒකාබද්ධව අකුරට වැඩ කිරීමේ වෘත්තිය සමිති ක්‍රියාමාර්ගයක් ආරම්භ කළා.\nමේ අතර අග්‍රාමාත්‍ය මහින්ද රාජපක්ෂ හදිසි සාකච්ඡාවක් සඳහා වරාය වෘත්තිය සමිති අරලියගහ මන්දිරය වෙත කැඳවනු ලැබුවා.\nඑහිදී අග්‍රාමාත්‍යවරයා සඳහන් කළේ නැගෙනහිර පර්යන්තය කිසිවිටෙකත් බදුදීමක් හෝ විකිණීමක් සිදු  නොකරන බවයි.\nවරාය අධිකාරියේ පූර්ණ හිමිකාරීත්වය යටතේ නැගෙනහිර පර්යන්තය තබාගැනීමේ කැබිනට් පත්‍රිකාව සඳහා අමාත්‍ය මණ්ඩලයේ අනුමැතිය ලබාගන්නා බවටද අග්‍රාමාත්‍යවරයා එහිදී පොරොන්දු වුණා.\nඒ අනුවයි ඊයේ රාත්‍රියේ විෂයභාර අමාත්‍ය රෝහිත අබේගුණවර්ධන විසින් අමාත්‍ය මණ්ඩලයට මෙම කැබිනට් පත්‍රිකාව ඉදිරිපත් කරනු ලැබුවේ.\nමේ අතර අද උදෑසන සිට අකුරට වැඩ කිරීමේ වෘත්තිය සමිති ක්‍රියාමාර්ගය අවසන් කරන බවයි වාණිජ කර්මාන්ත හා සේවා ප්‍රගතිශීලී සේවක සංගමයේ සභාපති සංජය කුමාර වැලිගම ප්‍රකාශ කළේ.\nකෙසේ වෙතත් වරාය පොදු සේවක සංගමයේ ලේකම් නිරෝෂන් ගොරකානගේ සඳහන් කළේ නැගෙනහිර පර්යන්තය වෙනුවට බටහිර පර්යන්තය පෞද්ගලික ආයෝජකයෙකුට ලබාදීමේ උත්සහයකට එකඟ නොවන බවයි.",
       "URL": "https://www.hirunews.lk/261402/බටහිර-පර්යන්තය-ගැන-සාකච්ඡාවට-කමිටුවක්-අකුරට-වැඩ-කිරීමේ-වෘත්තිය-සමිති-ක්‍රියාමාර්ගයත්-අද-උදෑසන-සිට-අවසන්",
       "Category": "Local News",
       "Parent URL": "https://www.hirunews.lk/local-news.php?pageID=2174"
}