{
       "Source": "hirunews",
       "Timestamp": "Monday, 09 January 2023 - 19:12",
       "Headline": "ගංජා සමඟ ඇල්ලූ මොණරාගල එස්.එස්.පී රඳවාගෙන ප්‍රශ්න කිරීමට අවසර (වීඩියෝ)",
       "News Content": "ගංජා සමඟ අත්අඩංගුවට ගත් මොණරාගල කොට්ඨාස භාර ජ්‍යෙෂ්ඨ පොලිස් අධිකාරි සිසිල කුමාර ඇතුළු 06 දෙනා සතියක කාලයක් රඳවාගෙන ප්‍රශ්න කිරීමට මොණරාගල මහේස්ත්‍රාත් අධිකරණය අපරාධ පරීක්ෂණ දෙපාර්තමේන්තුවට අවසර ලබා දී තිබෙනවා.\nඒ සැකකරුවන් අද පස්වරුවේ අධිකරණයට ඉදිරිපත් කළ අවස්ථාවේදීයි.\nමොණරාගල කොට්ඨාසය භාර ජ්‍යෙෂ්ඨ පොලිස් අධිකාරි සිසිල කුමාර, නිවසේ සිවිලිමේ සඟවා තිබූ වියළි ගංජා කිලෝග්‍රෑම් 15 ක් සමඟ ඊයේ රාත්‍රියේදී පොලිස් විශේෂ කාර්ය බලකාය අත්අඩංගුවට ගනු ලැබුවා.\nපොලිස් මාධ්‍ය ප්‍රකාශක ජ්‍යෙෂ්ඨ පොලිස් අධිකාරී නිහාල් තල්දූව ප්‍රකාශ කළේ ජ්‍යෙෂ්ඨ පොලිස් අධිකාරිවරයා සමඟ ඔහුගේ රියදුරු ලෙස කටයුතු කළ පොලිස් කොස්තාපල්වරයෙකු, තවත් පොලිස් සැරයන්වරයෙකු, මොණරාගල ප්‍රදේශයේ පදිංචිකරුවෙකු සහ මොරටුව එගොඩඋයන ප්‍රදේශයේ පදිංචිකරුවන් දෙදෙනෙකුද අත්අඩංගුවට ගත් බවයි.\nපොලිස් විශේෂ කාර්ය බලකායට ලැබුණු බුද්ධි තොරතුරකට අනුව ඊයේ රාත්‍රියේ මොහුගේ නිවස පරීක්ෂා කළ අවස්ථාවේදී මෙම ගංජා තොගය සිවිලිමේ සඟවා තිබියදී සොයාගනු ලැබූ අතර, ලෝහ වර්ග සොයන ස්කෑනර් යන්ත්‍රයක් ද පොලිස් භාරයට ගෙන තිබුණා.\nඅනතුරුව සිද්ධිය සම්බන්ධයෙන් විමර්ශන කටයුතු පොලිස්පතිවරයාගේ නියමයෙන් අපරාධ පරීක්ෂණ දෙපාර්තමේන්තුවට භාර දෙනු ලැබුවා.",
       "URL": "https://www.hirunews.lk/324651/ගංජා-සමඟ-ඇල්ලූ-මොණරාගල-එස්-එස්-පී-රඳවාගෙන-ප්‍රශ්න-කිරීමට-අවසර-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=613"
}