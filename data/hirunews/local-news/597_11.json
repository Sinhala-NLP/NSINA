{
       "Source": "hirunews",
       "Timestamp": "Monday, 16 January 2023 - 20:35",
       "Headline": "නිදහස් පක්ෂය හෙලිකොප්ටරයෙන් බැස යයි (වීඩියෝ)",
       "News Content": "එළැඹෙන පළාත් පාලන ඡන්ද විමසීමට අත ලකුණින් තරඟ කිරීමට ශ්‍රී ලංකා නිදහස් පක්ෂය ගත් තීරණය අද (16) පස්වරුවේ රැස්වන නිදහස් ජනතා සන්ධානයේ විධායක සභාවට දැනුම් දීමට නියමිත ව තිබුණා.\nනිදහස් පක්ෂයේ දේශපාලන මණ්ඩලය ඊයේ රාත්‍රියේ පක්ෂ සභාපති හිටපු ජනාධිපති මෛත්‍රීපාල සිරිසේනගේ ප්‍රධානත්වයෙන් රැස්වුණු අතර එම අවස්ථාවේ දී අත ලකුණින් තරඟ කිරීමට යි තීරණය වුණේ.\nනිදහස් පක්ෂය පළාත් පාලන ඡන්ද විමසීමේ දී තරඟකරන්නේ අත ලකුණින් ද නැතහොත් හෙළිකොප්ටරයෙන් ද යන්න සම්බන්ධයෙන් මතවාදයක් ඇති වූ අතර, ඒ අනුව එම පක්ෂයේ දේශපාලන මණ්ඩලය රැස් වී අදාළ තීරණය ගෙන ඇති බව සඳහන්.\nඒ අනුව අත ලකුණ යටතේ ඇතැම් දිස්ත්‍රික්වල පළාත් පාලන ආයතන සඳහා අද ඇප තැම්පත් කරනු ලැබුවා.\nඑමෙන්ම ගම්පහ දිස්ත්‍රික්කයේ පළාත් පාලන ආයතන සඳහාද නිදහස් පක්ෂය අද ඇප තැන්පත් කළා.\nමේ අතර නව ලංකා නිදහස් පක්ෂය සහ 43 වැනි සේනාංකය අද පළාත් පාලන ඡන්ද විමසීමේ දී නව සන්ධානයක් ලෙස එක්ව තරඟ කිරීමට තීරණය කර තිබෙනවා.\nඊට අදාළව අවබෝධතා ගිවිසුමක් අද අත්සන් තැබුණේ නව ලංකා නිදහස් පක්ෂයේ සභාපති පාර්ලිමේන්තු මන්ත්‍රි කුමාර වෙල්ගම සහ 43 වැනි සේනාංකයේ නායක පාර්ලිමේන්තු මන්ත්‍රී පාඨලී චම්පික රණවකගේ ප්‍රධානත්වයෙන්.",
       "URL": "https://www.hirunews.lk/325214/නිදහස්-පක්ෂය-හෙලිකොප්ටරයෙන්-බැස-යයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=597"
}