{
       "Source": "hirunews",
       "Timestamp": "Wednesday, 13 April 2022 - 10:35",
       "Headline": "ජනපති සමඟ සාකච්ඡාවට විමල්ගෙන් කොන්දේසියක් (වීඩියෝ)",
       "News Content": "රාජ්‍ය අමාත්‍ය ශාන්ත බණ්ඩාර අමාත්‍ය ධුරයෙන් ඉවත් කළහොත් ජනාධිපතිවරයා සමඟ යළි සාකච්ඡා කිරීමට සූදානම් බව ජාතික නිදහස් පෙරමුණේ නායක පාර්ලිමේන්තු මන්ත්‍රී විමල් වීරවංශ ප්‍රකාශ කළා.\nපාර්ලිමේන්තුවේ ස්වාධීනව කටයුතු කරන පක්ෂ 11හේ එකමුතුව කොළඹ අද කැඳවා තිබූ මාධ්‍ය හමුවකට එක්වෙමින් ඔහු කියා සිටියේ මේ මොහොතේ හිටපු මුදල් අමාත්‍ය බැසිල් රාජපක්ෂ මෙහෙයවන කණ්ඩායමක් තම පක්ෂයේ මන්ත්‍රිවරුන්ගේ නිවෙස් වෙත ගොස් වරප්‍රසාද පිරිනමා යළි ආණ්ඩුවට එක් කරගැනීමේ සැළසුමක් ආරම්භ කර ඇති බවයි.\nපාර්ලිමේන්තුවේ බහුතරය ආණ්ඩුවට අහිමිවී ඇති බවයි මාධ්‍ය හමුවට එක්වෙමින් ශ්‍රී ලංකා නිදහස් පක්ෂයේ මහලේකම් පාර්ලිමේන්තු මන්ත්‍රී දයාසිරි ජයසේකර සඳහන් කළේ.\nඑමෙන්ම ඉදිරියේදී ජනතා විමුක්ති පෙරමුණ, දෙමළ ජාතික සන්ධානය සමඟ ද තම කණ්ඩායම සාකච්ඡා කිරීමටද පියවර ගන්නා බවද ඔහු කියා සිටියා.\nමේ අතර, ස්වාධීන වන බවට ප්‍රකාශයට පත් කිරීමෙන් අනතුරුව යළි රාජ්‍ය අමාත්‍ය ධුරයේ කටයුතු කිරීමට තීරණය කළ රාජ්‍ය අමාත්‍ය පියංකර ජයරත්න, පුත්තලම දිස්ත්‍රිකක්යේ ආණමඩුව, නවගත්තේගම, පල්ලම සහ කරුවලගස්වැව ප්‍රාදේශීය සංවර්ධන කමිටු සභාපති ධුරයට පත්කර තිබෙනවා. ඒ, අග්‍රාමාත්‍ය මහින්ද රාජපක්ෂ විසින්.",
       "URL": "https://www.hirunews.lk/301873/ජනපති-සමඟ-සාකච්ඡාවට-විමල්ගෙන්-කොන්දේසියක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1233"
}