{
       "Source": "hirunews",
       "Timestamp": "Tuesday, 05 September 2017 - 10:58",
       "Headline": "කාන්තා ඇඳුම්න් සැරසී රාත්‍රී කාලයේ දඹුල්ල නගරයේ සැරිසැරූ තරුණයෙක් ඝාතනය කෙරේ (ඡායාරූප)",
       "News Content": "දඹුල්ල නගර මධ්‍යයේ පිහිටි කුලී රථ නැවතුම්පොළේ තිබී ඝාතනය කරන ලද තරුණයෙකුගේ මළසිරුරක් අද (05) අලුයම සොයාගෙන තිබෙනවා.\nපොලුවලින් පහරදී මෙම ඝාතනය සිදුකර ඇති බවටයි පොලිස් මුලික පරීක්ෂණ වලදී අනාවරණය වී ඇත්තේ.\nමෙලෙස ඝාතනය කර ඇත්තේ දඹුල්ල, කලුන්දෑව, වල්ගම්වැව ප්‍රදේශයේ පදිංචිව සිටි සනත් කුමාර නැමැති 34 හැවිරිදි තරුණයෙක් බවයි අප වාර්තාකරු පැවසුවේ.\nඝාතනයට ලක්වූ තරුණයා නිරන්තරයෙන් දඹුල්ල නගරයේ රාත්‍රී කාලයේ කාන්තා ඇඳුමින් සැරසී සිටින බව පොලීසිය පවසන්නේ.\nඅදාල තරුණයා ඝාතනය වන විටත් කාන්තා ඇඳුමට සමාන ඇඳුමක් ඇඳ සිටි බව සඳහන්.\nදඹුල්ල නගරයේ කුලී රථ නැවතුම්පොළේ අලුයම 2ට පමණ මොහු වැටී සිටිනු දුටු පුද්ගලයෙක් ඒ සම්බන්ධයෙන් දඹුල්ල පොලිසියට දැනුම් දී තිබෙනවා.\nඝාතනය සිදු වූ ස්ථානයේ තිබී පුද්ගලයාට පහර දුන් බවට සැකකෙරෙන ලී දඩු සහ මෙම පුද්ගලයාගේ බවට සැකකරන කුඩයක්, අත් ඔරලෝසුවක් සොයාගෙන ඇති බවයි අප වාර්තාකරු වැඩිදුරටත් සඳහන් කළේ.\nඝාතනයට ලක්වූ තැනැත්තාගේ සහෝදරිය කියා සිටියේ මියගිය තම සහෝදරයාගේ දුරකථනයෙන් අලුයම 3ට පමණ කිසියම් පුද්ගලයෙකු තමන්ට ඇමතුමක් ලබා දී පරුෂ වචනයෙන් බැණ තම සහෝදරයා ඝාතනය කළ බවට පැවසූ බවයි.\nමිය ගිය තැනැත්තා කලක සිට කාන්තා ඇඳුමෙන් සැරසී රාත්‍රී කාලයේ නගර ආශිතව කාලය ගත කිරීමටත්, කාන්තාවන් ඇසුරු කිරීමත් සිදුකරන බවත් ඔහු ආකාරයෙන්ම හැසිරෙන තවත් කණ්ඩායම් සමඟ නිරන්තරයෙන් සිටින බව පොලිස් පරීක්ෂණවලදී අනාවරණය වී තිබෙනවා.\nපොලීසිය සඳහන් කළේ ඇතැම් දිනවල රාත්‍රී කාලයේ මේ ආකාරයෙන් කාන්තා ඇඳුමෙන් සැරසී සිටියදී මොහු අත්අඩංගුවට ගෙන අධිකරණයට පවා ඉදිරිපත් කොට තිබුණු අයෙකු බවයි.\nඝාතනයට හේතු වූ සිද්ධිය මෙතෙක් අනාවරණය වී නොමැති අතර මේ සම්බන්ධයෙන් පොලිසිය වැඩිදුර විමර්ශන පවත්වනවා.\nඡායාරූප - දඹුල්ල, කාංචන කුමාර",
       "URL": "https://www.hirunews.lk/170186/කාන්තා-ඇඳුම්න්-සැරසී-රාත්‍රී-කාලයේ-දඹුල්ල-නගරයේ-සැරිසැරූ-තරුණයෙක්-ඝාතනය-කෙරේ-ඡායාරූප",
       "Category": "Local News",
       "Parent URL": "https://www.hirunews.lk/local-news.php?pageID=4337"
}