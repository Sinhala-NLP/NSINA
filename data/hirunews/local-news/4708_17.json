{
       "Source": "hirunews",
       "Timestamp": "Sunday, 15 January 2017 - 12:34",
       "Headline": "විෂ වායුවක් ආඝ්‍රහණය වීමෙන් පුද්ගලයකු මරුට",
       "News Content": "නුවරඑළිය සංචාරක නිකේතනයකදී විෂ වායුවක් ආඝ්‍රහණය වීමෙන් පුද්ගලයකු මියගොස් තිබෙනවා.\nතවත් දෙදෙනෙකු සිහිසුන් තත්වයෙන් නුවරඑළිය රෝහලට ඇතුලත් කර ඇති බවයි අප වාර්තාකරු සඳහන් කලේ.\nහාවාඑළිය ප්‍රදේශයේ සංචාරක නිකේතනයක නතරවී සිටි පිරිසක් අතරින් තුන්දෙදෙනෙකු මෙලෙස අනතුරට ලක්ව තිබෙනවා.\nරාත්‍රී මස් පිළිස්සීමට යොදාගත් උඳුනක් ඔවුන් නතර වී සිටි කාමරයට රැගෙන ගොස් ඇතැයි සඳහන්.\nකාමරයට ගිය ඔවුන් යළිත් නොපැමිණීම හේතුවෙන් නිවාඩු නිකේතනයේ හිමිකරු කල සොයා බැලීමකදීයි එක් අයෙකු මියගොස් අනෙක් දෙදෙනා සිහිසුන්ව සිටියදී හමුවී ඇත්තේ.\nමියගොස් ඇත්තේ සංචාරයට පැමිණි පිරිස රැගෙන ආ බසයේ රියදුරායි.\nඅනෙක් දෙදෙනා නුවරඑළිය රෝහලේ දැඩි සත්කාර ඒකකයේ ප්‍රතිකාර ලබනවා.\nඔවුන් නිට්ටඹුව ප්‍රදේශයේ පදිංචිකරුවන් පිරිසක් බවටයි හෙළිවී ඇත්තේ.\nනුවරඑළිය පොලිසියයි මෙම සිද්ධිය සම්බන්ධයෙන් විමර්ශණ ආරම්භ කර තිබෙනවා.",
       "URL": "https://www.hirunews.lk/152091/විෂ-වායුවක්-ආඝ්‍රහණය-වීමෙන්-පුද්ගලයකු-මරුට",
       "Category": "Local News",
       "Parent URL": "https://www.hirunews.lk/local-news.php?pageID=4708"
}