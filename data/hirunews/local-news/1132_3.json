{
       "Source": "hirunews",
       "Timestamp": "Monday, 30 May 2022 - 16:40",
       "Headline": "අපි ශ්‍රී ලංකාවට ඩොලර් මිලියන 700ක් දෙනවා කිව්වේ නෑ - ආසියානු කලාපීය ලෝක බැංකු අධ්‍යක්ෂ",
       "News Content": "ප්‍රමාණවත් සාර්ව ආර්ථික ප්‍රතිපත්ති රාමුවක් ක්‍රියාත්මක වන තුරු ශ්‍රී ලංකාවට නව මූල්‍ය පහසුකම් ලබා දීමට සැලසුම් නොකරන බව ලෝක බැංකුව අද (30) යළි අවධාරණය කළා.\nමාලදිවයින, නේපාලය සහ ශ්‍රී ලංකාව සඳහා වන ලෝක බැංකු අධ්‍යක්ෂ ෆරීස් එච්. හදාද් - සාවෝ (Faris H. Hadad-Zervo) අද පස්වරුවේ ට්විටර් පණිවුඩයක් නිකුත් කරමිනුයි මේ බව සඳහන් කළේ.\nකලාපීය ලෝක බැංකු අධ්‍යක්ෂ අධ්‍යක්ෂවරයා මේ අදහස් දක්වා තිබුණේ ඉදිරි මාස කිහිපය තුළ දී ශ්‍රී ලංකාවට ඇමරිකානු ඩොලර් මිලියන 700ක් ලබාදෙන බවට ලෝක බැංකුවේ කොළඹ සිටින කළමනාකරු චියෝ කන්දා ප්‍රකාශ කර ඇති බවට විදේශ කටයුතු අමාත්‍යාංශය සිදුකල ප්‍රකාශයක් පිළිබඳව පිළිතුරු සපයමින්.\nමේ වන විට පවතින තත්ත්ව‍ය යටතේ එවැනි නිශ්චිත මුදල් ප්‍රමාණයක් සැපයීම පිළිබඳව කිසිදු එකඟතාවක් නොමැති බවත් එම මාධ්‍ය වාර්තා සහමුලින් සාවද්‍ය වාර්තා බවත් ඔහුගේ ට්විටර් පණිවිඩයේ සඳහන්.\n“මෑතකාලීන මාධ්‍ය වාර්තා මගින් ක්ෂණික ලෝක බැංකු ආධාර ලෙස නිශ්චිත මුදල් සංඛ්‍යාවක් ලබා දෙන බවට තොරතුරු ඇත. මෙය නිවැරදි නොවේ. අපි ශ්‍රී ලංකාවේ ජනතාව ගැන සැලකිලිමත් වන අතර ම සංවර්ධන හවුල්කරුවන් සමඟ සමීපව කටයුතු කරන්නෙමු\". යනුවෙන් ඔහුගේ පනිවිඩයේ සදහන්.\n“අපි දැනට පවතින ව්‍යාපෘතිවලින් යම් සම්පත් ප්‍රතිනිර්මාණය කරමින් සහ ආර්ථික ස්ථාවරත්වය ප්‍රතිෂ්ඨාපනය කිරීම සඳහා අනුගමනය කළ යුතු ප්‍රතිපත්ති පිළිබඳව උපදෙස් දෙමින් සහ අතීතයේ ප්‍රතිපත්ති ආපසු හැරවීමට උදවු කරන්නෙමු. ප්‍රමාණවත් සාර්ව ආර්ථික ප්‍රතිපත්ති රාමුවක් ක්‍රියාත්මක වන තුරු, ලෝක බැංකුව ශ්‍රී ලංකාවට නව මූල්‍ය පහසුකම් ලබා දීමට සැලසුම් කරන්නේ නැත,” යනුවෙන් එම නිවේදනයේ වැඩිදුරටත් සඳහන්.\nඅදාල ට්විටර් පණිවිඩ පහතින්",
       "URL": "https://www.hirunews.lk/305721/අපි-ශ්‍රී-ලංකාවට-ඩොලර්-මිලියන-700ක්-දෙනවා-කිව්වේ-නෑ-ආසියානු-කලාපීය-ලෝක-බැංකු-අධ්‍යක්ෂ",
       "Category": "Local News",
       "Parent URL": "https://www.hirunews.lk/local-news.php?pageID=1132"
}