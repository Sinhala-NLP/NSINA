{
       "Source": "hirunews",
       "Timestamp": "Sunday, 26 July 2020 - 12:15",
       "Headline": "IDH රෝහලෙන් පැනගිය කොරෝනා ආසාදිතයා කන්දකාඩු නිරෝධායන මධ්‍යස්ථාන රෝහලට - සැඟවූ තොරතුරු බුද්ධි අංශ හෙළි කරගනී (වීඩියෝ)",
       "News Content": "IDH රෝහලෙන් පැනගොස් සිටියදී අත්අඩංගුවට ගනු ලැබූ කොරෝනා වෛරස් ආසාදිතයා කන්දකාඩු නිරෝධායන මධ්‍යස්ථානයේ රෝහලට යොමුකර තිබෙනවා.\nමේ අතර අයි.ඩී.එච්. රෝහලෙන් පලාගිය කොරෝනා ආසාදිතයා ආගිය තැන් පිළිබඳ සියලූ තොරතුරු බුද්ධි අංශ මගින් අනාවරණ කරගෙන තිබෙනවා.\nඒ අනුව එම ස්ථානවලට ගොස් අවශ්‍ය පියවර ගැනීම මේ වනවිටත් සිදුකරමින් පවතින බව යුද හමුදාපති ලූතිනන් ජෙනරාල් ශවේන්ද්‍ර සිල්වා ප්‍රකාශ කළා.\nමෙම සිද්ධියෙන් පසු කොරෝනා ආසාදිතයන් ප්‍රතිකාර ලබන රෝහල්වල ආරක්ෂාව දැඩි කිරීමටද පියවර ගෙන තිබෙනවා.\nඅයි.ඩී.එච්. රෝහලේ ප්‍රතිකාර ලැබූ කොරෝනා ආසාදිතයෙකු එම රෝහලෙන් පලාගියේ පෙරේදා දිනයේදියි.\nඉන්පසුව ඔහු ජාතික රෝහලේදී යළි සොයාගැනුනු අතර, ඒ දක්වා පැමිණි ගමන් මග පිළිබඳව රෝගියා විසින් අනාවරණයක් සිදුකර තිබුණා.\nකෙසේ වෙතත් වැඩිදුර පරීක්ෂණවලදි හෙළිවූයේ පැනගිය ආසාදිතයා සිය ගමන් මග පිළිබඳව ලබාදී තිබූ තොරතුරු සාවද්‍ය බවයි.\nඑමෙන්ම විදෙස් ගතව සිටින ශ්‍රී ලාංකිකයන් මෙරටට ගෙන්වීම යළි ආරම්භ කරන බවද යුද හමුදාපතිවරයා ප්‍රකාශ කළා.\nඔහු මේ බව සඳහන් කළේ කොළඹ ඊයේ පැවති ආගමික උත්සවයකින් පසුව මාධ්‍ය වෙත අදහස් දක්වමින්.\nඊයේ දිනයේදී ආසාදිතයන් හයදෙනෙකු හඳුනාගැනීමෙන් පසු මේ වනවිට මෙරට කොරෝනා ආසාදිතයන්ගේ සංඛ්‍යාව දැක්වෙන්නේ 2770ක් ලෙසයි.\nඑමෙන්ම පසුගිය මාස කිහිපය තුළ පුද්ගලයන් 25,826 දෙනෙකු සිය නිරෝධායන කටයුතු අවසන් කර නිවෙස් වෙත පිටත්ව ගොස් තිබෙනවා.\nමේ අතර එළඹෙන මහ මැතිවරණයෙන් පසු ලබන අගෝස්තු 10 වනදා සියලූ රජයේ පළමු ශ්‍රේණියේ සිට 13 ශ්‍රේණිය දක්වා සම්පූර්ණයෙන් විවෘත කිරීමට සූදානම් කර ඇති බව අධ්‍යාපන අමාත්‍යාංශය ප්‍රකාශ කළා.\nපුද්ගල දුරස්ථභාවය අනුව පන්ති කාමර සකස් කිරීමට කටයුතු කර ඇති අතර, පාසල් තුළදී ඇතිවන සෞඛ්‍යමය පිළිබඳ ගැටළු අධ්‍යයනය කිරීම සඳහා පාසල් මට්ටමින් කමිටුව බැගින් පත් කිරීම පිළිබඳවද අධ්‍යාපන අමාත්‍යාංශයේ අවධානය මේ වනවිට යොමුව තිබෙනවා.\nමේ අතර, යාපනය - ඓතිහාසික නල්ලූර් කෝවිලේ වාර්ෂික මංගල්‍යය දැඩි සෞඛ්‍ය ආරක්ෂිත පියවර අනුගමනය කරමින් ඊයේ සිට ආරම්භ කෙරුණා.",
       "URL": "https://www.hirunews.lk/246425/idh-රෝහලෙන්-පැනගිය-කොරෝනා-ආසාදිතයා-කන්දකාඩු-නිරෝධායන-මධ්‍යස්ථාන-රෝහලට-සැඟවූ-තොරතුරු-බුද්ධි-අංශ-හෙළි-කරගනී-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2559"
}