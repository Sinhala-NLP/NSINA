{
       "Source": "hirunews",
       "Timestamp": "Tuesday, 07 November 2017 - 18:39",
       "Headline": "අවිස්සාවේල්ලේ තරුණයෙකු පෙම්වතිය බැඳ දමා ඇය ඉදිරියේ දිවි නසාගනී",
       "News Content": "අවිස්සාවේල්ලේ තරුණයෙකු පෙම්වතිය බැඳ දමා ඇය ඉදිරියේ දිවි නසාගනී\nපෙම් සබඳතාවක් මුල් කරගනිමින් පෙම්වතිය ඉදිරියේ තරුණයෙකු ගෙළ වැළලාගෙන සියදිවි හානිකරගැනීමේ පුවතක් අවිස්සාවේල්ල - කොස්ගම - මිරිස්වත්ත ප්‍රදේශයෙන් හිරු ප්‍රවෘත්ති අංශයට වාර්තාවුණා.\nඊයේ රාත්‍රියේ මෙලෙස මියගොස් ඇත්තේ 22 හැවිරිදි වියේ පසුවූ අවිස්සාවේල්ල - කුඩගම ප්‍රදේශයේ පදිංචි තරුණයෙක්.\nමොහු 15 හැවිරිදි පාසල් සිසුවියක වන අදාළ තරුණිය සමඟ මීට මාස 3 කට පමණ පෙර මෙම පෙම් සබඳතාව ඇති කරගෙන ඇති අතර, තරුණයාගේ පාර්ශවයෙන් ඊට විරෝධය පළ කර තිබෙනවා.\nඊයේ රාත්‍රියේ ඔහු තරුණියගේ මව නිවසේ නොමැති අවස්ථාවක එහි ගොස් ඇත්තේ ඇය වෙනත් තරුණයෙකු සමඟ පෙම් සබඳතාවක් පවත්වන බවට ලද තොරතුරක් සම්බන්ධයෙන් කරුණු විමසීම සඳහායි.\nඑහිදී ඇතිවූ බහින්බස්වීමක් දුරදිග යාමෙන් තරුණයා කෝපයට පත්ව පෙම්වතියගේ අත්පා බැඳ නිවසේ ජනේලයක ගැට ගසා තිබෙනවා.\nඅනතුරුව එම තරුණයා, ඇය ඉදිරියේ සියදිවි හානිකරගෙන ඇති බවයි කොස්ගම පොලීසිය සඳහන් කළේ.\nමෙම තරුණියගේ පියා සහ සහෝදරයෙකුද අදාළ නිවසේදීම මීට ටික කාලයකට පෙර ගෙළ වැළලාගෙන සියදිවි නසා ගෙන තිබීම විශේෂත්වයක්.\nඑසේම මීට පෙර අවස්ථාවක මෙම තරුණයාද සියදිවි හානිකරගැනීමට උත්සහ කර ඇති බවටයි පොලීසිය සඳහන් කළේ.",
       "URL": "https://www.hirunews.lk/175488/අවිස්සාවේල්ලේ-තරුණයෙකු-පෙම්වතිය-බැඳ-දමා-ඇය-ඉදිරියේ-දිවි-නසාගනී",
       "Category": "Local News",
       "Parent URL": "https://www.hirunews.lk/local-news.php?pageID=4230"
}