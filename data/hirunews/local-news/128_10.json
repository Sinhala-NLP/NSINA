{
       "Source": "hirunews",
       "Timestamp": "Thursday, 03 August 2023 - 12:45",
       "Headline": "එකම පවුලේ පස්දෙනෙක් සිය දිවි නසාගෙන - අන්තිමයා දිවි නසා ගත්තේ ඊයේ",
       "News Content": "එප්පාවල, සඳරැස්ගම ප්‍රදේශයේ එකම පවුලේ සාමාජිකයන් පස් දෙනෙක් සිය දිවි නසා ගෙන තිබෙන පුවතක් වාර්තා වෙනවා.\nමෙම සිද්ධිය සැලවූයේ ඊයේ (02) එප්පාවල, සඳරැස්ගම ප්‍රදේශයේ නිවසක් තුළ 24 හැවිරිදි තරුණයකු ගෙල වැලලාගෙන සිය දිවි නසා ගෙන ඇති බවට වාර්තා වුණු පුවතත් සමඟයි.\nඑප්පාවල පොලිසිය සඳහන් කළේ, මෙලෙස ඊයේ සිය දිවි නසා ගෙන ඇත්තේ තුසිත සම්පත් බණ්ඩාර නමැති තරුණයෙක් බවයි.\nඔහු ගාල්ල ප්‍රදේශයේ රැකියා ස්ථානයේ සිට එප්පාවල පිහිටි ඔහුගේ නිවසට පැමිණ මෙලෙස ඊයේ සිය දිවි හානි කර ගෙන තිබෙනවා.\nඒ මොහොතේ නිවසේ කිසිවකුත් රැඳී සිට නැති අතර වේලාව පස්වරු 12.00 ට ආසන්න වේලාවකදී ඔහු සිය දිවි නසා ගන්නට ඇතැයි පොලිසිය සැක පළ කරනවා.\nනිවසේ කාමරයක් තුළදී ඔහු දිවි නසාගෙන ඇති බව අසල නිවසක කාන්තාවක් පොලිසියට කළ දැනුම්දීමක් මත විමර්ශන ආරම්භ කර තිබෙනවා.\nගාල්ල ප්‍රදේශයේ පදිංචි සිය සොයුරා සමඟ බහින්බස්වීමක් මෙලෙස සිය දිවි නසා ගැනීමට හේතු වන්නට ඇතැයි පොලිසිය සැක පළ කරනවා.\nමෙලෙස සිය දිවි නසා ගත් තරුණයාගේ සොයුරන් තිදෙනකු හා සොයුරියක ද මීට පෙර සිය දිවි නසා ගෙන ඇති බව අනාවරණය වූ බව පොලිසිය පවසනවා.\nඒ අනුව එම පවුලේ පස්වැන්නා ලෙස මොහු ද සිය දිවි හානි කර ගෙන ඇති බවයි වාර්තා වන්නේ.\nමීට වසර කීපයකට පෙර ඔහුගේ සොයුරකු හා සොයුරියක තලාව ප්‍රදේශයේදී දුම්රියට පැන සිය දිවි නසාගෙන ඇති බවත්, මෙම තරුණයා සිය දිවි නසා ගත් නිවස පිහිටි ගෙවත්තේම තවත් සොයුරකු සිය දිවි නසා ගෙන ඇති බවත්, මෙම තරුණයා ගෙල වැලලාගත් කාමරයේම ඔහුගේ සොයුරකු සිය දිවි නසා ගෙන ඇති බවටත් පොලිසියට අනාවරණය වී තිබෙනවා.\nඒ අනුව එම පවුලේ සොයුරු සොයුරියන් 07 දෙනෙකුගෙන් පස් දෙනකුම වරින් වර සිය දිවි නසා ගෙන ඇතැයි වාර්තා වෙනවා.\nමෙම සිද්ධිය සම්බන්ධයෙන් එප්පාවල පොලිසිය වැඩිදුර විමර්ශන සිදු කරනවා.",
       "URL": "https://www.hirunews.lk/343477/එකම-පවුලේ-පස්දෙනෙක්-සිය-දිවි-නසාගෙන-අන්තිමයා-දිවි-නසා-ගත්තේ-ඊයේ",
       "Category": "Local News",
       "Parent URL": "https://www.hirunews.lk/local-news.php?pageID=128"
}