{
       "Source": "hirunews",
       "Timestamp": "Sunday, 26 February 2023 - 14:25",
       "Headline": "සරු නොවූ කවුඩුල්ලේ අස්වැන්න (වීඩියෝ)",
       "News Content": "මැදිරිගිරිය, කවුඩුල්ල ගොවි ව්‍යාපාරයේ වී ගොවීන් සතු අස්වැන්න මිලදී ගැනීමට මධ්‍යස්ථානයක් නොමැති වීම හේතුවෙන් එම ගොවීන් පීඩාවට පත්ව සිටිනවා.\nගොවීන් චෝදනා කරන්නේ, මහා පරිමාණ වී මෝල් ව්‍යාපාරිකයන් විසින් තම අස්වැන්න ඉතා අඩු මුදලට මිල දී ගන්නා බවයි.\nමැදිරිගිරිය, කවුඩුල්ල ගොවි ව්‍යාපාරයේ වී ගොවීන් සිය කුඹුරු අස්වැන්න නෙලීම මේ වනවිට ආරම්භ කර තිබෙනවා.\nනමුත් ගොවීන් චෝදනා කරන්නේ විජේපුර , මැදිරිගිරිය , දියසෙන්පුර සහ දිවුලංකඩවල ප්‍රදේශයන් හි වගා කටයුතු සිදු කරන ගොවීන්ගේ වී අස්වනු මිලදී ගැනීමට වී අලෙවි මණ්ඩලයට අයත් කිසිදු ගබඩාවක් තවමත් විවෘත කර නොමැති බවයි.\nමේ හේතුවෙන් තම වී අස්වනු ප්‍රදේශයේ සිටින මහා පරිමාණ වී මෝල් ව්‍යාපාරිකයන්ට කුණු කොල්ලයට විකුණා දැමීමට සිදුව ඇති බවයි ගොවීන් මැසිවිලි නගන්නේ.\nමේ අතර පොළොන්නරුව දිස්ත්‍රික්කයට අයත් මැදිරිගිරිය ප්‍රාදේශීය ලේකම් කොට්ඨාසයේ කුමුදුපුර ප්‍රදේශයේ මෙවර මහ කන්න යටතේ, කුඹුරු අක්කර 200කට වැඩි ප්‍රමාණයක් අස්වද්දා තිබෙනවා.\nමේ වනවිට එම අස්වනු නෙලීමේ කටයුතු ආරම්භ කර ඇතත් වී අස්වැන්න පවතින්නේ පහළ මට්ටමක බවයි ගොවීන් පවසන්නේ.\nගොයම් කහවීමේ රෝගී තත්ත්වය සහ නිසි කලට පොහොර නොලැබීම හමුවේ මෙම තත්ත්වය උද්ගතව ඇති බව ඔවුන් පෙන්වා දෙනවා.\nමේ වනවිට පෞද්ගලික වෙළෙඳුන් රුපියල් 80ක් වැනි අඩු මිලක් යටතේ වී මිලදී ගැනීම තුළ තමන් තවදුරටත් අසරණ වී ඇති බැවින් රජය විසින් පනවා ඇති රුපියල් 100 යේ පාලන මිල 120ක් දක්වා වැඩිකර දෙන ලෙසයි ගොවීන් ඉල්ලා සිටින්නේ.\nමේ අතර අම්පාර ගල්ඔය වම් ඉවුර ජනපදයේ මහකන්නයේ අස්වනු නෙලීම ආරම්භ කර තිබෙනවා.\nඑම ප්‍රදේශයේ ගොවීන් ද චෝදනා කරන්නේ පෞද්ගලික වෙළෙඳුන් කුණු කොල්ලයට වී මිලදී ගන්නා බවයි.\nවී කිලෝවක් සඳහා ඔවුන් ලබා දෙන්නේ රුපියල් 60ක් - 70ක් අතර මිලක් බව ඔවුන් පවසනවා.\nකන්තලේ ප්‍රදේශයේ ද ගොඩ වී අස්වැන්න නෙලා අවසන් වී ඇති අතර මහයායේ අස්වනු නෙලීම මේ වන විට ආරම්භ වී තිබෙනවා.\nකෙසේ වුවත් තවමත් රජයේ වී මිල දී ගැනීම ආරම්භ වී නොමැති බවයි ගොවීන් පවසන්නේ.",
       "URL": "https://www.hirunews.lk/328375/සරු-නොවූ-කවුඩුල්ලේ-අස්වැන්න-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=511"
}