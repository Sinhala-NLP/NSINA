{
       "Source": "hirunews",
       "Timestamp": "Sunday, 18 June 2017 - 14:18",
       "Headline": "ශ්‍රී ලංකා යුද හමුදා විද්‍යාපිඨයෙන් තවත් කෙඩෙට් නිලධාරීන් 60 දෙනෙක් අධිකාරියට",
       "News Content": "ශ්‍රී ලංකා යුද්ධ හමුදා විද්‍යාපීඨයෙන් සාර්ථකව පුහුණුව නිම කළ කෙඩෙට් නිලධාරීන් 60 දෙනෙකු සෙනසුරාදා (17) දින පැවති වර්ණවත් පෙළපාලියකින් විසිර යනු ලැබුවා.\nයුද්ධ හමුදාධිපති ලුතිනන් ජෙනරාල් ක්‍රිෂාන්ත ද සිල්වාගේ ආරාධනයෙන් මෙහි ප්‍රධාන ආරාධිත අමුත්තා ලෙස ආරක්ෂක රාජ්‍ය ආමාත්‍ය රුවන් විජේවර්ධන සහභාගි වුණා.\nශ්‍රී ලංකා යුද්ධ හමුදා විද්‍යාපීඨ පිවිසුම් දොරටුව අභියස දී යුද්ධ හමුදාධිපතිතුමා සහ ශ්‍රී ලංකා යුද්ධ හමුදා විද්‍යාපීඨයේ සේනාවිධායක විසින් ප්‍රධාන ආරාධිත අමුත්තා ඉතා උණුසුම් ලෙස පිළිගත් අතර, ඉන් අනතුරුව දිනයේ ප්‍රථම අංගය ලෙස ආරක්ෂක රාජ්‍ය ආමාත්‍යතුමා විසින් එම විද්‍යාපීඨයේ රණවිරු ස්මාරකය වෙත මල් කළඹක් තබා රට දැය වෙනුවෙන් තම ජීවිත පූජා කළ රණවිරුවන් සිහිකරනු ලැබුවා.\nදවසේ ප්‍රධාන අංගය වූ විසිරයෑමේ පෙළපාලියේ ආරම්භය සනිටුහන් කරමින් එහි අණදෙන්නා වූ  ශ්‍රී ලංකා පාබල හමුදාවේ මේජර් එච්.ආර්.ඒ.ජේ.කේ.කේ බස්නායක විසින් ප්‍රධාන ආරාධිත අමුත්තාගෙන් අවසර ගැනිමෙන් අනතුරුව පෙළපාලියේ මුලික අදියර ආරම්භ කළා.\nඑහිදි මෙම කෙඩෙට් නිලධාරීන් වෙත අධිකාරිය සංකේතවත් කරමින් ප්‍රධාන ආරාධිත අමුත්තා විසින් අසිපත් පිළිගැන් වූ අතර, අනතුරුව නව නිලධාරීන් විසින් ප්‍රධාන ආරාධිත අමුත්තා වෙත ආචාර පෙළපාලියක් ද පිරිනමනු ලැබුවා.\nමෙහිදි කෙඩෙට් නිලධාරී පාඨමාලා අංක 83 සහ ස්වේච්ඡා කෙඩෙට් නිලධාරී පාඨමාලා අංක 57 හි පිළිවෙලින් බලඇණි මෙහෙයුම් නිලධාරී ඩි.යූ.අයි.එල් ගොඩකුඹුරේගේදර සහ ඛණ්ඩ මෙහෙයුම් නිලධාරී ඒ.සී.පී. කුමාර දක්ෂතම කෙඩෙට් නිලධාරීන්ට හිමි අසිපත් හිමි කරගත්තා.",
       "URL": "https://www.hirunews.lk/163838/ශ්‍රී-ලංකා-යුද-හමුදා-විද්‍යාපිඨයෙන්-තවත්-කෙඩෙට්-නිලධාරීන්-60-දෙනෙක්-අධිකාරියට",
       "Category": "Local News",
       "Parent URL": "https://www.hirunews.lk/local-news.php?pageID=4463"
}