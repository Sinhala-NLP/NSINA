{
       "Source": "hirunews",
       "Timestamp": "Wednesday, 23 March 2016 - 10:03",
       "Headline": "UPDATE:   විදුලි බිද වැටීම ගැන කමිටු වාර්තාව ජනපතිට භාරදීම කල් යයි",
       "News Content": "පසුගියදා සිදුවූ විදුලි බිද වැටීම් ඇතුළු විදුලිබල ක්ෂේත්‍රයේ පවතින ගැටලූ පිලිබදව සොයා බැලීමට පත් කළ කැබිනට් අනුකමිටුවේ වාර්තාව ජනාධිපතිවරයා වෙත භාරදීම කල් දමා තිබෙනවා.\nමීට පෙර විදුලිබල සහ පුනර්ජනනීය බලශක්ති අමාත්‍යාංශය නිවේදනය කර තිබුණේ අද (23) දිනයේ මෙම වාර්තාව ජනාධිපතිවරයා වෙත භාර දෙන බවයි.\nකැබිනට් අනුකමිටුව සිය අවසන් නිරීක්ෂණ මේ වනතුරුත් සකස් කර නොතිබීම අදාළ වාර්තාව ජනාධිපතිවරයා වෙත භාරදීම කල් දැමීමට හේතුවී තිබෙනවා.\nකෙසේ වෙතත් විදුලිබල නියෝජ්‍ය අමාත්‍ය අජිත් පී පෙරේරා හිරු ප්‍රවෘත්ති අංශයට සඳහන් කළේ කැබිනට් අනුකමිටුව අද රාත්‍රීයේ රැස්වී මේ පිළිබද අවසන් එකගතාවයකට පැමිණෙන බවයි.\nමේ අතර විදේශීය විශේෂඥයින්ගේ නිගමනයන්ට අනුව ජාතික විදුලි සැපයුමේ සිදුකළ යුතු ප්‍රතිසංස්කරණයන් ඊයේ සිට ආරම්භ කළ බව විදුලිබල අමාත්‍යාංශය ප්‍රකාශ කළා.\nවිශේෂයෙන් ට්‍රාන්ස්ෆෝමර පිළිබඳව වැඩි අවධානයක් යොමු කෙරෙන බවයි එම අමාත්‍යාංශය සඳහන් කළේ.\nජාතික විදුලි සැපයුමේ අවදානම්කාරී තත්ත්වයන් පිළිබඳව වැඩි අවධානයක් යොමු වූයේ පසුගියදා බියගම ප්‍රදේශයේ ට්‍රාන්ස්ෆෝමරයක් පුපුරා යාමත් සමඟ අඛණ්ඩ විදුලි සැපයුමට සිදුවු බාධාවයි.\nඉන් අනතුරුව කොටුගොඩ ප්‍රදේශයේ තවත් ට්‍රාන්ස්ෆෝමරයක් පුපුරා ගියා.\nට්‍රාන්ස්ෆෝමරවල සිදුවු මෙම පිපිරීම් සහ ප්‍රධාන විදුලි රැහැන් පද්ධතියේ පවතින දෝෂයන් පිළිබඳ සොයා බැලීමට ජපන් සහ ජර්මානු විශේෂඥයන් පිරිසකට රජය විසින් ආරාධනා කරනු ලැබුවේ මීට දින කිහිපයකට පෙරයි.\n---------------------------------------------------------------------\nවිදුලි ගැටලූ විසඳීම සදහා පත් කෙරුණු කැබිනට් අනුකමිටුවේ වාර්තාව ජනාධිපති මෛත්‍රීපාල සිරිසේන වෙත අද භාරදීමට නියමිතව තිබෙනවා.\nමේ සම්බන්ධයෙන් අවසන් සමාලෝචනය පෙරේදා සිදුකෙරුණු අතර ඒ අනුව අද දිනයේ කඩිනම් වාර්තාවක් ජනාධිපතිවරයා වෙත ඉදිරිපත් කරන බවයි මෙම කමිටුවේ සභාපති විදුලිබල හා පුනර්ජනනීය බලශක්ති අමාත්‍ය රංජිත් සියඹලාපිටිය සදහන් කළේ.\nවිදුලිබල ක්ෂේත්‍රයේ තාක්ෂණික වෙනස්කම් කළමනාකරණය හදිසි ආපදාවන් සදහා මුහුණදීම ඇතුලූ ආසන්නයේ සිදුවූ විදුලි බිඳ වැටීම සම්බන්ධයෙන් ද මෙහි කරුණු ඇතුළත්.\nජනාධිපතිවරයා විසින් මෙම කැබිනට් අනුකමිටුව පත් කෙරුණු අතර අමාත්‍යවරුන් වන සුසිල් ප්‍රේමජයන්ත පාඨලී චම්පික රණවක චන්දිම වීරක්කොඩි සාගල රත්නායක ද ඊට ඇතුළත්.\nඑමෙන්ම, නියෝජ්‍ය අමාත්‍යවරුන් වන අජිත් පී පෙරේරා සහ ඉරාන් වික්‍රමරත්න මෙම අනුකමිටුවේ අනෙකුත් සාමාජිකයින් වනවා.",
       "URL": "https://www.hirunews.lk/129158/update-විදුලි-බිද-වැටීම-ගැන-කමිටු-වාර්තාව-ජනපතිට-භාරදීම-කල්-යයි",
       "Category": "Local News",
       "Parent URL": "https://www.hirunews.lk/local-news.php?pageID=5119"
}