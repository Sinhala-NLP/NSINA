{
       "Source": "hirunews",
       "Timestamp": "Wednesday, 23 November 2016 - 6:37",
       "Headline": "ඇවන්ගාඩ් නැව ගැන තීන්දුව අද",
       "News Content": "නඩු  භාණ්ඩයක් ලෙස ගාලූ වරායේ නැංගුරම් ලා ඇති ඇවන්ගාඩ් නෞකාව මුදාහරිනවාද, එසේ නොමැතිනම් අබලි ද්‍රව්‍යයක් ලෙස වෙන්දේසි කරනවාද යන්න පිළිබඳ නියෝගය අද ප්‍රකාශයට පත් කිරීමට නියමිතයි.\nගාල්ල ප්‍රධාන මහේස්ත්‍රාත් නිලුපුලී ලංකාපුර මෙම නෞකාව පිළිබඳ තීන්දුවක් ලබාදෙන බව ප්‍රකාශ කළේ පසුගිය 9 වන දායි.\nඑදින නැව මුදාහැරීමට කොන්දේසි කිහිපයක් ඉදිරිපත් කළ රජයේ නීතීඥවරයා එය මුදාහැරීම පිළිබඳ විරෝධයක් නොමැති බව ප්‍රකාශ කළා.\nඇමරිකානු ඩොලර් ලක්ෂ දෙකක බැඳුම්කරයක් මත එය මුදාහැරිය යුතු බවත්, ඉන්පසු නැව සම්බන්ධයෙන් ගන්නා ක්‍රියාමාර්ග සඳහා අධිකරණයේ අවසරය ලබාගත යුතු බවත් ඔහු එහිදී ඉදිරිපත් කළ කොන්දේසියි.\nකෙසේ වෙතත්, වසරකට වැඩි කාලයක් නැංගුරම් ලා තිබූ මෙම නැවේ නඩත්තුව වෙනුවෙන් රුපියල් මිලියන 77 කට වැඩි මුදලක් වැය වී ඇති බව සඳහන් කළ ඇවන්ගාඩ්  සමාගමේ නීතීඥවරු ඒ වෙනුවෙන් තවත් විශාල මුදලක් වැය කිරීම ගැටළුසහගත බව ප්‍රකාශ කළා.\nඔවුන් වැඩිදුරටත් සඳහන් කළේ වසර 30ක් පැරණි නැවේ සියලු නඩත්තු කටයුතුවලින් සමාගම ඉවත්ව ඇති බැවින් ඊට හානියක් සිදුවී සමුද්‍ර දූෂණයක් සිදුවුවහොත් එහි වගකීම රජය භාරගත යුතු බවයි.\nකරුණු සැළකිල්ලට ගත් විනිසුරුවරිය මෙම නැව සම්බන්ධයෙන් නියෝගය අද ලබාදෙන බවත්, දැනට අත්අඩංගුවට ගෙන සිටින ඇවන්ගාඩ් නැවේ කපිතාන්වරයා අද දක්වා රක්ෂිත බන්ධනාගාර ගත කිරීමටත් පසුගිය 9 වන දා නියෝග කළා.",
       "URL": "https://www.hirunews.lk/148119/ඇවන්ගාඩ්-නැව-ගැන-තීන්දුව-අද",
       "Category": "Local News",
       "Parent URL": "https://www.hirunews.lk/local-news.php?pageID=4784"
}