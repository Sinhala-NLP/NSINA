{
       "Source": "hirunews",
       "Timestamp": "Monday, 26 June 2023 - 19:48",
       "Headline": "අස්වැසුමට අභියාචනා ලක්ෂයක් - විරෝධතාවක ගිය පොහොට්ටුවේ මන්ත්‍රීට දිඹුලාගලදී විරෝධය",
       "News Content": "ප්‍රාදේශිය ලේකම් කාර්යාල ඉදිරිපිට විරෝධතා සහ උද්ඝෝෂණවල නොයෙදී අභියාචනා සහ විරෝධතා ඉදිරිපත් කරන ලෙස සුබසාධක ප්‍රතිලාභි මණ්ඩලයේ සභාපති බි.විජයරත්න ඉල්ලීමක් කරනවා.\nරජයේ ප්‍රවෘත්ති දෙපාර්තමේන්තුවේ අද පැවති මාධ්‍ය හමුවකට එක්වෙමින් ඔහු කියා සිටියේ අවසන් ප්‍රතිලාභි නාම ලේඛනය සකස් කිරීමට එය ඉවහල් වනු ඇති බවයි.\nකෙසේ වෙතත්, අස්වැසුම වැඩසටහන හරහා සහන ලැබිය යුතු එහෙත් ලැයිස්තුවට නම ඇතුළත් නොවු බොහෝ පිරිසක් අද අභියාචනා ඉදිරිපත් කිරිමට ප්‍රාදේශීය ලේකම් කාර්යාල වෙත පැමිණ විරෝධතාවල නිරත වුනා.\nදිළිදු පවුල් සදහා රජයේ ප්‍රතිලාභ සැලසීමේ අරමුණින් අස්වැසුම සුභ සාධන වැඩසටහන ක්‍රියාත්මක කිරීම රජය විසින් ආරම්භ කළ අතර සංක්‍රාන්තික , අවදානමකට ලක්වූ, දුප්පත් සහ අන්ත දිළිදු යන කාණ්ඩ 04ක් යටතේ අස්වැසුම ප්‍රතිලාභ ගෙවීම් සිදු කෙරෙනවා.\nඅබාධිත, වැඩිහිටි සහ වකුගඩු රෝගීන්ද ඊට ඇතුළත්. ඒ පිළිබද තොරතුරු දිර්ඝ කාලයක් තිස්සේ එක්රැස් කිරීමෙන් අනතුරුවයි ප්‍රතිලාභි නාමලේඛන පසුගියදා ප්‍රසිද්ධ කෙරුණේ.\nඑහෙත් එම නාමලේඛනවල සහන ලැබිය යුතු පුද්ගලයින් ඇතුලත් නොකර සහන ලැබිමට නුසුදුසු පුද්ගලයින් ලැයිස්තුවට ඇතුලත් කර ඇති බවට පාර්ශව රැසකින් චෝදනා එල්ල වුනා.\nකෙසේ වෙතත්, දේශපාලන උසි ගැන්වීම් හෝ වෙනත් බාහිර බලපෑම්වලට නතු නොවී ලබන මස 10 වනදා දක්වා අභියචනා ඉදිරිපත් කරන ලෙසයි ජනාධිපති මාධ්‍ය අංශය නිවේදනය කළේ.\nඒ අනුව, අභියාචනා සහ විරෝධතා ගොනු කිරිමට දිවයිනේ ප්‍රදේශ කිහිපයක ජනතාව ඔවුන්ට අයත් ප්‍රාදේශීය ලේකම් කාර්යාල වෙත අද පැමිණ සිටියා. දෘශ්‍යාබාධිත පිරිසක් කොලොන්නාව ප්‍රාදේශිය ලේකම් කාර්යාලයට අභියචනා ඉදිරිපත් කල බවයි අප වාර්තාකරු සදහන් කළේ.\nමේ අතර ඇතැම් ප්‍රදේශවල අභියාචනා සහ විරෝධතා ඉදිරිපත් කිරිමට පැමිණී පිරිස අතර උණුසුම්කාරි තත්ත්වයන්ද හටගත් අතර බොහෝ ප්‍රදේශවල දැඩි තදබදයන්ද දක්නට ලැබුනා.\nඅස්වැසුම ප්‍රතිලාභ නාම ලේඛනය තුළින් බලවත් අසාධාරණයක් සිදුව ඇති බව පවසමින් දිඹුලාගල ප්‍රාදේශීය ලේකම් කාර්යාලය ඉදිරිපිටින් මාර්ගය අවහිර කරමින් පිරිසක් අද විරෝධතාවක නිරත වුනා.\nමෙම විරෝධතාවය පැවැත්වෙන ස්ථානයට පැමිණි ශ්‍රී ලංකා පොදුජන පෙරමුණේ පාර්ලිමේන්තු මන්ත්‍රී ජගත් සමරවික්‍රම අදහස් දැක්වීමත් සමග විරෝධතාවයේ නිරතව සිටි පිරිසගෙන් එල්ල වුයේ දැඩි විරෝධයක්.\nපසුව ඔහු විශේෂ ආරක්ෂාවක් යටතේ දිඹුලාගල ප්‍රාදේශීය ලේකම් කාර්යාලය වෙත රැගෙන යාමට පොලිසිය කටයුතු කළා.\nඑමෙන්ම, අම්බලන්තොට මල්පෙත්තාව ප්‍රාදේශිය ලේකම් කාර්යාලය ඉදිරිපිටින් කොළඹ - කතරගම ප්‍රධාන මාර්ගය අවහිර කරමින් ජනතාව විරෝධතාවයේ නිරත වුයේ සිය නම ප්‍රතිලාභි ලැයිස්තුවෙන් ඉවත්කර ඇති බව පවසමින්.\nඑහිදි මාර්ගයේ රථ වාහන ගමනා ගමනට දැඩි බාධා එල්ලවුනා. එහිදි මාර්ගයේ ගමන් ගත් රථවහන රියදුරන් සහ විරෝධතාකරුවන් අතර ඇතිවුයේ මෙවන් උණුසුම් තත්ත්වයක්.\nමේ අතර, අස්වැසුම ප්‍රතිලාභ නොලැබුන බව පවසමින් කාන්තාවන් පිරිසක් බලන්ගොඩ - ඉඹුල්පේ ප්‍රාදේශිය ලේකම් කාර්යාලය අසලට පැමිණ හඩා වැටුණා.\nමේ අතර, අස්වැසුම් ප්‍රතිලාභ නොලැබුන බව පවසමින් මීගමුවේදි ධීවර කර්මාන්තයේ නිරත කාන්තාවක්ද අද විරෝධතා පාගමනක නිරත වුණා.\nකෙසේ වෙතත් රජයේ ප්‍රවෘත්ති දෙපාර්තමේන්තුවේ අද පැවති මාධ්‍ය හමුවේදී සුබසාධක ප්‍රතිලාභි අධ්‍යක්ෂ මණ්ඩල සමාජික කමල් පද්මසිරි කියා සිටියේ මේ වන විට ප්‍රතිලාභි නාමලේඛන සම්බන්ධයෙන් අභියාචනා ලක්ෂයක් පමණ ලැබී ඇති බවයි.",
       "URL": "https://www.hirunews.lk/339172/අස්වැසුමට-අභියාචනා-ලක්ෂයක්-විරෝධතාවක-ගිය-පොහොට්ටුවේ-මන්ත්‍රීට-දිඹුලාගලදී-විරෝධය",
       "Category": "Local News",
       "Parent URL": "https://www.hirunews.lk/local-news.php?pageID=234"
}