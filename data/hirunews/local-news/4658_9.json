{
       "Source": "hirunews",
       "Timestamp": "Thursday, 16 February 2017 - 18:55",
       "Headline": "අදත් සයිටම් එරෙහි විරෝධතා",
       "News Content": "මාලඹේ පෞද්ගලික වෛද්‍ය විද්‍යාලය සම්බන්ධයෙන් තීරණයක් ලබාදීම සඳහා රජයට ලබාදී ඇති කාලය මේ වනවිට අවසන් වී ඇති බව රජයේ වෛද්‍ය නිලධාරීන්ගේ සංගමය පවසනවා.\nකොළඹ අද (16) පැවති මාධ්‍ය හමුවකට එක්වෙමින් එහි ලේකම් වෛද්‍ය නවීන්ද සොයිසා කියා සිටියේ ඒ අනුව ඉදිරි සතියේ දැඩි වෘත්තීය ක්‍රියාමාර්ග ගැනීමට සිදුවන බවයි.\nසයිටම් නඩු තීන්දුවෙන් පසු තවත් ජාත්‍යන්තර විශ්වවිද්‍යාල 06 ක් ශ්‍රී ලංකාවට පැමිණීමට කැමැත්තෙන් පසුවන බව කොළඹ අද පැවති උත්සවයකදී විශ්වවිද්‍යාල අධ්‍යාපන සහ මහාමාර්ග අමාත්‍ය ලක්ෂ්මන් කිරිඇල්ල ප්‍රකාශ කළා.\nමේ අතර, අදත් මාලඹේ පෞද්ගලික වෛද්‍ය විද්‍යාලයට විරෝධය පළ කරමින් දිවයිනේ රෝහල් කිහිපයක සහ නගරවල විරෝධතා පැවැත්වුණා.\nඇතැම් රෝහල්වල අද දිනයේත් කළු කොඩි ඔසවා තිබූ බවයි හිරු වාර්තාකරුවන් සඳහන් කළේ.",
       "URL": "https://www.hirunews.lk/154659/අදත්-සයිටම්-එරෙහි-විරෝධතා",
       "Category": "Local News",
       "Parent URL": "https://www.hirunews.lk/local-news.php?pageID=4658"
}