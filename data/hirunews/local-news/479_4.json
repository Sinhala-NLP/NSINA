{
       "Source": "hirunews",
       "Timestamp": "Monday, 13 March 2023 - 12:12",
       "Headline": "ලෝක ටෙස්ට් ශූරතාවලියේ ශ්‍රී ලංකාවට දොරටු වසමින් කිවියන් පළමු ටෙස්ට් තරගය ජය ගනියි",
       "News Content": "සංචාරක ශ්‍රී ලංකා කණ්ඩායම සහ නවසීලන්ත කණ්ඩායම අතර ක්‍රයිස්චර්ච් හි දී පැවති පළමු ටෙස්ට් තරගය ජයග්‍රහණය කරන්නට සත්කාරක නවසීලන්තය අද (13) සමත් වුණා.\nසිය පළමු ඉනිම සඳහා මුලින්ම පන්දුවට පහර දුන් ශ්‍රී ලංකාව සියල්ලන් දැවී ලකුණු 355ක් රැස් කරගත්තා.\nඑහිදී ශ්‍රී ලංකා කණ්ඩායම වෙනුවෙන් වැඩිම ලකුණුලාභියා වූයේ කුසල් මෙන්ඩිස්.\nඒ ලකුණු 87ක්.\nඉන් අනතුරුව දිමුත් කරුණාරත්න ලකුණු 50ක් ද, මැතිව්ස් ලකුණු 47ක් සහ ධනංජය ද සිල්වා ලකුණු 46ක් ද සිය පළමු ඉනිම වෙනුවෙන් ලබාගත්තා.\nපිළිතුරු ඉනිම සිය පළමු ඉනිම සඳහා කිවියන් පිළිතුරු වශයෙන් ලබාගත්තේ ලකුණු 373ක් පමණි.\nඒ අනුව ශ්‍රී ලංකා පළමු ඉනිමට වඩා කිවියන් ලකුණු 18ක් අතැතිව ඉදිරියෙන් සිටියා.\nසිය දෙවැනි ඉනිම ඇරඹූ ශ්‍රී ලංකා කණ්ඩායම තම දෙවැනි ඉනිම අවසානයේ ලබාගත් ලකුණු සංඛ්‍යාව සියල්ලන් දැවී 302යි.\nඒ අනුව නවසීලන්ත කණ්ඩායමට ශ්‍රී ලංකාවෙන් ජයග්‍රහණය සඳහා ලකුණු 285ක ඉලක්කයක් හිමිවුණා.\nකෙසේවෙතත් සිව්වැනි දිනය අවසන් වනවිට ලකුණු 285ක ඉලක්කයක් හඹා යාමට පිටියට පිවිසි නවසීලන්තය ලකුණු 28ක් ලබා සිටියේ එක් කඩුල්ලක් පමණක් දැවී.\nනමුත් තරගයේ අවසාන දිනය ආරම්භ කිරීමට බාධා කරමින් වර්ෂාවෙන් එල්ල වූ බාධාවත් සමගින් තරගය ඇරඹෙන විට දහවල් කාලය ද එළඹී තිබුණා.\nඉතා ප්‍රවේසමෙන් පන්දුවට පහරදෙමින් කිවි නායක විලියම්සන්ගේ 27 වැනි විශිෂ්ට ශතකයත් සමග නවසීලන්ත කණ්ඩායම ජයග්‍රහණයේ අභියසටම රැගෙන එන්නට සමත් වුණා.\nඉතාමත් තීරණාත්මක තරගයක් වූ පළමු ටෙස්ට් තරගයේ ජයග්‍රහණය අනිවාර්‍යය වූ ශ්‍රී ලංකා කණ්ඩායමට එය අහිමි වූයේ ලෝක කුසලාන ටෙස්ට් ශූරතාවයට ද දොරටු වසා දමමින්.\nනවසීලන්තය පළමු ටෙස්ට් තරගයේ ජයග්‍රහණය ලැබුවේ කඩුලු 02කින්.\nඅසිත ප්‍රනාන්දු ශ්‍රී ලංකා කණ්ඩායම වෙනුවෙන් කඩුලු 03ක් ද, ප්‍රභාත් ජයසූරිය කඩුලු 2ක් ද, රාජිත සහ ළහිරු කුමාර එක් කඩුල්ලක් ද බැගින් බිඳ හෙලුවා.\nතරගය අවසන් වන විට විලියම්සන් නොදැවී ලකුණු 122ක් ලබා සිටියා.\nමේ අතර අද තරග පරාජයත් සමඟ ජුනි 07 වනදා එංගලන්තයේ පැවැත්වෙන අවසන් තරඟයට ඕස්ටේ්‍රලියාව සමඟ ක්‍රීඩා කිරීමට සුදුසුකම් ලබාගත්තේ ඉන්දියාව යි.",
       "URL": "https://www.hirunews.lk/329812/ලෝක-ටෙස්ට්-ශූරතාවලියේ-ශ්‍රී-ලංකාවට-දොරටු-වසමින්-කිවියන්-පළමු-ටෙස්ට්-තරගය-ජය-ගනියි",
       "Category": "Local News",
       "Parent URL": "https://www.hirunews.lk/local-news.php?pageID=479"
}