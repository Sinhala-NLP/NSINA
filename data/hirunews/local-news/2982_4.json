{
       "Source": "hirunews",
       "Timestamp": "Saturday, 28 December 2019 - 6:46",
       "Headline": "උසස් පෙළ ගණිත අංශයේ දිවයිනේ ප්‍රථමයා කොළඹ ආනන්ද විද්‍යාලයෙන්, ප්‍රතිඵල ලේඛන අද උදෑසන පාසල්වලට",
       "News Content": "මෙවර උසස් පෙළ විභාගයේ ප්‍රතිඵල ඊයේ (27) රාත්‍රියේ අන්තර්ජාලයට නිකුත් කෙරුණා.\nඒ අනුව විභාගයට පෙනී සිටි අයදුම්කරුවන් තුන්ලක්ෂ 37,704 අතරින් විශ්වවිද්‍යාල ප්‍රවේශය සඳහා අයදුම් කිරීමට සුදුසුකම් ලබා ඇත්තේ එක්ලක්ෂ 81,126 ක් පමණයි.\nවිෂයන් තුනක් සඳහා නව නිර්දේශය යටතේ අයදුම්කරුවන් එක්ලක්ෂ 87,167 ක්ද, පැරණි නිර්දේශය යටතේ අයදුම්කරුවන් 94,619 ක් උසස් පෙළ විභාගය සඳහා මෙවර පෙනී සිටියා.\nවිභාගයට පෙනී සිටීමෙන් අනතුරුව ප්‍රතිඵල අත්හිටවූ අයදුම්කරුවන් සංඛ්‍යාව 71 ක්.\nකොළඹ හා ශ්‍රී ජයවර්ධනපුර අධ්‍යාපන කලාපවලට අයත් පාසල්වල ප්‍රතිඵල ලේඛණ අද (28) පෙරවරු 10 න් පසු දෙපාර්තමේන්තුවේ පාසල් විභාග සංවිධාන හා ප්‍රතිඵල ශාඛාවෙන් විදුහල්පතිවරු වෙත නිකුත් කරනු ලබනවා.\nඅනෙකුත් ප්‍රතිඵල ලේඛණ අද සියළුම පාසල් වෙත තැපැල් මගින් යැවීමට කටයුතු කරන බවයි විභාග දෙපාර්තමේන්තුව නිකුත් කළ නිවේදනයේ දැක්වෙන්නේ.\nනැවත උසස් පෙළ ප්‍රතිඵල සමීක්ෂණය සඳහා අයදුම් කළ හැකි අවසාන දිනය ලබන මස 17 වැනිදායී.\nඋසස් පෙළ ප්‍රතිඵල සම්බන්ධයෙන් යම් විමසීමක් සිදුකිරීමට 0112 78 42 08 සහ 0112 78 45 37 යන දුරකතන අංක ඔස්සේ පාසල් විභාග සංවිධාන හා ප්‍රතිඵල ශාඛාව ඇමතිය හැකියි.\nඑමෙන්ම, ක්ෂණික දුරකතන ඇමතුම් අංකය වන 1911 යටතේද විභාග ප්‍රතිඵල ගැටළු සම්බන්ධයෙන් විමසිය හැකි වනවා.\nඋසස් පෙළ විභාගයේ සහතික පත්‍ර පැය 48 ක්  ඇතුළත නිවසට ගෙන්වා ගැනීම සඳහා අද (28) සිට www.doenets.lk ඔස්සේ අයදුම් කළ හැකියි.\nඑමෙන්ම විදේශගතව සිටින පදිංචිකරුවන්ගේ ලිපින වෙතටද එම සහතික පත්‍ර ඊ.එම්.එස්. සේවාව ඔස්සේ ගෙන්වා ගැනීමේ පහසුකම් සළසා ඇති බවයි විභාග දෙපාර්තමේන්තුව නිකුත් කළ නිවේදනයේ දැක්වෙන්නේ.\nමෙවර උසස් පෙළ විභාගයේ නව නිර්දේශය යටතේ ගණිත අංශයෙන් ප්‍රථම ස්ථානය හිමිකරගෙන ඇත්තේ කොළඹ ආනන්ද විද්‍යාලයේ තරුෂ ශිහාන් ෆොන්සේකා ශිෂ්‍යයායි.\nමේ අතර පැරණි විෂය නිර්දේශය යටතේ ගණිත අංශයෙන් ප්‍රථම ස්ථානය පින්නවල ජාතික පාසලේ ඒ.දර්ශන ඉසුරුසිරි සම්පත් හිමිකරගෙන තිබෙනවා.",
       "URL": "https://www.hirunews.lk/231082/උසස්-පෙළ-ගණිත-අංශයේ-දිවයිනේ-ප්‍රථමයා-කොළඹ-ආනන්ද-විද්‍යාලයෙන්-ප්‍රතිඵල-ලේඛන-අද-උදෑසන-පාසල්වලට",
       "Category": "Local News",
       "Parent URL": "https://www.hirunews.lk/local-news.php?pageID=2982"
}