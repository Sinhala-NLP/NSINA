{
       "Source": "hirunews",
       "Timestamp": "Monday, 12 June 2017 - 13:41",
       "Headline": "සෙල්ෆි ගැනීමට ගොස් කොල්ලුපිටියේ දී දුම්රියට බිලි වූ සහෝදරයන් දෙදෙනාගේ එක් හිසක් ගම්පහෙන් හමුවෙයි",
       "News Content": "කොල්ලූපිටිය දුම්රියපළ ආසන්නයේදී සෙල්ෆි ඡායාරූපයක් ගැනීමට ගොස් දුම්රියේ ගැටී මියගිය  එකම පවුලේ සහෝදරයන් දෙදෙනාගෙන් එක් අයෙකුගේ හිස අද(12) උදෑසන ගම්පහ දුම්රිය ස්ථානයෙන් හමුවී තිබෙනවා.\nකොල්ලූපිටිය පොලීසිය සඳහන් කළේ අදාළ දුම්රියේ මැදිරි දෙකක් අතර මෙම දරුවාගේ හිස සිරවී තිබූ බවයි.\nදුම්රියේ ගැටී ඊයේ(11) රාත්‍රියේ මෙලෙස ජීවිතක්ෂයට පත්වුණේ අවුරුදු 25 ක් සහ 12 ක් වයසැති සහෝදරයන් දෙදෙනෙක්.\nමොවුන් අනුරාධපුර ප්‍රදේශයේ පදිංචිකරුවන් වන අතර, වැඩිමහල් සහෝදරයා සිංගප්පූරුවේ සිට මෙරටට පැමිණ ඇත්තේද ඊයේ දිනයේයි.\nඔහුව ගුවන් තොටුපළින් රැගෙන පවුලේ සාමාජිකයින් ගාලූමුවදොරට පැමිණ පසුව කොල්ලූපිටිය දෙසට ගමන් කර තිබෙනවා.\nඅනතුරුව කොල්ලූපිටිය දුම්රියපල ආසන්නයේ දුම්රිය මාර්ගයේ සිට මුහුද දෙසට මුහුණලා මෙම සහෝදරයින් දෙදෙනා සෙල්ෆි ඡායාරූප ගනිමින් සිටියදියි කොළඹ සිට ගාල්ල දෙසට ධාවනය වූ සීඝ්‍රගාමී දුම්රියේ ගැටී ඇත්තේ.\nඅදාළ දුම්රිය යළි ගාල්ලේ සිට කොළඹ බලා ධාවනය වී ඇත්තේ අද උදෑසනයි. එය කොළඹ කොටුවෙන් යළි ගම්පහ බලා ගමන් ආරම්භ කර ඇති අතර, ගණේමුල්ල ප්‍රදේශයේදී දුම්රිය මගීන් මැදිරි දෙකක් අතර සිරවී තිබූ පුද්ගලයෙකුගේ හිස කොටසක් දැක ඒ පිළිබඳව දුම්රිය ආරක්ෂක අංශය දැනුවත් කර තිබෙනවා.\nඅනතුරුව ගම්පහ දුම්රිය ස්ථානයේදී අදාළ හිස කොටස පරීක්ෂා කිරීමේදි එය ඊයේ රාත්‍රියේ සිය සහෝදරයා සමග සෙල්ෆි ඡායාරූපයක් ගැනීමට  ගොස් දුම්රියේ ගැටුණු 12 හැවිරිදි දරුවාගේ බවට හදුනාගත් බවයි පොලිසිය සඳහන් කළේ.\nමේ අතර වසරේ ගතවූ මාස හයක කාලය තුළ දුම්රිය අනතුරුවලින් පුද්ගලයින් 210 දෙනෙකු මියගොස් තිබෙනවා.\nදුම්රිය ආරක්ෂක අධිකාරි අනුර ප්‍රේමරත්න හිරු ප්‍රවෘත්ති අංශයට සඳහන් කළේ දුම්රියේ ගැටීම, සියදිවි නසාගැනීම සහ සෙල්ෆි ඡායාරූප ගැනීමට ගොස් දුම්රියේ ගැටීම හේතුවෙන් එම මරණ වාර්තාවී ඇති බවයි.\nඅදාළ අනතුරු වළක්වාගැනීම සඳහා ජනතාව දැනුම්වත් කිරීමේ වැඩසටහන්ද මේ වනවිට ක්‍රියාත්මක බවයි දුම්රිය ආරක්ෂක අධිකාරී අනුර ප්‍රේමරත්න වැඩිදුරටත් සඳහන් කළේ.",
       "URL": "https://www.hirunews.lk/163389/සෙල්ෆි-ගැනීමට-ගොස්-කොල්ලුපිටියේ-දී-දුම්රියට-බිලි-වූ-සහෝදරයන්-දෙදෙනාගේ-එක්-හිසක්-ගම්පහෙන්-හමුවෙයි",
       "Category": "Local News",
       "Parent URL": "https://www.hirunews.lk/local-news.php?pageID=4473"
}