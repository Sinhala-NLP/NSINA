{
       "Source": "hirunews",
       "Timestamp": "Saturday, 05 September 2020 - 17:11",
       "Headline": "රේගුවේ බහාලූමකින් කහ කිලෝ 18,000ක් සොරකම් කරයි - සැකකරුවන් 9 දෙනෙකු කෝටි හතරහමාරක් සමග අත්අඩංගුවට",
       "News Content": "ශ්‍රී ලංකා රේගුව මගින් පවත්වාගෙන යන ග්‍රෑන්ඩ්පාස් - ගේ‍්‍රලයින් 2 බහාලූම් අංගනයට ඇතුළු වී එහි බහාලූමක රේගු මුද්‍රාව ඉවත් කර ප්‍රතිඅපනයනය සඳහා රඳවා තිබූ කහ කැබලි කිලෝ 18,180 ක් සොරකම් කිරීමේ සිද්ධියක් සම්බන්ධයෙන් සැකකරුවන් 9 දෙනෙකු අත්අඩංගුවට ගෙන තිබෙනවා.\nපසුගිය 28 වනදා මෙම සොරකම සිදුව තිබූ අතර, ඒ සම්බන්ධයෙන් විමර්ශන සිදුකරනු ලැබුවේ අපරාධ පරීක්ෂණ දෙපාර්තමේන්තුවේ විශේෂ පොලිස් කණ්ඩායමක් මගින්.\nකොළඹ 11, පස්වන හරස් වීදියේ පෞද්ගලික ආයතනයක් විසින් මෙම කහ තොගය ආනයනය කර ඇති අතර, ඒවා ආනයනය තහනම් කර තිබියදී මෙරටට ගෙන්වා තිබූ බැවින් ශ්‍රී ලංකා රේගුව එහි විමර්ශන සිදුකරමින් සිටියදීයි මෙම සොරකම සිදුව ඇත්තේ.\nඒ අනුව මූලික විමර්ශනයේදී එක් සැකකරුවෙකු පසුගිය 29 වනදා අත්අඩංගුවට ගෙන ඇති අතර, 30 වනදා තවත් සැකකරුවන් 3 දෙනෙකු අත්අඩංගුවට ගනු ලැබුවා.\nඊට අමතරව, මෙම අපරාධයට සම්බන්ධ තවත් සැකකරුවන් 5 දෙනෙකු පසුගිය 31 වනදා අත්අඩංගුවට ගෙන ඇති බවයි පොලිස් මාධ්‍ය කොට්ඨාශය සඳහන් කළේ.\nවිමර්ශනයේදී සැකකරුවන් එම කහ විකිණීමෙන් උපයා ගත් රුපියල් හාරකෝටි පනස් එක්ලක්ෂ 12,032 ක මුදලක් ද සොයා ගැනීමට අපරාධ පරීක්ෂණ දෙපාර්තමේන්තුව සමත්ව තිබෙනවා.\nඑසේම, සැකකරුවන් කහ විකිණීමෙන් උපයා මුදලින් මිලදී ගත් නවීන මෝටර් රථයක්, සොරකම් කිරීම සඳහා භාවිත කරන ලද වෑන් රථ දෙකක්, ලොරි රථයක් සහ කහ කැබලි කිලෝ 20 ක් සහ කුඩු කරන ලද කහ කිලෝ 12 යි ග්‍රෑම් 500 ක් ද සොයා ගත් බව පොලිස් මාධ්‍ය කොට්ඨාශය සඳහන් කළා.\nසැකකරුවන් කොළඹ ප්‍රධාන මහේස්ත්‍රාත් අධිකරණයට ඉදිරිපත් කිරීමෙන් අනතුරුව මේ මස 18 වනදා දක්වා රක්ෂිත බන්ධනාගාර ගත කිරීමටයි නියෝග කර ඇත්තේ.",
       "URL": "https://www.hirunews.lk/249495/රේගුවේ-බහාලූමකින්-කහ-කිලෝ-18000ක්-සොරකම්-කරයි-සැකකරුවන්-9-දෙනෙකු-කෝටි-හතරහමාරක්-සමග-අත්අඩංගුවට",
       "Category": "Local News",
       "Parent URL": "https://www.hirunews.lk/local-news.php?pageID=2474"
}