{
       "Source": "hirunews",
       "Timestamp": "Wednesday, 24 May 2023 - 13:55",
       "Headline": "තිස්සපුර විදුහලේ ගුරු ගැටලුවට කඩිනමින් විසඳුම් ලබා දෙනවා - අධ්‍යාපන අමාත්‍ය (වීඩියෝ)",
       "News Content": "හිරු ප්‍රවෘත්ති තුළින් ඊයේ වාර්තා කළ ඇතිමලේ - තිස්සපුර විදුහලේ ගුරු ගැටලුවට කඩිනමින් විසඳුම් ලබාදීමට පියවර ගන්නා බව අධ්‍යාපන අමාත්‍ය සුසිල් ප්‍රේමජයන්ත් අද (24) පාර්ලිමේන්තුවේදී ප්‍රකාශ කළා.\nපාසලේ විෂයන් ගණනාවකට ගුරුවරුන් නොමැතිවීම හේතුවෙන් දරුවන් පත්ව ඇති අපහසුතාව පිළිබඳ අප ඊයේ වාර්තා කළේ, ඒ සම්බන්ධයෙන් කඩිනමින් බලධාරීන්ගේ ඇස් ඇරවීමේ අරමුණින්.\nනිදහස් අධ්‍යාපන අයිතිය යනු මෙරට සෑම පාසල් දරුවෙකුටම හිමි මූලික අයිතිවාසිකමක් බවත් මෙරට අධ්‍යාපන ක්ෂේත්‍රයේ පවතින විෂමතා හේතුවෙන් මෙම අයිතිය උල්ලංඝනය වන අවස්ථා රැසක් වාර්තා වන බවත් අප පෙන්වා දුන්නේ වරක් දෙවරක් නොවෙයි.\nඊට ආසන්නතම සිදුවීම ලෙස ගුරුවරුන් නොමැතිකමින් අධ්‍යාපන කඩඉම් දිනාගැනීමට නොහැකිව අසරණව සිටින ඇතිමලේ - තිස්සපුර විදුහලේ මෙම දරුවන් පිළිබඳ පුවත අප ඊයේ වාර්තා කළා.\nපළමු ශ්‍රේණියේ සිට 11 ශ්‍රේණිය දක්වා පන්ති පැවැත්වෙන ඇතිමලේ තිස්සපුර විදුහලේ මේ වනවිට අධ්‍යාපන හදාරණ සිසු සිසුවියන් සංඛ්‍යාව 200කට ආසන්නයි.\nනමුත් ඔවුන්ගේ නැණැස පාදන්නට ඇත්තේ ගුරුවරුන් 9 දෙනෙකු පමණක් වීමම, මෙම විදුහල මුහුණ දී ඇති ගුරු හිඟයේ තරම කියා පානවා.\nමෙම ගුරු හිඟයට කඩිනමින් විසඳුම් ඉල්ලා සිසුන් සහ මව්පියන් පාරට බැස්සේ කර කියාගත දෙයක් නොමැති තැනයි.\nඅප වාර්තාකළ මෙම ගැටලුව පිළිබඳ අධ්‍යාපන අමාත්‍ය සුසිල් ප්‍රේමජයන්ත මහතා අද පාර්ලිමේන්තුවේදී අවධානය යොමු කළා.",
       "URL": "https://www.hirunews.lk/336086/තිස්සපුර-විදුහලේ-ගුරු-ගැටලුවට-කඩිනමින්-විසඳුම්-ලබා-දෙනවා-අධ්‍යාපන-අමාත්‍ය-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=320"
}