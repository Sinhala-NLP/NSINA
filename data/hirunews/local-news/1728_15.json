{
       "Source": "hirunews",
       "Timestamp": "Friday, 27 August 2021 - 7:32",
       "Headline": "ත්‍රස්ත මර්දන පනත ගැන නිර්දේශ සොයන උපදේශක මණ්ඩලය සඳුදා රැස්වේ",
       "News Content": "ත්‍රස්තවාදය වැළැක්වීමේ පනත යටතේ නිර්දේශ සහ තීරණ ඉදිරිපත් කිරීමට ජනාධිපති ගෝඨාභය රාජපක්ෂ විසින් පත් කළ උපදේශක මණ්ඩලය ලබන සඳුදා පළමු වරට රැස්වීමට නියමිතයි.\nමෙම කමිටුවේ සභාපතීත්වය හිටපු අගවිනිසුරු අශෝක ද සිල්වා දරන අතර, සෙසු සාමාජිකයින් වන්නේ විශ්‍රාමලත් මහාධිකරණ විනිසුරු ඒ.ඒ.ආර්.හෙයියන්තුඩුව සහ විශ්‍රාමලත් සොලිසිටර් ජනරාල් සුහද ගම්ලත්.\nත්‍රස්තවාදී ක්‍රියා සම්බන්ධයෙන් සිර දඩුවම් විඳින සහ රැඳවුම් නියෝග මත අත්අඩංගුවේ පසුවන පුද්ගලයින් පිළිබඳ සොයා බැලීම, නිදහස් කිරීම හා ඇප ලබා දීම ඇතුළු ඉදිරි තීරණ සම්බන්ධයෙන් ජනාධිපතිවරයාට නිර්දේශ සහ උපදෙස් ලබාදීම මෙම මණ්ඩලයෙන් අපේක්ෂා කෙරෙනවා.\nදීර්ඝ කාලයක සිට උපදේශක මණ්ඩලයක් පත් කර නො තිබීම හේතුවෙන් මෙතෙක් සිරගත ව සිටින පිරිසට සිය අයිතිවාසිකම් සම්බන්ධයෙන් කරුණු ඉදිරිපත් කිරීමට අවස්ථාවක් හිමි වූයේ නැහැ.\nමෙම උපදේශක මණ්ඩලය පත් කිරීමත් සමඟ ඔවුන්ට පවතින ගැටලු ඉදිරිපත් කිරීමට අවස්ථාව හිමිවන බවයි ජනාධිපති නීති අධ්‍යක්ෂ ජනරාල්, ශ්‍රේෂ්ඨාධිකරණ නීතිඥ හරිගුප්ත රෝහණධීර කියා සිටියේ.",
       "URL": "https://www.hirunews.lk/280690/ත්‍රස්ත-මර්දන-පනත-ගැන-නිර්දේශ-සොයන-උපදේශක-මණ්ඩලය-සඳුදා-රැස්වේ",
       "Category": "Local News",
       "Parent URL": "https://www.hirunews.lk/local-news.php?pageID=1728"
}