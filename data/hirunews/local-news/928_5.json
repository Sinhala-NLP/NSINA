{
       "Source": "hirunews",
       "Timestamp": "Friday, 19 August 2022 - 19:39",
       "Headline": "අත්‍යවශ්‍ය ආහාර ද්‍රව්‍යවල තොග මිල මිල අඩු වුණත් පාරිභෝගිකයාට සහනයක් නැහැ",
       "News Content": "අත්‍යවශ්‍ය ආහාර ද්‍රව්‍ය රැසක තොග මිල සැළකිය යුතු මට්ටමකින් අඩුවුවත් තවමත් එම සහනය පාරිභෝගිකයාට ලබාදීමට සිල්ලර කඩ හිමියන් මේ වනතෙක් කටයුතු කර නැහැ.\nරුපියල් 600 ක්ව පැවති පරිප්පු කිලෝග්‍රෑමයක තොග මිල මේ වනවිට රුපියල් 420 දක්වා අඩුවී ඇති අතර, රුපියල් 330ක්ව පැවති සීනි කිලෝග්‍රෑමයක තොග මිලද මේ වනවිට රුපියල් 270 දක්වා අඩුවී තිබෙනවා.\nපිටකොටුව තොග වෙළඳ සංගමයේ විධායක සභික ජේ. දේවපිරාන් කියා සිටියේ රුපියල් 1,900 ක් ව පැවති වියලි මිරිස් කිලෝග්‍රෑමයක මිල ද මේ වනවිට රුපියල් 1,200 ක් දක්වා පහත වැටී ඇති බවයි. එමෙන්ම සුදු ළුෑණු කිලෝග්‍රෑමයක මිල රුපියල් 400 දක්වා පහත වැටී ඇති අතර, අර්තාපල් කිලෝවක මිල රුපියල් 150 දක්වාත් ලොකු ළුෑණු කිලෝවක මිල රුපියල් 135 දක්වාත් අඩුවී තිබෙනවා.\nණයවර ලිපි විවෘත කිරීමකින් තොරව ඍජුවම ආනයනකරුවන්ට අත්‍යවශ්‍ය ආහාර ද්‍රව්‍ය ගෙන්වීමට අවස්ථාව හිමිවීම මෙලෙස මිල අඩුවීමට හේතුවී තිබෙනවා.\nඑසේම එළවළු වෙළඳසැල්වල තොග සහ සිල්ලර මිල ගණන් ඉහළ යද්දී දඹුල්ල ආර්ථික මධ්‍යස්ථානයේ මේ දිනවල එළවළු මිල විශාල වශයෙන් පහත ගොස් තිබෙනවා.\nමේ අතර ජනතා සහන ලබා දීම වෙනුවෙන් පලාත් සභා යටතේ අක්‍රීයව පවතින ආයතන වහාම සක්‍රීය කරන ලෙස අග්‍රාමාත්‍ය දිනේෂ් ගුණවර්ධන උපදෙස් ලබා දී තිබෙනවා. ඒ අග්‍රාමාත්‍ය ලේකම් කාර්යාලයේ පලාත් ආණ්ඩුකාරවරුන් අතර අද පැවති හමුවකදීයී.\nමේ අතර ලබන සදුදා සිට බිත්තරයක මිල රුපියල් 5කින් අඩු කිරීමට සමස්ත ලංකා බිත්තර නිෂ්පාදකයින්ගේ සංගමය තීරණය කර තිබෙනවා. එහි සභාපති ආර්.එම්. සරත් රත්නායක මේ බව කියා සිටියේ අද පෙරවරුවේ අග්‍රාමාත්‍ය දිනේෂ් ගුණවර්ධන සමග පැවති සාකච්ඡාවකින් අනතුරුවයි.\nමෙම සාකච්ඡාවට සමස්ත ලංකා බිත්තර නිෂ්පාදකයින්ගේ සංගමයට අමතරව පශු වෛද්‍යවරුන්ගේ සංගමය කුකුල් මස් නිෂ්පාදකවරුන්ගේ සංගමයද එක්ව සිටියා.",
       "URL": "https://www.hirunews.lk/313218/අත්‍යවශ්‍ය-ආහාර-ද්‍රව්‍යවල-තොග-මිල-මිල-අඩු-වුණත්-පාරිභෝගිකයාට-සහනයක්-නැහැ",
       "Category": "Local News",
       "Parent URL": "https://www.hirunews.lk/local-news.php?pageID=928"
}