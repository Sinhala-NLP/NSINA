{
       "Source": "hirunews",
       "Timestamp": "Wednesday, 10 January 2018 - 14:28",
       "Headline": "ජනපතිගේ ප්‍රශ්නයට පංච පුද්ගල විනිසුරු මඩුල්ලක්",
       "News Content": "2021 වසර දක්වා තමාට ජනාධිපති ධුරය දැරීමට බාධාවක් ඇත්දැයි යන්න පිළිබදව ජනාධිපති මෛත්‍රීපාල සිරිසේන ශ්‍රේෂ්ඨාධිකරණයෙන් විමසූ ප්‍රශ්නය සළකා බැලීම සඳහා පංච පුද්ගල විනිසුරු මඩුල්ලක් නම් කර තිබෙනවා.\nඅගවිනිසුරු ප්‍රියසාද් ඩෙප්, ඊවා වනසුන්දර, බුවනෙක අළුවිහාරේ, කේ.ටී. චිත්‍රසිරි සහ සිසිර ද ආබෲ මෙම පංච පුද්ගල ශ්‍රේෂ්ඨාධිකරණ විනිසුරු මඩුල්ලට ඇතුළත්.\nජනාධිපතිවරයා ශ්‍රේෂ්ඨාධිකරණය වෙත යොමුකළ ප්‍රශ්නය හෙට සළකා බැලීමට නියමිතයි.\n19 වන ව්‍යවස්ථා සංශෝධනයට අනුව වර්තමාන ජනාධිපතිවරයාගේ ධූර කාලය වසර පහක් ද නැතිනම් හයක් ද යන්න පිළිබඳ ජනාධිපති මෛත්‍රීපාල සිරිසේන විසින් ශ්‍රේෂ්ඨාධිකරණයෙන් විමසීමක් කර  තිබුනා.\nඒ අනුව අදාළ තීරණය ලබන 14 වනදා හෝ ඊට පෙර ලබාදෙන ලෙසටයි අගවිනිසුරුවරයාට දන්වා ඇත්තේ.\n1978 ව්‍යවස්ථාවට අනුකූලව ජනාධිපතිවරයාට වසර 6 ක ධූර කාලයක් හිමි වුවත් එම ධුර කාලය වසර 5 ක් දක්වා අඩු කිරීමට 19 වැනි ව්‍යවස්ථා සංශෝධනයෙන් පියවර ගනු ලැබුවා.\nඑම ව්‍යවස්ථා සංශෝධනය කළ වකවානුවේ සිටි ජනාධිපතිවරයාටත් අදාළ තීරණය වලංගුද යන්නයි මෙම ඉල්ලීමෙන් විමසා ඇත්තේ.\nමේ අතර 2021 වසර දක්වා තමාට ජනාධිපති ධුරය දැරීමට බාධාවක් ඇත්දැයි යන්න පිළිබදව ජනාධිපති මෛත්‍රීපාල සිරිසේන ශ්‍රේෂ්ඨාධිකරණයෙන් කර ඇති මත විමසීම සළකා බලන අවස්ථාවේදී අතරමැදි පාර්ශවයක් ලෙස ඊට මැදිහත්වීමට අවසර ඉල්ලා පෙත්සමක් ගොනුකර තිබෙනවා.\nඒ, පූජ්‍ය උලපනේ සුමංගල හිමියන් විසින්.",
       "URL": "https://www.hirunews.lk/180686/ජනපතිගේ-ප්‍රශ්නයට-පංච-පුද්ගල-විනිසුරු-මඩුල්ලක්",
       "Category": "Local News",
       "Parent URL": "https://www.hirunews.lk/local-news.php?pageID=4132"
}