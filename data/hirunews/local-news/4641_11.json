{
       "Source": "hirunews",
       "Timestamp": "Sunday, 26 February 2017 - 22:41",
       "Headline": "පෑලියගොඩ පොලීසියේදී පුද්ගලයෙකු මිය යෑමේ සිද්ධියට අත්අඩංගුවට ගත් පොලීසියේ පස් දෙනා රිමාන්ඩ්",
       "News Content": "පෑලියගොඩ පොලිස් අත්අඩංගුවේ සිටියදී සැකකරුවෙකු මියයෑම සම්බන්ධයෙන් අත්අඩංගුවට ගනු ලැබූ උප පොලිස් පරීක්ෂකවරයා සහ කොස්තාපල්වරුන් හතරදෙනා මාර්තු මස 6 වනදා දක්වා රක්ෂිත බන්ධනාගාර ගත කෙරුණා.\nඒ, සැකකරුවන් ඊයේ රාත්‍රියේ අලූත්කඩේ අංක පහ මහේස්ත්‍රාත් අධිකරණය වෙත ඉදිරිපත් කිරීමෙන් පසුවයි.\nමළ ගෙදරක බැනරයක් දැමීමට අවශ්‍ය බව පවසා බියගම - රක්ගහවත්ත ප්‍රදේශයේ පදිංචි මිය ගිය 41 හැවිරිදි පුද්ගලයාගේ මවගේ නිවසට පුද්ගලයින් සිව් දෙනෙකු පැමිණ තිබුණේ  පෙරේදා අලූයමයි.\nඅදාළ පිරිස මවගේ ප්‍රකාශයකට අනුව කඩුවෙල - නවගමුව - රාක්ෂපාන ප්‍රදේශයේ පිහිටි මිය ගිය පුද්ගලයාගේ බිරිදගේ නිවසට ඉන් අනතුරුව පැමිණ තිබුණා.\nඑලෙස පැමිණි පුද්ගලයින් තමන් පෑලියගොඩ පොලීසියේ නිලධාරීන් බවට හදුන්වා මියගිය පුද්ගලයාගෙන් කටඋත්තරයක් ගැනීමට අවශ්‍ය බව පවසා ඔහු කැඳවාගෙන ගිය බවයි බිරිඳ සඳහන් කළේ.\nපසුව පෑලියගොඩ පොලීසිය විසින් බිරිදට දන්වා ඇත්තේ තමන් කැඳවාගෙන ආ පුද්ගලයා ඇදුම රෝගය උත්සන්න වී මිය ගිය හෙයින් ඔහුගේ දේහය රෝහලේ තැන්පත් කර ඇති බවයි.\nමෙම පුද්ගලයා අත්අඩංගුවට ගෙන තිබුණේ මෝටර් රථයක් සොරකම් කිරීමේ සිද්ධියක් සම්බන්ධයෙන් අත්අඩංගුවට ගත් පුද්ගලයෙකු ලබාදුන් ප්‍රකාශයකට අනුවයි.\nපොලිස් අත්අඩංගුවේ සිටියදී සැකකරු මියයෑම පිළිබඳව කඩිනමින් පරීක්ෂණ පවත්වන ලෙස පොලිස්පති පූජිත් ජයසුන්දර ඊයේ නියෝග කළ අතර ඒ අනුවයි සිද්ධිය සම්බන්ධයෙන් පෑලියගොඩ පොලීසියට අනුයුක්තව සේවය කරන උප පොලිස් පරීක්ෂකවරයා සහ පොලිස් කොස්තාපල්වරුන් හතරදෙනා අත්අඩංගුවට ගනු ලැබුවේ.",
       "URL": "https://www.hirunews.lk/155535/පෑලියගොඩ-පොලීසියේදී-පුද්ගලයෙකු-මිය-යෑමේ-සිද්ධියට-අත්අඩංගුවට-ගත්-පොලීසියේ-පස්-දෙනා-රිමාන්ඩ්",
       "Category": "Local News",
       "Parent URL": "https://www.hirunews.lk/local-news.php?pageID=4641"
}