{
       "Source": "hirunews",
       "Timestamp": "Tuesday, 16 November 2021 - 9:22",
       "Headline": "නිවාස ව්‍යාපෘතියක් ඇණහිටීමෙන් විල්ගම්වෙහෙර වැසියෝ අපහසුතාවක",
       "News Content": "යහපාලන රජය විසින් 2015 වසරේදී ක්‍රියාත්මක කළ දින සියයේ වැඩ සටහන යටතේ හිටපු නිවාස අමාත්‍ය සජිත් ප්‍රේමදාස මහතා විසින් ක්‍රියාත්මක කල ත්‍රීකුණාමලය විල්ගම්වෙහෙර වලස්වැව නිවාස ව්‍යාපෘතිය අතරමඟ ඇන හිටීම හේතුවෙන් නිවාස අහිමි පවුල් රැසක් දැඩි අසීරුතාවට ලක් ව සිටින බව වාර්තා වෙනවා.\nවිල්ගම්වෙහෙර වලස්වැව නිවාස ව්‍යාපෘතිය සදහා පවුල් 35ක් තෝරා ගෙන තිබුණ ද නිවාස ඉදි කිරීම ආරම්භ කර ඇත්තේ, පවුල් 26ක පමණයි.\nනිවසක් ඉදි කර ගැණීම සදහා රුපියල් ලක්ෂ පහක ණය ආධාර මුදලක් ලබා දෙන බවට නිවාස සංවර්ධන අධිකාරිය මුලදී ප්‍රකාශ කර තිබූ අතර,.ඒ අනුව බොහෝ දෙනකු සිය කණකර බඩු උකස් කර නිවාස ඉදි කිරීම ආරම්භ කර තිබෙනවා.\nකෙසේ වෙතත්,බොහෝ දෙනෙකුට නිවාස සංවර්ධන අධිකාරිය නිකුත් කර ඇත්තේ,රුපියල් එක් ලක්ෂ හැට දහසක් පමණක් බවයි වාර්තා වෙන්නේ.\nරජය වෙනස්වීමත් සමඟ මෙම නිවාස ව්‍යාපෘතිය අතරමග ඇණහිට ඇති අතර,මේ සදහා රජයේ මුදල් නැති බව නිවාස සංවර්ධන අධිකාරිය කියා සිටින බව යි නිවාස අපේක්ෂකයින් කියා සිටින්නේ.\nනිවාස සංවර්ධන අධිකාරිය මීට පෙර අවස්ථා කිහිපයකදීම නිවාස සදහා මුදල් නිකුත් කරන බව කියමින් චෙක් පත් සදහා අත්සන් ලබා ගෙන ඇතත් එම චෙක්පත්වල⁣ට සිදු වූයේ කුමක්දැ යි තමන් නොදන්නා බව වලස්වැව නිවාස අපේක්ෂකයින් කියා සිටිනවා.\nමොවුන් රජයෙන් ඉල්ලා සිටින්නේ, රජය මැදිහත් වී හෝ එසේත් නොමැති නම්, රාජ්‍ය නොවන සංවිධානයක් මඟින් හෝ⁣ මෙම නිවාස වැඩපිළිවෙළ ක්‍රියාත්මක කර, නිවාස නොමැතිව විවිධ දුක්ගැහැට විඳින තමන්ට සාධාරණයක් සලසන ලෙසට යි.",
       "URL": "https://www.hirunews.lk/288155/නිවාස-ව්‍යාපෘතියක්-ඇණහිටීමෙන්-විල්ගම්වෙහෙර-වැසියෝ-අපහසුතාවක",
       "Category": "Local News",
       "Parent URL": "https://www.hirunews.lk/local-news.php?pageID=1558"
}