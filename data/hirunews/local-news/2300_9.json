{
       "Source": "hirunews",
       "Timestamp": "Wednesday, 02 December 2020 - 7:54",
       "Headline": "හලාවත ධීවර වරායේ පණිවිඩ හුවමාරු යන්ත්‍රය ක්‍රියා කරවන්න කෙනෙක් නැහැ - ධීවරයින්ගෙන් මැසිවිලි",
       "News Content": "හලාවත ධීවර වරායේ ගුවන් විදුලි පණිවිඩ හුවමාරු යන්ත්‍රය, ධීවර අධ්‍යක්ෂ කාර්යාලයේ නිලධාරීන් විසින් රැගෙන යාමට උත්සාහ කිරීමත් සමඟ එහි උණුසුම් තත්ත්වයක් ඇතිවුණා. ධීවරයින් පෙන්වා දුන්නේ හදිසි ආපදාවකදී දැනුම්දීම සඳහා මෙම ගුවන් විදුලි පණිවිඩ හුවමාරු යන්ත්‍රය අත්‍යවශ්‍ය බවයි.\nමෙවැනි ගුවන් විදුලි පණිවිඩ හුවමාරු යන්ත්‍ර බහුදින ධීවර ප්‍රජාවට වැදගත් වන්නේ ගැඹුරු මුහුදේ සිට ගොඩබිම වෙත පණිවිඩ හුවමාරු කිරීම සඳහායි.\nඒ අනුව හලාවත ධීවර වරාය සඳහාද වසර 10ක පමණ සිට මෙම ගුවන් විදුලි පණිවිඩ හුවමාරු යන්ත්‍රය ස්ථාපනය කර තිබුණා. නමුත් එය ක්‍රියාත්මක කරවීම සඳහා නිල වශයෙන් නිලධාරියෙකු පත්කර තිබුණේ නැහැ.\nඒ අනුව ගුවන් විදුලි පණිවිඩ හුවමාරු යන්ත්‍රයේ පාලක කටයුතු සිදුකරගනු ලැබුවේ  ධීවරයින් විසින්මයි.\nහලාවත ධීවර අධ්‍යක්ෂ කාර්යාලයේ නිලධාරීන් පිරිසක් ඊයේ පස්වරුවේ වරාය වෙත පැමිණ තිබුණේ අදාළ ගුවන් විදුලි පණිවිඩ හුවමාරු යන්ත්‍රය රැගෙන යාම සඳහායි. එය ක්‍රියාත්මක කිරීමට නිසි නිලධාරියෙක් නොමැති බව ඊට හේතුව ලෙස ඔවුන් පෙන්වා දුන්නා. කෙසේ වෙතත්, එහිදී ධීවරයින්ගෙන් එල්ල වුණේ දැඩි විරෝධයක්.\nමේ සම්බන්ධයෙන් හලාවත කලාපය භාර ධීවර අධ්‍යක්ෂ අනුර ජයසේකරගෙන් ධීවරයින් කරුණු විමසා සිටියා. ඔහු කියා සිටියේ එවැනි ගුවන් විදුලි පණිවිඩ හුවමාරු යන්ත්‍ර කිහිපයක් ප්‍රදේශයේ ධීවර සමිති කිහිපයකට ලබාදී ඇති බවයි. ඒ අනුව එහි ක්‍රියාකාරීත්වය සිදුකරනු ලැබුවේ අදාළ ධීවර සමිති විසින් බවයි හලාවත කලාපය භාර ධීවර අධ්‍යක්ෂවරයා සඳහන් කළේ.\nකෙසේ වෙතත්, ධීවර පිරිසගේ විරෝධය මධ්‍යයේ අදාළ ගුවන් විදුලි පණිවිඩ හුවමාරු යන්ත්‍රය සහිත සංඥා කාමරයට මුද්‍රා තැබීමට හලාවත ධීවර අධ්‍යක්ෂ කාර්යාලයේ නිලධාරීන් පියවර ගත්තා.",
       "URL": "https://www.hirunews.lk/256109/හලාවත-ධීවර-වරායේ-පණිවිඩ-හුවමාරු-යන්ත්‍රය-ක්‍රියා-කරවන්න-කෙනෙක්-නැහැ-ධීවරයින්ගෙන්-මැසිවිලි",
       "Category": "Local News",
       "Parent URL": "https://www.hirunews.lk/local-news.php?pageID=2300"
}