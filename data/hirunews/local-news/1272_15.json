{
       "Source": "hirunews",
       "Timestamp": "Friday, 25 March 2022 - 11:08",
       "Headline": "ඩීසල් සහ ගුවන් යානා ඉන්ධන නෞකාවකට ඩොලර් ගෙවයි",
       "News Content": "පසුගිය දින 12ක කාලයක සිට කොළඹ වරායේ නැංගුරම් ලා තිබූ ඩීසල් සහ ගුවන් යානා ඉන්ධන රැගත් නෞකාවකට ඇමරිකානු ඩොලර් මිලියන 42 ක මුදලක් ගෙවූ බව බලශක්ති අමාත්‍යාංශ ලේකම් කේ.ඩී.ආර්.ඔල්ගා ප්‍රකාශ කළා.\nඒ අනුව ඩීසල් මෙටි්‍රක් ටොන් විසි දහසක් සහ ගුවන් යානා ඉන්ධන මෙටි්‍රක් ටොන් විසි දහසක් ගොඩබෑමේ කටයුතු ආරම්භ කෙරෙනු ඇති.\nකෙසේ වෙතත් මෙතෙක් එම නෞකාවට අදාළ ප්‍රමාද ගාස්තු කොපමණ ද යන්න ගණනය කර නැහැ.\nඊට අමතරව ඉන්දීය ණය ආධාර යටතේ පෙට්‍රල් මෙටි්‍රක් ටොන් 35,000ක් රැගත් තවත් නෞකාවක් දිවයිනට පැමිණ ඇති බවයි බලශක්ති අමාත්‍යාංශ ලේකම්වරිය කියා සිටියේ.\nමේ අතර ශ්‍රී ලංකාවට ලබාදී ඇති ණය පහසුකමට අමතරව තවත් ඩීසල් මෙටි්‍රක් ටොන් 40,000ක් මෙරටට ලබාදීමට ඉන්දියාව එකඟතාව පළ කර ඇතැයි හින්දුස්ථාන් ටයිම්ස් පුවත් වෙබ් අඩවිය වාර්තා කළා.\nඉන්දීය රජයේ ප්‍රකාශකයෙකු උපුටා දක්වමින් එම වෙබ් අඩවිය සඳහන් කර ඇත්තේ ඩීසල් ලබාදෙන ලෙස ලක් රජය කළ හදිසි ඉල්ලීමක් සැළකිල්ලට ගෙන මෙම තීරණයට එළඹ ඇති බවයි.\nමේ අතර පවතින ඉන්ධන අර්බුදය හමුවේ ඇතැම් ප්‍රදේශවල පවතින ඉන්ධන පෝලිම්වල අඩුවක් අද පෙරවරුවේ නිරීක්ෂණය වුණා.\nඒ අනුව ප්‍රදේශ කිහිපයක අද පෙරවරුවේ දිගු ඉන්ධන පෝලිම් දක්නට නොලැබුණු බවයි අප වාර්තාකරුවන් පැවසුවේ.\nකෙසේ වෙතත් ඩීසල් ලබාගැනීම සඳහා ඇතැම් ප්‍රදේශවල තවදුරටත් පෝලිම් පවතින අතර, ඉන්ධන තොග අවසන්ව ඇති බව සඳහන් කරමින් තවත් පිරවුම්හල් වසා දමා ඇති ආකාරයක්ද නිරීක්ෂණය වුණා.\nමේ අතර නිසි ක්‍රමවේදයක් යටතේ නුවරඑළිය ප්‍රදේශයේ පෞද්ගලික බස් රථවලට ඩීසල් නිකුත් නොකරන ලෙසට චෝදනා කරමින් නුවරඑළියේ පෞද්ගලික බස් රථ අද පෙරවරුවේ ධාවන කටයුතුවලින් ඉවත්වූ බව අප වාර්තාකරු සඳහන් කළා.\nමෙවන් පසුබිමක ප්‍රදේශ රැසක ගෑස් පෝලිම් ද අදත් දක්නට ලැබෙනවා.\nඊයේ මධ්‍යම රාත්‍රියේදීද කෙරවලපිටිය ලිට්රෝ ගෑස් අංගනයෙන් ගෑස් බෙදාහැරීමේ කටයුතු සිදුකර ඇති අතර, තවත් ගෑස් නෞකාවක් තල්දියවත්ත ගෑස් බෝයාවට පැමිණ ඇති බව අප වාර්තාකරු පැවසුවා.\nඑහි ප්‍රමිතිය පරීක්ෂා කිරීමෙන් අනතුරුව අදාළ ගෑස් ගොඩබෑම සිදුකිරීමට නියමිතයි.",
       "URL": "https://www.hirunews.lk/300349/ඩීසල්-සහ-ගුවන්-යානා-ඉන්ධන-නෞකාවකට-ඩොලර්-ගෙවයි",
       "Category": "Local News",
       "Parent URL": "https://www.hirunews.lk/local-news.php?pageID=1272"
}