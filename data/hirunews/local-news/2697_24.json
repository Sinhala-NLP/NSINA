{
       "Source": "hirunews",
       "Timestamp": "Friday, 29 May 2020 - 19:43",
       "Headline": "ශ්‍රී ලංකාවේ නව ඉන්දීය මහකොමසාරිස් ජනපති හමුවෙයි",
       "News Content": "ශ්‍රී ලංකාවේ නව ඉන්දීය මහකොමසාරිස් ගෝපාල් බග්ලේ මහතා අද (29) පෙරවරුවේ ජනාධිපති ගෝඨාභය රාජපක්ෂ හමු වුණා.\nඒ ජනාධිපති කාර්යාලයේ දීයි.\nශ්‍රී ලංකාවේ රාජ්‍ය තාන්ත්‍රික සබඳතාවල ඓතිහාසික කඩඉමක් සනිටුහන් කරමින් මැයි 14 වනදායි වීඩියෝ තාක්ෂණය ඔස්සේ ඔහු සිය අක්තපත්‍රය ජනාධිපතිවරයා වෙත පිළිගන්වනු ලැබුවේ.\nඅද පැවති සාකච්ඡාවේදී සහයෝගීතාවේ නව ක්ෂේත්‍ර විමර්ශනය කරමින් ද්විපාර්ශ්වික සබඳතා තවදුරටත් ශක්තිමත් කර ගැනීම සඳහා වන දෙරටේ කැපවීම ජනාධිපතිවරයා ඉන්දියානු නව මහකොමසාරිස්වරයා වෙත නැවත තහවුරු කළ බවයි ජනාධිපති මාධ්‍ය අංශය කියාසිටියේ.\nපසුගිය සෙනසුරාදා (23) ඉන්දීය අගමැතිවරයා සමග දුරකථනයෙන් කළ සුහද සාකච්ඡාව සිහිපත් කරමින් වත්මන් දුෂ්කර අවස්ථාවේදී ශ්‍රී ලංකාවට දුන් නොමසුරු සහය පිළිබඳව ජනාධිපති ගෝඨාභය රාජපක්ෂ ඉන්දීය රජයට සහ ජනතාවට සිය ස්තූතිය පළ කර තිබෙනවා.\nඉන්දීය අග්‍රාමාත්‍ය නරේන්ද්‍ර මෝදිගේ සුබපැතුම් ජනාධිපතිවරයා වෙත පිළිගැන්වූ මහකොමසාරිස්වරයා කොවිඩ් 19 වසංගතයට එරෙහි සාර්ථක සටනට ශ්‍රී ලංකා ජනාධිපතිවරයා ලබා දෙන නායකත්වය අගය කර තිබෙනවා.\nදෙරටේ සුබසිද්ධිය වෙනුවෙන් දැනටමත් එකඟ වී ඇති හවුල් ව්‍යාපෘති ක්‍රියාවට නැංවීම කඩිනම් කිරීමේ අවශ්‍යතාව පිළිබඳ මෙහිදී සාකච්ඡාවට ලක්වී තිබෙනවා.\nඑමෙන්ම තමන් තෝරාගන්නා ක්ෂේත්‍රවල අධ්‍යාපනය ලැබීම සඳහා ශ්‍රී ලාංකික ශිෂ්‍යත්වලාභීන්ට තවත් අවස්ථා සලසා දීමට ඉන්දියාව සූදානම් බවයි මහකොමසාරිස්වරයා සඳහන් කර ඇත්තේ.\nආර්ථික සහ වෙළෙඳ සහයෝගීතාවට අමතරව දෙරටේ ජනතාව අතර සබඳතා වැඩිදියුණු කිරීමේ අවශ්‍යතාව ද ජනාධිපතිවරයා පෙන්වා දී තිබෙනවා.\nකොවිඩ් 19 වසංගතය හේතුවෙන් උද්ගතව ඇති අභියෝග ජය ගැනීමට කලාපයේ රටවල් අතර අන්‍යොන්‍ය වශයෙන් ඵලදායී සහයෝගීතාව තවදුරටත් ශක්තිමත් කළයුතු බවට ද ජනාධිපතිවරයා සහ ඉන්දියානු මහකොමසාරිස්වරයා එකඟ වූ බව ජනාධිපති මාධ්‍ය අංශය සඳහන් කළා.",
       "URL": "https://www.hirunews.lk/241814/ශ්‍රී-ලංකාවේ-නව-ඉන්දීය-මහකොමසාරිස්-ජනපති-හමුවෙයි",
       "Category": "Local News",
       "Parent URL": "https://www.hirunews.lk/local-news.php?pageID=2697"
}