{
       "Source": "hirunews",
       "Timestamp": "Sunday, 20 March 2022 - 7:15",
       "Headline": "ඉන්දීය ණය ආධාර යටතේ වන පළමු ඩීසල් තොගය අද රාත්‍රියේ දිවයිනට (වීඩියෝ)",
       "News Content": "ඉන්දීය ණය ආධාර යටතේ ශ්‍රී ලංකාවට ලැබෙන පළමු ඩීසල් තොගය රැගත් නෞකාව අද රාත්‍රියේ දිවයිනට ළඟාවීමට නියමිතව තිබෙනවා.\nඩීසල් මෙට්‍රික් ටොන් 35,000 ක් එමඟින් රැගෙන එන අතර, ඉන් මෙට්‍රික් ටොන් 20,000 ක් කොළොන්නාව නිමාව වෙත සහ ඉතිරි මෙට්‍රික් ටොන් 15,000 මුතුරාජවෙලට ගොඩබෑමට කටයුතු කරන බවයි ලංකා ඛනිජ තෙල් තොග ගබඩා පර්යන්ත සමාගමේ සභාපති විශ්‍රාමික මේජර් ජෙනරාල් එම්.ආර්.ඩබ්ලිව් ද සොයිසා කියා සිටියේ.\nඒ අනුව පළමුව කොළොන්නාවට ගොඩබාන ඩීසල් තොග දුම්රිය මාර්ගයෙන් දිවයිනේ විවිධ ප්‍රදේශ වෙත බෙදාහැරීම සිදුකරන බවද සභාපතිවරයා සඳහන් කළා.\nපෙට්‍රල් තොග අවශ්‍ය ප්‍රමාණයට සංස්ථාව සතුව පවතින අතර, ඉදිරියේදී තවත් නෞකා කිහිපයකින් ඩීසල් සහ පෙට්‍රල් දිවයිනට රැගෙන ඒමටද නියමිතව තිබෙනවා.\nසාමාන්‍යයෙන් මීට පෙර මෙට්‍රික් ටොන් 5500 ක් පමණ වූ මෙරට දෛනික ඩීසල් පරිභෝජනය මේ වනවිට මෙට්‍රික් ටොන් 8400 දක්වා ඉහළ ගොස් ඇති බවයි වාර්තා වන්නේ.\nජනතාව අනවශ්‍ය ආකාරයෙන් ඩීසල් තොග එක්රැස් කර ගැනීම මෙම තත්ත්වයට හේතු වී ඇති බවයි ලංකා ඛනිජ තෙල් නීතිගත සංස්ථාව සඳහන් කළේ.\nතවත් දින දෙකක පමණ කාලයකින් පිරවුම්හල් ආශ්‍රිතව පවතින පෝලිම් පහව යනු ඇති බවටද සංස්ථාව විශ්වාසය පළ කරනවා.\nමේ අතර, අද දිනයේත් අඛණ්ඩව ඉන්ධන බෙදාහැරීමේ කටයුතු සිදුකරන බව ලංකා ඛනිජ තෙල් තොග ගබඩා පර්යන්ත සමාගම සඳහන් කළා.\nඑසේම, ඉන්ධන සාධාරණ අයුරින් බෙදාහැරීම සහතික කිරීම සඳහා පිරවුම්හල්වලට පොලිසිය යොදවන ලෙස ඉල්ලීමක් කළ බවද එහි සභාපති විශ්‍රාමික මේජර් ජෙනරාල් එම්.ආර්.ඩබ්ලිව් ද සොයිසා කියා සිටියා.\nමේ අතර, බොරතෙල් නොමැතිවීම හේතුවෙන් සපුගස්කන්ද තෙල් පිරිපහදුව අද රාත්‍රියේ සිට යළිත් වසා දැමීමට පියවර ගැනෙනවා.\nමීට පෙරද අවස්ථා දෙකකදී සපුගස්කන්ද තෙල් පිරිපහදුව වසා දැමුණේ ප්‍රමාණවත් තරම් බොරතෙල් නොමැතිවීම හේතුවෙන්.",
       "URL": "https://www.hirunews.lk/299877/ඉන්දීය-ණය-ආධාර-යටතේ-වන-පළමු-ඩීසල්-තොගය-අද-රාත්‍රියේ-දිවයිනට-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1283"
}