{
       "Source": "hirunews",
       "Timestamp": "Tuesday, 29 September 2020 - 13:15",
       "Headline": "දිස්ත්‍රික්ක දෙකකට නාය යාම් අනතුරු ඇගවීමේ නිවේදනයක්",
       "News Content": "දිවයිනේ ප්‍රදේශ කිහිපයකට බලපා ඇති වැසි සහිත කාලගුණ තත්ත්වය හේතුවෙන් රත්නපුරය සහ කෑගල්ල දිස්ත්‍රික්ක සඳහා නාය යාමේ අනතුරු ඇගවීමේ නිවේදන නිකුත් කර තිබෙනවා.\nජාතික ගොඩනැගිලි පර්යේෂණ සංවිධානය සඳහන් කළේ අද(29) දහවල් 12 සිට හෙට දහවල් 12 දක්වා රත්නපුර - කුරුවිට සහ කෑගල්ල - දෙහිඕවිට යන ප්‍රාදේශීය ලේකම් කොට්ඨාශවලට මෙලෙස නාය යාමේ අනතුරු ඇගවීමේ නිවේදන නිකුත් කළ බවයි.\nමේ අතර, අද පස්වරුවේත් දිවයිනේ ප්‍රදේශ කිහිපයකට වැසි ඇති වන බව කාලගුණ විද්‍යා දෙපාර්තමේන්තුව පවසනවා.\nනිවේදනයක් නිකුත් කරමින් එම දෙපාර්තමේන්තුව සඳහන් කළේ බස්නාහිර, සබරගමුව පළාත් සහ ගාල්ල, මාතර දිස්ත්‍රික්කවලට මිලිමීටර් 50ක පමණ වැසි ඇති විය හැකි බවයි.",
       "URL": "https://www.hirunews.lk/251383/දිස්ත්‍රික්ක-දෙකකට-නාය-යාම්-අනතුරු-ඇගවීමේ-නිවේදනයක්",
       "Category": "Local News",
       "Parent URL": "https://www.hirunews.lk/local-news.php?pageID=2422"
}