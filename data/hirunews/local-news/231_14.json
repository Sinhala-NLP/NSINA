{
       "Source": "hirunews",
       "Timestamp": "Tuesday, 27 June 2023 - 21:09",
       "Headline": "ණය ප්‍රතිව්‍යූහගතකරණ ක්‍රියාවලිය සම්බන්ධයෙන් චීනයේ අවධානය (වීඩියෝ)",
       "News Content": "විදේශ කටයුතු අමාත්‍ය අලි සබ්‍රි චීන ආනයන - අපනයන බැංකුවේ සභාපති වූ ෆුලින් ඇතුළු පිරිසක් හමුවී සාකච්ඡාකර තිබෙනවා.\nට්විටර් පණිවුඩයක් නිකුත් කරමින් විදේශ අමාත්‍යවරයා පැවසුවේ, දැනට ක්‍රියාත්මක ණය ප්‍රතිව්‍යූහගතකරණ ක්‍රියාවලිය සම්බන්ධයෙන් එහිදී අවධානය යොමු කොරුණු බවයි.\nමේ අතර, චීන සිනොපෙක් ඛනිජ තෙල් සමාගමේ සභාපති ඇතුළු ඉහළ කළමනාකාරීත්වය සමඟ ද විදේශ කටයුතු අමාත්‍ය අලි සබ්‍රි සාකච්ඡා කර තිබෙනවා.\nඅමාත්‍යවරයා පෙන්වා දෙන්නේ, ශ්‍රී ලංකාව සමග හවුල්කාරීත්වයකට මෙන්ම මෙරට ආයෝජනය සම්බන්ධයෙන් සිනොපෙක් සමාගම පූර්ණ විශ්වාසය පළ කළ බවයි.\nමේ අතර, ණය ප්‍රතිව්‍යූහගතකරණය සඳහා චීන රජයේ සහය තවදුරටත් ලැබෙනු ඇති බවයි එරට රූපවාහිනී නාලිකාවක් සමඟ පැවති සම්මුඛ සාකච්ඡාවකදී විදේශ කටයුතු අමාත්‍ය අලි සබ්‍රි ප්‍රකාශ කළේ.\nමාධ්‍යවේදිනිය - \"ඔබ චීනයේ නිලධාරීන් හමු වුණා. මොනවාද එහිදී සාකච්ඡා කෙරුණේ?\"\nඅලි සබ්‍රි -\n\"අපි අතර තිබෙන ද්විපාර්ශ්වික සබඳතා පිළිබඳව මූලික වශයෙන් සාකච්ඡා කෙරුණා. අපිට කතා කරන්න කරුණු කිහිපයක්ම තිබුණා. විශේෂයෙන්ම ආයෝජන සහ ආර්ථික තත්ත්වය සම්බන්ධයෙන් අපි සාකච්ඡා කළා. ඒ වගේම කලාපීය සහ ගෝලීය ප්‍රශ්න පිළිබදවත් විශේෂ අවධානයක් යොමුවුණා. විශේෂයෙන්ම අපේ ඊළඟ සංවර්ධන ක්‍රියාවලියේදී වගේම ණය ප්‍රතිව්‍යූහගතකරණය සහ අපි මුහුණ දී සිටින ණය බර සම්බන්ධයෙන් වන ඇතැම් අභියෝග ජය ගැනීම සම්බන්ධ කාරණාවලදී චීනයට අප වෙත සහය පළ කළ හැක්කේ කෙසේද යන්න පිළිබඳව සාකච්ඡා කළා.\"\nමාධ්‍යවේදිනිය - \"කොහොමද එම සාකච්ඡා සිදු කෙරුණේ?\"\nඅලි සබ්‍රි -\n\"සාකච්ඡා ඉතා හොඳින් සිදු කෙරුණා. මම චීන විදේශ අමාත්‍යවරයා, මුදල් අමාත්‍යවරයා වගේම චීන ආනයන - අපනයන බැංකුවේ සභාපතිවරයා හමුවුණා. ඔවුන් සමඟ කළ සියලුම සාකච්ඡා සාර්ථකයි. ඔවුන් කිව්වා ඊළඟ සංවර්ධන අදියරේදීත් ඔවුන් ශ්‍රී ලංකාවට අඛණ්ඩව සහය දෙනවා කියලා\"\nමාධ්‍යවේදිනිය - \"ඒ වගේම ඔබ මේ සතියේ ටිකක් බරපතල ප්‍රතිව්‍යූහගතකරණ සාකච්ඡා කිහිපයකට සහභාගී වෙනවා. එහිදී මොනවා වේවිද කියලා ඔබට කිව හැකිද?\"\nඅලි සබ්‍රි -\n\"වැදගත්ම දේ තමයි, විශේෂයෙන්ම අපි ජාත්‍යන්තර මූල්‍ය අරමුදලේ විස්තීර්ණ මූල්‍ය පහසුකම් වැඩසටහනේ ඉන්නේ. ඒ සමඟ ගොඩක් කොන්දේසි පනවලා තියෙනවා. ජාත්‍යන්තර මූල්‍ය අරමුදල අපිට ණය ස්ථාවරභාවය සම්බන්ධ විශ්ලේෂණයක් ලබා දුන්නා. ඉතිං අපිට ඒ කරා වැඩ කටයුතු කරන්න තියෙනවා. සමස්ත ණය අඩුකර ගැනීම වගේම බාහිර ණය අඩුකර ගැනීම සම්බන්ධයෙන්. ඉතිං අපි පාර්ශ්ව කිහිපයක් සමග සාකච්ඡා කරන ගමන් ඉන්නේ ණය ප්‍රතිව්‍යූහගතකරණය සම්බන්ධයෙන්. ද්විපාර්ශ්වික, බහුපාර්ශ්වික වශයෙන් පාර්ශ්ව කිහිපයක්ම ඉන්නවා. ඒ වගේම පෞද්ගලික සහ වාණිජ බැඳුම්කර ණය හිමියන් සහ දේශීය ණය හිමියනුත් ඉන්නවා.\"",
       "URL": "https://www.hirunews.lk/339294/ණය-ප්‍රතිව්‍යූහගතකරණ-ක්‍රියාවලිය-සම්බන්ධයෙන්-චීනයේ-අවධානය-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=231"
}