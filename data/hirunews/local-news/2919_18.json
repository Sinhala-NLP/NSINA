{
       "Source": "hirunews",
       "Timestamp": "Tuesday, 04 February 2020 - 7:45",
       "Headline": "අස්ගිරි සහ මල්වතු පාර්ශවයෙන් නිදහස් දිනට ආශිර්වාද",
       "News Content": "ශ්‍රී ලාංකික ජනතාවගේ සිත් තුළ නව දශකයක, නව යුගයක බලාපොරොත්තු රාශියක් ඇතිව 72 වන නිදහස් දිනය සමරන මෙම අවස්ථාවේ එම බලාපොරොත්තු ඉටු කරමින් සියළු දෙනාට නිදහසේ ජීවත් විය හැකි සෞභාග්‍යමත් ශ්‍රී ලංකාවක් ගොඩනැංවීමට ආශිර්වාද ලැබේවායි ප්‍රාර්ථනා කරන බව අස්ගිරි පාර්ශවයේ මහනායක අතිපූජ්‍ය වරකාගොඩ ශ්‍රී ඥානරතන නාහිමියන් පවසනවා.\nඋන්වහන්සේ මේ බව කියා සිටියේ නිදහස් දින සැමරුම වෙනුවෙන් සුබ පැතුම් පණිවුඩයක් එක් කරමින්.\nඑමෙන්ම මල්වතු පාර්ශවයේ මහනායක අතිපූජ්‍ය තිබ්බටුවාවේ ශ්‍රී සුමංගල නාහිමියන් සුබ පැතුම් පණිවුඩයක් එක් කරමින් කියා සිටියේ දේශපාලන පක්ෂ භේද අමතක කොට නිදහසේ නිසිඵල නෙලාගෙන දේශමාමකත්වයෙන් හා යහගුණයෙන් සුපෝෂණ වූ සමෘද්ධිමත් හා සෞභාග්‍යමත් රටක් ඇති කර ගැනීමට ශක්තිය ලැබේවායි යන්නයි.\nඊට අමතරව අමරපුර සහ රාමඤ්ඤ මහා නිකායේ මහනාහිමිවරුන් ද 72 වන නිදහස් දින සැමරුමට සුබ පැතුම් කර තිබෙනවා.\nඑමෙන්ම, කොලඹ අගරදගුරු අති උතුම් මැල්කම් කාදිනල් රංජිත් හිමිපාණන් නිදහස් දිනය වෙනුවෙන් සුබ පැතුම් පණිවුඩයක් එක් කරමින් සදහන් කළේ අපේ නිදහසට එල්ල වී ඇති නව අභියෝග පිළිබද වෙන කවරදාටත් වඩා විමසිල්ලෙන් කටයුතු කළ යුතු කාලය වර්තමානයේ එළඹ ඇති බවයි.\nමේ අතර, තරුණ පරපුර තුළ ඇති වී තිබෙන රට ගොඩනැගීමේ උද්යෝගය හේතු කොටගෙන ශ්‍රී ලංකාව නැවතත් ස්වර්ණමය යුගයක එළිපත්තේ සිටින බව නිදහස් දිනයේදී සතුටින් ප්‍රකාශ කළ හැකි අග්‍රාමාත්‍ය මහින්ද රාජපක්ෂ පවසනවා.\n72 වන නිදහස් දින සැමරුම වෙනුවෙන් සුබ පැතුම් එක් කරමින් අග්‍රාමාත්‍යවරයා කියා සිටියේ 1948 පෙබරවාරි 4 වන දා අප ලැබූ ඒ නිදහස බරපතල ආකාරයට අභියෝගයට ලක්වූ සමයක් පසුගිය වසර කිහිපයේදී අත්දුටු බවයි.\nපසුගිය නොවැම්බර් මස පවත්වනු ලැබූ ජනාධිපතිවරණයේ ප්‍රතිඵලයෙන් පෙන්වා දුන්නේ ලැබූ නිදහස රැක ගැනීමට ජනතාව තුළ ඇති අධිෂ්ඨානය බව ද අග්‍රාමාත්‍යවරයා නිකුත් කළ සුබ පැතුම් පණිවුඩයේ දැක්වෙනවා.\nකථානායක කරු ජයසූරිය ද නිදහස් දිනය වෙනුවෙන් නිවේදනයක් නිකුත් කරමින් සඳහන් කළේ ශ්‍රේෂ්ඨ නිදහස උදෙසා සටන් වැදුණු විරෝධාර මිනිසුන්ගේ අපමණ කැප කිරීම තුළින් සැරසුණු ඉතිහාසයක් ශ්‍රී ලාංකික අපහට උරුමය ඇති බවයි.\nමේ අතර, ශ්‍රී ලංකාවේ 72 වන නිදහස් සමරුව වෙනුවෙන් සුබ පැතුම් පණිවුඩයක් එක් කරමින් ඇමරිකාව කියා සිටියේ දෙරට අතර සම්බන්ධතා තවදුරටත් වැඩි දියුණු කර ගැනීමට කටයුතු කරන බවයි. ආර්ථික, ආරක්ෂක, ප්‍රජාතන්ත්‍රවාදී සහ මානව හිමිකම් ක්ෂේත්‍රවල සංවර්ධන කටයුතු සඳහා ශ්‍රී ලංකාවට සහය දැක්වීමට තම රට සූදානම් බව ද ඇමරිකානු රාජ්‍ය ලේකම් මයික් පොම්පියෝ නිකුත් කළ සුබ පැතුම් පණිවුඩයේ තවදුරටත් සදහන්.",
       "URL": "https://www.hirunews.lk/233658/අස්ගිරි-සහ-මල්වතු-පාර්ශවයෙන්-නිදහස්-දිනට-ආශිර්වාද",
       "Category": "Local News",
       "Parent URL": "https://www.hirunews.lk/local-news.php?pageID=2919"
}