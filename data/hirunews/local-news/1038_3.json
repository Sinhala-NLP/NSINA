{
       "Source": "hirunews",
       "Timestamp": "Friday, 08 July 2022 - 12:37",
       "Headline": "අබේගේ තත්ත්වය බරපතලයි! - ජපාන අගමැති",
       "News Content": "වෙඩි ප්‍රහාරයකට ලක්ව රෝහල් ගත කර සිටින හිටපු ජපාන අග්‍රාමාත්‍යවරයාගේ තත්ත්වය බරපතල බව වත්මන් ජපාන අග්‍රාමාත්‍ය ෆුමියෝ කිෂිඩා පවසනවා.\nහිටපු අග්‍රාමාත්‍යවරයාගේ වත්මන් තත්ත්වය පිළිබඳ විදෙස් මාධ්‍ය වෙත ප්‍රකාශයක් ලබා දෙමින් ඔහු කියා සිටියේ අදාළ වෙඩි තැබීම \"නීච ක්‍රියාවක්\" බවයි.\nහිටපු අග්‍රාමාත්‍යවරයාගේ සෞඛ්‍ය තත්ත්වය යහපත් අතට හරවා ගැනීම සඳහා වෛද්‍යවරුන් දැඩි පරිශ්‍රමයක නිරත වන බව ජපාන අග්‍රාමාත්‍ය ෆුමියෝ කිෂිඩා විස්තර කළේ හැඬුම් මුසු මුහුණකින්.\nහිටපු ජපාන අග්‍රාමාත්‍යවරයා අද (08) පෙරවරුවේ නාරා ප්‍රදේශයේ මැතිවරණ ප්‍රචාරණ රැස්වීමක ජනතාව අමතමින් තිබිය දී වෙඩි ප්‍රහාරයකට ලක් වූවා.\nවෙඩි ප්‍රහාරයට ලක් වීමෙන් අනතුරුව හිටපු ජපාන අග්‍රාමාත්‍යවරයාට හෘදයාබාධයකට ද ලක්ව තිබෙන බවයි වාර්තා වුණේ.\nඅදාළ අවස්ථාවේ එම ස්ථානයෙන් වෙඩි ප්‍රහාර දෙකක් නිකුත් වනු හඬ ඇසුන බව වාර්තා වනවා.\nසිද්ධිය සම්බන්ධයෙන් සැකකරුවෙක් මේ වන විට අත්අඩංගුවට ගෙන තිබෙන බවයි විදෙස් මාධ්‍ය වාර්තා කරන්නේ.",
       "URL": "https://www.hirunews.lk/309415/අබේගේ-තත්ත්වය-බරපතලයි-ජපාන-අගමැති",
       "Category": "Local News",
       "Parent URL": "https://www.hirunews.lk/local-news.php?pageID=1038"
}