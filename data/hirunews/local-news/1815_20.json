{
       "Source": "hirunews",
       "Timestamp": "Saturday, 17 July 2021 - 8:09",
       "Headline": "ගුරු වර්ජනය අද 6 වන දිනටත්",
       "News Content": "කොතලාවල ආරක්ෂක විශ්වවිද්‍යාල පනත් කෙටුම්පතට එරෙහිව පැවති උද්ඝෝෂණයක් අතරතුර අත්අඩංගුවට ගෙන නිරෝධායනය කළ වෘත්තීය සමිති සාමාජිකයින් ඊයේ මුදා හැරුණ ද තම වර්ජනය අඛන්ඩව ක්‍රියාත්මක බව ගුරු සංගම් ප්‍රකාශ කළා. ඒ ගුරු සේවයට බලපාන වැටුප් විෂමතා ඇතුළු තවත් ඉල්ලීම් කිහිපයක් මුල් කර ගනිමින්.\nඒ අනුව, අද 6 වන දිනට ගුරුවරුන් ඔන්ලයින් ඉගැන්වීමේ කටයුතුවලින් ඉවත්ව සිටිනවා. කෙසේ වෙතත්, ඇතැම් ගුරුවරුන් අද දිනයේදීත් ඔන්ලයින් ඉගැන්වීම් කටයුතු සිදුවන ආකාරය ප්‍රදේශ රැසකින් අපට වාර්තා වුණා.\nමුලතිව් ගුවන් හමුදා කඳවුරේ නිරෝධායනයට යොමුකර සිටි ලංකා ගුරු සංගමයේ ලේකම් ජෝශප් ස්ටාලින් ඇතුළු 16 දෙනා ඊයේ පස්වරුවේ මුදා හැරුණා.\nඑමෙන්ම, පසුගිය 7 වනදා රාජ්‍ය ඉංජිනේරු සංස්ථාව ඉදිරිපිට පැවති උද්ඝෝෂණයේදී අත්අඩංගුවට ගෙන ඇප මත මුදා හැරීමෙන් පසු පල්ලෙකැලේ යුද හමුදා මධ්‍යස්ථානය වෙත යොමුකර සිටි පෙරටුගාමී සමාජවාදී පක්ෂයේ ප්‍රචාරක ලේකම් දුමින්ද නාගමුව ඇතුළු 6 දෙනා ද ඊයේ මුදා හැර තිබුණා.\nමේ අතර, ශ්‍රී ලංකා පොදුජන අධ්‍යාපන සේවා සංගමය, ගුරු වැටුප් විෂමතා සම්බන්ධයෙන් සාකච්ඡා කිරිම සඳහා අද අධ්‍යාපන අමාත්‍ය මහාචාර්ය ජී.එල්.පීරිස් හමුවී තිබුණා.\nඑමෙන්ම, අම්බලංගොඩ - නියාගම ප්‍රාදේශීය ලේකම් කොට්ඨාශයේ බඹරවාන ප්‍රදේශයේ දරුවන් පිරිසක් ඔන්ලයින් අධ්‍යාපනය ලබාදෙන ලෙස පුවරු රැගෙන ගුරුවරුන්ගෙන් ආයාචනා කළා.\nමේ අතර, කොතලාවල ආරක්ෂක විශ්වවිද්‍යාල පනත් කෙටුම්පතට එරෙහිව ජාතික ජනබලවේගය අද කොටුව දුම්රියපොල ඉදිරිපිටදී විරෝධතාවක නිරත වුණා.",
       "URL": "https://www.hirunews.lk/277179/ගුරු-වර්ජනය-අද-6-වන-දිනටත්",
       "Category": "Local News",
       "Parent URL": "https://www.hirunews.lk/local-news.php?pageID=1815"
}