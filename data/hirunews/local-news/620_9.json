{
       "Source": "hirunews",
       "Timestamp": "Thursday, 05 January 2023 - 20:30",
       "Headline": "මන්ත්‍රීවරියන්ගේ අතින් ඇල්ලුවා යැයි මධ්‍යම පළාත් ආණ්ඩුකාරවරයාට චෝදනා",
       "News Content": "මධ්‍යම පළාත් ආණ්ඩුකාර නීතිඥ ලලිත් යූ. ගමගේ විසින් තමන්ට කායික හා මානසික හිංසනයන් සිදුකළ බවට කුණ්ඩසාලේ ප්‍රාදේශීය සභාවේ මන්ත්‍රීවරියන් දෙදෙනෙකු මහනුවර මූලස්ථාන පොලිසියට පැමිණිලි කර තිබෙනවා.\nඅදාළ මන්ත්‍රීවරියන් දෙදෙනා කුණ්ඩසාලේ ප්‍රාදේශීය සභා සභාපතිවරයාගේ අක්‍රමිකතා සම්බන්ධයෙන් ආණ්ඩුකාරවරයා දැනුවත් කිරීමට ගිය අවස්ථාවේ මෙම සිදුවීම සිදුව ඇති බවටයි ඔවුන් පොලිසියට පැමිණිලි කර ඇත්තේ.\nප්‍රාදේශීය සභා සභාපතිගේ අක්‍රමිකතා පිළිබඳ පළාත් පාලන කොමසාරිස්වරයාට පැමිණිලි කර ඉන් චෝදනා 08 ක් ඔප්පු වී ඇති අතර ඊට එරෙහිව ආණ්ඩුකාර ලලිත් යූ ගමගේ කිසිදු පියවරක් ගෙන නොමැති බවට ශ්‍රී ලංකා නිදහස් පක්ෂය සහ එක්සත් ජාතික පක්ෂය නියෝජනය කරන මන්ත්‍රීවරියන් දෙදෙනා විසින් චෝදනා කරනවා.\nඑවන් පසුබිමක් තුළ යළිත් සභාපතිවරයාට එරෙහිව ඔප්පු වී ඇති චෝදනා සහිත වාර්තාවක් රැගෙන ආණ්ඩුකාරවරයා හමුවීමට ඊයේ (04) ආණ්ඩුකාර කාර්යාලය වෙත ගොස් තිබුණා.\nඑහිදී අදාළ වාර්තාව භාරදීමට සූදානම් වූ අවස්ථාවේ මධ්‍යම පළාත් ආණ්ඩුකාර නීතිඥ ලලිත් යූ ගමගේ එක් මන්ත්‍රීවරියකගේ අත තදින් අල්ලා අඹරා වාර්තාව උදුරාගෙන, ශාරිරිකව හා මානසිකව හිංසනයට ලක්කර ඇති බවටයි එම මන්ත්‍රීවරියන් දෙදෙනා චෝදනා කරන්නේ.\nකුණ්ඩසාලේ ප්‍රාදේශීය සභාවේ ශ්‍රී ලංකා නිදහස් පක්ෂ මන්ත්‍රීනි පොඩි මැණිකේ අබේසිංහ සහ එක්සත් ජාතික පක්ෂයේ මන්ත්‍රිනි දීපිකා කුමාරි ඒකනායක මෙම චෝදනාව සම්බන්ධයෙන් අද මාධ්‍ය හමුවක් පවත්වමින් අදහස් පළ කළා.\nකෙසේ වෙතත් මධ්‍යම පළාත් ආණ්ඩුකාර ලලිත් යු ගමගේ අද පස්වරුවේ මාධ්‍ය හමුවක් පවත්වමින් කියාසිටියේ ඔහුට එල්ලවන මෙම චෝදනාව ප්‍රතික්ශේප කරන බවයි.",
       "URL": "https://www.hirunews.lk/324384/මන්ත්‍රීවරියන්ගේ-අතින්-ඇල්ලුවා-යැයි-මධ්‍යම-පළාත්-ආණ්ඩුකාරවරයාට-චෝදනා",
       "Category": "Local News",
       "Parent URL": "https://www.hirunews.lk/local-news.php?pageID=620"
}