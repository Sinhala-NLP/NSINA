{
       "Source": "hirunews",
       "Timestamp": "Sunday, 25 December 2016 - 13:09",
       "Headline": "බස් රථයේ ටිකට් නැතුව ගියොත් ඉදිරියේදී සිදුවන දේ",
       "News Content": "ප්‍රවේශපත්‍ර නොමැතිව ලංගම බස් රථවල ගමන් ගන්නා මගීන්ගෙන් මෙතෙක් අයකරගත් දඩමුදල රුපියල් 250 සිට දහසක් දක්වා ඉහළ නැංවීමට ලංකා ගමනාගමන මණ්ඩලයේ අවධානය යොමුවී තිබෙනවා.\nඑහි ප්‍රකාශකයෙකු කියා සිටියේ ඊට අදාළ යෝජනාව ප්‍රවාහන අමාත්‍යාංශය වෙත යොමුකර ඇති බවයි.\nමේ වනවිට යම් මගියෙකු ප්‍රවේශපත්‍රයක් නොමැතිව ගමන් කර ප්‍රවේශ පත්‍ර පරීක්ෂකයෙකුට හසුවුවහොත් ගමන් ගාස්තුව මෙන් දෙගුණයක් සහ රුපියල් 250 ක දඩ මුදලක් අයකරගනු ලබනවා.\nඑම දඩ මුදල ප්‍රමාණවත් නොමැති බවට හැඟීයාම හේතුවෙන් එය රුපියල් 750 කින් ඉහළ නැංවීමටයි සැළසුම් කර ඇත්තේ.\nවිශාල මගීන් පිරිසක් ලංගම බස් රථවල ප්‍රවේශපත්‍ර නොමැතිව ගමන් කිරීම මෙම දඩ මුදල් ඉහළ නැංවීමට හේතුවක් වී තිබෙනවා.\nමේ අතර මීට ඉහතදී ප්‍රවේශපත්‍ර නොමැතිව දුම්රියේ ගමන් ගන්නා මගීන්ගෙන් අයකරගන්නා දඩ මුදල පසුගිය ජනවාරි පළමුවනදා සිට ඉහළ නංවනු ලැබුවා.",
       "URL": "https://www.hirunews.lk/150539/බස්-රථයේ-ටිකට්-නැතුව-ගියොත්-ඉදිරියේදී-සිදුවන-දේ",
       "Category": "Local News",
       "Parent URL": "https://www.hirunews.lk/local-news.php?pageID=4738"
}