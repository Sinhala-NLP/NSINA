{
       "Source": "hirunews",
       "Timestamp": "Tuesday, 28 February 2017 - 12:45",
       "Headline": "පුහුණුවීමක් අතරතුර මහනුවර පාසලක ජ්‍යෙෂ්ඨයන්ගෙන්, කණිෂ්ඨ සිසුන්ට ලිංගික හිංසන",
       "News Content": "ශිෂ්‍ය භට පුහුණුවක් අතරතුර දී මහනුවර, වත්තේගම - තිලවල මහා විද්‍යාලයේ කණිෂ්ඨ සිසුන් පිරිසකට ලිංගික හිංසන සිදුකල එම පාසලේ ජ්‍යෙෂ්ඨ සිසුන් 3 දෙනෙකු අත්අඩංගුවට ගෙන තිබෙනවා.\nසැකකාර සිසුන් අද දිනයේ තෙල්දෙනිය මහේස්ත්‍රාත් අධිකරණය වෙත ඉදිරිපත් කිරීමට නියමිත බවයි පොලීසිය ප්‍රකාශ කළේ.\nරන්ටැඹේ ජාතික ශිෂ්‍ය භට බලකා මූලස්ථානයේ දී දිවයිනේ පාසල් කිහිපයක සිසුන්ගේ සහභාගිත්වයෙන් පසුගිය 16 වන දා පැවති ශිෂ්‍ය භට පුහුණුව අතරතුරදී මෙම සිසුන්, කණිෂ්ඨ සිසුන්ට මෙලෙස ලිංගික හිංසනයන් සිදුකර තිබෙනවා.\nපුහුණුව නිම කර ඊයේ නිවසට පැමිණි එම සිසුන් සිය දෙමව්පියන්ට මේ බව ප්‍රකාශ කර ඇති අතර, ඉන් අනතුරුව විදුහල්පතිවරයාගේ මාර්ගයෙන් මේ පිළිබදව පැමිණිලි කර තිබුණේ හසලක පොලීසියටයි.\nඅද දිනයේ ඒ සම්බන්ධයෙන් සාක්ෂි ලබාදීමට දෙමව්පියන් සහ සිද්ධියට මුහුණ පෑ සිසුන් හසලක පොලිසියට පැමිණ තිබෙනවා.\nකණිෂ්ඨ සිසුන් කිහිප දෙනෙකුට ලිංගික හිංසන සිදුකරන ආකාරය ජ්‍යෙෂ්ඨ සිසුන් සිය ජංගම දුරකථන උපයෝගී කර ගනිමින් විඩියෝ ගත කර ඇති බවයි හිංසනට ලක් වු සිසුන්ගේ දෙමව්පියන් කියා සිටියේ.\nසිද්ධියට මුහුණ දුන් කණිෂ්ඨ සිසුන් කිහිප දෙනෙකු කියා සිටියේ ජේ්‍යෂ්ඨ සිසුන් තමන් ව බිය වද්දා පහරදීම් සිදුකල බවයි.\nහිරු ප්‍රවෘත්ති අංශය මෙම සිද්ධිය පිළිබදව මහනුවර - වත්තේගම තිලවල මහා විද්‍යාලයේ විදුහල්පතිනියගෙන් ද කරුණු විමසූ අතර ඇය කියා සිටියේ මේ පිළිබදව අධ්‍යාපන බලධාරීන් වෙත පැමිණිලි කර බවයි.",
       "URL": "https://www.hirunews.lk/155667/පුහුණුවීමක්-අතරතුර-මහනුවර-පාසලක-ජ්‍යෙෂ්ඨයන්ගෙන්-කණිෂ්ඨ-සිසුන්ට-ලිංගික-හිංසන",
       "Category": "Local News",
       "Parent URL": "https://www.hirunews.lk/local-news.php?pageID=4639"
}