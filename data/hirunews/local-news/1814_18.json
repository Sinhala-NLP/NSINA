{
       "Source": "hirunews",
       "Timestamp": "Saturday, 17 July 2021 - 16:06",
       "Headline": "ඉන්දියාවේ කොවිශීල්ඩ් එන්නතට යුරෝපා සංගමයේ අනුමැතිය නෑ",
       "News Content": "කොවිඩ් 19 රෝගය මර්දනය කිරීම සඳහා ඉන්දියාවේ නිෂ්පාදනය කරන කොවිශීල්ඩ් එන්නතට මෙතෙක් යුරෝපා සංගමයේ අනුමැතිය ලැබී නොමැති බව එම ආයතනය පවසනවා.\nඇස්ට්‍රාසෙනෙකා එන්නත නිෂ්පාදනය කළ එංගලන්තයේ ඔක්ස්ෆර්ඩ් ඇස්ට්‍රා සෙනෙකා සමාගමේම තවත් සොයා ගැනීමක් වන මෙම එන්නත නිෂ්පාදනය කරන්නේ ඉන්දියාවේ සීරම් සමාගමයි.\nඑම සමාගම මේවන විට ඇස්ට්‍රා සෙනෙකා එන්නත ද මහා පරිමාණයෙන් නිෂ්පාදනය කරනවා.\nමේ අනුව ඉන්දීය කොවිශීල්ඩ් එන්නත ලබාගත් පුද්ගලයින්ට යුරෝපා කලාපයේ සංචාරය කිරීමේදී ගැටළු මතු විය හැකි බවයි වාර්තාවන්නේ.\nඒ යුරෝපා සංගමයේ අනුමත කොවිවිඩ් එන්නත ලබා නොගත් කිසිදු පුද්ගලයෙකුහට එම සංගමයේ රටවල්වලට ඇතුළුවීම සඳහා අවසර නොදීමට එම සංගමය විසින් ගෙන ඇති තීරණය හේතුවෙන්.\nමේ වන විට යුරෝපා සංගමය කෝවිඩ් මර්දනය සඳහා එන්නත් හතරකට අනුමැතිය ලබාදී තිබෙනවා.\nඑම එන්නත් වන්නේ ඇස්ට්‍රා සෙනෙකා, ජොන්සන්, ෆයිසර් සහ මොඩර්නායි.\nකෙසේවෙතත් යුරෝපා සංගමයේ රටවල් කිහිපයක් රුසියානු ස්පුට්නික් වී එන්නටත් අනුමැතිය ලබාදී තිබෙනවා.",
       "URL": "https://www.hirunews.lk/277233/ඉන්දියාවේ-කොවිශීල්ඩ්-එන්නතට-යුරෝපා-සංගමයේ-අනුමැතිය-නෑ",
       "Category": "Local News",
       "Parent URL": "https://www.hirunews.lk/local-news.php?pageID=1814"
}