{
       "Source": "hirunews",
       "Timestamp": "Sunday, 20 June 2021 - 8:20",
       "Headline": "මියන්මාර හමුදා පාලනයට එරෙහි ජගත් සංවිධාන යෝජනාවට ලංකාව ඡන්දය ලබාදීමෙන් වැළකෙයි",
       "News Content": "මියන්මාරයේ හමුදා පාලනය හෙළා දකිමින් එක්සත් ජාතීන්ගේ සංවිධානය සම්මත කර ගත් යෝජනාවට ශ්‍රී ලංකාව ද ඡන්දය ලබාදීමෙන් වැළකී සිට තිබෙනවා.\nපසුගිය පෙබරවාරි මාසයේදී ඡන්දයෙන් තේරී පත්වූ අවුන්සාන් සුකීගේ නායකත්වයෙන් යුත් පාලනය පෙරළා දමා හමුදා කුමන්ත්‍රණයකින් බලය අත්පත් කර ගැනීමට එරට හමුදා පාලනය කටයුතු කළා.\nහමුදා අත්අඩංගුවේ රදවාගෙන සිටින අවුන්සාන් සුකී වැනි නායකයන් නිදහස් කිරීම සහ සාමකාමී විරෝධතාකරුවන්ට එරෙහිව සිදුකරන ප්‍රචණ්ඩත්වයන් අවසන් කරන ලෙස අදාළ යෝජනාවෙන් ඉල්ලා තිබෙනවා.\nඑමෙන්ම මියන්මාරයට අවි ආයුධ අලෙවිය නතර කරන ලෙසත්, එමගින් ඉල්ලා ඇති බවයි විදෙස් වාර්තා සඳහන් කළේ.\nමියන්මාරයේ ප්‍රධාන අවි සැපයුම් රටවල් වන චීනය සහ රුසියාවද ඇතුලුව රටවල් 36ක් අදාළ යෝජනාවට ඡන්දය ලබාදීමෙන් වැළකී සිටියා.\nරටවල් 119ක් පක්ෂව ඡන්දය ප්‍රකාශ කර ඇති අතර,  විරුද්ධව ඡන්දය භාවිත කර ඇත්තේ බෙලරූස් රාජ්‍යය පමණයි.",
       "URL": "https://www.hirunews.lk/274782/මියන්මාර-හමුදා-පාලනයට-එරෙහි-ජගත්-සංවිධාන-යෝජනාවට-ලංකාව-ඡන්දය-ලබාදීමෙන්-වැළකෙයි",
       "Category": "Local News",
       "Parent URL": "https://www.hirunews.lk/local-news.php?pageID=1873"
}