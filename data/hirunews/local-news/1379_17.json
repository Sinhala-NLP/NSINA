{
       "Source": "hirunews",
       "Timestamp": "Thursday, 03 February 2022 - 8:15",
       "Headline": "බූස්ටරය ලබාගත් පිරිස ක්‍රමයෙන් ඉහළට (වීඩියෝ)",
       "News Content": "මෙරට කොරෝනා මර්දන බූස්ටර් එන්නත් මාත්‍රාව ලබා ගැනීමේ ප්‍රවණතාව යළි ඉහළ ගොස් ඇති බව සෞඛ්‍ය අමාත්‍යංශය පවසනවා.\nඑම අමාත්‍යාංශය සඳහන් කළේ මේ වනවිට මෙරට ජනගහනයෙන් 37% ක් පමණක් බූස්ටර් මාත්‍රාව ලබාගෙන ඇති බවයි.\nතවත් කොරෝනා ආසාදිතයන් 1156 ක් ඊයේ (02) වාර්තා වීමත් සමග මෙරට සමස්ත කොරෝනා ආසාදිතයන් සංඛ්‍යාව 613,478ක් දක්වා ඉහළ ගියා.\nමෙරට සමස්ත කොරෝනා මරණ සංඛ්‍යාව 15,492ක් දක්වා ඉහළ ගියේ ඊයේ (02) වාර්තා වුූ මරණ 19 ත් සමගයි.\nකොළඹ මහ නගර සභාවේ ප්‍රධාන සෞඛ්‍ය වෛද්‍ය නිලධාරී රුවන් විජේමුණු කොළඹ ඊයේ (02) පැවති මාධ්‍ය හමුවකදී කියා සිටියේ වසරේ මේ දක්වා කාලය තුළ කොළඹ මහ නගර සභා බල ප්‍රදේශයේ මියගිය සියලු කොරෝනා ආසාදිතයන් බූස්ටර් මාත්‍රාව ලබාගෙන නොමැති බවටයි.\nමේ අතර, දුම්රිය සේවා බිඳ වැටීම වළක්වා ගැනීමට කොරෝනා ආසාදනය වී සිටින සහ නිරෝධායනයට ලක් වෙමින් සිටින දුම්රිය නියාමකවරුන්ගේ රාජකාරී ආවරණය සඳහා තාවකාලිකව දුම්රිය ස්ථානාධිපතිවරුන් යෙදවීමට දුම්රිය ස්ථානාධිපති සංගමය තීරණය කර තිබෙනවා.\nනිවේදනයක් නිකුත් කරමින් එම සංගමය සඳහන් කළේ, ඒ පිළිබඳව ප්‍රවාහන අමාත්‍යංශය සහ දුම්රිය පාලන අධිකාරිය දැනුවත් කර ඇති බවයි.\nපවතින තත්ත්වය හමුවේ දෛනික කාර්යාල දුම්රිය ගමන්වාර විශාල සංඛ්‍යාවක් අවලංගු කිරීමට දුම්රිය පාලන අධිකාරිය මේ වන විට කටයුතු කර ඇති බව ද අදාළ නිවේදනයේ සඳහන්.",
       "URL": "https://www.hirunews.lk/296017/බූස්ටරය-ලබාගත්-පිරිස-ක්‍රමයෙන්-ඉහළට-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1379"
}