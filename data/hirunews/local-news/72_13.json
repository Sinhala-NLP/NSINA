{
       "Source": "hirunews",
       "Timestamp": "Friday, 25 August 2023 - 22:25",
       "Headline": "මුදලට පමණක් ලොල් වුණු නරක් වූ මස් විකුණන ජාවාරමක් (වීඩියෝ)",
       "News Content": "ආහාර වර්ග අලෙවියේදී පෝෂණ තත්ත්වය හා සමානවම ඒවායේ සෞඛ්‍යාරක්ෂිතභාවයද වැදගත් බවට විවාදයක් නැහැ.\nඑවන් තත්ත්වයක් තුළ මුදලට පමණක් ලොල් වෙමින් මහජන සෞඛ්‍ය අනතුරේ හෙළන කුකුළු මස් ජාවාරමක් ගැන හිරු වෙත තොරතුරක් වාර්තා වුණා.\nඑම තොරතුර පිළිබඳව සොයා බැලීම සඳහා හිරු ප්‍රවෘත්ති හෙට්ටිපොළ ප්‍රදේශයේ පිහිටි එම කුකුළු ගොවිපොළ වෙත ළඟා වුණා.\nවෙළෙඳපොළේ කුකුළු මස් කිලෝවක මිල රුපියල් 1,100ත් 1,500ත් අතර මිලක පවතිද්දී මෙම ගොවිපොළේ පමණක් කුකුළු මස් කිලෝවක් රුපියල් 8,00ක් වැනි මුදලකට අලෙවි කරන්නේ කෙසේදැයි අප එහිදී ගොවිපොළේ හිමිකරුගෙන් ප්‍රශ්න කර සිටියා.\nඅනතුරුව පාරිභෝගික අධිකාරියේ නිලධාරීන් විසින් ගොවිපොළ සහ මස් අලෙවි කරන ස්ථානය පරීක්ෂාවට ලක් කරනු ලැබුවා.\nදිගින් දිගටම ප්‍රශ්න කිරීමේදී ගොවිපොළේ හිමිකරු පවසා සිටියේ මෙලෙස නරක් වූ මස් ඌරන් සඳහා ලබාදෙන බවයි.\nනමුත් එම නරක් වූ මස් සහ අලෙවියට සුදුසු මස් එකම ශීතරකරණයක ගබඩා කර ඇති ආකාරයද අපට දක්නට ලැබුණා.\nමෙලෙස නරක් වූ කුකුළු මස් ගොවිපොළට ලැබෙන්නේ කෙසේද යන්න පිළිබඳව පාරිභෝගික අධිකාරියේ නිලධාරීන් ගොවිපොළේ හිමිකරුගෙන් ප්‍රශ්න කළා.\nපාරිභෝගික අධිකාරියේ නිලධාරීන් විසින් ශීතරකරණ තුළ ගබඩා කර තිබූ සියලුම මස් වර්ග සීල් තබා ඉවත් කරන ලෙස ගොවිපොළේ හිමිකරුට නියෝග කළ අතර ගොවිපොළේ හිමිකරුට එරෙහිව නීතිය ක්‍රියාත්මකයි.",
       "URL": "https://www.hirunews.lk/346116/මුදලට-පමණක්-ලොල්-වුණු-නරක්-වූ-මස්-විකුණන-ජාවාරමක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=72"
}