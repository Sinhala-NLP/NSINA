{
       "Source": "hirunews",
       "Timestamp": "Thursday, 18 February 2021 - 13:59",
       "Headline": "ඊයේ වාර්තාවූ මරණ 13 ම කොළඹින් පිට - සැළකිලිමත්වන්නැයි රජයේ වෛද්‍ය සංගමයෙන් දැනුම් දීමක් (වීඩියෝ)",
       "News Content": "ඊයේ දිනයේදී වාර්තා වූ මරණ 13 එක්දිනක් තුළ පමණක් සිදුනොවූවක් බව සෞඛ්‍ය අමාත්‍යාංශයේ නියෝජ්‍ය සෞඛ්‍ය සේවා අධ්‍යක්ෂ ජනරාල් විශේෂඥ වෛද්‍ය හේමන්ත හේරත් පවසනවා. මෙරට කොරෝනා ආරම්භයේ සිට මෙතෙක් වාර්තා වූ වැඩිම මරණ සංඛ්‍යාව ලෙසයි එය දැක්වෙන්නේ.\nරජයේ වෛද්‍ය නිලධාරීන්ගේ සංගමයේ සංස්කාරක වෛද්‍ය හරිත අලුත්ගේ සඳහන් කළේ මෙම මරණ 13ම කොළඹින් පිටත ප්‍රදේශවලින් වාර්තා වී ඇති බවයි.\nඅද දිනයේත් පාර්ලිමේන්තු මන්ත්‍රීවරුන්ට කොරෝනා එන්නත් ලබාදීම නාරාහේන්පිට යුද හමුදා රෝහලේදී සිදුකෙරුණා.\nඒ අනුව පාර්ලිමේන්තු මන්ත්‍රීවරුන් වන අනුර ප්‍රියදර්ශන යාපා, ගීතා කුමාරසිංහ, තුෂාර ඉදුනිල් සහ ජගත් කුමාර ඇතුළු පිරිසක් පැමිණ සිටි බවයි එහි සිටි හිරු වාර්තාකරු සඳහන් කළේ.\nමේ අතර, පාර්ලිමේන්තු මන්ත්‍රී ශිවනේෂතුරෙයි චන්ද්‍රකාන්තන් හෙවත් පිල්ලෙයාන් ඊයේ  මඩකලපුව සෞඛ්‍ය වෛද්‍ය නිලධාරී කාර්යාලයේදී කොරෝනා එන්නත ලබාගෙන තිබෙනවා. ඔහුට අමතරව ඔහුගේ කාර්ය මණ්ඩලය ද කොරෝනා එන්නත ලබාගෙන ඇති බවයි හිරු වාර්තාකරු සදහන් කළේ. අද දිනයේදීත් බන්ධනාගාර පුහුණු පාසලේදී බන්ධනාගාර නිලධාරීන්ට කොරෝනා එන්නත ලබාදීම සිදුකෙරෙනවා.\nදැනට බන්ධනාගාර ආශ්‍රිතව වාර්තා වී ඇති කොරෝනා ආසාදිතයින් සංඛ්‍යාව 4725ක්.\nඑමෙන්ම, වරාය සේවකයින්ට ද මේ වන විට කොරෝනා එන්නත ලබාදීම ආරම්භ කර තිබෙනවා. පසුගිය දින කිහිපය තුළම එන්නත් කිරීම සිදුකළ අතර අද වන විට 4000ක පමණ සේවක පිරිසකට එන්නත ලබාදීමටයි කටයුතු කර ඇත්තේ.\nසෞඛ්‍ය අමාත්‍යාංශයේ නියෝජ්‍ය සෞඛ්‍ය සේවා අධ්‍යක්ෂ ජනරාල් විශේෂඥ වෛද්‍ය හේමන්ත හේරත් සඳහන් කළේ වැඩි වශයෙන් කොරෝනා ආසාදිතයින් වාර්තා වූ ආයතනවල සේවක සේවිකාවන්ට ද කොරෝනා එන්නත ලබාදීමට කටයුතු කරන බවයි. පෑලියගොඩ මත්ස්‍ය වෙළඳ සංකීර්ණයේ සේවකයන්ට අදත් කොරෝනා එන්නත් ලබාදුන්නා.\nමේ අතර, අද දිනයේදී කසකස්ථානයේ සිට සංචාරකයින් 211 දෙනෙකු රැගත් ගුවන් යානයක් මත්තල ගුවන් තොටුපළින් දිවයිනට පැමිණි බවයි හිරු වාර්තාකරු සදහන් කළේ.\nබද්දේගම - ක්‍රිස්තුදේව පිරිමි විද්‍යාලයේ විදුහල්පතිවරයාට ද කොරෝනා ආසාදිත බවට තහවුරු වීමත් සමග ඔහුගේ ආශ්‍රිතයින් 50 දෙනෙකු පමණ ස්වයං නිරෝධායනයට යොමු කර තිබෙනවා.\nමීට අමතරව කොරෝනා ආසාදනය වීම හේතුවෙන් මිය ගිය මරදන්කඩවල ප්‍රදේශයේ පදිංචි 29 හැවිරිදි උතුරුමැද පළාත් සභාවේ සේවකයාගේ ආදාහනය ඊයේ කැකිරාව ආදාහනාගාරයේදී සිදුකෙරුණා.\nඅදාළ පුද්ගලයා පසුගිය 15 වන දා සේවය නිම වී බස් රථයකින් නිවස බලා පැමිණෙමින් සිටියදී හදිසියේ ඇති වූ රෝගී තත්ත්වයක් හේතුවෙන් රෝහල් ගත කළ අතර එහිදී ඔහු ජීවිතක්ෂයට පත්ව තිබෙනවා.\nමේ අතර, අද පෙරවරුවේ කසකස්ථානයේ සිට සංචාරකයින් 211 දෙනෙකු රැගත් ගුවන් යානයක් මත්තල ගුවන් තොටුපළින් දිවයිනට පැමිණ තිබෙනවා.",
       "URL": "https://www.hirunews.lk/262952/ඊයේ-වාර්තාවූ-මරණ-13-ම-කොළඹින්-පිට-සැළකිලිමත්වන්නැයි-රජයේ-වෛද්‍ය-සංගමයෙන්-දැනුම්-දීමක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2139"
}