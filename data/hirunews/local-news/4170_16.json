{
       "Source": "hirunews",
       "Timestamp": "Friday, 15 December 2017 - 19:37",
       "Headline": "අතෙන් අලියට - අලියගෙන් අතට (ඡායාරූප)",
       "News Content": "හලාවත ආසනයේ එක්සත් ජාතික පක්ෂ සම සංවිධායක ලෙස කටයුතු කළ හිලරි ප්‍රසන්න ප්‍රනාන්දු අද (15) සවස ශ්‍රී ලංකා නිදහස් පක්ෂයේ සාමාජිකත්වය ලබා ගත්තා.\nහිටපු නියෝජ්‍ය අමාත්‍ය හා හලාවත ආසනයේ ශ්‍රී ලංකා නිදහස් පක්ෂ සංවිධායක නියෝමාල් පෙරේරාගේ නිවසේ පැවති රැස්වීමකදී හිලරි ගේ පක්ෂ මාරුව සිදුවූ බවයි හිරු වාර්තාකරු කියා සිටියේ.\nහිලරි ප්‍රසන්න සමග එක්සත් ජාතික පක්ෂයේ ග්‍රාමීය නායකයින් 40 දෙනෙකුට වැඩි පිරිසක්ද මෙම අවස්ථාවේදී ශ්‍රී ලංකා නිදහස් පක්ෂය හා එක් වුනා.\nහිලරි ප්‍රසන්න පසුගිය පාර්ලිමේන්තු මැතිවරණයේදී එක්සත් ජාතික පක්ෂයෙන් තරග කළ අතර එහිදී හෙතෙම මනාප ඡන්ද 26,000 කට වැඩි ප්‍රමාණයක් ලබා ගැනීමට සමත් වුනා.\nශ්‍රී ලංකා නිදහස් පක්ෂය නියෝජනය කරමින් හලාවත නගර සභාවට තරග කළ හිලරි ප්‍රසන්න  අවස්ථා දෙකකදී හලාවත නගර සභාවේ සභාපති ධූරය දරා තිබෙනවා.\nපසුගිය පාර්ලිමේන්තු මැතිවරණයේදී හෙතෙම එක්සත් ජාතික පක්ෂය සමග එක්වුනා.\nහලාවත නගර සභාවට තරග කරන ශ්‍රී ලංකා නිදහස් පක්ෂ කණ්ඩායමේ නායකත්වය මෙන්ම නගරාධිපති අපේක්ෂක ධූරයද හිටපු නියෝජ්‍ය ඇමති නියෝමාල් පෙරේරා  විසින් හිලරි ප්‍රසන්න වෙත ලබාදී තිබෙනවා.\nඡායාරූප - පුත්තලම ජුඩ් සමන්ත",
       "URL": "https://www.hirunews.lk/178497/අතෙන්-අලියට-අලියගෙන්-අතට-ඡායාරූප",
       "Category": "Local News",
       "Parent URL": "https://www.hirunews.lk/local-news.php?pageID=4170"
}