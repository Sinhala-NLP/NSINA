{
       "Source": "hirunews",
       "Timestamp": "Monday, 20 February 2023 - 8:27",
       "Headline": "කැළණිය සරසවියේ අත්අඩංගුවට ගත් හිමිවරු ඇතුලු 6 දෙනා අද අධිකරණයට (වීඩියෝ)",
       "News Content": "කැළණිය විශ්වවිද්‍යාලයේ සිසුන් පිරිසක් එම සරසවියේ පිවිසුම් දොරටුව අසළින් ආරම්භ කර කොළඹ - මහනුවර ප්‍රධාන මාර්ගය අවහිර වන ලෙස පවත්වනු ලැබූ විරෝධතා පා ගමන විසුරුවා හැරීමට පොලිසිය ඊයේ (19) රාත්‍රියේ කඳුළු ගෑස් සහ ජල ප්‍රහාරයක් එල්ල කළා.\nපා ගමන අතරතුර නීතිවිරෝධී රැස්වීමක සාමාජිකයන් වීමේ වරදට භික්ෂූන් වහන්සේ සිව්නමක් ඇතුලු හයදෙනෙකු පොලිසිය අත්අඩංගුවට ගනු ලැබූ අතර, ඔවුන් අද මහර මහේස්ත්‍රාත් අධිකරණයට ඉදිරිපත් කිරීමට නියමිත බවයි පොලිස් මාධ්‍ය කොට්ඨාසය සඳහන් කළේ.\nඅත්අඩංගුවට ගත් භික්ෂූන් වහන්සේ කහදූව, තුන්මෝදර, පිටබැද්දර සහ මිරිස්ස ප්‍රදේශවල විහාරස්ථානවල වැඩවාසය කරන අවුරුදු 23, 24, 25 සහ 26 යන වයස්වල පසුවන්නන්.\nසිසුන් දෙදෙනා අවුරුදු 23 ක් වන අගුරුවාතොට සහ කින්නියා ප්‍රදේශවල පදිංචිකරුවන්.\nකැළණිය විශ්වවිද්‍යාලයේ මහා ශිෂ්‍ය සංගමයේ සභාපතිවරයා ඇතුළු අත්අඩංගුවට ගෙන සිටින සිසුන් වහා නිදහස් කරන ලෙස ඉල්ලමින් මෙම විරෝධතාව පැවැත්වුණා.\nසිසුන් සරසවිය ඉදිරිපිට මාර්ගය අවහිර වන ලෙස විරෝධතාවයේ යෙදී සිටියදියි මෙම ජල සහ කඳුළුගෑස් ප්‍රහාරය එල්ල කරනු ලැබුවේ.",
       "URL": "https://www.hirunews.lk/327827/කැළණිය-සරසවියේ-අත්අඩංගුවට-ගත්-හිමිවරු-ඇතුලු-6-දෙනා-අද-අධිකරණයට-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=525"
}