{
       "Source": "hirunews",
       "Timestamp": "Thursday, 25 July 2019 - 8:08",
       "Headline": "උදය ගම්මන්පිල දූෂණ වංචා සොයන කොමිසමට සාක්ෂි දීමට යයි",
       "News Content": "පිවිතුරු හෙළ උරුමයේ ප්‍රධාන ලේකම් පාර්ලිමේන්තු මන්ත්‍රී උදය ගම්මන්පිල 2015/2018 වසරවල රාජ්‍ය ආයතනවල දූෂණ වංචා සෙවීමට පත්කළ ජනාධිපති විමර්ශන කොමිෂන් සභාව අද සාක්ෂි ලබාදීමට නියමිතයි.\nඒ, හිටපු අමාත්‍ය රිෂාඞ් බදියුදීන්ට එරෙහිව මන්නාරම දිස්ත්‍රික්කයේ අයථා ඉඩම් පවරා ගැනීමක් සම්බන්ධයෙන් වන පැමිණිල්ලට අදාළවයි.\nඑසේම අධ්‍යාපන අමාත්‍ය අකිල විරාජ් කාරියවසම්ගේ ඡායාරූපය පෙළ පොත් සඳහා ඇතුළත් කිරීම සම්බන්ධයෙන් වන පැමිණිල්ල සම්බන්ධයෙන් මහාමාර්ග අමාත්‍යාංශයේ ලේකම් සුනිල් හෙට්ටිආරච්චි ද අද කොමිසම හමුවේ සාක්ෂි ලබා දීමට නියමිතයි.\nමේ අතර මාලඹේ නෙවිල් ප්‍රනාන්දු රෝහලේ වත්කම් තවමත් රජයට පවරා ගෙන නොමැති බව සෞඛ්‍ය අමාත්‍යාංශයේ මූල්‍ය හා ගිණුම් අධ්‍යක්ෂ ජනරාල් හේමන්ත ස්වර්ණතිලක ඊයේ මෙම කොමිසම හමුවේ පිළිගත්තා.\nඒ, නිසි පවරා ගැනීමකින් තොරව මාලඹේ නෙවිල් ප්‍රනාන්දු රෝහල සඳහා රජයේ මුදල් වැය කිරීම සම්බන්ධ ඉදිරිපත්ව ඇති පැමිණිල්ලට අදාලව සාක්ෂි ලබාදෙමින්.",
       "URL": "https://www.hirunews.lk/220972/උදය-ගම්මන්පිල-දූෂණ-වංචා-සොයන-කොමිසමට-සාක්ෂි-දීමට-යයි",
       "Category": "Local News",
       "Parent URL": "https://www.hirunews.lk/local-news.php?pageID=3230"
}