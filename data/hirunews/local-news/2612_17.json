{
       "Source": "hirunews",
       "Timestamp": "Friday, 03 July 2020 - 18:27",
       "Headline": "කොළඹ වරායේ ජයබහලු සහ නැගෙනහිර පර්යන්ත සංවර්ධන ව්‍යාපෘති අධ්‍යයනයට පංච පුද්ගල කමිටුවක් - වර්ජනයෙන් පසු දොඹකර ගොඩබෑම ඇරඹෙයි (වීඩියෝ)",
       "News Content": "කොළඹ වරායේ ජයබහලු පර්යන්තයේ සහ නැගෙනහිර පර්යන්තයේ සංවර්ධන ව්‍යාපෘති සම්බන්ධයෙන් උද්ගතව ඇති  තත්ත්වය විමර්ශනය කර වාර්තා කිරීම සඳහා ජනාධිපති ගෝඨාභය රාජපක්ෂ විසින් පංච පුද්ගල කමිටුවක් පත්කර තිබෙනවා.\nවරාය හා නාවික කටයුතු අමාත්‍යාංශ ලේකම් එම්.එම්.පී.කේ මායාදුන්නේ කමිටුවේ සභාපතිවරයායි.\nකාර්මික අපනයන හා ආයෝජන ප්‍රවර්ධන අමාත්‍යාංශයේ ලේකම් එම්.පී.ඩී.යූ.කේ මාපා පතිරණ, මාර්ග හා මහාමාර්ග අමාත්‍යාංශ ලේකම් ආර්.ඩබ්ලිව්.ආර් පේමසිරි, විදුලිබල හා බලශක්ති අමාත්‍යාංශ ලේකම් වසන්තා පෙරේරා සහ ශ්‍රී ලංකා වරාය අධිකාරියේ සභාපති විශ්‍රාමික ජනරාල් ආර්.එම් දයා රත්නායක සෙසු සාමාජිකයන් වනවා.\nකමිටුවට පැවරී ඇති කාර්යයන් මෙසේයි,\n01. ජයබහලු පර්යන්තයට අදාල ප්‍රසම්පාදන ක්‍රියා පටිපාටිය හා ඒ ආශ්‍රිත ගැටලු අධ්‍යයනය,\n02. ශ්‍රී ලංකා වරාය අධිකාරියට අයත් ජයබහලු පර්යන්තයේ ගැඹුරු නැංගුරම් ධාරිතාව වැඩිකිරීම සහ නවීකරණය පිළිබඳ කැබිනට් තීරණ සහ 2017 ජූලි 26  දින ගනු ලැබූ කැබිනට් තීරණ පිළිබඳව මුදල් අමාත්‍යවරයා කළ නිරීක්ෂණයන්ට අනුව සිදුවනවාදැයි පරීක්ෂා කිරීම,\n03. යන්ත්‍රෝපකරණ ගෙන්වීමට ප්‍රථම ජයබහලු පර්යන්තය වැඩිදියුණු නොකළේ මන්දැයි සොයා බැලීම,\n04. ඉල්ලීමක් නැතිව ආරම්භ කළ  ප්‍රසම්පාදන පටිපාටිය සහ ඉන් ඇති වූ පිරිවැය ප්‍රතිවිපාක සහ පර්යන්තය ගොඩනැගීමට පෙර යන්ත්‍රෝපකරණ නැව්ගත කිරීම පිළිබඳ සොයා බැලීම,\n05. ශ්‍රී ලංකා රජය සෙසු රාජ්‍යයන් සමඟ කොළඹ වරාය විශේෂයෙන් නැගෙනහිර පර්යන්තය සම්බන්ධයෙන් එළඹ ඇති ගිවිසුම් පිළිබඳ අධ්‍යයනය,\n06. ඉහත සඳහන් 1,2 සහ 3 වන අවස්ථාවන් හි දි ශ්‍රී ලංකා වරාය අධිකාරිය, රේඛීය අමාත්‍යාංශ සහ රජය විසින් ගන්නා ලද  තීරණ පිළිබඳ මූල්‍යමය ප්‍රතිවිපාක සහ පිරිවැය ප්‍රතිවිපාක  විශ්ලේෂණය,\n07. ඉහත සඳහන් කළ ක්‍රියා පිළිබඳ වගවිය යුත්තන් කවුරුන්ද යන්න හඳුනාගැනීම,\n08. වෙළඳ, නාවික සහ දේශීය විදේශීය ආයෝජනයන් තුළින් උපරිම ප්‍රයෝජනයක් ගත හැකිවන ආකාරයෙන් ඉහත සඳහන් පර්යන්ත 02ක සංවර්ධනයට යෝජනා ඉදිරිපත් කිරීම.\nඅද (03) සිට දින 45 ක් ඇතුලත අදාල රේඛීය අමාත්‍යාංශ සහ පාර්ශවකරුවන් සම්බන්ධ කර කමිටුව විසින් වාර්තාව ඉදිරිපත් කළ යුතු වනවා.\nමේ අතර වරාය වෘත්තීය සමිති ආරම්භ කළ වැඩවර්ජනය අවසන් කිරීමෙන් පසු චීනයෙන් ආනයනය කළ ග්‍රැන්ටි දොඹකර වරාය නැගෙනහිර පර්යන්තයට ගොඩබෑම මේ වනවිට ආරම්භ කර තිබෙනවා.\nඅග්‍රාමාත්‍ය මහින්ද රාජපක්ෂ සමග අද පෙරවරුවේ පැවති සාකච්ඡාවකින් අනතුරුවයි වර්ජනය අවසන් කිරීමට වෘත්තීය සමිති තීරණය කළේ.",
       "URL": "https://www.hirunews.lk/244608/කොළඹ-වරායේ-ජයබහලු-සහ-නැගෙනහිර-පර්යන්ත-සංවර්ධන-ව්‍යාපෘති-අධ්‍යයනයට-පංච-පුද්ගල-කමිටුවක්-වර්ජනයෙන්-පසු-දොඹකර-ගොඩබෑම-ඇරඹෙයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2612"
}