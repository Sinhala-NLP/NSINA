{
       "Source": "hirunews",
       "Timestamp": "Thursday, 11 May 2023 - 13:43",
       "Headline": "මැදිරිගිරිය රජයේ පශු වෛද්‍ය සිංචන මධ්‍යස්ථානය විනාශයට පත්වේ",
       "News Content": "පොළොන්නරුව දිස්ත්‍රික්කයට අයත් මැදිරිගිරිය ප්‍රාදේශීය ලේකම් කොට්ඨාසයේ පතොක්වැව ගම්මානයේ පිහිටි රජයේ පශු වෛද්‍ය සිංචන මධ්‍යස්ථානය විනාශයට ගොස් තිබෙනවා.\nඅක්කර 5ක පමණ භුමි ප්‍රදේශයකට හිමිකම් කියන මෙම මධ්‍යස්ථානය මීට වසර 40කට පමණ පෙර මෙම ප්‍රදේශයේ ස්ථාපනය කෙරුණු අතර, එමගින් කිරි ගව කර්මාන්තයට සුවිශේෂී මෙහෙයක් ඉටු වුණා.\nගම්වැසියන් පවසන්නේ අදාළ මධ්‍යස්ථානයේ සේවයේ නියුතුව සිටි නිලධාරියා ඉන් ඉවත්ව යාමත් සමග සියලු සේවා අකර්මණ්‍ය වූ බවයි.\nවිනාශ මුඛයට ගොස් ඇති මෙම ගොඩනැගිල්ල මේ වනවිට නීති විරෝධී මත්පැන් ජාවාරම්කරුවන්ගේ තෝතැන්නක් බවට පත්ව ඇති අතර, එය ජන ජීවිතවලටද දැඩි තර්ජනයක් වී අවසන්.\nගම්වැසියන් බලධාරීන්ගෙන් ඉල්ලා සිටින්නේ මෙම වටිනා මහජන දේපොළ පිළිසරක කර ජනතා සුබසිද්ධිය උදෙසා යළි ලබා දීමට කඩිනමින් පියවර ගැනීම බලධාරීන් සතු යුතුකමක් සහ වගකීමක් බවයි.",
       "URL": "https://www.hirunews.lk/334886/මැදිරිගිරිය-රජයේ-පශු-වෛද්‍ය-සිංචන-මධ්‍යස්ථානය-විනාශයට-පත්වේ",
       "Category": "Local News",
       "Parent URL": "https://www.hirunews.lk/local-news.php?pageID=351"
}