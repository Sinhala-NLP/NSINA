{
       "Source": "hirunews",
       "Timestamp": "Tuesday, 03 January 2023 - 11:14",
       "Headline": "ISIS සංවිධානයට සම්බන්ධ දෙදෙනෙකු සමඟ සබඳතා පැවැත්වූ සැකකරුවකු අත් අඩංගුවට",
       "News Content": "අයි.එස්.ත්‍රස්තවාදීන් සමග සබඳතා පැවැත්වූ පුද්ගලයෙකු මඩකලපුව - කාත්තන්කුඩි ප්‍රදේශයේ දී පොලිස් ත්‍රස්ත විමර්ශන කොට්ඨාශය මගින් අත්අඩංගුවට ගෙන තිබෙනවා.\n30 හැවිරිදි වියේ පසුවන මෙම සැකකරු ඊයේ (02) පරණ කල්මුණේ ප්‍රදේශයේ ඔහුගේ නිවසේ සිටිය දී මෙලෙස අත්අඩංගුවට ගෙන ඇත්තේ ඉන්දීය බුද්ධි අංශය හෙළි කළ කරුණුවලට අනුව යි.\nමෙම පුද්ගලයා අයි එස් අයි එස් සංවිධානයට සම්බන්ධ ඉන්දියානුවන් දෙදෙනෙකු සමග සමාජ මාධ්‍ය ඔස්සේ සබඳතා පවත්වා ඇති බවට ඉන්දීය බුද්ධි අංශයට අනාවරණය කර තිබුණා.\nපසුගිය වසරේ ඔක්තෝම්බර් 23 වනදා තමිල්නාඩුවේ කොට්ටායි ඊෂ්වරම් කෝවිල ආසන්නයේ මෝටර් රථයක සිදුවූ පිපිරීමකින් පුද්ගලයෙකු මියගොස් තිබූ අතර එහිදී අනාවරණ වූයේ මියගිය පුද්ගලයා 2019 වසරේ ශ්‍රී ලංකාවේ පාස්කු දින ත්‍රස්තවාදී ප්‍රහාරයට සැලසුම් කළ සහරාන් හෂීම්ගේ කල්ලියේ සාමාජිකයෙකු බවයි.\nඑම ප්‍රහාරයට අදාළව පසුගිය දෙසැම්බර් මස සැකකරුවන් දෙදෙනෙකු තමිල්නාඩු පොලිසිය විසින් අත්අඩංගුවට ගෙන තිබුණා.\nඑම සැකකරුවන් හෙළිකර තිබුණේ පොලිස් ත්‍රස්ත විමර්ශන කොට්ඨාසය ඊයේ අත්අඩංගුවට ගත් සැකකරු සමඟ තමන් ෆේස්බුක් සමාජ මාධ්‍ය ඔස්සේ සබඳතා පැවැත්වූ බවයි .",
       "URL": "https://www.hirunews.lk/324159/isis-සංවිධානයට-සම්බන්ධ-දෙදෙනෙකු-සමඟ-සබඳතා-පැවැත්වූ-සැකකරුවකු-අත්-අඩංගුවට",
       "Category": "Local News",
       "Parent URL": "https://www.hirunews.lk/local-news.php?pageID=627"
}