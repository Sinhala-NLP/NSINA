{
       "Source": "hirunews",
       "Timestamp": "Tuesday, 15 March 2016 - 19:00",
       "Headline": "අලූත් ලංකාවක් හදන්න එජාපය කොළඹට",
       "News Content": "‘‘අලූත් ලංකාවට ඉඩදෙමු’’ තේමාව යටතේ එක්සත් ජාතික පක්ෂය සංවිධානය කරන ලද රැළියක් කොළඹ ලිප්ටන් වටරවුම අසලදී අද පැවැත්වුණා.\nමේ සඳහා අග්‍රාමාත්‍ය රනිල් වික්‍රමසිංහද සහභාගි වූ අතර එක්සත් ජාතික පක්ෂය නියෝජනය කරන මැති ඇමතිවරුන් රැසක් මෙන්ම මෑතකදී එක්සත් ජාතික පෙරමුණට එක්වූ අමාත්‍ය සරත් ෆොන්සේකා ද ඊට එක්ව සිටියා.\nමීට අමතරව පක්ෂ සාමාජිකයන් විශාල පිරිසක් ද රැළියට සහභාගි වී සිටින බවයි අප වාර්තාකරුවන් සඳහන් කළේ.\nවිරෝධතාකරුවන් ලිප්ටන් වටරවුම වෙත පැමිණියේ පස්වරු දෙකට පමණ නෙළුම් පොකුණ රඟහල අසලින් ආරම්භ කළ පා ගමනකින්.\nපසුව පාක්ෂිකයන් සමඟ පැමිණි එක්සත් ජාතික පක්ෂ මැති ඇමතිවරුන් ලිප්ටන් වටරවුම අසල ඉදිකර තිබූ කුඩා වේදිකාවට ගොඩවී ජනතාව ඇමතුවා.\nඑක්සත් ජාතික පක්ෂයේ නියෝජ්‍ය මහ ලේකම් අමාත්‍ය අකිල විරාජ් කාරියවසම් එහිදී කියා සිටියේ කෙටි කාලයක් තුළ රට තුළ විශාල වෙනසක් සිදුකිරීමට වත්මන් රජයට හැකිවූ බවයි.\nරැළිය හේතුවෙන් කොළඹ - පුරහල අවට මාර්ග රැසකම දැඩි රථවාහන තදබදයක් පවතින බවයි එහි සිටින හිරු වාර්තාකරුවන් ප්‍රකාශ කළේ.",
       "URL": "https://www.hirunews.lk/128610/අලූත්-ලංකාවක්-හදන්න-එජාපය-කොළඹට",
       "Category": "Local News",
       "Parent URL": "https://www.hirunews.lk/local-news.php?pageID=5128"
}