{
       "Source": "hirunews",
       "Timestamp": "Monday, 14 March 2022 - 18:04",
       "Headline": "ඉන්දීය කණ්ඩායම දෙවැනි ටෙස්ට් තරගයත් ජයගනී - ශ්‍රී ලංකාවට තවත් ටෙස්ට් තරග පරාජයක්",
       "News Content": "සංචාරක ශ්‍රී ලංකා කණ්ඩායම සහ ඉන්දීය කණ්ඩායම අතර බෙන්ගලරූ - චින්නාස්වාමි ක්‍රීඩාංගණයේදී පැවැති දෙවැනි ටෙස්ට් තරගයෙන් ලකුණු 238ක දැවැන්ත ජයග්‍රහණයක් අත්කර ගන්නට ඉන්දීය කණ්ඩායම සමත්වුණා.\nඒ අනුව දෙරට අතර තරග දෙකකින් සමන්විත ටෙස්ට් තරගාවලිය තරග දෙකට බිංදුවක් ලෙස ජයග්‍රහණය හිමිකර ගත්තේ ඉන්දීය කණ්ඩායමයි.\nමේ තරගයේ පළමුව පන්දුවට පහර දුන් ඉන්දීය කණ්ඩායම් සිය පළමු ඉනිම සඳහා ලකුණු 252ක් රැස්කර ගත්තා.\nඊට පිළිතුරු වශයෙන් ශ්‍රී ලංකා කණ්ඩායමට සිය පළමු ඉනිම සඳහා රැස් කර ගැනීමට හැකි වූයේ ලකුණු 109 ක් පමණයි.\nදෙවෙනි ඉනිමේ ඉන්දීය කණ්ඩායම කඩුලු 9කට ලකුණු 303ක් රැස් කර සිටියදී සිය ඉනිම අත්හිට වූයේ ශ්‍රී ලංකා කණ්ඩායමට ජයග්‍රහනය සඳහා ලකුණු 447 දැවැන්ත ඉලක්කයක් ලබා දෙමින්.\nකෙසේ වෙතත් මෙම ඉලක්කය හඹා යෑමේදී ශ්‍රී ලංකා කණ්ඩායම ලකුණු 208 ට සියලුම ක්‍රීඩකයින් දැවී ගියා.\nදෙවෙනි ඉනිමේ දී ශ්‍රී ලංකා කණ්ඩායම වෙනුවෙන් පිත්තෙන් කැපී පෙනෙන දස්කම් දැක්වූ නායක දිමුත් කරුණාරත්න මෙම තරගයේදී වාර්තා වූ එකම ශතකය රැස් කර ගන්නට සමත් වූ අතර ඔහු පන්දු 174ක දී ලකුණු එක 107 ක් රැස් කළේ හතරේ පහර පහළොවක් සමගින්.\nනායක දිමුත් කරුණාරත්න සහ කුසල් මෙන්ඩිස් දෙදෙනා දෙවැනි කඩුල්ල සඳහා ලකුණු 96ක සම්බන්ධතාවක් ගොඩ නැගුව ද කුසල් මෙන්ඩිස් ලකුණු 54ක් දැවී යාමත් සමග එම සම්බන්ධතාව බිඳ වැටුණා.\nඉන් අනතුරුව හිටියේ ස්ථාවර වීමට කිසිදු පිතිකරුවකුට නොහැකි වූ අතර එක් අන්තයක දිමුත් කරුණාරත්න හුදකලා සටනක නිරත වෙද්දී අනෙක් අන්තයේ පිතිකරුවන් එකා පස එකා ක්‍රීඩාගාරයට පියමැන්නා.\nමේ අනුව ඉන්දීය බිමේදී තරගයක් ජයග්‍රහණය කිරීමේ ශ්‍රී ලංකා සිහිනය තවත් නොපෙනෙන ඈතකට ගෙන යමින් මේ තරගය නිමා වූයේ ඉන්දීය කණ්ඩායමට ලකුණු 238ක\nජයග්‍රහණයයක් හිමිකර දෙමින්.\nපන්දු යැවීමේදී ඉන්දීය කණ්ඩායමේ රවිචන්ද්‍රන් අශ්වින් ලකුණු 55 ක ට කඩුලු 4ක් ලබා ගත්තා.\nජස්ප්‍රිත් බුම්‍රා ලකුණු 23 කඩුළු 3 යි, අක්සාර් පතෙල් ලකුණු 37ට කඩුළු 2යි.",
       "URL": "https://www.hirunews.lk/299472/ඉන්දීය-කණ්ඩායම-දෙවැනි-ටෙස්ට්-තරගයත්-ජයගනී-ශ්‍රී-ලංකාවට-තවත්-ටෙස්ට්-තරග-පරාජයක්",
       "Category": "Local News",
       "Parent URL": "https://www.hirunews.lk/local-news.php?pageID=1294"
}