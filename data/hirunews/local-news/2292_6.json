{
       "Source": "hirunews",
       "Timestamp": "Sunday, 06 December 2020 - 10:44",
       "Headline": "මත්ද්‍රව්‍ය කිලෝග්‍රෑම් 200 ක් සමඟ පුද්ගලයින් සිව් දෙනෙකු අත්අඩංගුවට (වීඩියෝ)",
       "News Content": "ඩුබායි රාජ්‍යයේ සිට මුහුදු මඟින් මෙරටට හෙරොයින් හා අයිස් මත්ද්‍රව්‍ය ගෙනවිත් බෙදාහැරීමේ මහා පරිමාණ ජාවාරමක් පිළිබඳව සුරාබදු දෙපාර්තමේන්තුවට තොරතුරු ලැබී තිබුණා.\nඅදාළ ජාවාරම වැටලීමට බුද්ධි අංශ මෙන්ම නාවික හමුදාවේද සහය ලබාගැණුනු අතර හිරු CIA කණ්ඩායමද එම මෙහෙයුමේ කොටස්කරුවන් බවට පත්වුණේ මෙලෙසින්.\nදින ගණනාවක් සුරාබදු නිලධාරීන් සමඟ මාරවිල ප්‍රදේශය කේන්ද්‍ර කරගනිමින් මත්ද්‍රව්‍ය ජාවාරම්කරුවන් අත්අඩංගුවට ගැනීම සඳහා මෙහෙයුම් ක්‍රියාත්මක කළ අතර අද පෙරවරුවේ මාරවිල - තුඩුවාව ප්‍රදේශයේදී සුරාබදු දෙපාර්තමේන්තුවේ නිලධාරීන්ගේ ප්‍රධානත්වයෙන් අදාළ වැටලීම සිදුකෙරුණා.\nමෙම මෙහෙයුමේදී හෙරොයින් කිලෝ 100ක්, අයිස් මත්ද්‍රව්‍ය කිලෝ 100ක් අත්අඩංගුවට ගැනීමට හැකිවුණා.\nසුරාබදු දෙපාර්තමේන්තුව ප්‍රකාශ කළේ එහි වටිනාකම රුපියල් කෝටි 300කට අධික බවයි.\nවැටලීමේදී මත්ද්‍රව්‍ය ජාවාරම සම්බන්ධ සැකකරුවන් 4 දෙනෙකු අත්අඩංගුවට ගැණුනා.\nජාවාරම්කරුවන් මත්ද්‍රව්‍ය ප්‍රවාහනය සඳහා යොදාගෙන තිබුණේ මෙම බූම් ට්‍රක් රථයයි.\nමෙහි ඇති විදුලි උත්පාදන යන්ත්‍රය තුළ සූක්ෂමව මත්ද්‍රව්‍ය සඟවා ප්‍රවාහනය කිරීමටයි සැළසුම් කර තිබුණේ.\nමත්ද්‍රව්‍ය ප්‍රවාහනයේදී ආරක්ෂාව සඳහා ඉදිරිපසින් හා පසුපසින් මෝටර් රථ දෙකක්ද ධාවනයට යොදා තිබුණා.\nසුරාබදු දෙපාර්තමේන්තුවේ නිලධාරීන් ප්‍රකාශකළේ මෙම මහා පරිමාණ මත්ද්‍රව්‍ය ජාවාරම සම්බන්ධයෙන් තවදුරටත් විමර්ශන ක්‍රියාත්මක කරන බවයි.",
       "URL": "https://www.hirunews.lk/256405/මත්ද්‍රව්‍ය-කිලෝග්‍රෑම්-200-ක්-සමඟ-පුද්ගලයින්-සිව්-දෙනෙකු-අත්අඩංගුවට-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2292"
}