{
       "Source": "hirunews",
       "Timestamp": "Sunday, 13 December 2020 - 12:47",
       "Headline": "නව වසරේ පළමු පාර්ලිමේන්තු සැසිය ජනවාරි 5 වනදා",
       "News Content": "2021 වසරේ පළමු පාර්ලිමේන්තු රැස්වීම ජනවාරි 5 වනදා පැවැත්වීමට පාර්ලිමේන්තු කටයුතු පිළිබඳ කාරක සභාව තීරණය කර තිබෙනවා.\nපාර්ලිමේන්තු මහලේකම් ධම්මික දසනායක ප්‍රකාශ කළේ පසුගියදා පැවති එම කාරක සභාවේ රැස්වීමේදී මේ බව තීරණය වූ බවයි.\nකතානායක මහින්ද යාපා අබේවර්ධනගේ ප්‍රධානත්වයෙන් පැවති මෙම රැස්වීමේදී රජයේ මුදල් කාරක සභාවේ සාමාජික සංඛ්‍යාව වැඩිකිරීමට ද තීරණය කර තිබෙනවා.\nඒ අනුව, මේ වනවිට එම කාරක සභාවේ පවතින සාමාජිකයින් සංඛ්‍යාව 18 ක් වන අතර එය 21 දක්වා වැඩි කිරීමට නියමිතයි.\nඅලුතින් එක්වන සාමාජිකයින් 3 දෙනාගෙන් එක් අයෙකු ආණ්ඩු පක්ෂය නියෝජනය කිරීමට නියමිත අතර, ඉතිරි දෙදෙනා විපක්ෂය නියෝජනය කරනු ඇති.\nඑමෙන්ම, ලබන වසරේ මුල් පාර්ලිමේන්තු රැස්වීමේදී විවාදයට ගනු ලබන කරුණු පිළිබඳව යළි වතාවක් පාර්ලිමේන්තු කටයුතු පිළිබඳ කාරක සභාව රැස්වී තීරණයක් ගැනීමට නියමිතයි.",
       "URL": "https://www.hirunews.lk/256922/නව-වසරේ-පළමු-පාර්ලිමේන්තු-සැසිය-ජනවාරි-5-වනදා",
       "Category": "Local News",
       "Parent URL": "https://www.hirunews.lk/local-news.php?pageID=2277"
}