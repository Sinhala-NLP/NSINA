{
       "Source": "hirunews",
       "Timestamp": "Saturday, 07 November 2020 - 8:28",
       "Headline": "සති අන්තය නිවසටම වී ගත කරන්න - ආරක්ෂක අංශ ජනතාවගෙන් ඉල්ලයි (වීඩියෝ)",
       "News Content": "ඇදිරි නීතිය ක්‍රියාත්මක ප්‍රදේශවල අද සහ හෙට වැඩි වශයෙන් මාර්ග බාධක යෙදවීමට පොලීසිය තීරණය කර තිබෙනවා.\nපොලිස් මාධ්‍ය ප්‍රකාශක නියෝජ්‍ය පොලිස්පති අජිත් රෝහණ කියා සිටියේ එම ප්‍රදේශවල ජනතාව සති අන්තයේ සංචරණය සීමා කර නිවසටම වී ගත කළ යුතු බවයි.\nඇදිරි නීතිය ක්‍රියාත්මක නොවන ප්‍රදේශවල ජනතාව ද නිරෝධායන රීති අනුව කටයුතු කළ යුතු බවටත් පොලිස් මාධ්‍ය ප්‍රකාශකවරයා ඉල්ලීමක් කළා.\nකොරෝනා වෛරසය ව්‍යාප්තිය හේතුවෙන් හුදෙකලා කෙරුණු කළුතර දිස්ත්‍රික්කයේ මතුගම - බදුගම නව ජනපදය ඊයේ පස්වරුවේ සිට එම තත්ත්වයෙන් මුදාහැරුණා.\nකෙසේ වෙතත්, බස්නාහිර පළාත සහ කුලියාපිටිය මෙන්ම ඇහැලියගොඩ පොලිස් බල ප්‍රදේශ හා කුරුණෑගල මහනගර සභා සීමාවට පනවා ඇති, නිරෝධායනය ඇඳිරි නීතිය තවදුරටත් ක්‍රියාත්මකයි.\nඑසේම, ගිරිඋල්ල, සහ මාවනැල්ල, හෙම්මාතගම යන පොලිස් බල ප්‍රදේශ තවමත් හුදකලා ප්‍රදේශ ලෙසටයි නම්කර ඇත්තේ.\nමේ අතර, සමාජ මාධ්‍ය ඔස්සේ වාර්තා වුණු, ඇදිරි නීතිය ක්‍රියාත්මක කුරුණෑගල - නගරයේ පිහිටි ප්‍රධාන බස් නැවතුම්පොලේ සවි කර ඇති රූපවාහිනි තිරයක අසභ්‍ය දර්ශන ඇතුළත් වීඩියෝවක් ප්‍රදර්ශනය කිරීමේ සිද්ධියක් සම්බන්ධයෙන් කුරුණෑගල පොලීසිය විශේෂ විමර්ශනයක් ආරම්භ කර තිබෙනවා.\nමේ සම්බන්ධයෙන් විමර්ශනයක් කරන ලෙස කුරුණෑගල නගරාධිපතිවරයා ද පොලීසියට දැනුම්දී ඇති අතර, එම නගර සභාවේ ආරක්ෂක අංශ ප්‍රධානියා විසින් පොලීසියට පැමිණිල්ලක් ද ඉදිරිපත් කළා.\nඑසේම, කොරෝනා ආසාදිතයින් වාර්තාවීම හමුවේ තලාතුඔය නගරයේ වෙළඳසැල් අද සිට දින 3ක් වසා තැබීමට තීරණය කළ බව තලාතුඔය වෙළඳ සංගමයේ සභාපති සුසිල් වෙදගේ සඳහන් කළා.\nදැනට එම ප්‍රදේශය ආශ්‍රිතව ආසාදිතයින් 7 දෙනෙකු පමණ වාර්තා වී ඇති අතර ඔවුන්ගෙන් කිහිපදෙනෙකු නගරයේ වෙළඳසැල් වෙත සංචරණය කිරීම හේතුවෙන් මෙම තීරණය ගත් බවයි ඔහු වැඩිදුරටත් කියා සිටියේ.",
       "URL": "https://www.hirunews.lk/254188/සති-අන්තය-නිවසටම-වී-ගත-කරන්න-ආරක්ෂක-අංශ-ජනතාවගෙන්-ඉල්ලයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2346"
}