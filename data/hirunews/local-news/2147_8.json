{
       "Source": "hirunews",
       "Timestamp": "Sunday, 14 February 2021 - 19:51",
       "Headline": "අනුරාධපුරයේදී ප්‍රදේශවාසීන් වනජීවි නිලධාරීන්ට පහර දෙයි",
       "News Content": "වන අලියෙකු පහර දී අනුරාධපුර - ඇලයාපත්තුව - කුඩාමානිංගමුව කෑළෑබඳ ප්‍රදේශයකදී පුද්ගලයෙකු මිය යාම සම්බන්ධයෙන් කෝපයට පත් ප්‍රදේශවාසීන් පිරිසක් වනජීවී නිලධාරීන්ට පහරදී තිබෙනවා.\nපහරකෑමට ලක්වූ අනුරාධපුර වනජීවි කාර්යාලයේ වන සත්ත්ව අඩවි සහකාරවරයෙකු, නියාමකවරුන් දෙදෙනෙකු සහ රියදුරෙකු ප්‍රතිකාර සඳහා ඇතුළත් කෙරුණේ අනුරාධපුර ශික්ෂණ රෝහලටයි.\nපෙරේදා මෙම වන අලි ප්‍රහාරය සිදුව ඇති අතර, පහරකෑමට ලක්වූ 62 හැවිරිදි පුද්ගලයා සෙවීමට සහ වන අලියා පලවා හැරීමට කණ්ඩායමක් එවන ලෙස ප්‍රදේශවාසීන් දැනුම් දී තිබෙනවා.\nකෙසේ වෙතත්, එම ස්ථානයට ප්‍රමාද වී වනජීවි නිලධාරීන් ගොස් ඇත්තේ වෙනත් ප්‍රදේශයක වන අලි මෙහෙයුමකට සහභාගිවීම හේතුවෙන්.\nවනජීවි නිලධාරීන් පැමිණෙන විට පොලීසිය සහ ප්‍රදේශවාසීන් එක්ව මියගිය පුද්ගලයාගේ මළ සිරුර සොයාගෙන ඇති අතර වන ජීවි නිලධාරීන් පැමිණි පසු කෝපයට පත්ව සිටි ප්‍රදේශවාසීන් ඔවුන්ට පහරදී තිබෙනවා.\nකෙසේ වෙතත්, සමස්ත ලංකා වනජීවි නිලධාරීන්ගේ සංගමයේ සභාපති ප්‍රභාෂ් කරුණාතිලක ප්‍රකාශ කලේ අනවසරෙන් වනාන්තර එළි පෙහෙලි කිරීම නිසා වන අලි ගම්වැදීම ඉහළ ගොස් ඇති බවයි.\nනිලධාරීන්ගේ හිඟය සහ ප්‍රමාණවත් පහසුකම් නොමැතිවීම ද වන අලි පලවා හැරීමේ මෙහෙයුම් සඳහා බලපා ඇති බව හිරු ප්‍රවෘත්ති අංශයට අදහස් දක්වමින් ඔහු වැඩිදුරටත් සඳහන් කළා.",
       "URL": "https://www.hirunews.lk/262583/අනුරාධපුරයේදී-ප්‍රදේශවාසීන්-වනජීවි-නිලධාරීන්ට-පහර-දෙයි",
       "Category": "Local News",
       "Parent URL": "https://www.hirunews.lk/local-news.php?pageID=2147"
}