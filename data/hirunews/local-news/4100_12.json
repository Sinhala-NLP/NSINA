{
       "Source": "hirunews",
       "Timestamp": "Wednesday, 31 January 2018 - 9:21",
       "Headline": "සහල් ආනයනය නවතයි - තොග ගැන සොයන්න කමිටුවක්",
       "News Content": "මහ කන්නයේ වී අස්වනු නෙලීම ආරම්භ කර ඇති බැවින් සහල් ආනයනය කිරීම නතර කරන ලෙස ජනාධිපති මෛත්‍රීපාල සිරිසේන, අමාත්‍ය මණ්ඩලයට උපදෙස් ලබාදී තිබෙනවා.\nඊයේ (30) පෙරවරුවේ පැවති අමාත්‍ය මණ්ඩල රැස්වීමේදී මේ සම්බන්ධයෙන් දීර්ඝ ලෙස කරුණු ඉදිරිපත්වීමෙන් අනතුරුවයි ජනාධිපතිවරයා මෙම උපදෙස් ලබාදීම සිදුකර ඇත්තේ.\nඒ අනුව දැනට වෙළදපොළේ පවතින සහල් තොග සහ අනෙකුත් කරුණු සම්බන්ධයෙන් සොයා බැලීම සඳහා අමාත්‍ය මණ්ඩල කමිටුවක් ද පත් කෙරුණු බවයි රජයේ ජ්‍යෙෂ්ඨ අමාත්‍යවරයෙකු හිරු ප්‍රවෘත්ති අංශය කළ විමසීමකදී සදහන් කළේ.\nකෘෂිකර්ම, කර්මාන්ත හා වාණිජ කටයුතු මෙන්ම ග්‍රාමීය ආර්ථික විෂය භාර අමාත්‍යවරුන් මෙම කමිටුවට ඇතුළත් වනවා.\nඑමෙන්ම සහල් මෙටි‍්‍රක් ටොන් ලක්ෂයක් ආනයනය කිරීම සඳහා ගෙන එන ලද යෝජනාවක් සාකච්ඡා කිරීම ඊයේ දහවල් පැවති කැබිනට් මණ්ඩලයේදී පසුවට කල් තබා ඇති බව වාර්තා වනවා.\nමේ අතර, අල්ලස් හෝ දූෂණ චෝදනා පිළිබද නඩු විභාග කඩිනම් කිරීම සදහා විනිශ්චකාරවරුන් 03 දෙනෙකුගෙන් යුත් විශේෂ මහාධිකරණයක් පිහිටුවීමට අමාත්‍ය මණ්ඩල අනුමැතිය හිමි වුණා.\nඒ සදහා අධිකරණ සංවිධාන පනත සංශෝධනය කිරීමට ඉදිරිපත් අමාත්‍ය මණ්ඩල සංශෝධනයට ද අනුමැතිය හිමිව ඇති බව සඳහන්.\nමෙම විශේෂ මහාධිකරණයට දැනට ක්‍රියාත්මක මහාධිකරණයේම කොටසක් ලෙස පවත්වාගෙන යාමටයි තීරණය කර ඇත්තේ.",
       "URL": "https://www.hirunews.lk/182493/සහල්-ආනයනය-නවතයි-තොග-ගැන-සොයන්න-කමිටුවක්",
       "Category": "Local News",
       "Parent URL": "https://www.hirunews.lk/local-news.php?pageID=4100"
}