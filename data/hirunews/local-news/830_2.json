{
       "Source": "hirunews",
       "Timestamp": "Sunday, 02 October 2022 - 13:52",
       "Headline": "අහක සිටි කාන්තාවකට මරු කැඳවූ දංඕවිට වෙඩිල්ලේ තොරතුරු රැසක් හෙළිවෙයි",
       "News Content": "මගී කාන්තාවකට මරු කැඳවමින් දංඕවිට සිදු වූ වෙඩි තැබීම සම්බන්ධයෙන් තොරතුරු රැසක් අනාවරණ වී තිබෙනවා.\nවැඩිදුර පරීක්ෂණවල දී හෙළිවී ඇත්තේ වෙඩි තැබීම සිදුවූ ස්ථානයේ පිහිටි මත්පැන් අලෙවිසැල කොල්ලකෑමට පැමිණි කොල්ලකරුවන් ඊට පෙර තවත් කොල්ලකෑමක් සිදුකර ඇති බවයි.\nගම්පහ - දංඕවිට ප්‍රදේශයේ සිදුවූ වෙඩි තැබීමකින් 29 හැවිරිදි කාන්තාවක් ජීවිතක්ෂයට පත්වුණා.\nදංඕවිට මත්පැන් අලෙවිසැළකට ඊයේ රාත්‍රියේ මෝටර් රථයකින් පැමිණි පිරිසක් උත්සහ කර තිබුණේ එම අලෙවිසැල කොල්ලකා පලායාමටයි.\nඑහි දී ලද තොරතුරකට අනුව දංඕවිට පොලිසියේ නිලධාරීන් පිරිසක් එම ස්ථානයට පැමිණ ඇති බවයි වාර්තාවන්නේ.\nඑහි දී පලායාමට උත්සාහ කළ කොල්ලකරුවන් සහ පොලිසිය අතර වෙඩි හුවමාරුවක් සිදුව තිබෙනවා.\nඑම අවස්ථාවේ ඒ අසළින් ධාවනය වූ බස් රථයකට ද වෙඩි ප්‍රහාරයක් එල්ලවී ඇති අතර, එහි ගමන් ගත් කාන්තාවකුයි මෙලෙස මියගොස් ඇත්තේ.\nවෙඩි වැදුණු කොල්ලකරුවන් දෙදෙනෙකුද රාගම රෝහලේ ප්‍රතිකාර ලබන බව උසස් පොලිස් නිලධාරියෙකු හිරු ප්‍රවෘත්ති අංශය කළ විමසීමක දී සඳහන් කළා.",
       "URL": "https://www.hirunews.lk/316857/අහක-සිටි-කාන්තාවකට-මරු-කැඳවූ-දංඕවිට-වෙඩිල්ලේ-තොරතුරු-රැසක්-හෙළිවෙයි",
       "Category": "Local News",
       "Parent URL": "https://www.hirunews.lk/local-news.php?pageID=830"
}