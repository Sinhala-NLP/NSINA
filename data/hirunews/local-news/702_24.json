{
       "Source": "hirunews",
       "Timestamp": "Monday, 28 November 2022 - 10:32",
       "Headline": "නොවැම්බර් 26 මුම්බායි මිලේච්ඡ ත්‍රස්ත ප්‍රහාරයෙන් දිවි බේරාගත් ලාබාලතමයාගෙන් ඉල්ලීමක්",
       "News Content": "ඊශ්‍රායල ජාතික Moshe Holtzberg නොවැම්බර් 26 මුම්බායි මිලේච්ඡ ත්‍රස්ත ප්‍රහාරයෙන් දිවි බේරාගත් ලාබාලතමයා යි.\nඑවකට ඔහුගේ වයස අවුරුදු 2ක්.\nමේ වන විට 16 හැවිරිදි භද්‍ර යෞවනයා මුම්බායි ප්‍රහාරයට 14 වසරක් ගෙවෙන මොහොතේ ත්‍රස්තවාදය පිටුදකින්නට ඇති අවස්ථා සොයා බලන්නැයි අන්තර් ජාතික ප්‍රජාවගෙන් ඉල්ලීමක් කළා.\nඑහිදී Moshe පැවසුවේ තමන්ට අත්විඳින්නට සිදු වූ දේ තවත් කිසිවෙකුට හෝ උරුම නොවිය යුතු බවයි.\nBaby Moshe ලෙසින් ලොවක අවධානය දිනා ගත් දෙහැවිරිදි බිළිඳා එදා ත්‍රස්ත ප්‍රහාරයෙන් බේරා ගනු ලැබුවේ ඔවුන්ගේ පවුලේ ඉන්දීය ජාතික සේවිකාවක වූ සැන්ඩ්‍රා සැමුවෙල් විසිනුයි.\nදකුණු මුම්බායේ කොලබා හි චබාද් හවුස් හිදී Holtzberg පවුල පාකිස්තානයේ ලෂ්කාර් ඊ තායිබා ත්‍රස්තාවදීන්ගේ අමානුෂික ප්‍රහාරයට ලක්වූ අතර ප්‍රහාරයෙන් Rabbi Holtzberg සහ Ravika Holtzberg මාපිය යුවළ Moshe ට අහිමි වනවා.\nදින 4ක් පුරා ත්‍රස්ත ප්‍රහාරයට ලක් වූ චබාද් හවුස් හි ඇය බිළිඳා සිය ලැමට තුරුලු කර ගෙන සිටින එම ඡායාරූපය ලොවක් කළඹන්නට සමත් වුණා.\nChabad ව්‍යාපාරය යනු ලොව පුරා යුදෙව් ආගම ප්‍රචාරණ ව්‍යාපෘතියක් වන අතර Mosheගේ මව්පියන් මුම්බායේ නියෝජිතයන් ලෙස කටයුතු කළා.\nජෙරුසලමේ පිහිටි සුසාන භූමියකදී පවුලේ සාමාජිකයන් සමග එක්ව Moshe යන්තම් බහ තෝරන අවදියේදී ත්‍රස්තවාදයේ ගොදුරක්ව අහිමි වූ සිය මව්පියන් සිහිපත් කරමින් ආගමික කටයුතු සිදු කර තිබුණා.\nපවුලේ සාමාජිකයන් විසින් අන්තර්ජාලයට එක්කළ මතක සැමරුමට අදාළ වීඩියෝ පටයක තමන් සුරක්ෂිත කළ සැන්ඩ්‍රාගේ වීර ක්‍රියාව Moshe විසින් විස්තර කර තිබුණා.\nප්‍රහාරයෙන් දින කිහිපයකට පසුව සැන්ඩ්‍රා ද ඊශ්‍රායලයට ගිය අතර ඇගේ ආරක්ෂාව හා රැකවරණය මැද Moshe හැදී වැඩුණේ සීයා සහ ආච්චි සමගයි.\nපසුකාලීනව සැන්ඩ්‍රාට ඊශ්‍රායල පුරවැසිභාවය ද පිරිනැමුණා.\nඅදාළ වීඩියෝවේ එම කාලය සම්බන්ධයෙන්ද තොරතුරු ඇතුලත්.\nඑහි අවසානයේ Moshe ජාත්‍යන්තර ප්‍රජාවගෙන් ආයාචනය කරන්නේ තමන්ට අත්විඳින්නට සිදු වූ දෙය අන් කවරෙකුට උරුම නොවීම සඳහා අවශ්‍ය පියවර ගන්නා ලෙසයි.\nමුම්බායි ත්‍රස්ත ප්‍රහාරයෙන් රාබි හා රවීකා යුවළ ඇතුලු යුදෙව්වන් 6 දෙනෙක් ජීවිතක්ෂයට පත් වූ අතර මෙම බිහිසුණු අපරාධයේ අපරාධකරුවන් \"නීතිය ඉදිරියට පමුණුවා යුක්තිය ඉටුකරන්නැයි\" ඊශ්‍රායල නායකයින් සහ නිලධාරීන් නැවත නැවතත් ඉල්ලා තිබෙනවා.\n2008 වසරේ නොවැම්බර් 26 වැනිදා අරාබි මුහුද ඔස්සේ ඉන්දියාවට ඇතුලු වූ පාකිස්තාන ලෂ්කාර් ඊ තායිබා ත්‍රස්තාවදීන් 10 දෙනෙකු එක්ව ඉන්දියාවේ මූල්‍ය අගනගරයේ ස්ථාන 12ක එකවර සිදුකළ මුම්බායි ත්‍රස්ත ප්‍රහාර මාලාව දින 4ක් පුරා ක්‍රියාත්මක වුණා.\nඑහිදී විදෙස් ජාතිකයන් ද ඇතුලුව 166 දෙනෙකු මියගිය අතර තවත් 300ක පමණ පිරිසක් තුවාල ලැබුවා.\nඉන්දීය ආරක්ෂක අංශ අතින් ත්‍රස්තවාදීන් 10 දෙනෙක් මැරුම් කෑ අතර අජ්මාල් කසාබ් නම් ත්‍රස්තවාදියා ජීවග්‍රහයෙන් අල්ලා ගත්තා.\nප්‍රහාරයෙන් සිව්වසරකට පසු ඔහු එල්ලා මරනු ලැබුවා.\nමේ අතර මුම්බායි නගරය ත්‍රස්ත ග්‍රහණයෙන් මුදා ගැනීමේ මෙහෙයුමේ දී දිවි අහිමි වූ පොලිස් නිලධාරියෙකු වූ රාහුල් සින්දේ නමින් සිය ගම්මානය නම් කරන්නට මහාරාෂ්ට්‍ර ප්‍රාන්තයේ ඔහුගේ උපන් බිමේ ජනතාව මෙවර කටයුුතු කළා.\nමෙලෙස රාහුල් නගර් ලෙස නම වෙනස් කෙරුණේ නිවාස 600ක් පමණ ඇති දහසකට වැඩි ජනගහනයක් වෙසෙන සුල්තාන්පූර් ග්‍රාමයයි.\nවසර 14 කට පෙර එල්ල වූ ඒ බිහිසුණු ප්‍රහාරයේදී තම දිවි දෙවැනිකොට රාජකාරිය වෙනුවෙන් කැපවූ රාහුල්, ත්‍රස්තවාදීන්ගේ භාරයේ පැවති ලෝක ප්‍රකට ටාජ් හෝටලයට ඇතුලු වූ පළමු පොලිස් නිලධාරීන් කණ්ඩායමේ සාමාජිකයෙක්.\nඑහිදී ත්‍රස්තාවාදීන්ගේ වෙඩි ප්‍රහාරයට ලක්ව රාහුල් ජීවිතක්ෂයට පත් වූ අතර ඔහුගේ උත්තරීතර කැපවීම ජනාධිපති සම්මානයට පවා පාත්‍ර වුණා.\nරාහුල්ගේ පියා පවසන්නේ සිය ගම්මානය පුත්‍රයාගේ නමින් නම් කරන්නට ගත් තීරණයෙන් තමන් අතිශය සතුටට පත් ව සිටින බවයි.\n“මම දැන් තෘප්තිමත්. මට වෙන කිසිවක් අවශ්‍ය නැහැ. මේ ගම මගේ පුතාගේ නමින් හැඳින්වීම ගැන මට ආඩම්බරයි. ” ඔහු මාධ්‍ය හමුවේ වචන ගැටගැසුවේ කඳුලු පිරි දෙනෙතින්.\nතම පුතා රට වෙනුවෙන් දිවි දුන් බව රාහුල්ගේ පියා, සුබාෂ් විෂ්ණු පැවසුවත් මවට තවමත් ඒ වේදනාව දරා ගත නොහැකි වී තිබෙනවා.\nරාහුල් තවදුරටත් මේ දියතේ නොමැති බව පිළිගන්නට ඈ සූදානම් නැහැ.\nමේ අතර එක්සත් ජාතීන්ගේ ආරක්ෂක මණ්ඩලයේ ත්‍රස්ත මර්දන කමිටුවේ විශේෂ රැස්වීම සඳහා මුම්බායි හි ටාජ් මහල් පැලස් හෝටලයේ රැස්ව සිටි ජාත්‍යන්තර ප්‍රජාවේ සාමාජිකයින් අමතමින් විදේශ කටයුතු අමාත්‍ය එස් ජයශංකර් පැවසුවේ 26/11 ප්‍රහාරයේ මහ මොළකරු සහ අපරාධකරුවන් නීතිය ඉදිරියට පැමිණවීමේ කාර්යය තවමත් අවසන් නැති බවයි.\n“26/11 ප්‍රහාරයේ මහ මොළකරු සහ අපරාධකරුවන් නීතිය ඉදිරියට ගෙන ඒමට අපි උත්සාහ කළා. මෙම කාර්යය නිම නොවී පවතිනවා. UNSC හි ත්‍රස්ත මර්දන කමිටුව මෙම ස්ථානයට එක්වීම සුවිශේෂ සහ වැදගත්. කිසිවිටෙකත් ත්‍රස්තවාදීන්ට එරෙහිව වගවීම සහ යුක්තිය පසිඳලීම අත් නොහරින බවට අපි එක්ව ජාත්‍යන්තර ප්‍රජාවට පණිවිඩයක් ලබා දිය යුතුයි,” ජයිශංකර් අවධාරණය කළා.\nමිලේච්ඡ ත්‍රස්ත ප්‍රහාරයට වසර 14ක් පිරීම නිමිත්තෙන් ජනාධිපති Droupadi Murmu ට්විටර් සටහනක් තබමින් පැවසුවේ, “අපි ඔවුන්ගේ ආදරණීයයන්ගේ සහ පවුල්වල කල්පවත්නා වේදනාව බෙදා ගනිමු. රාජකාරියේ දී අභීතව සටන් කළ සහ උත්තරීතර පරිත්‍යාග කළ ආරක්ෂක නිලධාරීන්ට ජාතියේ ප්‍රණාමය පුද කරනවා” යනුවෙනුයි.\nඉන්දීය ආරක්ෂක අමාත්‍ය රන්ජිත් සිං පැවසුවේ නොවැම්බර් 11 ප්‍රහාරය ඉන්දියාවට අමතක නැති අතර එය කිසිදිනෙක අමතක නොවනු ද ඇති බවයි.\nත්‍රස්තවාදීන්ට එරෙහිව සටන් කිරීමේ උත්තරීතර පරිත්‍යාගය සිදු කළ ආරක්ෂක අංශ සාමාජිකයන් සිහිපත් කරමින් ඔවුන්ට ආචාරය පුද කරන බව පවසන අභ්‍යන්තර කටයුතු අමාත්‍ය අමිත් ෂා ත්‍රස්තවාදයට එරෙහිව එකමුතුව සටන් කරන්නැයි සමස්ත ලෝකයෙන්ම ඉල්ලා සිටියා.",
       "URL": "https://www.hirunews.lk/321476/නොවැම්බර්-26-මුම්බායි-මිලේච්ඡ-ත්‍රස්ත-ප්‍රහාරයෙන්-දිවි-බේරාගත්-ලාබාලතමයාගෙන්-ඉල්ලීමක්",
       "Category": "Local News",
       "Parent URL": "https://www.hirunews.lk/local-news.php?pageID=702"
}