{
       "Source": "hirunews",
       "Timestamp": "Tuesday, 21 June 2022 - 14:30",
       "Headline": "මැනිං වෙළඳපොළේ දී අඹ 'සානාට' වෙඩි (වීඩියෝ)",
       "News Content": "පෑලියගොඩ මැනිං වෙළඳපළේ පළතුරු සංගමයේ සභාපති සමන්ත ප්‍රදිප් කුමාර හෙවත් අඹ සානා අද වෙඩි තබා ඝාතනය කෙරුණා.\nඒ එම වෙළඳපලේ දෙවන මහලේ පිහිටි ඔහුගේ පළතුරු වෙළඳසැල ඉදිරිපිට නවතා තිබූ සිය මෝටර් රථයට නැගීම සඳහා පැමිණි අවස්ථාවේ අසළ නවතා තිබූ සුදු පැහැති මෝටර් රථයකින් බැස පැමිණි පුද්ගලයෙකු එල්ල කළ වෙඩි ප්‍රහාරයකින්.\nටී. 56 වර්ගයේ ගිනි අවියකින් එම වෙඩි තැබීම සිදු කළ පසු සැකකරු පැමිණි මෝටර් රථයෙන්ම පලා ගියා.\nමසකට ආසන්න කාලයක් ඇතුළත වාර්තා වූ 8 වන වෙඩි තැබීම මෙය වන අතර, එහිදී 8 දෙනෙකු මියගොස් 3 දෙනෙකු තුවාල ලබා තිබෙනවා.\nඅද ඝාතනයට ලක් වු 40 හැවිරිදි සමන්ත ප්‍රදිප් කුමාර හෙවත් අඹ සානා කලක සිට අඹ අලෙවි කර ඇති අතර, පිටකොටුවේ සිට මැනිං වෙළඳපල පෑලියගොඩට රැගෙන ගිය පසු එහි වෙළඳසැලක් හිමිවීමෙන් අනතුරුව ඔහු එහි පළතුරු අලෙවි කර තිබෙනවා.\n2018 වසරේ කොටහේන ප්‍රදේශයේ පිහිටි සිය නිවසේ සිටියදී මොහු ඉලක්ක කර වෙඩි ප්‍රහාරයක් එල්ල වූ අතර ඔහු එහි දී දිවි බේරා ගත් නමුත්, අසල සිටි ඔහුගේ ඥාති සොහොයුරෙකු මියගියා.\nදැනට ඉන්දියාවේ රැඳවුම් කඳවුරක සිටින පාතාල කල්ලි සාමාජිකයෙකු වන කෙසෙල්වත්තේ ධනුක විසින් එම වෙඩි තැබීම සිදු කර තිබූ අතර, පොලීසිය ඔහු අත්අඩංගුවට ගැනීමට යාමේදීයි කෙසෙල්වත්තේ ධනුක ඉන්දියාවට පලා ගියේ.\nමෙම ඝාතනය ද කෙසෙල්වත්තේ ධනුකගේ ගෝලයෙකු විසින් සිදු කරන්නට ඇති බවට අනුමාන කරන අතර, සැකකරුවන් අත්අඩංගුවට ගැනීම සඳහා බස්නාහිර පළාත් අපරාධ කොට්ඨාසය, කැළණිය කොට්ඨාශ අපරාධ විමර්ශන අංශය, පෑලියගොඩ පොලීසිය කණ්ඩායම් කිහිපයක් යොදවා තිබෙනවා.\nමසකට ආසන්න කාලයක් තුල සිදු වූ වෙඩි තැබීම්වලට සම්බන්ධ පුද්ගලයින් කිසිවෙකු අත්අඩංගුවට ගැනීමට මේ දක්වා පොලීසියට හැකි වී නැහැ.\nඅද වෙඩි තැබීම සිදුවූ පෑලියගොඩ මැනිං වෙළඳපොල තුල ද පොලිස් මුරපොලක් සහ ආරක්ෂාවට පෞද්ගලික ආරක්ෂක අංශය යොදවා තිබෙනවා.\nඑවන් පසුබිමකයි මෙලෙස වෙඩි තැබීමක් සිදුකර සැකකරුවන් අදාළ මෝටර් රථයෙන් පලාගියේ.\nමේ අතර, මාතර, කැකනදුර, මොටාගෙදර, දොලහේනවත්තේ සරුංගල් යැවීම සඳහා මිතුරෙකු සමග ගිය 15 හැවිරිදි පාසල් සිසුවෙකුට වෙඩි තැබූ එහි මුරකරු අත්අඩංගුවට ගෙන තිබෙනවා.\nවෙඩි තැබීමෙන් තුවාල ලැබූ මෙම සිසුවා මාතර මහරෝහලට ඇතුළත් කර ඇති අතර, වත්තේ මුරකරු පොලීසියට පවසා ඇත්තේ ඔවුන් බිය ගැන්වීම සඳහා අහසට වෙඩි තැබීමක් සිදුකළ බවයි.\nකෙසේ වෙතත්, විමර්ශන සිදු කරන පොලීසිය අධිකරණ වෛද්‍ය නිලධාරිවරයාගේ වාර්තාවක් ද ලබා ගැනීමට නියමිත බව පොලිස් මාධ්‍ය ප්‍රකාශක කොට්ඨාශය සඳහන් කළා.",
       "URL": "https://www.hirunews.lk/307778/මැනිං-වෙළඳපොළේ-දී-අඹ-සානාට-වෙඩි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1078"
}