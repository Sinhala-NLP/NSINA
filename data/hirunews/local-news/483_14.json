{
       "Source": "hirunews",
       "Timestamp": "Saturday, 11 March 2023 - 14:26",
       "Headline": "මීනගයා දුම්රියේ වැසිකිළියේ දමා ගොස් සිටි බිළිඳාගේ මව හා පියා අත්අඩංගුවට",
       "News Content": "මඩකලපුව බලා ධාවනය කිරීමට සූදානම්ව කොළඹ කොටුව දුම්රිය ස්ථානයේ නවතා තිබූ මීනගයා දුම්රියේ වැසිකිලියක දමාගොස් තිබියදී සොයා ගත් බිලිඳාගේ මව සහ පියා අත්අඩංගුවට ගෙන තිබෙනවා.\n26 හැවිරිදි පියා කොස්ලන්ද ප්‍රදේශයේදීත්, 25 හැවිරිදි මව බණ්ඩාරවෙල - නායබැද්ද ප්‍රදේශයේදීත් අත්අඩංගුවට ගත් බවයි පොලිස් මාධ්‍ය ප්‍රකාශක ජ්‍යෙෂ්ඨ පොලිස් අධිකාරි නිහාල් තල්දූව සඳහන් කළේ.\nබණ්ඩාරවෙල මූලස්ථාන පොලිසියේ ස්ථානාධිපතිවරයා ඇතුළු ළමා හා කාන්තා කාර්යාංශයේ නිලධාරින් කණ්ඩායමක් බණ්ඩාරවෙල - නායබැද්ද ප්‍රදේශයේ නිවසක් වෙත ගොස් තිබුණේ බණ්ඩාරවෙල පොලිස් විශේෂ කාර්ය බලකායේ නිලධාරින්ගෙන් මේ සම්බන්ධයෙන් ලද තොරතුරක් පරීක්ෂා කිරීම සඳහායි.\nසැකකාර මව අවිවාහක කාන්තාවක් වන අතර, ඇය හපුතලේ - කොස්ලන්ද ප්‍රදේශයේ තරුණයෙකු සමග පැවැත්වූ ප්‍රේම සබඳතාවක ප්‍රතිඵලයක් ලෙස මෙම දරුවා උපත ලබා ඇති බවත්, විමර්ශනවලදී හෙළිව තිබෙනවා. තරුණිය ගැබ් ගැනීමත් සමග මීට මාස 4කට පමණ පෙරයි ඔවුන් කොළඹට පැමිණ ඇත්තේ.\nතරුණයා දෙහිවල ප්‍රදේශයේ රැකියාවක නිරත වෙමින් තරුණිය විවිධ ස්ථානවල රඳවාගෙන සිට ඇති බව විමර්ශනවලදී හෙළිව තිබෙනවා.\nපසුගිය 25 වනදා කොළඹ පිහිටි රෝහලකදී දරු ප්‍රසූතිය සිදුකර ඇති අතර, පසුව හෝටලයක රැදී සිටි සැකකාර මව බිලිඳා සිය පෙම්වතාට භාරදී බස් රථයකින් බණ්ඩාරවෙල බලා පිටත්ව ගොස් තිබුණා.\nඒ අනුව, බණ්ඩාරවෙල නිවසේ සිටියදී ඇය අත්අඩංගුවට ගත් බවයි බණ්ඩාරවෙල පොලීසියේ ස්ථානාධිපති ප්‍රධාන පොලිස් පරීක්ෂක නිශාන්ත කුමාර කියා සිටියේ.\nඅදාළ බිළිඳා මේ වනවිට රිජ්වේ ආර්යා ළමා රෝහලට ඇතුළත් කර ඇති අතර දරුවා යහපත් සෞඛ්‍ය තත්ත්වයකින් පසුවනවා.",
       "URL": "https://www.hirunews.lk/329628/මීනගයා-දුම්රියේ-වැසිකිළියේ-දමා-ගොස්-සිටි-බිළිඳාගේ-මව-හා-පියා-අත්අඩංගුවට",
       "Category": "Local News",
       "Parent URL": "https://www.hirunews.lk/local-news.php?pageID=483"
}