{
       "Source": "hirunews",
       "Timestamp": "Sunday, 26 December 2021 - 13:20",
       "Headline": "විදේශිකයන් සමඟ විවාහ වන්න, ආරක්ෂක නිශ්කාෂණ වාර්තාවක් ඉල්ලයි",
       "News Content": "විදේශිකයෙකු හා විවාහවීමට අපේක්ෂා කරන ඕනෑම ශ්‍රී ලාංකික පුරවැසියෙකු ඒ සඳහා ආරක්ෂක අමාත්‍යාංශයෙන් නිශ්කාෂණ වාර්තාවක් ලබාගත යුතු බවට චක්‍රලේඛයක් නිකුත් කර තිබෙනවා.\nරෙජිස්ට්‍රාර් ජනරාල් දෙපාර්තමේන්තුව මගින් සියලුම දිස්ත්‍රික් රෙජිස්ට්‍රාර්වරුන් වෙත නිකුත් කර ඇති එම චක්‍රලේඛයට අනුව නව රෙගුලාසි ලබන වසරේ ජනවාරි 1 වනදා සිට ක්‍රියාත්මක කෙරෙනු ඇති.\nමීට පෙර විදේශීය පුරවැසියෙකු හා ශ්‍රී ලාංකික පුරවැසියෙකු අතර විවාහයක් ලියාපදිංචි කිරීමේදී අවශ්‍ය වූයේ වලංගු විදේශ ගමන් බලපත්‍රය, දික්කසාද ලියවිලි සහ වැන්දඹු බව සනාථ කිරීමේ ලියකියවිලි ඇතුලු සිවිල් තත්වය සනාථ කිරීමේ සහතිකය සහ උපන් දිනය සනාථ කිරීමට අවශ්‍ය වුවහොත් පමණක් ඉල්ලා සිටින උප්පැන්න සහතිකය පමණයි.\nඑහෙත් විදේශිකයන් සහ ශ්‍රී ලාංකිකයන් අතර සිදුවන විවාහ ලියාපදිංචි කිරීමෙන් ජාතික ආරක්ෂාවට ඇතිවන බලපෑම සහ උද්ගතවිය හැකි සමාජයීය ගැටළු සම්බන්ධව ආරක්ෂක අමාත්‍යාංශය සහ ආගමන සහ විගමන දෙපාර්තමේන්තුව සාකච්ඡා කර ඇති කරගත් එකඟතාවකට අනුව විදේශීය පාර්ශවය සම්බන්ධයෙන් මෙම ආරක්ෂක නිෂ්කාෂණ වාර්තාව ලබා ගැනෙන බවයි අදාළ චක්‍රලේඛයේ දැක්වෙන්නේ.\nඒ අනුව එවැනි විවාහයකදී විදේශීය පාර්ශවය විසින් මාස හයක් ඇතුළත තම රටේ ආරක්ෂක බලධාරීන් වෙතින් ලබාගත් කිසියම් වරදකට වැරදිකරු නොවන බවට වන සහතිකයේ මුල් පිටපත තම දේශීය පාර්ශවකරු හෝ නියෝජිතයෙකු මගින් රෙජිස්ට්‍රාර් ජනරාල් දෙපාර්තමේන්තුව වෙත යොමු කළ යුතුයි.\nමීට අමතරව අදාළ විදේශිකයා කොරෝනා එන්නත්කරණය ලබා තිබේද යන්න ඇතුළත් ඔහුගේ හෝ ඇයගේ සෞඛ්‍ය තත්වය තහවුරු කරගැනීම සඳහා වන ස්වයං ප්‍රකාශයක් ද ඉදිරිපත් කළ යුතු වනවා.",
       "URL": "https://www.hirunews.lk/292171/විදේශිකයන්-සමඟ-විවාහ-වන්න-ආරක්ෂක-නිශ්කාෂණ-වාර්තාවක්-ඉල්ලයි",
       "Category": "Local News",
       "Parent URL": "https://www.hirunews.lk/local-news.php?pageID=1469"
}