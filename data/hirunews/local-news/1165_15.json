{
       "Source": "hirunews",
       "Timestamp": "Monday, 16 May 2022 - 11:39",
       "Headline": "මැයි 09 කලහකාරී සිද්ධියට සම්බන්ධ තවත් 159ක් පොලිස් දැලට (වීඩියෝ)",
       "News Content": "දිවයින පුරා සිදු වූ කලහකාරී සහ ප්‍රචණ්ඩ ක්‍රියා සම්බන්ධයෙන් අත්අඩංගුවට ගත් පුද්ගලයින්ගේ සංඛ්‍යාව 398 ක් දක්වා ඉහළ ගොස් තිබෙනවා.\nපොලිස් මාධ්‍ය ප්‍රකාශක ජ්‍යෙෂ්ඨ පොලිස් අධිකාරී නිහාල් තල්දූව ප්‍රකාශ කළේ මේ වනවිට වාර්තා වූ සිද්ධීන් සංඛ්‍යාව 756 ක් බවයි.\nමේ අතර ගාලුමුවදොර සහ කොල්ලුපිටිය ප්‍රදේශවලදී අරගලකරුවන්ට පහරදීම සම්බන්ධයෙන් භික්ෂු සංවිධාන ඇතුළු තවත් සංවිධාන කිහිපයක නියෝජිතයින් පොලිස් මූලස්ථානයට අද (16) පැමිණිල්ලක් ඉදිරිපත් කළා.\nඑහිදී ඔවුන් ඉල්ලා සිටියේ අදාළ පහරදීම් වැලැක්වීමට ක්‍රියා නොකිරීම සම්බන්ධයෙන් එම ප්‍රදේශ දෙකේ රාජකාරියේ නිරතව සිටි බස්නාහිර පළාත් ජ්‍යෙෂ්ඨ නියෝජ්‍ය පොලිස්පති දේශබන්දු තෙන්නකෝන් ඇතුළු පොලිස් නිලධාරින්ට එරෙහිව පරීක්ෂණ සිදුවිය යුතු බවයි.\nමේ අතර, ගාලුමුවදොර සහ කොල්ලුපිටිය ප්‍රදේශවලදී අරගලකරුවන්ට පහරදීම සහ ප්‍රචණ්ඩත්වය ඇති කළ පුද්ගලයන් 78 දෙනෙකුගේ ඡායාරූප මේ වනවිට මාධ්‍යයට නිකුත් කර තිබෙනවා.\nඅපරාධ පරීක්ෂණ දෙපාර්තමේන්තුව මෙම ඡායාරූප නිකුත් කර ඇත්තේ අදාළ පුද්ගලයින් හඳුනා ගැනීමට මහජන සහය පැතීමේ අරමුණින්.\nමේ අතර, වෙසක් පොහොය නිමිත්තෙන් ඊයේ රාත්‍රී කාලයේත් ගාලුමුවදොර ජනතා විරෝධතා භූමියේ විවිධ ආගමික වැඩසටහන් පැවැත්වුණා.\nඑම අරගල භූමිය අද 38 වන දිනට ක්‍රියාත්මක වන අතර, අරලියගහ මන්දිරය ඉදිරිපිට විරෝධතාව ද තවදුරටත් ක්‍රියාත්මකයි.",
       "URL": "https://www.hirunews.lk/304483/මැයි-09-කලහකාරී-සිද්ධියට-සම්බන්ධ-තවත්-159ක්-පොලිස්-දැලට-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1165"
}