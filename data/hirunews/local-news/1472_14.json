{
       "Source": "hirunews",
       "Timestamp": "Friday, 24 December 2021 - 16:09",
       "Headline": "යාපනය ධීවරයින් ඉන්දීය ධීවරයින්ට එරෙහිව විරෝධතාවක (ඡායාරූප)",
       "News Content": "යාපනය - නුවර ප්‍රධාන මාර්ගය අවහිර කරමින්, එම ප්‍රදේශයේ ධීවරයින් පිරිසක් අද (24) උදෑසන විරෝධතාවක නිරත වී තිබෙනවා.\nයාපනය දිස්ත්‍රික් ලේකම් කාර්යාලය ඉදිරිපසදී පැවැත්වූ මෙම විරෝධතාව හේතුවෙන් මාර්ගයේ රථවාහන ගමනාගමනයට ද දැඩි බාධා එල්ල වුණා.\nවිරෝධතාකරුවන් ඉල්ලා සිටින්නේ, මෙරට මුහුදු සීමාව ආක්‍රමණය කරමින් මත්ස්‍ය ජාවාරමේ නිරත වන ඉන්දීය ධීවරයින් වහාම අත්අඩංගුවට ගැනීමට කටයුතු කරන ලෙසයි.\nඑමෙන්ම ඉන්දීය ධීවරයින් විසින් සිදු කරනු ලබන මත්ස්‍ය කොල්ලය වැළැක්වීමට රජය ඊට මැදිහත් විය යුතු බවට ද ඔවුන් චෝදනා කරනවා.\nතව ද සිය මත්ස්‍ය සම්පත ජාවාරම් කිරීමට අමතරව ඉන්දීය ධීවරයින් විසින් තම ධීවර ආම්පන්නවලට සහ තම ධීවරයින් හට සාගරයේ දී පහර දෙන බවයි ඔවුන් පෙන්වා දෙන්නේ.\nමේ නිසා අත්අඩංගුවට ගත් ඉන්දීය ධීවරයින් නිදහස් නොකරන ලෙසටයි විරෝධතාකරුවන් බලධාරින්ගෙන් ඉල්ලා සිටින්නේ.\nමෙම විරෝධතාවයට උතුරු පළාත් ධීවර සංගම් නියෝජිතයින්, සිවිල් සංවිධාන නියෝජිතයින් ඇතුළු පිරිසක් ද එක්ව සිටියා.\nපසුගිය සතිය තුළ නාවික හමුදාව විසින් මෙරට මුහුදු සීමාව ආක්‍රමණය කරමින් මසුන් ඇල්ලූ ඉන්දීය ධීවරයින් 60 දෙනෙකු අත් අඩංගුවට ගනු ලැබුවා.\nමීට විරෝධය පළ කරමින් වහාම අත් අඩංගුවට ගත් තම ධීවර සගයින් නිදහස් කිරීමට කටයුතු කරන ලෙසට ඉන්දීය රජයට බල කරමින් තවමත් තමිල්නාඩුවේ විරෝධතා පැවැත්වෙනවා.\nමෙවන් පසුබිමකදියි, එලෙස අත් අඩංගුවට ගත් ඉන්දීය ධීවරයින්ට නීතිය ක්‍රියාත්මක කර, නිදහස් කිරීමට පියවර නොගන්නා ලෙසට මෙරට රජයට බල කරමින් යාපනය ප්‍රදේශයේ දී අද දින උද්ඝෝෂණය පැවැත්වුණේ.",
       "URL": "https://www.hirunews.lk/292030/යාපනය-ධීවරයින්-ඉන්දීය-ධීවරයින්ට-එරෙහිව-විරෝධතාවක-ඡායාරූප",
       "Category": "Local News",
       "Parent URL": "https://www.hirunews.lk/local-news.php?pageID=1472"
}