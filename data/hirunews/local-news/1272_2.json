{
       "Source": "hirunews",
       "Timestamp": "Friday, 25 March 2022 - 15:26",
       "Headline": "අධිකරණයට සද්ද දැමූ රන්ජන් හිස නමා වරද පිළිගනියි (වීඩියෝ)",
       "News Content": "අධිකරණයට අපහාස කිරීම සම්බන්ධයෙන් ශ්‍රේෂ්ඨාධිකරණය හමුවේ ගොනුකර ඇති දෙවන නඩුවේදී හිටපු පාර්ලිමේන්තු මන්ත්‍රී රංජන් රාමනායක වරද පිළිගෙන තිබෙනවා.\nඒ බුවනෙක අලුවිහාරේ, එල්.ටී.බී. දෙහිදෙණිය සහ ගාමිණී අමරසේකර යන ත්‍රිපුද්ගල ශ්‍රේෂ්ඨාධිකරණ විනිසුරු මඩුල්ල හමුවේ අද (25) මෙම නඩුව කැඳවූ අවස්ථාවේදීයි.\nචෝදනාවලට තමන් නිවැරදිකරු බව රංජන් රාමනායක මීට පෙර අධිකරණය හමුවේ ප්‍රකාශ කර තිබුණා.\nකෙසේ වෙතත්, පැමිණිල්ල අද කැඳවූ අවස්ථාවේදී රංජන් රාමනායක වෙනුවෙන් පෙනී සිටි නීතිඥවරයා කියා සිටියේ තම සේවාදායකයා නිවැරදිකරු බවට මීට පෙර දුන් ප්‍රකාශය ඉවත් කරගෙන වැරදිකරු යන උත්තරවාදය ඉදිරිපත් කිරීමට සූදානම් බවයි.\nඉන් අනතුරුව රංජන් රාමනායක අධිකරණය හමුවට කැඳවා විනිසුරු මඩුල්ල විසින් ඒ පිළිබඳ විමසීමක් සිදුකරනු ලැබුවා.\nඑහිදී ඔහු අධිකරණය හමුවේ සඳහන් කර සිටියේ, අදාළ චෝදනාවලට තමා වැරදිකරු බවයි.",
       "URL": "https://www.hirunews.lk/300371/අධිකරණයට-සද්ද-දැමූ-රන්ජන්-හිස-නමා-වරද-පිළිගනියි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1272"
}