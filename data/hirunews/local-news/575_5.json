{
       "Source": "hirunews",
       "Timestamp": "Saturday, 28 January 2023 - 7:38",
       "Headline": "ඇලයාපත්තුව ගින්න ගැන රස පරීක්ෂක වාර්තාවක්",
       "News Content": "අනුරාධපුර - ඇලයාපත්තුව - මාන්කඩවල ප්‍රදේශයේ නිවසක ඇති වූ ගින්නකින් මවක සහ දරුවන් දෙදෙනෙකු මිය යාම සම්බන්ධයෙන් සිදු කරන විමර්ශනවලට අදාළ ව අද (28) හෝ හෙට දිනයේ දී රස පරීක්ෂක වාර්තාවක් ලබා ගැනීමට නියමිත ව තිබෙනවා.\nගින්නෙන් ජීවිතක්ෂයට පත් වූ මවගේ සහ දරුවන් දෙදෙනාගේ පශ්චාත් මරණ පරීක්ෂණය අද අනුරාධපුර ශික්ෂණ රෝහලේ දී සිදු කිරීමට නියමිත යි.\nගින්නට හේතුව මෙතෙක් නිශ්චිත ව අනාවරණ වී නොමැති අතර, ඒ සම්බන්ධයෙන් නිරීක්ෂණ ලබා ගැනීම සඳහායී රස පරීක්ෂක වාර්තා ලබා ගැනීමට කටයුතු කෙරෙන්නේ.\nපෙරේදා රාත්‍රියේ අදාළ නිවසේ කාමරයක් තුළ හටගත් මෙම ගින්නෙන් ජීවිතක්ෂයට පත්වුණේ එහි නිදමින් සිටි 33 හැවිරිදි මව, ඇගේ දරුවන් වන පස්හැවිරිදි පිරිමි දරුවා සහ දස හැවිරිදි දියණියයි.\nදරුවන්ගේ පියා වෙනත් කාමරයක නිදාගෙන සිට ඇති අතර, දරුවන් සහ බිරිඳ බේරාගැනීමට ගිය ඔහු පිළිස්සුම් තුවාල ලබා අනුරාධපුර ශික්ෂණ රෝහලට ඇතුළත් කෙරුණා.\nඔහුගෙන් පොලීසිය ප්‍රකාශයක් සටහන් කර ගැනීමට පොලිසිය කටයුතු කර තිබෙනවා.\nමෙම නිවසට අසළ පිහිටි නිවසකින් විදුලිය ලබාගෙන ඇති අතර, ගිනි ගැනීමට ලක්වූ කාමරේ පෙට්‍රල් බෝතලයක් තිබූ බව සැමියා විසින් ප්‍රකාශ කර ඇති බව සඳහන්.",
       "URL": "https://www.hirunews.lk/326053/ඇලයාපත්තුව-ගින්න-ගැන-රස-පරීක්ෂක-වාර්තාවක්",
       "Category": "Local News",
       "Parent URL": "https://www.hirunews.lk/local-news.php?pageID=575"
}