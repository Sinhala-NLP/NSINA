{
       "Source": "hirunews",
       "Timestamp": "Saturday, 26 March 2022 - 15:27",
       "Headline": "රුසියානු හමුදා කුරිල් දිවයින්වල යුද අභ්‍යාසයක",
       "News Content": "රුසියානු හමුදා ජපානය විසින් අයිතිය පළ කරන කුරිල් දිවයින් ආශ්‍රිතව යුද අභ්‍යාසයක් ආරම්භ කර තිබෙනවා.\nඒ යුක්රේන ආක්‍රමණය හේතුවෙන් ජපානය රුසියාවට එරෙහි සම්බාධක පනවා දින කිහිපයකින් අනතුරුවයි.\nරුසියානු නැගෙනහිර හමුදා බලකාය කුරිල් දිවයින්හි පවත්වන මෙම යුද අභ්‍යාසයට සෙබලුන් 3000 ක් සහ යුධෝපකරණ සිය ගණනක් යොදා ගැනෙන බවයි රුසියානු ඉන්ටර්ෆැක්ස් ප්‍රවෘත්ති සේවාව සඳහන් කළේ.\nරුසියානු කැම්චට්කා අර්ධද්වීපය සහ ජපානයේ උතුරෙන්ම පිහිටි හොකයිඩෝ දිවයින අතර පිහිටා ඇති කුරිල් දිවයින් සෝවියට් සමූහය මගින් අත්පත් කර ගනු ලැබුයේ දෙවන ලෝක යුද සමයේදීයි.\nදූපත් 4 කින් සමන්විත කුරිල් දිවයින් පෙලේ අයිතිය සම්බන්ධයෙන් රුසියාව සහ ජපානය අතර පවතින මතභේදය, දෙරට අතර එදිරිවාදිකම් අවසන් කිරීමේ සාම ගිවිසුමක් ඇති කර ගැනීම වළක්වා තිබෙනවා.\nජපානය විසින් සම්බාධක පැනවීමත් සමඟ රුසියාව ඒ පිලිබඳ සාකච්ඡාවලින් ඉවත් වීමට ද පියවර ගත්තා.",
       "URL": "https://www.hirunews.lk/300449/රුසියානු-හමුදා-කුරිල්-දිවයින්වල-යුද-අභ්‍යාසයක",
       "Category": "Local News",
       "Parent URL": "https://www.hirunews.lk/local-news.php?pageID=1269"
}