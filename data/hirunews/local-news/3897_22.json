{
       "Source": "hirunews",
       "Timestamp": "Wednesday, 13 June 2018 - 16:57",
       "Headline": "ආනයනික පළතුරු සඳහා වන බදු ඉහළ දැමීමට පියවර",
       "News Content": "ආනයනික පළතුරු සඳහා අය කෙරෙන බදු ඉහළ දැමීමට ඉදිරියේදී පියවර ගන්නා බව ජනාධිපති මෛත්‍රීපාල සිරිසේන පවසනවා.\nදේශීය පළතුරු ගොවියා රැක ගැනීම වෙුනවෙන් මෙම තීරණය ගන්නා බවයි තලවිල ග්‍රාම ශක්ති නිෂ්පාදන ගම්මානයේ නිරීක්ෂණයකට එක්වෙමින් ජනාධිපතිවරයා කියාසිටියේ.\nමෙහිදී තලවිල ප්‍රදේශයේ ජනතාව දීර්ඝ කාලයක් පුරා තමන් මුහුණදෙන ගැටලු පිළිබඳ ජනාධිපතිවරයා දැනුවත් කර තිබෙනවා.\nජනාධිපති මාධ්‍ය අංශය කියාසිටියේ ජල හිගය, විදුලිය පිළිබඳ ගැටලු, ප්‍රවේශ  මාර්ග පහසුකම්, කෘෂි ආම්පන්න හිගය සහ තම නිශ්පාදන අලෙවි කර ගැනීමේ දී මතුව ඇති ගැටළු ඒ අතර වන බවයි.\nප්‍රදේශයේ විදුලිබල ගැටළුවලට ස්ථිර විසඳුමක් ලබාදීමේ වැඩපිළිවෙල කඩිනමින් ක්‍රියාවට නංවන බව මෛත්‍රීපාල සිරිසේන මහතා මෙහිදී සඳහන් කළා.\nඑමෙන්ම තම පළතුරු නිශ්පාදන සඳහා නිසි මිලක් නොලැබීමේ ගැටලුව පිළිබඳව ද තලවිල ප්‍රදේශයේ පළතුරු ගොවීන් ජනාධිපතිවරයා දැනුවත් කර තිබෙනවා.\nඑහිදී ඔවුන් ඉල්ලා ඇත්තේ පළතුරු ආනයනය හේතුවෙන් තම කර්මාන්තයට එල්ලවී ඇති අභියෝගයට විසඳුමක් ලබාදෙන ලෙසටයි.\nපළතුරු හා කෘෂිකර්ම නිෂ්පාදන ආනයනය පිළිබඳ නිසි පියවර ඉදිරියේදී ගැනීමට අපේක්ෂා කරන බව ජනාධිපතිවරයා එහිදී කියාසිටියා.\nඒ අනුව දේශීය පළතුරු ගොවියා රැක ගැනීම වෙනුවෙන් ආනයනික පළතුරු සඳහා බදු ඉහළ දැමීමට පියවර ගන්නා බවයි මෛත්‍රීපාල සිරිසේන මහතා සඳහන් කළේ.\nමේ අතර, ග්‍රාමශක්ති වයඹ පළාත් මෙහෙයුම් කමිටුවටද ජනාධිපතිවරයා අද එක්වුණා. එහිදී කල්පිටිය ආශ්‍රිත දූපත් 13 ක සංවර්ධන කටයුතුවලට අදාළ සැලැස්ම කඩිනමින් කැබිනට් මණ්ඩලයට ඉදිරිපත් කරන ලෙස අභ්‍යන්තර කටයුතු හා වයඹ සංවර්ධන අමාත්‍ය එස්.බී.නාවින්නට ජනාධිපති මෛත්‍රිපාල සිරිසේන උපදෙස් ලබාදී තිබෙනවා.\nඑම අවස්ථාවට වයඹ පළාතේ පළාත්පාලන ආයතනවල සභාපතිවරු මෙන්ම පොදුජන පෙරමුණ නියෝජනය කරන නියෝජිතයින් පිරිසක්ද එක්ව සිටියා.\nඉන් අනතුරුව කල්පිටිය - මොහොට්ටුවාරම කෘෂි නිෂ්පාදන ගම්මානයට ගොස් ගොවීන්ගේ ගැටළු පිළිබඳව අවධානය යොමු කළ අතර, පුලිච්චාකුලම ජල පිරිපහදු යන්ත්‍රාගාරයද විවෘත කළා.",
       "URL": "https://www.hirunews.lk/192994/ආනයනික-පළතුරු-සඳහා-වන-බදු-ඉහළ-දැමීමට-පියවර",
       "Category": "Local News",
       "Parent URL": "https://www.hirunews.lk/local-news.php?pageID=3897"
}