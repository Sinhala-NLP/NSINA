{
       "Source": "hirunews",
       "Timestamp": "Wednesday, 20 October 2021 - 19:55",
       "Headline": "කුෂිනගර් ජාත්‍යන්තර ගුවන්තොටුපලේ සමාරම්භයට ගිය ශ්‍රී ලාංකික දූත පිරිස බෞද්ධ සම්මන්ත්‍රණයකටත් එක්වෙයි(වීඩියෝ)",
       "News Content": "කුසිනාරා හෙවත් කුෂිනගර් ජාත්‍යන්තර ගුවන් තොටුපලට සමාරම්භක ගුවන් ගමන සනිටුහන් කරමින් පැමිණි ශ්‍රී ලාංකික දූත පිරිස උත්තර් ප්‍රදේශ් ප්‍රාන්තයේ කුසිනාරා නුවර සංවිධාන කර තිබූ බෞද්ධ සම්මන්ත්‍රණයකට ද අද එක්වුණා.\nදින 03 ක් පුරා පැවැත්වෙන මෙම සම්මන්ත්‍රණය ආරම්භ වූයේ ඉන්දීය අග්‍රාමාත්‍ය නරේන්ද්‍ර මෝදිගේ ප්‍රධානත්වයෙන්.\nඒ සඳහා ශ්‍රී ලංකාවෙන් වැඩම කළ මහා සංඝරත්නය, අමාත්‍ය නාමල් රාජපක්ෂ ඇතුළු ඇමතිවරුන් පිරිසක් මෙන්ම තවත් බෞද්ධ රටවල් රැසකම මහා සංඝරත්නය මෙන්ම දූත පිරිස් එක්ව සිටියා.\nකුසිනාරා හෙවත් කුෂිනගර් ජාත්‍යන්තර ගුවන් තොටුපල ඉන්දීය අග්‍රාමාත්‍ය නරේන්ද්‍ර මෝදි විසින් අද පෙරවරුවේ විවෘත කළ අතර, එහි ළගා වූ පළමු ගුවන් යානය ලෙසයි ශ්‍රී ලංකාවේ සිට මහසඟරුවන ප්‍රධාන දූත පිරිස රැගත් ශ්‍රී ලන්කන් ගුවන් සේවයට අයත් යූ.එල්. 1147 දරණ යානය ගොඩබස්වනු ලැබුවේ.\nවස්කඩුව - රාජගුරු ශ්‍රී සුභූති විහාරස්ථානයේ තැන්පත් කර තිබූ කපිල වස්තුපුර සර්වඥ ධාතුන් වහන්සේ ද අද දිනයේදී ඉන්දියාවට වැඩම කළ අතර එය අද සහ හෙට යන දෙදින තුල කුෂිනගර් හිදී බැතිමතුන්ට වන්දනා කිරීමට අවස්ථාව ලබාදී තිබෙනවා.\nකුෂිනගර් ජාත්‍යන්තර ගුවන් තොටුපල විවෘත කිරීමෙන් අනතුරුව ඉන්දීය අග්‍රාමාත්‍යවරයා බුදුරජාණන් වහන්සේගේ පිරිනිවන් මංචකය වෙත ගොස් ආගමික වතාවත්වල ද නිරතවුණා.",
       "URL": "https://www.hirunews.lk/285563/කුෂිනගර්-ජාත්‍යන්තර-ගුවන්තොටුපලේ-සමාරම්භයට-ගිය-ශ්‍රී-ලාංකික-දූත-පිරිස-බෞද්ධ-සම්මන්ත්‍රණයකටත්-එක්වෙයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1616"
}