{
       "Source": "hirunews",
       "Timestamp": "Tuesday, 08 August 2017 - 10:40",
       "Headline": "කුලියාපිටියේ වතු පාලකගේ අමානුෂික ඝාතනය ගැන ගැබිණියගේ පාපොච්චාරණය",
       "News Content": "නීතියෙන් සැඟව තැන තැන මගහරිමින් සිටි කුලියාපිටිය අලලුව ප්‍රදේශයේ වතුපාලකවරයෙකු ඝාතනය කොට පලායාමේ සිද්ධියට සැකපිට එම වත්තේ සේවයකළ අඹුසැමි යුවලක් මහත් පරිශ්‍රමයක් දරමින් ඊයේ අලුයම (07) අත්අඩංගුවට ගත් බව කුලියාපිටිය කොට්ඨාස අපරාධ විමර්ශන ඒකකය පැවසුවා.\nඑලෙස අත්අඩංගුවට ගෙන තිබුණේ අදාළ වත්තේ මුරකරු ලෙස සේවය කළ අඹුසැමි යුවලක්.\nපසුගිය 23 වන දා සිද්ධියෙන් මියගොස් තිබුනේ පොතුහැර කුරීපොත්ත ප්‍රදේශයේ පදිංචිකරුවෙකු වූ 61 හැවිරිදි සුභසිංහ ආරච්චිලාගේ අශෝක කුමාර සුභසිංහ නැමති වතුපාලකවරයායි.\nපොලිසිය විසින් මෘතදේහය සොයාගන්නා අවස්ථාව වනවිටත් ලණු ආධාරයෙන් මරණකරු වධහිංසනයට ලක්කොට ගැටගසා තිබූ බවත් සඳහන්.\nපොලිසිය සැකකර තිබුනේ පහරකෑමට ලක්ව වතු පාලකවරයා මියගිය බවටයි.\nදේහය ලේ විලක් මැද වැටී තිබියදී සොයාගන්නා විටත් එම වත්තේ සේවය කළ මුරකරු යුවල එම වත්ත හැරදමාගොස් තිබූනා.\nඑබැවින් පොලිස් ඇස ඒ දෙසට යොමුව තිබූ බවත් ඒ හරහා වැඩිදුර පරීක්‍ෂණ මෙහෙයවූ බවත් පවසන පොලිසිය සැකකරුවන් පදිංචියැයි පවසන මීගමුව හා රත්නපුරය ආදී ප්‍රදේශවලද විමර්ශන කටයුතු සිදුකළ බව පැවසෙනවා.\nඑම විමර්ශනවල ප්‍රතිඵලයක් ලෙස බැලුම්මහර ප්‍රදේශයේ සැකකරුවන් පදිංචි බවට ලද තොරතුරක් අනුව වහා ක්‍රියාත්මකවී ඇති පොලිසිය එම ප්‍රදේශයේ සැරිසරා අලුතින් පදිංචිව ඇති පවුල් පිළිබද කළ පරීක්‍ෂණවලදී කුකුළු ගොවිපොලක එසේ මුරකරුවන් වශයෙන් නව පදිංචිකරුවන් පැමිණ ඇතිබවට ලද තොරතුර ඔස්සේ දිනගණනක් කළ විමර්ශනවලින් අනතුරුව රත්නපුරේ ප්‍රදේශයේ පදිංචිකරුවෙකු වූ සැකකරු හා මීගමුව ප්‍රදේශයේ පදිංචිකාරියක වූ ඔහුගේ සත්මස් වියැති ගැබිණි බිිරිඳ අත්අඩංගුවට ගැනීමට හැකිව තිබෙනවා.\nසිද්ධිය වූ බව කියන පසුගිය මස 23 වැනිදා සැකකරුවන් වතුපාලකවරයාගෙන් මුදල් ඉල්ලාසිටි බවත් එහිදී මුරකරුගේ නොසැලකිල්ල මත වත්තේ යන්ත්‍රයක් කැඩීයාම පිළිබදව ප්‍රශ්නයක් පැන නැගී එය බහිම්බස්වීමක් දක්වා දුරගිය බවත් සඳහන්.\nඑහිදි සැකකරු විසින් ඒ අසළ තිබූ උදලු මිටකින් වතුපාලකවරයාට එල්ලකළ පහර හේතුවෙන් ඇද වැටුන බවත් පසුව අදාළ කාන්තාව විසින්ද උදලූ මිට පහර කිහිපයක් හිසට එල්ලකර තිබූ බවත් අනාවරණය වී තිබෙනවා.\nනැවතත් එම උදලුමිටම රැගෙන සැකකරු විසින් පහර කිහිපයක් එල්ලකරන අතරවාරයේ බිරිද ගොස් ළිදේහි බාල්දිය ලිහා එහි කඹය ගෙන එක් කොනක් ජනේලයේත් අනෙක් පසින් වතුපාලකවරයාගේ ගෙලෙහි හා සිරුරෙහි බැඳ  දමා තිබෙනවා.\nවතුපාලකවරයාගේ යතුරුපැදියේ ඉන්ධන බට කපා අල්මාරියෙහිවූ  මුදලක් සහ වතුපාලකවරයාට අයත් ජංගම දුරකථනයද රැගෙන ත්‍රිරෝද රථයකින් කුලියාපිටිය නගරයට පැමිණ එතනින් කොළඹ බලා පිටත්වූ බව මූලික පොලිස් පරීක්‍ෂණ වලින් හෙළිව තිබෙනවා.\nසැකරුවන්ගේ ප්‍රකාශ අනුව වත්තේ ලඳු කැලෑවක තිබී පහරදුන්බව කියන උදලු මිටද පොලිසිය විසින් සොයාගෙන ඇති බව වාර්තා වුනා.\nමරණකරුගෙන් පැහැරගෙන ගිය මුදලින් රුපියල් 10500ක් පමණ වටිනා ටැබ් පරිඝනකයක්ද මිළදීගන තිබූ බවත් අනාවරණය වී තිබෙනවා.\nසැකකරුවන් හා වතුපාලකයාට පහරදුන් උදලලු මිට හා අනෙකුත් සැකකටයුතු උපකරණ සමගින් අධිකරණයට ඉදිරිපත්කිරීමට නියමිතව තිබුණා.\nවයඹ පළාත භාර ජ්‍යෙෂ්ඨ නියෝජ්‍ය පොලිිස්පති ජගත් අබේසිරි ගුණවර්ධන, කුලියාපිටිය කොට්ඨාස භාර ජ්‍යෙෂ්ඨ පොලිස් අධිකාරි කපිල කඩුපිටිය, සහකාර පොලිස් අධිකාරි ජාලිය හීංකෙන්ද, මූලස්ථාන ප්‍රධාන පොලිස් පරීක්‍ෂක අජිත් ප්‍රියන්ත යන මහත්වරුන්ගේ නියෝග හා උපදෙස් මත කුලියාපිටිය කොට්ඨාස අපරාධ විමර්ශන ඒකකයේ වැඩබලන ස්ථානාධිපතිි උප පොලිස් පරීෂක වික්‍රමනායක, අපරාධ ස්ථාන පරීක්‍ෂණාගාරයේ උප පොලිස් පරීක්‍ෂක සිරිසෝම සහ පොලිස් සැරයන් වරුන් ඇතුළු නිළධාරීහු පිරිසක් දිනගණනක් සිදුකළ පරීක්‍ෂණවලින් අනතුරුව සැකකරුවන් අත්අඩංගුවට ගෙන තිබුණා.",
       "URL": "https://www.hirunews.lk/167898/කුලියාපිටියේ-වතු-පාලකගේ-අමානුෂික-ඝාතනය-ගැන-ගැබිණියගේ-පාපොච්චාරණය",
       "Category": "Local News",
       "Parent URL": "https://www.hirunews.lk/local-news.php?pageID=4381"
}