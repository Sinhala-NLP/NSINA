{
       "Source": "hirunews",
       "Timestamp": "Tuesday, 14 December 2021 - 16:54",
       "Headline": "මුහමාලෙන් හමු වූ මිනිස් අස්ථි ගැන මහේස්ත්‍රාත්ගෙන් තීරණයක් (ඡායාරූප)",
       "News Content": "කිලිනොච්චිය, පලෙයි, මුහමාලෙයි ප්‍රදේශයේ බිම් බෝම්බ ඉවත් කරන ප්‍රදේශයේ තිබි එල්. ටී.ටී.ඊ නිල ඇඳුමට සමාන නිල ඇඳුමක කොටස් කිහිපයක්, මිනිස් අස්ථි කොටස් කිහිපයක් හා ආයුධ කිහිපයක් හමු වූ ස්ථානය කිලිනොච්චිය මහේස්ත්‍රාත් එස්.ලෙනින්කුමාර් අද (14) නිරීක්ෂණය කළා.\nපලෙයි පොලිසිය සිදු කළ දැනුම්දීමක් මත කිලිනොච්චිය මහේස්ත්‍රාත්වරයා අදාළ ස්ථානය නිරීක්ෂණය කළ බවයි පොලීසිය පවසන්නේ.\nඑහිදී බිම් බෝම්බ ඉවත් කිරීමේ නිලධාරින් විසින් පළමුව මිනිස් අස්ථි කොටස්, ආයුධ හා එල්. ටී. ටී.ඊ නිල ඇඳුමකට සමාන නිල ඇඳුම් කොටස් දැක කර තිබෙනවා.\nඅදාළ ස්ථානය තුළ එල්. ටී. ටී.ඊ නිල ඇඳුමකට සමාන කොටසක්, මිනිස් හිස් කබලක කොටසක්, තවත් මිනිස් අස්ථි කොටස් කිහිපයක්, ආර්.පි.ජි අවියක්, ආර්.පි.ජි පතුරමක්, පතුරම් රඳවන බහාලුමක් ද අදාළ ස්ථානයේ තිබී සොයා ගැනුණා.\nපොලීසිය පැවසූවේ කිලිනොච්චිය මහේස්ත්‍රාත්වරයාගේ නියෝග යටතේ හෙට (15) දිනයේ අදාළ ස්ථානය කැනීම් සිදු කිරීමට නියමිත බවයි.\nඑම කැණීම් කටයුතු සඳහා අධිකරණ වෛද්‍ය නිලධාරින්, බිම් බෝම්බ නිෂ්ක්‍රීය අංශ නිලධාරින්, අධිකරණ නිලධාරින්, පොලිස් නිලධාරින්, පුරාවිද්‍යා නිලධාරින් ඇතුළු කැනීම් නිලධාරින්ගේ එක්වනු ඇති.\nකැණීම් සිදු කරන තෙක් අදාළ ස්ථානයට පොලිස් ආරක්ෂාව යොදා ඇති බව ද පොලිසිය සඳහන් කළා.",
       "URL": "https://www.hirunews.lk/291010/මුහමාලෙන්-හමු-වූ-මිනිස්-අස්ථි-ගැන-මහේස්ත්‍රාත්ගෙන්-තීරණයක්-ඡායාරූප",
       "Category": "Local News",
       "Parent URL": "https://www.hirunews.lk/local-news.php?pageID=1494"
}