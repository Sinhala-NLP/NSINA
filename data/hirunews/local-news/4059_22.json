{
       "Source": "hirunews",
       "Timestamp": "Wednesday, 28 February 2018 - 13:36",
       "Headline": "ඉරණවිලදී දරුවාගේ ඝාතකයා සොයා පරීක්ෂණ කණ්ඩායම් 4 ක්",
       "News Content": "හලාවත - ඉරණවිල ප්‍රදේශයේදී දස හැවිරිදි පිරිමි දරුවෙකු අපයෝජනය කර ඝාතනය කළ බව කියන සිද්ධියට සම්බන්ධ සැකකරු අත්අඩංගුවට ගැනීම සඳහා පරීක්ෂණ කණ්ඩායම් 04ක් පත්කර තිබෙනවා.\nඒ හලාවත ප්‍රදේශය බාර\nජ්‍යෙෂ්ඨ\nපොලිස් අධිකාරිවරයාගේ මෙහෙයවීම යටතේයි.\nපොලිසිය පවසන්නේ කුලී රැකියාවල නිරත වන සැකකරුට ස්ථීර පදිංචියක් නොමැති වීම හේතුවෙන් ඔහුව අත්අඩංගුවට ගැනීමට මෙතෙක් හැකියාවක් ලැබී නොමැති බවයි.\nඉරණවිල - මුවපිටිය රක්ෂිතයේ තිිබියදී පිරිමි දරුවෙකුගේ මල සිරුර සොයාගනු ලැබුවේ ඊයේ දිනයේදීයි.\nපසුව හෙලි වූයේ මියගොස් ඇත්තේ දින දෙකකට පෙර අතුරුදන් වූ හලාවත - බටහිර සමිදුගම ප්‍රදේශයේ පදිංචි දස හැවිරිදි සුසිත් නිර්මාල් නමැති දරුවා බවයි.\nමේ අතර, දරුවා නිරන්තරයෙන් රැදී සිටින වෙලඳසැලක ආරක්ෂක කැමරාවක තවත් පුද්ගලයෙකු සමඟ රැදී සිටින අයුරු සටහන්ව තිබුණා.\nඑම සී.සී.ටී.වී. දර්ශණවල අදාල පුද්ගලයා විසින් මෙම දරුවාට යමක් ලබාදෙන අයුරුද දක්නට ලැබුණා.\nමූලික පරීක්ෂණවලදී දස හැවිරිදි මෙම දරුවා අපයෝජනය කර ඝාතනය කර ඇති බවට සැකකළ හැකි සාධක පවතින බවයි\nජ්‍යෙෂ්ඨ\nපොලිස් නිලධාරියෙකු සඳහන් කළේ.\nඒ අනුවයි සී.සී.ටී.වී. දර්ශණවල දරුවා සමඟ සිටි කුලී රැකියාවල නිරත වන පුද්ගලයා අත්අඩංගුවට ගැනීමට වැඩිදුර පරීක්ෂණ ක්‍රියාත්මක කර ඇත්තේ.\nමියගිය දරුවාගේ දේහය පිළිබඳ පශ්චාත් මරණ පරීක්ෂණය හලාවත මහ රෝහලේදී අද (28) සිදු කිරීමට නියමිතයි.",
       "URL": "https://www.hirunews.lk/184742/ඉරණවිලදී-දරුවාගේ-ඝාතකයා-සොයා-පරීක්ෂණ-කණ්ඩායම්-4-ක්",
       "Category": "Local News",
       "Parent URL": "https://www.hirunews.lk/local-news.php?pageID=4059"
}