{
       "Source": "hirunews",
       "Timestamp": "Saturday, 28 October 2017 - 18:34",
       "Headline": "මාරාන්තික උපවාසයට හෙට දින නියම කරගන්නා බව වෛද්‍ය පීඨ සිසු දෙමාපියන් කියයි",
       "News Content": "සයිටම් ගැටළුවට විසඳුමක් නොමැති නම් මාරාන්තික උපවාසයක් සඳහා හෙට, දින නියම කරගන්නා බව රජයේ වෛද්‍ය පීඨ ශිෂ්‍ය දෙමාපිය සංගමය පවසනවා.\nකොළඹ අද පැවති මාධ්‍ය හමුවකදී එම සංගමයේ නියෝජිතයින් කියා සිටියේ සයිටම් ගැටළුව සඳහා ආණ්ඩුව ව්‍යාජ විසඳුමක් යෝජනා කර ඇති බවයි.\nසයිටම් ආයතනය, මාලඹේ ශ්‍රී ලංකා තොරතුරු තාක්ෂණ ආයතනය වෙත පැවරීමට රජයට යෝජනාවක් ඉදිරිපත්ව ඇති බව සති අන්ත පුවත්පත් වාර්තාවක දැක්වෙනවා.\nඑහි සඳහන් වන්නේ සයිටම් ආයතනය වෛද්‍ය නෙවිල් ප්‍රනාන්දුගේ හිමිකාරීත්වයෙන් ඉවත් කර ශ්‍රී ලංකා තොරතුරු තාක්ෂණ ආයතනය යටතට පවරා එහි වෛද්‍ය පීඨය වශයෙන් සයිටම් ආයතනය පවත්වාගෙන යාමට යෝජනාවී ඇති බවයි.\nකෙසේ වෙතත් අද පැවති මාධ්‍ය හමුවේදී රජයේ වෛද්‍ය පීඨ ශිෂ්‍ය දෙමාපිය සංගමයේ මාධ්‍ය ප්‍රකාශක වෛද්‍ය නිමල් කරුණාසිරි එම යෝජනාව ප්‍රතික්ෂේප කරන බව සඳහන් කළා.\nමාළඹේ පෞද්ගලික වෛද්‍ය විද්‍යාලයීය දෙමාපිය සංගමයද සයිටම් ආයතනය මාළඹේ තොරතුරු තාක්ෂන ආයතනයට ඒකාබද්ධ කිරීම ප්‍රතික්ෂේප කරනවා. කොළඹ අද පැවති මාධ්‍ය හමුවකට එක්වෙමින් එහි සභාපති ගැමුණු විජේරත්න මේ බව අවධාරණය කළා.",
       "URL": "https://www.hirunews.lk/174679/මාරාන්තික-උපවාසයට-හෙට-දින-නියම-කරගන්නා-බව-වෛද්‍ය-පීඨ-සිසු-දෙමාපියන්-කියයි",
       "Category": "Local News",
       "Parent URL": "https://www.hirunews.lk/local-news.php?pageID=4248"
}