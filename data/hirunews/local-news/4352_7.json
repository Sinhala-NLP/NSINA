{
       "Source": "hirunews",
       "Timestamp": "Saturday, 26 August 2017 - 19:35",
       "Headline": "පොලිස් නිලධාරියෙකුට පහරදුන් හමුදා නිලධාරීන් 5 ක් අධිකරණයට",
       "News Content": "අවිස්සාවේල්ල - ගැටහැත්ත ප්‍රදේශයේදී පොලිස් නිලධාරියෙකුට පහරදුන් යුද හමුදා කපිතාන්වරයෙකු ඇතුළු පස්දෙනෙකු පොලිසිය අද අධිකරණයට ඉදිරිපත් කළා.\nපොලිසිය පැවසුවේ පහරකෑමෙන් තුවාල ලබා ඇති පොලිස් නිලධාරියා අවිස්සාවේල්ල මූලික රෝහලේ ප්‍රතිකාර ලබන බවයි.\nකොළඹ සිට දියතලාව දක්වා ලොරි රථයකින් ගමන්ගත් යුද හමුදා සාමාජිකයින් පිරිසක් ඊයේ පස්වරුවේ යතුරුපැදිකරුවෙකු සමග බහින් බස්වීමක් ඇති කරගෙන තිබුණේ අවිස්සාවේල්ල - ගැටහැත්ත ප්‍රදේශයට ආසන්න වෙමින් තිබියදී.\nපසුව යතුරුපැදිකරු ලොරි රථය පසුකර ගැටහැත්ත නගරයට පැමිණි අවස්ථාවේ ඔහු පසුපස පැමිණි යුද හමුදා සාමාජිකයින් පිරිස පහර දී තිබෙනවා.\nඅදාළ පහරදීම ආරක්ෂිත කැමරා පද්ධතියක ද සටහන්ව තිබුනා.\nපොලිසිය පැවසුවේ පහරදීම සඳහා දියතලාව යුද හමුදා කඳවුරට අනුයුක්ත කපිතාන්වරයෙකු ඇතුළු සාමාන්‍ය සෙබළු සිව්දෙනෙකු සම්බන්ධ බවයි.\nඅවිස්සාවේල්ල මහේස්ත්‍රාත් අධිකරණයට ඉදිරිපත් කළ සැකකරුවන් පස්දෙනා මුදාහැරියේ එක් අයෙකුට රුපියල් ලක්ෂ 5 බැගින් වූ ශරීර ඇප මතයි.\nමෙලෙස පහරකෑමට ලක්ව ඇත්තේ ගැටහැත්ත - මාරඹේ ප්‍රදේශයේ පදිංචි මුල්ලේරියාව පොලිසියට අනුයුක්ත පොලිස් කොස්තාපල්වරයෙක්.",
       "URL": "https://www.hirunews.lk/169452/පොලිස්-නිලධාරියෙකුට-පහරදුන්-හමුදා-නිලධාරීන්-5-ක්-අධිකරණයට",
       "Category": "Local News",
       "Parent URL": "https://www.hirunews.lk/local-news.php?pageID=4352"
}