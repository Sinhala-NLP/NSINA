{
       "Source": "hirunews",
       "Timestamp": "Wednesday, 29 June 2022 - 17:26",
       "Headline": "දිවයිනට පැමිණි ඇමරිකානු නියෝජිතයන් විපක්ෂ නායක හමුවෙයි",
       "News Content": "ශ්‍රී ලංකාවේ ඇමරිකා තානාපතිනි ජුලි චන්ග් සහ දිවයිනට පැමිණ සිටින අමෙරිකානු රාජ්‍ය දෙපාර්තමේන්තුවේ සහ භාණ්ඩාගාර දෙපාර්තමේන්තුවේ ඉහළ පෙලේ නියෝජිතයන් විපක්ෂ නායක සජිත් ප්‍රේමදාස ඇතුලු සමගි ජන බලවේගයේ නියෝජිතයන් පිරිසක් හමුවී සාකච්ඡා කර තිබෙනවා.\nඅමෙරිකාව විසින් ශ්‍රී ලංකාවට ලබාදෙන සහය විපක්ෂ මන්ත්‍රීවරුන් විසින් අගය කල බවයි ටිවිටර් සටහනක් තබමින් පාර්ලිමේන්තු මන්ත්‍රී ආචාර්ය හර්ෂ ද සිල්වා මහතා සඳහන් කලේ.\nජාත්‍යන්තර මූල්‍ය අරමුදලේ නියෝජිතයන් සහ විපක්ෂ නායකවරයා ප්‍රමුඛ මන්ත්‍රී කණ්ඩායම අතර හමුවක්ද අද පවත්වා තිබුණා.\nඉදිරි මාස කිහිපය වඩාත් දරුණු විය හැකි බවයි මෙහිදී අවධාරණය වී ඇත්තේ.\nසිය නිල ට්විටර් ගිණුමේ සටහනක් තබමින් තානාපතිවරිය පෙන්වා දෙන්නේ ශ්‍රී ලංකාවේ ආර්ථික හා දේශපාලන අභියෝග පිළිබඳ ඔවුන්ගේ ඉදිරි දැක්ම සම්බන්ධයෙන් විමසීම මෙම හමුවේ අරමුණ වූ බවයි.\nවිනිවිදභාවය සහ යහපාලනය ප්‍රවර්ධනය කිරීම ඇතුළු ඕනෑම ප්‍රජාතන්ත්‍රවාදයක් තුළ විරුද්ධ පක්ෂ වැදගත් කාර්යභාරයක් ඉටු කරන බව ද ඇය පෙන්වා දෙනවා.",
       "URL": "https://www.hirunews.lk/308540/දිවයිනට-පැමිණි-ඇමරිකානු-නියෝජිතයන්-විපක්ෂ-නායක-හමුවෙයි",
       "Category": "Local News",
       "Parent URL": "https://www.hirunews.lk/local-news.php?pageID=1059"
}