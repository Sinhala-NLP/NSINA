{
       "Source": "hirunews",
       "Timestamp": "Saturday, 11 May 2019 - 18:18",
       "Headline": "ත්‍රස්තවාදය විනාශ කර යහපත් සාමකාමී රටක් ගොඩනැගීමේ වගකීම අවංකව ඉටුකරන බව ජනපති අවධාරණය කරයි",
       "News Content": "ත්‍රස්තවාදය හේතුවෙන් තමා කිසිදු පසුබෑමකට ලක් නොවන අතර ත්‍රස්තවාදය අවසන් කර, යහපත් සාමකාමී රටක් ගොඩනැගීමේ වගකීම අවංකව ඉටුකරන බව ජනාධිපති මෛත්‍රීපාල සිරිසේන අවධාරණය කරනවා.\nආරක්ෂක අංශ විශිෂ්ට මෙහෙවරක් ඉටුකරමින් සිටින අතර ත්‍රස්තවාදය නිමාකර සාමකාමී රටක් ගොඩනැගීමේ ගෞරවය ත්‍රිවිධ හමුදාව, පොලිසිය, බුද්ධි අංශ ඇතුළු සියලූදෙනාට හිමිවන බවයි ජනාධිපතිවරයා ප්‍රකාශ කළේ.\nඑමෙන්ම අප්‍රේල් 21 වනදා සිදුවීමට වගඋත්තරකරුවන් වන  ඕනෑම අයෙකුට එරෙහිව නීතිය ක්‍රියාත්මක කරන බව ද මෛත්‍රීපාල සිරිසේන මහතා සඳහන් කළා.\nජනාධිපතිවරයා මේ බව සදහන් කළේ අද (11) පෙරවරුවේ උහන මහා විද්‍යාලයීය ක්‍රීඩාංගණයේ පැවති \"රට වෙනුවෙන් එකට සිටිමු\" සංවර්ධන වැඩසටහන් මාලාවේ අම්පාර දිස්ත්‍රික් වැඩසටහනේ අවසන් ප්‍රගති සමාලෝචන රැස්වීමට එක්වෙමින්.\nමෙහිදී ජනාධිපති මෛත්‍රීපාල සිරිසේන වැඩිදුරටත් සදහන් කළේ මෙවන් ත්‍රස්ත ප්‍රහාරයන්ට ලක් වූ ලොව සෑම රටකම පාලකයන් විසින් ඉතා කෙටි කලක් තුළ එම රටවල් සාමකාමී රටවල් බවට පත්කර ගැනීමට පියවර ගත් බවයි.\nඒ සඳමහා එම රටවල දේශපාලනඥයන් රාජ්‍ය නිලධාරින් ඇතුළු සියලූදෙනා සාමුහිකත්වයෙන් රට වෙනුවෙන් අත්වැල් බැදගෙන සිටි බව ද ජනාධිපතිවරයා පෙන්වා දුන්නා.\nතමා ද රාජ්‍ය නායකයා ලෙස මෙරට ආරක්ෂක අංශ කෙරෙහි පූර්ණ විශ්වාසය තබමින් ගෙවී ගිය දින 20 පුරා ඔවුන් නිසි කළමනාකරණයකට ලක් කළ බවයි ඔහු සඳහන් කළේ.\nඑම වගකීම ආරක්ෂක අංශ විසින් ඉතා විශිෂ්ට ලෙස ඉටුකර තිබෙන අතර තමාට මෙන්ම සෑම පුරවැසියෙකුටම ආරක්ෂක අංශ කෙරෙහි විශ්වාසය තැබිය හැකි බව ද මෛත්‍රීපාල සිරිසේන මහතා කියාසිටියා.\nබෝම්බ පුපුරන තෙක් බලා සිටින කුහක දේශපාලනඥයන් පිරිසක් ද රට තුළ සිටින අතර මෙවන් අවාසනාවන්ත තත්ත්වයක දී වුවත් තම පහත් පෙළේ දේශපාලන අරමුණු ඉටුකර ගැනීමට ඔවුන් දරන උත්සාහයන් පිළිබද තමන් දැඩිව කණගාටුවට පත්වන  බව ද ඔහු ප්‍රකාශ කළා.\nමෙවන් සිදුවීම් හමුවේ රටේ සංවර්ධන වැඩපිළිවෙළ හා දෛනික ජන ජීවිතය අඩාල කරගතහොත් ජයග්‍රහණය කරන්නේ ත්‍රස්තවාදය බවයි ජනාධිපතිවරයා මෙහිදී පෙන්වා දුන්නේ.\nඑබැවින් ජාතික ආරක්ෂාව කෙරෙහි පූර්ණ විශ්වාසය තබමින් රට වෙනුවෙන් තම දෛනික කාර්යයන් නිසි ලෙස ඉටුකිරීමට සියලූදෙනා කැපවිය යුතු අතර ජනතාව වෙනුවෙන් සංවර්ධන වැඩපිළිවෙළ කිසිදු ප්‍රමාදයකින් තොරව ඉදිරියට ක්‍රියාත්මක කළයුතු බව ද ජනාධිපතිවරයා සඳහන් කළා.\nඑහිදී මෙරට රාජ්‍ය සේවකයින්ට පෙර පැවති වගකීමට වඩා වැඩි වගකීමක් පැවරී ඇති බවයි ජනාධිපති මෛත්‍රීපාල සිරිසේන කියාසිටියේ.",
       "URL": "https://www.hirunews.lk/216197/ත්‍රස්තවාදය-විනාශ-කර-යහපත්-සාමකාමී-රටක්-ගොඩනැගීමේ-වගකීම-අවංකව-ඉටුකරන-බව-ජනපති-අවධාරණය-කරයි",
       "Category": "Local News",
       "Parent URL": "https://www.hirunews.lk/local-news.php?pageID=3357"
}