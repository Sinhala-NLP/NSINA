{
       "Source": "hirunews",
       "Timestamp": "Monday, 13 June 2022 - 14:49",
       "Headline": "ඉතිහාසයේ පළමු වරට ඇන්ජලෝ මැතිව්ස්ට icc යෙන් ලැබුණු තැන",
       "News Content": "ඉතිහාසයේ පළමු වරට ජාත්‍යන්තර ක්‍රිකට් කවුන්සිල මාසයේ ක්‍රීඩකයා ලෙස ශ්‍රී ලාංකික ක්‍රීඩකයෙකු නම් කර තිබෙනවා.\nඒ අනුව මැයි මාසයේ ජාත්‍යන්තර ක්‍රිකට් කවුන්සිල මාසය ක්‍රීඩකයා ලෙස නම් කර ඇත්තේ ශ්‍රී ලංකා ක්‍රිකට් කණ්ඩායමේ හිටපු නායක ඇන්ජලෝ මැතිව්ස්.\nපසුගිය බංග්ලාදේශ ටෙස්ට් තරගාවලිය තුළ දී ඇන්ජලෝ මැතිව්ස් දැක් වූ දක්ෂතා මෙම නම් කිරීම සඳහා ඉවහල් වී ඇති බවයි වාර්තා වන්නේ.\nඅද දින ජත්‍යන්තර ක්‍රිකට් කවුන්සිලය විසින් නිකුත් කළ මාධ්‍ය නිවේදනයකින් මේ බව මේ බව දක්වා තිබුණා\nමැයි මාසයේ ජාත්‍යන්තර ක්‍රිකට් කවුන්සිල ක්‍රීඩකයා ලෙස තෝරා ගැනීම සඳහා පළමු වරට ශ්‍රී ලංකා ක්‍රීඩකයින් දෙදෙනෙකු සහ බංග්ලාදේශ ක්‍රීඩකයෙකු සලකා බැලූ අතර අවසානයේ දී ශ්‍රී ලංකා කණ්ඩායමේ වේගපන්දු යවන ක්‍රීඩක අසිත ප්‍රනාන්දු සහ බංග්ලාදේශයේ මුෂ්ෆිකර් රහීම් අභිබවා යමින් ඇන්ජලෝ මැතිව්ස් මැයි මාසයේ ක්‍රීඩකයා ලෙස අභිෂේක ලැබුවා.\nබංගලාදේශයට එරෙහිව පැවැති තරග දෙකකින් සමන්විත තරගාවලියේදී මැතිව්ස් ශතක දෙකක් ඇතුළත්ව ලකුණු 344ක් රැස්කරමින් වැඩිම ලකුණු ලාභියා බවට පත් වූ අතර ච්තගොං හි පැවති පළමු ටෙස්ට් තරගයේදී ඔහු ලකුණු 199 ක් රැස් කර සිටියදී ද්විත්ව ශතකය පෙනි පෙනී දවී ගියා.\nමීර්පූර්හි පැවැති දෙවැනි තරගයේ පළමු ඉනිමේ දී විශිෂ්ට ලකුණු 145ක් රැස්කරමින් ශ්‍රී ලංකා පිලට කඩුලු 10ක ජයක් වාර්තා කර ගැනීමට ඉඩ වෙන් කර දුන්නා.\nමෙම තරගාවලියේ මැතිව්ස් ගේ විශිෂ්ට දක්ෂතා ඔහුට ICC ටෙස්ට් පිතිකරුවන් ශ්‍රේණිගත කිරීම් ලැයිස්තුවේ අංක 15 දක්වා ඉහලට පැමිණීමට මෙන්ම පළමු වරට ICC මාසයේ ක්‍රීඩකයා සම්මානය දිනා ගැනීමට උපකාරී වුනා.\n2021 ජනවාරියේ ආරම්භ කෙරුනු ජාත්‍යන්තර ක්‍රිකට් කවුන්සිල මාසය ක්‍රීඩකයා (ICC POTM) සම්මානය දිනාගත් පළමු ශ්‍රී ලංකා ක්‍රීඩකයා වන්නේද ඇන්ජලෝ මැතිව්ස්.",
       "URL": "https://www.hirunews.lk/307031/ඉතිහාසයේ-පළමු-වරට-ඇන්ජලෝ-මැතිව්ස්ට-icc-යෙන්-ලැබුණු-තැන",
       "Category": "Local News",
       "Parent URL": "https://www.hirunews.lk/local-news.php?pageID=1098"
}