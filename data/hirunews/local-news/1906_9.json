{
       "Source": "hirunews",
       "Timestamp": "Friday, 04 June 2021 - 19:22",
       "Headline": "රත්නපුර නායයාමට හසුවූ සිසුවියගේ සිරුර හමුවෙයි (වීඩියෝ)",
       "News Content": "රත්නපුර ප්‍රදේශයේ සිදුවූ නායයාමේ සිද්ධියෙන් අතුරුදන් වූ 16 හැවිරිදි පාසල් සිසුවියගේ මළ සිරුර අද දහවල් සොයා ගැණුනා.\nආපදා කළමනාකරණ මධ්‍යස්ථානය පැවසුවේ තුවාල ලැබූ ඇගේ මව අයගම රෝහල් ප්‍රතිකාර ලබන බවයි. මෙම නායයාමේ සිද්ධියෙන් තවත් අයෙකු තවමත් අතුරුදන්ව පවතිනවා.\nපුත්තලම - මාරවිල - කඩුපිටි ඔයේ පැති බැම්මක් බිඳී යාමත් සමඟ ජල පහරට හසුවූ වයස අවුරුදු 10ක දරුවෙකු අතුරුදන්ව ඇති අතර, ඔහු මහවැව ප්‍රදේශයේ පදිංචිකරුවෙක්.\nඅයහපත් කාලගුණයෙන් දිස්ත්‍රික්ක 5ක පවුල් 31,303කට අයත් පුද්ගලයින් 130,672 දෙනෙකු පීඩාවට පත්ව ඇති බවයි ආපදා කළමනාකරණ මධ්‍යස්ථානය ප්‍රකාශ කළා.\nඅවතැන් කඳවුරු 27 ක ආපදාවට ලක්වූවන් 5067 දෙනෙකු රඳවා ඇති අතර, පූර්ණ හානි වූ නිවාස සංඛ්‍යාව 5 ක්.\nඅර්ධ හානි වූ නිවාස 317 ක් ද පවතින බවයි ආපදා කළමනාකරණ මධ්‍යස්ථානය සඳහන් කළේ.\nමේ අතර, කැළණි, කළු, ගිං සහ නිල්වලා යන ගංගා මෙන්ම අත්තනගලු ඔය ආශ්‍රිතව ද අද ප්‍රදේශ කිහිපයකින් ගංවතුර තත්ත්වයන් වාර්තා වූ බව වාරිමාර්ග දෙපාර්තමේන්තුව ප්‍රකාශ කළා.\nකොළඹ, ගම්පහ, ගාල්ල, කළුතර, මාතර සහ රත්නපුර දිස්ත්‍රික්කවල ප්‍රදේශ රැසක පහත් බිම් මෙලෙස ජලයෙන් යටවී ඇති බවයි අප වාර්තාකරුවන් ප්‍රකාශ කළේ.\nනාවික හමුදාව නිවේදනය කළේ වැසි ආපදාවලින් පීඩාවට පත් ජනතාවට සහන සැලසීම වෙනුවෙන් බස්නාහිර සහ දකුණු පළාත් ආවරණය වන පරිදි නාවික හමුදා සහන කණ්ඩායම් 13 ක් යොදවා ඇති බවයි.\nමේ අතර, අයහපත් කාලගුණ තත්ත්වය හේතුවෙන් පීඩාවට පත්ව සිටින සියලු ජනතාව වෙනුවෙන් කඩිනමින් සහන සලසන්නැයි අග්‍රාමාත්‍ය මහින්ද රාජපක්ෂ උපදෙස් ලබාදී තිබෙනවා.\nඅද පෙරවරුවේ අරලියගහ මන්දිරයේදී ආපදා කළමනාකරණ රාජ්‍ය අමාත්‍ය චමල් රාජපක්ෂට, අග්‍රාමාත්‍යවරයා ඒ බව දැනුම් දුන් බවයි අග්‍රාමාත්‍ය කාර්යාලය නිවේදනය කළේ.\nවිපතට පත්වූවන් මුදා ගැනීම හා පීඩාවට පත්වූවන්ට සහන සැලසීම අදාළ දිස්ත්‍රික් ලේකම්වරුන් මාර්ගයෙන් කඩිනමින් ක්‍රියාත්මක කරන ලෙස ද අග්‍රාමාත්‍ය මහින්ද රාජපක්ෂ එහිදී උපදෙස් ලබාදී තිබෙනවා.\nඒ සඳහා අවශ්‍ය ප්‍රතිපාදන වෙන් කර දෙන්නැයි අග්‍රාමාත්‍යවරයා මෙහිදී මුදල් අමාත්‍යාංශ ලේකම්වරයාට ද දැනුම්දී තිබුණා.\nඒ අනුව, කොළඹ, ගම්පහ, කළුතර, රත්නපුර සහ පුත්තලම දිස්ත්‍රික්කවල පැන නැගී ඇති හදිසි ආපදා තත්ත්වය හේතුවෙන් පීඩාවට පත් ජනතාවට කඩිනමින් සහන සැලසීමට අවශ්‍ය පියවර ගන්නා ලෙස ආපදා කළමනාකරණ රාජ්‍ය අමාත්‍ය චමල් රාජපක්ෂ අදාළ දිස්ත්‍රික් ලේකම්වරුන්ට උපදෙස් ලබාදී තිබෙනවා.\nආපදා කළමනාකරණ මධ්‍යස්ථානයේ අධ්‍යක්ෂ මේජර් ජනරාල් සුදන්ත රණසිංහ ප්‍රමුඛ එහි ජ්‍යෙෂ්ඨ නිලධාරින්ට ද අමාත්‍යවරයා උපදෙස් ලබාදී ඇත්තේ ජනතාවට අවශ්‍ය සහන කටයුතු සම්බන්ධීකරණය කරන ලෙසටයි.\nමේ අතර, නිරිතදිග මෝසම සක්‍රිය වීම හේතුවෙන් දිවයිනේ ප්‍රදේශ රැසක ඇදහැලෙන වැසි හෙටින් පසුව ක්‍රමයෙන් අඩුවෙතැයි අපේක්ෂා කරන බව කාලගුණ විද්‍යා දෙපාර්තමේන්තුව ප්‍රකාශ කළා.\nකෙසේ වෙතත්, අද රාත්‍රියේත් දිවයිනේ ප්‍රදේශ රැසකට තද වැසි ඇතිවිය හැකි බවයි එම දෙපාර්තමේන්තුව සඳහන් කළේ.\nපවතින වැසි තත්ත්වය හමුවේ කොළඹ, ගාල්ල, කෑගල්ල, මාතර, කළුතර සහ රත්නපුර දිස්ත්‍රික්කවලට පනවා ඇති නායයාමේ අවදානම තවදුරටත් ක්‍රියාත්මකයි.",
       "URL": "https://www.hirunews.lk/273395/රත්නපුර-නායයාමට-හසුවූ-සිසුවියගේ-සිරුර-හමුවෙයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1906"
}