{
       "Source": "hirunews",
       "Timestamp": "Thursday, 16 February 2023 - 19:29",
       "Headline": "SAFF සත්කාරකත්වය ඉන්දියාවට හිමිවෙද්දී ශ්‍රී ලංකාව තරගාවලියෙන් ඉවතට",
       "News Content": "දකුණු ආසියානු පාපන්දු සම්මේලනය විසින් සංවිධානය කරනු ලබන SAFF පාපන්දු තරගාවලියේ මෙවර සත්කාරකත්වය ඉන්දියාවට හිමිව තිබෙනවා.\nමෙම තරගාවලිය 14 වැනි වරටයි 2023 වසරේ පැවැත්වෙන්නේ.\nනමුත් මෙවර කලාපීය තරගාවලිය ම ශ්‍රී ලංකාවට අහිමි වී තිබෙනවා.\nඒ ලෝක පාපන්දු සම්මේලනය (FIFA) විසින් ශ්‍රී ලංකාවට පනවනු ලැබූ තහනම හේතුවෙන්.\nSAFF කුසලාන තරඟාවලිය ජුනි 30 සිට ජූලි 3 දක්වා පැවැත්වීමට නියමිතයි.\nමෙම තරගාවලියේ සත්කාරකත්වය ලබාගැනීමට ශ්‍රී ලංකාව ද ලංසු තබා තිබුණ ද ෆිෆා තහනම හේතුවෙන් ඊට අවස්ථාව හිමි වූයේ නැහැ.\nශ්‍රී ලංකාව තුළ පාපන්දු ක්‍රීඩාව පරිපාලනය කිරීමේදී “තුන්වන පාර්ශ්වයේ ඇඟිලි ගැසීම්” ඇති බවට චෝදනා කිරීමෙන් පසු පසුගිය මාසයේ ශ්‍රී ලංකා පාපන්දු සම්මේලනය (FFSL) අත්හිටුවනු ලැබුවා.\nමෙම තරගාවලියට සහභාගී වීමට ඉඩ ඇත්තේ රටවල් 06කට පමණක් වන අතර, ඊට බංග්ලාදේශය, භූතානය, ඉන්දියාව, මියන්මාරය, නේපාලය සහ පකිස්ථානය එක්වනු ඇති.\nනමුත් පාකිස්තානය හා ඉන්දියාව අතර පවතින රාජ්‍ය තාන්ත්‍රික ගැටලු හේතුවෙන් ද පාකිස්ථානයේ සහභාගීත්වය අවිනිශ්චිත බවයි වාර්තා වන්නේ.",
       "URL": "https://www.hirunews.lk/327575/saff-සත්කාරකත්වය-ඉන්දියාවට-හිමිවෙද්දී-ශ්‍රී-ලංකාව-තරගාවලියෙන්-ඉවතට",
       "Category": "Local News",
       "Parent URL": "https://www.hirunews.lk/local-news.php?pageID=531"
}