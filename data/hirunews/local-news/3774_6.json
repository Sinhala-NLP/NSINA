{
       "Source": "hirunews",
       "Timestamp": "Wednesday, 29 August 2018 - 16:55",
       "Headline": "ජනපති නේපාලයට ළගාවෙයි",
       "News Content": "බිම්ස්ටෙක් රාජ්‍ය නායක සමුලුවට සහභාගී වීම සඳහා ගිය ජනාධිපති මෛත්‍රීපාල සිරිසේන නේපාලයට ළගාවී තිබෙනවා.\nජනාධිපති මාධ්‍ය අංශය සඳහන් කළේ ජනාධිපතිවරයා අද දහවල් කත්මණ්ඩු නුවර ත්‍රිභූවන් ජාත්‍යන්තර ගුවන්තොටුපල වෙත ළගාවු බවයි.\nනේපාල නියෝජ්‍ය අග්‍රාමාත්‍ය සහ ආරක්ෂක අමාත්‍යවරයා ඇතුලු විශේෂ නියෝජිත පිරිසක් විසින් ජනාධිපතිවරයා ඇතුලු පිරිස පිළිගෙන තිබෙනවා.\nනේපාල රජයේ පූර්ණ හමුදා උත්තමාචාරය ජනාධිපතිවරයා වෙත පිළිගැන්වු අතර දෙරටේ ජාතික ගී ද වාදනය කෙරුනු බව ජනාධිපති මාධ්‍ය අංශය ප්‍රකාශ කළා.\nබිම්ස්ටෙක් රාජ්‍ය නායක සමුලුව හෙට සහ අනිද්දා කත්මණ්ඩු නුවරදී පැවැත්වෙන අතර මෙවර එහි තේමාව වී ඇත්තේ \"බෙංගාල බොක්ක සාමකාමී සශ්‍රීක සහ තිරසර කලාපයක්\" බවට පත් කිරීම යන්නයි.\nබිම්ස්ටෙක් සමුලුව යනු බංග්ලාදේශය, භූතානය, ඉන්දියාව, මියන්මාරය, නේපාලය, ශ්‍රී ලංකාව සහ තායිලන්තය යන දකුණු සහ අග්නිදිග ආසියානු රටවල් 7 කින් සමන්විත කලාපීය හවුලක්.\nමෙහි ප්‍රධාන අරමුණ වන්නේ බෙංගාල බොක්ක ආශ්‍රිත දකුණු ආසියානු සහ අග්නිදිග ආසියානු රටවල තාක්ෂණික හා ආර්ථික සහයෝගීතාව තුලින් සෞභාග්‍ය උදාකර ගැනීමයි.\nජනාධිපති මෛත්‍රීපාල සිරිසේන ලබන 31 වනදා සමුලුව ඇමතීමට නියමිතයි.\nසමුලුවට සමගාමීව ජනාධිපතිවරයා නේපාල අග්‍රාමාත්‍ය කේ පී ඔ්ලි සහ නේපාල ජනාධිපතිනි බිද්‍යා දේවි බණ්ඩාරි සමග සාකච්ඡා පැවැත්වීමට නියමිතව තිබෙනවා.\nඑහිදී දෙරටටම වැදගත් අවබෝධතා ගිවිසුම් දෙකකට ද අත්සන් තැබෙනු ඇති.\nඑමෙන්ම ශ්‍රී ලංකාවට ආර්ථික හා සමාජයීය ප්‍රතිලාභ උදාකර ගැනීම වෙනුවෙන් සමුලුවට සහභාගී වන රාජ්‍ය නායකයන් කිහිප දෙනෙකු සමග ද ජනාධිපති මෛත්‍රීපාල සිරිසේන ද්වීපාර්ශවික සාකච්ඡාවලට එක්වීමට නියමිත බවයි ජනාධිපති මාධ්‍ය අංශය කියාසිටියේ.",
       "URL": "https://www.hirunews.lk/198718/ජනපති-නේපාලයට-ළගාවෙයි",
       "Category": "Local News",
       "Parent URL": "https://www.hirunews.lk/local-news.php?pageID=3774"
}