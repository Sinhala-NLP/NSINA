{
       "Source": "hirunews",
       "Timestamp": "Friday, 09 October 2020 - 13:45",
       "Headline": "ප්‍රබල වූ, හොරණ සිවල් ආක්‍රමණය (වීඩියෝ)",
       "News Content": "හොරණ ප්‍රදේශයේ තවත් මාස ගණනක සිට සිවල් තර්ජනයට මුහුණ දී සිටින ගම්මානයකට ඊයේ රාත්‍රියේ සිවලුන් කිහිපදෙනෙකු පැමිණ තිබෙනවා.\nඑහිදී ප්‍රදේශවාසීන් විසින් එක් සිවලෙකු මරා දමා තිබෙනවා.\nකෙසේ වෙතත් ප්‍රදේශවාසීන් පවසන්නේ සිවලුන් ගම්වැදීම හේතුවෙන් ගම්මානය දැඩි අනාරක්ෂිත තත්ත්වයකට පත්ව ඇති බවයි.\nගත වූ මාස කිහිපය තුළ කළුතර දිස්ත්‍රික්කයේ පමණක් සිවලුන් සපා කෑමේ සිද්ධීන් 11ක් පමණ වාර්තා වන අතර සුනඛයින් 30 දෙනෙකු පමණද සිවලුන්ගේ සපා කෑම් වලට ලක්ව තිබෙනවා.\nහොරණ - මීමනපලාන ගම්මානයේ අවුරුද්දක් වයසැති දැරියක් සිවලෙකු සපාකෑමේ සිද්ධියක්ද අප ඊයේ වාර්තා කළා.\nමේ අතර හොරණ අක්කර 72, කෙදිල්පිටිය ගම්මානයටද ඊයේ රාත්‍රියේ සිවලුන් කිහිපදෙනෙක් පැමිණ ඇති අතර ඉන් එක් සිවලෙක් මරා දැමීමට ප්‍රදේශවාසීන් කටයුතු කර තිබෙනවා.\nප්‍රදේශවාසීන් පවසන්නේ මේ වන විට සිවලුන් ගම්වැදීම සුලභව සිදුවන අතර ඒ සඳහා කිසිඳු බලධාරියෙකුගෙන් නිසි විසඳුමක් මේ වනතෙක් ලැබී නොමැති බවයි.",
       "URL": "https://www.hirunews.lk/252153/ප්‍රබල-වූ-හොරණ-සිවල්-ආක්‍රමණය-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2400"
}