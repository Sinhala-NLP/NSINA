{
       "Source": "hirunews",
       "Timestamp": "Friday, 20 August 2021 - 20:41",
       "Headline": "ඉන්ධන හිඟයක් නැහැ - අමාත්‍යාංශය කියයි - හිඟය ගැන කියූ ආනන්ද පාලිතට එරෙහිව CIDයට පැමිණිල්ලක් (වීඩියෝ)",
       "News Content": "රට තුළ කිසිදු ඉන්ධන හිඟයක් නොමැති බව ඛනිජ තෙල් නීතිගත සංස්ථාවේ සභාපති සුමිත් විජේසිංහ ප්‍රකාශ කළා.\nඅද දිනයේ ඉන්ධන පිරවුම්හල් අසළ දිගු පෝලිම් ද දක්නට ලැබුණු අතර, මාධ්‍ය හමුවක් කැදවමින් ඛනිජ තෙල් නීතිගත සංස්ථාවේ සභාපතිවරයා කියා සිටියේ මසකට ප්‍රමාණවත් ඉන්ධන තොග පවතින බවයි.\nබල ශක්ති අමාත්‍ය උදය ගම්මන්පිළ පසුගිය දා ට්විටර් පණිවුඩයක් නිකුත් කරමින් ඉල්ලා සිටියේ ඉන්ධන අරපිරිමැස්මෙන් භාවිත කරන ලෙසයි.\nරට විදේශ විනිමය අර්බුදයකට මුහුණ දී සිටින බව ප්‍රකාශ කළ අමාත්‍යවරයා මුල් මාස 6යේ ආනයන වියදමෙන් සියයට 18ක්, ඉන්ධන සඳහා වැය වූ බව සඳහන් කළා.\nඅවසන් මාස 6යේ එය සියයට 25 දක්වා ඉහළ යාමට ඉඩ ඇති බැවින් ඖෂධ සහ ප්‍රතිශක්තිකරණ එන්නත් වැනි අත්‍යාවශ්‍ය භාණ්ඩ සඳහා විදේශ විනිමය ඉතිරි කර ගැනීමට ඉන්ධන අරපිරිමැස්මෙන් භාවිතා කරන ලෙසයි අදාළ ට්විටර් පණිවුඩයෙන් දැනුම් දී තිබුණේ.\nඑමෙන්ම, ඛනිජ තෙල් ජාතික සේවක සංගමයේ කැඳවුම්කරු ආනන්ද පාලිත ද ඊයේ මාධ්‍ය හමුවක් කැඳවමින් සඳහන් කළේ රට තුළ ඉන්ධන හිඟයක් මතුවීමේ අවදානමක් පවතින බවයි.\nමෙම ප්‍රකාශයට එරෙහිව අපරාධ පරීක්ෂණ දෙපාර්තමේන්තුවට පැමිණිලි කළ බව ඛනිජ තෙල් නීතිගත සංස්ථාවේ සභාපති සුමිත් විජේසිංහ අද පැවති මාධ්‍ය හමුවකදී සඳහන් කළා.\nකෙසේ වෙතත්, අද පැවති මාධ්‍ය හමුවකදී වෙළද අමාත්‍ය බන්දුල ගුණවර්ධන කියා සිටියේ විදේශ විනිමය හිඟවීමෙන් අත්‍යාවශ්‍ය භාණ්ඩ ආනයනය කිරීමේදී ගැටළු ඇති විය හැකි බවයි.",
       "URL": "https://www.hirunews.lk/280213/ඉන්ධන-හිඟයක්-නැහැ-අමාත්‍යාංශය-කියයි-හිඟය-ගැන-කියූ-ආනන්ද-පාලිතට-එරෙහිව-cidයට-පැමිණිල්ලක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1741"
}