{
       "Source": "hirunews",
       "Timestamp": "Friday, 20 November 2020 - 13:01",
       "Headline": "චීන කොවිඩ් එන්නත මිලියනයකට විදියි - ඔක්ස්ෆර්ඩ් එන්නත ඉන්දීය රුපියල් දහසකට",
       "News Content": "අද උදෑසනින් අවසන් වූ පැය 24 තුළ තවත් කොරෝනා ආසාදිතයින් 45,882 ක් හඳුනා ගැනීමත් සමඟ ඉන්දියාවේ සමස්ත කොරෝනා ආසාදිතයින් සංඛ්‍යාව අනූ ලක්ෂය ඉක්ම වූවා.\nඉන්දීය සෞඛ්‍ය අමාත්‍යාංශය සඳහන් කළේ මේ වනවිට ආසාදිතයින් අනූ ලක්ෂ 4,365 ක් වාර්තා වන අතර, ඊයේ සිදුවූ මරණ 584 ක් සමඟ කොරෝනා මරණ සංඛ්‍යාවද එක්ලක්ෂ 32,162 දක්වා ඉහළ ගිය බවයි.\nබ්‍රිතානයේ ඔක්ස්ෆර්ඩ් සරසවියේ මූලිකත්වයෙන් නිපදවනු ලැබූ කොවිඩ් 19 එන්නත ලබන වසරේ පෙබරවාරි මාසයේදී ඉන්දියාවේ සෞඛ්‍ය සේවකයින් සහ වයස්ගත පුද්ගලයින් සඳහා ලබාදීමට හැකිවනු ඇතැයි ඉන්දීය එන්නත් නිෂ්පාදකයෙකු වන සේරම් ආයතනය පවසනවා.\nඑමෙන්ම, අප්‍රේල් මාසය වනවිට සාමාන්‍ය ජනතාවට එය ලබාගත හැකිවනු ඇති බවයි එමඟින් ප්‍රකාශ කළේ.\nඑක් පුද්ගලයෙකුට මෙම එන්නතෙහි මාත්‍රා දෙකක් ලබාදිය යුතු අතර, එම මාත්‍රා දෙක ඉන්දීය රුපියල් දහසක උපරිම මිලකට ලබාදීමටයි සැලසුම් කර ඇත්තේ.\nමේ අතර, චීන රජයේ ඖෂධ නිෂ්පාදන සමාගම මගින් නිපද වූ කොවිඞ් 19 එන්නත එහි හදිසි භාවිත වැඩපිලිවෙල යටතේ චීන වැසියන් මිලියනයකට එන්නත් කර තිබෙනවා. එහිදී කිසිදු පුද්ගලයෙකු වෙතින් ඊට අහිතකර ප්‍රතිචාරයක් නොලැබුණු බවයි චීන ජාතික ඖෂධ සමූහයේ සභාපති ලියු ජින්ෂෙන් ප්‍රකාශ කළේ. පරීක්ෂණ මට්ටමේ පවතින කොවිඞ් එන්නත් මෙලෙස වැසියන්ට ලබාදී ඇත්තේ රුසියාව සහ චීනය පමණයි.\nඑමෙන්ම, චීන පෞද්ගලික ඖෂධ නිෂ්පාදන සමාගමක් විසින් නිපද වූ සිනොවැක්-බයෝටෙක් කොවිඞ් 19 එන්නත මගින්ද කඩිනමින් ප්‍රතිශක්තිය ඇතිවන බව ප්‍රකාශ වුණා.",
       "URL": "https://www.hirunews.lk/255174/චීන-කොවිඩ්-එන්නත-මිලියනයකට-විදියි-ඔක්ස්ෆර්ඩ්-එන්නත-ඉන්දීය-රුපියල්-දහසකට",
       "Category": "Local News",
       "Parent URL": "https://www.hirunews.lk/local-news.php?pageID=2322"
}