{
       "Source": "hirunews",
       "Timestamp": "Wednesday, 21 June 2023 - 14:18",
       "Headline": "ඉන්දුනීසියාවේ සරණාගතව සිටි ශ්‍රී ලාංකික කතක් හෘදයාබාධයකින් මරුට",
       "News Content": "යාපනයේ සිට ඉන්දුනිසියාවට ගොස් එහි සරණාගතභාවය ලබා ගෙන සිටි දෙමළ\nකාන්තාවක් හෘදයාබාධයකට ප්‍රතිකාර ලබා ගැනීමට නොහැකිව ඊයේ (20) මිය ගොස් ඇති බව වාර්තා වෙනවා.\nයාපනයේ කෝපායී ප්‍රදේශයේ පදිංචි මෙම කාන්තාව මුලතිව් ප්‍රදේශයේ තරුණයකු සමඟ\nවිවාහ වී සිට ඇති අතර 2012 වසරේදී ඔවුන් මුලින්ම ඉන්දියාවට ගොස් එහි සරණාගතභාවය ඉල්ලා තිබෙනවා.\nපසුව ඔවුන් 2022 වසරේදී ඉන්දුනීසියාව වෙත ගොස් ඉන්දුනීසියාවේ මෙදාන්හි පැලවාන් රැඳවුම් කඳවුරේ සරණාගතභාවය ලබා ගෙන සිටියදී දියවැඩියා රෝගයට ලක් වූ කාන්තාව ඊට ප්‍රතිකාර ලබා ගැනීමට නිසි ක්‍රමවේදයක් නොමැතිව සිටියදී\nවැලඳුණු හෘදයාබාධයක් හේතුවෙන් මිය ගොස් ඇති බවයි වාර්තා වන්නේ.\nඅශෝකුමාර් ලලිතා සුකයිනම් නමැති මෙම කාන්තාව දරුවන් දෙදෙනෙකුගේ මවක්.\nඇය සිය පවුල සමඟම ඉන්දියාවට හා ඉන්දුනිසියාවට ගොස් ඇති අතර ස්වාමිපුරුෂයා යාපනයේ ඥාතීන්ට ප්‍රකාශ කොට ඇත්තේ මියගිය ලලිතාගේ මෘත දේහය ඉන්දුනිසියානු රජය විසින් මිහිදන් කිරීමට තීරණය කොට ඇති බවයි.\nශ්‍රී ලාංකික දෙමළ සරණාගතයින් ලක්ෂ ගණනක් ඉන්දියාවේ සරණාගත කදවුරුවල සිටියදී එහි සිට ඉන්දුනිසියාවට ගිය දෙමළ සරණාගතයින් දහස් ගණනක් හින්දු සංස්කෘතිය අතහැර ඉන්දුනිසියානු සංස්කෘතියට අනුගත වෙමින් එරට සරණාගතයින්\nවශයෙන් ජීවත් වෙනවා.",
       "URL": "https://www.hirunews.lk/338614/ඉන්දුනීසියාවේ-සරණාගතව-සිටි-ශ්‍රී-ලාංකික-කතක්-හෘදයාබාධයකින්-මරුට",
       "Category": "Local News",
       "Parent URL": "https://www.hirunews.lk/local-news.php?pageID=249"
}