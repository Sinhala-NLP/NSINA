{
       "Source": "hirunews",
       "Timestamp": "Tuesday, 26 October 2021 - 16:49",
       "Headline": "ගුවන් මගීන්ගේ පහසුවට මාර්ගගත සෞඛ්‍ය ප්‍රකාශන පද්ධතියක් හඳුන්වාදීමට පියවර ගැනේ",
       "News Content": "ගුවන්තොටුපළ මගී හැසිරවීමේ වත්මන් වෙනස්කම්වලට අවධානය යොමු කරමින්, ගුවන්තොටුපළ සහ ගුවන් සේවා (ශ්‍රී ලංකා) සමාගම විසින් බණ්ඩාරනායක ජාත්‍යන්තර ගුවන්තොටුපළ මගින් හැසිරවීමේ ක්‍රියාවලිය පහසු කිරීම සඳහා මාර්ගගත සෞඛ්‍ය ප්‍රකාශන පද්ධතියක් හඳුන්වා දීමට පියවර ගෙන තිබෙනවා.\nමෙවැනි ක්‍රමයක් හඳුන්වාදීමේ මූලික අරමුණ වනුයේ, භෞතිකව සෞඛ්‍ය ප්‍රකාශන පෝරම පිරවීමේ භාවිතය අවම කිරීම සහ ගුවන්තොටුපළ මගී හැසිරවීමේ කාලය අවම කිරීම සඳහායි.\nඑමගින් සෞඛ්‍ය බලධාරීන්ට මගීන්ගේ තොරතුරු කල් තියා ලබා ගැනීමට හැකි වන බැවින්, පෝලිම් කාලය අඩු කරමින් මගීන්ගේ සෞඛ්‍ය වාර්තා සමාලෝචනය කිරීමට මෙම නව ක්‍රියාවලිය උපයෝගී වනු ඇති.\nපැමිණෙන මගීන් සඳහා මාර්ගගත සෞඛ්‍ය ප්‍රකාශන පෝරමය පිරවීමට AASL වෙබ් අඩවියේ සඳහන් www.airport.lk යන වෙබ් සබැඳියට පිවිසීමෙන් තොරතුරු ලබා ගත හැකියි.\nඊට අදාළ සම්පූර්ණ වෙබ් අඩවි සබැඳිය වන්නේ, https://www.airport.lk/health_declaration/index යන්නයි.\nඑමෙන්ම බණ්ඩාරනායක ජාත්‍යන්තර ගුවන්තොටුපළ සන්නිවේදන අංශය නිකුත් කළ නිවේදනයේ දැක්වෙන්නේ, මගීන් වෙබ් අයදුම්පත්‍රය පුරවා ඉදිරිපත් කළ යුතු අතර, ඔවුන් විසින් සෞඛ්‍ය ප්‍රකාශයට අදාළ ලියකියවිලි ඊට අමුණා තිබිය යුතු බවයි.\nඒ අතර, තමන් ලබාගත් එන්නත් මාත්‍රා ද්විත්වයෙහිම කාඩ්පත සහ පිටත්වීමට පැය 72කට පෙර සිදු කරන ලද කොවිඩ් 19 පරීක්ෂණ වාර්තාව ද ඊට ඇතුළත් විය යුතු බවයි එම නිවේදනයේ වැඩිදුරටත් දැක්වෙන්නේ.\nවිස්තර ඉදිරිපත් කළ පසු මගියාට කේත අංකයක් ලබා ගැනීමේ පහසුකම් සලසා ඇති අතර, ඊට අමතරව එම කේතය සහිත විද්‍යුත් තැපැල් පණිවිඩයක් ද අදාළ මගියාට ලැබෙනු ඇති.\nඑමෙන්ම මගීන් ගුවන්තොටුපළට පැමිණීමට පෙර, ගුවන්තොටුපළේ සෞඛ්‍ය නිලධාරීන්ට ඔවුන්ගේ තොරතුරු ලැබෙන අතර, සෞඛ්‍ය නිලධාරීන් විසින් ගුවන් මගීන් විසින් සපයනු ලබන තොරතුරු සමාලෝචනය කිරීම ද සිදු කෙරෙනවා.\nසෞඛ්‍ය ප්‍රකාශන පෝරම මාර්ගගතව පුරවා ඇති මගීන් කේතය සිය ජංගම දුරකතනයෙන් හෝ විද්‍යුත් තැපැල් පණිවිඩයක් මගින් සෞඛ්‍ය නිලධාරීන් වෙත ඉදිරිපත් කළ යුතු බවයි එම නිවේදනයේ වැඩිදුරටත් දැක්වෙන්නේ.",
       "URL": "https://www.hirunews.lk/286111/ගුවන්-මගීන්ගේ-පහසුවට-මාර්ගගත-සෞඛ්‍ය-ප්‍රකාශන-පද්ධතියක්-හඳුන්වාදීමට-පියවර-ගැනේ",
       "Category": "Local News",
       "Parent URL": "https://www.hirunews.lk/local-news.php?pageID=1604"
}