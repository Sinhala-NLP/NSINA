{
       "Source": "hirunews",
       "Timestamp": "Monday, 20 August 2018 - 10:56",
       "Headline": "16 හැවිරිදි දැරියක් කෙළෙසූ අයෙක් පොලිස් දැලේ",
       "News Content": "වයස අවුරුදු 16ක දැරියක්‌ දූෂණය කළ සැකකරුවෙකු මොරවැව පොලිසිය විසින් ඊයේ (19) අත්අඩංගුවට ගත් බව පොලිසිය පවසනවා.\nමෙලෙස අත්අඩංගුවට ගැනුණු සැකකරු අද (20) දින ත්‍රිකුණාමලය අධිකරණය හමුවට ඉදිරිපත් කිරීමට නියමිත බවයි මොරවැව පොලිසිය සඳහන් කළේ.\nදූෂණයට ලක්වූ දැරියගේ මව සිරගතවීම නිසා එම කාලය තුල දැරිය ඥාති කාන්තාවගේ භාරයේ හැදී වැඩි තිබෙනවා.\nඑම කාලය තුලදී ඇය මෙලෙස ඥාති පුත්‍රයෙකු අතින් දූෂණයට ලක්ව ඇති බවයි වාර්තා වන්නේ.\nපොලිසිය පවසන්නේ අදාල දැරිය සහ සැකකරු අතර කලක සිට ප්‍රේම සම්බන්ධයක් පැවති බවට තොරතුරු අනාවරණය වී ඇති බවයි.\nකෙසේ වෙතත් සැකකරු විසින් තමන් කිහිප අවස්ථාවකදීම දූෂණය කළ බවට දැරිය මාස තුනකට පමණ පසු පසුගියදා සිය ඥාති කාන්තාවට පවසා තිබෙනවා.\nඒ වන විටත් දැරිය ගැබිණියක් ව ඇති අතර අනතුරුව අදාල කාන්තාව මේ සම්බන්ධයෙන් මොරවැව පොලිසිය පැමිණිල්ලක් සිදුකර ඇති බවයි වාර්තා වන්නේ.\nඇයගේ පැමිණිල්ලට අනුව පරීක්ෂණ ආරම්භ කළ පොලිසිය සැකකරු අත්අඩංගුවට ගෙන ඇති අතර දැරිය ත්‍රිකුණාමලය රෝහලට ඇතුළත් කර ඇති බව සඳහන්.\nසිරගතව සිටි දැරියගේ මව මේ වන විට නිදහස්ව පැමිණ ඇති බවද මොරවැව පොලිසිය වැඩිදුරටත් පැවසුවා.",
       "URL": "https://www.hirunews.lk/197955/16-හැවිරිදි-දැරියක්-කෙළෙසූ-අයෙක්-පොලිස්-දැලේ",
       "Category": "Local News",
       "Parent URL": "https://www.hirunews.lk/local-news.php?pageID=3790"
}