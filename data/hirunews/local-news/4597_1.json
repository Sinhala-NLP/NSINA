{
       "Source": "hirunews",
       "Timestamp": "Saturday, 25 March 2017 - 8:25",
       "Headline": "පාඨලීගෙන් හෙළිදරව්වක්",
       "News Content": "අවසන් යුද මෙහෙයුම් සිදුවන විට කොටි නායක වේලූපිල්ලේ ප්‍රභාකරන් රටින් පිට කිරීමට තමිල්නාඩු සහ මෙරට දමිළ නායකයින් අකමැත්ත පළ කර ඇති බව ඉන්දීය ආරක්ෂක උපදේශකවරයකු වූ ශිවශංකර් මෙනන් විසින් රචිත ග්‍රන්ථයක සදහන්ව ඇතැයි අමාත්‍ය පාඨලී චම්පික රණවක පවසනවා.\nකොළඹ ඊයේ පැවති මාධ්‍ය හමුවකට එක්වෙමින් අමාත්‍යවරයා මෙම අදහස් පළ කළා.\nහම්බන්තොට වරාය චීන සමාගමකට පැවරීම සම්බන්ධයෙන් සොයා බැලීමට ජනාධිපතිවරයා විසින් පත් කල කැබිනට් අනු කමිටුවේ සාමාජිකත්වය දරන්නේ ද යන්න පිළිබඳ මෙහිදී මාධ්‍යවේදීන් අමාත්‍යවරයාගෙන් ප්‍රශ්න කලා.\nපාඨලී චම්පික රණවක මහතා ඊට පිළිතුරු දෙමින් කියාසිටියේ ඒ සම්බන්ධයෙන්  තමාට දැනුම්දීමක් සිදුකර ඇති බවයි.\nඑහෙත් එහි කටයුතු කිරීමට තමාට අදහස් නොමැති බව අමාත්‍යවරයා සඳහන් කලා.\nඅමාත්‍යධුර වෙනස්වන බවට පළවන  වාර්තා පිළිබඳව ද මාධ්‍යවේදීන් අමාත්‍ය පාඨලී චම්පික රණවක මහතාගෙන් ප්‍රශ්ණ කලා.\nඔහු එහිදී සඳහන් කලේ එය ව්‍යවස්ථාවට අනුව ජනාධිපතිවරයාට අයිති කටයුත්තක් බවයි.\nජනාධිපතිවරයාගේ ධුර කාලයෙන් අඩක් පමණ අවසන්වී ඇති බැවින් ආපසු හැරී බලා අඩුපාඩු නිවැරදි කර ගැනීමට සහ අවශ්‍ය වෙනස්කම් සිදු කිරීමට හැකියාව පවතින බවයි අමාත්‍යවරයා පෙන්වා දුන්නේ.\nරජය විසින් ලබාදුන් පොරොන්දු ඉටුකර ඇති අතර ඉටු කිරීමට නොහැකි වු ක්ෂේත්‍ර හඳුනාගෙන ඒවා නිවැරදි කර ගැනීමට හැකියාව ඇත්තේ කැබිනට් සංශෝදනයකින් පමණක් නම් එය සිදු  කිරීමට ජනාධිපතිවරයාට සහ අගමැතිවරයාට බලය පවතින බව ද අමාත්‍ය පාඨලී චම්පික රණවක මහතා සඳහන් කලා.",
       "URL": "https://www.hirunews.lk/157666/පාඨලීගෙන්-හෙළිදරව්වක්",
       "Category": "Local News",
       "Parent URL": "https://www.hirunews.lk/local-news.php?pageID=4597"
}