{
       "Source": "hirunews",
       "Timestamp": "Thursday, 01 June 2023 - 15:02",
       "Headline": "ජුලි අවසන්වන විට උද්ධමනය තනි ඉලක්කමකට - මහබැංකු අධිපති (වීඩියෝ)",
       "News Content": "ජුලි මාසය අවසන් වන විට මෙරට උද්ධමනය තනි අගයකට ගෙන ඒම අපේක්ෂාව බව මහබැංකු අධිපති ආචාර්ය නන්දලාල් වීරසිංහ ප්‍රකාශ කළා.\nමාසික මුදල් ප්‍රතිපත්ති විවරණයට මහබැංකුවේදී අද එක්වෙමින් ඔහු කියා සිටියේ බංග්ලාදේශයෙන් ලබාගත් ඇමරිකානු ඩොලර් මිලියන 200 ක ණය මුදල අගෝස්තු - සැප්තැම්බර් වන විට ගෙවා දැමීමට අපේක්ෂා කරන බවයි.\nමේ අතර ඇමෙරිකානු ඩොලරයට සාපේක්ෂව රුපියල අද තවත් ශක්තිමත් වූ අතර ඇමරිකානු ඩොලරයක ගැණුම් මිල රුපියල් 283 යි ශත 87 ක් ලෙස සහ විකුණුම් මිල රුපියල් 297 යි ශත 23 ක් ලෙස දැක්වුණා.\nවිනිමය අනුපාතයේ සිදුවන මෙම වෙනස්වීම් පිළිබදව අද පැවති මාධ්‍ය හමුවේදී මහබැංකු අධිපතිවරයා මෙලෙස අදහස් පළකළා.\nඊයේ රැස්වූ මුදල් මණ්ඩලය ප්‍රතිපත්ති පොලී අනුපාත අඩු කිරීමට තීරණය තීරණය කරනු ලැබුවා.\nඒ නිත්‍ය තැන්පතු සහ නිත්‍ය ණය පහසුකම් අනුපාතික පිළිවෙලින් සියයට 13 දක්වා සහ සියයට 14 දක්වායි.\nමෙරට ආර්ථික තත්ත්වය සාමාන්‍ය තත්ත්වකට සහ වර්ධනයකට ඉදිරි කාලයේදී ලක්වනු ඇති බවයි මහබැංකු අධිපති ආචාර්ය නන්දලාල් වීරසිංහ වැඩිදුරටත් කියා සිටියේ.\nමේ අතර මහබැංකුවේ පොලී අනුපාත අඩුකිරීමත් සමග මෙරට වාණිජ බැංකුවල ණය පොලී අනුපාතිකය සියයට 02 යි දශම 05 කින් අඩුවනු ඇති බව මුදල් රාජ්‍ය අමාත්‍ය රංජිත් සියඹලාපිටිය ප්‍රකාශ කළා.",
       "URL": "https://www.hirunews.lk/336783/ජුලි-අවසන්වන-විට-උද්ධමනය-තනි-ඉලක්කමකට-මහබැංකු-අධිපති-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=301"
}