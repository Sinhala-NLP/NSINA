{
       "Source": "hirunews",
       "Timestamp": "Thursday, 01 December 2022 - 15:36",
       "Headline": "කෙහෙළියට විරෝධතා ගොනු කරන්න අවස්ථාව",
       "News Content": "හම්බන්තොට සූරියවැව ප්‍රදේශයේ ළමා මන්දපෝෂණය පවතින බවට කළ ප්‍රකාශයක් හේතුවෙන් වැඩ තහනමට ලක්වූ වෛද්‍ය චමල් සංජීව ගොනු කළ පෙත්සමට අදාළ සීමිත විරෝධතා ඉදිරිපත් කිරීමට ශ්‍රේෂ්ඨාධිකරණය විසින් සෞඛ්‍ය අමාත්‍ය කෙහෙලිය රඹුක්වැල්ල ඇතුළු වගඋත්තරකරුවන්ට කල් ලබා දී තිබෙනවා.\nඒ අදාල පෙත්සම අද (01) බුවනෙක අලවිහාරේ, මහින්ද සමයවර්ධන සහ ගාමිණි අමරසේකර යන ශ්‍රේෂ්ඨාධිකරණ විනිසුරු මඩුල්ල ඉදිරියේ කැඳවනු ලැබූ අවස්ථාවේ දී යි.\nඅදාල පෙත්සම මගින් වෛද්‍ය චමල් සංජීව සඳහන් කළේ, තමා සිදුකළ ප්‍රකාශයෙන් අනතුරුව ඔහුගේ වැඩ තහනම් කිරීමට සෞඛ්‍ය බලධාරීන් පියවර ගත් බවයි.\nඑම තීරණය තුළින් තම මූලික මිනිස් අයිතීන් උල්ලංඝනය වන බවට තීන්දුවක් ලබාදෙන ලෙසත් ඒ වෙනුවෙන් රුපියල් මිලියන 10ක වන්දියක් අය කරදෙන ලෙසත් ඉල්ලා වෛද්‍ය චමල් සංජීව ශ්‍රේෂ්ඨාධිකරණය හමුවේ මූලික අයිතිවාසිකම් පෙත්සමක් ගොනුකර තිබූ අතර ඊට අදාළ සීමිත විරෝධතා ඉදිරිපත් කිරීම සඳහා ශ්‍රේෂ්ඨාධිකරණය විසින් මෙලෙස සෞඛ්‍ය අමාත්‍ය කෙහෙලිය රඹුක්වැල්ල ඇතුළු වගඋත්තරකරුවන්ට කල් ලබා දීමට කටයුතු කළා.",
       "URL": "https://www.hirunews.lk/321735/කෙහෙළියට-විරෝධතා-ගොනු-කරන්න-අවස්ථාව",
       "Category": "Local News",
       "Parent URL": "https://www.hirunews.lk/local-news.php?pageID=695"
}