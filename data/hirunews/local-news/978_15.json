{
       "Source": "hirunews",
       "Timestamp": "Sunday, 31 July 2022 - 10:08",
       "Headline": "ලඳු කැළෑවෙන් මතු වූ ලක්ෂ ගණනින් මුදල් හොයන සූදුපොළ (වීඩියෝ)",
       "News Content": "පාදුක්ක - බෝපේ, හල්පේ වත්ත ලඳු කැළෑවක් තුළ මහ පරිමාණයෙන් පවත්වාගෙන ගිය සූදු පොළක් වටලා පුද්ගලයින් 15 දෙනෙකු අත් අඩංගුවට ගැනීමට පානදුර වලාන දූෂණ මර්දන ප්‍රහාරක ඒකකය සමත් වී තිබෙනවා.\nඑම සූදූ මධ්‍යස්ථානයේ තිබී රුපියල් දොළොස් ලක්ෂ හැත්තෑදෙදහස් අටසීයයක මුදලක් ද පොලිස් භාරයට ගැනුණා.\nඑමෙන්ම සූදු පොළෙහි කටයුතු සඳහා භාවිත කරන රුපියල් දහනවදහසක් අඩංගු තෝම් බෝතලයක් හා කැටයක් ද සොයා ගෙන තිබෙනවා.\nවසර ගණනාවක් තිස්සේ මෙම සූදූපොළ පවත්වාගෙන යන බවත්, මේ හේතුවෙන් එම ප්‍රදේශයේ ගම්වාසීන් දැඩි පීඩාවකින් පසුවන බවත් පානදුර වලාන දූෂණ මර්දන ප්‍රහාරක ඒකකයේ නිලධාරින් පැවසුවා.\nලැබුණු තොරතුරක් අනුව දින දෙකක කාලයක් දිවා - රාත්‍රී සිදු කළ මෙහෙයුමකින් අනතුරුවයි මෙම වැටලීම සිදු කර ඇත්තේ.\nපොලිස් නිලධාරින් 17 දෙනෙකු මෙම මෙහෙයුමට එක්ව ඇති අතර, සූදු පොළේ කිසිදු සැකකරුවෙකුට පැනයාමට ඉඩකඩක් පොලිස් නිලධාරින් ලබා දී නැහැ.\nඅතුරු මාර්ගයක සිට කිලෝමීටරයක පමණ දුරකින් ඇතුළට වන්නට මෙම සූදූ පොළ පවත්වාගෙන ගොස් ඇත්තේ ගලගෙදර ප්‍රදේශයේ පදිංචි අයෙකු විසින් බවයි පොලිසිය පවසන්නේ.\nපාදුක්ක පොලිසියේ ඇතැම් නිලධාරින්ව ද මෙම සූදු පොළ වෙත සම්බන්ධ කරගනිමින් අතයටින් ගනුදෙනු ලබා දෙමින් මෙලෙස සූදු පොළ පවත්වාගෙන ගොස් තිබෙන බව ද වලාන දූෂණ මර්දන ප්‍රහාරක ඒකකය පැවසුවා.\nසූදු පොළේ දී අත් අඩංගුවට ගත් බොහෝ සැකකරුවන් මීගොඩ ආර්ථික මධ්‍යස්ථානයේ ව්‍යාපාරිකයින් බවටත් හෙළි වී තිබෙනවා.\nසැකකරුවන් කඩවත, පිටකෝට්ටේ, මීගොඩ ආදී ප්‍රදේශවල පදිංචිකරුවන්.\nඔවුන් අධිකරණ කටයුතු සඳහා පාදුක්ක පොලිසියට භාර දී තිබෙනවා.",
       "URL": "https://www.hirunews.lk/311454/ලඳු-කැළෑවෙන්-මතු-වූ-ලක්ෂ-ගණනින්-මුදල්-හොයන-සූදුපොළ-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=978"
}