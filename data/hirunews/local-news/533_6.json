{
       "Source": "hirunews",
       "Timestamp": "Thursday, 16 February 2023 - 7:37",
       "Headline": "ගම්පොළ ඒ.ටී.එම්. යන්ත්‍ර මංකොල්ලය පිළිබඳ තවත් තොරතුරු එළියට",
       "News Content": "ගම්පොළ නගරයේ පිහිටි පෞද්ගලික බැංකුවක ඒ.ටී.එම්. යන්ත්‍රය ගලවාගෙන යෑමේ සිද්ධියට අදාළව අත්අඩංගුවට ගත් සැකකරුවන් හත් දෙනාගෙන් 04 දෙනෙකුම එකම පවුලේ සාමාජිකයන් බවත්, ඉන් දෙදෙනෙකු නිවුන් සොහොයුරන් බවටද අනාවරණ වී තිබෙනවා.\nඅත්අඩංගුවට ගත් සැකකරුවන් හත් දෙනාගෙන් හය දෙනෙකු පැය 48 ක රැඳවුම් නියෝග මත රඳවාගෙන ප්‍රශ්න කිරීමට නියෝග ලබාදුන් බවයි පොලිස් මාධ්‍ය ප්‍රකාශක කාර්යාලය සඳහන් කළේ.\nඉන් එක් සැකකරුවෙකු ඇපමත මුදා හැරීමට ගම්පොල මහේස්ත්‍රාත් අධිකරණය ඊයේ නියෝග කර තිබෙනවා.\nමේ අතර, බැංකුවෙන් කොල්ලකන ලද ඒ.ටී.එම්. යන්ත්‍රය සහ එහි කොටස් ගලහ - හල්වත්ත ප්‍රදේශයේ අඩි 200 ක පමණ ප්‍රපාතයකට දමා තිබියදී සොයාගත් බවයි පොලිසිය සඳහන් කළේ.\nකොල්ලකන ලද රුපියල් 1,870,000ක් කොල්ල කන ලද මුදල්වලින් මිලදී ගත් බවට සැක කෙරෙන වෑන් රථයක්, යතුරුපැදියක්, රන්මාල දෙකක්, රෙදි සෝදන යන්ත්‍ර දෙකක්, ජංගම දුරකතනයක් සහ රන් මුදුවක් සොයාගෙන තිබෙනවා.\nදැනට සිදුකරන ලද විමර්ශනවලින් අනාවරණ වී ඇත්තේ මොවුන් 2020 වසරේ දෙසැම්බර් 06 වනදා ගලහ ප්‍රදේශයේ මූල්‍ය ආයතනයක් කොල්ල කා එහි තිබූ සේප්පුව රැගෙන යෑමට උත්සාහ දරා ඇති බවයි.\nඑහෙත් එය ව්‍යර්ථ වී ඇති බැවින් එම මූල්‍ය ආයතනයේ තිබූ වෙනත් උපකරණ කිහිපයක් සොරාගෙන ගොස් තිබෙනවා.\nඑමෙන්ම, මොවුන් විසින්ම ස්වර්ණාභරණ මධ්‍යස්ථාන දෙකක්ද කොල්ල කා ඇති බවයි විමර්ශනවලදී අනාවරණ වී ඇත්තේ.",
       "URL": "https://www.hirunews.lk/327522/ගම්පොළ-ඒ-ටී-එම්-යන්ත්‍ර-මංකොල්ලය-පිළිබඳ-තවත්-තොරතුරු-එළියට",
       "Category": "Local News",
       "Parent URL": "https://www.hirunews.lk/local-news.php?pageID=533"
}