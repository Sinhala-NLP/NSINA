{
       "Source": "hirunews",
       "Timestamp": "Wednesday, 10 March 2021 - 10:16",
       "Headline": "හිරුණිකාව අත්අඩංගුවට ගන්නැයි අධිකරණ නියෝගයක්(වීඩියෝ)",
       "News Content": "2015 වසරේ තරුණයෙකු පැහැරගෙන ගොස් අයුතු ලෙස සිරකර තබා පහර දුන්නේ යැයි චෝදනා එල්ල වී සිටින හිටපු පාර්ලිමේන්තු මන්ත්‍රී හිරුණිකා ප්‍රේමචන්ද්‍ර අත්අඩංගුවට ගෙන අධිකරණයට ඉදිරිපත් කරන ලෙස දන්වමින් කොළඹ මහාධිකරණය වරෙන්තුවක් නිකුත් කළා.\nඒ, අද ඇය අධිකරණය හමුවේ පෙනී නොසිටීම හේතුවෙන්.\nමෙම නඩුව කොළඹ මහාධිකරණ විනිසුරු අමල් රණරාජා ඉදිරියේ කැඳවනු ලැබූ අවස්ථාවේදී විත්තිකාර හිරුණිකා ප්‍රේමචන්ද්‍ර හෝ ඇයගේ ඇපකරුවන් අධිකරණය හමුවේ පෙනී සිටියේ නැහැ.\nඉදිරිපත් වූ කරුණු සලකා බැලූ මහාධිකරණ විනිසුරුවරයා ඇය අත්අඩංගුවට ගෙන අධිකරණය හමුවට ඉදිරිපත් කරන ලෙස දන්වා කොළඹ අපරාධ කොට්ඨාශය වෙත වරෙන්තුවක් නිකුත් කළා.\nඅනතුරුව නඩුව ජූනි මස 17 වනදා කැඳවීමට නියම කළ විනිසුරුවරයා එදිනට හිරුණිකා ප්‍රේමචන්ද්‍රගේ ඇපකරුවන්ට අධිකරණය හමුවේ පෙනී සිටින ලෙස දන්වා නොතීසි නිකුත් කරන ලෙස ද නියෝග කළා.\n2015 වසරේ දෙසැම්බර් මස 21 වනදා කොළඹ දෙමටගොඩ ප්‍රදේශයේ වෙළඳසැලක සේවය කළ අමිල ප්‍රියංකර අමරසිංහ නමැති තරුණයෙකු ඩිෆෙන්ඩර් රථවලින් පැහැරගෙන ගොස් අයුතු ලෙස සිරකර පහර දී අමානුෂික ලෙස සැලකීම සම්බන්ධයෙන් හිරුණිකා ප්‍රේමචන්ද්‍ර සහ ඇගේ ආධාරකරුවන් අට දෙනෙකුට එරෙහිව නීතිපතිවරයා විසින් පසුගිය රජය සමයේ නඩු පවරනු ලැබුවා.\nනඩු විභාගය අතරවාරයේ මෙම නඩුවේ විත්තිකරුවන් ලෙස නම් කර සිටි හිරුණිකා ප්‍රේමචන්ද්‍රගේ ආධාරකරුවන් අටදෙනා අධිකරණය හමුවේ වරද පිළි ගත්තා.\nඉන් අනතුරුව අධිකරණය විසින් ඔවුන්ට වසර 12කට අත්හිටවූ වසර 02ක් බැගින් වූ බරපතල වැඩසහිත සිර දඬුවම් නියම් සහ දඩ නියම කරනු ලැබුවා.\nහිරුණිකා ප්‍රේමචන්ද්‍ර එම චෝදනා වලට වරද පිළි නොගැනීම හේතුවෙනුයි ඇයට එරෙහිව මේ වනවිට නඩු විභාගය පැවැත්වෙන්නේ.",
       "URL": "https://www.hirunews.lk/264900/හිරුණිකාව-අත්අඩංගුවට-ගන්නැයි-අධිකරණ-නියෝගයක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2098"
}