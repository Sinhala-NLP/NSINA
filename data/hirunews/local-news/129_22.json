{
       "Source": "hirunews",
       "Timestamp": "Wednesday, 02 August 2023 - 19:25",
       "Headline": "ඉන්දියානු රුපියල ගෙවීම් පියවීම් සඳහා ශ්‍රී ලංකාව තුළ වලංගු නැහැ",
       "News Content": "ඉන්දියානු රුපියල මෙරට තුල ගෙවීම් පියවීම් සඳහා වලංගු මුදල් ඒකකයක් නොවන බව මහ බැංකුව පවසනවා.\nඒ අනුව,මෙරට තුල සිදුවන සියලු ගනුදෙනු සදහා භාවිතා කළ හැක්කේ ශ්‍රී ලංකා රුපියල පමණක් බවයි නිවේදනයක් නිකුත් කරමින් මහ බැංකුව පෙන්වා දෙන්නේ.\nඉන්දියානු රුපියල සම්බන්ධයෙන් මේ වන විට සංසරණය වන වැරදි අර්ථ කථනයන් පිළිබද පැහැදිලි කරමින් මහ බැංකුව එම නිවේදනය නිකුත් කර තිබෙනවා.\n2022 වසරේ අගෝස්තු මාසයේදී අලුතින් නම් කරන ලද විදේශ ව්‍යවහාර මුදල් වර්ගය වූ ඉන්දියානු රුපියල ඇතුළුව බැංකු පනත යටතේ පවත්නා විධිවිධාන අනුව දැනට විදේශ ව්‍යවහර මුදල් වර්ග 16ක් අනුමත වී ඇති බව එහි සදහන්.\nරටවල් අතර වෙළද සහ ආයෝජන සබදතා දිරිගැන්වීම සදහා මෙම මුදල් වර්ග 16 අනුමත කිරීමේ ප්‍රධාන අරමුණ වූ බවද මහ බැංකුව පෙන්වා දෙනවා.\nමේ අතර පසුගිය 31 වනදා ඇමරිකානු ඩොලරය හමුවේ 329 යි ශත 3 යි 5 ක් ලෙස සටහන් වූ රුපියලේ විකුණුම් මිල අද සටහන් වූයේ රුපියල් 322 යි ශත 6 යි 0 ක් ලෙසයි. ගැනුම් මිල රුපියල් 309 යි ශත 70 ක් ලෙස දැක්වුණා.",
       "URL": "https://www.hirunews.lk/343416/ඉන්දියානු-රුපියල-ගෙවීම්-පියවීම්-සඳහා-ශ්‍රී-ලංකාව-තුළ-වලංගු-නැහැ",
       "Category": "Local News",
       "Parent URL": "https://www.hirunews.lk/local-news.php?pageID=129"
}