{
       "Source": "hirunews",
       "Timestamp": "Tuesday, 28 September 2021 - 7:47",
       "Headline": "දින 83කට පසු මෙරට දෛනික ආසාදිතයින් දහසට අඩුවෙන් ඊයේ වාර්තා වුණා.",
       "News Content": "දින 83කට පසු ආසාදිතයින් ගණන 1000ට අඩු වෙයි.\nඒ, ඊයේ  ආසාදිතයින් 983ක් හඳුනා ගැනීමත් සමඟයි.\nආසාදිතයින් දහසට අඩුවෙන් මීට පෙර අවසන් වරට වාර්තා වී තිබුණේ, පසුගිය ජුලි මස 6 වැනි දා යි.\nඒ, ආසාදිතයින් 869ක් ලෙසයි.\nමේ අතර ඊයේ වාර්තා වූ නව කොරෝනා ආසාදිතයින් 983 දෙනා සමඟ මෙරට සමස්ත ආසාදිතයන් සංඛ්‍යාව 514,592ක් දක්වා ඉහළ ගියා.\nඒ අනුව මෙරට සක්‍රිය ආසාදිතයන් සංඛ්‍යාව 46,517ක් ලෙස දැක්වෙන අතර, සුවය ලැබූ මුළු සංඛ්‍යාව 455,344ක්.\nඑමෙන්ම පෙරේ දා සිදු වූ බවට සෞඛ්‍ය සේවා අධ්‍යක්ෂ ජනරාල්වරයා ඊයේ තහවුරු කළ තවත් කොරෝනා මරණ 51ක් සමඟ මෙරට සමස්ත මරණ සංඛ්‍යාව 12,731ක් දක්වා ඉහළ ගියා.\nරාජ්‍ය හා පෞද්ගලික අංශයේ සේවකයන් ලබන පළමු වැනි දා සිට සේවයට කැදවීම සම්බන්ධයෙන් ඊයේ මුදල් අමාත්‍ය බැසිල් රාජපක්ෂගේ ප්‍රධානත්වයෙන් සාකච්ඡාවක් පවත්වා තිබෙනවා.\nකම්කරු අමාත්‍ය නිමල් සිරිපාලද සිල්වා, රාජ්‍ය සේවා පළාත් සභා හා පළාත් පාලන අමාත්‍ය ජනක බණ්ඩාර තෙන්නකෝන්, සෞඛ්‍ය අමාත්‍ය කෙහෙළිය රඹුක්වැල්ල සහ ප්‍රවාහන ඇමතිනි පවිත්‍රා වන්නිආරච්චි මෙන්ම එම අමාත්‍යාංශ ලේකම්වරු හා පොලිස්පතිවරයාගේ සහභාගීත්වයෙන් මෙම සාකච්ඡාව පැවති බවයි වාර්තා වෙන්නේ.\nලබන පළමු වැනි දා සිට රාජ්‍ය සේවකයින් පෙරවරු 9ටත්, පෞද්ගලික අංශයේ සේවකයින් පෙරවරු 10ටත් සේවයට කැඳවීමට යි මෙහි දී යෝජනා වී ඇත්තේ.\nකෙසේ වෙතත් ඊට අදාළ තීරණ කඩිනමින් දැනුම් දීමට පියවර ගන්නා බවයි රාජ්‍ය සේවා පළාත් සභා හා පළාත් පාලන අමාත්‍යාංශ ලේකම් ජේ.ජේ. රත්නසිරි කියා සිටියේ.",
       "URL": "https://www.hirunews.lk/283420/දින-83කට-පසු-මෙරට-දෛනික-ආසාදිතයින්-දහසට-අඩුවෙන්-ඊයේ-වාර්තා-වුණා",
       "Category": "Local News",
       "Parent URL": "https://www.hirunews.lk/local-news.php?pageID=1664"
}