{
       "Source": "hirunews",
       "Timestamp": "Friday, 14 October 2022 - 17:28",
       "Headline": "රටේ ජනපති මුදල් අමාත්‍ය ධුරය අත්හැරිය යුතුයි - අධිකරණ අමාත්‍ය ආචාර්ය විජයදාස රාජපක්ෂ (වීඩියෝ)",
       "News Content": "මහජන නියෝජිතයින් දේශපාලන බලාධිකාරයේ වහල්ලු වන විට ඔවුන් කිසිවිටෙකත් ජනතාව වෙනුවෙන් පෙනී නොසිටින බව අධිකරණ අමාත්‍ය ආචාර්ය විජේදාස රාජපක්ෂ පවසනවා.\nඅධිකරණ අමාත්‍යවරයා මේ අදහස් පළ කළේ ඊයේ (13) රාත්‍රියේ හිරු ටී.වී ඔස්සේ විකාශය වූ බලය සංවාදාත්මක දේශපාලන වැඩසටහනට එක්වෙමින්.\nඑහිදී ඔහු වැඩිදුරටත් කියා සිටියේ නිශ්චිත වශයෙන්ම අවම තරමින් වසර 15 ක් හෝ අඛණ්ඩව ක්‍රියාත්මක වන බදු ප්‍රතිපත්තියක් රටකට තිබිය යුතු බවයි.\nඑමෙන්ම රටේ මුදල් පාලන බලය පාර්ලිමේන්තුවට තිබිය යුතු බවත් මුදල් අමාත්‍යවරයා පාර්ලිමේන්තුව රැස්වන සෑම අවස්ථාවකම එහි සිටිය යුතු බවත් ඔහු කියා සිටියා.\nකෙසේ වෙතත් පසුගිය දශක කිහිපය තුළ එම තත්ත්වය අඩු වැඩි වශයෙන් වෙනස් වී ඇති බවයි අධිකරණ අමාත්‍යවරයා අවධාරණය කරන්නේ.\nබොහෝ අවස්ථාවල දී රටේ ජනාධිපතිවරයා ට මුදල් අමාත්‍ය ධුරය දැරිමට හේතුවීම හේතුවෙන් මුදල් සම්බන්ධයෙන් ගත යුතු තීන්දු තීරණ සහ ගැටලු මතුවන අවස්ථාවේ දී ඒ සම්බන්ධයෙන් ජනතා නියෝජිතයින්ට ප්‍රශ්න කිරීමේ අවස්ථාව පාර්ලිමේන්තුව තුළ දී මග හැරී ගොස් ඇති බවත් ඔහු පෙන්වා දුන්නා.\nමෙහිදී වැඩිදුරටත් බදු ප්‍රතිපත්ති සම්බන්ධයෙන් අදහස් දක්වමින් ආචාර්ය විජයදාස රාජපක්ෂ කියා සිටියේ යම් කිසි ව්‍යාපාරයක් පවතින තත්ත්වයන් යටතේ පුරෝකථනය කරමින් සිය ව්‍යාපාර කටයුතු ආරම්භ කර පවත්වාගෙන යෑමේ දී හදිසියේ සිදු කෙරෙන බදු ප්‍රතිපත්තීන් හි වෙනස්කම් හේතුවෙන් ඔවුන් බරපතළ ලෙස අසරණ වන බවයි.\nමේ හේතුවෙන් රටේ ව්‍යාපාර කඩා වැටීමේ අවදානමක් ඇති බවත් ඔහු කියා සිටියා.\n14% ව තිබූ බධු ප්‍රතිශතයක් හිටි හැටියේ 30% ක් බවට පත්වන්නේ නම් ඒ හරහා දැඩි ලෙස අසරණ වන්නේ ව්‍යාපාර සිදු කරන ව්‍යවසායික බවයි ඔහු පෙන්වා දෙන්නේ.\nමේ තත්ත්වය අවම කර ගැනීම සඳහා රටක බදු ප්‍රතිපත්තිය දීර්ඝකාලීනව ක්‍රියාත්මක විය යුතු බවත් බලයට පත්වන රජයෙන් රජයටේම ප්‍රතිපත්ති වෙනස් නොවිය යුතු බවත් ඔහු සඳහන් කරනවා.\nඑමෙන්ම මෙම සංවාදයේ දී අධිකරණ අමාත්‍යවරයා අවධාරණය කළේ මුදල් අමාත්‍ය ධුරය පාර්ලිමේන්තුවට අඛණ්ඩව සම්බන්ධ විය හැකියි පුද්ගලයකු සතු විය යුතු බවටයි.\nනමුත් ඒ වෙනුවට මේ දක්වාම සිදුව ඇත්තේ මුදල් අමාත්‍ය ධූරය ජනාධිපතිවරයා සතුව තබා ගැනීම හේතුවෙන් පාර්ලිමේන්තුවේ ඇති මූල්‍ය බලය මේ වන විට විතැන් වී ඇති බවයි.\nපසුගිය කාල වකවානුව පුරාම ස්ථිරසාර ප්‍රතිපත්ති මාලාවක් රටට ඉදිරිපත් කිරීමට උත්සාහ කළ හැම අවස්ථාවකම එම උත්සාහයන් වැළකී ගිය බවත් ඔහු පෙන්වා දුන්නා.\nමෙහිදී වැඩිදුරටත් අදහස් දැක්වූ අධිකරණ අමාත්‍ය ආචාර්ය විජේදාස රාජපක්ෂ කියා සිටියේ \"පාර්ලිමේන්තුවේ මන්ත්‍රීවරුන් වහල්ලු නං ඔවුන් කිසි අවස්ථාවක ජනතාව වෙනුවෙන් පෙනී සිටින්නේ නෑ. එවැනි අවස්ථාවක ජනතාවට සිදුවන්නේ කුමක්ද?\" ඔහු ප්‍රශ්න කර සිටියා.\nමේ වන විට රටේ උද්ගතවී ඇති තත්ත්වය අනුව කිසිසේත්ම ජනාධිපති ධුරය දරන පුද්ගලයාට මුදල් අමාත්‍ය ධුරයත් දැරිය නො හැකි බවයි ඔහු අවධාරණය කරන්නේ.\nඑවැනි තත්ත්වයක් යටතේ මුදල් අමාත්‍යාංශයට වැඩි අවධානයක් යොමු කරන විට ජනාධිපතිවරයාට පැවරී ඇති රාජකාරි මගහැරී යන බවත්, ජනාධිපති ධුරයට වැඩි අවධානයක් යොමු කරන විට මුදල් අමාත්‍යාංශය සතු වගකීම් මගහැරී යන බවත් ඔහු පෙන්වා දෙනවා.\nඑමෙන්ම බදු ප්‍රතිපත්ති සකස් කිරීමේ අයිතිය ශ්‍රී ලංකා මහා බැංකුව සතුව නොමැති බවත් එය පාර්ලිමේන්තුව සතු විය යුතු බවත් පෙන්වා දෙන ආචාර්ය විජයදාස රාජපක්ෂ අවධාරණය කරන්නේ පසුගිය සමයේ මහ බැංකුවේ අධිපතිවරයා ලෙස කටයුතු කළ අජිත් නිවාඩ් කබ්රාල් මහ බැංකුව සතුව තිබූ ඇමරිකානු ඩොලර් බිලියන 7.6 ක මුදල 0 දක්වා ගෙන ආව ද ඒ සම්බන්ධයෙන් කිසිවෙකු ප්‍රශ්න නොකරන බවයි.\nඑමෙන්ම ඒ සමයේ මුදල් අමාත්‍යවරයා ලෙස කටයුතු කළ බැසිල් රාජපක්ෂ තමා පාර්ලිමේන්තුව තුළ දැක ඇත්තේ ද අවස්ථා දෙකක දී පමණක් බවත් ඔහු කියා සිටියා.\nඑවැනි තත්වයක් යටතේ රටේ මූල්‍ය පාලනය අයාලේ යෑම කිසිවකුටත් නැවතිය නොහැකි බවයි ඔහු අවධාරණය කරන්නේ.",
       "URL": "https://www.hirunews.lk/317879/රටේ-ජනපති-මුදල්-අමාත්‍ය-ධුරය-අත්හැරිය-යුතුයි-අධිකරණ-අමාත්‍ය-ආචාර්ය-විජයදාස-රාජපක්ෂ-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=803"
}