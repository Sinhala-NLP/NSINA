{
       "Source": "hirunews",
       "Timestamp": "Sunday, 26 December 2021 - 7:47",
       "Headline": "තවත් සාකච්ඡාවක් අසාර්ථකයි - දුම්රිය ස්ථානාධිපති වර්ජනය අඛණ්ඩව",
       "News Content": "තවත් සාකච්ඡාවක් අසාර්ථකවීම හේතුවෙන් තම සංගමය ආරම්භකළ දීපව්‍යාප්ත අඛන්ඩ වැඩවර්ජනය තවදුරටත් ක්‍රියාත්මක කරන බව දුම්රිය ස්ථානාධිපති සංගමය ප්‍රකාශ කළා.\nදුම්රිය සාමාන්‍යාධිකාරීවරයා සමඟ ඊයේ තවත් සාකච්ඡාවක් පවත්වා ඇති අතර, ඔවුන්ගේ ඉල්ලීම් සඳහා විසඳුම් ලබාදෙන බවට සඳහන් ලියවිල්ලක් එහිදී වෘත්තිය සමිති වෙත ලබාදී තිබෙනවා.\nකෙසේ වෙතත් දුම්රිය ස්ථානාධිපතිවරුන් ප්‍රකාශ කර සිටියේ ලියවිල්ලෙහි ඉල්ලීම් සඳහා විසඳුම් ලබාදෙන බවට සටහන් වී තිබුණද ඒවා ලැබෙනතුරු වර්ජනය අඛණ්ඩව ක්‍රියාත්මක බවයි.\nඒ අනුව ඔවුන් අද මධ්‍යම රාත්‍රියේ සිට සියලු සේවාවලින් ඉවත් වී දීපව්‍යාප්ත අඛණ්ඩ වර්ජනයක් ආරම්භ කරන කරන්නේ වෘත්තියට අදාළ උසස්වීම් සහ බඳවා ගැනීම් සිදු නොකිරීම හා නියමිත පරිදි දුම්රිය ධාවනය නොවීම මෙන්ම සංඥා ක්‍රම පිළිබඳ ගැටළු ඇතුළු ඉල්ලීම් 25 ක් මුල්කර ගනිමින්.\nඑසේම, අද පෙරවරුවේ වෘත්තීය සමිති සාමාජිකයින් සූම් තාක්ෂණය ඔස්සේ විශේෂ සාකච්ඡාවක් පැවැත්වීමටද නියමිතව තිබෙනවා.\nදුම්රිය ස්ථානාධිපතිවරුන් පසුගිය දින කිහිපයේ දුම්රිය මගීන්ට සාමාන්‍ය ප්‍රවේශ පත් නිකුත් කිරීමෙන් වැළකී සිටි අතර, ඒ හේතුවෙන් දුම්රිය දෙපාර්තමේන්තුවට දෛනිකව රුපියල් මිලියන 05ක පමණ පාඩුවක් සිදුවූ බවයි පැවසෙන්නේ.",
       "URL": "https://www.hirunews.lk/292144/තවත්-සාකච්ඡාවක්-අසාර්ථකයි-දුම්රිය-ස්ථානාධිපති-වර්ජනය-අඛණ්ඩව",
       "Category": "Local News",
       "Parent URL": "https://www.hirunews.lk/local-news.php?pageID=1469"
}