{
       "Source": "hirunews",
       "Timestamp": "Saturday, 11 February 2023 - 11:35",
       "Headline": "එක්සත් ජනපද අරමුදලෙන් ශ්‍රී ලංකාවට සහල් තොගයක්",
       "News Content": "ජාත්‍යන්තර සංවර්ධනය සඳහා වන එක්සත් ජනපද නියෝජිතායතනය හෙවත් යූඑස් එයිඩ් ආයතනය ශ්‍රී ලංකාවට මෙට්‍රික් ටොන් 600ක සහල් තොගයක් ලබාදී තිබෙනවා.\nමෙය, එක්සත් ජාතීන්ගේ ලෝක ආහාර වැඩසටහන සමඟ එක්ව යූඑස් එයිඩ් ආයතනය ලබාදෙන පුළුල් සහනාධාර තොගයක මුල් අදියර බවයි ශ්‍රී ලංකාවේ ඇමරිකා එක්සත් ජනපද තානාපති කාර්යාලය සඳහන් කළේ.\nඉදිරියේ දී මෙම වැඩසටහන යටතේ සහල් මෙට්‍රික් ටොන් 3,950ක්, රතු පරිප්පු මෙට්‍රික් ටොන් 768ක්, සෝයා මෙට්‍රික් ටොන් 1,188ක් සහ බඩඉරිඟු මෙට්‍රික් ටොන් 2,310ක් ලබාදීමට නියමිතයි.\nමෙමඟින් පාසල් දරුවන් මිලියන 1.7ක් සහ ගර්භනී හා කිරිදෙන මව්වරුන් ලක්ෂ 3කට පෝෂණය ලබාදීමට ඉවහල්වනු ඇති බවටයි මෙරට ඇමරිකානු තානාපති කාර්යාලය වැඩිදුරටත් සඳහන් කළේ.",
       "URL": "https://www.hirunews.lk/327154/එක්සත්-ජනපද-අරමුදලෙන්-ශ්‍රී-ලංකාවට-සහල්-තොගයක්",
       "Category": "Local News",
       "Parent URL": "https://www.hirunews.lk/local-news.php?pageID=544"
}