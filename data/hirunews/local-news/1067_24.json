{
       "Source": "hirunews",
       "Timestamp": "Sunday, 26 June 2022 - 10:05",
       "Headline": "ත්‍රිරෝද රථ ගාස්තුත් ඉහළට - බත් පැකට්ටුව ඇතුලු ආහාර මිලත් ඉහළට (වීඩියෝ)",
       "News Content": "ඉන්ධන මිල යළි ඉහළ යාමත් සමඟ ත්‍රිරෝද රථවල පළමු කිලෝමීටරය සඳහා මේ වනවිට (26) අය කෙරෙන රුපියල් 100 ක ගාස්තුවේ වෙනසක් නොවන නමුත් දෙවන කිලෝමීටරය සඳහා අය කෙරෙන රුපියල් 80 ක ගාස්තුව රුපියල් 90 දක්වා වැඩි කරන බව සමස්ත ලංකා ත්‍රිරෝද රථ රියදුරන්ගේ වෘත්තීය සමිතියේ සභාපති ලලිත් ධර්මසේකර ප්‍රකාශ කළා.\nකොළඹ දී අද මාධ්‍ය හමුවක් කැඳවමින් ඔහු ත්‍රිරෝද රථ හිමියන්ගෙන් ඉල්ලා සිටියේ පෙට්‍රල් මිල ඉහළ ගිය ද අයාලේ ගාස්තු වැඩි කිරීමක් සිදු නොකරන ලෙසයි.\nමේ අතර, අද (26) සිට ක්‍රියාත්මක වන පරිදි බත් පැකට්ටුවක සහ අනෙකුත් සියලුම ආහාර ද්‍රව්‍යවල මිල ගණන් සංශෝධනය කිරීමට සමස්ත ලංකා ආපනශාලා හිමියන්ගේ සංගමය තීරණය කර තිබෙනවා.\nඒ අනුව බත් පැකට්ටුව ඇතුළු සියලුම ආහාර ද්‍රව්‍ය සියයට 10කින් ඉහළ යනු ඇති.\nඅද අලුයම 02 සිට සිපෙට්කෝ සහ අයි.ඕ.සී යටතේ අලෙවි වන සියලුම ඉන්ධන මිල ගණන් ඉහළ දැමීමත් සමගයි මෙම ආහාර ද්‍රව්‍යවල ද මිල ගණන් සංශෝධනය කෙරුණේ.\nආහාර නිෂ්පාදනයට අවශ්‍ය කරන බලශක්තිය සපයා ගැනීමේ දී වැයවන ප්‍රවාහන පහසුකම්වල මිල ගණන් මින් ඉදිරියට වැඩිවීම සිදුවිය හැකි කාරණයක් නිසාවෙන් මෙලෙස ආහාර ද්‍රව්‍යවල මිල ගණන් ආපනශාලා හිමියන් විසින් ඉහළ දමනු ලැබුවේ.\nමේ වනවිට රට තුළ ඩොලර් අර්බුදය හේතුවෙන් විශාල වශයෙන් ආර්ථික පිරිහීමකට පත්ව ඇති අතර, බලශක්ති හා ආහාර අර්බුදය හේතුවෙන් ජනයා පීඩිත තත්ත්වයකට පත්ව සිටිනවා.",
       "URL": "https://www.hirunews.lk/308203/ත්‍රිරෝද-රථ-ගාස්තුත්-ඉහළට-බත්-පැකට්ටුව-ඇතුලු-ආහාර-මිලත්-ඉහළට-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1067"
}