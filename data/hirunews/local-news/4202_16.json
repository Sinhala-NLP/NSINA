{
       "Source": "hirunews",
       "Timestamp": "Friday, 24 November 2017 - 19:00",
       "Headline": "තීරණාත්මක පක්ෂ නායක රැස්වීම ඇරඹේ - පළාත් පාලන ඇමතිට අදත් විශ්වාසභංගයක්",
       "News Content": "පාර්ලිමේන්තුව විසින් අවශ්‍ය අනෙකුත් සියලු නීතිමය ප්‍රතිපාදන සම්මත කර තිබියදී පළාත් පාලන මැතිවරණය නිසි කලට පැවැත්වීමට පළාත් සභා සහ පළාත්පාලන අමාත්‍ය ෆයිසර් මුස්තාෆා අපොහොසත් වී ඇති බව පවසමින් ඔහුට එරෙහි විශ්වාසභංග යෝජනාවක්, ජනතා විමුක්ති පෙරමුණ කථානායක කරූ ජයසූරියට අද භාරදුන්නා.\nඊට එම පක්ෂයේ මන්ත්‍රීවරුන් පස්දෙනෙකු අත්සන් යොදා තිබෙනවා.\nඑහි වැඩිදුරටත් දක්වා ඇත්තේ මෙලෙස වගකීමෙන් තොරව කටයුතු කිරීමෙන් ජනතාවගේ මූලික අයිතිවාසිකමක් වන ඡන්ද අයිතිය ඔවුන්ට අහිමි කර ඇති බවයි.\nඒකාබද්ධ විපක්ෂයේ මන්ත්‍රීවරුන් ද පළාත් පාලන අමාත්‍යවරයාට එරෙහි තවත් මෙවැනි විශ්වාසභංග යෝජනාවක් කථානායකවරයාට ඊයේ භාර දෙනු ලැබුවා.\nමේ අතර, පළාත් පාලන මැතිවරණය සම්බන්ධයෙන් ජනතා විමුක්ති පෙරමුණේ නියෝජිතයින් පිරිසක් අද මැතිවරණ කොමිසමට ගොස් එහි නිලධාරීන් හමුවී සාකච්ඡාවක නිරත වුණා.\nමේ අතර, පාර්ලිමේන්තුවේ පැවැත්වෙන අයවැය කාරක සභා අවස්ථාවේ විවාදය අතරතුර අදත් පළාත් පාලන මැතිවරණය සම්බන්ධයෙන් පැන නැගී ඇති ගැටලූකාරී තත්ත්වය පිළිබඳව අදහස් පළ වුණා.\nමේ අතර, පළාත් පාලන මැතිවරණය සම්බන්ධයෙන් සහ ප්‍රශ්නගත බැඳුම්කර නිකුතුව පිළිබඳ වාර්තාවක් සකස් කළ කෝප් කමිටු සාමාජිකයින්ට එල්ල වී ඇති චෝදනා සම්බන්ධයෙන් සාකච්ඡා කෙරෙන විශේෂ පක්ෂ නායක රැස්වීම පාර්ලිමේන්තුවේදී මේ වනවිට ආරම්භ වී තිබෙනවා.\nඅද පස්වරු 5.30 ට පමණ කතානායකවරයාගේ ප්‍රධානත්වයෙන් මෙම විශේෂ පක්ෂ නායක රැස්වීම ආරම්භ වුණා.",
       "URL": "https://www.hirunews.lk/176859/තීරණාත්මක-පක්ෂ-නායක-රැස්වීම-ඇරඹේ-පළාත්-පාලන-ඇමතිට-අදත්-විශ්වාසභංගයක්",
       "Category": "Local News",
       "Parent URL": "https://www.hirunews.lk/local-news.php?pageID=4202"
}