{
       "Source": "hirunews",
       "Timestamp": "Tuesday, 28 June 2022 - 18:08",
       "Headline": "අර්බුදය හේතුවෙන් විමල්ගේ නඩුවත් කල් යයි",
       "News Content": "පාර්ලිමේන්තු මන්ත්‍රී විමල් වීරවංශට එරෙහිව ගොනුකර තිබූ නඩුවක් ජුලි මස 18 වැනිදා යළි කැඳවන ලෙස කොළඹ මහාධිකරණය අද (28) නියෝග කළා.\nඑම නඩුව කොළඹ මහාධිකරණ විනිසුරු නවරත්න මාරසිංහ ඉදිරියේ අද (28) කැඳවීමට නියමිතව තිබුණා.\nකෙසේ නමුත් රටේ වර්තමාන තත්ත්වය හේතු කොටගෙන නඩු විභාග කල්දැමීමට ගෙන ඇති තීරණය මත මෙම නඩුව ද ජුලි මස 18 වනදා දක්වා කල් තැබීමට අධිකරණය නියෝග කළා.\nපාර්ලිමේන්තු මන්ත්‍රී විමල් වීරවංශ අමාත්‍යවරයෙකු වශයෙන් කටයුතු කරන සමයේ දී සිය නීත්‍යානුකූල ආදායම ඉක්මවා රුපියල් මිලියන 75කට අධික වත්කම් හා මුදල් උපයා ගෙන ඇතැයි යන චෝදනා කරමින් ඔහුට එරෙහිව අල්ලස් කොමිසම විසින් මෙම නඩුව ගොනුකර තිබුණා.",
       "URL": "https://www.hirunews.lk/308427/අර්බුදය-හේතුවෙන්-විමල්ගේ-නඩුවත්-කල්-යයි",
       "Category": "Local News",
       "Parent URL": "https://www.hirunews.lk/local-news.php?pageID=1062"
}