{
       "Source": "hirunews",
       "Timestamp": "Thursday, 24 February 2022 - 11:00",
       "Headline": "හිරු CIA හෙළිදරව්වෙන් දඹදෙණිය පෞරාණික භූමි විනාශය නවතියි (වීඩියෝ)",
       "News Content": "හිරු සී.අයි.ඒ. ඔස්සේ සිදුකළ අනාවරණයෙන් පසු දඹදෙණිය - වඩුවාකෙටූ ගලේ කැණීම් බලපත්‍රය වහාම තහනම් කිරීමට පියවර ගත් බව පරිසර අමාත්‍ය මහින්ද අමරවීර අද (24) පාර්ලිමේන්තුවේදී ප්‍රකාශ කළා.\nඒ අනුව තමන් විසින් මෙම බලපත්‍රය තාවකාලිකව තහනම් කරන ලෙසට ප්‍රාදේශීය ඉංජිනේරුවරයාට දැනුම් දුන් බවයි පාර්ලිමේන්තු මන්ත්‍රී ශාන්ත බණ්ඩාර යොමු කළ ප්‍රශ්නයකට පිළිතුරු ලබාදෙමින් අමාත්‍යවරයා කියා සිටියේ.\nදඹදෙණිය පෞරාණික උරුමයක් වන වඩුවාකෙටූ ගල කැඩීම සම්බන්ධයෙන් හිරු සී.අයි.ඒ. ඔස්සේ මීට පෙර අනාවරණ කළා.\nමෙරට තුන්වන රාජධානිය වන ඓතිහාසික දඹදෙණිය රාජධානියේ පෞරාණික උරුමයක් වන වඩුවාකෙටු ගල මේ වනවිට මහා පරිමාණ ගල්කොරියක් හේතුවෙන් වැනසෙමින් පවතින බව අප ඊයේ (23) හිරු සී.අයි.ඒ. තුළින් අනාවරණ කළා.\nඑහිදී අප පෙන්වා දුන්නේ ඇතැම් රාජ්‍ය නිලධාරීන්ගේ ද සහයෝගයෙන් එම විනාශය සිදුවන බවයි.\nඓතිහාසික අනුරාධපුර, පොලොන්නරුව රාජධානි බිඳවැටීමෙන් පසු මෙරට තුන්වන රාජධානිය ලෙස ගොඩනැගෙන්නේ දඹදෙනිය රාජධානියයි.\nඓතිහාසික මුලාශ අනුව තුන්වන විජයබාහු රජතුමාගේ මාලිගාව ඉදිව තිබුණේ මාළිගා ගල නම් මෙම ස්ථානය කේන්ද්‍රෙකාට ගෙනයි.\nමාළිගා ගල සිට බැලු කළ ඈතින් දිස්වන මෙම ඓතිහාසික ගල් පර්වතය පුරා වෘත්තවලට අනුව හැදින්වෙන්නේ වඩුවා කෙටු ගල ලෙසයි.\nඑහි දඹදෙණිය රාජධානි සමයේ සිර කඳවුරක් පැවති බවටත් ඊට වරදකරුවන් ගෙන ඒම සදහා මාළිගා ගලේ සිට උමං මාර්ගයක් ද තිබූ බව ද ජනප්‍රවාදයේ සඳහන්.\nඑහි සිරකරුවෙකු වු වඩුවෙකු තමා විසින්ම ගල් පඩිපෙලක් ඉදිකර ගෙන මෙම පර්වතයෙන් පැන යාම හේතුවෙන් මෙම ගල වඩුවා කෙටු ගල ලෙස නම් වු බවයි පැරැන්නන්ගේ මතය වී ඇත්තේ.\nඑවන් උරුමයකට හිමිකම් කියන මෙම ඓතිහාසික ගල් පර්වතයේ පිටුපසින් ඇති පාදම මේ වනවිට ගල් කොරියක් හේතුවෙන් විනාශ වෙමින් පවතිනවා.\nගල් කොරිය පවත්වාගෙන යන පෞද්ගලික ව්‍යාපාරිකයන් විසින් මේ වනවිටත් සැලකිය යුතු අක්කර ප්‍රමාණයක් වනසා අවසන්.\nඓතිහාසික දඹදෙණිය රාජධානියේ වඩුවා කෙටු ගල මෙරට ඉතිහාසයෙන් පමණක් නොව අනාගත පරපුරෙන් ද අතුරුදන් කිරීම සඳහා සිදු කරන මෙම මහා විනාශය සොයා ගිය හිරු සී.අයි.ඒ.කණ්ඩායමට සුරකිමු ශ්‍රී ලංකා ජාතික ව්‍යාපාරයේ සාමාජිකයන් ද එක් වුණා.\nඅප මෙම විනාශය පිළිබදව ප්‍රාදේශීය ලේකම් කාර්යාලයෙන් හා මෙහි භාරකාරීත්වය දරණ දඹදෙණිය පුරා විද්‍යා කාර්යාලයෙන් සිදුකළ විමසීමේදී ඔවුන් ප්‍රකාශ කළේ මෙම ගල් කොරිය පවත්වාගෙන යාම සඳහා පුරාවිද්‍යා දෙපාර්තමේන්තුවේ ඉහළ නිලධාරීන්ගේ අනුමැතිය හිමි වී ඇති බවයි.\nහිරු සී.අයි.ඒ.මෙම අනාවරණයෙන් පසුව හෝ ඓතිහාසික දඹදෙණිය රාජධානියේ වඩුවාකෙටු ගලට සිදුවන මෙම මහා විනාශය නවතා දැමීමට පරිසර අමාත්‍යාංශය පියවර ගෙන තිබෙනවා.",
       "URL": "https://www.hirunews.lk/297899/හිරු-cia-හෙළිදරව්වෙන්-දඹදෙණිය-පෞරාණික-භූමි-විනාශය-නවතියි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1336"
}