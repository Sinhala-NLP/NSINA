{
       "Source": "hirunews",
       "Timestamp": "Monday, 01 February 2016 - 13:24",
       "Headline": "ඩෙංගු බෝ කළ කොළඹ පාසල් 5 කට නඩු",
       "News Content": "ඩෙංගු මදුරුවන් බෝවිය හැකි අයුරින් පරිශ්‍ර පවත්වාගෙන ගිය කොළඹ ප්‍රධාන පෙළේ පාසල් 5කට එරෙහිව නඩු පැවරීමට කොළඹ මහ නගර සභාව තීරණය කර තිබෙනවා.\nඑහි ප්‍රධාන වෛද්‍ය නිලධාරී රුවන් විජයමුණි සඳහන් කළේ පසුගිය දින කිහිපයේ සිදුකළ පරීක්ෂා කිරීම්වලදී මෙම පාසල්වල තිබී ඩෙංගු මදුරු කීටයන් බෝවිය හැකි ස්ථාන සොයාගත් බවයි.\nමේ අතර ළමයින් 4000 ක් පමණ ඉගෙනුම ලබන නුගේගොඩ අනුලා විද්‍යාලයේ ගුරුවරියන් අටදෙනෙකුට සහ සිසුන් පිරිසකට පසුගිය දින කිහිපයේ ඩෙංගු රෝගය වැළඳී ඇති බව ලංකා ගුරු සංගමය ප්‍රකාශ කළා.\nසෞඛ්‍ය අමාත්‍යාංශයේ බලධාරීන් පැමිණ පාසලේ පරීක්ෂා කිරීම් කටයුතු සිදුකළත් මේ දක්වා කිසිදු ක්‍රියාමාර්ගයක් ගෙන නොමැති බවයි එම සංගමයේ ප්‍රධාන ලේකම් ජෝෂප් ස්ටාලින් ප්‍රකාශ කළේ.",
       "URL": "https://www.hirunews.lk/125211/ඩෙංගු-බෝ-කළ-කොළඹ-පාසල්-5-කට-නඩු",
       "Category": "Local News",
       "Parent URL": "https://www.hirunews.lk/local-news.php?pageID=5187"
}