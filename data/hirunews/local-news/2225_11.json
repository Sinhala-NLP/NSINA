{
       "Source": "hirunews",
       "Timestamp": "Friday, 08 January 2021 - 13:03",
       "Headline": "බණ්ඩාරනායක ඡන්ම දින සැමරුමේදී, චන්ද්‍රිකාගෙන් මෛත්‍රීට චෝදනා (වීඩියෝ)",
       "News Content": "හිටපු ජනාධිපති මෛත්‍රීපාල සිරිසේන නිදහස් පක්ෂ සභාපති ධුරයේ මේ වන විට රැදී සිටින්නේ නීතිවිරෝධී ලෙස බවට එම පක්ෂයේ අනුශාසිකා හිටපු ජනාධිපතිනී චන්ද්‍රිකා බණ්ඩාරනායක කුමාරණතුංග චෝදනා කරනවා.\nඇය මෙම චෝදනාව එල්ල කළේ නිදහස් පක්ෂයේ නිර්මාතෘ දිවංගත එස්.ඩබ්ලිව්.ආර්.ඩී. බණ්ඩාරනායකයන්ගේ 122 වන ජන්ම දින සැමරුමට අද එක්වෙමින්.\nඑස්.ඩබ්ලිව්.ආර්.ඩී. බණ්ඩාරනායක ශ්‍රීමතානන්ගේ ජන්ම දිනය වෙනුවෙන් ගාලුමුවදොර පිටිය ඉදිරිපිට පිහිටි බණ්ඩාරනායක පිළිරුව අසළ සැමරුම් උත්සව දෙකක් අද පැවැත්වුණා.\nපළමුව හිටපු ජනාධිපතිනි චන්ද්‍රිකා බණ්ඩාරනායක කුමාරණතුංග, සුනේත්‍රා බණ්ඩාරනායක උදෑසන 7.15ට පමණ එම ස්ථානයට පැමිණ පිළිරුවට පුෂ්පෝපාහාර දක්වනු ලැබුවා.\nඑම අවස්ථාවට නිදහස් පක්ෂය නියෝජනය කරන සෙසු දේශපාලනඥයින් පැමිණ සිටියේ නැහැ.\nපුෂ්පෝපහාර දැක්වීමෙන් අනතුරුව හිටපු ජනාධිපතිනී චන්ද්‍රිකා බණ්ඩාරනායක කුමාරණතුංග සඳහන් කළේ එම ස්ථානයේ නිදහස් පක්ෂ සංවිධානය කර ඇති සැමරුම් උත්සවයට තමන්ට මෙවරත් ආරාධනා කර නොමැති බවයි.\nඉන් අනතුරුව සමගි ජන බලවේගය නියෝජනය කරන පාර්ලිමේන්තු මන්ත්‍රී කුමාර වෙල්ගම ද පිළිරුවට පුෂ්පෝපහාර දැක්වීමට පැමිණියා.\nහිටපු ජනාධිපති, මෛත්‍රිපාල සිරිසේන ඇතුලු එම පක්ෂයේ නියෝජිතයින් බණ්ඩාරනායක පිළිරුවට පුෂ්පෝපහාර දැක්වීමට පැමිණියේ ඉන් අනතුරුවයි.\nඑම අවස්ථාවට අමාත්‍යවරුන් වන නිමල් සිරිපාල ද සිල්වා, අමාත්‍ය මහින්ද අමරවීර, රාජ්‍ය අමාත්‍ය දුමින්ද දිසානායක ඇතුලු තවත් පිරිසක් එක්ව සිටියා.",
       "URL": "https://www.hirunews.lk/259156/බණ්ඩාරනායක-ඡන්ම-දින-සැමරුමේදී-චන්ද්‍රිකාගෙන්-මෛත්‍රීට-චෝදනා-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2225"
}