{
       "Source": "hirunews",
       "Timestamp": "Tuesday, 28 June 2022 - 13:44",
       "Headline": "කළුකඩ වෙළෙඳපොළේ පෙට්‍රල් ලීටරයක් රුපියල් 1500 ඉක්මවයි",
       "News Content": "දැනට පවතින ඉතා අවම ඉන්ධන සංචිත හේතුවෙන් අද දිනයේ ඇතැම් පිරවුම්හල් වෙත අත්‍යවශ්‍ය සේවා සඳහා ඉන්ධන නිකුත් කිරීම ද සිදු කර නොමැති බව ලංකා ඛනිජ තෙල් පිරවුම්හල් ආරංචි මාර්ග පවසනවා.\nඑසේම අද දිනයේ දී කොලොන්නාව පර්යන්තයෙන් බවුසර් වෙත ඉන්ධන නිකුත් කිරීම ද නවතා ඇති බවයි ඔවුන් පෙන්වා දුන්නේ.\nමේ අතර ටෝකන් ක්‍රමවේදය ඉදිරියේ දී ක්‍රියාත්මක වන ආකාරය පිළිබඳව ද මෙතෙක් නිල දැනුම් දීමක් සිදුවී නැහැ.\nඇනවුම් කළ ඉන්ධන තොග නොලැබීම නිසා බොහෝ පිරවුම්හල් අද පෙරවරුවේ වසා දමා තිබුණා.\nකෙසේ වෙතත් පිරවුම්හල් අසළ පවතින පෝලිම්වල අඩුවක් මෙතෙක් දක්නට ලැබෙන්නේ නැහැ.\nමේ අතර ලංකා ඛනිජ තෙල් පෞද්ගලික ටැංකි රථ හිමියන්ගේ සංගමයේ සම ලේකම් ශාන්ත සිල්වා පෙන්වා දුන්නේ පවතින තත්ත්වය හමුවේ ජනතාව තවදුරටත් ඉන්ධන පෝලිම්වල රැඳී සිටීම නිෂ්ඵල කටයුත්තක් බවයි.\nඅත්‍යවශ්‍ය සේවා සඳහා පමණක් ඉන්ධන නිකුත් කිරීමට රජය තීරණය කිරීමත් සමඟ වෙළෙඳපොළේ ඉන්ධන ජාවාරමක් ආරම්භ වී තිබෙනවා.\nදිවයිනේ ඇතැම් ප්‍රදේශවල මේ වන විට පෙට්‍රල් බෝතලයක් රුපියල් දහසේ සිට එක්දාස් පන්සීය දක්වා මිලකට අලෙවි වන බවයි වාර්තා වන්නේ.\nඉන්ධන පිරවුම්හල් අසළ ඉන්ධන ලබා ගැනීම සඳහා තවදුරටත් රැඳී සිටින ජනතාවට මෙලෙස වැඩි මිලට ඉන්ධන අලෙවිකරන බවයි හිරු වාර්තාකරුවන් සඳහන් කළේ.\nඑවන් පසුබිමක දිවයින පුරා පොලීසිය සහ ආරක්ෂක අංශ එක්ව නීති විරෝධී ලෙස පෙට්‍රල් සහ ඩීසල් තොග ළඟ තබාගෙන සිටින පුද්ගලයින් අත්අඩංගුවට ගැනීම සඳහා මෙහෙයුමක් දියත් කර තිබෙනවා.\nගෙවුණු පැය 24 තුළ දී පමණක් සිදුකළ වැටලීම්වලින් ඩීසල් ලීටර් 4350ක් සහ පැට්‍රල් ලීටර් 1250ක් සොයාගත් බවයි පොලීසිය සඳහන් කළේ.\nත්‍රිකුණාමලය, පිහිටි ගබඩා සංකීර්ණයේ සිට ලංකා අයිඔසී සමාගම ඉන්ධන බෙදාහැරීම තවදුරටත් සිදුකරමින් පවතිනවා.\nකෙසේ වුවත් එහි කළමනාකාර අධ්‍යක්ෂ මනෝජ් ගුප්තා සඳහන් කළේ අඛණ්ඩව ඉන්ධන බෙදාහැරීමේ ඉදිරි කටයුතු සම්බන්ධයෙන් මේ දක්වා තීරණයක් ගෙන නොමැති බවයි.\nඛනිජ තෙල් නිෂ්පාදනය කරන රටවල සමාගම්වලට ඉන්ධන ආනයන සහ සිල්ලර වෙළෙඳපොළ විවෘත කිරීමට අමාත්‍ය මණ්ඩලයේ අනුමැතිය හිමි වූ බව විදුලි බල සහ බලශක්ති අමාත්‍ය කංචන විජේසේකර ට්වීටර් පණිවුඩයක් නිකුත් කරමින් ප්‍රකාශ කළා.\nඒ අනුව විධිමත් ක්‍රමවේදය අනුගමනය කරමින් තෝරාගනු ලබන තෙල් සමාගම් සමඟ දිගු කාලීනව ගිවිසුම් ගත වී ශ්‍රි ලංකාව සඳහා ඉන්ධන ආනයනය, බෙදාහැරීම හා අලෙවිකිරීමට අදාළ සමාගම් වෙත අවස්ථාව හිමිවනු ඇති.\nමේ අතර එළඹෙන 10 වන දා දක්වා අත්‍යාවශ්‍ය සේවා පමණක් පවත්වාගෙන යාමට කැබිනට් මණ්ඩලය ඊයේ එළඹි තීරණය අනුව අද පෙරවරුවේ දිවයින පුරා පොදු ප්‍රවාහන සේවා අවම මට්ටමක පැවතියා.\nදිවයින පුරා පෞද්ගලික බස්රථ ධාවනය සියයට 10ක් තරම් ඉතා අඩු මට්ටමකට පත්ව ඇති බවයි බස් සංගම් නියෝජිතයින්ද ප්‍රකාශ කළේ.\nඊයේ පැවති විශේෂ මාධ්‍ය හමුවේ දී කැබිනට් ප්‍රකාශක අමාත්‍ය ආචාර්ය බන්දුල ගුණවර්ධන සඳහන් කළේ, වරාය හා නැව්තොට, සෞඛ්‍ය අංශ, අත්‍යාවශ්‍ය ආහාර බෙදා හැරීම, කෘෂිකාර්මික ද්‍රව්‍ය බෙදා හැරීම සංචාරක ක්ශේත්‍රයේ කටයුතු හා අපනයන කටයුතු අවම ඉන්ධන භාවිතයකින් පවත්වාගෙන යා හැකි බවයි.\nසෙසු ආයතන සඳහා නිවසේ සිට වැඩ කිරීමේ ක්‍රමවේදය අද සිට ක්‍රියාත්මක වනවා.\nමීට අමතරව නගරාසන්න පාසල් ලබන මස 10 වන දා තෙක් වසා තැබෙන අතර ග්‍රාමීය පාසල් පවත්වාගෙන යා හැකියි.\nමේ අතර, ජනමාධ්‍ය ආයතන පවත්වාගෙන යාම සඳහා අවශ්‍යකරන ඉන්ධන ලබා ගැනීමට ජනමාධ්‍ය අමාත්‍යාංශයේ ලේකම් අනූෂ පැල්පිට විසින් ඛනිජ තෙල් අමාත්‍යාංශයෙන් ඉල්ලීමක්ද සිදු කර තිබෙනවා.\nඒ ඊයේ ප්‍රකාශයට පත් කළ අත්‍යාවශ්‍ය සේවා ලැයිස්තුවට ජනමාධ්‍ය ආයතන ඇතුළත් නොවන පසුබිමකයි.\nමේ අතර පවතින ඉන්ධන අර්බුධය හේතුවෙන් වෛද්‍යවරු ඇතුළු කාර්යමණ්ඩලය සේවයට වාර්තා නොකිරීම නිසා සියඹලාණ්ඩුව මූලික රෝහලේ කටයුතු වලට බාධා මතුවී ඇති බවයි අප වාර්තාකරු පෙන්වා දුන්නේ.\nඇතැම් ජනාකීර්ණ ප්‍රදේශ ද අද දින පාළු ස්වභාවයක් ගෙන තිබූ බවයි හිරු වාර්තාකරුවන් සඳහන් කළේ.\nමේ අතර, මෙවර යල කන්නයේ අස්වැන්න නෙළීම සඳහා සහ පොහොර ප්‍රවාහන කටයුතු සඳහා ඩීසල් ලීටර් දෙකෝටි දෙලක්ෂ හැත්තැපන් දහසක ප්‍රමාණයක් අවශ්‍ය බව කෘෂිකර්ම අමාත්‍යාංශය නිවේදනයක් නිකුත් කරමින් පවසනවා.\nමෙම මස අවසන් වන විට දිවයිනේ ප්‍රදේශ ගණනාවක අස්වැනු නෙළීම ආරම්භ වන බැවින් අවශ්‍ය ඩීසල් තොග ලබා ගැනීම සඳහා ඉල්ලීමක් සිදු කිරීමටයි කෘෂිකර්ම අමාත්‍යාංශය තීරණය කර ඇත්තේ.",
       "URL": "https://www.hirunews.lk/308402/කළුකඩ-වෙළෙඳපොළේ-පෙට්‍රල්-ලීටරයක්-රුපියල්-1500-ඉක්මවයි",
       "Category": "Local News",
       "Parent URL": "https://www.hirunews.lk/local-news.php?pageID=1062"
}