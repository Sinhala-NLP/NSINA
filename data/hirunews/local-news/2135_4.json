{
       "Source": "hirunews",
       "Timestamp": "Saturday, 20 February 2021 - 12:52",
       "Headline": "ඊයේත් වැඩිම කොරෝනා ආසාදිතයින් කොළඹින්",
       "News Content": "ඊයේ මෙරටින් හමුවූ කොරෝනා ආසාදිතයන් 517 දෙනාගෙන් වැඩිම පිරිසක් එනම් 152 කුම කොළඹ දිස්ත්‍රික්කයෙන් වාර්තාවී තිබෙනවා.\nමේ වනවිට කොළඹ දිස්ත්‍රික්කයෙන් කොරෝනා රෝගීන් 28,592 කු වාර්තාවී ඇති බවයි වසංගත රෝග විද්‍යා අංශය සඳහන් කළේ.\nඊට අමතරව ගම්පහ දිස්ත්‍රික්කයෙන් ඊයේ ආසාදිතයන් 111 දෙනෙකු වාර්තාවී තිබෙනවා.\nමේ අතර, හංවැල්ල පොලිස් ස්ථානයේ රථවාහන අංශයේ නිලධාරියෙකුට කොරෝනා ආසාදනය වී ඇති බවට තහවුරු වීමත් සමඟ ඔහුගේ සමීප ආශ්‍රිතයන් 10 දෙනෙකු ස්වයං නිරෝධායනයට යොමුකර තිබෙනවා.\nකෙසේ වෙතත් පොලීසියේ කටයුතු සාමාන්‍ය පරිදි සිදුකරගෙන යන බවයි එහි ප්‍රකාශකයෙකු හිරු ප්‍රවෘත්ති අංශයට සඳහන් කළේ.\nඑමෙන්ම, බගවන්තලාව ප්‍රදේශයේ පාසලක සිසුවෙකුට සහ සිසුවියකට කොරෝනා ආසාදනය වී ඇති බවට තහවුරු වී තිබෙනවා.\nඑමෙන්ම ඔවුන්ගේ දෙමාපියන්ටත් කොරෝනා ආසාදනය වී ඇති බවයි බගවන්තලාව මහජන සෞඛ්‍ය පරීක්ෂක කාර්යාලය කියා සිටියේ.\nමීට පෙරද එම පාසලේ සිසුවෙකුට කොරෝනා ආසාදනය වී ඇති බවට තහවුරු වී තිබෙනවා.\nකළුතර ප්‍රදේශයේ පිහිටි නිරෝධායන මධ්‍යස්ථානයක සේවකයින් 13 දෙනෙකුටද කොරෝනා ආසාදිත වී ඇති බවයි සෞඛ්‍ය අංශ සඳහන් කළේ.",
       "URL": "https://www.hirunews.lk/263146/ඊයේත්-වැඩිම-කොරෝනා-ආසාදිතයින්-කොළඹින්",
       "Category": "Local News",
       "Parent URL": "https://www.hirunews.lk/local-news.php?pageID=2135"
}