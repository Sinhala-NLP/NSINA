{
       "Source": "hirunews",
       "Timestamp": "Tuesday, 17 January 2023 - 20:43",
       "Headline": "අතිරේක මහෙස්ත්‍රාත්වරියගේ ක්‍රියා කලාපය ගැන පැමිණිල්ලක් (වීඩියෝ)",
       "News Content": "ත්‍රස්තවාදය වැළැක්වීමේ පනත යටතේ අත්අඩංගුවට ගත් අන්තර් විශ්වවිද්‍යාලයීය ශිෂ්‍ය බලමණ්ඩලයේ කැඳවුම්කරු වසන්ත මුදලිගේ ලබන 31 වැනිදා දක්වා තවදුරටත් රක්ෂිත බන්ධනාගාරගත කිරීමට කොළඹ ප්‍රධාන මහේස්ත්‍රාත් ප්‍රසන්න අල්විස් මහතා නියෝග කළා.\nඑදින සැකකරුගේ ඇප ඉල්ලීම පිළිබඳ නියෝගය ප්‍රකාශයට පත් කරන බවයි විනිසුරුවරයා සඳහන් කළේ.\nඑම ඇප ඉල්ලීමට අදාළ ලිඛිත දේශන තිබේනම් ඒවා ලබන 24 වැනිදාට පෙර ගොනුකරන ලෙසත් අදාළ නියෝගයේ සඳහන්.\nත්‍රස්තවාදය වැළැක්වීමේ පනත යටතේ අත්අඩංගුවටගත් අන්තර් විශ්වවිද්‍යාලයීය ශිෂ්‍ය බලමණ්ඩලයේ කැඳවුම්කරු වසන්ත මුදලිගේගේ සම්බන්ධ පැමිණිල්ල අද පළමුව කැඳවනු ලැබුවේ කොළඹ අතිරේක මහේස්ත්‍රාත් තරංගා මහවත්ත මහත්මිය ඉදිරියේයි.\nඑහිදී පැමිණිල්ල වෙනුවෙන් ජ්‍යේෂ්ඨ රජයේ නීතිඥ ෂමින්ද වික්‍රම මහතා සමග පෙනී සිටි ජ්‍යේෂ්ඨ නියෝජ්‍ය සොලිසිටර් ජනරාල් දිලීප පිරිස් මහතා අධිකරණය හමුවේ විශේෂ ඉල්ලීමක් ඉදිරිපත් කළා.\nස්වාමීනි.. මෙම සැකකරුවන් මුලින්ම නොවැම්බර් මස 17 වැනිදා සහ 22 වැනිදා ඔබතුමියගේ නිල මැදිරියට\nඉදිරිපත් කළා. එහිදී ඔබතුමිය කටයුතු කළ ආකාරය සම්බන්ධයෙන් ත්‍රස්ත මර්දන කාර්යාංශයේ අධ්‍යක්ෂ\nජ්‍යේෂ්ට පොලිස් අධිකාරී ප්‍රසන්න ද අල්විස්, ප්‍රධාන පොලිස් පරීක්ෂක කපිල බණ්ඩාර, සහකාර පොලිස්\nඅධිකාරී වසන්ත රත්නායක ඇතුළු 4 දෙනෙකු පොලිස්පතිවරයා වෙත දිවුරුම් ප්‍රකාශ ඉදිරිපත් කර තිබෙනවා.\nඑම දිවුරුම් ප්‍රකාශ පොලිස්පතිවරයා විසින් නීතිපතිවරයා වෙත ඉදිරිපත් කර තිබෙනවා. පොලිස්පතිවරයා\nඉල්ලීමක් කර තිබෙනවා එම දිවුරුම් ප්‍රකාශ ඔබතුමිය සම්බන්ධයෙන් පැමිණිලි කිරීම සඳහා අධිකරණ සේවා\nකොමිසම වෙත යොමු කරන ලෙස. එම නිසා මෙම පැමිණිල්ල ඔබතුමිය විසින් විභාග කිරීම නුසුදුසු බවයි\nමගේ හැඟීම.\nඑම අවස්ථාවේදී විත්තිය වෙනුවෙන් පෙනී සිටි ජනාධිපති නීතිඥ සාලිය පීරිස් මහතා පැමිණිල්ලේ ඉල්ලීමට\nදැඩි විරෝධය පළ කළා.\nස්වාමීනි.. මෙම ඉල්ලීම අනුමත කරන්න බැහැ. නීතිපතිවරයාට නඩුවක් මාරු කිරීමට අවශ්‍ය නම් අපරාධ\nනඩු විධාන සංග්‍රහයේ 47 සහ 48 වගන්ති යටතේ අභියාචනාධිකරණය හමුවේ ඉල්ලීමක් කර එය කළ\nහැකියි. එසේ නොකොට මේ ආකාරයෙන් නඩුවක් මාරු කිරීමට උත්සාහ කිරීම යහපත් පරිචයක් නෙවෙයි. මේක\nඅධිකරණය බියගැන්වීමට දරන උත්සාහයක්. ඒ වගේම අධිකරණයේ ස්වාධීනත්වයට එල්ල කළ බලපෑමක්.\"\nඑම අවස්ථාවේදී කොළඹ අතිරේක මහේස්ත්‍රාත් තරංගා මහවත්ත මහත්මිය දන්වා සිටියේ අදාල දිවුරුම්\nප්‍රකාශ අධිකරණයට ඉදිරිපත් කරන ලෙසයි.\nඑම දිවුරුම් ප්‍රකාශ අධිකරණයට  ඉදිරිපත් කරමින් කරුණු දැක්වූ  ජ්‍යේෂ්ඨ නියෝජ්‍ය සොලිස්ටර් ජනරාල් දිලීප පිරිස් මහතා පැවසුවේ,\nමෙම සැකකරුවන් නොවැම්බර් මස 17 වැනිදා ඔබතුමියගේ නිල මැදිරියට ඉදිරිපත් කළා. එහිදී ඔබතුමිය\nප්‍රකාශයක් කරමින් \"අපි දන්නවා ඔයාලා මේ අරගලය කළේ අපි හැමෝම වෙනුවෙන්. නමුත් ඔයාලා මේ අද\nඅදිකරණයට ඉදිරිපත් කර තිබෙන්නේ ත්‍රස්තවාදය වැළැක්වීමේ පනත යටතේ. ඒ පනතෙන් අපේ අත් බැඳලා\nතියෙන්නේ. ඒ නිසා ඔයාලට ඇප දෙන්න මේ අධිකරණයට බලයක් නැහැ. ඔයාලා තවදුරටත් රැඳවුම් නියෝග\nමත හිටියා නම් ඔයාලාට ඇප ඉල්ලීමක් කරන්නවත් හැකියාවක් ලැබෙන්නේ නැහැ. නමුත් ඔයාලා දැන්\nඅධිකරණයට ඉදිරිපත් කරලා තිබෙන නිසා දැන් ඔයාලට නිසි අධිකරණයකින් ඇප ලබාගැනීමේ හැකියාවක්\nතිබෙනවා. මෙම අධිකරණයට ඇප ලබාදීමේ බලයක් නැති නිසා නඩු විභාගය අවසන් වන තෙක් රක්ෂිත\nබන්ධනාගාර ගත කිරීමට නියෝග කරනවා. ස්වාමීන් වහන්සේගේ අසනීප තත්ත්වය දැන් හොඳයිද? එදා මම\nTID එකට ගිය වෙලාවේ ඉංග්‍රීසි බෙහෙත් බොන්න වැඩි කැමැත්තක් නැහැයි කිව්වානේ. ඔබ වහන්සේට\nසිංහල බෙහෙත් මොනවා හරි ඕනේ නම් කියන්න. අරගල කරන්නත් ඇඟට ශක්තිය තියෙන්න ඕනෙනේ. සස්ටජන්\nඑහෙම බොනවා නම් කියන්න මම අරගෙන දෙන්නම්.. සැකකාර සිරිධම්ම හිමියන්ට පස් පංගුවක් සහ\nසස්ටජන් ලබාදීම සඳහා ඔබතුමිය අධිකරණ නිලධාරීයෙකු වෙත රුපියල් 10,000ක මුදලක් ලබා දී තිබෙනවා.\"\nමෙහිදී මහේස්ත්‍රාත්වරිය විවෘත අධිකරණයේ කියා සිටියේ තමා මෙම ක්‍රියාව සිදු කළේ දෙවන සැකකාර\nසිරිධම්ම හිමි භික්ෂූන් වහන්සේ නමක් ලෙස සලකා මානුෂික චේතනාවකින් යුතුව බවත් තමා එම ප්‍රකාශය\nකළේ ත්‍රස්ත මර්දන කොට්ටාශයේ නිලධාරීන්ගේ ඉදිරිපිට බවයි.\n“මා සඳහන් නොකළ ඇතැම් දේවලුත් එම කරුණු අතර තිබෙනවා. එසේ තිබියදී ප්‍රශ්නයක් ඇති කිරීමට\nඋත්සාහ කිරීම අනුමත කරන්න බැහැ”\nඒ සම්බන්ධයෙන් අධිකරණය හමුවේ කරුණු දැක්වූ  විත්තිය වෙනුවෙන් පෙනී සිටි ජනාධිපති නීතිඥ සාලිය\nපීරිස් මහතා දිවුරුම් ප්‍රකාශ කීපයක් සන්තකයේ තබාගෙන අධිකරණය බියගැන්වීමට දරන උත්සාහය\nඅනුමත කළ නොහැකි බව විවෘත අධිකරණයේ පැවැසුවා.\nසාලිය පීරිස් මහතා නියෝජ්‍ය සොලිසිටර් ජනරාල්වරයාගෙන් ප්‍රශ්න කළේ මෙම දිවුරුම් ප්‍රකාශ\nසම්බන්ධයෙන් අධිකරණ සේවා කොමිසමට පැමිණිලි ඉදිරිපත් කර තිබේ ද යන්නයි.\nනියෝජ්‍ය සොලිසිටර් ජෙනරාල් දිලීප පිරිස් මහතා පැවසුවේ තමා විත්තියේ නීතිඥවරු මතු කරන\nප්‍රශ්නවලට පිළිතුරු දීමට බැඳී නොසිටින බවයි.\nඉන් පසුව එම ප්‍රශ්නයම මහේස්ත්‍රාත්වරිය විසින් නියෝජ්‍ය සොලිසිටර් ජනරාල්වරයා වෙත යොමු කළා.\nඊට පිළිතුරු දෙමින් නියෝජ්‍ය සොලිසිටර් ජනරාල්වරයා  සඳහන් කළේ එම දිවුරුම් ප්‍රකාශ සම්බන්ධයෙන්\nඅද දින හෝ හෙට පැමිණිලි ඉදිරිපත් කිරීමට අපේක්ෂා කරන බවයි.\nඑහිදී පැමිණිල්ල වෙනුවෙන් පෙනී සිටි ජ්‍යේෂ්ඨ නියෝජ්‍ය සොලිස්ටර් ජනරාල් දිලීප පීරිස් සහ ජ්‍යේෂ්ඨ\nරජයේ නීතිඥ ෂමින්ද වික්‍රම යන මහත්වරුන් සහ විත්තිය වෙනුවෙන් පෙනී සිටි ජනාධිපති නීතිඥ සාලිය\nපීරිස් හා ගුණරත්න වන්නිනායක යන මහත්තුරු අතර උණුසුම් වචන හුවමාරුවක් සිදුවුණා.\nඉදිරිපත්වූ සියලු කරුණු සලකා බැලූ කොළඹ අතිරේක මහේස්ත්‍රාත්වරිය තීන්දු කළේ අදාළ පැමිණිල්ල\nකොළඹ ප්‍රධාන මහේස්ත්‍රාත්වරයා හමුවට යොමු කිරීමටයි.\nඒ අනුව අදාළ පැමිණිල්ල කොළඹ ප්‍රධාන මහේස්ත්‍රාත් ප්‍රසන්න අල්විස් මහතා හමුවේ කැඳවනු ලැබුවා.\nඉදිරිපත් වූ කරුණු සලකා බැලූ ප්‍රධාන මහේස්ත්‍රාත්වරයා සඳහන් කළේ වසන්ත මුදලිගේ සම්බන්ධයෙන් වූ ඇප පිළිබඳ නියෝගය ලබන 31 වැනිදා ප්‍රකාශයට පත් කරන බවයි.\nඑම ඉල්ලීමට අදාළ ලිඛිත දේශන තිබේනම් ඒවා ලබන 24 වැනිදා ගොනු කරන ලෙසත් ප්‍රධාන මහේස්ත්‍රාත්වරයා නියෝග කළා.\nඒ අනුව වසන්ත මුදලිගේ ලබන 31 වැනිදා දක්වා රක්ෂිත බන්ධනාගාර ගත කෙරුණා.",
       "URL": "https://www.hirunews.lk/325287/අතිරේක-මහෙස්ත්‍රාත්වරියගේ-ක්‍රියා-කලාපය-ගැන-පැමිණිල්ලක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=595"
}