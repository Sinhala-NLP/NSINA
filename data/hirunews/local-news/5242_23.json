{
       "Source": "hirunews",
       "Timestamp": "Saturday, 19 December 2015 - 16:43",
       "Headline": "වර්ෂාව සමග ජලාශ රැසක වාන් දොරටු විවෘත වෙයි",
       "News Content": "පවතින වැසි සහිත කාලගුණික තත්වය හේතුවෙන් ජලාශ කිහිපයක වාන් දොරටු තවදුරටත් විවෘතව පවතිනවා.\nආපදා කළමණාකරණ මධ්‍යස්ථානය සඳහන් කලේ මින්නේරිය / කවුඩුල්ල / රාජාංගණය / තබ්බෝව / දැදුරුඔය / මුරුතවෙල / උඩවලව සහ ලුණුගම්වෙහෙර ජලාශවල වාන් දොරටු විවෘත කර ඇති බවයි.\nමේ හේතුවෙන් පහළ ජලධාරා ප්‍රදේශවල ජනතාව සැලකිලිමත්වීමේ අවශ්‍යතාව ද ඔවුන් අවධාරණය කලා.\nමේ අතර පවතින වැසි සහ ජල ගැලීම් තත්වය සමග පුත්තලම දිස්ත්‍රික්කයේ පුද්ගලයන් 900 කට වැඩි පිරිසක් පීඩාවට පත්ව සිටිනවා.\nඅනෙක් දිස්ත්‍රික්වලින් කිසිදු ආපදා තත්වයක් වාර්තාවී නොමැති වුව ද වැසි තත්වයත් සමග සැලකිලිමත් වීමේ අවශ්‍යතාව ද ආපදා කළමණාකරණ මධ්‍යස්ථානය පෙන්වා දෙනවා.\nමේ අතර කාලගුණ විද්‍යා දෙපාර්තමේන්තුව සඳහන් කලේ උතුර / නැගෙනහිර සහ ඌව පළාතේ මෙන්ම හම්බන්තොට දිස්ත්‍රික්කයේ විටින් විට වැසි හෝ ගිගුරුම් සහිත වැසි ඇතිවන බවයි.\nප්‍රදේශ රැසකට පස්වරු 2 න් පසු ගිගුරුම් සහිත වැසි වර්ධනය වන බව ද දෙපාර්තමේන්තුව නිවේදනය කලා.",
       "URL": "https://www.hirunews.lk/122410/වර්ෂාව-සමග-ජලාශ-රැසක-වාන්-දොරටු-විවෘත-වෙයි",
       "Category": "Local News",
       "Parent URL": "https://www.hirunews.lk/local-news.php?pageID=5242"
}