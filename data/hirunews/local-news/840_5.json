{
       "Source": "hirunews",
       "Timestamp": "Tuesday, 27 September 2022 - 20:26",
       "Headline": "තොටළඟ හදිසි ගින්නක් - විපතට පත්වූවන්ට කඩිනමින් සහන දෙන්න - ජනපති (වීඩියෝ)",
       "News Content": "තොටළඟ - කජීමාවත්තේ හදිසි ගින්නක් හටගෙන තිබෙනවා.\nමෙම ගින්න හටගෙන ඇත්තේ මෝදර කජීමා වත්තේ හි පිහිටා ඇති අනවසර නිවාස සංකීර්ණයේ වන අතර, ගින්න අද (27) රාත්‍රී 7.30ට පමණ හටගෙන ඇති බවයි වාර්තා වන්නේ.\nමේ වනවිට ගින්න මැඩපැවැත්වීමට ගිනි නිවන රථ 10ක් අදාළ ස්ථානයට පිටත් කර හැර ඇති බව ගිනි නිවන රථ දෙපාර්තමේන්තුව ප්‍රකාශ කළා.\nමෙම ගින්න ඇතිවීමට මෙතෙක් හේතුව අනාවරණ වී නොමැති අතර, නිවාස 25කට පමණ දැඩි හානි සිදු වී තිබෙනවා.\nසිද්ධිය සම්බන්ධයෙන් පොලිසිය වැඩිදුර විමර්ශන සිදු කරනවා.\nමේ අතර කජීමාවත්ත මහල් නිවාස සංකීර්ණයේ අද පස්වරුවේ ඇති වූ ගින්න හේතුවෙන් පීඩාවට පත්ව සිටින සියලුම නේවාසිකයින්ට වහාම අවශ්‍ය සහන සැපයීමට පියවර ගන්නා ලෙස ජපානයේ නිල සංචාරයක නිරතව සිටින ජනාධිපති රනිල් වික්‍රමසිංහ විසින් ජනාධිපති ලේකම් සමන් ඒකනායකට උපදෙස් ලබා දී තිබෙනවා.\nමේ සම්බන්ධයෙන් වහාම මැදිහත් වී කොළඹ දිස්ත්‍රික් ලේකම්වරයා, ත්‍රිවිධ හමුදාව, ගිනි නිවන හමුදාව, සෞඛ්‍ය අංශ, නාගරික සංවර්ධන අධිකාරිය සහ අනෙකුත් අදාළ සියලූම රාජ්‍ය ආයතන සමඟ සම්බන්ධීකරණයන් වහාම සිදුකොට අද රාත්‍රියේ සිටම එම මහල් නිවාස සංකීර්ණයේ පදිංචිව සිටි පුද්ගලයින්ගේ අවශ්‍යතාවයන් සොයා බලා ඒ වෙනුවෙන් කඩිනම් පහසුකම් සලසන ලෙසටයි ජනාධිපතිවරයා වැඩිදුරටත් උපදෙස් ලබා දී ඇත්තේ.\nඒ අනුව එම සියලුම අංශ මේ වනවිටත් ගිනි නිවීමට අවශ්‍ය උපරිම මැදිහත්වීම ලබාදීමටත් අනෙකුත් අවශ්‍ය සියලු පහසුකම් කඩිනමින් සැපයීමටත් පියවර ගෙන තිබෙනවා.\nවිශේෂයෙන් මේ තත්ත්වය මත දැඩි අපහසුතාවට පත්වන මව්වරුන්ට, කාන්තාවන්ට සහ දරුවන්ට අවශ්‍ය පහසුකම් පිළිබඳවත් සොයා බලන ලෙසයි ජනාධිපතිවරයා අදාළ අංශ වෙත දැනුම්දී ඇත්තේ.",
       "URL": "https://www.hirunews.lk/316474/තොටළඟ-හදිසි-ගින්නක්-විපතට-පත්වූවන්ට-කඩිනමින්-සහන-දෙන්න-ජනපති-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=840"
}