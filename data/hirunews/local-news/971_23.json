{
       "Source": "hirunews",
       "Timestamp": "Tuesday, 02 August 2022 - 16:28",
       "Headline": "උඩරට විවාහ සංශෝධිත පනත් කෙටුම්පතට ලැබුණු කැබිනට් අනුමැතිය",
       "News Content": "උඩරට විවාහ සහ දික්කසාද පනතේ සංශෝධන සහිත පනත් කෙටුම්පත රජයේ ගැසට් පත්‍රයේ පළකිරීමට සහ අනුමැතිය පිණිස පාර්ලිමේන්තුවට ඉදිරිපත් කිරීමට අමාත්‍ය මණ්ඩල අනුමැතිය ලබාදී තිබෙනවා.\nඊයේ (01) පැවති කැබිනට් මණ්ඩල රැස්වීමේදී අධිකරණ, බන්ධනාගාර කටයුතු හා ආණුඩුක්‍රම ව්‍යවස්ථා ප්‍රතිසංකරණ අමාත්‍ය විජේදාස රාජපක්ෂ විසින් මෙම යෝජනාව ඉදිරිපත් කර තිබෙනවා.\nබාලවයස්කාර දරුවෙකුගේ විවාහය සඳහා දෙමාපියන්ගේ කැමැත්ත අවශ්‍ය බවට වන උඩරට විවාහ සහ දික්කසාද පනතේ II කොටස අවලංගු කිරීම සහ එහි ඇති අනනුකූලතාවන් ඉවත් කිරීම පිණිස ව්‍යවස්ථා කෙටුම්පත් කිරීම සඳහා 2021-10-26 දින පැවති අමාත්‍ය මණ්ඩල රැස්වීමේදී අනුමැතිය ලබාදී තිබුණා.\nඒ අනුව, නීති කෙටුම්පත් සම්පාදක විසින් සකස් කරනු ලැබ ඇති පනත් කෙටුම්පත සඳහා නීතිපතිගේ නිෂ්කාශනය ලැබී තිබෙනවා.",
       "URL": "https://www.hirunews.lk/311677/උඩරට-විවාහ-සංශෝධිත-පනත්-කෙටුම්පතට-ලැබුණු-කැබිනට්-අනුමැතිය",
       "Category": "Local News",
       "Parent URL": "https://www.hirunews.lk/local-news.php?pageID=971"
}