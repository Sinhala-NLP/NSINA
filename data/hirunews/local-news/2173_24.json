{
       "Source": "hirunews",
       "Timestamp": "Tuesday, 02 February 2021 - 12:56",
       "Headline": "නිසි වෙළඳපොලක් නොමැති වීම හේතුවෙන් ගම්මිරිස් වගාකරුවන් දැඩි පීඩාවට (වීඩියෝ )",
       "News Content": "මෙරට සුළු අපනයන බෝග වගාවන් අතරින් ප්‍රමුඛස්ථානයක් ගන්නා ගම්මිරිස් වගාවෙන් මීට ටික කලකට පෙර අත මිට සරු කරගන්නට ගොවීන්ට හැකි වුණේ, ඒ සඳහා නිසි මිලක් ලැබීම නිසයි.\nනමුත් පසුගිය කාලය පුරා පැවැති කොවිඩ් වසංගත තත්ත්වයත් සමඟ ගම්මිරිස් සඳහා වෙළඳපොලක් නොමැතිව වගාකරුවන් දැඩි පීඩාවට පත්වුණා.\nමේ වන විට යළිත් ගම්මිරිස් වගාවේ ඵල නෙලන්නට කාලය එළැඹ ඇතත් ගම්මිරිස් ගොවීන් පීඩාවට පත්ව සිටින්නේ වෙළඳපොලේ ගම්මිරිස් මිල පහළ යාම\nහේතුවෙන්.\nගොවීන් පෙන්වා දෙන්නේ සිය වගාවන් නඩත්තු කිරීමට පවා නොහැකි තත්ත්වයක් මේ හරහා උද්ගතව ඇති බවයි.\nවෙළඳපොලක් නොමැතිව පීඩාවට පත්ව සිටින ගොවීන් කබලෙන් ලිපට වැටී ඇත්තේ සිය වගාවට දිලීර රෝගයක්ද ව්‍යාප්ත වීම හේතුවෙන්.\nමේ නිසා දැනට සරුවට වැඩී ඇති ගම්මිරිස් වගාව ද විනාශ වෙමින් පවතින බව ගොවීන් පවසනවා.\nනිසි මිලක් නොමැති වීමෙන් මෙන්ම වගාවන් විනාශ වීමෙන් පීඩාවට පත්ව සිටින ගොවීන් රජයේ බලධාරීන්ගෙන් ඉල්ලා සිටින්නේ ගම්මිරිස් සඳහා නිසි වෙළඳපොලක් ලබා දී තමන් මෙම පීඩාවෙන් මුදා ගන්නා ලෙසයි.",
       "URL": "https://www.hirunews.lk/261431/නිසි-වෙළඳපොලක්-නොමැති-වීම-හේතුවෙන්-ගම්මිරිස්-වගාකරුවන්-දැඩි-පීඩාවට-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2173"
}