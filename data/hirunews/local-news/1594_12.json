{
       "Source": "hirunews",
       "Timestamp": "Sunday, 31 October 2021 - 7:43",
       "Headline": "සහල් සහ සීනි මිල තවදුරටත් ඉහළට - තවත් ආනයනික සහල් තොගයක් අද දිවයිනට (වීඩියෝ)",
       "News Content": "අද සහ හෙට ඉන්දියානු සහල් රැගෙන තවත් නෞකා දෙකක් මෙරටට ළඟාවීමට නියමිතයි.\nඊයේ දිනයේද ඉන්දියාවේ සිට සහල් නෞකාවක් දිවයිනට ළඟා වූ අතර, මියන්මාරයෙන් සහල් මෙට්‍රික් ටොන් එක්ලක්ෂ පනස්දහසක් සහ පාකිස්තානයෙන් මෙට්‍රික් ටොන් පනස්දහසක්ද ඉදිරියේදී මෙරටට ආනයනය කෙරෙනු ඇති.\nවෙළෙඳපොලේ සහල් සහ සීනි මිල තවදුරටත් ඉහළ ගොස් තිබෙනවා. මේවන විට පිටකොටුව සහල් තොග වෙළෙඳපොලේ නාඩු කිලෝවක් රුපියල් 130ක්ල සම්බා කිලෝවක් රුපියල් 150ක් සහ කීරි සම්බා කිලෝවක් රුපියල් 220ක් වැනි ඉහළ මිලකටයි අලෙවිවන්නේ.\n​පසුගිය අගෝස්තු හා සැප්තැම්බර් මාස වලදී සහල්මිල අධික ලෙස ඉහළ යාමත් සමඟ රජය සහල් සඳහා පාලන මිලක් පවනවු ලැබුවා.\nඒ කීරි සම්බා කිලෝවක් සඳහා රුපියල් 125ක්, සම්බා කිලෝවක් සඳහා රුපියල් 103ක්, නාඩු සහල් කිලෝවක් සඳහා රුපියල් 98ක් වශයෙන්.\nකෙසේ වෙතත් ඉන් පසු වෙළෙඳපොලේ සහල් හිඟයක් නිර්මාණය වු අතර පසුව රජය සහල් පාලන මිල ඉවත් කළා.\nඒ සමඟම මහා පරිමාණ වී මෝල් හිමියන්ද සහල් මිල ඉහළ දැමුවේ කීරි සම්බා කිලෝවක් රුපියල් 165ක්, සම්බා සහල් කිලෝවක් රුපියල් 140ක් සහ නාඩු සහල් කිලෝවක් රුපියල් 115ක් වශයෙන්.\nකෙසේ වෙතත් මේ වන විට වෙළෙඳපොලේ මේ වන විට සහල් මිල තවදුටත් ඉහළ ගොස් තිබෙනවා.\nඒ අනුව පිටකොටුව සහල් තොග වෙළෙඳපොලේ කීරි සම්බා කිලෝවක් රුපියල් 220ක්,  සම්බා කිලෝවක් රුපියල් 150ක් සහ නාඩු කිලෝවක් රුපියල් 140ක් වැනි ඉහළ මිලකටයි අලෙවි වන්නේ.\nඒ අනුව සිල්ලර වෙළෙඳපොලේද සහල් මිල අධික ලෙස ඉහළ ගොස් තිබෙනවා.\nසහල් මිල පාලනය කිරීමේ පියවරක් ලෙස රජය ඉන්දියාවෙන් සහල් මෙට්‍රික්ටොක් 100,000ක් කොටස් වශයෙන් ආනයනය කිරීමට කටයුතු කළ අතර මේවන විට එම නාඩු සහල් සතොස මාර්ගයෙන් කිලෝවක් රුපියල් 98ක මිලකට අලෙවි වනවා.\nකෙසේ වෙතත් එහිදී පාරිභෝගිකින්ට ලබා දෙනු ලබන්නේ එකවරකට සහල් කිලෝ 5ක් පමණයි.\nමේ අතර ඉන්දියවෙන් ආනයනය කළ තවත් සහල් තොගයක් රැගත් නෞකාවක් ඊයේ කොළඹ වරායට ළඟා වුණා. අද සහ හෙට ද ඉන්දියාවෙන් සහල් රැගෙන තවත් නෞකා දෙකක් මෙරටට පැමිණීමට නියමිතයි.\nඑම සහල් ලබන සතියේ සිට සමූපකාර මෙන්ම සුපිරි වෙළෙඳ සැල් හරහා ලබා දීමටයි වෙළෙඳ අමාත්‍යංශය සැළසුම්කර ඇත්තේ. සහල් හිඟයට පිළියමක් ලෙස තවත් රටවල් දෙකකින් ඉදිරියේදී සහල් ආනයනය කිරීමට රජය පියවර ගෙන තිබෙනවා.\nඒ මියන්මාරයෙන් සහල් මෙට්‍රික්ටොන් 150,000ක් සහ පාකිස්ථානයෙන් සහල් මෙට්‍රික්ටොන් 50,000ක් වශයෙන්. එමෙන්ම, මේ වනවිට වෙළඳපොලේ සීනි හිඟයක් ද වාර්තා වනවා.\nපාරිභෝගිකයන් සහ වෙළඳසැල් හිමියන් පවසන්නේ වෙළඳපොලේ සහල් මිලද දිනෙන් දින ඉහල යමින් පවතින බවයි. මේ අතර වෙළෙඳපොලේ සිනි මිලද අධික ලෙස ඉහළ ගොස් තිබෙනවා.\nසුදු සීනි කිලෝග්‍රෑමයක් සඳහා රුපියල් 122ක් සහ දුඹුරු සීනි කිලෝග්‍රෑමයක් සඳහා රුපියල් 125ක උපරිම සිල්ලර මිලක් ද පනවා ඇති පසුබිමකයි සීනි මිල ඉහළ ගොස් ඇත්තේ.\nකෙසේ වෙතත් මේවන විටත් කොළඹ වරාය තුළ මුදා නොගත් සිනි බහාලුම් 200ක් පමණ පවතිනවා. සිනි ආනයනයකරුවන් පවසන්නේ වෙළෙඳපොලේ පවතින සීනි අර්බුදය නිමා කිරීම සඳහා අවශ්‍ය ඩොලර් මෙතෙක් ලැබී නොමැති බවයි.\nමේ අතර හිඟයකින් තොරව වෙළඳසැල් වෙත භාණ්ඩ සැපයීමට රජය මගින් අවශ්‍ය පියවර ගත යුතු බව සමස්ත ලංකා අත්‍යවශ්‍ය ආහාර ද්‍රව්‍ය තොග හා සිල්ලර වෙළඳ ව්‍යාපාරිකයන්ගේ සංගමය පවසනවා.\nමේ අතර ඊයේ දිනයේදීත් දඹුල්ල, කුරුණෑගල ඇතුළු ප්‍රදේශ කිහිපයක ගොඩනැගිලි ද්‍රව්‍ය අලෙවි සැල් අසල දිගු පෝලීම් නිරීක්ෂණය වුණා. ඒ එම අලෙවි සැල් වෙත සිමෙන්ති තොග ලැබෙන බවට ප්‍රචාරය වීමත් සමගයි.\nඑමෙන්ම, කුරුණෑගල ප්‍රදේශයේ පෙදරේරුවෙකු සිය ඉදිකිරීම් සඳහා යොදා ගැනෙන උපකරණ රැගෙන ඊයේ කුරුණෑගල නගර මධ්‍යයේ උපවාසයක් ආරම්භ කළා. ඒ, සිමෙන්ති සහ ටයිල් මිල අඩු කරන ලෙස රජයට බල කරමින්.\nමේ අතර මැනිං තොග වෙළෙඳපොලේ එලවළු තොග මිල ගණන්ද ඉහළ ගොස් තිබෙනවා.",
       "URL": "https://www.hirunews.lk/286562/සහල්-සහ-සීනි-මිල-තවදුරටත්-ඉහළට-තවත්-ආනයනික-සහල්-තොගයක්-අද-දිවයිනට-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1594"
}