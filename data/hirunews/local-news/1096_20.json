{
       "Source": "hirunews",
       "Timestamp": "Tuesday, 14 June 2022 - 10:27",
       "Headline": "සිකුරාදා රජයේ නිවාඩු දිනයක් ලෙස ප්‍රකාශයට පත් කෙරේ (වීඩියෝ)",
       "News Content": "ඉන්ධන අර්බුදයත් සමග මෙම සතියේ සිට සෑම සිකුරාදා දිනයක්ම රජයේ නිවාඩු දියක් ලෙස ප්‍රකාශයට පත් කිරීමට කැබිනට් අනුමැතිය හිමිව තිබෙනවා.\nකෙසේ වෙතත්, අධ්‍යාපන, සෞඛ්‍ය, ජලය, විදුලිය, ප්‍රවාහන, වරාය සහ ආරක්ෂක සේවාවන්ට මෙය අදාළ නොවන බවයි විෂය භාර අමාත්‍ය දිනේෂ් ගුණවර්ධන සඳහන් කළේ.\nඉදිරි මාස 3 ක කාලය සඳහා මෙය බලපැවැත්වෙන අතර, මෙම වැඩපිලිවෙල ක්‍රියාත්මක කිරීමට අදාළ චක්‍රලේඛය රාජ්‍ය පරිපාලන ලේකම්වරයා කඩිනමින් නිකුත් කිරීමට නියමිතයි.\nමෙලෙස කාර්යාල වසා දමනු ලබන දිනය තුල අතිකාල හෝ නිවාඩු දින වැටුප් ලබා ගැනීම සඳහා සලකා බැලීම ද සිදුනොකරනු ඇති.\nඑසේම, රාජ්‍ය හා අර්ධ රාජ්‍ය ආයතනවල සේවා මුර ක්‍රමය යටතේ නිලධාරින් රාජකාරි සිදුකරනු ලබන්නේ නම් එම කාර්යාලවලට සිකුරාදා නිවාඩු ලබාදීමේ ක්‍රමවේදය වලංගු නොවන බව රාජ්‍ය පරිපාල අමාත්‍යාංශය සඳහන් කළා.\nමෙලෙස කාර්යාල වසා දමන සිකුරාදා දිනයේදී රාජ්‍ය සේවකයින් ගෙවතු වගා හෝ කෙටි කාලීන ආහාර බෝග නිෂ්පාදනයට යෙදෙන ලෙස දිරිමත් කිරීමට ද වැඩසටහනක් සකස් කර ඇති බවයි අමාත්‍ය දිනේෂ් ගුණවර්ධන කියා සිටියේ.\nමේ අතර, ජ්‍යෙෂ්ඨත්වය සහ විශ්‍රාම වැටුපට අගතියක් නොවන පරිදි රාජ්‍ය සේවකයින් විදේශ රැකියාවල නියුක්ත කිරීම සඳහා පවතින විධිවිධාන සංශෝධනය කරමින් නව චක්‍රලේඛය නිකුත් කිරීමට ද අමාත්‍ය මණ්ඩලය අනුමැතිය ලබාදී තිබෙනවා.\nරාජ්‍ය පරිපාලන අමාත්‍ය දිනේෂ් ගුණවර්ධන විසින් අදාළ යෝජනාව ඉදිරිපත් කර ඇති අතර එහි දැක්වෙන්නේ විශ්‍රාම වැටුපට සහ ජ්‍යෙෂ්ඨත්වයට බලපෑමක් සිදුවීම හේතුවෙන් ඇතැම් රාජ්‍ය සේවකයින් විදේශ රැකියාවලට නියුක්ත වීමේ උනන්දුවක් නොමැති බවයි.\nඒ අනුව අදාළ සංශෝධන එක් කරමින් නව චක්‍රලේඛය ඉදිරියේදී නිකුත් කරන බවයි අමාත්‍යවරයා කියා සිටියේ.",
       "URL": "https://www.hirunews.lk/307082/සිකුරාදා-රජයේ-නිවාඩු-දිනයක්-ලෙස-ප්‍රකාශයට-පත්-කෙරේ-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1096"
}