{
       "Source": "hirunews",
       "Timestamp": "Friday, 18 February 2022 - 16:42",
       "Headline": "පුපුරපු ගෑස් ගැන විසඳුම් සොයා වින්දිතයින් CID වෙත",
       "News Content": "මීට මාස එකහමාරකට පමණ පෙර නිවසෙහි සිදු වූ ගෑස් ආශ්‍රිත පිපිරීමකින් අනතුරට ලක් ව පිළිස්සුම් තුවාල ලැබූ සිය බිරිඳ වෙනුවෙන් සහ සෙසු ගෑස් පිළිබඳ අනතුරු ගැන මෙතෙක් නිසි නඩු විභාගයක් නොපැවැත්වීම සම්බන්ධයෙන් අදාළ ලියකියවිලි භාරදීම සඳහා සිදුවීම්වලට පාදක වූ වින්දිතයින් අද (18) කොළඹ අපරාධ පරීක්ෂණ දෙපාර්තමේන්තුව වෙත පැමිණියා.\nලිට්‍රෝ ගෑස් සමාගම විසින් මෙම සිදුවීම් සියල්ලටම වගකිව යුතු බව ප්‍රකාශ කළ වින්දිතයින් පැවසූවේ, අදාළ සිදුවීම් සම්බන්ධයෙන් නිසි විමර්ශනයක් ඉල්ලා තමන් ඇතුළු පිරිස අධිකරණයේ ද නඩු ගොනු කර ඇති බවයි.\nඑබැවින් අදාළ ගෑස් සමාගම වහාම මේ මොහොතේ සිට පියවර ගත යුත්තේ අදාළ වින්දිතයින්ගේ ගැටලුවලට සාවධානව කන් දී, ඒ සඳහා නිසි විසඳුම් ප්‍රායෝගික මට්ටමින් ලබා දීමට ක්‍රියා කිරීම බව ද වින්දිතයින් පෙන්වා දෙනවා.\nමෙම කටයුත්ත අසාර්ථක වුවහොත්, යළි අධිකරණය වෙත යාමට ද, ලබන මාසයේ පැවැත්වෙන ජිනීවා සමුළුව වෙත මෙම අවනඩුව ගැන ලිපියක් යොමු කිරීමට ද තමන් ඇතුළු කණ්ඩායම බලාපොරොත්තු වන බවයි ඔවුන් වැඩිදුරටත් සඳහන් කළේ.\nසමස්ත ලංකා පාරිභෝගික එකමුතුවේ උප සභාපති සම්පත් රාජිත කියා සිටියේ, වත්මන් ආණ්ඩුව අදාළ ගැටලු සම්බන්ධයෙන් කිසිදු ආකාරයකින් වගකීමක් නොමැත්තා සේ හැසිරෙන බවයි.\nමෙම ඛේදනීය පසුබිම තුළ වන්දිතයින්ට කිසිදු ආකාරයකින් සහනයක් ලබාදීමට හෝ ආණ්ඩුව කටයුතු කර නොමැති බව ද වින්දිතයින් පැවසුවා.",
       "URL": "https://www.hirunews.lk/297368/පුපුරපු-ගෑස්-ගැන-විසඳුම්-සොයා-වින්දිතයින්-cid-වෙත",
       "Category": "Local News",
       "Parent URL": "https://www.hirunews.lk/local-news.php?pageID=1349"
}