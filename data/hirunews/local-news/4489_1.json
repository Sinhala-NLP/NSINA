{
       "Source": "hirunews",
       "Timestamp": "Thursday, 01 June 2017 - 14:09",
       "Headline": "ගුවන් නියමු මැදිරියට ඇතුලූ වූ ශ්‍රී ලාංකිකයා මානසික ආබාධයකින් පෙළෙන්නෙකු බව හෙළිවේ (ඡායාරූප)",
       "News Content": "ඕස්ට්‍රේලියාවේ සිට මලයාසියාව බලා පියාසර කරමින් සිටියදී නියමු කුටියට ඇතුලූවීමට උත්සාහ කළ ශ්‍රී ලාංකික තරුණයා මානසික රෝගියෙකු බවට හෙළිවී තිබෙනවා.\nවික්ටෝරියා ප්‍රාන්තයේ ප්‍රධාන පොලිස් කොමසාරිස් ඈෂ්ටන් විදෙස් මාධ්‍ය වෙත ප්‍රකාශ කර ඇත්තේ මොහු ඊයේ දිනයේදී මෙල්බර්න් නගරයේ පිහිටි මානසික රෝහලකින් ප්‍රතිකාර ගෙන ඇති බවයි.\nඕස්ට්‍රේලියාවේ සිට මලයාසියාව බලා පියාසර කරමින් තිබූ මලයාසියානු ගුවන් සමාගමට අයත් එම්.එච්. 128 ගුවන් යානයේ සිටි මොහු මෙලෙස නියමු කුටියට ඇතුලූවීමට උත්සාහ කර තිබුණේ තමන් සතුව බෝම්බයක් ඇති බවට යානයේ මගීන් බියවද්දමින්.\nපසුව ගුවන් යානය මෙල්බර්න් දක්වා යළි පැමිණි අතර, එහිදී මොහු අත්අඩංගුවට ගැනුනා.\n25 හැවිරිදි මෙම තරුණයා ඕස්ට්‍රේලියානු පුරවැසියෙකු බවට මුලින් වාර්තාවූ නමුත් මොහු තාවකාලික වීසා මත  ඕස්ට්‍රේලියාවේ රැඳී සිටින්නෙකු බවටයි මේ වනවිට හෙළිවී ඇත්තේ.\nමනෝද් මාර්ක් නම් මෙම පුද්ගලයා ඔස්ට්‍රේලියාවේ රැඳී සිටිමින් සුපවේදියකු ලෙස අධ්‍යාපනය ලබා ඇතැයි අනාවරණ වී තිබෙනවා.\nඔහුට එරෙහිව ගුවන් ගමන් අපරාධ සම්බන්ධ පනත යටතේ නීතිමය පියවර ගන්නා බව ද සඳහන්.\nඑමෙන්ම විදෙස් මාධ්‍ය අනාවරණ කර ඇත්තේ මෙම ලාංකිකයාගේ ෆේස්බුක් ගිණුම පරීක්ෂා කිරීමේදී ඔහු සෙල්ෆි ගැනීමට ඉතා දැඩි කැමැත්තකින් පසුවන්නෙකු වන අතර අමරිකානු රුප් ගායක Tupac Shakur ගේ රසිකයෙකු බව ද හෙළිවී ඇති බවයි.",
       "URL": "https://www.hirunews.lk/162600/ගුවන්-නියමු-මැදිරියට-ඇතුලූ-වූ-ශ්‍රී-ලාංකිකයා-මානසික-ආබාධයකින්-පෙළෙන්නෙකු-බව-හෙළිවේ-ඡායාරූප",
       "Category": "Local News",
       "Parent URL": "https://www.hirunews.lk/local-news.php?pageID=4489"
}