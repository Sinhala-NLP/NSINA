{
       "Source": "hirunews",
       "Timestamp": "Saturday, 02 July 2022 - 13:32",
       "Headline": "මෝදිගේ කතාවට G7 නායක පැසසුම්",
       "News Content": "මෙවර G7 රාජ්‍ය නායක සමුළුවේදී බොහෝ දෙනාගේ අවධානයට පාත්‍ර වීමට ඉන්දීය අග්‍රාමාත්‍ය නරේන්ද්‍ර මෝදිට හැකි වුණා.\nඒ ඉන්දීය අග්‍රාමාත්‍යවරයා සමුළුව අමතා සිදු කළ කතාවේ අන්තර්ගතය හේතුවෙන්.\nජර්මනියේ දී පැවති සමුළුවේ දී වඩා වැදගත් තැනක් හිමි වුණේ ලොව ම මුහුණ දෙන බලශක්ති අර්බුදය සහ රුසියා - යුක්රේන යුද්ධය සම්බන්ධයෙනුයි.\nනමුත් ඉන්දීය අග්‍රාමාත්‍ය නරේන්ද්‍ර මෝදි මෙම විෂයන් දෙක ම ආමන්ත්‍රණය කරමින් ඉතා ම ආකර්ෂණීය සහ ප්‍රායෝගික දේශනයක් පවත්වනු ලැබුවා.\nගෲප් ඔෆ් සෙවන් (G7) යනු කැනඩාව, ප්‍රංශය, ජර්මනිය, ඉතාලිය, ජපානය, එක්සත් රාජධානිය සහ එක්සත් ජනපදය යන රටවල් වලින් සමන්විත ලොව බලවත් ම අන්තර්-රාජ්‍ය දේශපාලන කණ්ඩායමයි.\nසමුලුවේ දේශගුණික, බලශක්ති සහ සෞඛ්‍ය සම්බන්ධ සැසිවාරයේ දී අදහස් දක්වමින් ඉන්දීය අගමැතිවරයා අවධාරණය කරන ලද්දේ ඉන්දියාවේ ප්‍රධාන ක්ෂේත්‍රය ලෙස මතු වී ඇති ‘පිරිසිදු බලශක්ති’ ක්ෂේත්‍රෙය් සංවර්ධිත ආර්ථිකයන් ආයෝජනය කළ යුතු බවයි.\nඑසේ ම ලොව දුප්පතුන්ට ද බලශක්තියට සමාන අයිතියක් ඇති බවත් අගමැතිවරයා මෙහි දී අවධාරණය කරනු ලැබුවා.\nඑහි දී ඉන්දීය අග්‍රාමාත්‍යවරයා කියා සිටියේ, \"අවාසනාවකට මෙන්, ලෝකයේ සංවර්ධන ඉලක්ක සහ පාරිසරික ආරක්ෂාව අතර මූලික ගැටුමක් පවතින බව විශ්වාස කෙරෙනවා. දුප්පත් රටවල් සහ දුප්පත් මිනිසුන් පරිසරයට වැඩි හානියක් කරන බවට තවත් වැරදි මතයක් ද තිබෙනවා. නමුත් වසර දහස් ගණනක ඉන්දියාවේ ඉතිහාසය මෙම මතය සම්පූර්ණයෙන්ම ප්‍රතික්ෂේප කරනවා. පුරාණ ඉන්දියාව ඉමහත් සමෘද්ධිමත් කාලයක් දැක ඇත; නමුත් අපි සියවස් ගණනාවක් වහල්භාවය ද ඉවසා සිටියා, දැන් නිදහස් ඉන්දියාව මුළු ලෝකයේ ම වේගයෙන්ම වර්ධනය වන විශාලතම ආර්ථිකයයි. නමුත් මේ මුළු කාලය තුළම පරිසරය වෙනුවෙන් වූ තම කැපවීම බිඳක් හෝ දියාරු වීමට ඉන්දියාව ඉඩ දුන්නේ නැහැ. ලෝක ජනගහනයෙන් 17% ඉන්දියාවේ වාසය කරයි. එහෙත්, ගෝලීය කාබන් විමෝචනය සඳහා අපගේ දායකත්වය 5% ක් පමණයි. මෙයට ප්‍රධාන හේතුව වන්නේ ස්වභාවධර්මය සමඟ සහජීවන න්‍යාය මත පදනම් වූ අපගේ ජීවන රටාවයි.\" යනුවෙන්.\nඑසේ ම \"බලශක්ති ප්‍රවේශය ධනවතුන්ගේ පමණක් වරප්‍රසාදයක් නොවිය යුතු බවට ඔබ සියලු දෙනාම එකඟ වනු ඇති. දිළිඳු පවුලකට ද බලශක්තිය පිළිබඳ සමාන අයිතිවාසිකම් පවතිනවා. අද, භූ-දේශපාලනික ආතතීන් හේතුවෙන් බලශක්ති පිරිවැය අහස උසට ගොස් ඇති විට, මෙම කරුණ මතක තබා ගැනීම වඩා වැදගත් වෙනවා\" යැයි ඉන්දීය අග්‍රාමාත්‍යවරයා පෙන්වා දුන්වා.\nතව ද ෆොසිල ඉන්ධන භාවිතය අවම කරවීමේ සිය ඉලක්ක සපුරා ගනිමින් යන ඉන්දියාවේ ගමන පිළිබඳව ද අගමැතිවරයා සිය G7 කතාවේ දී අවධානය යොමු කිරීමට කටයුතු කළා.\n\"අපි වසර 9කට පෙර පොසිල නොවන ප්‍රභවයන්ගෙන් සියයට 40ක බලශක්ති ධාරිතාවේ ඉලක්කය සපුරා ගත්තෙමු. සම්පුර්ණයෙන් ම සූර්ය බලයෙන් ක්‍රියාත්මක වන ලොව ප්‍රථම ගුවන් තොටුපළ ඉන්දියාව සතුයි. ඉන්දියාවේ දැවැන්ත දුම්රිය පද්ධතිය මෙම දශකය තුළ යථාර්තයක් බවට පත්වනු ඇති.\nඉන්දියාව වැනි විශාල රටක් එවැනි අභිලාෂයක් පෙන්වන විට, අනෙකුත් සංවර්ධනය වෙමින් පවතින රටවලට ද එයින් පෙළඹවීමක් ලැබෙනවා.\" යැයි අගමැති මෝදි ලෝක නායකයන්ගේ වැඩි අවධානයක් ලබාගනිමින් එහි දී වැඩිදුරටත් අවධාරණය කරනු ලැබුවා.\nඑසේ ම අද වන විට පිරිසිදු බලශක්ති තාක්ෂණයන් සඳහා විශාල වෙළෙඳපොළක් ඉන්දියාව තුළ නිර්මාණය වී පවතින බවත්, G-7 රටවලට මෙම ක්ෂේත්‍රයේ පර්යේෂණ, නවෝත්පාදන සහ නිෂ්පාදන සඳහා ආයෝජනය කළ හැකි බවත් ඉන්දීය අග්‍රාමාත්‍යවරයා මෙහි දී අවධාරණය කළා.",
       "URL": "https://www.hirunews.lk/308815/මෝදිගේ-කතාවට-g7-නායක-පැසසුම්",
       "Category": "Local News",
       "Parent URL": "https://www.hirunews.lk/local-news.php?pageID=1051"
}