{
       "Source": "hirunews",
       "Timestamp": "Saturday, 11 March 2023 - 9:26",
       "Headline": "සංචාරකයින් පිරිවරා 'ප්‍රින්සස් කෲස්' කොළඹට (වීඩියෝ)",
       "News Content": "සංචාරකයින් 1894ක් සහ කාර්‍ය මණ්ඩලයේ සාමාජිකයින් 906 දෙනෙකු රැගෙන ප්‍රින්සස් කෲස් නෞකාව දිවයිනට ළඟා වී තිබෙනවා.\nඅතිශය සුඛෝපභෝගී මගී ප්‍රවාහන නෞකාවක් වන මෙය අද (11) පෙරවරු 7ට පමණ කොළඹ වරායේ සමගි ජැටියට සේන්දු වූ බවයි වාර්තා වන්නේ.\nමෙම නෞකාවෙන් පැමිණි සංචාරකයින්ගෙන් 159 දෙනෙකු කොළඹ වරායෙන් ගොඩබැස ඇති අතර, ඔවුන් මෙරට මහනුවර, පින්නවල, මීගමුව සහ ඉංගිරිය යන ප්‍රදේශවල සංචාරය කිරීමට නියමිතයි.\nබර්මියුඩා ධජය යටතේ ලියාපදිංචි කර ඇති මෙම නෞකාව ඇමරිකානු සමාගමකට අයත් නෞකාවක්.\nනෞකාව දිගින් මීටර් 294 ක් සහ පළලින් මීටර් 37 ක් වන අතර එය පැමිණ ඇත්තේ තායිලන්තයේ පුකට් වරායේ සිටයි.\nඅද පස්වරු 7.30ට ප්‍රින්සස් නෞකාව ඩුබායි වරාය බලා පිටත් වීමට නියමිතයි.",
       "URL": "https://www.hirunews.lk/329606/සංචාරකයින්-පිරිවරා-ප්‍රින්සස්-කෲස්-කොළඹට-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=484"
}