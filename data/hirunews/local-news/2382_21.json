{
       "Source": "hirunews",
       "Timestamp": "Sunday, 18 October 2020 - 18:37",
       "Headline": "ඕවිටිගල, බදුගම සහ බදුගම නව ජනපදය ප්‍රදේශ හුදෙකලා කෙරේ (වීඩියෝ)",
       "News Content": "මතුගම ප්‍රාදේශීය ලේකම් කොට්ඨාශ බල ප්‍රදේශයට අයත් ඕවිටිගල, බදුගම සහ බදුගම නව ජනපදය වහාම ක්‍රියාත්මක වන පරිදි හුදෙකලා ප්‍රදේශ ලෙස නම් කර ඇති බව යුද හමුදාපති ලුතිනන් ජෙනරාල් ශවේන්ද්‍ර සිල්වා ප්‍රකාශ කළා.\nපසුගියදා මතුගම - කොළඹ අධිවේගි මාර්ගයේ ධාවනය වු බස් රථයේ කොන්දොස්තරවරයාට කොරෝනා ආසාදිත බවට හදුනාගැනීමත් සමග එම බස්රථයෙන්  අනුරාධපුර වන්දනා ගමනක් සදහා ගිය 17 දෙනෙකුට කොරෝනා අසාදිත බවට අද තහවුරු වී තිබෙනවා.\nකළුතර දිස්ත්‍රික් සෞඛ්‍ය සේවා අධ්‍යක්ෂ කාර්යාලය සදහන් කළේ මේ වන විට මතුගම ප්‍රදේශයෙන් පමණක් කොරෝනා අසාදිතයින් 29 දෙනෙකු හදුනාගෙන ඇති බවයි.\nමේ අතර, බස්රථයේ සිටි අසාදිතයෙකුගේ ආශ්‍රිතයන් ලෙස හදුනාගත් කොළඹ නැව් තටාකාංගණයේ සේවකයින් 05 දෙනෙකුට ද කොරෝනා ආසාදනය වී ඇති බව යුද හමුදාපති ලු‍තිතන් ජෙනරාල් ශවේන්ද්‍ර සිල්වා සඳහන් කළා.\nමේ හේතුවෙන් කොළඹ වරායේ කොටසක් වසා දමා ඇති බවට පලවන වාර්තා  අසත්‍ය බවයි ශ්‍රී ලංකා වරාය අධිකාරිය නිවේදනය කළේ.\nකුලියාපිටිය ප්‍රදේශයේ පසුගිය දෙවනදා පැවති විවාහ මංගල උත්සවයක මනාලයා ඇතුළු 4 දෙනෙකු කොරෝනා වෛරසය ආසාදනය වී ඇති බවට තහවුරු වීමත් සමග කුලියාපිටියේ ගයියාල සහ ඌරුපිටිය යන ගම්මාන දෙකෙහි සංචරණ සීමා පනවා තිබෙනවා.\nඅදාල විවාහ මංගල උත්සවයට 400 ක පමණ පිරිසක් සහභාගි වී ඇති බවටයි සෞඛ්‍ය අංශ කළ විමර්ශනවලදී අනාවරණ වී ඇත්තේ.\nකහතුඩුව ප්‍රසිද්ධ ඇඟලු‍ම් කර්මාන්තශාලාවක සේවය කළ සාත්තු සේවිකාවකට කොරෝනා අසාදනය වී ඇති බවට කහතුඩුව සෞඛ්‍ය වෛද්‍ය නිළධාරී කාර්යාලය තහවුරු කළා.\nඒ අනුව අදාළ ඇගලු‍ම් කම්හලේ සේවය කරන ඇයගේ ආශ්‍රිතයින් 250 දෙනකුගේ පී.සී.ආර් පරික්ෂණ අද සිදුකර තිබෙනවා.\nකාන්තාව පසුගිය 3 වැනිදා මොරටුව ප්‍රදේශයේ පදිංචි මිතුරියක් සමග දිවුලපිටිය ප්‍රදේශයේ පැවති විවාහ උත්සවයකට සහභාගී වී ඇති අතර පසුව රෝග ලක්ෂණ මතු වීම හේතුවෙනුයි ඉකුත් 15 වැනිදා ඇයට වෛරසය ආසාදනය වී ඇති බවට තහවුරු වී ඇත්තේ.\nමහජන සෞඛ්‍ය පරික්ෂකවරුන් සැක කරන්නේ අදාළ කාන්තාවට දිවුලපිටිය ප්‍රදේශයේ පැවති විවාහ මංගල උත්සවයේදී මෙම වෛරසය ආසාදනය වී ඇති බවටයි.\nමේ අතර වැල්ලවත්ත පෞද්ගලික බැංකුවක සේවකයින් දෙදෙනෙකුට සහ ඔවුන්ගේ මව්වරුන් දෙදෙනාට කොරෝනා ආසාදනය වී ඇතැයි කහතුඩුව සෞඛ්‍ය වෛද්‍ය නිලධාරී කාර්යාලය සඳහන් කළා.\nඔවුන් මහරගම - ඇරැව්වල සහ  පැලැන්වත්ත - කුරුලු‍ උයන යන ප්‍රදේශවල පදිංචිකරුවන්.\nඒ අනුව ආසාදිතයින් සමග සෘජුව සම්බන්ධතා පැවැත්වූ නිවාස හයක, රන් භාණ්ඩ අලෙවිසලක, සිල්ලර වෙළඳසැලක සහ  ත්‍රීරෝද රථ රියදුරෙකු ඇතුලු‍ 40 දෙනෙකු නිරෝධායනයට යොමු කර තිබෙනවා.\nඔවුන්ගේ පී.සී.ආර් පරීක්ෂණ හෙට සිදු කිරීමට නියමිතයි.\nඅදාල පෞද්ගලික බැංකුවේ සේවකයෙකුට මීට පෙර කොරෝනා අසාදිත බවට තහුවරු වූ පසු අදාල කාර්ය මණ්ඩලය දින 14 නිරෝධායනයට ලක් කර සිටියදී සිදුකළ පී.සී.ආර් පරීක්ෂණයේදී මෙම සේවකයින් දෙදෙනාට සහ ඔවුන්ගේ මව්වරුන් දෙදෙනාට වෛරසය ආසාදනය වී ඇති බවට තහවුරු වුණේ.\nහේවාහැට - රතුකුරුස ගම්මානයේ පුද්ගලයෙකුට කොරෝනා ආසාදිත බවට තහවුරුවීමත් සමඟ ඔහු අයි.ඩී.එච් රෝහල වෙත යොමු කල අතර එම පුද්ගලයා පදිංචි ප්‍රදේශයේ පවුල් 07කට අයත් ආශ්‍රිතයින් 21 දෙනෙකු නිරෝධායනය සඳහා යොමු කෙරුණා.\nඋණ රෝගී තත්ත්වයක් හේතුවෙන් පසුගිය 13 වැනිදා පොළොන්නරුව මහරෝහලට ඇතුලත් කළ අනූ දෙහැවිරිදි කාන්තාවක් අද (18) අලු‍යම ජීවිතක්ෂයට පත් වී තිබෙනවා.\nඑම කාන්තාව ඇතුලත් කළ වාට්ටුවේ සිටි කාන්තාවක් කොරෝනා ආසාදිත බවට හදුනාගැනීමත් සමග අදාළ 92 හැවිරිදි කාන්තාව ඇතුලු‍ එම වාට්ටුවේ ප්‍රතිකාර ලැබූ රෝගීන් සහ ඔවුන්ගේ ආශ්‍රිතයින් ස්වයං නිරෝධායනයට යොමු කර තිබුණා.\nකෙසේ වෙතත්, අදාල මියගිය කාන්තාවට කොරෝනා අසාදන වි ඇත්ද යන්න සොයාබැලීමට සිදුකල පි.සි.ආර් පරීක්ෂණයේ වාර්තාව ලැබි නොතිබුණ ද ඇයගේ අවසන් කටයුතු පොලොන්නරුව - 28 කණුව ආදාහනාගාරයේදී අද සිදුකෙරුණේ ජාත්‍යන්තර නිරෝධායන නීතිය යටතේ බවයි අප වාර්තාකරු සදහන් කලේ.\nමේ අතර, ගම්පහ දිස්ත්‍රික්කයේ පොලිස් බල ප්‍රදේශ 19 කට පනවා ඇති නිරෝධායන ඇඳිරි නීතිය තවදුරටත් ක්‍රියාත්මකයි.\nඒ අනුව ඇදිරි නීතිය උල්ලංඝනය කල 265 දෙනෙකු සහ වාහන 48ක් පොලිස් භාරයට ගත් බවයි පොලිස් මාධ්‍ය ප්‍රකාශක කාර්යාලය සදහන් කළේ.\nඇදිරි නීතිය හේතුවෙන් සිය ජීවනෝපාය අහිමි වූ ගම්පහ දිස්ත්‍රික්කයේ ජනතාවට අනිද්දා සිට රුපියල් 5000සේ දීමනාව ලබාදීමට රජය තීරණය කර තිබෙනවා.\nපළමු අදියර යටතේ මිනුවන්ගොඩ - දිවුලපිටිය, අත්තනගල්ල සහ මීරිගම ප්‍රාදේශීය ලේකම් කොට්ඨාශවල පවුල් 72, 345ක් සදහා මෙම දීමනාව හිමි වනු ඇති.",
       "URL": "https://www.hirunews.lk/252809/ඕවිටිගල-බදුගම-සහ-බදුගම-නව-ජනපදය-ප්‍රදේශ-හුදෙකලා-කෙරේ-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2382"
}