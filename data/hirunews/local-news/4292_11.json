{
       "Source": "hirunews",
       "Timestamp": "Monday, 02 October 2017 - 14:18",
       "Headline": "අවුරුදු 12 සහෝදරයාට වඳ දුන් සහෝදරයා සහ බිරිඳ අධිකරණයට",
       "News Content": "වයස අවුරුදු 12ක පිරිමි ළමයෙකුට වද හිංසා කළ බවට සැකපිට මහනුවර - ගලහ පොලිසිය අත්අඩංගුවට ගත් එම දරුවාගේ වැඩිමහල් සහෝදරයා, එම සහෝදරයාගේ බිරිඳ හා මස්සිනා අද (02) අධිකරණයට ඉදිරිපත් කළා.\nනිවසක් තුළ සිරකර වසරක් පුරා අනේක විධ වද බන්ධනයන්ට ලක් වූ 12 හැවිරිදි දරුවකු බේරා ගැනීමට ගම්පොළ කොට්ඨාශ පොලිස් නිලධාරීන් සමත් වුනේ ලෝක ළමා දිනය යෙදී තිබූ ඊයේ දිනයේදීයි.\nගලහා, බෙල්තොට, මැදකැකිල්ල ප්‍රදේශයේ නිවසක් තුළින් කෙඳිරිලි හඬක් ඇසීමත් සමඟ පොලිස් නිලධාරීන් සොයා බැලීමේ දී දැක ඇත්තේ දොර මුල්ලක ළමයෙකු වාඩිකර ඔහුට නැගිටීමට නොහැකි වන සේ කකුල් මත විශාල ලී කොටන් දෙකක් තබා තිබු අන්දමයි.\nඑම ප්‍රදේශයේ රුක් රෝපණ වැඩසටහනකට ජනපති සහභාගී වීමට නියමිතව තිබීම හේතුවෙන්  ඊට අදාළ ආරක්ෂක රාජකාරිවල නිරත වන අවස්ථාවක නිලධාරීන් දරුවා සොයාගෙන තිබෙනවා.\nඒ වනවිටත් අසාධ්‍ය තත්වයේ සිටි දරුවාව වහා පේරාදෙණිය රෝහලට ඇතුලත් කළා.\nකොළඹ- කොම්පඤඤ වීදියේ උපන් මෙම දරුවා ගේ පියා නොමැති අතර මව සිටින්නේ විදේශගතවයි.\nවිවාහ වී සිය වැඩිමහල් සොයුරා පදිංචි වී සිටින මහනුවර- ගලහ ප්‍රදේශයේ නිවසට ඔහුව රැගෙන එන අතර එහිදී මෙම දරුවා සිය සහෝදරයා, ඔහුගේ බිරිඳ හා මස්සිනාගේ අනේක විධ වද හිංසනයන්ට ලක්වී තිබෙනවා.\nවැඩිමහල් සහෝදරයාගේ වයස අවුරුදු 24ක් බවද හෙළිවී තිබෙනවා.",
       "URL": "https://www.hirunews.lk/172376/අවුරුදු-12-සහෝදරයාට-වඳ-දුන්-සහෝදරයා-සහ-බිරිඳ-අධිකරණයට",
       "Category": "Local News",
       "Parent URL": "https://www.hirunews.lk/local-news.php?pageID=4292"
}