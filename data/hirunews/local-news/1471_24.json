{
       "Source": "hirunews",
       "Timestamp": "Friday, 24 December 2021 - 23:20",
       "Headline": "ඝාතනයට ලක් වූ ප්‍රියන්තගේ පුටුවට යළිත් ශ්‍රී ලාංකිකයෙක් ? (වීඩියෝ)",
       "News Content": "පාකිස්ථානයේ සියල්කොට් හිදී සිදු වූ ප්‍රියන්ත කුමාර දියවඩන මහතාගේ ඝාතනය සම්බන්ධයෙන් එරට විශේෂ ත්‍රස්ත මර්දන අධිකරණය මගින් සැකකරුවන් 34 දෙනෙක් තවදුරටත් රක්ෂිත බන්ධනාගාරගත කර තිබෙනවා.\nමේ අතර, ප්‍රියන්ත කුමාර මහතාගේ ඝාතනයෙන් පසු පුරප්පාඩු වූ සියල්කොට් නුවර රාජ්කෝ ඇඟලුම් කර්මාන්ත ශාලාවේ සාමාන්‍යාධිකාරී ධුරය සඳහා තවත් ශ්‍රී ලාංකිකයෙකු පත්කර ඇති බව පාකිස්ථානයේ හිරු\nවිශේෂ වාර්තාකරු සඳහන් කළා.\nපාකිස්ථානයේ - සියලකොට් නුවර රාජ්කෝ ඇඟලුම් කර්මාන්ත සමූහයේ කළමනාකරු ලෙස කටයුතු කරමින් සිටියදී අමානුෂික ලෙස ඝාතනයට ලක් වූ ප්‍රියන්ත කුමාර දියවඩන මහතාගේ තනතුරට තවත් ශ්‍රී ලාංකිකයෙකු පත්කර ඇති බව රාජ්කෝ සමාගම තහවුරු කළා.\nමෙම පත්කිරීම සිදුකර ඇත්තේ පසුගිය 16 වැනිදා සිටයි.\nකෙසේ වෙතත් අලුතින් පත්කරන ලද ශ්‍රී ලාංකිකයාගේ අනන්‍යතාව හෙළි නොකිරීමට රාජ්කෝ ඇඟලුම් කම්හල් කළමනාකාරීත්වය තීරණය කර ඇත්තේ ආරක්ෂක හේතූන් මතයි.\nමේ අතර ප්‍රියන්ත කුමාර දියවඩන මහතාගේ ඝාතනය සම්බන්ධයෙන් පාකිස්ථානයේ විශේෂ ත්‍රස්ත මර්දන අධිකරණය මඟින් තවත් සැකකරුවන් 34 දෙනෙකු තවදුරටත් රක්ෂිත බන්ධනාගාරගත කර තිබෙනවා.\nඔවුන් නැවතත් ලබන ජනවාරි 3 වැනිදා අධිකරණයට ඉදිරිපත් කරනු ඇති.\nසැකකරුවන් අධිකරණය වෙත රැගෙන ඒමේදී දැඩි ආරක්ෂාවක් යොදා තිබූ බවයි පාකිස්ථාන මාධ්‍ය වාර්තා සඳහන් කරන්නේ.",
       "URL": "https://www.hirunews.lk/292057/ඝාතනයට-ලක්-වූ-ප්‍රියන්තගේ-පුටුවට-යළිත්-ශ්‍රී-ලාංකිකයෙක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1471"
}