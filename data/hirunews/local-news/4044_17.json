{
       "Source": "hirunews",
       "Timestamp": "Saturday, 10 March 2018 - 14:20",
       "Headline": "වව්නියාවේදී අතුරුදන් වූ බිළිදා, අනුරාධපුරයෙන් සොයා ගැනේ",
       "News Content": "වව්නියාව දිස්ත්‍රික් මහරෝහලේදී අතුරුදන් වූ බවට වාර්තා වූ අලූත උපන් පිරිමි දරුවෙකු අනුරාධපුර රෝහලේ සිටියදී සොයා ගැනීමට පොලීසිය අද (10) සමත් වුණා.\nමෙම බිළිදා පැහැර ගෙන යාම සම්බන්ධයෙන් 21 හැවිරිදි කාන්තාවක ද සැක පිට අත්අඩංගුවට ගත් බවයි පොලීසිය සදහන් කළේ.\nවව්නියාව - බෝගස්වැව ප්‍රදේශයේ පදිංචි කාන්තාවක විසින් මෙම බිළිදා පසුගිය 7 වනදා ප්‍රසූත කර තිබෙනවා.\nකෙසේ වෙතත්, බිළිදාගේ මව පොලීසියට පැමිණිල්ලක් කරමින් ප්‍රකාශ කර තිබුණේ තම දරුවා පැහැර ගෙන ගොස් ඇති බවයි.\nපසුව මේ සම්බන්ධයෙන් වව්නියාව පොලීසියේ ළමා හා කාන්තා කාර්යාංශයේ නිලධාරින් විමර්ශන ආරම්භ කර තිබුණා.\nමේ අතර, අලූත උපන් බිළිඳෙකු සමග අනුරාධපුර ශික්ෂණ රෝහලට අද පෙරවරුවේ පැමිණි කාන්තාවක බිළිදාගේ අසනීප තත්ත්වයක් හේතුවෙන් දරුවා රෝහලට ඇතුළත් කර තිබෙනවා.\nතමන් අදාළ බිළිදාගේ මව බවයි ඇය ප්‍රකාශ කර ඇත්තේ.\nකෙසේ වෙතත්, ඇය දරුවෙකු ප්‍රසූත කර නොමැති බව අනුරාධපුර රෝහලේදී සිදුකළ පරීක්ෂණවලදී සනාථ වී තිබෙනවා.\nතවදුරටත් සිදුකළ ප්‍රශ්න කිරීම් වලදී ඇය ප්‍රකාශ කර ඇත්තේ තමන්ට දරුවන් නොමැති බැවින් බිළිදාගේ මව සිය කැමැත්තෙන් එම බිළිදාව වව්නියාව රෝහලේදී තමන්ට ලබාදුන් බවයි.\nඒ අනුව, 21 හැවිරිදි කැබිතිගොල්ලෑව - වාහල්කඩ ප්‍රදේශයේ පදිංචි ඇය පොලීසිය අත්අඩංගුවට ගත්තා.",
       "URL": "https://www.hirunews.lk/185565/වව්නියාවේදී-අතුරුදන්-වූ-බිළිදා-අනුරාධපුරයෙන්-සොයා-ගැනේ",
       "Category": "Local News",
       "Parent URL": "https://www.hirunews.lk/local-news.php?pageID=4044"
}