{
       "Source": "hirunews",
       "Timestamp": "Thursday, 09 February 2023 - 7:27",
       "Headline": "දකුණු කොරියානු අභ්‍යන්තර කටයුතු අමාත්‍යවරයාට එරෙහිව දෝෂාභියෝගයක්",
       "News Content": "ඉකුත් ඔක්තෝම්බරයේ දී පුද්ගලයන් 159 දෙනෙකුට මරු කැඳවමින් දකුණු කොරියාවේ සෝල් නුවර හැලොවීන් සැමරුම් අතරතුර සිදු වූ තෙරපීම සම්බන්ධයෙන් එරට අභ්‍යන්තර කටයුතු අමාත්‍ය ලී සැන්ග්-මින් වගකිවයුතු බව පවසමින් ඔහුට එරෙහිව දෝෂාභියෝගයක් ගෙන ඒමට දකුණු කොරියානු පාර්ලිමේන්තුව කටයුතු කළා.\nදෝශාභියෝගයට අදාල ඡන්ද විමසීම ඊයේ (08) පැවැති අතර ප්‍රධාන ලිබරල් විපක්ෂය වන ඩිමොක්‍රටික් පක්ෂය විසින් ආධිපත්‍යය දරන ජාතික සභාවේ ලී සැන්ග්-මින්ට එරෙහි දෝෂාභියෝගයට පක්ෂව 179ක් ලැබුණු අතර විපක්ෂව ඡන්ද 109ක් ලැබුණු බව ෂින්හුවා පුවත් ඒජන්සිය වාර්තා කරනවා.\nඅදාල ඡන්ද විමසීමේ දී අවලංගු ඡන්ද පහක් වාර්තා වූ අතර බහුතර ඡන්දයෙන් අභ්‍යන්තර කටයුතු අමාත්‍ය ලී සැන්ග්-මින් දෝෂාභියෝගය පරාජයට පත් වුණා.\nදකුණු කොරියානු ලිබරල් පක්ෂය සහ සුළු ලිබරල් පක්ෂ දෙකක් විසින් යෝජනා කරන ලද දෝෂාභියෝගය සම්බන්ධයෙන් ආණ්ඩුක්‍රම ව්‍යවස්ථා අධිකරණය තීන්දුවක් නිකුත් කරන තුරු අමාත්‍ය ලී සැන්ග්-මින්ගේ රාජකාරි අත්හිටුවනු ලැබූ බවයි විදෙස් මාධ්‍ය වාර්තා කරන්නේ.\nඅමාත්‍ය ලී සැන්ග්-මින්ට එරෙහිව නැගුණු මෙම දෝෂාභියෝගය දකුණු කොරියානු ඉතිහාසයට එක් වන්නේ ඒකමණ්ඩල පාර්ලිමේන්තු ඉතිහාසයේ කැබිනට් සාමාජිකයෙකුට එරෙහිව පැවැත් වූ පළමු දෝෂාභියෝගය ලෙසයි.\nඉකුත් ඔක්තෝබරයේ දී සිදු වූ මෙම අනතුරින් ශ්‍රී ලාංකික තරුණයෙක් ද මියගියා.",
       "URL": "https://www.hirunews.lk/327007/දකුණු-කොරියානු-අභ්‍යන්තර-කටයුතු-අමාත්‍යවරයාට-එරෙහිව-දෝෂාභියෝගයක්",
       "Category": "Local News",
       "Parent URL": "https://www.hirunews.lk/local-news.php?pageID=548"
}