{
       "Source": "hirunews",
       "Timestamp": "Thursday, 29 December 2022 - 19:40",
       "Headline": "බට සොරකමකට අත්අඩංගුවට ගත් බෙලිඅත්තේ සභාපති සහ සොහොයුරා රිමාන්ඩ් (වීඩියෝ)",
       "News Content": "ජල නල එලීමේ ව්‍යාපෘතියකට අදාළ ජී.අයි බට සොරකමක් සම්බන්ධයෙන් අත්අඩංගුවට ගත් බෙලිඅත්ත ප්‍රාදේශීය සභාවේ සභාපති සිරිල් මුණසිංහ සහ ඔහුගේ සොහොයුරා ලබන ජනවාරි 03 වනදා දක්වා රක්ෂිත බන්ධනාගාර ගතකර තිබෙනවා.\nඒ තංගල්ල මහේස්ත්‍රාත් අධිකරණය හමුවට ඉදිරිපත් කිරීමෙන් අනතුරුවයි.\nඅඩි 09 ක දිගින් යුත් ජී. අය බට 11 ක් කැබලි 22 ක් ලෙස වෙන්කර ඊයේ රාත්‍රියේ ප්‍රවාහනය කිරීමට සූදානම් වූ අවස්ථාවේ එම බට තොගය බෙලිඅත්ත පොලිසිය භාරයට ගනු ලැබුවා.\nඊට අදාළ විමර්ශන සිදුකිරීමෙන් පසු ප්‍රාදේශීය සභා සභාපතිවරයා සහ ඔහුගේ සහෝදරයා අද දිනයේ ප්‍රකාශයක් ලබාගැනීම සඳහා පොලිසියට කැඳවූ අවස්ථාවේ අත්අඩංගුවට ගත් බවයි පොලීසිය සඳහන් කළේ.\nබෙලිඅත්ත, මහාහීල්ල ප්‍රදේශයේ ප්‍රජා ජල ව්‍යාපෘතියකට අයත් බටතොගයක් රහතිගතව මාලඹේ ප්‍රදේශයේ ආයතනයකට අලෙවිකර ඇති බවටද පොලිසිය සිදුකළ මූලික විමර්ශවලදී අනාවරණය වී තිබෙනවා.\nඑක් ජී.අයි බටයක් අදාළ ව්‍යාපෘතිය සඳහා මිලදී ගෙන ඇත්තේ රුපියල් 22,000 ක මුදලකට වන අතර මොවුන් මාලඹේ පිහිටි ආයතනයක් සඳහා එක් බටයක් රුපියල් 15,000 බැගින් අලෙවිකර ඇති බව සඳහන්.\nඑම බට මිලදී ගත් ආයතනයේ සේවකයන් පිරිසක් ඊයේ රාත්‍රියේ අදාළ බට රැගෙන යාමට ප්‍රාදේශීය සභා සභාපතිවරයාගේ නිවසට ගොස් තිබූ අතර පොලිස් හදිසි ඇමතුම් අංශයට ලද තොරතුරක් මත බෙලිඅත්ත පොලිසිය අදාළ ස්ථානයට ගොස් තිබුණා.",
       "URL": "https://www.hirunews.lk/323838/බට-සොරකමකට-අත්අඩංගුවට-ගත්-බෙලිඅත්තේ-සභාපති-සහ-සොහොයුරා-රිමාන්ඩ්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=636"
}