{
       "Source": "hirunews",
       "Timestamp": "Sunday, 09 May 2021 - 11:18",
       "Headline": "නිල්වලා ගඟ, පානදුගම ප්‍රදේශයෙන් පිටාර ගලයි",
       "News Content": "පවතින වැසි සහිත කාලගුණ තත්ත්වය සමග නිල්වලා සහ කළු ගංගා වල ජල මට්ටම් ඉහළ ගොස් තිබෙනවා.\nවාරිමාර්ග දෙපාර්තමේන්තුවේ ජල කළමනාකරණ අංශය නිකුත් කළ නිවේදනයක දැක්වෙන්නේ නිල්වලා ගඟ, පානදුගම ප්‍රදේශයෙන් පිටාර ගැලීම නිසා සුළු ගංවතුර තත්ත්වයක් හට ගෙන ඇති බවයි.\nඑමෙන්ම, කළු ගගේ අතු ගංගාවක් වන මගුරු ගගේ ජල මට්ටම මගුර ප්‍රදේශයේදී පිටාර මට්ටමට ආසන්න වී ඇති බව එම නිවේදනයේ වැඩිදුරටත් සඳහන්.\nකාලගුණ විද්‍යා දෙපාර්තමේන්තුව සඳහන් කළේ සබරගමුව, මධ්‍යම, බස්නාහිර, ඌව, වයඹ සහ උතුරු මැද පළාත්වලත් ගාල්ල, මාතර සහ මන්නාරම දිස්ත්‍රික්කවලත් අද සවස් කාලයේ හෝ රාත්‍රි කාලයේ ගිගුරුම් සහිත වැසි ඇතිවිය හැකි බවයි.\nඑහිදී සබරගමුව සහ මධ්‍යම පළාත්වලටත්, ගාල්ල, මාතර, කුරුණෑගල සහ පොලොන්නරුව දිස්ත්‍රික්කවලටත් මිලිමීටර් 100 ට වැඩි තද වැසි ඇතිවිය හැකියි.",
       "URL": "https://www.hirunews.lk/270857/නිල්වලා-ගඟ-පානදුගම-ප්‍රදේශයෙන්-පිටාර-ගලයි",
       "Category": "Local News",
       "Parent URL": "https://www.hirunews.lk/local-news.php?pageID=1966"
}