{
       "Source": "hirunews",
       "Timestamp": "Monday, 22 April 2019 - 7:52",
       "Headline": "කොළඹ පිපිරීම්වලින් විදේශිකයන් 36 ක් මරුට",
       "News Content": "කොළඹ සිදුවූ පිපිරීම්වලින් විදේශිකයන් 36 දෙනෙකු මිය ගොස් ඇති බව විදේශ කටයුතු අමාත්‍යාංශය පවසනවා.\nනිවේදනයක් නිකුත් කරමින් එම අමාත්‍යාංශය සදහන් කළේ විදේශිකයන් 11 දෙනෙකුගේ මෘත දේහ කොළඹ ජාතික රෝහලේ තැන්පත් කර ඇති බවයි.\nඉන්දියානුවන් 3 දෙනෙකු, එක්සත් රාජධානියට අයත් සාමාජිකයන් 3 දෙනෙකු, තුර්කි ජාතිකයන් දෙදෙනෙකු, ඇමරිකානුවන් දෙදෙනෙකු සහ පෘතුගාල ජාතිකයෙකු මෙම පිරිසට අයත්.\nරෝහලේ තවත් 19 දෙනෙකු නේවාසිකව ප්‍රතිකාර ලබන බවයි විදේශ කටයුතු අමාත්‍යාංශය සඳහන් කළේ.\nඑමෙන්ම කොළඹ ප්‍රධාන අධිකරණ වෛද්‍ය නිලධාරී කාර්යාලයේ හඳුනා නොගත් විදේශිකයන් 25 දෙනෙකුගේ මළ සිරුරු පවතින බව ද ඔවුන් නිවේදනය කළා.\nඊට අමතරව තවත් විදේශිකයන් 9 දෙනෙකු අතුරුදන්ව සිටිනවා.\nමීගමුව, මඩකලපුව සහ රාගම රෝහල්වල මිය ගිය හෝ තුවාල ලැබූ කිසිදු විදේශිකයෙකු නොමැති බව රෝහල් බලධාරීන් තහවුරු කළ බව ද විදේශ කටයුතු අමාත්‍යාංශය සඳහන් කළා.\nවිදේශිකයන් සම්බන්ධයෙන් තොරතුරු දැන ගැනීම සඳහා 0112 32 30 15 යන දුරකථන අංකය පැය 24 පුරා විවෘත බවයි එම අමාත්‍යාංශය තවදුරටත් කියා සිටියේ.\nමේ අතර, එක්සත් ජාතීන්ගේ ශ්‍රී ලංකා කාර්යාලය ද නිවේදනයක් නිකුත් කරමින් මෙම ප්‍රහාර හෙළා දැක තිබෙනවා.\nමෙවැනි ප්‍රහාර ශ්‍රී ලංකා ජනතාවගේ එක්සත් බව පළුදු කිරීම අරමුණු කර ගත් ඒවා බවත් නීතියේ ආධිපත්‍ය හා මානව හිමිකම් ආරක්ෂා වන අයුරින් ද සැමට ආරක්ෂාව තහවුරු වන ලෙස කටයුතු කරන මෙන් ද සියළු බළධාරීන්ගෙන් ඉල්ලා සිටින බවයි එම නිවේදනයේ තවදුරටත් දැක්වෙන්නේ.\nඑමෙන්ම සමස්ත ලංකා ජමියතුල් උලමා සංවිධානයද නිවේදනයක් නිකුත් කරමින් මෙම සිදුවීම් හෙලා දැක තිබෙනවා. මෙය එක් ජනකොටසකට විශේෂ දිනයක එල්ලවු ප්‍රහාරයක් වුවද එය සමස්ත ශ්‍රී ලංකාවම කම්පනයට පත් කළ සිදුවීමක් බව එම නිවේදනයේ සදහන්.\nමුස්ලිම් කවුන්සිලයද අදාල ප්‍රහාරයන් හෙළා දකිමින් සදහන් කර ඇත්තේ විධිමත් පරික්ෂණයක් කර අපරාධකරුවන් යුක්තිය ඉදිරියට ගෙන එමට රජය කටයුතු කල යුතු බවයි.\nමේ අතර සමස්ත ලංකා ජමියතුල් උලමා සංවිධානය සහ මුස්ලිම් මැති ඇමතිවරුන් පිරිසක් ඊයේ අගරදගුරු අතිඋතුම් මැල්කම් කාදිනල් රංජිත් හිමිපාණන්ද හමුව තිබෙනවා.",
       "URL": "https://www.hirunews.lk/214928/කොළඹ-පිපිරීම්වලින්-විදේශිකයන්-36-ක්-මරුට",
       "Category": "Local News",
       "Parent URL": "https://www.hirunews.lk/local-news.php?pageID=3391"
}