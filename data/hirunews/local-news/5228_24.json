{
       "Source": "hirunews",
       "Timestamp": "Wednesday, 30 December 2015 - 13:33",
       "Headline": "මහේල සහ සංගාගේ සමාගම 'බ්ලැක් ලිස්ට්' කරයි",
       "News Content": "එන්රිකේ නමැති විදේශීය ගායකයාගේ ප්‍රසංගය සංවිධාන කළ මහේල ජයවර්ධන සහ කුමාර් සංගක්කාරට අයත් සමාගම අසාදු ලේඛන ගත කිරීමට කොළඹ මහනගර සභාව තීරණය කර තිබෙනවා.\nඒ-  ප්‍රසංගයට අදාළ රුපියල් මිලියන 29ක විනෝද බද්ද ගෙවීම පැහැර හැරීම හේතුවෙන්.\nඅදාළ මුදල ගෙවනතුරු ඔවුන්ගේ සමාගමට ඉදිරියේදී කිසිදු වැඩසටහනක් කොළඹ මහනගර සභා සීමාව තුළ පැවැත්වීමට අවසර ලැබෙන්නේ නැහැ.\nකොළඹ නගරාධිපති ඒ.ජේ.එම්. මුසම්මිල් මෙම කරුණු අනාවරණ කළේ අද (30) පැවති මාධ්‍ය හමුවකදීයි.\nලයිව් ඉවෙන්ට්ස් ආයතනය සංවිධාන කළ මෙම සංගීත ප්‍රසංගය පැවැත්වුණේ පසුගිය 20 වනදායි.\nමෙම ප්‍රසංගය දැඩි ආන්දෝලනයකට ලක්වූයේ එහි සිදුවූ ඇතැම් සිද්ධීන් මාධ්‍ය මගින් අනාවරණවීමත් සමඟයි.\nමෙවැනි ප්‍රසංග රටේ සංස්කෘතියට දැඩි පහරක් එල්ල කරන බව පසුගියදා ජනාධිපති මෛත්‍රීපාල සිරිසේන අම්පාර ප්‍රදේශයේ පැවති උත්සවයකට එක්වෙමින් සඳහන් කළා.",
       "URL": "https://www.hirunews.lk/123082/මහේල-සහ-සංගාගේ-සමාගම-බ්ලැක්-ලිස්ට්-කරයි",
       "Category": "Local News",
       "Parent URL": "https://www.hirunews.lk/local-news.php?pageID=5228"
}