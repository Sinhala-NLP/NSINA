{
       "Source": "hirunews",
       "Timestamp": "Wednesday, 10 May 2023 - 13:27",
       "Headline": "එක්දින ලෝක කුසලානය සෘජුවම සුදුසුකම් ලබන කණ්ඩායම් 8 මෙන්න",
       "News Content": "ලබන ඔක්තෝබර් මස 9 වැනිදා සිට නොවැම්බර් මස 19 වැනිදා දක්වා ඉන්දියාවේ පැවැත්වීමට සැලසුම් කර තිබෙන එක්දින ලෝක කුසලානය සෘජුවම සුදුසුකම් ලබන කණ්ඩායම් 8 මේ වන විට තහවුරු වී තිබෙනවා.\nඒ අයර්ලන්ත - බංග්ලාදේශ පළමු එක්දින තරගය වාර්ෂාව හේතුවෙන් අත්හැර දැමිමත් සමගයි.\nමෙම තරගය වර්ෂාවෙන් සේදීයාමත් සමග අයර්ලන්තය එක්දින ලෝක කුසලානයට සෘජුවම සුදුසුකම් ලබා ගන්නට තබා තිබු බලාපොරොත්තුව බිද වැටුණු අතර දකුණු අප්‍රිකාව එක්දින ලෝක කුසලානය සදහා සෘජුවම සුදුසුකම් ලබා ගත්තා.\nඒ අනුව සුපර් ලීගයේ පෙරමුණ ගත් කණ්ඩායම අට සෘජුවම 2023 එක්දින ලෝක කුසලානය සුදුසුකම් ලබා ගත් අතර එම කණ්ඩායම් 8 වන්නේ නවසීලන්තය ,එංගලන්තය ,ඉන්දියාව ,බංග්ලාදේශය,පාකිස්ථානය, ඔස්ට්‍රේලියාව, ඇෆ්ගනිස්ථානය සහ දකුණු අප්‍රිකාවයි.\nමීට අමතරව එක්දින ලෝක කුසලානයේ සුපර් ලීගයේ අවසන් ස්ථාන 5 ට පත් වු බටහිර ඉන්දීය කොදෙව් කණ්ඩායම ,ශ්‍රී ලංකාව ,අයර්ලන්තය ,සිම්බාබ්වේ සහ නෙදර්ලන්තය මෙන්ම නේපාලය ,ඕමානය ,ස්කොට්ලන්තය, එක්සත් අරාබි එමීර් රාජ්‍යය සහ අමෙරිකාව ඇතුළු කණ්ඩායම් දහයක් සුදුසුකම් ලබා ගැනීමේ වටයේ තරගාවලියට සිම්බාබ්වේ දේශයේදී එක්වෙනවා.\nඑම තරගාවලිය ලබන ජුනි මස 18 වැනිදා සිට ජුලි මස 9 වැනිදා දක්වා පැවැත්වීමට නියමිත අතර ඉන් කණ්ඩායම් දෙකක් පමණක් 2023 එක්දින ලෝක කුසලානය සදහා සුදුසුකම් ලබා ගැනීමට නියමිතයි.",
       "URL": "https://www.hirunews.lk/334789/එක්දින-ලෝක-කුසලානය-සෘජුවම-සුදුසුකම්-ලබන-කණ්ඩායම්-8-මෙන්න",
       "Category": "Local News",
       "Parent URL": "https://www.hirunews.lk/local-news.php?pageID=354"
}