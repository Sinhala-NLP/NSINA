{
       "Source": "hirunews",
       "Timestamp": "Wednesday, 03 August 2016 - 18:12",
       "Headline": "අගමැති ඉන්දුනීසියානු ජනපති හමුවෙයි",
       "News Content": "ඉන්දුනීසියාවේ නිල සංචාරයක නිරත අග්‍රාමාත්‍ය රනිල් වික්‍රමසිංහ සහ ඉන්දුනීසියානු ජනාධිපති ජොකෝ විදොදෝ අතර ද්විපාර්ශවික සාකච්ඡා අද පැවැත්වුණා.\nඅග්‍රාමාත්‍ය රනිල් වික්‍රමසිංහගේ ඉන්දුනීසියානු නිල සංචාරයේ දෙවන සහ අවසන් දිනය වන අද දිනයේ මෙම සාකච්ඡා පැවැත්වුණේ ජකර්තා නුවර මර්ඩෙකා මන්දිරයේදීයි.\nවත්මන් අභියෝගවලට සරිලන ආකාරයෙන් දෙරට අතර නව සබඳතා ඇතිකර ගැනීමේ වැදගත්කම පිළිබඳව මෙම සාකච්ඡාවේදී වැඩි අවධානයට ලක්ව තිබෙනවා.\nලබන නොවැම්බර් මාසයේ දකුණු සහ අග්නිදිග ආසියාවේ බහුවිධ හා ප්‍රජාතන්ත්‍රික සමාජයන්හි ආගමික කාර්යභාරය මැයෙන් කොළඹ දී පැවැත්වෙන ජාත්‍යන්තර සමුළුවේ ප්‍රධාන ආරාධිතයා ලෙස සහභාගී වන ලෙස ඉන්දුනීසියානු ජනාධිපති ජොකෝ විදොදෝට නිල ආරාධනය භාරදීමද මෙහිදී සිදුකෙරුණා.\nඅග්‍රාමාත්‍ය කාර්යාලය නිවේදනය කළේ දෙරට අතර ආයෝජන සහ වෙළඳ සබඳතා තර කර ගැනීම අරමුණු කරගත් ඒකාබද්ධ කොමිසමක් ස්ථාපිත කිරීම සම්බන්ධයෙන්ද මෙහිදී දෙරටේ නියෝජිතයින් ද එකඟත්වය පළ කළ බවයි.\nඑමෙන්ම, ඉන්දීය සාගර කලාපීය සංගමය ප්‍රතිඵල ඉලක්ක කරගත් සංවිධානයක් ලෙස හැඩ ගැන්වීමේ අවකාශ පිළිබඳවද මෙම සාකච්ඡාවේදී අවධානය යොමු වී තිබෙනවා.\nඊට අමතරව කලාපීය ත්‍රස්තවාදය හා නීති විරෝධී කටයුතු පිළිබඳව කටයුතු කිරීමේදී බුද්ධ අංශ තොරතුරු හුවමාරු කර ගැනීමේ වැදගත්කම දෙපාර්ශවයම පෙන්වා දුන් බවයි අග්‍රාමාත්‍ය කාර්යාලය සඳහන් කළේ.\nමේ සම්බන්ධයෙන් දෙරටේ ආරක්ෂක හමුදාවන් සහ පොලිසිය සමීපව ක්‍රියා කිරීම උදෙසා යාන්ත්‍රණයක් සැකසිය යුතු ආකාරය විමසා බැලීමටද මෙහිදී තීරණය වී තිබෙනවා.\nඉන්දුනීසියානු මුදල් අමාත්‍ය ශ්‍රී මුල්‍යානි ඉන්ද්‍රාවතී ද අද දහවල් අග්‍රාමාත්‍ය රනිල් වික්‍රමසිංහ ඇතුළු මෙරට දුත පිරිස හමුවී සාකච්ඡා පවත්වා තිබෙනවා.\nඑහිදී අඩු ආදායම් ලබන මට්ටමෙහි සිට මැදි ආදායම් ලබන රටක් මට්ටමට ඉහළ නැංවීමේදී ඇතිවන සංකීර්ණතා සහ ප්‍රතිවිරෝධතා මැඩපැවැත්වීමට අවශ්‍ය සහය ලබාදීමට ඉන්දුනීසියාව සූදානම් බව ඇය ප්‍රකාශ කළ බවයි අග්‍රාමාත්‍ය කාර්යාලය නිවේදනය කළේ.\nමේ අතර, අග්‍රාමාත්‍ය රනිල් වික්‍රමසිංහ ඉස්ලාමික සංවර්ධන බැංකුවේ සභාපති ආචාර්ය අහමඞ් මොහොමඞ් අලී සමඟද අද සාකච්ඡා කළා.\nඑහිදී ඔහු සඳහන් කර ඇත්තේ ඉස්ලාමික සහයෝගීතා සංවිධානයේ නිරීක්ෂණ සාමාජිකත්වය ලැබුණු විගස තම බැංකුවේ පූර්ණ සහය ශ්‍රී ලංකාවට ලබාදීමට සූදානමින් සිටින බවයි.",
       "URL": "https://www.hirunews.lk/139756/අගමැති-ඉන්දුනීසියානු-ජනපති-හමුවෙයි",
       "Category": "Local News",
       "Parent URL": "https://www.hirunews.lk/local-news.php?pageID=4938"
}