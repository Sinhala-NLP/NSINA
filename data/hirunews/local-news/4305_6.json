{
       "Source": "hirunews",
       "Timestamp": "Monday, 25 September 2017 - 7:41",
       "Headline": "ගීතාගේ අභියාචනය අද විභාගයට",
       "News Content": "ගාල්ල දිස්ත්‍රික් එක්සත් ජනතා නිදහස් සන්ධාන පාර්ලිමේන්තු මන්ත්‍රිනි ගීතා කුමාරසිංහගේ මන්ත්‍රි ධුරය නිත්‍යානුකුල නොවන බවට තීන්දු කරමින් ලබාදුන් අභියාචනාධිකරණ  තීන්දුව අභියෝග කරමින් ඇය විසින් ගොනු කරන ලද පෙත්සම ශ්‍රේෂ්ඨාධිකරණය හමුවේ අද විභාගයට ගැනීමට නියමිතයි.\nඒ අගවිනිසුරු ප්‍රියසාද් ඩෙප්ගේ ප්‍රධානත්වයෙන් යුත් පංච පුද්ගල විනිසුරු මඩුල්ලක් හමුවේයි.\n2016 අගොස්තු 17 වනදා පැවති මහා මැතිවරණයේදි එක්සත් ජනතා නිදහස් අපේක්ෂිකාවක් ලෙස ගාල්ල දිස්ත්‍රික්කයට තරග වැදුනු ගීතා කුමාරසිංහ පාර්ලිමේන්තුවට තේරී පත්වුණා.\nඉන් අනතුරුව ගාල්ල දිස්ත්‍රික්කයේ ලියාපදිංචි ජන්දදායකයින් 06 දෙනෙකු විසින් අභියාචනාධිකරණය හමුවේ පෙත්සමක් ගොනු කරමින්  ඇයගේ මන්ත්‍රී ධුරයට අභියෝග කළේ ගීතා කුමාරසිංහ ද්විත්ව පුරවැසියෙකු බව පවසමින්.\nඑම පෙත්සම් විභාග කළ අභියාචනාධිකරණය තීන්දු කළේ ගීතා කුමාරසිංහගේ ද්විත්ව පුරවැසිභාවය හේතුවෙන් ඇය පාර්ලිමේන්තු මන්ත්‍රී ධුරයක් දැරිය නොහැකි බවටයි.\nඑම තීන්දුව අභියෝගයට ලක් කරමිනුයි ගීතා කුමාරසිංහ ශ්‍රේෂ්ඨාධිකරණය හමුවේ අභියාචනා පෙත්සමක් ගොනු කරනු ලැබුවේ.",
       "URL": "https://www.hirunews.lk/171762/ගීතාගේ-අභියාචනය-අද-විභාගයට",
       "Category": "Local News",
       "Parent URL": "https://www.hirunews.lk/local-news.php?pageID=4305"
}