{
       "Source": "hirunews",
       "Timestamp": "Sunday, 31 January 2016 - 18:34",
       "Headline": "හක්මනදි අතුරුදන්වු මයෝමී සංජීවනීට මොකද වුනේ? තවමත් අභිරහසක්-AUDIO",
       "News Content": "අකුරැස්‌ස විල්පිට නිල්වලා ගුරු අභ්‍යාස විද්‍යා පීඨයේ ඉගෙනුම ලැබු\nමයෝමි සංජීවනී අතුරුදන් වුනේ 2013 වසරේ සැප්තැම්බර් 20 වනදා.\nඇය ගැන තොරතුරක් මේ දක්වා වාර්තා වී නැහැ.\nහක්මන දෙනගම නිවසේ  සිට 20 වෙනිදා මයෝම් හක්මන නගරයට ගොස් තිබුණා.\nඑදා සිට අද දක්වා තමන්ගේ දුවව සොයන මව හිරු අපිට කථා කළා.\n2013 වසරේ සැප්තැම්බර් මාසයේ මාධ්‍යවල ආන්දෝලනාත්මකව වාර්තා වුනේ මයෝමි සංජීවනීගේ අතරුදන් වීමයි.\nඇයගේ මව අපිට ප්‍රකාශ කලේ දියණියට සිදුවුයේ කුමක්ද යන්න සොයා ගැනීමට උදව් කරන ලෙසයි.\nමයෝමිගේ අම්මා ඒ ගැන අපිට කීවේ මේ විදියට.....\n\"\nමයෝමි බඳින්න ගෙවල් වලිනුත් කැමතිවෙලා හිටිය තරුණයෙක් තමයි අනුශංක කියන්නේ. හැබැයි ඒ අතරේ මයෝමිගේ පස්සෙන් නුවන් කියලා තව කෙනෙක් ආවා කියලා තමයි දුව මට කීවේ. දුව නැතිවුණු දවසේ එයා හක්මණ ටවුන් එකට ගියා සාරි ජැකට් එකක් ගේන්න. ඒ ගිහින් එනකම් මම බලන් හිටියා. එන බස් දිහා මම බලන් හිටියා මිදුලේ ඉඳන්. ඒත් ආවේ නැති තැන නුවන්ගෙන් මට කෝල් ගොඩක් ඇවිත්. පොඩි පුතා කීවා අම්මේ නුවන් කතා කළා කියලා. මම නුවන්ට කෝල් කලා. නුවන් කීවා අම්මේ මයෝමි 7 බස් එකට නැංගුවා ගෙදර ආවද කියලා? මම අන්දමන්ද වෙලා ගියාල එතකොට වෙලාව 7යි 30යි. මම කෝල් කරලා නුවන්ට බැන්නා මගේ දරුවා ආවේ නෑල ඔයා බොරු කියන්නේල මගේ දරුවට මොකක්ද කලේ කියලාල ඒ හැම වෙලාවෙම නුවන් කීවේ මයෝමිව බස් එකට නැංගුවා කියලා.\nඑහෙනම් අපේ ගෙදරට ඉන්න කීවම මෙයා ආවා. මම ගොඩාක් වෙලා අඬලා කීවා මගේ දරුවා හොයලා දෙන්න කියලා දුව බඳින්න යාලුවෙලා හිටිය අනුශංක කියන දරුවාට මම කෝල් කලා ගොඩ පාරක්. එයා කීවා මම කිසිදෙයක් දන්නේ නෑ අම්මේ ඉන්න මම එනවා කියලා. මම මේ යාලුවොන්ගේ ගෙවල් වල හොයනවා කියලා.  කොච්චර කතා කළත් එයා එනවා එනවා කීවට ගෙදරට ආවේ 10 යි 30 පහුවෙලා.\nමේ විදියට කතාව යනකොට දුව නැතිවෙලා දවස් 20කට පස්සේ පොලිසියෙන් ප්‍රශ්න කළාම අනුශංක කීවා මයෝමිව ගෙනිච්චා එයා කියලා. නුවන් බස් එකට නැංගුවාට පස්සේ එයා මගදි දුවව බස් එකෙන් බස්සගෙන අරන් ගියා කියලා. එතන්දි කීවා මාතර එක්ක ගිහින් මගේ දුව මුහුදට පැන්නා කියලා. ඊට පස්සේ දවසක ආයේ කීවා මයෝමිව ගෙනැල්ලා මට බාර දුන්නා කියලා.\nඒ වචනේ කීව ගමන් පොලිසියෙන් ඇවිත් මාව රිමාන්ඩ් කළා. මම කෑ ගහලා කීවා මට මගේ දරුවාව ගෙනැත් දුන්නේ නෑ කියලා. මම මාස 3ක් බන්ධනාගාර ගතවෙලා හිටියා කිසිම වග විභාගයක් නැතුවල මට ඇප දුන්නේ නෑ කවුරුත්. කවුරු මොනවා කීවත්.\nපස්සේ  CID එකේ මහත්වරු මේකට ආවට පස්සේ තමයි ඇපදීලා මාව එළියට ගත්තේ. අනුශංක කීව බොරුවත් එක්ක තාමත් උසාවියේ නඩුව යන්නේ මට දරුවා ගෙනැත් දුන්නා කියලා. ඒත් මගේ හදවත දන්නවා මට දරුවා ගෙනැත් දුන්නේ නෑ කියලා. මට එතනින් හිතාගන්න පුලුවන් අනුශංක මොනවා හෝ දෙයක් හංගනවා කියලා. එක්කෝ අනුශංක අතින් මගේ දරුවාගේ ජීවිතය නැති වුණා. නැත්තම් එයා මගේ දුව අතුරුදහන් කළා. මොන දේ සිද්ධ වුනත් අවසානයට සිද්ධ වුණු දේ අනුශංක දන්නවා.\nමම ජනාධිපතිතුමාගෙන් අගැමැතිතුමාගෙන් ඉල්ලන්නේ මේකට සාධාරණයක් ඉෂ්ටකරලා දෙන්න.\nදවසක් නිලධාරියෙක් මට කීවා ඔයා දුක්වෙන්න එපා ඔයාගේ දුව ජීවතුන් අතර නෑ කියලාල මං ඇහුවා සර්ලා මේ දන්නේ කොහොමද කියලා. පස්සේ එයාලා කීවා අපි දන්නවා. අපි හොයාගත්තා. ඔයාලා මේක CID  එකට දුන්නු නිසා තමයි අපි එතනින් නතර වුණේ. දරුවාගේ ජීවිතේ එදාම අනුශංකගේ අතින් නැතිවුණා.එයාව ගෙනිහින් ආදාහනාගාරයකට දාලා අළු කළා කියලා‘‘\nමගේ දරුවාට එහෙම දෙයක් කළා නම් ඇයි දැනගෙනත් මේවා වසන් කරන්නේ ? ඇයි මාව රිමාන්ඩ් කළේ ? ඇයි මට අසාධාරණයක් කරන්නේ ? මගේ දරුවා ජීවතුන් අතර ඉන්නවද නැද්ද ? මොකක්ද සිද්ධ වුණේ කියලා මට හොයලා දෙන්න.\nවසර 2ක් තිස්සේ සැඟවුණු තමන්ගේ දියණියගේ අභිරහස් අතුරුදන් වීම සම්බන්ධයෙන් තවමත් සොයන මව එසේ කියද්දී හිරු ඇමතූ ඇය වැඩිදුරටත් කියා සිටියේ මෙවන් අසාධාරණයක් කිසිවෙකුට මින් ඉදිරියට වෙන්නට ඉඩ නොතබන ලෙසයි.\nදරුවන්ට සිදුවන අසාධාරණකම් සොයා බලන යහපාලන රජයෙන් මයෝමිගේ අම්මා ඉල්ලා සිටින්නේ තමන්ගේ දියණියට සිදුව ඇති දේ ගැන නැවත විධිමත්ව පුලුල් පරීක්ෂණයක් ආරම්භ කරන ලෙසටයි.\nඋපන් දිනය 1989-02-04\nඅතුරුදන්වුයේ 2013-සැප්තැම්බර් 20\nඒ වන විට වයස අවුරුදු 24\nපදිංචිය - හක්මන -දෙනගම\nමයෝමිගේ මව විදානගමගේ ඉන්ද්‍රාණි - හිරුට කී කතාව පහතින් සවන් දෙන්න\n[MP3]s125154[/MP3]",
       "URL": "https://www.hirunews.lk/125154/හක්මනදි-අතුරුදන්වු-මයෝමී-සංජීවනීට-මොකද-වුනේ-තවමත්-අභිරහසක්-audio",
       "Category": "Local News",
       "Parent URL": "https://www.hirunews.lk/local-news.php?pageID=5188"
}