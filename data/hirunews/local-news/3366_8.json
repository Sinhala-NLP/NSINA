{
       "Source": "hirunews",
       "Timestamp": "Monday, 06 May 2019 - 13:13",
       "Headline": "මීගමුවේ සිද්ධියට දෙදෙනෙකු අල්ලයි",
       "News Content": "මීගමුව - කොච්චිකඩේ පෝරුතොට ප්‍රදේශයේ ඊයේ ඇතිවූ නොසන්සුන්කාරී සිද්ධියට සම්බන්ධ පුද්ගලයන් දෙදෙනෙකු අත්අඩංගුවට ගෙන තිබෙනවා.\nඑමෙන්ම තවත් සැකකරුවන් කිහිපදෙනෙකු හඳුනාගෙන ඇති බවයි පොලීසිය පවසන්නේ.\nපෝරුතොට ප්‍රදේශයේදී පුද්ගලයන් දෙදෙනෙකු අතර ඇතිවූ බහින්බස්වීමක් දුරදිග ගොස් එය, ගැටුමක් දක්වා වර්ධනය වී තිබුණා.\nඑහිදී තත්වය පාලනය කිරීමට මීගමුව - කොච්චිකඬේ, කටුනායක, දිවුලපිටිය, කොටදෙණියාව, පමුණුගම, රද්දොළුගම, සීදූව දුන්ගල්පිටිය සහ කටාන යන පොලිස් බල ප්‍රදේශවලට අද පෙරවරු හත දක්වා පොලිස් ඇඳිරි නීතිය පනවනු ලැබුවා.\nඑමෙන්ම පොලිස් විශේෂ කාර්ය බලකායේ ආරක්ෂාවද මේ වනතුරු එම ප්‍රදේශවලට යොදවා තිබෙනවා.\nපොලිස් මාධ්‍ය ප්‍රකාශක පොලිස් අධිකාරී රුවන් ගුණසේකර සඳහන් කළේ ගැටුම සම්බන්ධයෙන් පැමිණිලි කිහිපයක්ද පොලිස් ස්ථානය වෙත ඉදිරිපත් වී ඇති බවයි.\nමෙම ගැටුම්වලදී තියුණු ආයුධවලින් පහරදීමක් සිදුවී නොමැති බවද පොලිස් මාධ්‍ය ප්‍රකාශකවරයා වැඩිදුරටත් කියා සිටියා.\nමේ අතර මීගමුවේ ඇතිවූ නොසන්සුන්කාරී සිද්ධියත් සමඟ ෆේස්බුක් ඇතුලූ සමාජ මාධ්‍යවලට මෙරටින් ප්‍රවේශවීම යළි අවහිර කෙරුණා.\nකෙසේ වෙතත් මේ වනවිට එම අවහිරතාව ඉවත් කර ඇති බවයි රජයේ ප්‍රවෘත්ති අධ්‍යක්ෂ ජනරාල් නාලක කළුවැව සඳහන් කළේ.\nමේ අතර මීගමුවේ ඊයේ ඇතිවූ නොසන්සුන්කාරී තත්ත්වය හේතුවෙන් හානිවූ පොදු සහ පෞද්ගලික දේපළවලට වන්දි ගෙවන ලෙස අග්‍රාමාත්‍ය රනිල් වික්‍රමසිංහ උපදෙස් ලබාදී තිබෙනවා.\nඅග්‍රාමාත්‍ය කාර්යාලය නිවේදනය කළේ ජාතික ප්‍රතිපත්ති, ආර්ථික කටයුතු, නැවත පදිංචි කිරීම් හා පුනරුත්ථාපන, උතුර පළාත් සංවර්ධන සහ යෞවන කටයුතු අමාත්‍යාංශය යටතේ ඇති හානි පූර්ණය සඳහා වන කාර්යාලය මගින් එම අලාභහානි තක්සේරු කිරීමට මේ වනවිට පියවර ගෙන ඇති බවයි.",
       "URL": "https://www.hirunews.lk/215850/මීගමුවේ-සිද්ධියට-දෙදෙනෙකු-අල්ලයි",
       "Category": "Local News",
       "Parent URL": "https://www.hirunews.lk/local-news.php?pageID=3366"
}