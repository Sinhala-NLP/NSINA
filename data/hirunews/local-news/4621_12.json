{
       "Source": "hirunews",
       "Timestamp": "Friday, 10 March 2017 - 13:00",
       "Headline": "පේසාලේ කුඹුරකින් කෝටි 2 ක කේරළ ගංජා මතුවේ",
       "News Content": "චාවකච්චේරි - බටහිර පේසාලේ ප්‍රදේශයේ තිබී රුපියල් කෝටි 2 ක් පමණ වටිනා කේරළ ගංජා තොගයක් පොලිසිය සොයා ගෙන තිබෙනවා.\nඑම ප්‍රදේශයේ කුඹුරක පාර්සල් කිහිපයක් දමාගොස් ඇති බවට පොලිසියට ලද තොරතුරක් අනුව අද (10) උදෑසන පොලිසිය එම පාර්සල් තොගය සොයා ගෙන ඇති බව සදහන්.\nඑම පාර්සල් පරීක්ෂාවට ලක් කිරීමේදී එහි තිබී කිලෝග්‍රෑම් 231 ක බරින් යුත් කේරළ ගංජා තොගය සොයා ගෙන ඇති බවයි වාර්තා වන්නේ.\nමේ සම්බන්ධයෙන් කිසිවෙකුත් අත්අඩංගුවට ගෙන නොමැති අතර චාවකච්චේරි පොලිසිය වැඩිදුර පරීක්ෂණ සිදුකරනවා.\nඑමෙන්ම, උප්පුවේලි ප්‍රදේශයේ කින්නියා කිරිපට්ටි හන්දිය මාර්ග බාධකයේදී සිදුකළ පරීක්ෂා කිරීමකදී කේරළ ගංජා කිලෝග්‍රෑම් 9 යි ග්‍ර‍්‍රෑම් 515 ක් සමග පුද්ගලයෙකු අත්අඩංගුවට ගෙන තිබෙනවා.\nඊයේ සැකකරු යාපනයේ සිට ත්‍රිකුණාමලය දක්වා පැමිණි බස් රථයක කේරළ ගංජා ප්‍රවාහනය කරමින් සිටියදී අත්අඩංගුවට ගෙන ඇති බවයි පොලිසිය සදහන් කළේ.\n30 හැවිරිදි ත්‍රිකුණාමලය ප්‍රදේශයේ පදිංචි සැකකරු අද අධිකරණයට ඉදිරිපත් කිරීමට නියමිතයි.\nමේ අතර, කොටහේන ප්‍රදේශයේදී හෙරොයින් කිලෝග්‍රෑම් 1 යි ග්‍රෑම් 03 ක් සමගින් පුද්ගලයෙකු ඊයේ අත්අඩංගුවට ගෙන තිබෙනවා.\nසැකකරු සතුව තිබී හෙරොයින් වල බර කිරීම සදහා යොදා ගන්නා ලද විද්‍යුත් තරාදියක් ද සොයා ගත් බවයි පොලිසිය සදහන් කළේ.\nසැකකරු අද අධිකරණය වෙත ඉදිරිපත් කිරීමට නියමිත අතර විදෙස් ගතව සිටින පුද්ගලයෙකු විසින් මොහුට මෙම හෙරොයින් තොගය ලබාදී ඇති බව සදහන්.\nමේ අතර, පිටකොටුව - පළමුවැනි රෝහීනි පටුමග ප්‍රදේශයේදී ද හෑන්ෂ් නමැති මත්ද්‍රව්‍ය කිලෝග්‍රෑම් 1 ක් සමගින් පුද්ගලයෙකු අත්අඩංගුවට ගත් බව පොලිසිය සදහන් කළා.\nමත්ද්‍රව්‍ය සහ ජංගම දුරකථන දෙකක් රැගෙන කොළඹ අලූත්කඬේ මහේස්ත්‍රාත් අධිකරණය වෙත යාමට උත්සාහ කළ කාන්තාවන් දෙදෙනෙකු අද දිනයේ ද පොලිසිය අත්අඩංගුවට ගත්තා.\nඊයේ දිනයේ දී ද කාන්තාවක් අත්අඩංගුවට ගනු ලැබුවේ දුම්කොළ කැබැල්ලක ඔතා ගංජා ග්‍රෑම් 10 ක් මහේස්ත්‍රාත් අධිකරණය වෙත රැගෙන යාමට උත්සාහ කිරීමත් සමගයි.\nඑමෙන්ම පෙරේදා දිනයේදී ද අධිකරණය තුළට ගංජා රැගෙන යාමට උත්සහ කල කාන්තාවක් අත්අඩංගුවට ගනු ලැබුවා.",
       "URL": "https://www.hirunews.lk/156524/පේසාලේ-කුඹුරකින්-කෝටි-2-ක-කේරළ-ගංජා-මතුවේ",
       "Category": "Local News",
       "Parent URL": "https://www.hirunews.lk/local-news.php?pageID=4621"
}