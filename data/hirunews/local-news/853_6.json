{
       "Source": "hirunews",
       "Timestamp": "Wednesday, 21 September 2022 - 20:35",
       "Headline": "නවකවදය දුන් සියල්ලටම සිවිල් නීතිය ක්‍රියාත්මක කරනවා - කිසිවෙකුටත් රජයේ රැකියා නැහැ -සුරේන් රාඝවන්",
       "News Content": "පේරාදෙණිය විශ්වවිද්‍යාලයේ සිදු වූ නවකවදය සිදුවීමට අදාළ සිසුන් හට ඉදිරියේ දී සිවිල් නීතිය ක්‍රියාත්මක කිරීමට බලාපොරොත්තු වන බව උසස් අධ්‍යාපන රාජ්‍ය අමාත්‍ය සුරේන් රාඝවන් පවසනවා.\nඑමෙන්ම කිසිදු ලෙසකින් ඔවුන් හට රාජ්‍ය සේවයේ රැකියාවක නිරතවීමට ඇති අවකාශය ද තහනම් කිරීමට අධ්‍යාපන අමාත්‍ය සුසිල් ප්‍රේම්ජයන්ත් සමග ද සාකච්ඡා කරන බවයි රාජ්‍ය අමාත්‍යවරයා අද (21) අධ්‍යාපන අමාත්‍යාංශයේ දී පැවති මාධ්‍ය හමුවකදී අදහස් දක්වමින් සඳහන් කළේ.\nමේ වනවිට පේරාදෙණිය සරසවියේ නවකවදය ලබාදුන් සිසුන්ගේ පන්ති තහනම් කර ඇති බව ද රාජ්‍ය අමාත්‍යවරයා පැවසුවා.\nරටේ පවතින අර්බුද හමුවේදී වුව ද, විශ්වවිද්‍යාල අධ්‍යයන කටයුතු ඉතා අසීරුවෙන් ආරම්භ කළ අවස්ථාවකදී, ආරම්භ කෙරුණු සතියේ දී ම අවාසනාවන්ත සිදුවීම් දෙකක් සිදු වූ බවයි රාජ්‍ය අමාත්‍ය රාඝවන් පැවසුවේ.\nඉන් එකක් වව්නියාව විශ්වවිද්‍යාලයේ එකක් වන අතර, ඒවායේ ඡායාරූප මාධ්‍යයට නිකුත් කළ නොහැකි මට්ටමේ ඒවා බව ද හෙතෙම සඳහන් කළා.\nවිශ්වවිද්‍යාලවලට දේශපාලකයින් ඇඟිලි ගැසීම් සිදු නොකළ යුතු බවට තමන් විශ්වාස කරන අතර, විශ්වවිද්‍යාල ද ශිෂ්ටාචාරාත්මක දේශපාලනයකට යා යුතු බව ද අමාත්‍යවරයා වැඩිදුරටත් කියා සිටියා.\nසියලුම විශ්වවිද්‍යාල උපකුලපතිවරුන්ගෙන් තමන් ඉල්ලා සිටින්නේ, නවකවදයට එරෙහිව නීතිය දැඩිව ක්‍රියාත්මක කරන ලෙසයි.\nතමන් හෙට (22) දිනයේ දී පොලිස්පතිවරයා සහ අධ්‍යාපන ලේකම්වරයා ඇතුළු පිරිසක් හමුවන බවත්, එහිදී විශ්වවිද්‍යාලවල ඇති වන නවකවද සිද්ධීන් සම්බන්ධයෙන් දැඩි අවධානයක් යොමු කරන බවත් සුරේන් රාඝවන් රාජ්‍ය අමාත්‍යවරයා කියා සිටියා.\nනවකවදය විශ්වවිද්‍යාල සංස්කෘතියෙන් ඉවත් කළ යුතු අතර එය මානව විරෝධී ක්‍රියාවක් බව ද හෙතෙම පැවසුවා.",
       "URL": "https://www.hirunews.lk/315966/නවකවදය-දුන්-සියල්ලටම-සිවිල්-නීතිය-ක්‍රියාත්මක-කරනවා-කිසිවෙකුටත්-රජයේ-රැකියා-නැහැ-සුරේන්-රාඝවන්",
       "Category": "Local News",
       "Parent URL": "https://www.hirunews.lk/local-news.php?pageID=853"
}