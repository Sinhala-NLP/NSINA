{
       "Source": "hirunews",
       "Timestamp": "Wednesday, 25 May 2022 - 13:23",
       "Headline": "'නායකයෙක්', 'නමක්' නැති සන්ධානයක් විමල්ගෙන්! (වීඩියෝ)",
       "News Content": "ආණ්ඩුවෙන් ස්වාධින වූ පක්ෂ 9 ක සාමාජිකයන් එක්ව ඉදිරියේ දී නව සන්ධානයක් ගොඩ නැගීමට සූදානම් බව වාර්තා වනවා.\nඒ පිළිබඳ සාකච්ඡාවක් ඊයේ (24) රාත්‍රියේ රාජගිරිය කොමියුනිස්ට් පක්ෂ මූලස්ථානයේ දී පැවත් වුණා.\nඑම සාකච්ඡාව සඳහා නව සන්ධානය පිහිටු වීමට බලාපොරොත්තු වන පක්ෂ නවයේ ම සාමාජිකයන් සහභාගි වී සිටියා.\nසාකච්ඡාවෙන් අනතුරුව, පාර්ලිමේන්තු මන්ත්‍රී විමල් වීරවංශ කියා සිටියේ \"ඉදිරියේ දී පක්ෂ එකමුතුවෙන් නීත්‍යානුකූල සන්ධානයක් ගොඩනැගීමට ඔවුන් තීරණය කළ බවත්, දේශපාලන අභියෝග ජය ගැනීම සඳහා රටේ පවතින අභියෝග හා ආර්ථික අර්බුදයත්, ඒ හා ඇති වෙමින් පවතින දේශපාලන හා මානව ආපදාකාරී තත්ත්වයන් පිළිබඳ රටට ගැඹුරු අදහසක් ඇති කරලමින් ඉන් ගොඩ ඒමට රජය ගෙන යන ක්‍රියාදාමය පිළිබඳව විපක්ෂයේ සිටිමින් මග පෙන්වීමේ භූමිකාවක නියැලීමට\" තම සන්ධානය බලාපොරොත්තු වන බවයි.\nතව ද අර්බුදකාරි තත්ත්වය යටතේ ආණ්ඩුව වෙනත් බලවතුන් ගේ අවශ්‍යතා සපුරන්න හදනවා නම්, ඊට එරෙහිව නැගී සිටින්නත් සිය සන්ධානය කටයුතු කිරීමට සූදානම් යනුවෙන් මන්ත්‍රීවරයා ප්‍රකාශ කළා.\nකෙසේ නමුත්, සිය කණ්ඩායමේ නායකයා වෙන්න සුදුසු අය කිහිප දෙනෙක් සිටිනා බවත්, තවමත් නායකත්වය පිළිබඳ තීරණයකට තම කණ්ඩායම එළඹ නොමැති බවත් මන්ත්‍රීවරයා ප්‍රකාශ කළා.\nඑසේ ම බැසිල් රාජපක්ෂගේ අදෘෂ්‍යමාන හස්තය යටතේ ක්‍රියාත්මක වන ආණ්ඩුව පිළිබඳ අදහස් දක්වමින් මන්ත්‍රීවරයා කියා සිටියේ \"කපුටාස්ගේ බලය තවමත් තියෙනවා. ඔහුට ඒකට මන්ත්‍රීවරුන් කිහිප දෙනෙක් තවමත් ඉන්නවා\" යනුවෙන්.\nතව ද \"21 වන ව්‍යවස්ථා සංශෝධනය ගේන්න අපි ප්‍රධාන වශයෙන් උදව් දෙන්න ලොකු හේතුවක් තමයි කපුටාගේ ද්විත්ව පුරවැසිභාවය සම්බන්ධ කාරණය\" බවත්, 19 වන ව්‍යවස්ථා සංශෝධනය එන ඒමට තම කණ්ඩායම විරුද්ධ නොවන නමුත් එයට සුදුසු සංශෝධන සහිතව ගෙන එන්නැයි සිය කණ්ඩායම ඉල්ලා සිටින බවත් මන්ත්‍රීවරයා ප්‍රකාශ කළා.\nතව ද මේ වන විට සන්ධානය සම්බන්ධයෙන් යම් යම් ගැටලු ඇති බවත් ඉදිරියේ දී එම ගැටලු විසඳේවි යන බලාපොරොත්තුව තම කණ්ඩායමට ඇති බවයි මන්ත්‍රීවරයා ප්‍රකාශ කළේ.\nඑම සාකච්ඡාවට සහභාගි වූ පාර්ලිමේන්තු මන්ත්‍රී ජයන්ත සමරවීර මාධ්‍ය වෙත අදහස් දක්වමින් කියා සිටියේ, රට පිළිබඳ හැඟීමක් ආදරය තිබෙන ඕනෑ ම දේශපාලන බලවේගයකට තම දේශපාලන සන්ධානයට එකතු වෙන්නැයි තමන් ආරාධනා කරන බවයි.\nතව ද, රනිල් වික්‍රමසිංහ ආණ්ඩුවෙන් කිසි ම වගකීමක් භාර ගන්නේ නැහැ යනුවෙන් මුලින් එකඟතාවක් ඇති කර ගත් නමුත්, තම කණ්ඩායමේ සාමාජිකයන් වූ පක්ෂ දෙකක සාමාජිකයන් ඇමතිකම් ගැනීමට ක්‍රියා කළා යනුවෙන් ද ඔහු සඳහන් කළා.\nඒ කෙසේ වෙතත් අදාළ අමාත්‍යවරුන් දෙදෙනා සම්බන්ධයෙන් කටයුතු කරන්නේ කෙසේ ද යනුවෙන් ද තම සන්ධානය සාකච්ඡා කළ බව මන්ත්‍රීවරයා කියා සිටියා.\nකෙසේ වෙතත්, තම කණ්ඩායම 'අන්තර්කාලීන ආණ්ඩුව' නමින් කරුණු 11ක වැඩපිළිවෙළක් බාර දී ඇති බවත්, එහි යෝජනාවන්ට අනුව කටයුතු කළා නම් තම කණ්ඩායම ඊට සහයෝගය දීමට කටයුතු කරන බව ද මන්ත්‍රීවරයා කියා සිටියා.\nතව ද \"මේ තිබෙන්නේ අන්තර්කාලීන ආණ්ඩුවක් නොවන බවත් අන්තර් කාලීන ආණ්ඩුවක් නම් ජාතික සභාවක් පිහිටුවිය යුතුයි\"යනුවෙන් ද මන්ත්‍රීවරයා ප්‍රකාශ කළා.\nසාකච්ඡාවෙන් අනතුරුව මාධ්‍ය වෙත අදහස් දැක් වූ පාර්ලිමේන්තු මන්ත්‍රී උදය ගම්මන්පිල කියා සිටියේ, අගමැතිවරයා සමග එලඹෙන බ්‍රහස්පතින්දා සාකච්ඡාවක් පැවැත්වීමට තම කණ්ඩායම සූදානම් බවයි.\nඑලෙස ම තම කණ්ඩායම සන්ධානයක් බැවින්, පක්ෂ සන්ධානගත වූ විට පක්ෂවලට ඕනෑ ම අවස්ථාවක අපිත් එක්ක එකතු වෙන්නත් ඉවත් වීමටත් හැකියාවක් පවතින බව මන්ත්‍රී උදය ගම්මන්පිල ප්‍රකාශ කළා.\nතව ද ඕනෑ ම මොහොතක මැතිවරණයකට තම කණ්ඩායම සූදානම් බව ද මන්ත්‍රීවරයා කියා සිටියා.\nකෙසේ වෙතත්, මෙම සන්ධානයට තවමත් නිශ්චිත නමක් හෝ නායකයෙක් නැහැ.",
       "URL": "https://www.hirunews.lk/305257/නායකයෙක්-නමක්-නැති-සන්ධානයක්-විමල්ගෙන්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1144"
}