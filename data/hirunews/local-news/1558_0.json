{
       "Source": "hirunews",
       "Timestamp": "Tuesday, 16 November 2021 - 13:55",
       "Headline": "පොලිස්පතිගේ නියෝග, අධිකරණ නියෝග ද අභිබවා යෑමක්- සජබෙ මහලේකම් කියයි",
       "News Content": "සමගි ජන බලවේගය අද (16) පස්වරුවේ කොළඹ දී පැවැත්වීමට සංවිධානය කළ, විරෝධතාව පිළිබඳව පොලිස්පතිවරයා විසින් පළාත් භාර නියෝජ්‍ය පොලිස්පතිවරු, දිසා භාර නියෝජ්‍ය පොලිස්පතිවරු සහ පොලිස් ස්ථානාධිපතිවරුන් වෙත යොමු කර ඇති නියෝග සම්බන්ධයෙන් තම පක්ෂය අවධානය දැඩිව යොමු කර ඇති බව පක්ෂයේ මහලේකම් රංජිත් මද්දුම බණ්ඩාර පවසනවා.\nනිවේදනයක් නිකුත් කරමින් මන්ත්‍රීවරයා පෙන්වා දෙන්නේ, සෞඛ්‍ය සේවා අධ්‍යක්ෂ ජනරාල්වරයාගේ උපදෙස්වලට මුවා වී පොලිස්පතිවරයා නිකුත් කොට ඇති උපදෙස් ආණ්ඩුවේ දේශපාලනික අවශ්‍යතාව මත සිදු කර ඇති බවයි.\nපොලිස්පතිවරයාගේ නියෝග ජනතාවට ආණ්ඩුක්‍රම ව්‍යවස්ථාවෙන්ම සහතික කොට ඇති භාෂණයේ නිදහස හා රැස්වීමේ නිදහස පිළිබඳ වූ මූලික අයිතිවාසිකම් බරපතළ ලෙස උල්ලංඝනය කිරීමක් බවයි එම නිවේදනයේ වැඩිදුරටත් දැක්වෙන්නේ.\nමේ වනවිට අධිකරණ ගණනාවකින් මෙම උද්ඝෝෂණය සඳහා පොලීසිය ඉල්ලා සිටි වාරණ නියෝග ප්‍රතික්ෂේප කර ඇති මොහොතේ පොලිස්පතිවරයාගේ නියෝග අධිකරණ නියෝග ද අභිබවා යෑමක් බව ද මහලේකම්වරයා පෙන්වා දෙනවා.\nවසංගත මර්දනයට නිරෝධායන ඇඳිරිනීතිය පනවා තිබියදී පවා පොලිස් කොට්ඨාස මට්ටමින් මාර්ග බාධක පැනවීමට උපදෙස් නොදුන් පොලිස්පතිවරයා මේ මොහොතේ එවැනි නියෝහගයක් පැනවීම හුදෙක් දේශපාලනික අවශ්‍යතාවක් මත සිදු කරන්නක් බවයි පෙන්වා දෙන්නේ.\nඑමෙන්ම වාහනවල ගමන් ගන්නා පුද්ගල නාමලේඛන සැකසීම, ඡායාරූප ගැනීම ආදී පුද්ගල පෞද්ගලිකත්වය පවා අභියෝගයට ලක් කිරීමට පොලීසියට නියෝග දීම මෙන්ම අදාළ නියෝග අනුව පියවර ගන්නා නිලධාරීන්ට එරෙහිව නීතිමය පියවර ගැනීමට ද තම පක්ෂය වන සමගි ජන බලවේගය ඉදිරියේදී කටයුතු කරන බව එම පක්ෂ මහලේකම් රංජිත් මද්දුම බණ්ඩාර මාධ්‍ය වෙත නිවේදනයක් නිකුත් කරමින් සඳහන් කරනවා.",
       "URL": "https://www.hirunews.lk/288187/පොලිස්පතිගේ-නියෝග-අධිකරණ-නියෝග-ද-අභිබවා-යෑමක්-සජබෙ-මහලේකම්-කියයි",
       "Category": "Local News",
       "Parent URL": "https://www.hirunews.lk/local-news.php?pageID=1558"
}