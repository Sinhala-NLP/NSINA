{
       "Source": "hirunews",
       "Timestamp": "Tuesday, 02 March 2021 - 20:12",
       "Headline": "ඉරණතිව් දූපතේ පමණක් කොරෝනා සිරුරු භූමදාන කිරීම ගැන ටී.එන්.ඒ විරෝධය  (වීඩියෝ)",
       "News Content": "කොරෝනා ආසාදිතව මියයන පුද්ගලයින්ගේ  මෘත දේහ භූමදානය කිරීම සඳහා මන්නාරමට ආසන්න ඉරණතිවු දූපත තෝරා ගැනීමේ තීරණයට විරෝධය පළ කරන බව දෙමළ ජාතික සන්ධානය ප්‍රකාශ කළා.\nකෙසේ වෙතත්, කොළඹ අද පැවති කැබිනට් තීරණ දැනුම් දීමේ මාධ්‍ය හමුවේදී කැබිනට් ප්‍රකාශක අමාත්‍ය කෙහෙළිය රඹුක්වැල්ල පැවසුවේ සෞඛ්‍ය අමාත්‍යාංශයේ තාක්ෂණික කමිටුව මගින් මෙම අවසන් තෝරා ගැනීම සිදුකර ඇති බවයි.\nකොරෝනා මෘතදේහ භූමදානයට අවසර දෙමින් අතිවිශේෂ ගැසට් පත්‍රයක් පසුගියදා නිකුත් කෙරුණේ ඒ පිළිබඳව දිගු කලක් තිස්සේ පැවති ආන්දෝලනාත්මක තත්ත්වය හමුවේයි.\nකෙසේ වෙතත් එම මෘතදේහ භූමදානයට අදාළ සෞඛ්‍ය මාර්ගෝපදේශ මෙතෙක් ඉදිරිපත්ව නැහැ.\nඒ අනුව, පවුලේ ඥාතීන් දෙදෙනෙකුට ද අදාළ අවස්ථාවට සහභාගි විය හැකි බව අප කළ වැඩිදුර විමසීමකදී අමාත්‍ය කෙහෙළිය රඹුක්වැල්ල සඳහන් කළා.\nකොරෝනා මෘතදේහ භූමදානය සඳහා තෝරාගෙන ඇති මෙම ඉරණතිවු දූපත පිහිටා තිබෙන්නේ මන්නාරම් බොක්ක තුළයි.\nකිලිනොච්චිය දිස්ත්‍රික්කයට අයත් ප්‍රදේශයක් වන එම දූපත කිලිනොච්චිය - ඉරණමාතා ප්‍රදේශයේ සිට නාවික සැතපුම් 9ක් දුරින් පිහිටා තිබෙනවා.\nඅතීතයේ කතෝලික දෙමළ ජනතාව බහුතරයක් ඉරණතිවු දූපතේ ජීවත්ව ඇති අතර පැවති යුද තත්ත්වය මත පසුව ඔවුන්ට කිලිනොච්චිය - නච්චිකුඩාහි ඉරණමාතා ප්‍රදේශයේ ඉඩම් ලබාදී පදිංචි කර තිබෙනවා.\nකෙසේ වෙතත්, ධීවර කටයුතු ඇතුළු විවිධ අවශ්‍යතා සඳහා එම ජනතාව තවමත් ඉරණතිවු දූපතට පැමිණෙනවා.\nමේ වන විට ඉරණතිවු දූපතේ ස්ථිර වශයෙන් පවුල් 10ත් 15ත් අතර ප්‍රමාණයක් පදිංචි වී සිටින අතර විවිධ කාලවලදී ධීවරයින් තාවකාලිකව රැඳී සිටීමටද මෙම දූපත භාවිත කරනවා.\nමීට අමතරව එහි නාවික හමුදා අනු ඛණ්ඩයක්ද වසර ගණනක සිට ස්ථාපිතයි.\nමේ අතර, කොරෝනා මෘතදේහ භූමදානයට ඉරණතිවු දූපතම තෝරාගැනීම සම්බන්ධයෙන් විරෝධය පළ කරන බවයි දෙමළ ජාතික සන්ධානයේ මාධ්‍ය ප්‍රකාශක පාර්ලිමේන්තු මන්ත්‍රී එම්.ඒ. සුමන්දිරන් හිරු ප්‍රවෘත්ති අංශයට කියා සිටියේ.\nමේ අතර සිය විදුහලේ විදුහල්පතිවරයා ඇතුළු පිරිසකට කොරෝනා ආසාදනය වීමෙන් පසු නිරෝධායනයට ලක් කර සාමාන්‍ය පෙළ විභාගයට පෙනී සිටි ගාල්ල - උඩුගම ප්‍රදේශයේ පාසලක සිසුන් දෙදෙනෙකුට වෛරසය ආසාදනය වී ඇති බවට හඳුනාගෙන තිබෙනවා.\nඑසේම, බන්ධනාගාර නිලධාරින් 5153 කට කොරෝනා එන්නත ලබාදී ඇති බවයි බන්ධනාගාර මාධ්‍ය ප්‍රකාශක චන්දන ඒකනායක ප්‍රකාශ කළේ.\nමෙරටින් වාර්තා වන කොරෝනා ආසාදිතයින් සංඛ්‍යාව මේ වනවිට 83,552 ක්.\nඅද දිනයේදීත් ආසාදිතයින් 598 ක් සුවය ලබා පිටව යාමත් සමඟ සුවය ලැබූ මුළු සංඛ්‍යාව 80,000 සීමාව ඉක්මවමින් 80,020 දක්වා ඉහළ යනවා.\nඑසේම අද දිනයේදී තවත් කොරෝනා ආසාදිතයන් 153 දෙනෙකු හඳුනාගත් බව යුද හමුදාපති ජෙනරාල් ශවේන්ද්‍ර සිල්වා ප්‍රකාශ කළා.",
       "URL": "https://www.hirunews.lk/264141/ඉරණතිව්-දූපතේ-පමණක්-කොරෝනා-සිරුරු-භූමදාන-කිරීම-ගැන-ටී-එන්-ඒ-විරෝධය-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2114"
}