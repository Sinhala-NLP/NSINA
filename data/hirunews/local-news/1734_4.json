{
       "Source": "hirunews",
       "Timestamp": "Tuesday, 24 August 2021 - 12:50",
       "Headline": "මූල්‍ය අරමුදලෙන් මෙරට විදේශ සංචිතය ශක්තිමත් කිරීමට සහාය",
       "News Content": "ජාත්‍යන්තර මූල්‍ය අරමුදල විසින් සියලු ම සාමාජික රටවලට ඒවායේ විදේශ සංචිත ශක්තිමත් කිරීමට සහ මුදල් බවට හුවමාරු කරගත හැකි එස්.ඩී.ආර් හෙවත් විශේෂ ආදාන හිමිකම් බිලියන 650ක් වෙන් කර තිබෙනවා.\nඒ අනුව ශ්‍රී ලංකාව, එම ආදාන හිමිකම් මිලියන 578ක් හෙවත් වර්තමාන විනිමය අනුපාතිකයට අනුව ඩොලර් මිලියන 816ක් ලබා ගැනීමට හිමිකම් ලබනවා.\nකෙසේ නමුත්, ජාත්‍යන්තර මූල්‍ය අරමුදලේ කළමනාකරණ අධ්‍යක්ෂිකා ක්‍රිස්ටලීනා ජියෝජියේවා සාමාජික රටවලින් ඉල්ලා සිටියේ අදාළ හිමිකම් ඥාණාන්විත අන්දමින් යොදා ගන්නා ලෙසයි.\nශ්‍රී ලංකාවේ නිල විදෙස් සංචිතය පසුගිය මාසය අවසන් වනවිට ඩොලර් බිලියන 3යි දශම 8ක් දක්වා පහත වැටුණා.\nඑම සංචිතය ශක්තිමත් කිරීමට මූල්‍ය අරමුදලේ ආදාන හිමිකම් යොදා ගැනීමට හැකිවනු ඇති.\nමේ අතර, සෞඛ්‍ය පද්ධතිය වැඩිදියුණු කිරීමේ ව්‍යාපෘතිය යටතේ ආසියානු සංවර්ධන බැංකුවෙන් ශ්‍රී ලංකාවට ඇමරිකානු ඩොලර් මිලියන 50ක අරමුදලක් ලබා දී තිබෙනවා.\nරජයේ ප්‍රවෘත්ති දෙපාර්තමේන්තුව නිකුත් කළ අමාත්‍ය මණ්ඩල තීරණවල දැක්වෙන්නේ එය ඇමෙරිකානු ඩොලර් මිලියන 37යි දශම 5ක ණය මුදලකින් සහ ඇමෙරිකානු ඩොලර් මිලියන 12යි දශම 5ක ප්‍රදානයකින් සමන්විත බවයි.\nමීට අමතර ව, ඩොලර් මිලියන 125ක අතිරේක මූල්‍යකරණයක් සලසා දීම සඳහා ද ආසියානු සංවර්ධන බැංකුව එකඟතාව පළ කර තිබෙනවා.",
       "URL": "https://www.hirunews.lk/280493/මූල්‍ය-අරමුදලෙන්-මෙරට-විදේශ-සංචිතය-ශක්තිමත්-කිරීමට-සහාය",
       "Category": "Local News",
       "Parent URL": "https://www.hirunews.lk/local-news.php?pageID=1734"
}