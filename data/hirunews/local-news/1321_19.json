{
       "Source": "hirunews",
       "Timestamp": "Thursday, 03 March 2022 - 8:44",
       "Headline": "විදුලිය නො කපා ඉන්න බැසිල් ළඟ වැඩපිළිවෙළක් තිබෙනවා (වීඩියෝ)",
       "News Content": "රට මුහුණ පා ඇති ආර්ථික අසීරුතා හමුවේ මාධ්‍ය ඉදිරියේ විසඳුම් ඉදිරිපත් කරමින් වීරයන් වීමට උත්සාහ නො ගෙන ආණ්ඩුවේ වැඩපිළිවෙළ ශක්තිමත් කිරීම සඳහා එක් ව කටයුතු කිරීම වඩාත් ඵලදායී බව පාර්ලිමේන්තු මන්ත්‍රි ඩිලාන් පෙරේරා අවධාරණය කරනවා.\nඔහු මෙම අදහස් පළ කළේ, ශ්‍රී ලංකා පොදුජන පෙරමුණ පක්‍ෂ මූලස්ථානයේ ඊයේ (02) පැවැති ප්‍රවෘත්ති සාකච්ඡාවකට එක්වෙමින්.\nඑහි දී ඩිලාන් පෙරේරා මෙසේ සඳහන් කළා.\nඅද රට ඇතුළෙත්, ලෝකයේත් විවිධ ප්‍රශ්න නිසාත් විවිධ දුෂ්කරතා තියාගෙන තමයි ආණ්ඩුවක් හැටියට කටයුතු කරන්න වෙලා තිබෙන්නේ. රටේ අභ්‍යන්තරයේ පේන්න තිබෙන ප්‍රශ්න තමයි ඩොලර් ප්‍රශ්නය. ඒ නිසා මේ ඩොලර් ප්‍රශ්නයට විසඳුම් සොයනවා විනා එයට වෙන වෙනම Road Map හදන එක හරියනව ද කියලා මට හිතෙනවා.\nආණ්ඩුව හදන්න දරදිය ඇද්ද උදවිය ඔවුන්ගේ ඇමැතිකම් හොඳින් කරමින් ආණ්ඩුව හරි පාරට ගන්න උත්සාහයකුත් තිබෙනවා. ගෝඨාභය රාජපක්‍ෂ ජනාධිපතිතුමා කොරෝනා වසංගතය සම්බන්ධයෙන් එන්නත්කරණයේ දී බොහෝ රටවලට වඩා ඉදිරියෙන් වැඩ කළා. වසංගතයෙන් මේ රටේ ජනතාව ගලවා ගන්න ගෝඨාභය රාජපක්‍ෂ මැතිතුමා ගත්ත වෑයම අපිට මතකයි. සමහර පිරිස්වලට එය අමතකයි.\nමේ රටේ ආනයන වියදම අඩු කරගන්න ඕනෑ. පිටරටින් ගේන අපේ රටේ වවන්න පුළුවන් දේවල් අපේ රටේ වවන්න ගෝඨාභය මැතිතුමා පටන් ගත්තා. අලුත් දේශීය නිෂ්පාදන වෙළෙඳපොළට ඉදිරිපත් කරන්න කටයුතු කළා. මේ සියලු කාරණා එක්ක තමයි අපි දැන් ඩොලර් ප්‍රශ්නයට විසඳුම් සොයන්න වෙලා තිබෙන්නේ. විදේශ විනිමය, සංචාරක කර්මාන්තය, ඇඟලුම් කර්මාන්තය, තේ කර්මාන්තය ඒවා තමයි අපේ රටට ඩොලර් ආපු මාර්ග. නමුත් කොරෝනා නිසා සංචාරක කර්මාන්තය කඩා වැටුණා.\nයුක්රේනය සහ රුසියාව අතර ඇතිවෙච්ච යුද තත්ත්වය අපේ රටේ ආර්ථිකයට යම් ප්‍රමාණයකට බලපෑමක් තිබෙනවා. මේ යුදමය තත්ත්වයත් සමඟ ඇමෙරිකාවේ ඊයේ එළිදැක්වුණු අලුත්ම සංඛ්‍යා ලේඛන අනුව ඇමෙරිකාවේ තෙල් මිල 40% වැඩිවුණා. පරණ කාර්වල මිල 45%න් වැඩි වුණා.\nඅපි රටක් හැටියට මේ තිබෙන වාතාවරණය තේරුම් අරගෙන අපි හරි මඟක් තෝරා ගන්නවා නම් අපි Voice Cut නොදී අපි සියලු දෙනාම එකතු වෙලා කටයුතු කරන්න ඕන. ලෝකයේම දෙබිඩි ප්‍රතිපත්තියක් බලවත් රටවල් අනුගමනය කරන වෙලාවක අපි තේරුම් ගන්න ඕන අවසානයේ අපිට ඉන්නේ අපි විතරයි කියලා. ලෝකයේ අපිට සිටින මිත්‍රයන්, සතුරන් කවුද කියලා තේරුම් ගනිමින් කිසිම කඳවුරකට බැඳෙන්නේ නැතිව නොබැඳි පිළිවෙතක් අනුගමනය කරමින් රටේ තිබෙන ආර්ථික ප්‍රශ්නයට විසඳුමක් හොයන්න ඕන අපි සියලු දෙනා එකතු වෙලා.\nබැසිල් රාජපක්‍ෂ මැතිතුමා ප්‍රකාශ කර තිබෙනවා මාර්තු මාසයේ 05දා පසු විදුලිය කැපීම නැවැත්වීමට හැකියි කියලා. ඒ වගේම කෙටිකාලීන විසඳුම් ගනිමින් ඩොලර් ප්‍රශ්නය විසඳගන්නේ නැතිනම් නැවත විවිධ ප්‍රශ්නවලට මුහුණ දෙන්න වෙනවා. ඩොලර් ප්‍රශ්නයත් එක්ක තමයි මේ සියලු දේ රඳා පවතින්නේ.",
       "URL": "https://www.hirunews.lk/298533/විදුලිය-නො-කපා-ඉන්න-බැසිල්-ළඟ-වැඩපිළිවෙළක්-තිබෙනවා-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1321"
}