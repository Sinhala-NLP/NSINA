{
       "Source": "hirunews",
       "Timestamp": "Tuesday, 29 December 2020 - 13:17",
       "Headline": "දකුණේ ආණ්ඩුකාරවරයාගෙන් ගාල්ල උප නගරාධිපතිට අවවාද",
       "News Content": "දකුණු පළාත් ආණ්ඩුකාර විලී ගමගේ විසින් ගාල්ල මහනගර සභාවේ උප නගරාධිපති ෆවුසුල් නියාස් වෙත අවවාදාත්මක ලිපියක් යොමුකර තිබෙනවා.\nඒ පසුගිය 23 වනදා ගාල්ල මහනගර සභාවේ ප්‍රධාන සෞඛ්‍ය වෛද්‍ය නිලධාරිවරයාට බැන තර්ජනය කිරිමේ සිද්ධියට අදාළවයි.\nඋප නගරාධිපතිවරයා ප්‍රධාන වෛද්‍ය නිලධාරි බර්ට්‍රම් ද සිල්වාට පසුගිය 23 වනදා බැණ තර්ජනය කරනු ලැබුවේ අධ්‍යක්ෂ ජනරාල්වරයෙකු විසින් යොමුකළ ලිපියක් සම්බන්ධයෙන් කරුණු විමසූ අවස්ථාවේ ඊට සෞඛ්‍ය වෛද්‍ය නිලධාරිවරයා ලබාදුන් පිළිතුර හේතුවෙන්.\nකෙසේ වෙතත්, මෙම සිද්ධියට අදාළව රජයේ වෛද්‍ය නිලධාරින්ගේ සංගමයේ ගාල්ල ශාඛාවේ වෛද්‍යවරුන් වර්ජනයක් ආරම්භ කිරීමට සැලසුම් කළා.\nපසුව පළාත් ආණ්ඩුකාර විලී ගමගේ ඔවුන්ට සාකච්ඡාවක් ලබාදුන් අතර, අදාළ තත්ත්වය සම්බන්ධයෙන් රජයේ වෛද්‍ය නිලධාරින්ගේ සංගමය ආණ්ඩුකාරවරයා දැනුවත් කිරීමෙන් පසුව, උප නගරාධිපතිවරයා සමඟ ද සාකච්ඡාවක් ලබාදීමටයි ඔහු කටයුතු කළේ.\nඑහෙත්, එම සාකච්ඡාවට උප නගරාධිපති ෆවුසුල් නියාස් පැමිණ තිබුණේ නැහැ.\nපසුව උප නගරාධිපතිවරයා ප්‍රශ්න ගත අවස්ථාවේදී හැසිරී ඇති ආකාරය සම්බන්ධයෙන් සෑහීමකට පත් නොවන බවත්, මහජන නියෝජිතයෙකු ලෙස සංයමයකින් යුතුව හැසිරිය යුතු බවත්, දන්වමින් ඔහු වෙත තරයේ අවවාද කර ලිපියක් යොමුකළ බව ආණ්ඩුකාරවරයා රජයේ වෛද්‍ය නිලධාරින්ගේ සංගමයේ ගාල්ල දිස්ත්‍රික් ශාඛාවට ලිඛිතව දන්වා තිබෙනවා.",
       "URL": "https://www.hirunews.lk/258236/දකුණේ-ආණ්ඩුකාරවරයාගෙන්-ගාල්ල-උප-නගරාධිපතිට-අවවාද",
       "Category": "Local News",
       "Parent URL": "https://www.hirunews.lk/local-news.php?pageID=2246"
}