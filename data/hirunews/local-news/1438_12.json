{
       "Source": "hirunews",
       "Timestamp": "Sunday, 09 January 2022 - 14:43",
       "Headline": "මහජන බදු මුදල් අපතේ ගිය තෙල්බැද්ද පාලම (වීඩියෝ)",
       "News Content": "ජනතාවගේ යහපත උදෙසා සංවර්ධන ව්‍යාපෘති ක්‍රියාත්මක කිරීමේදී ඒවා නිසි ප්‍රමිතියෙන් යුක්තව සිදු කළ යුත්තේ, එවැනි ව්‍යාපෘති සඳහා වැය කෙරෙන්නේ ද ජනතා බදු මුදල් වීම හේතුවෙන්.\nඑහෙත් නිසි ප්‍රමිතියට එවැනි ව්‍යාපෘති ක්‍රියාත්මක කිරීමට බලධාරීන් අපොහොසත් වීම හේතුවෙන් අපහසුතාවට පිරිසක් පිළිබඳවයි මේ තොරතුරු.\nබදුල්ල, තෙල්බැද්ද වතුයායට පිවිසීමට ඇති ප්‍රධාන මාර්ගයේ පිහිටි පාලමයි මේ.\nබස් රථ ඇතුළු රථවාහන විශාල සංඛ්‍යාවක් මෙම මාර්ගයේ ධාවනය වනවා.\nමෙම ස්ථානයේ තිබූ පැරණි පාලම ඉතා අවදානම් තත්ත්වයට පත්වීම හේතුවෙන් මෙහි නව පාලමක් ඉදිකෙරෙන්නේ ජනතා බදු මුදල් ද විශාල ප්‍රමාණයක් වැය කරමින්.\nකෙසේ වෙතත් නව පාලම ඉදිකර මාස කිහිපයක් යන්නටත් මත්තෙන් එහි එක පැත්තක් ගිලා බැස ඇති ආකාරයයි මේ.\nමෙම පසුබිම හමුවේ ප්‍රදේශවාසීන්ට අවදානම් සහිත පැරණි පාලමම නැවතත් භාවිත කිරීමට සිදුව තිබෙනවා.\nආර්ථික ගැටලු රැසකින් ද පීඩා විඳින මෙම ජනතාව බලධාරීන්ගෙන් ඉල්ලා සිටින්නේ, සිය ජීවිකාව සරි කර ගැනීම ඇතුළු කාර්තව්‍යයන් රැසකට යොදා ගන්නා මෙම නව පාලම කඩිනමින් ප්‍රතිසංස්කරණය කර දෙන ලෙසයි.",
       "URL": "https://www.hirunews.lk/293463/මහජන-බදු-මුදල්-අපතේ-ගිය-තෙල්බැද්ද-පාලම-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1438"
}