{
       "Source": "hirunews",
       "Timestamp": "Tuesday, 31 August 2021 - 6:29",
       "Headline": "හෙරොයින් කිලෝ 290යි ග්‍රෑම් 200ක් සමඟ සැකකරුවන් පස් දෙනෙකු කොටු වෙයි (වීඩියෝ)",
       "News Content": "නාවික හමුදාව විසින් ගැඹුරු මුහුදේ 2021 අගෝස්තු මස 30 වන දින දහවල් කාලයේ සිදු කළ විශේෂ සෝදිසි මෙහෙයුමක දී මුහුදු මාර්ගයෙන් මෙරටට ගෙන ඒමට උත්සාහ කළ හෙරොයින් මත්ද්‍රව්‍ය කිලෝ 290යි ග්‍රෑම් 200ක පමණ තොගයක් රැගත් බහුදින ධීවර යාත්‍රාවක්, සැකකරුවන් 05 දෙනෙකු සමඟ අත්අඩංගුවට ගැනීමට කටයුතු කළා.\nනාවික හමුදාව විසින් එම හෙරොයින් මත්ද්‍රව්‍ය රැගත් බහුදින ධීවර යාත්‍රාව සහ සැකකරුවන් අද (31) අලුයම, ගොඩබිම වෙත රැගෙන ඒමට කටයුතු කළ බව සඳහන්.\nශ්‍රී ලංකා නාවික හමුදා බුද්ධි අංශය, අනෙකුත් බුද්ධි අංශ සමඟ එක් ව සිදු කළ ඒකාබද්ධ බුද්ධි මෙහෙයුමකින් ලද තොරතුරු මත30 වන දින දහවල් කාලයේ ගැඹුරු මුහුදේ සිදු කරන ලද මෙම විශේෂ සෝදිසි මෙහෙයුමේ දී ගොඩබිම දෙසට යාත්‍රා කරමින් තිබූ සැක සහිත බහුදින ධීවර යාත්‍රාවක් නීරීක්‍ෂණය කර පරීක්‍ෂාවට ලක් කර තිබෙනවා.\nඑහි දී එම බහුදින ධීවර යාත්‍රාවේ සූක්ෂ්ම ලෙස සඟවා තිබූ උර 10ක පාර්සල් 259ක් ලෙස අසුරන ලද හෙරොයින් මත්ද්‍රව්‍ය කිලෝ 290යි ග්‍රෑම් 200ක පමණ තොගයක් සොයා ගැනීමට නාවික හමුදාව සමත් වුණා.\nමෙලෙස හෙරොයින් මත්ද්‍රව්‍ය ප්‍රවාහනය කළ බවට සැකපිට නාවික හමුදා භාරයට ගන්නා ලද  බහුදින ධීවර යාත්‍රාව,30 වන දින ගොඩබිමෙන් පිටත්ව ගොස් ඇති අතර, ජාත්‍යන්තර මුහුදේ දී විදේශීය ජාවාරම් කරුවන් මාර්ගයෙන් මත්ද්‍රව්‍ය තොගය බහුදින ධීවර යාත්‍රාව වෙත ලබා ගන්නට ඇතැ යි සැක කරනවා.\nඑමෙන්ම, නාවික හමුදා භාරයට ගන්නා ලද මෙම හෙරොයින් මත්ද්‍රව්‍ය තොගයේ මුළු වටිනාකම රුපියල් මිලියන 2321කට අධික බව යි වාර්තා වන්නේ.\nපවත්නා සෞඛ්‍ය මාර්ගෝපදේශයන් අනුගමනය කරමින් සිදුකළ මෙම මෙහෙයුම මඟින් නාවික හමුදා භාරයට ගත් සැකකරුවන් වයස අවුරුදු 31ත් 37ත් අතර වයසේ පසුවන අහුංගල්ල, බලපිටිය සහ හබරාදුව යන ප්‍රදේශයන්හි පදිංචිකරුවන්.\nඑම සැකකරුවන්, හෙරොයින් මත්ද්‍රව්‍ය තොගය සහ බහුදින ධීවර යාත්‍රාව සම්බන්ධ වැඩිදුර විමර්ශන කටයුතු මේ වන විට  නාවික හමුදාව සහ පොලිස් මත්ද්‍රව්‍ය නාශක කාර්යාංශය එක් ව  සිදු කරයි.",
       "URL": "https://www.hirunews.lk/280975/හෙරොයින්-කිලෝ-290යි-ග්‍රෑම්-200ක්-සමඟ-සැකකරුවන්-පස්-දෙනෙකු-කොටු-වෙයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1721"
}