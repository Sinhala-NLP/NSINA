{
       "Source": "hirunews",
       "Timestamp": "Saturday, 18 May 2019 - 19:35",
       "Headline": "සම්බුදු තෙමගුල සමරන්න පන්සල්, පල්ලි, කෝවිල් එක්වෙයි - විහාරස්ථානවල ආගමික වතාවත් රැසක්",
       "News Content": "බුදුරජාණන් වහන්සේගේ උතුම් වූ තෙමගුල සිහිපත් කෙරෙන වෙසක් පුන් පොහෝ දිනය අදයි.\nවෙසක්පුර පසලොස්වක පොහෝ දිනය නිමිත්තෙන් මෙවර හිරු ධර්ම ප්‍රදීපය වැඩසටහන අද දිනය පුරා පැවැත්වුණේ ඇඹිලිපිටිය - සංඛපාල  පුරාණ රජමහා විහාරස්ථානය කේන්ද්‍ර කර ගනිමින්.\nඋදෑසන 06.00 ට අෂ්ඨාංග ශීලයේ සමාදන් කරමින් මෙම වැඩසටහන ආරම්භ වූ අතර, ධර්ම දේශනා, ධර්ම සාකච්ඡා ඇතුළු ආමිස ප්‍රතිපත්ති පූජාවන් රැසක් ඊට ඇතුළත් වුණා.\nමෙවර වෙසක් පොහොය දිනය පෙර වසරවලට සාපේක්ෂව විශේෂ වන්නේ පාස්කු ඉරිදා දින එල්ල වූ ත්‍රස්ත ප්‍රහාරයෙන් අනතුරුව ප්‍රතිපත්ති පූජාවන්ට පමණක් වැඩි ඉඩකඩක් ලබාදෙන ලෙසට බෞද්ධ සංවිධාන මෙන්ම රජයෙන් කළ දැනුම්දීම හේතුවෙන්.\nඒ අනුව, දන්සැල්, තොරණ්, පහන්කූඩු ප්‍රදර්ශන, බොදු බැති ගී වැඩසටහන් ඇතුළු බෞද්ධ විහාරස්ථානවල සිදුකෙරෙන වෙසක් උත්සව රැසක් මෙවර අවලංගු කෙරුණා.\nකොළඹ දිස්ත්‍රික්කයේ ඉදිකෙරුණු පෑලියගොඩ - නවලෝක තොරණ, කොස්ගස් හන්දිය තොරණ ඇතුළු කිහිපයක්ම අවලංගු කෙරුණු අතර එම ස්ථානවල බෞද්ධ ආගමික වතාවත් සිදුවූ බව අප වාර්තාකරුවන් ප්‍රකාශ කළා.\nකෙසේ වෙතත්, දිවයින පුරා වෙහෙර විහාරස්ථානවල ආගමික වතාවත් සාමාන්‍ය පරිදි සිදුකෙරුණු බව එම ප්‍රදේශවල අප වාර්තාකරුවන් සදහන් කළා.\nවිශේෂයෙන් අනුරාධපුරයේ, ශ්‍රී මහාබෝධිය, රුවන්වැලි මහාසෑය ඇතුළු අටමස්ථාන වන්දනා කිරීම සදහා පැමිණි බැතිමතුන්ගේ සංඛ්‍යාව පෙර වසරවලට සාපේක්ෂව අඩු අගයක් ගත්තා.\nඑහෙත්, මහනුවර ශ්‍රී දළදා මාලිගාව වන්දනා කිරීම සදහා පැමිණි බැතිමතුන්ගේ ඉහළ අගයක් පෙන්නුම් කල බවයි අප වාර්තාකරු කියා සිටියේ.\nකතරගම - කිරිවෙහෙර පුදබිමටද මෙවර අඩු බැතිමතුන් සංඛ්‍යාවක් පැමිණ සිටි බවයි අප වාර්තාකරු කියා සිටියේ.\nමෙලෙස බෞද්ධ සිද්ධස්ථානවල බැතිමතුන්ගේ අඩු ප්‍රවණතාවයක් දක්නට ලැබුණ ද ඒ සෑම ස්ථානයකම ප්‍රමාණවත් පරිදි යුද හමුදාව සහ පොලිස් ආරක්ෂාවල් යොදවා තිබූ බව සදහන්.\nබෞද්ධ සිද්ධස්ථානවලට සාපේක්ෂව උතුරු පළාත ද ඇතුළුව දිවයින පුරා ප්‍රදේශ රැසක කතෝලික දේවස්ථාන වෙසක් කූඩු ඇතුළු බෞද්ධ සැරසිලිවලින් සමන්විතවීම විශේෂත්වයක්.\nබහුතර මුස්ලිම් ජනතාවක් නියෝජනය කරන බේරුවල නගරය මෙවර බෞද්ධ කොඩි සහ වෙසක් සැරසිලි වලින් අලංකාර කර තිබූ අතර, ඒ සදහා මුස්ලිම් ජනතාව විශාල පිරිසක් එක්ව සිටියා.\nමේ අතර, පසුගියදා ත්‍රස්ත ප්‍රහාරයට ලක් වූ මීගමුව - කටුවපිටිය දේවස්ථානයේ ද අද වෙසක් සැරසිලි දක්නට ලැබුණා.\nකටුවපිටිය නගරය බෞද්ධ සැරසිලිවලින් අලංකාර වී තිබූ බවයි ප්‍රදේශයේ හිරු වාර්තාකරු කියා සිටියේ.\nමේ අතර, දිවයින පුරා හින්දු කෝවිල් රැසක් වෙසක් සැරසිලි වලින් අලංකාර කර තිබුණා.",
       "URL": "https://www.hirunews.lk/216628/සම්බුදු-තෙමගුල-සමරන්න-පන්සල්-පල්ලි-කෝවිල්-එක්වෙයි-විහාරස්ථානවල-ආගමික-වතාවත්-රැසක්",
       "Category": "Local News",
       "Parent URL": "https://www.hirunews.lk/local-news.php?pageID=3346"
}