{
       "Source": "hirunews",
       "Timestamp": "Friday, 14 October 2022 - 17:10",
       "Headline": "භාවිතයට අත්‍යාවශ්‍යම ඖෂධ හඳුනා ගැනීම සඳහා ඉහළ පෙළේ තාක්ෂණික කමිටුවක් පිහිටුවීමට අවධානය",
       "News Content": "මෙරට ජනතාවගේ ඖෂධ අවශ්‍යතාවය සහ එය සපුරාලීමට අත්‍යාවශ්‍යම ඖෂධ මොනවාද යන්න හඳුනා ගැනීම සඳහා කොවිඩ් 19 වසංගත සමයේ පැවති ආකාරයේ ඉහළ පෙළේ තාක්ෂණික කමිටුවක් නැවත ස්ථාපනය කිරීම කෙරෙහි අවධානය යොමු වී තිබෙනවා.\nමෙරටට ආනයනය කරනු ලබන ඖෂධ වර්ග වැඩි සංඛ්‍යාවක් මෙරට ජනතාවගේ භාවිතයට අත්‍යාවශ්‍යම ඒ්වා නොවන බවත්, එක් ඖෂධ වර්ගයක් සඳහා සන්නාම විශාල ප්‍රමාණයකින් ඖෂධ ආනයනය කිරීම නිසා ඒ් පිළිබඳ නිසි නියාමනයක් සිදු නොවීමත් විශාල ගැටළුවක් බවට පත්ව ඇති බවයි ආර්ථිකය ස්ථායීකරණයට අදාළ කෙටි සහ මධ්‍ය කාලීන වැඩසටහන් හඳුනා ගැනීම සඳහා වන ජාතික සභා අනු කමිටුවේදි සාකච්ඡා වී ඇත්තේ.\nඑබැවින් මෙරට ජවතාවගේ ඖෂධ අවශ්‍යතාවය සහ එය සපුරාලීමට අත්‍යාවශ්‍යම ඖෂධ මොනවාද යන්න හඳුනා ගැනීම සඳහා කොවිඩ් 19 වසංගත සමයේ පැවති ආකාරයේ ඉහළ පෙළේ තාක්ෂණික කමිටුවක් නැවත ස්ථාපනය කිරීම කෙරෙහි මෙහිදී අවධානය යොමු වී තිබෙනවා.\nමෙම අදහස් පළ වූයේ ආර්ථිකය ස්ථායීකරණයට අදාළ කෙටි සහ මධ්‍ය කාලීන වැඩසටහන් හඳුනා ගැනීම සඳහා වන ජාතික සභා අනු කමිටුව මෙරට ඖෂධ භාවිතය පිළිබඳ විද්වත් අදහස් ලබා ගැනීම සඳහා එහි සභාපති පාර්ලිමේන්තු මන්ත්‍රී පාඨලී චම්පික රණවකගේ ප්‍රධානත්වයෙන් පාර්ලිමේන්තුවේදී අද (14) රැස්වූ අවස්ථාවේදීයි.\nඑමෙන්ම මෙරටට ඖෂධ ආනයනය කිරීම හා බෙදාහැරීම පිළිබඳ ප්‍රසම්පාදන ක්‍රියාවලිය විශාල කාලයක් ගත වන සහ විධිමත් සම්බන්ධීකරණයක් නොමැති එකක් වීම සම්බන්ධව ද මෙහිදී අදහස් පළ කෙරුණා.\nමෙම ප්‍රසම්පාදන ක්‍රියාවලිය විධිමත් කිරීමට සහ මනා සම්බන්ධීකරණයක් සහිතව සිදු කිරිම සම්බන්ධව විද්වතුන් විසින් සිය අදහස් සහ යොජනා කමිටුව වෙත ඉදිරිපත් කර තිබෙනවා.\nරෝග වලක්වා ගැනීම සඳහා දේශීය වෛද්‍ය විද්‍යාවේ ප්‍රත්‍යක්ෂ ඖෂධ භාවිත කිරීමේ හැකියාව පිළිබඳවද කමිටුවේ අවධානය යොමු වුණා.\nඑයට අමතරව ලංකාවේ වැඩිපුරම ඖෂධ භාවිත කරන හෘද රෝග, දියවැඩියාව, අධික රුධිර පීඩනය සහ අධි කොලෙස්ටරෝල් තත්ත්වය වැනි රෝග අවම කිරීම සඳහා භාවිත කළ හැකි ආහාර සහ විකල්ප දේශීය ඖෂධ ප්‍රචලිත කිරීමේ අවශ්‍යතාවද මෙහිදී අවධාරණය කෙරුණා.\nදේශීය ඖෂධ නිෂ්පානයේදී මතුව ඇති ගැටළු සම්බන්ධවද කමිටුවේදී දිර්ඝ වශයෙන් සාකච්ඡා වුණා.\nජාතික ඖෂධ නියාමන අධිකාරියේ හිටපු සභාපති මහාචාර්ය අසිත ද සිල්වා, ජාතික ඖෂධ නියාමන අධිකාරියේ සාමාජික සහ ජාතික වසංගත රෝග විද්‍යායතනයේ වෛද්‍ය ආනන්ද විජේවික්‍රම මහතා සහ කොළඹ විශ්ව විද්‍යාලයේ මහාචාර්ය ප්‍රියදර්ශනී ගලප්පත්ති යන මහත්ම මහත්මීන් මෙහිදී සිය විශේෂඥ දැනුම කමිටුව වෙත ලබා දී තිබෙනවා.\nඑමෙන්ම, රාජ්‍ය ඖෂධ නීතිගත සංස්ථාවේ සභාපතිවරයා, ජාතික ඖෂධ නියාමන අධිකාරියේ සභාපති මහාචාර්ය එස්.ඩී. ජයරත්න, ආයුර්වේද කොමසාරිස් එම්.ඩී.ජේ.අබේගුණවර්ධන, ආයුර්වේද වෛද්‍ය විද්‍යාව පිළිබඳ මහාචාර්ය කමල් පෙරේරා මෙන්ම රාජ්‍ය අයවැය දෙපාර්තමේන්තුව සහ මුදල් අමාත්‍යාංශයේ නිලධාරීන් පිරිසක්ද සිය අදහස් ඉදිරිපත් කළා.",
       "URL": "https://www.hirunews.lk/317876/භාවිතයට-අත්‍යාවශ්‍යම-ඖෂධ-හඳුනා-ගැනීම-සඳහා-ඉහළ-පෙළේ-තාක්ෂණික-කමිටුවක්-පිහිටුවීමට-අවධානය",
       "Category": "Local News",
       "Parent URL": "https://www.hirunews.lk/local-news.php?pageID=803"
}