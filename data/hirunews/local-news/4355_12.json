{
       "Source": "hirunews",
       "Timestamp": "Thursday, 24 August 2017 - 17:20",
       "Headline": "පොලිස් අත්අඩංගුවේදි පුද්ගලයෙකු ජිවිතක්ෂයට පත්වීමේ සිදුවීමට අත්අඩංගුවට ගත් පොලිස් නිළධාරීන් නැවත රිමාන්ඩ්",
       "News Content": "චුන්නාකම් පොලිස් අත්අඩංගුවේ සිටියදී පුද්ගලයෙකු ජිවිතක්ෂයට පත්වීමේ සිද්ධිය සම්බන්ධයෙන් අත්අඩංගුවට ගෙන සිටින චුන්නාකම් පොලිසියට අනුයුක්තව සේවය කළ පොලිස් නිළධාරීන් හය දෙනෙකු නැවත සැප්තැම්බර් 04 වැනිදා දක්වා රක්ෂිත බන්ධනාගාර ගත කරන ලෙසට කිලිනොච්චිය මහේස්ත්‍රාත් ඒ.ඒ. ආනන්දරාජා මහතා ඊයේ(23) නියෝග කළා.\nඉකුත් 2011 වසරේ නොවැම්බර් මස 21 වැනිදා කොල්ලකෑමක් සම්බන්ධයෙන් චුන්නාකම් පොලිසිය විසින් අත්අඩංගුවට ගත් ස්කන්ධරාජා සුමනන් නමැති පුද්ගලයෙකු ජිවිතක්ෂයට පත්වීම සම්බන්ධයෙන් අදාළ පොලිස් නිළධාරීන් අධිකරණය වෙත ඉදිරිපත් කරනු ලැබුවා.\nඅදාළ සැකකරු අත්අඩංගු‍වට ගෙන වධදීමේ සිදුවීම සම්බන්ධයෙන් මීට පෙර යාපනය මහාධිකරණයේ නඩු විභාගය පැවැත්වු අතර පොලිස් අත්අඩංගුවේදී සැකකරුට වධදීම හේතුවෙන් යාපනයල චුන්නාක්කම් පොලීසියට අනුයුක්තව සේවක කළ පොලිස් නිලධාරීන් හය දෙනෙකුට බරපතල වැඩ සහිත වසර 10 සිරදඬුවමක් 2017 මැයි 04 වැනිදා යාපනය මහාධිකරණ විනිසුරු එම්ගඉලන්චේලියන් නියම කරනු ලැබුවා.\nවධ බන්ධනයට ලක්වු පුද්ගලයාගේ මළසිරුර පසුව සොයාගැණුනේ කිලිනොච්චිය ප්‍රදේශයේ වැවක තිබියදීයි.\nසිද්ධිය සම්බන්ධයෙන් පරීක්‍ෂණ පැවැත්වූ අපරාධ පරීක්‍ෂණ දෙපාර්තමේන්තුව චුන්නාක්කම් පොලිස් ස්ථානයේ එවකට හිටපු ස්ථානාධිපතිවරයා ඇතුළු 8 දෙනෙකු අත්අඩංගුවට ගනු ලැබුවා.\nයාපනය මහාධිකරණයේ පැවති නඩු විභාගය අතරතුරදී ඔවුන්ගෙන් දෙදෙනෙකු නිදොස්කොට නිදහස් කිරීමටයි අධිකරණය නියෝග කරනු ලැබුවෙ.\nබරපතල වැඩ සහිත සිරදඩුවම් නියම වු පිරිස අතර චුන්නාක්කම් පොලීසියේ හිටපු ස්ථානාධිපතිවරයා ඇතුළු පොලිස් නිළධාරීන් හ‍ය දෙනෙකු සිටිනවා.\nඅදාළ පුද්ගලයා මරණයට පත්වීම සම්බන්ධයෙන් නඩුව කිලිනොච්චිය ‍මහේස්ත්‍රාත් අධිකරණයේ විභාගවෙමින් පවතිනවා.",
       "URL": "https://www.hirunews.lk/169266/පොලිස්-අත්අඩංගුවේදි-පුද්ගලයෙකු-ජිවිතක්ෂයට-පත්වීමේ-සිදුවීමට-අත්අඩංගුවට-ගත්-නිළධාරීන්-නැවත-රිමාන්ඩ්",
       "Category": "Local News",
       "Parent URL": "https://www.hirunews.lk/local-news.php?pageID=4355"
}