{
       "Source": "hirunews",
       "Timestamp": "Sunday, 15 August 2021 - 16:23",
       "Headline": "අද සිට සති දෙකක් කැකිරාවේ වෙළඳසැල් වැසේ",
       "News Content": "අද (15) සිට ලබන 27 වනදා දක්වා කැකිරාව නගරයේ වෙළඳසැල් වසා තැබීමට එම නගරයේ වෙළඳ සංගම් තීරණය කර තිබෙනවා.\nඒ ප්‍රදේශය ආශ්‍රිතව පවතින කොවිඩ් අවධානම සැලකිල්ලට ගනිමින්.\nඅප වාර්තාකරු සඳහන් කළේ ප්‍රාදේශීය කොවිඩ් කමිටුව අද දහවල් රැස්වූ අවස්ථාවේදී වෙළඳ සංගම් මෙම තීරණයට එළඹ ඇති  බවයි.\nකෙසේවෙතත් ජනතාවට අත්‍යවශ්‍ය වන ඖෂධ අලෙවිසැල් වෛද්‍ය රසායනාගාර සහ ඉන්ධන පිරවුම්හල් විවෘතව පවතින බවයි කැකිරාව සෞඛ්‍ය වෛද්‍ය නිලධාරී කාර්යාලය සඳහන් කළා.\nකැකිරාව සෞඛ්‍ය වෛද්‍ය නිලධාරී කාර්යාලය කියාසිටියේ නගරය අවටින් හමුවන ආසාදිතයන් ගණන ද සීඝ්‍රයෙන් ඉහළ යමින් පවතින බවයි.\nආසාදිත පොකුරු හමුවීමේ ප්‍රවණතාවක් ඇති බව ද ඔවුන් සඳහන් කර තිබෙනවා.\nමේ අතර කොවිඩ් ව්‍යාප්තිය පාලනය කිරිමේ අරමුණින් තවත් ප්‍රදේශ කිහිපයක වෙළෙඳ සංගම් ඉදිරි කාලය තුළ වෙළඳසැල් වසා තැබිමට තීරණය කර තිබෙනවා.\nමරදගහමුල ව්‍යාපාර සංගමයේ සභාපති බී.කේ. රංජිත් සඳහන් කළේ ප්‍රදේශයේ ආරක්ෂාව වෙනුවෙන් හෙට (16) සිට සතියක කාලයක් ඔසුසැල් හැර අනෙක් සියලු වෙළඳසැල් වසා තැබෙන බවයි.\nමේ අතර අද (15) සිට අම්බලන්තොට නගරයේ සියලු වෙළඳසැල් සතියක කාලයක් වසා තැබෙන බව ද එම නගරයේ වෙළඳ සංගමය ඊයේ ප්‍රකාශ කළා.\nනගරය හා අවට ප්‍රදේශවලින් වැඩි වශයෙන් කොරෝනා වෛරස් ආසාදිතයන් වාර්තාවීම හේතුවෙනුයි ඔවුන් මෙම තීරණයට එළඹ ඇත්තේ.\nඑම ප්‍රදේශවල කොරෝනා වෛරසය පැතිර යාමේ දැඩි අවදානමක් පවතින බැවින් ජනතාව නිරන්තරයෙන් නගරයට පිවිසීම හමුවේ අනෙක් ජනතාව ද අවදානමකට ලක්වන බව වෙළඳ සංගමය පෙන්වා දෙනවා.\nමෙම තීරණය සතියක කාලයක් ක්‍රියාත්මක කරන අතර ඉදිරියේදී රටේ තත්වය සලකා බලා නගරයේ වෙළඳසැල් විවෘත කිරීමට හෝ තවදුරටත් වසා තැබීමට කටයුතු කරන බවයි අම්බලන්තොට වෙළඳ සංගමයේ ලේකම් ඒ.එච්. ප්‍රේමචන්ද්‍ර කියාසිටියේ.\nමේ අතර පලාපත්වල එක්සත් වෙළඳ සංගමය ද පසුගියදා තීරණය කළේ එම නගරයේ සියලු වෙළඳසැල් වසා දැමීමටයි.\nත්‍රී රෝද රථ සංගමයේ රියදුරන් කිහිප දෙනෙකු මෙන්ම වෙළඳසැල් කිහිපයක සේවකයන් ඇතුලු පිරිසක් කොරෝනා ආසාදිතයන් බවට තහවුරු වීම හේතුවෙනුයි ඔවුන් මෙම පියවර ගෙන ඇත්තේ.",
       "URL": "https://www.hirunews.lk/279772/අද-සිට-සති-දෙකක්-කැකිරාවේ-වෙළඳසැල්-වැසේ",
       "Category": "Local News",
       "Parent URL": "https://www.hirunews.lk/local-news.php?pageID=1753"
}