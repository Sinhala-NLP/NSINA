{
       "Source": "hirunews",
       "Timestamp": "Sunday, 20 December 2020 - 10:28",
       "Headline": "රට රැකියා පෙන්වා මුදල් වංචා කිරීමට ගිය සැකකරු අත්අඩංගුවට (වීඩියෝ)",
       "News Content": "රජයේ ප්‍රභල අමාත්‍යවරයෙකුගේ සම්බන්ධීකරණ නිලධාරියෙක් බවට පවසමින් විදෙස් රැකියා ලබාදෙන බවට පවසා මුදල් වංචා කිරීමට උත්සාහ කළ පුද්ගලයෙකු පොලිස් අත්අඩංගුවට ගෙන තිබෙනවා.\nජපානයේ රැකියා ලබාදෙන බවට පවසමින් මෙම පුද්ගලයා තරුණයන්ගෙන් රුපියල් ලක්ෂ 6 බැගින් අත්තිකාරම් මුදල් ලෙසට ඉල්ලා ඇති බවටයි අනාවරණ වී ඇත්තේ.\nඔහු දෙබරවැව ප්‍රදේශයේ පදිංචි 39 හැවිරිදි අයෙක්.\nමෙම පුද්ගලයා භාවිත කළ සුඛෝපභෝගී මෝටර් රථයක් ද පොලිස් භාරයට ගෙන ඇති අතර එහි තිබී රජයේ ආයතන කිහිපයක ලිපි ශීර්ෂ සහිත ලිපි ගොනු ද හමුවී තිබෙනවා.\nලුණම ප්‍රදේශයේ පවත්වාගෙන යන දේවාලයකට පැමිණි සැකකරු එම ප්‍රදේශයේ තරුණයෙකුට පවසා ඇත්තේ තමා රජයේ ප්‍රභල අමාත්‍යවරයෙකුගේ සම්බන්ධීකරණ නිලධාරියෙක් බැවින් ජපානයේ රැකියා ලබාදිය හැකි බවයි.\nඑම තරුණයාට මේ සම්බන්ධයෙන් ඇතිවූ සැකයක් මත තවත් පිරිසකගේ සහයෙන් අදාළ අමාත්‍යවරයාට සහ පොලිසියට දන්වා සැකකරු අත්අඩංගුවට ගෙන තිබෙනවා.\nඒ අදාළ දේවාලය අසලදීයි.\nසැකකරු සම්බන්ධයෙන් හුංගම පොලිසිය පරීක්ෂණ සිදුකරනවා.",
       "URL": "https://www.hirunews.lk/257452/රට-රැකියා-පෙන්වා-මුදල්-වංචා-කිරීමට-ගිය-සැකකරු-අත්අඩංගුවට-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2264"
}