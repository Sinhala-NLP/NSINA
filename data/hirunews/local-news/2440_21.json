{
       "Source": "hirunews",
       "Timestamp": "Monday, 21 September 2020 - 7:39",
       "Headline": "අපේ ජනබල පක්ෂයේ හිටපු ලේකම් වේදිනිගම හිමියන්ට විනය ක්‍රියාමාර්ග (වීඩියෝ)",
       "News Content": "අපේ ජනබල පක්ෂයේ හිටපු ලේකම් පූජ්‍ය වේදිනිගම විමලතිස්ස හිමියන්ට එරෙහිව විනය ක්‍රියාමාර්ග ගැනීමට එම පක්ෂ සම්මේලනයේදී තීරණය කර තිබෙනවා.\nපක්ෂයේ මහ සම්මේලනය ඊයේ (20) පැවැත්වුණේ රාජගිරිය - ශ්‍රී සද්ධර්මරාජික විහාරස්ථානයේදියි.\nඑහිදී පූජ්‍ය වේදිනිගම විමලතිස්ස හිමියන් විසින් පක්ෂයට ලැබුණු මන්ත්‍රී ධුරය සඳහා වංචනිකව එම හිමියන්ගේ නම මැතිවරණ කොමිසමට යෝජනා කිරීමට කටයුතු කිරීම හේතු කොටගෙන මෙම විනය ක්‍රියාමාර්ග ගැනීමට තීරණය වුණා.\nඑමෙන්ම මෙම හිමියන් පක්ෂයෙන් ඉවත් කළ යුතු බවටද යෝජනාවක් ඒකමතිකව සම්මත වී තිබෙනවා.\nඅපේ ජනබල පක්ෂයට හිමිවී තිබෙන ජාතික ලැයිස්තු මන්ත්‍රී ධුරය පූජ්‍ය ගලගොඩඅත්තේ ඥාණසාර හිමියන්ට හිමිවිය යුතු බවට ඉදිරිපත්වූ යෝජනාවද සම්මත වී තිබුණා.\nපළමුව එම මන්ත්‍රි ධුරයේ පක්ෂ සභාපති සමන් පෙරේරා දිවුරුම්දීමෙන් පසු ඉල්ලා අස්වී අදාළ පුරප්පාඩුව සඳහා ඥාණසාර හිමියන් නම් කළ යුතු බවටයි මෙහිදී යෝජනා සම්මත කරගෙන ඇත්තේ.",
       "URL": "https://www.hirunews.lk/250717/අපේ-ජනබල-පක්ෂයේ-හිටපු-ලේකම්-වේදිනිගම-හිමියන්ට-විනය-ක්‍රියාමාර්ග-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2440"
}