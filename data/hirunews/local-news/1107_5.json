{
       "Source": "hirunews",
       "Timestamp": "Thursday, 09 June 2022 - 18:29",
       "Headline": "පුනර්ජනනීය බලශක්තියට දේශපාලකයන්, විපක්ෂයේ දී කැමතී! ආණ්ඩුවේ දී විරුද්ධයි! - අලි සබ්‍රි (වීඩියෝ)",
       "News Content": "පුනර්ජනනීය විදුලි බලය නිෂ්පාදනය කිරීම සඳහා දේශපාලඥයන් විපක්ෂයේ දී කැමති බවත්, ආණ්ඩුවේ දී ඊට විරුද්ධ බවත් පාර්ලිමේන්තු මන්ත්‍රී අලි සබ්‍රි ප්‍රකාශ කරනවා.\nඔහු ඒ බව ප්‍රකාශ කළේ, ශ්‍රී ලංකා විදුලි බල සංශෝධන පනත් කෙටුම්පත දෙවන වර කියවීමේ විවාදයට එක් වෙමින්.\nපුනර්ජනනීය බලශක්තිය සම්බන්ධයෙන් කෙතරම් සාකච්ඡා වුණ ද, එක් එක් කාලයට විවිධ හේතු මවා පාමින් එය ක්‍රියාත්මක නො වන තත්ත්වයට පත් කිරීම සම්බන්ධයෙන් ද ඔහු සිය කණස්සල්ල ප්‍රකාශ කළා.\nඑලෙස ම ලක්විජය බලාගාරයෙන් විදුලිය මිලට ගැනීම සඳහා ඒකකයට රුපියල් 42ක් ද, කැලනිතිස්ස සෝජිට්ස් බලාගාරයෙන් ඒකකයට රුපියල් 85ක් ද, කැලනිතිස්ස ඒකාබද්ධ චක්‍රීය බලාගාරයෙන් ඒකකයට රුපියල් 98ක් ද කැලනිතිස්ස බලාගාරයෙන් ඒකකයට රුපියල් 137ක් ද වශයෙන් මිලට ගන්නා තත්ත්වයකට ශ්‍රී ලංකාවේ විදුලිබල ක්ෂේත්‍රය පත්ව ඇති තත්ත්වයක රටට ආදරේ විදුලි බල වෘත්තීය සංගම්වලට ඒ බව දැනුණේ නැති ද යනුවෙන් මන්ත්‍රීවරයා ප්‍රශ්න කර සිටියා.\nනමුත් සිදු වන්නේ ඩීසල් මාෆියාවට යට වී පුනර්ජනනීය බලශක්ති ව්‍යාපෘති ආරම්භයේ ම අඩාල වීමක් බව ද ඔහු ප්‍රකාශ කළා.\n1996 වසරේ දී මෙරට විදුලි සංදේශ සහ තොරතුරු තාක්ෂණ ක්ෂේ‍ත්‍රය වෙත පුද්ගලික අංශයේ ආයෝජන එන විට ඇතැම් පිරිස් ජපානයට විරෝධය පෑ නමුත්, මේ වන විට විදුලි සංදේශ සහ තොරතුරු තාක්ෂණ ක්ෂේත්‍රයේ දියුණුව තිබෙන තත්ත්වය ගැන සතුටු විය යුතු බව ඔහු ප්‍රකාශ කළා.\nතව ද එමිරේට්ස් සමාගම මෙරට ගුවන් ක්ෂේත්‍රය සමග එක් වන විට ද ජාතිය හා ජාත්‍යාලය සම්බන්ධ වූ මතවාද ප්‍රචලිත කරමින් ඇතැම් පිරිස් එම ආයෝජනය වලක්වාලන්නට උත්සහ කළ ආකාරයත්, කෙසේ නමුත් එමිරේට්ස් සමාගම මෙරට ගුවන් සේවය හා සම්බන්ධ වීම තුළ මෙරට විශාල ආදායමක් ලැබුණු බවත්, එමිරේට්ස් සමාගම මෙරට ගුවන් ක්ෂේත්‍රයෙන් නික්මීමෙන් අනතුරුව ශ්‍රී ලංකන් ගුවන් සේවය මෙරටට කළ පාඩුව සම්බන්ධයෙන් ද ඔහු අදහස් දැක් වූවා.\nතව ද ශ්‍රී ලංකන් ගුවන් සේවය පසුගිය වසර දහ හතරක දී බිලියන 572ක පාඩුවක් මෙරටට කළ බව ද මන්ත්‍රීවරයා කියා සිටියා.\nඑබැවින් පුනර්ජනනීය බලශක්ති ව්‍යාපෘති සම්බන්ධයෙන් වන ව්‍යාජ මතවාදයන් බැහැර කළ යුතු බවත් ඔහු කියා සිටියා.\nඒ අනුව පුනර්ජනනීය බලශක්ති ව්‍යාපෘති මගින් සිදු වන්නේ නිෂ්පාදනය කෙරෙන බලශක්තිය ඉන්දියාවට ලබා දීමක් නො වන අතර විකිණීමක් බව දුර්මත පතුරවන පිරිස් විසින් සිහි තබා ගත යුතු බව ද ඔහු අවධාරණය කළා.\nඑමෙන් ම රට හරහා හමා යන සුලං බලය මගින් මෙගාවොට් පහළොස් දහසක් පමණ බල ශක්තියක් නිෂ්පාදනය කළ හැකි බවත්, එතරම් ශක්තියක් නිකරුණේ අපතේ යවා, ඉන්ධන මගින් විදුලිය මිල දී ගැනීමට කටයුතු කිරීමත්, පුනර්ජනනීය බලශක්තිය නිෂ්පාදන ව්‍යාපෘති වෙත අකුල් හෙළීම ද නො කළ යුතු බව ඔහු අවධාරණය කළා.",
       "URL": "https://www.hirunews.lk/306683/පුනර්ජනනීය-බලශක්තියට-දේශපාලකයන්-විපක්ෂයේ-දී-කැමතී-ආණ්ඩුවේ-දී-විරුද්ධයි-අලි-සබ්‍රි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1107"
}