{
       "Source": "hirunews",
       "Timestamp": "Tuesday, 15 March 2022 - 8:20",
       "Headline": "ඉන්ධන නෞකාවක් අද දිවයිනට (වීඩියෝ)",
       "News Content": "පෙට්‍රල් මෙටි්‍රක් ටොන් 37,500ක් අඩංගු නෞකාවක් අද මෙරටට පැමිණීමට නියමිත බව බලශක්ති අමාත්‍යාංශය පවසනවා.\nඑම අමාත්‍යාංශය සදහන් කළේ, ඩීසල් මෙටි්‍රක් ටොන් 20,000ක් සහ ගුවන් යානා ඉන්ධන මෙටි්‍රක් ටොන් 20,000ක් අඩංගු නෞකාවක් ද මේ වන විට කොළඹ වරායට සේන්දු වී ඇති බවයි.\nඑම නෞකාවලින් ඉන්ධන ගොඩබෑම සදහා ණයවර ලිපි නිකුත් කර ගැනීමට අවශ්‍ය පියවර ගෙන ඇති බව බලශක්ති අමාත්‍යාංශය සදහන් කළා.\nඑමෙන්ම, ගුවන් යානා ඉන්ධන මෙටි්‍රක් ටොන් 30,000ක් රැගත් තවත් නෞකාවක් අද හෝ හෙට මෙරටට ළඟාවීමට නියමිතව තිබෙනවා.\nබලශක්ති අමාත්‍යාංශ ලේකම් කේ.ඩී.ආර්. ඔල්ගා සදහන් කළේ, ඒ අනුව ඉදිරි දින කිහිපයේ දී රට තුළ පවතින ඉන්ධන හිඟය ක්‍රමයෙන් පහව යනු ඇති බවයි.\nකෙසේ වෙතත්, දිවයිනේ ප්‍රදේශ රැසක ඉන්ධන පිරවුම්හල්වල ඊයේ රාත්‍රියේත් දිගු පෝලිම් දක්නට ලැබුණු බවයි අප වාර්තාකරුවන් සදහන් කළේ.\nමෙවන් පසුබිමක් තුළ ලබන අප්‍රේල් මාසයෙන් පසු ලෝක වෙළදපොළේ ඉන්ධන මිල අඩුවීම අපේක්ෂා කරන බව ලංකා ඛනිජ තෙල් නීතිගත සංස්ථාව පවසනවා.\nඑහි සභාපති සුමිත් විජේසිංහ සදහන් කළේ, එම වාසිය ජනතාවට ලබාදීමට කටයුතු කරන බවයි.\nරුසියාවේ යුක්රේන ආක්‍රමණයත් සමඟ බැරලයක් ඇමරිකානු ඩොලර් 140 දක්වා ඉහළ ගිය ලෝක වෙළඳපොලේ බොරතෙල් මිල මේ වන විට සමනය වීමක් දක්නට ලැබෙනවා.\nඊයේ එම මිල සියයට 5න් පමණ පහත වැටුනේ සති 2කින් අවම අගය සලකුණු කරමින්.\nඒ අනුව බ්‍රෙන්ට් වර්ගයේ බොරතෙල් බැරලයක මිල ඩොලර් 106යි ශත 90ක් ලෙස සටහන් වූ අතර ඇමරිකානු ඩබ්ලිව්.ටී.අයි තෙල් බැරලයක මිල සටහන් වූයේ, ඩොලර් 103යි ශත 1ක් ලෙසයි.\nමේ අතර, ඊයේ දිනයේ විදුලිය කප්පාදුව සිදු කළ කාලසටහනට සමානව අද දිනයේත් විදුලිය කප්පාදු සිදු කිරීම සදහා ලංකා විදුලිබල මණ්ඩලයට අවසර ලබාදුන් බව මහජන උපයෝගීතා කොමිෂන් සභාව නිවේදනය කළා.",
       "URL": "https://www.hirunews.lk/299502/ඉන්ධන-නෞකාවක්-අද-දිවයිනට-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1293"
}