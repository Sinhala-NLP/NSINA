{
       "Source": "hirunews",
       "Timestamp": "Thursday, 28 September 2023 - 8:07",
       "Headline": "ලිංගික අතවර චෝදනාවෙන් ධනිෂ්ක නිදොස් කොට නිදහස්",
       "News Content": "ශ්‍රී ලංකා ක්‍රිකට් ක්‍රීඩක ධනිෂ්ක ගුණතිලක කාන්තාවකට අතවර කිරීමේ චෝදනාවට වරදකරු නොවන බව ඕස්ට්‍රේලියානු අධිකරණය තීන්දු කර තිබෙනවා.\nඒ ඊට අදාළ තීන්දුව ඩවුනින් සෙන්ටර් දිස්ත්‍රික් උසාවියේ දී ප්‍රකාශයට පත් කරමින්.\n32 හැවිරිදි ධනිෂ්ක ගුණතිලක පසුගිය නොවැම්බර් මාසයේ දී විස්සයි විස්ස ලෝක කුසලාන තරගාවලිය සඳහා ඕස්ට්‍රේලියාවට ගොස් සිටිය දී අත්අඩංගුවට ගැනුණා.\nපොලිස් අත් අඩංගුවට පත්වීමෙන් පසු අදාළ සිදුවීම සම්බන්ධයෙන් ප්‍රකාශ සටහන්කර ගැනීමෙන් අනතුරුව ධනිෂ්ක දින 11ක කාළයක් පාක්ලේ රැදවුම් මධ්‍යස්ථානයේ රදවා සිටි අතර අනතුරුව ධනිෂ්ක දැඩි ඇප කොන්දේසි මත මුදාහැරීමට පියවර ගෙන තිබුණා.\nලිංගික අපයෝජනාවලට අදාළව ධනිෂ්කට එරෙහිව චෝදනා 4ක් යටතේ මෙලෙස නඩු පවරනු ලැබුවත් පසුව ඉන් චෝදනා 3ක් ඉවත් කර ගැනීමට පොලිසිය විසින් කටයුතු කර තිබෙනවා.\nඊට අදාළව නඩුව පසුගිය 18 වැනිදා සිට අඛණ්ඩව දින 4 ක කාළයක් සිඩ්නි නුවර පිහිටි ඩව්නිං සෙන්ටර් අධිකරණයේදී විභාගයට ගනු ලැබුවා.\nඑහිදි ධනිෂ්ක වෙනුවෙන් පෙනී සිටි නීතිඥවරයා කරුණු දක්වමින් සදහන් කළේ තම සේවාදායකයා කිසිදු අයුරකින් අනාරක්ෂිත ලෙස ලිංගික කටයුතුවල නිරත නොවූ බවයි.\nපැමිණිලිකාරිය විසින් මෙම චෝදනාව ගොතන ලද්දක් බව අධිකරණය හමුවේ කරුණු දක්වා තිබෙනවා.\nඑම සිද්ධියට අදාළ නඩු විභාගය දින 4ක් පුරා  පැවැත්වු අතර එහි තීන්දුව විනිසුරු සාරා හියුගම් තීන්දුව ප්‍රකාශයට පත් කරමින් කියා සිටියේ ධනිෂ්ක ගුණතිලක මෙම චෝදනාවලට නිවැරදිකරු බවයි.\nඒ අනුව අදාළ කාන්තාව නගන ලද සියලු චෝදනා ප්‍රතික්ෂේප කරනු ලැබුවා.\nදෙස් විදෙස් මාධ්‍ය වැඩි අවධානයක් දිනා තිබුණු මෙම නඩුවේ තීන්දුව අද (28) ප්‍රකාශයට පත් කරන්නට අධිකරණය විසින් තීන්දු කළා.\nඅදාළ නඩුව අද සිඩ්නි ඩව්නිං සෙන්ටර් අධිකරණයේදී නැවත කැදවනු ලැබු අතර එහිදී විනිසුරු සාරා හගේට් මෙම නඩුවේ තීන්දුව ප්‍රකාශයට පත් කරමින් සඳහන් කළේ කාන්තාව සිය ප්‍රකාශවලදී පරස්පර කරුණු දක්වා තිබෙන බවයි.\nවිනිසුරුවරිය සඳහන් කර සිටියේ අනාරක්ෂිත ලිංගික හැසිරීමකට අදලාව පැහැදිලි සාක්ෂි ලබා දීමට පැමිණිලිකාරියට නොහැකි වූ බවයි.\nඒ අනුව විදෙස් මාධ්‍ය පැවසුවේ ඔහුගෙන් අසන සෑම ප්‍රශ්නයකටම පිළිතුරු ලබා දී ඇති බවත් ඔහු සත්‍යවාදී වීමට උපරිමයෙන් කටයුතු කරන බවට පැහැදිලි හැඟීමක් ඇතිකරන බව විනිසුරුවරිය මෙම නඩුවේ තීන්දුව ලබා දීමට පෙර පවසා තිබෙන බවයි.",
       "URL": "https://www.hirunews.lk/349610/ලිංගික-අතවර-චෝදනාවෙන්-ධනිෂ්ක-නිදොස්-කොට-නිදහස්",
       "Category": "Local News",
       "Parent URL": "https://www.hirunews.lk/local-news.php?pageID=3"
}