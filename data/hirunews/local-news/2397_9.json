{
       "Source": "hirunews",
       "Timestamp": "Sunday, 11 October 2020 - 8:06",
       "Headline": "හිරු ප්‍රවෘත්තිය ඵල දරයි - වදහිංසාවට ලක්වූ සෞදියේ සිට පැමිණි කාන්තාව ගැන කම්කරු ඇමතිගේ අවධානය (වීඩියෝ)",
       "News Content": "සෞදි අරාබියේ ගෘහ සේවය සඳහා පිටත්ව ගොස් සිටි ත්‍රිකුණාමලය - ගෝමරන්කඩවල ප්‍රදේශයේ පදිංචි කාන්තාවක් විවිධ වද හිංසාවලට ලක්වූ බවට හිරු ප්‍රවෘත්ති තුළින් වාර්තාකිරීමත් සමඟ ඒ පිළිබඳව විෂයභාර අමාත්‍ය නිමල් සිරිපාල ද සිල්වාගේ අවධානය යොමුව තිබෙනවා.\nඒ අනුව අමාත්‍යවරයා සඳහන් කළේ අදාළ සිද්ධිය පිළිබඳ වහාම පරික්ෂණයක් පවත්වන බවයි.\nඑමෙන්ම සිද්ධියට අදාළ කරුණු තහවුරු වූ වහාම නීත්‍යානුකූලව ලබාදිය හැකි සහන සම්බන්ධයෙන් සෞදි අරාබියේ ශ්‍රී ලංකා තානාපති කාර්යාලය හා එක්ව කටයුතු කරන බවද කම්කරු අමාත්‍ය නිමල් සිරිපාල ද සිල්වා විශේෂ නිවේදනයක් නිකුත් කරමින් සඳහන් කළා.\nපෙරේදා දිනයේදී හිරු ප්‍රවෘත්ති තුළින් එම කාන්තාව පිළිබඳ කරුණු වාර්තා කළ අතර, ඇයට වදහිංසා පැමිණවීම හේතුවෙන් දරුණු ස්නායු රෝග තත්ත්වයකටද ලක්ව තිබෙනවා.\nදියණියන් දෙදෙනෙකු සහ පිරිමි දරුවෙකුගෙන් යුතු පවුල නඩත්තු කිරීම සඳහා ඇය සෞදි අරාබිය බලා පිටත්ව යන්නේ 2014 වසරේදියි.\nඑහිදී අදාළ නිවසේ කාන්තාව ඇයට යකඩ ඇණ ගිල්වා අමානුෂික ලෙස පහරදී තිබෙනවා.",
       "URL": "https://www.hirunews.lk/252270/හිරු-ප්‍රවෘත්තිය-ඵල-දරයි-වදහිංසාවට-ලක්වූ-සෞදියේ-සිට-පැමිණි-කාන්තාව-ගැන-කම්කරු-ඇමතිගේ-අවධානය-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2397"
}