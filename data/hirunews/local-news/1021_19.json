{
       "Source": "hirunews",
       "Timestamp": "Thursday, 14 July 2022 - 17:13",
       "Headline": "හෙට පාර්ලිමේන්තුව නැහැ - පෙරවරු 10ට යළිත් පක්ෂ නායක රැස්වීමක්",
       "News Content": "ජනාධිපතිවරයාගේ ඉල්ලා අස්වීම මේ දක්වා ලැබී නොමැති බැවින් හෙට දිනයේදී පාර්ලිමේන්තුව රැස් නොවන බව කතානායක කාර්යාලය පවසනවා.\nකෙසේ වෙතත්, හෙට පෙරවරු 10 ට පක්ෂ නායක රැස්වීමක් කැඳවා තිබෙනවා.\nබොහෝ දුරට සූම් තාක්ෂණය ඔස්සේ මෙම රැස්වීම පැවැත්වෙනු ඇති බවයි පාර්ලිමේන්තුවේ උසස් නිලධාරියෙකු හිරු ප්‍රවෘත්ති අංශයට සඳහන් කළේ.\nඊයේ දිනයේදී ද පක්ෂ නායකයින්ගේ රැස්වීමක් පාර්ලිමේන්තු සංකීර්ණයේදී පැවති අතර, වත්මන් අර්බුදකාරි තත්ත්වය සමනය කිරීම සඳහා විසඳුම ලෙස අගමැතිවරයා හැකි ඉක්මනින් ධුරයෙන් ඉල්ලා අස්විය යුතු බවයි එහිදී පක්ෂ නායකයින් කියා සිටියේ.\nඑම රැස්වීමට වැඩබලන ජනාධිපති ධුරයේ කටයුතු කරන අග්‍රාමාත්‍ය රනිල් වික්‍රමසිංහ හෝ ශ්‍රී ලංකා පොදුජන පෙරමුණේ නියෝජිතයෙකු එක්ව සිටියේ නැහැ.\nඑහෙත්, ඊයේ පස්වරුවේ අග්‍රාමාත්‍යවරයා ලෙස රනිල් වික්‍රමසිංහ, කතානායකවරයා වෙත දැනුම් දී තිබුණේ ආණ්ඩුව සහ විපක්ෂයේ සහය හිමිවන අග්‍රාමාත්‍යවරයෙකු පත් කරන ලෙසයි.\nකෙසේ වෙතත්, ඊයේ පස්වරුවේ පැවති පක්ෂ නායක රැස්වීමේදී කතානායකවරයා කියා සිටියේ තමන් මීට පෙර නිවේදනය කළ පරිදි රාත්‍රී 12 ට පෙර ජනාධිපතිවරයාගේ ඉල්ලී අස්වීමේ ලිපිය ලැබීමට සලස්වන බවට ජනාධිපතිවරයා දුරකථන මාර්ගයෙන් තමන්ට දැනුම් දුන් බවයි.\nඑහෙත්, මේ දක්වා ඔහු සිය ඉල්ලා අස්වීම ප්‍රකාශයට පත් කර නැහැ. ඊයේ දිනයේදී ජනාධිපතිවරයා ධුරයෙන් ඉල්ලා අස්වන බවට කතානායකවරයා වෙත කර තිබූ ප්‍රකාශය පදනම් කර ගනිමින් පසුගිය 11 වනදා ද පක්ෂ නායක රැස්වීමක් පැවැත්වුණා.\nඑහිදී සාකච්ඡාවට ලක් වුණේ ඊයේ දිනයේදී ජනාධිපතිවරයා ඉල්ලා අස්වීම භාර දුනහොත් හෙට දිනයේදී පාර්ලිමේන්තුව රැස් කිරීමටයි.\nඑහෙත්, මේ දක්වා ජනාධිපතිවරයා විසින් සිය ඉල්ලා අස්වීමේ ලිපිය භාරදී නොමැති බැවින් හෙට පාර්ලිමේන්තුව රැස් කිරීම අවිනිශ්චිත වී තිබෙනවා.",
       "URL": "https://www.hirunews.lk/309977/හෙට-පාර්ලිමේන්තුව-නැහැ-පෙරවරු-10ට-යළිත්-පක්ෂ-නායක-රැස්වීමක්",
       "Category": "Local News",
       "Parent URL": "https://www.hirunews.lk/local-news.php?pageID=1021"
}