{
       "Source": "hirunews",
       "Timestamp": "Tuesday, 15 February 2022 - 11:05",
       "Headline": "වතු කම්කරු පවුල් සඳහා තිරිඟු පිටි සහනාධාරයක් (වීඩියෝ)",
       "News Content": "සහන සැලසීමේ පියවරක් ලෙස වතුකරයේ කම්කරු පවුල් 115,867කට මසක් සඳහා තිරිඟු පිටි කිලෝග්‍රෑම් 15 බැගින් ලබාදීමට මුදල් අමාත්‍ය බැසිල් රාජපක්ෂ කළ යෝජනාවට කැබිනට් අනුමැතිය හිමි ව තිබෙනවා.\nමේ සඳහා වූ යෝජනාව ඉදිරිපත් වුණේ, වෙළෙඳ ඇමතිගේ ප්‍රධානත්වයෙන් යුත් කමිටුවක් මඟින්.\nඑම නිර්දේශ හඳුනා නිසි පරිදි හඳුනාගැනීමෙන් අනතුරු ව යි මෙම තීරණය ගෙන ඇත්තේ.\nමේ අතර, ජීවන වියදම ඉහළ යාමේ පීඩනය සැහැල්ලු කිරීම සඳහා සෑම ග්‍රාම නිලධාරී වසමකින් අඩු ආදායම්ලාභී පවුල් 40ක් සඳහා රුපියල් 2000ක් වටිනා භාණ්ඩ මිලදී ගැනීමට ඩිජිටල් කාඩ්පතක් ලබාදීමට තීරණය කර තිබෙනවා.\nඑම කාඩ්පත මගින් කාන්තා ව්‍යවසායකයින් මුල් කර ගත් කුඩා සුපිරි වෙළදසැල් සඳහා භාණ්ඩ මිලදී ගැනීමට අවස්ථාව ලබාදෙන බවයි අමාත්‍ය ඩලස් අලහප්පෙරුම සඳහන් කළේ.\nඑලෙස කාන්තා ව්‍යවසායකයින් සදහා කුඩා සුපිරි වෙළදසැල් ජාලයක් ස්ථාපිත කිරීමට ද අමාත්‍ය මණ්ඩල අනුමැතිය හිමි වුණා.\nමේ අතර, අතවශ්‍ය පාරිභෝගික භාණ්ඩ හිඟයකින් තොරව වෙළඳපොළට නිකුත් කිරීම විධිමත්ව සිදුකිරීම සඳහා මුදල් අමාත්‍යවරයාගේ සභාපතිත්වයෙන් යුත් සත් පුද්ගල කමිටුවක් පත් කිරිමට අමාත්‍ය මණ්ඩලයේ අනුමැතිය හිමි වුණා.\nමෙහි අනෙකුත් සාමාජිකයින් ලෙස වෙළඳ, කෘෂිකර්ම, වරාය අමාත්‍යවරුන් හා පාරිභෝගික, ධීවර, පශු සම්පත් රාජ්‍ය අමාත්‍යවරුන් නම් කර තිබෙනවා.\nඑමෙන්ම, අත්‍යාවශ්‍ය ආහාර ද්‍රව්‍ය සහ අපනයනාභිමුඛ කර්මාන්ත සඳහා අවශ්‍ය අමුද්‍රව්‍ය මෙන්ම කාර්මික භාණ්ඩ ආනයනය කිරීම සඳහා විකල්ප ක්‍රමවේද හදුනා ගැනීම සදහා විදේශ රටවල් සමඟ සාකච්ඡා කිරීමට ද ජනාධිපතිවරයා විසින් අමාත්‍ය මණ්ඩල අනු කමිටුවක් පත් කර තිබෙනවා.\nවිදේශ අමාත්‍ය මහාචාර්ය ජී.එල්. පීරිස්ට එහි සභාපති ධුරය හිමිව ඇති අතර, චීනය, ජපානය සහ මැදපෙරදිග රටවල් සමග මෙලෙස භාණ්ඩ ආනයනය කිරීම සම්බන්ධයෙන් සාකච්ඡා සිදු කිරීමට නියමිතයි.",
       "URL": "https://www.hirunews.lk/297068/වතු-කම්කරු-පවුල්-සඳහා-තිරිඟු-පිටි-සහනාධාරයක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1355"
}