{
       "Source": "hirunews",
       "Timestamp": "Thursday, 08 September 2022 - 11:44",
       "Headline": "මහ බැංකුවේ නිල ඩොලර් සංචිතය තවත් පහළට (වීඩියෝ)",
       "News Content": "අගෝස්තු මාසය අවසන් වනවිට මෙරට විදේශ සංචිත ප්‍රමාණය අමෙරිකානු ඩොලර් මිලියන1716ක් දක්වා පහත වැටී තිබෙනවා.\nමහබැංකු වාර්තාවලට අනුව පසුගිය ජූලි මාසයේදී පැවති විදෙස් සංචිත ප්‍රමාණය අමෙරිකානු ඩොලර් මිලියන 1817ක්.\nමේ අතර චීනයෙන් ණය ආධාර ලබාගත් ලොව තවත් රටවල් මේවන විට ණය ප්‍රතිව්‍යුහගත කිරීමට චීනයෙන් ඉල්ලීම් කර ඇති පසුබිමක ශ්‍රී ලංකාවේ ණය ප්‍රතිව්‍යුහගතකරන වැඩපිළිවෙළට එය අභියෝගයක් වනු ඇති බව රොයිටර් පුවත් සේවය පෙන්වා දෙනවා.\nමහ බැංකුව නිකුත් කළ දත්ත වාර්තාවන්ට අනුව මෙරට විදේශ සංචිත ප්‍රමාණය පසුගිය ජූලි මස අවසන් වන විට සටහන් වූයේ අමෙරිකානු ඩොලර් මිලියන 1817ක් ලෙසයි.\nකෙසේ වෙතත් අගෝස්තු මාසය අවසන් වන විට එම අගය තවදුරටත් අමෙරිකානු ඩොලර් මිලියන 1716ක් දක්වා පහත වැටී තිබෙනවා.\nමේ වසරේ මාර්තු සිට මෙරට විදේශ සංචිත ප්‍රමාණය පැවතියේ අමෙරිකානු ඩොලර් මිලියන 1.9ත් 1.8ත් අතර අගයකයි.\nමේවන විට ඉතිරිව ඇති ඩොලර් මිලියන 1716ක විදේශ සංචිත ප්‍රමාණය අතුරින් ඩොලර් මිලියන 1500ක් චීන මහජන බැංකුවේ විනිමය හුවමාරු ක්‍රමය යටතේ ලැබුණු මුදල් වන බැවින් ඒවා ආනයන සඳහා භාවිත කිරීමේ හැකියාවක් නැහැ.\nඒ අනුව එම ඩොලර් මිලියන 1500ක ප්‍රමාණය හැරුණුවිට මේවන විට භාවිතයට ගතහැකි විදේශ සංචිත ප්‍රමාණය වන්නේ අමෙරිකානු ඩොලර් මිලියන 216ක් තරම් අඩු ප්‍රමාණයක්.\nමේ අතරල චීනයෙන් දැවැන්ත ණය ආධාර ලබා ඇති තවත් රටවල් මේවන විට එම ණය ප්‍රතිව්‍යුහගත කරන ලෙසට චීනයෙන් ඉල්ලීම් කර ඇති බැවින් ශ්‍රී ලංකාවේ ද්විපාර්ශ්වික ණය ප්‍රතිව්‍යුහගත කිරීමේ වැඩසටහනට නව අභියෝගයන්ට මුහුණදීමට සිදුවනු ඇති බව රොයිටර්ස් පුවත් සේවය වාර්තා කරනවා.\nමේවන විට ලොව වැඩිම ද්විපාර්ශ්වික ණය හිමි රට වන්නේ චීනයයි.\n2006 වසරේ සිට 2017 වසර දක්වා චීනය ලොව රටවල් 165කට ලබාදී ඇති සමස්ත ණය ප්‍රමාණය අමෙරිකානු ඩොලර් බිලියන 843ක්.\nඑවන් පසුබිමක චීනය පසුගිය කාලයේදී අප්‍රිකානු කලාපයේ රටවල් 17කට ලබාදී තිබූ ණය පහසුකම් 23ක් කපාහැර තිබෙනවා.\nඑම ණය පොලී රහිත ණය පහසුකම් වන අතරල එය චීනයේ සමස්ත ගෝලීය ණය ප්‍රමාණය අතුරින් 5%කටත් වඩා අඩු ප්‍රතිශතයක් බවයි රොයිටර්ස් පුවත් සේවය වාර්තා කරන්නේ.\nඅප්‍රිකානු කලාපයේ තවත් රටවල් රැසක්ද මේවන විට චීන ණය ප්‍රතිව්‍යුහගත කරන ලෙසට ඉල්ලීම් කර තිබෙනවා.\nඒ අතුරින් ඩොලර් බිලියන 8ක ණය ප්‍රතිව්‍යුහගත කරන ලෙසට සැම්බියාව ඉදිරිපත් කර ඇති ඉල්ලීමට චීනය දක්වන ප්‍රතිචාරය ශ්‍රී ලංකාවට ඉතා වැදගත් වන බවයි රොයිටර් වාර්තාවේ වැඩිදුරටත් දැක්වෙන්නේ.",
       "URL": "https://www.hirunews.lk/314846/මහ-බැංකුවේ-නිල-ඩොලර්-සංචිතය-තවත්-පහළට-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=883"
}