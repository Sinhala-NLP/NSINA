{
       "Source": "hirunews",
       "Timestamp": "Saturday, 18 March 2023 - 14:35",
       "Headline": "අවමගුලෙන් කෙලවර වූ මගුල (වීඩියෝ)",
       "News Content": "අඟුරුවාතොට ප්‍රද්ශයේ දී දෙපිරිසක් අතර ඇති වූ ගැටුමකින් පුද්ගලයෙකු මියගොස් තවත් 5 දෙනෙකු තුවාල ලබා රෝහල් ගත කර තිබෙනවා.\nපොලිසිය පැවසූවේ මංගල උත්සවයක දී ඇති වූ බහින්බස් වීමක් දුරදිග යෑමෙන් මෙම ගැටුම හටගෙන ඇති බවයි.\nඊයේ අලුයම 3ට පමණ අගුරුවාතොට බටගොඩ හන්දියේ දී දෙපිරිසක් අතර මෙම ගැටුම හටගෙන තිබෙනවා.\nඅප වාර්තාකරු පැවසූවේ මෙම දෙපිරිස නිව්ටල් වත්ත ක්‍රීඩාංගනයේ පැවති සංගීත ප්‍රසංගයක් නරඹා ආපසු පැමිණෙමින් සිටින අතරතුරදී මෙම ගැටුම හටගෙන ඇති බවයි.\nගැටුමෙන් එක් පුද්ගලයෙකු මියගොස් ඇති අතර ඔහුගේ සිරුර එම ප්‍රදේශයේ වෙල්යායක තිබිය දී අද (18) පෙරවරුවේ සොයාගෙන තිබෙනවා.\nදරුණු කැපුම් තුවාල සහිතව මෙලෙස මියගොස් ඇත්තේ බටගොඩ යටවර ප්‍රදේශයේ පදිංචි 36 හැවිරිදි පුද්ගලයෙක්.\nගැටුමෙන් තුවාල ලැබූ තවත් පුද්ගලයින් 5 දෙනෙකු මේ වනවිට කොළඹ, නාගොඩ සහ හොරණ රෝහල්වල ප්‍රතිකාර ලබනවා.\nකෙසේවෙතත්, මෙම සිදුවීම සම්බන්ධයෙන් කිසිවෙකු මෙතෙක් අත්අඩංගුවට ගෙන නැහැ.\nබටගොඩ ප්‍රදේශයේ පැවති මංගල උත්සවයක දී ඇතිවූ බහින්බස් වීමක් මෙම ගැටුමට හේතුවිඇති බවට පොලිසිය සිදුකළ මූලික විමර්ශනවල දී අනාවරණය වී තිබෙනවා.\nමේ අතර පොලොන්නරුව - අරලගංවිල ප්‍රදේශයේ දී පිරිසක් සිදුකළ පහරදීමකින් ජීවිතක්ෂයට පත්වූ පුද්ගලයෙකුගේ අවසන් කටයුතු ඊයේ (17) පස්වරුවේ සිදු කෙරුණා.\nඔහුගේ ඥාතීන් විසින් දේහය අරලගංවිල - මහියංගනය ප්‍රධාන මාර්ගයට රැගෙන විත් විරෝධතාවක නිරත වුණේ පහරදීමට සම්බන්ධ පුද්ගලයින් මෙතෙක් අත්අඩංගුවට ගෙන නොමැති බවට පවසමින්.\nමාර්ගය අවහිර කරමින් පැවති මෙම විරෝධතාවය අසලට පැමිණි අරලගංවිල පොලිස් ස්ථානාධිපතිවරයා අදාල සැකකරුවන් අත්අඩංගුවට ගත් බව ප්‍රකාශ කිරීමත් සමඟ විරෝධතාකරුවන් එම ස්ථානයෙන් විසිර ගියා.",
       "URL": "https://www.hirunews.lk/330267/අවමගුලෙන්-කෙලවර-වූ-මගුල-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=468"
}