{
       "Source": "hirunews",
       "Timestamp": "Saturday, 05 September 2020 - 19:17",
       "Headline": "ජනපති කොමිසමට අදත් හඬපට - විජයකලාටත් සිතාසි (වීඩියෝ)",
       "News Content": "මාධ්‍යවේදී ප්‍රගීත් එක්නැලිගොඩ පැහැර ගෙන ගොස් අතුරුදන් කිරීමේ සිද්ධියට අදාළව උපදෙස් දෙනු ලැබුවේ හිටපු ආරක්ෂක ලේකම් වත්මන් ජනාධිපති ගෝඨාභය රාජපක්ෂ බවට ප්‍රකාශ කරන ලෙස අපරාධ පරීක්ෂණ දෙපාර්තමේන්තුවේ නිලධාරින් අවස්ථා ගණනාවකදී තමන්ට බලපෑම් කළ බව කර්නල් ශම්මි කුමාරරත්න අනාවරණය කළා.\nඒ දේශපාලන පලිගැනීම් පිලිබඳ සොයා බලන ජනාධිපති පරීක්ෂණ කොමිසම හමුවේ සාක්ෂි ලබාදෙමින්.\nඔහු එහිදී සඳහන් කළේ අපරාධ පරීක්ෂණ දෙපාර්තමේන්තුවේ හිටපු අධ්‍යක්ෂ ශානි අබේසේකර යහපාලන රජයෙන් හිමිව තිබූ අසීමිත බලය භාවිත කරමින් යුද හමුදා බුද්ධි අංශ අඩපණ කිරීමට මෙන්ම රාජපක්ෂවරුන් යළි බලයට පැමිණීම වැළැක්වීම සඳහා දැඩිව ක්‍රියා කළ බවයි.\nපාර්ලිමේන්තු මන්ත්‍රී රංජන් රාමනායක සහ ශානි අබේසේකර විවිධ නඩු සම්බන්ධයෙන් සාකච්ඡා කරන හඬපටයක් ද මෙහිදී කොමිසම හමුවේ ඉදිරිපත් කෙරුණා.\nකර්නල් ශම්මි කුමාරරත්න මෙහිදී වැඩිදුරටත් කියා සිටියේ 2019 ජනාධිපතිවරණයට මසක කාලයක් තිබියදී තමන්ව අපරාධ පරීක්ෂණ දෙපාර්තමේන්තුවට කැඳවූ බවයි.\n‘‘ප්‍රගීත් එක්නැලිගොඩගේ සිද්ධිය සම්බන්ධයෙන් එදා ඉදලා දුන්නෙත් එකම උත්තරය. අද කියන්නෙත් ඒ උත්තරයමද ’’ යනුවෙන් විමර්ශන නිලධාරින් තමන්ගෙන් තර්ජනාත්මකව විමසූ බව ඔහු කොමිසමට ප්‍රකාශ කළා. අ\nවසන් මොහොතේ හෝ ගෝඨාභය රාජපක්ෂ ජනාධිපති ධුරයට පත්වීමට වැළැක්වීමට යහපාලන ආණ්ඩුව කටයුතු කළ බව ඉන් තමාට ගම්‍ය බව වන කර්නල් ශම්මි කුමාරරත්න කොමිසම හමුවේ වැඩිදුරටත් කියා සිටියා.\nමේ අතර, යුද හමුදා බුද්ධි බලකායේ විශ්‍රාමික කෝප්‍රල් එස්.එම් රවීන්ද්‍ර රූපසේන කළ පැමිණිල්ලකට අදාළව ඔහු අද දේශපාලන පළිගැනීම් පිළිබඳ සොයා බලන ජනාධිපති කොමිෂන් සභාව හමුවේ සාක්ෂි ලබා දුන්නා.\nමෙහිදී පාර්ලිමේන්තු මන්ත්‍රී රන්ජන් රාමානායක රාමනායක හා අපරාධ පරීක්ෂණ දෙපාර්තමේන්තුවේ හිටපු අධ්‍යක්ෂ ශානි අබේසේකර අතර සිදුවූ දුරකථන සංවාදයක් කොමිසමට ඉදිරිපත් කළා.\nඅපරාධ පරීක්ෂණ දෙපාර්තමේන්තුවේ හිටපු ප්‍රධාන පොලිස් පරීක්ෂක නිශාන්තද සිල්වා සහ පාර්ලිමේන්තු මන්ත්‍රී රංජන් රාමනායක අතර සිදු වූ දුරකථන සංවාදයක්ද මෙහිදී කොමිසමට ඉදිරිපත් කෙරුණා.\nයහපාලන රජයේ දේශපාලඥයින් අපරාධ පරීක්ෂණ දෙපාර්තමේන්තුවේ ඉහළ නිලධාරීන් සමඟ පැවැත්වූ සමීප සම්බන්ධතාවයන් මෙම හඬ පට තුලින් ගම්‍ය වන බව සාක්ෂි දෙමින් යුද හමුදා බුද්ධි බලකායේ විශ්‍රාමික නිලධාරියා කොමිසම හමුවේ කියා සිටියා.\nමේ අතර හිටපු රාජ්‍ය අමාත්‍ය විජයකලා මහේෂ්වරන් සහ අපරාධ පරීක්ෂණ දෙපාර්තමේන්තුවේ සමූහ මංකොල්ල අංශයේ ස්ථානාධිපති පොලිස් පරීක්ෂක නිශාන්ත සිල්වාගේ ක්‍රියකලාපය සම්බන්ධයෙන් ද කොමිසම හමුවේ අද අනාවරණයක් සිදුකළා.\nඒ චුන්නාගම් පොලිස් ස්ථානයට අනුයුක්තව සේවය කළ පොලිස් කොස්තාපල් ඥානලිංගම් මයුරන් විසින්.\nඔවුන් නිසා තමා ඇතුළු පොලිස් නිළධාරින් 05 දෙනෙකුට වසර 10ක සිරදඩුවම් නියමවී ඇතැයි ඔහු ප්‍රකාශ  කළා.\nඔහු සඳහන් කළේ එක් අවස්ථාවක විද්‍යා දැරිය සමූහ ලෙස දූෂණය කර ඝාතනයට ලක් කිරීමේ ප්‍රධාන සැකකරුවෙකුවූ මහා ලිංගම් ශෂිකුමාර් හෙවත් සුවිස් කුමාර් සිද්ධියෙන් මුදවා ගැනීම සඳහා විජයකලා මහේෂ්වරන් සෘජුවම මැදිහත් වූ බවයි.\nඔහු කොමිසමට පෙන්වා දුන්නේ පසුව චුන්නාකම් පොලිස් බල ප්‍රදේශයේ 2011 වසරේදී සිදු වූ කොල්ලකෑමක් සම්බන්ධයෙන් අත්අඩංගුවට ගනු ලැබූ සැකකරුවෙකු, පොලිස් අත් අඩංගුවෙන් මිදී පලා යෑමේ දී දියේ ගිලී මිය යෑමේ සිද්ධියක් සම්බන්ධයෙන් තමා ඇතුළු නිලධාරින් 05  දෙනෙකු වසර 10 කාලයක් සදහා සිර ගත කළේද විජයකලා මහේෂ්වරන්ගේ බලපෑම මත විය හැකි බවයි.\nමේ සියලූ‍ සිදුවීම් හිටපු අමාත්‍ය විජයකලා මහේෂ්වරන්ගේ බලපෑම මත අපරාධ පරීක්ෂණ දෙපාර්තමේන්තුවේ හිටපු ප්‍රධාන පොලිස් පරීක්ෂක නිශාන්ත සිල්වා විසින් සිදුකල බව ද සාක්ෂිකරු ප්‍රකාශ කළා.\nඑම කරුණු සලකා බැලූ කොමිසම හිටපු රාජ්‍ය අමාත්‍ය විජයකලා මහේෂ්වරන් හා 2015 පාර්ලිමේන්තු මැතිවරණයට එක්සත් ජාතික අපේකෂකයෙක් ලෙස ඉදිරිපත් වූ කුමරන් සර්වානන්දන්ට ද සැප්තැම්බර් 17වන දා කොමිසම හමුවේ පෙනී සිටින ලෙස සිතාසි නිකුත් කළා.",
       "URL": "https://www.hirunews.lk/249501/ජනපති-කොමිසමට-අදත්-හඬපට-විජයකලාටත්-සිතාසි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2474"
}