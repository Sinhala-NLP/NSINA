{
       "Source": "hirunews",
       "Timestamp": "Thursday, 11 February 2016 - 12:46",
       "Headline": "සාක්ෂිකරුවන් සහ නීතීඥවරුන් ආරක්ෂා කිරීම පොලීසියේ වගකීමයි",
       "News Content": "ඇඹිලිපිටියේ පොලිසිය සමග ඇතිවූ ගැටුමකදී තරුණයෙකු මිය යාමේ සිද්ධියට අදාළව අගතියට පත් පාර්ශවය වෙනුවෙන් පෙනී සිටින නිතීඥවරුන් සහ සාක්ෂිකරුවන් ආරක්ෂා කිරීම පොලීසියේ වගකීමක් බව ශ්‍රී ලංකා නීතීඥ සංගමය පවසනවා.\nමාධ්‍ය වෙත අදහස් දක්වමින් එම සංගමයේ ලේකම් නීතීඥ අජිත් පතිරණ කියාසිටියේ  මෙම නඩුවේ අගතියට පත් පාර්ශවය වෙනුවෙන් පෙනීසිටින නීතීඥවරයෙකු වන විජිත ජී පුංචිහේවාට මේ වන විට තර්ජන එල්ල වී ඇති බවයි.\nඇඹිලිපිටිය සුමිත් ප්‍රසන්නගේ ඝාතනයට සම්බන්ධ සැකකරුවන් අත්අඩංගුවට ගැනීමට  පොලිස්පතිවරයා පියවර නොගැනීම තුළ සාක්ෂිකරුවන්ට සහ වින්දිතයන්ට දැඩි බලපෑම් එල්ලවී ඇති බව නීතීඥ උදුල් ප්‍රේමරත්න ද ඊයේ ප්‍රකාශ කළා.\nඒ මෙම තත්ත්වය පිළිබඳව අපරාධ වින්දිතයන් සහ සාක්ෂිකරුවන් ආරක්ෂා කිරීමේ ජාතික අධිකාරියට පැමිණිල්ලක් සිදුකිරීමෙන් අනතුරුවයි.\nඇඹිලිපිටිය - මහඇල ප්‍රදේශයේ පැවති සාදයක් අතරතුර පොලීසිය සමඟ ඇතිවූ ගැටුමකින් සුමිත් ප්‍රසන්න මියගියේ පසුගිය ජනවාරි මස 7 වනදායි.\nසිද්ධිය සම්බන්ධයෙන් අපරාධ පරීක්ෂණ දෙපාර්තමේන්තුව ඇඹිලිපිටිය සහකාර පොලිස් අධිකාරීවරයා අත්අඩංගුවට ගෙන දැනට රක්ෂිත බන්ධනාගාර ගතකර සිටිනවා.",
       "URL": "https://www.hirunews.lk/125977/සාක්ෂිකරුවන්-සහ-නීතීඥවරුන්-ආරක්ෂා-කිරීම-පොලීසියේ-වගකීමයි",
       "Category": "Local News",
       "Parent URL": "https://www.hirunews.lk/local-news.php?pageID=5173"
}