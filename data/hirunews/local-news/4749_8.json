{
       "Source": "hirunews",
       "Timestamp": "Saturday, 17 December 2016 - 18:21",
       "Headline": "චාවකච්චේරියේ අනතුරෙන් මියගිය ගණන 11 ක් වෙයි",
       "News Content": "මහනුවර - යාපනය - ඒ 9 ප්‍රධාන මාර්ගයේ චාවකච්චේරි - සංගත්තානෙයි දුම්රිය ස්ථානය ආසන්නයේදී අද (17) පස්වරුවේ සිදුවූ රිය අනතුරකින් පුද්ගලයින් 11 දෙනෙකු ජීවිතක්ෂයට පත්ව තිබෙනවා.\nඒ අතර කාන්තාවන් 5 දෙනෙකු සහ පිරිමි පුද්ගලයින් 6 දෙනෙකු වන බවයි යාපනය රෝහල් අධ්‍යක්ෂවරයා සදහන් කළේ.\nඑකම පවුලේ 6 දෙනෙකු ද මියගිය අය අතර වන බව සදහන්.\nඅනතුරට ලක්වන විට වෑන් රථයේ පුද්ගලයන් 12 දෙනෙකු ගමන් කර ඇති අතර, මියගිය 11 දෙනාම වෑන් රථයේ ගමන් කළ අයයි.\nමෙම පිරිස හලාවත - මාදම්පේ ප්‍රදේශයේ සිට නාගදීපය වන්දනාවේ යමින් සිටි පිරිසක් බවයි වාර්තා වන්නේ.\nයාපනයේ සිට වව්නියාව බලා ධාවනය වූ ශ්‍රී ලංකා ගමනාගමන මණ්ඩලයට අයත් බස් රථයක් සහ වෑන් රථයක් මුහුණට මුහුණලා ගැටීමෙන් මෙම අනතුර සිදුවුණේ දහවල් 1 ට පමණයි.\nවෑන් රථය අධික වේගයෙන් ගමන් ගන්නා බව දුටු ලංගම බසයේ රියදුරු බසය නතර කර තිබෙනවා.\nඑහිදී නතර කර තිබූ බස් රථයේ වේගයෙන් පැමිණි වෑන් රථය ගැටී ඇති බව සදහන්.\nවෑන් රථයේ රියදුරාට නින්ද යාම මෙම අනතුරට හේතු වී ඇති බවයි සිදුකළ පරීක්ෂණවලදී අනාවරණ වී ඇත්තේ.\nඅනතුරෙන් තවත් 21 දෙනෙකු තුවාල ලැබූ අතර ඉන් 5 දෙනෙකු මේ වනවිට යාපනය මහරෝහලේ නේවාසිකව ප්‍රතිකාර ලබනවා.",
       "URL": "https://www.hirunews.lk/149942/චාවකච්චේරියේ-අනතුරෙන්-මියගිය-ගණන-11-ක්-වෙයි",
       "Category": "Local News",
       "Parent URL": "https://www.hirunews.lk/local-news.php?pageID=4749"
}