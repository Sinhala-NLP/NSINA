{
       "Source": "hirunews",
       "Timestamp": "Wednesday, 11 October 2017 - 18:44",
       "Headline": "උමා ඔයට එරෙහිව බදුල්ලේ විරෝධතාවක්",
       "News Content": "උමා ඔය බහුකාර්ය ව්‍යාපෘතිය හේතුවෙන් පීඩාවට පත් වු ජනතාව තමන්ට හිමි වන්දි මුදල ලබා දෙන ඉල්ලමින් අද බදුල්ල නගරයේ විරෝධතා පාගමනක නිරත වුණා. එය සංවිධාන කර තිබුණේ උමා ඔය බහුවිනාශකාරි ව්‍යාපෘතියට එරෙහි ජනතා පෙරමුණයි.\nවිරෝධතාව හේතුවෙන් ඌව පළාත් ආණ්ඩුකාර කාර්යාලයට, ඌව පළාත් සභාවට සහ බදුල්ල දිස්ත්‍රික් ලේකම් කාර්යාලයට විශේෂ පොලිස් ආරක්ෂාවක්ද ලබාදී තිබුණා. අප වාර්තාකරු සදහන් කළේ පොලිස් කැරළි මර්දන ඒකකයද බදුල්ල නගරයේ ඇතැම් ස්ථානවල රඳවා සිටි බවයි.\nඋමා ඔය බහුවිනාශකාරි ව්‍යාපෘතියට එරෙහි ජනතා පෙරමුණේ කැදවුම්කරු ජනතා විමුක්ති පෙරමුණේ ඌව පළාත් සභා මන්ත්‍රි සමන්ත විද්‍යාරත්න ඇතුලූ සිව්දෙනෙකුට එරෙහිව බදුල්ල මහේස්ත්‍රාත් අධිකරණයෙන් ඊයේ මෙම විරෝධතාවට අදාළව තහනම් නියෝගයක්ද නිකුත් කර තිබුණා.\nකෙසේ වෙතත් බදුල්ල දිස්ත්‍රික්කයේ ග්‍රාම සේවා වසම් 23 ක් නියෝජනය කරමින් විරෝධතාවට එක්වූ ජනතාව පා ගමන ආරම්භ කළේ බදුල්ල මහ රෝහල අසලින්.\nඑහිදි අදහස් දැක්වු උමාඔය බහුවිනාශකාරි ව්‍යාපෘතියට එරෙහි ජනතා පෙරමුණේ කැදවුම්කරු ජනතා විමුක්ති පෙරමුණේ ඌව පලාත් සභා මන්ත්‍රී සමන්ත විද්‍යාරත්න කියා සිටියේ විරෝධතා නැවැත්වීම සඳහා ආණ්ඩුව වාරණ නියෝග පනවමින් සිටින බවයි.\nපසුව පාගමනින් ඔවුන් සටන් පාඨ කියමින් බදුල්ල නගරයේ පිහිටි ඔරලෝසු කණුව අසලට පැමිණියා.\nඅනතුරුව බදුල්ල නගරයේ බස් නැවතුම්පල අසල පිහිටි ඔරලෝසු කණුව ඉදිරිපිටට පැමිණී විරෝධතාකරුවන් එම ස්ථානයේ රැලියක් ද පැවැත්වු බවයි අප වාර්තාකරු සදහන් කළේ.",
       "URL": "https://www.hirunews.lk/173238/උමා-ඔයට-එරෙහිව-බදුල්ලේ-විරෝධතාවක්",
       "Category": "Local News",
       "Parent URL": "https://www.hirunews.lk/local-news.php?pageID=4277"
}