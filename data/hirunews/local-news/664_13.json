{
       "Source": "hirunews",
       "Timestamp": "Thursday, 15 December 2022 - 21:52",
       "Headline": "රක්ෂණ සමාගම් අධ්‍යක්ෂවරයෙකු පැහැර ගෙන ගොස් බොරැල්ල කනත්තේ දමා යයි (වීඩියෝ)",
       "News Content": "ජනශක්ති සමූහ ව්‍යාපාරයේ අධ්‍යක්ෂ දිනේෂ් ෂාෆ්ටර් පැහැර ගෙන ගොස් බොරැල්ල කනත්තේ දමා ගොස් තිබීයදී හමුවී තිබෙනවා.\nසොයා ගන්නා අවස්ථාවේ බරපතල තත්ත්වයේ පසු වූ ඔහු ඇතුලත් කෙරුණේ කොළඹ ජාතික රෝහලේ දැඩි සත්කාර ඒකකයටයි.\nජනශක්ති සමූහ ව්‍යාපාරයේ අධ්‍යක්ෂ දිනේෂ් ෂාෆ්ටර්, මල් පාරේ පිහිටි සිය නිවසෙන් ඊයේ (14) දහවල් පිටත්ව ගොස් ඇත්තේ ණයහිමියෙකු මුණ ගැසීමට බව පවසමින්.\nකෙසේ වෙතත් ඔහුගේ දුරකතනය ටික වේලාවකින් ක්‍රියාවිරහිත වී තිබුණු බව බිරිඳ පවසනවා.\nදුරකතනය හරහා ලැබුණු සංඥා අනුව එම දුරකතනය බොරැල්ල කනත්ත අසල ඇති බව අනාවරණය වීමෙන් සැක සිතූ බිරිඳ එහි පැමිණ පරික්ෂා කර තිබෙනවා.\nඑහිදී දැක ඇත්තේ දැඩි ලෙස පහර කෑමට ලක් වූ දිනේෂ් ෂාෆ්ටර් සිය මෝටර් රථය තුල දෑත් බැඳ ගෙල ද ප්ලාස්ටික් පටියකින් ගැට ගසා දමා ගොස් ඇති බවයි.\nඒ අනුව පොලිසිය ද දැනුවත් කර බරපතල තත්ත්වයේ පසු වූ ඔහු කොළඹ ජාතික රෝහලට ඇතුලත් කර තිබෙනවා.\nදිනේෂ් ෂාෆ්ටර් මේ වනවිට දැඩි සත්කාර ඒකකයේ ප්‍රතිකාර ලබන බව රෝහල් ප්‍රකාශිකාවක පැවසුවා.\nපොලිසිය පවසන්නේ සුසාන භූමිය තුළ දී ඔහු ඝාතනය කිරීමට උත්සාහ කර ඇති බවයි.\nසිද්ධිය සම්බන්ධයෙන් ඉදිරි විමර්ශන අපරාධ පරීක්ෂණ දෙපාර්තමේන්තුවට භාර දී තිබෙනවා.",
       "URL": "https://www.hirunews.lk/322772/රක්ෂණ-සමාගම්-අධ්‍යක්ෂවරයෙකු-පැහැර-ගෙන-ගොස්-බොරැල්ල-කනත්තේ-දමා-යයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=664"
}