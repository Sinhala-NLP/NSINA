{
       "Source": "hirunews",
       "Timestamp": "Friday, 04 August 2017 - 10:40",
       "Headline": "එක් දරු තරුණ මවක් කුරුණෑගලින් පැහැරගෙන දින ගණනාවක් වාහනයේ ම තබාගෙන",
       "News Content": "සුඛෝපබෝගී මෝටර් රථයකින් තරුණියක් පැහැරගෙනයන බවට හෙට්ටිපොල පොලිසියට ලද තොරතුරක් ඔස්සේ විමර්ශනය කර පොලිසි 4ක මාර්ග මෙහෙයුමකින් අනතුරුව සැකකරු ගිරිඋල්ල පොලිසිය විසින් යෙදවූ මාර්ග බාධකයකින් අත්අඩංගුවට ගැනීමට හැකිව තිබෙනවා.\nඉකුත් 01 වැනිදා සවස මෙලෙස අත්අඩංගුවට ගෙන තිබුණේ වීරපොකුණ බිංගිරිය ප්‍රදේශයේ පදිංචිකරුවෙකු වූ අතර පැහැරගෙන ආ බව කියන කාන්තාව කන්තලේ ප්‍රදේශයේ විවාහක එක්දරු මවක්.\nසැකකරු හා සිය මව පියා සමගින් දිගුකළක් ඉතාලියේ සේවය කරමින් සිට ඇති අතර මව හා සැකකරු පසුගිය දිනක ලංකාවට පැමිණ සිටි අතරවාරයේ මෙම සිදුවීමට මුහුණදී තිබෙනවා.\nපැහැරගැනීම සම්බන්ධව ගිරිඋල්ල පොලිසිය මගින් ප්‍රශ්න කිරීමේදී දින කිහිපයක් සැකකරු කාන්තාව සමගින් මෝටර් රථයේ කල් ගෙවා ඇති බවත් සියලූ ආහාරපාන හා බහිශ්‍රාවීය අවශ්‍යතා යම් යම් භාජන උපයෝගීකරගෙන මෝටර් රථය තුළදීම සිදුකර ඇති බවත් අනාවරණ වී තිබෙනවා.\nඅත්අඩංගුවට ගත් අවස්ථාවේදී රුපියල් ලක්‍ෂ 4ට අධික මුදලක් මෝටර් රථයේ තිබී හමුව ඇති අතර ඊට දෙදෙනාම අයිතිවාසිකම් කී බවත් සඳහන්.\nකුරුණෑගල ප්‍රදේශයේ සිට කාන්තාව රැගෙන වාරියපොල හෙට්ටිපොල නගර පසුකරමින් පැමිණීමේදී කාන්තාව එකවර සිය ශරීරය මෝටර් රථයෙන් බැහැරට ගෙන කෑගැසූ බවත් එතැන් පටන් අධික වේගයෙන් කුලියාපිටිය නාරම්මල හරහා මොටර් රථය ධාවනය කළ බවත් සැකකරු ගිරිඋල්ල පොලිසියට ප්‍රකාශකර තිබෙනවා.\nහෙට්ටිපොල කුලියාපිටිය හා නාරම්මල පොලිසිද සැකකරු නවතාගැනීමට අදාළ ජීප් රථ යොදාගනිමින් ලූහුබැද ඇති අතර සිවිල් ප්‍රජාවද ලූහුබැද තිබුණා.\nඅධික වේගයකින් ගමන්ගෙන තිබූ මෝටර් රථය ගිරිඋල්ල පොලිසිය මගින් ලොරියක් මග හරස්කොට යොදා තිබූ මාර්ග බාධකයක් හේතුවෙන් සැකකරු පැදවූ මෝටර් රථය අනතුරකටද ලක්වූ පසු නවතාගැනීමට හැකිව තිබෙනවා.\nවාරියපොල සිට අනතුරු දෙකක් හා තවත් අනතුරු අදාළ මෝටර් රථය මගින් සිදුකර ඇති බවට පසු විමර්ශනවලින් අනාවරණයවී තිබෙනවා.\nඅත්අඩංගුවට ගත් සැකකරු හා කාන්තාව අධිකරණයට ඉදිරිපත් කිරීමට නියමිතව තිබූ අතර කාන්තාව වැඩිදුර පරීක්‍ෂණ හා ප්‍රතිකාර සදහා දඹදෙණිය දිසා රෝහලට ඇතුළත්කොට තිබෙනවා.\nකුලියාපිටිය ජ්‍යෙෂ්ඨ පොලිස් අධිකාරී කපිල කඩුපිටියගේ උපදෙස් මත හෙට්ටිපොල පොලිස් ස්ථානාධිපති ප්‍රධාන පොලිස් පරීක්ෂක සුජීව සොයිසා, කුලියාපිටිය මූලස්ථාන ප්‍රධාන පොලිස් පරීක්‍ෂක අජිත් ප්‍රියන්ත, නාරම්මල ස්ථානාධිපති ප්‍රධාන පොලිස් පරීක්‍ෂක නාමල් පෙරේරා ඇතුළු අයගේ  මෙහෙයවීමෙන් පොලිස් කණ්ඩායම් රැසක් සැකකරු අත්අඩංගුවට ගැනීමට කටයුතුකර තිබෙනවා.",
       "URL": "https://www.hirunews.lk/167596/එක්-දරු-තරුණ-මවක්-කුරුණෑගලින්-පැහැරගෙන-දින-ගණනාවක්-වාහනයේ-ම-තබාගෙන",
       "Category": "Local News",
       "Parent URL": "https://www.hirunews.lk/local-news.php?pageID=4387"
}