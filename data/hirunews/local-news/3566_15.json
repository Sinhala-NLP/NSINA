{
       "Source": "hirunews",
       "Timestamp": "Tuesday, 08 January 2019 - 16:00",
       "Headline": "තේරීම් කාරක සභාවට තවත් මන්ත්‍රීවරු පස්දෙනෙක් නම් කරයි",
       "News Content": "කථානායක කරූ ජයසූරියගේ සභාපතිත්වයෙන් යුත් පාර්ලිමේන්තු තේරීම් කාරක සභාව සඳහා සාමාජික මන්ත්‍රීවරුන් පස්දෙනෙකු අද නම් කරනු ලැබුවා.\nමෙලෙස නම් කෙරුණේ අමාත්‍යවරුන් වන ජෝන් අමරතුංග, ගාමිණී ජයවික්‍රම පෙරේරා, සජිත් ප්‍රේමදාස, තලතා අතුකෝරල සහ පාර්ලිමේන්තු මන්ත්‍රී ඩග්ලස් දේවානන්දායි.\nකථානායකවරයාගේ සහභාගිත්වයෙන් පාර්ලිමේන්තු තේරීම් කාරක සභාවට සාමාජිකයින් 17 දෙනෙකු ඇතුළත් වනවා.\nමීට පෙර තේරීම් කාරක සභාව සඳහා සාමාජිකයන් 12 දෙනෙකු පත්කර තිබුණා.\nඑහිදී පාර්ලිමේන්තු මන්ත්‍රීවරුන් වන නිමල් සිරිපාලද සිල්වා, දිනේෂ් ගුණවර්ධන, විමල් වීරවංශ, මහින්ද සමරසිංහ සහ එස්.බී. දිසානායක, එක්සත් ජනතා නිදහස් සන්ධානය නියෝජනය කරමින් නම් කරනු ලැබුවා.\nඑක්සත් ජාතික පෙරමුණ වෙනුවෙන් ලක්ෂ්මන් කිරිඇල්ල, රවුෆ් හකීම්, රිෂාඞ් බදියුදීන්, මනෝ ගනේෂන් සහ පාඨලී චම්පික රණවක යන අමාත්‍යවරුන් පත් කෙරුණා.\nදෙමළ ජාතික සන්ධානය වෙනුවෙන් ඊට නම් කෙරුණේ පාර්ලිමේන්තු මන්ත්‍රී මාවෙයි සේනාධිරාජායි.\nජනතා විමුක්ති පෙරමුණ වෙනුවෙන් තේරීම් කාරක සභාව නියෝජනය කරන්නේ පාර්ලිමේන්තු මන්ත්‍රී විජිත හේරත්.",
       "URL": "https://www.hirunews.lk/207749/තේරීම්-කාරක-සභාවට-තවත්-මන්ත්‍රීවරු-පස්දෙනෙක්-නම්-කරයි",
       "Category": "Local News",
       "Parent URL": "https://www.hirunews.lk/local-news.php?pageID=3566"
}