{
       "Source": "hirunews",
       "Timestamp": "Wednesday, 22 February 2017 - 21:17",
       "Headline": "කටුකුරුන්ද බෝට්ටු අනතුරින් අතුරුදන්ව සිටි දැරියගේ සිරුරත් හමුවෙයි",
       "News Content": "කටුකුරුන්ද බෝට්ටු අනතුරින් අතුරුදන්ව සිටි 13 හැවිරිදි දැරියකගේ මළ සිරුර හමුවී තිබෙනවා.\nඅද පස්වරුවේ මෙම සිරුර සොයාගෙන ඇති බවයි අප වාර්තාකරු සඳහන් කලේ.\nමෙම බෝට්ටු අනතුරින් අතුරුදන්වූ කාන්තාවකගේ මළ සිරුරක් ද අද පස්වරුවේ සොයාගැනුනා.\nඒ අනුව සිද්ධියෙන් මියගිය පුද්ගලයින්ගේ සංඛ්‍යාව මේ වනවිට 16 දක්වා ඉහළ ගොස් තිබෙනවා.\nඅද දිනයේ මෙම අනතුරෙන් අතුරුදන්ව සිටි 4 දෙනෙකුගේ සිරුරු හමුවූ අතර අතුරුදන්ව සිටි ධනුෂ්ක දිල්ෂාන් නැමති 25 හැවිරිදි පුද්ගලයාගේ සිරුර බේරුවල - මරදාන මුහුදු තීරයේ පාවෙමින් තිබියදී සොයා ගත්තේ ධීවරයින් පිරිසක් විසින්.\nපසුව අතුරුදන්ව සිටි 7 හැවිරිදි ගිහාන් දම්සෙත්ගේ සිරුර අනතුර සිදුවූ ස්ථානයට කිලෝමීටර 30 ක් පමණ දුරින් පිහිටි බලපිටිය - හරන්පොල මුහුදු තීරයේදී ධීවරයින් පිරිසක් සොයාගත්තා.\nපසුව අද පස්වරුවේ බේරුවල - මරදාන මුහුදු තීරයේ පාවෙමින් තිබූ තවත් මළ සිරුරක් ධීවරයින් පිරිසකට හමුවූ අතර එය අද උදෑසන හමුවූ ධනුක දිල්ෂාන්ගේ බිරිඳ වන 23 හැවිරිදි ක්‍රිෂ්ණා මධුෂානිගේ බවට හෙළිවුණා.\nඒ අනුව එම මළ සිරුර පශ්චාත් මරණ පරීක්ෂණය සඳහා යොමු කෙරුණේ කළුතර - නාගොඩ මහ රෝහලටයි.\nමේ අතර පසුගිය ඉරිදා සිදුවූ මෙම අනතුරෙන් මියගිය 7 දෙනෙකුගේ අවසන් කටයුතු බේරුවල - පොල්කොටුව - ශාන්ත ආනා දේවස්ථානයට අයත් පොදු සුසාන භූමියේදී අද පස්වරුවේ සිදු  කළා.\nඊට පෙර පැවති අවමංගල්‍ය දේව මෙහෙය සිදු කෙරුණේ අගරදගුරු අති උතුම් මැල්කම් කාදිනල් රංජිත් හිමිපාණන්ගේ ප්‍රධානත්වයෙන්.",
       "URL": "https://www.hirunews.lk/155203/කටුකුරුන්ද-බෝට්ටු-අනතුරින්-අතුරුදන්ව-සිටි-දැරියගේ-සිරුරත්-හමුවෙයි",
       "Category": "Local News",
       "Parent URL": "https://www.hirunews.lk/local-news.php?pageID=4648"
}