{
       "Source": "hirunews",
       "Timestamp": "Sunday, 01 May 2022 - 13:27",
       "Headline": "ශ්‍රී ලංකාවේ ස්ථාවරත්වය ගැන ඊශ්‍රායලය බලාපොරොත්තුවෙන්",
       "News Content": "මෙරට ආර්ථික අර්බුදය අවාසනාවන්ත තත්ත්වයක් වන අතර, සංචාරක සහ කෘෂිකාර්මික ක්‍ෂේත්‍රයේ හැකියාවන් උපයෝගී කරගනිමින් නැවත ස්ථාවරත්වයක් ගොඩනැගීමට ශ්‍රී ලාංකික ජනතාවට හැකිවනු ඇති බවට ඊශ්‍රායල තානාපති නෝර් ගිලොන් ප්‍රකාශ කළා.\nශ්‍රී ලංකාවේ මෙන්ම ඉන්දියාවේ සහ භූතානයේ ඊශ්‍රායල තානාපතිවරයා වන ඔහු ක්‍රියාත්මක වන්නේ නවදිල්ලි නුවර සිටයි. එහිදී ඉන්දීය ඒ.එන්.අයි. ප්‍රවෘත්ති සේවය සමඟ සම්මුඛ සාකච්ඡාවට සහභාගිවෙමින් ඔහු මෙරට වර්තමාන වාතාවරණය පිළිබඳව අදහස් පළ කළා.\n“එය ඉතා අවාසනාවන්ත තත්වයක්. මීට මාස දෙකකට පමණ පෙර මගේ අක්තපත්‍ර භාරදෙන්න ශ්‍රී ලංකාවේ සංචාරයක නිරතවුණා. ශ්‍රී ලංකාව සැබවින්ම දැවැන්ත හැකියාවන් සහිත දර්ශනීය රටක්. ඉතින් එහි ආර්ථික සහ දේශපාලනමය බිඳ වැටීමක් දක්නට ලැබීම කනගාටුදායක කරුණක්. එහෙත් රට තුළ නැවතත් යහපත් වාතාවරණයක් ඇති කිරීමට ශ්‍රී ලාංකික ජනතාවට හැකිවනු ඇතැයි මම විශ්වාස කරනවා. සංචාරක සහ කෘෂිකාර්මික ක්‍ෂේත්‍රයේ ශ්‍රී ලංකාවට බොහෝ දෑ කළ හැකියි. මම අපේක්ෂා කරනවා ශ්‍රී ලංකාව මෙම හැකියාවන් උපයෝගී කරගනිමින් නැවතත් ස්ථාවරත්වයක් ගොඩනැගීමට සමත් වේවි කියා.”",
       "URL": "https://www.hirunews.lk/303240/ශ්‍රී-ලංකාවේ-ස්ථාවරත්වය-ගැන-ඊශ්‍රායලය-බලාපොරොත්තුවෙන්",
       "Category": "Local News",
       "Parent URL": "https://www.hirunews.lk/local-news.php?pageID=1198"
}