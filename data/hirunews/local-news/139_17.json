{
       "Source": "hirunews",
       "Timestamp": "Sunday, 30 July 2023 - 14:39",
       "Headline": "වැඩිම ඩෙංගු රෝගීන් බස්නාහිරින්",
       "News Content": "මේ වසරේ මේ දක්වා කාලය තුළ ඩෙංගු රෝගීන් 37 දෙනෙකු මියගොස් ඇති බව ජාතික ඩෙංගු මර්දන ඒකකය පවසනවා.\nමේ වනවිට ඩෙංගු රෝගීන් 56,228 ක් වාර්තාවී ඇති අතර, ඉන් 27,883 ක් වාර්තාවී ඇත්තේ බස්නාහිර පළාතෙන්.\nබස්නාහිර පළාත තුළ වැඩිම ඩෙංගු රෝගීන් සංඛ්‍යාව ගම්පහ දිස්ත්‍රික්කයෙන් වාර්තාවී ඇති අතර, එම සංඛ්‍යාව 12,154 ක්.\nමේ අතර පසුගිය කාලය තුළ සිදු කෙරුණු ඩෙංගු මර්දන කටයුතු හේතුවෙන් 2022 ජූනි සහ ජූලි වසරවලට සාපේක්ෂව මේ වසරේ එම කාලය තුළ ඩෙංගු රෝගීන්ගේ අඩුවීමක් දක්නට ලැබෙන බවයි ජාතික ඩෙංගු මර්දන ඒකකයේ අධ්‍යක්ෂ විශේෂඥ වෛද්‍ය නලින් ආරියරත්න කියා සිටියේ.\nමේ අතර පරිපූරක, අතුරු වෛද්‍ය සහ කණිෂ්ඨ රෝහල් සේවකයින් ලබන මස 3 වනදා දිවයින පුරා වර්ජනයක් සිදුකිරීමට තීරණය කර තිබෙනවා.\nස්ථාන මාරු මෙන්ම සෞඛ්‍ය ක්‍ෂේත්‍රයේ මතුවී ඇති ගැටළු මුල් කරගනිමින් මෙම වර්ජන ක්‍රියාමාර්ගය එදින පෙරවරු අටේ සිට සිදුකරන බවයි සෞඛ්‍ය වෘත්තීයවේදීන්ගේ විද්වත් සංගමයේ සභාපති රවි කුමුදේෂ් කියා සිටියේ.",
       "URL": "https://www.hirunews.lk/343037/වැඩිම-ඩෙංගු-රෝගීන්-බස්නාහිරින්",
       "Category": "Local News",
       "Parent URL": "https://www.hirunews.lk/local-news.php?pageID=139"
}