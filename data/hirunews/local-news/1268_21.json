{
       "Source": "hirunews",
       "Timestamp": "Sunday, 27 March 2022 - 9:24",
       "Headline": "තවත් ඉන්ධන නෞකාවක් හෙට දිවයිනට (වීඩියෝ)",
       "News Content": "ඉන්ධන මෙට්‍රික් ටොන් 37,500 ක් රැගත් නෞකාවක් හෙට (28) දිවයිනට ළඟාවීමට නියමිතව තිබෙනවා.\nඑසේම, තවත් ඉන්ධන නෞකාවක් අප්‍රේල් මුල් සතියේ දිවයිනට ළගා වීමට නියමිත බවයි බලශක්ති අමාත්‍යාංශය සඳහන් කළේ.\nමීට අමතරව පසුගිය සිකුරාදා මෙට්‍රික් ටොන් 40,000 ක් රැගත් ඩීසල් සහ ගුවන් යානා ඉන්ධන තොගයක් රැගෙන පැමිණි නෞකාවකට මුදල් ගෙවූ අතර, එම ඉන්ධන බෙදාහැරීමේ කටයුතු ද මේ වනවිට සිදුවනවා.\nකෙසේ වෙතත්, තවදුරටත් දිවයිනේ විවිධ ප්‍රදේශවල පිරවුම්හල් ආශ්‍රිතව පෝලිම් දැකගත හැකියි.\nමේ අතර, ගෘහස්ථ ගෑස් සිලින්ඩර ලබා ගැනීමට පැමිණෙන ජනතාව ද ප්‍රමාණවත් තරම් ගෑස් නොමැතිවීම හේතුවෙන් පෝලිම්වල තවදුරටත් සිටින ආකාරය දැකගත හැකියි.\nලිට්රෝ සමාගම දිනකට ගෑස් සිලින්ඩර ලක්ෂයත්, එක්ලක්ෂ 20,000 ත් අතර ප්‍රමාණයක් වෙළඳපොලට මේ දිනවල නිකුත් කරනු ලබනවා.\nමේ අතර, අද දිනයේත් කාණ්ඩගත කලාපවලට උදෑසන 8.30 ත් පස්වරු 5යි 30 ත් අතර පැය 2 යි මිනිත්තු 15 ක්, පස්වරු 5 යි 30 ත් රාත්‍රී 10 යි 30 ත් අතර පැයයි මිනිත්තු 15ක කාලයක් ද විදුලිය කප්පාදු කිරීම සඳහා මහජන උපයෝගීතා කොමිසන් සභාව අවසර ලබා දී තිබෙනවා.\nඑමෙන්ම, සෙසු කලාපවලට සවස 3ත් රාත්‍රී 11ත් අතර පැය 2ක කාලයක් විදුලිය කප්පාදු කෙරෙනු ඇති.",
       "URL": "https://www.hirunews.lk/300491/තවත්-ඉන්ධන-නෞකාවක්-හෙට-දිවයිනට-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1268"
}