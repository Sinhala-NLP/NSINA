{
       "Source": "hirunews",
       "Timestamp": "Tuesday, 21 February 2023 - 19:28",
       "Headline": "ගිනි තැබූ නිවසක ගින්නට මැදිවී සුනඛයෙකු මරුට",
       "News Content": "ගිනි තැබූ නිවසක ගින්නට මැදිවී සුනඛයෙකු මියගිය පුවතක් පානදුර - අලු‍බෝමුල්ල ප්‍රදේශයෙන් වාර්තා වුණා.\nසුනඛයන්ගේ ආරක්ෂාව පිළිබඳ දැඩි සංවාදයක් සමාජයේ පවතින මොහොතකයි මෙම සිද්ධියත් වාර්තාවන්නේ.\nපිය පුතු දෙපළක් විසින් මෙම ගිනි තැබීම සිදුකර තිබූ අතර, පිළිස්සී මියගොස් ඇත්තේ ටිම් නැමති සුනඛයෙක්.\nමෙම නිවස අදාළ පුතුගේ බිරිඳගේ නිවසයි. ඔවුන් මේ වනවිට පවුල් ආරවුලක් හේතුවෙන් වෙන්ව ජීවත්වනවා.\nගිනි තැබීමෙන් අදාළ නිවසේ දේපළ රැසක්ද විනාශ වී තිබුණා.\nමෙවර සාමාන්‍ය පෙළ විභාගයට පෙනී සිටීමට නියමිත ශිෂ්‍යාවකගේ සියලු‍ම පොත් පත් ද ගින්නෙන් දැවී ඇති බවයි පොලීසිය සදහන් කළේ.\nසිද්ධියට සම්බන්ධ බව කියන ත්‍රිරෝද රථ රියදුරන් වන පිය පුතු දෙපළ සිද්ධියට පෙර තමන්ට කිසියම් පිරිසක් පහරදුන් බවට පොලීසියට පැමිණිල්ලක් සිදුකර රෝහල්ගතවී තිබුණා.\nපසුව අත්අඩංගුවට ගත් සැකකාර පියා සහ පුත්‍රයා ලබන මස 1 වනදා දක්වා රක්ෂිත බන්ධනාගාර ගත කර ඇති අතර ඔවුන් මේ වනවිටත් පොලිස් ආරක්ෂාව යටතේ රෝහලේ ප්‍රතිකාර ලබනවා.\nමේ අතර, මාස 2ක් පමණ වයසැති සුනඛ පැටවුන් දෙදෙනෙකු මෝටර් රථයකට යටකර පලාගිය ගිය සිද්ධියක වීඩියෝවක් ද පසුගියදා සමාජ මාධ්‍යයේ සංසරණය වූ අතර, සිද්ධියට අදාළ කාන්තාව ඊයේ අත්අඩංගුවට ගෙන පසුව ඇප මත මුදාහැරුණා.\nමේ අතර, මාර්ගයේ ගැවසෙමින් සිටි සුනඛ රංචුවක් සපාකෑම හේතුවෙන් පස් හැවිරිදි කුඩා පිරිමි දරුවෙකු ජීවිතක්ෂයට පත්වීමේ පුවතක් ඉන්දියාවේ හයිද්‍රාබාද් ඇම්බර්පෙට් ප්‍රදේශ‍යෙන් වාර්තා වන අතර, අදාළ වීඩියෝව මේ වනවිට සමාජ මාධ්‍යයේ සංසරණය වනවා.",
       "URL": "https://www.hirunews.lk/327969/ගිනි-තැබූ-නිවසක-ගින්නට-මැදිවී-සුනඛයෙකු-මරුට",
       "Category": "Local News",
       "Parent URL": "https://www.hirunews.lk/local-news.php?pageID=521"
}