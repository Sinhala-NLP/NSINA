{
       "Source": "hirunews",
       "Timestamp": "Monday, 01 August 2022 - 11:37",
       "Headline": "ධනීෂ් අලි රිමාන්ඩ් (වීඩියෝ)",
       "News Content": "ජාතික රූපවාහිනියට අයුතු ලෙස ඇතුළු වී එහි විකාශනවලට බාධා කිරීමේ සිද්ධිය සම්බන්ධ බවට සැකකෙරෙන ධානිෂ් අලි නමැත්තා මේ මස 15 වන දා දක්වා රක්ෂිත බන්ධනාගාර ගත කරන ලෙස කොළඹ ප්‍රධාන මහේස්ත්‍රාත් අධිකරණය නියම කළා.\nඑදිනට මෙම සැකකරු සම්බන්ධයෙන් ඇප නියෝගය ප්‍රකාශයට පත් කරන බවයි කොළඹ ප්‍රධාන මහේස්ත්‍රාත් නන්දන අමරසිංහ දැනුම් දුන්නේ.\nනඩුව අද පෙරවරුවේ මුලින්ම කැඳවූ අවස්ථාවේදී සැකකරු බන්ධනාගාර නිලධාරීන් විසින් අධිකරණයට ඉදිරිපත් කර තිබුණේ නැහැ.\nඒ අනුව සැකකරු හෙට දින අධිකරණයට ඉදිරිපත් කරන ලෙස මහේස්ත්‍රාත්වරයා විසින් බන්ධනාගාර අධිකාරිවරයාට නියෝග කළා.\nඉන් අනතුරුව බන්ධනාගාර නිලධාරීන් විසින් සැකකරු අධිකරණයට රැගෙනවිත් තිබුණා.\nජාතික රූපවාහිනියට ඇතුළු වී ප්‍රචණ්ඩකාරීව හැසිරෙමින් එහි විකාශන කටයුතුවලට බාධා එල්ල කිරීම ඇතුළු තවත් චෝදනා කිහිපයක් යටතේ 31 හැවිරිදි කුරුණෑගල - වෑබඩ ප්‍රදේශයේ පදිංචි ධානීෂ් අලි නමැත්තා පසුගිය 26 වනදා අත්අඩංගුවට ගනු ලැබුවේ විදෙස් ගතවීමට උත්සහ කළ අවස්ථාවේදියි.",
       "URL": "https://www.hirunews.lk/311559/ධනීෂ්-අලි-රිමාන්ඩ්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=975"
}