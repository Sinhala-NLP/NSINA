{
       "Source": "hirunews",
       "Timestamp": "Thursday, 11 April 2019 - 20:16",
       "Headline": "පිපෙන්නට පෙර මිලින වූ මල් කැකුළ",
       "News Content": "වෛද්‍යවරුන්ගේ නොසැලකිල්ල හේතුවෙන් හම්බන්තොට මහ රෝහලට තම කුළුඳුල් දරු ප්‍රසූතිය සදහා ඇතුලත් කළ මවකට තම දරුවා අහිමි වු බව කියන පුවතක් වාර්තා වනවා.\nමෙම සිද්ධිය සම්බන්ධයෙන් අදාල කාන්තාවගේ ඥාතීන් හමබන්තොට පොලිසියට හා රෝහල් අධ්‍යක්ෂවරයාට පැමිණිලි කර තිබෙනවා.\n32 හැවිරිදි වියේ පසුවන කුමාරි මධුෂිකා අම්බලන්තොට කුඩා බෝලාන ප්‍රදේශයේ පදිංචිකාරියක්.\nඇය ගැබිණියක්වීමත් සමග හම්බන්තොට මහ රෝහලේ විශේෂඥ වෛද්‍යවරයෙකුගේ සේවය ලබාගෙන ඇත්තේ පෞද්ගලික චැනල් සේවය හරහායි.\nඑම වෛද්‍යවරයාගේ උපදෙස් මත මධුෂිකාව දරු ප්‍රසුතිය සදහා පසුගිය 05 වැනිදා හම්බන්තොට මහ රෝහලට ඇතුලත් කර තිබෙනවා.\nකෙසේ වෙතත් ඇගේ ඥාතීන් චෝදනා කරන්නේ එදින සිට අද උදෑසන දක්වාම මෙම රෝහලේ රාජකාරීයේ නිරත අදාළ වෛද්‍යවරයා ඇයව පරීක්ෂා කිරීමට හෝ නොපැමිණි බවයි.\nඅද උදෑසන මධුෂිකා තම දරුවා බිහි කළත්, ඒ වනවිටත් එම දරුවා මියගොස් සිටියා.\nතම දරුවා අහිමි වීමෙන් දැඩි කම්පනයෙන් පසුවන ඇය මේ වනවිටත් රෝහලේ ප්‍රතිකාර ලබනවා.\nවෛද්‍යවරයාගේ නොසැලකිල්ල මත මෙම මරණය සිදුවු බවත් ඒ පිළිබද පරීක්ෂණයක් සිදුකරන ලෙසත් දරුවාගේ පියා විසින් හම්බන්තොට පොලිසියට හා රෝහල් අධ්‍යක්ෂවරයාට පැමිණිලි කර තිබෙනවා.",
       "URL": "https://www.hirunews.lk/214299/පිපෙන්නට-පෙර-මිලින-වූ-මල්-කැකුළ",
       "Category": "Local News",
       "Parent URL": "https://www.hirunews.lk/local-news.php?pageID=3407"
}