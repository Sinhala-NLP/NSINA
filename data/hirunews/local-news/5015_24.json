{
       "Source": "hirunews",
       "Timestamp": "Tuesday, 07 June 2016 - 18:01",
       "Headline": "සාලාව කඳවුරේ පිපිරීමෙන් පසු පොලිසියෙන් ජනතාවට විශේෂ උපදෙසක්",
       "News Content": "සාලාව යුධ හමුදා කඳවුරේ සිදුවු පිපිරීමෙන් පසු අවට ප්‍රදේශයේ විසිරී පවතින පිපුරුණු හා නොපිපුරුණු උණ්ඩ කොටස් එකතු කිරීම හෝ ළග තබා ගැනීම මහජන ආරක්ෂාවට පටහැනි වරදක් බව පොලිසිය අවධාරණය කරනවා.\nපසුගිය ඉරිදා සිදුවු පිපිරීමෙන් පසු අවට විසිරී පවතින උණ්ඩ කොටස් විවිධ පුද්ගලයන් විසින් එකතු කරන බවට තොරතුරු ලැබී ඇති බවයි පොලිසිය සඳහන් කලේ.\nමෙවැනි භාණ්ඩ පරිහරණය මහජනතාවට අනතුරක් සිදුවිය හැකි අනාරක්ෂිත තත්වයක් බැවින් ඒවා පරිහරණයෙන් වලකින ලෙසට පොලිසිය මහජනතාවගෙන් ඉල්ලීමක් කරනවා.\nඑවැනි කොටස් සම්බන්ධයෙන් දැනගත් වහාම ඒවා නිශ්ක්‍රීය කිරීමට පුපුරන ද‍්‍රව්‍ය නිශ්ක්‍රීය අංශ වෙත දැනුම්දිය යුතු බවයි පොලිසිය නිකුත්කල නිවේදනයක දැක්වෙන්නේ.\nඒ සඳහා 011 3046128 / 011 3046129 / 011 2580518 හෝ 077 7303274 මෙන්ම 119 පොලිස් හදිසි ඇමතුම් අංශයට ද තොරතුරු ලබාදිය හැකියි.\nමෙම උපදෙස් උල්ලංඝණය කරමින් පුපුරා ගිය සහ පුපුරා නොගිය උණ්ඩ කොටස් එකතු කරන්නන් හෝ ළග තබාගෙන සිටින්නන්ට එරෙහිව නීතිය තදින් ක්‍රියාත්මක කරන බව පොලිසිය අවධාරණය කරනවා.\nසංවිධානාත්මකව මෙවැනි කටයුතු කරන පුද්ගලයන් හෝ කණ්ඩායම් සිටී නම් ඒ පිළිබඳ ළගම ඇති පොලිසියට දැනුම් දෙන ලෙසටයි පොලිසිය වැඩිදුරටත් ජනතාවගෙන් ඉල්ලා සිටින්නේ.",
       "URL": "https://www.hirunews.lk/134997/සාලාව-කඳවුරේ-පිපිරීමෙන්-පසු-පොලිසියෙන්-ජනතාවට-විශේෂ-උපදෙසක්",
       "Category": "Local News",
       "Parent URL": "https://www.hirunews.lk/local-news.php?pageID=5015"
}