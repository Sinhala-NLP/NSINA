{
       "Source": "hirunews",
       "Timestamp": "Thursday, 21 April 2016 - 13:16",
       "Headline": "රතුගල ආදිවාසී ගැටුම ගැන ස්වාධීන විමර්ශනයක්",
       "News Content": "රතුගල ආදිවාසී නායක සුදා වන්නිලඇත්තන්ගේ නිවසේදී ආදිවාසීන් පිරිසක් සහ පොලිසිය අතර පසුගියදා ඇති වූ ගැටුමට දෙපාර්ශවයම වරදකරුවන් බව ආදිවාසී නායක ඌරුවරිගේ වන්නිලඇත්තන් පවසනවා.\nසිද්ධිය සම්බන්ධයෙන් තමන් සිදුකළ ස්වාධීන විමර්ශනයකදී මේ බව අනාවරණ වූ බවයි ආදිවාසී නායකයා සදහන් කළේ.\nරතුගල ආදිවාසී නායකයාගේ නිවසේ පවත්වාගෙන ගිය බූරුපොලක් වැටලීමට ගිය අවස්ථාවේදී පොලිසිය සහ ආදිවාසීන් පිරිසක් අතර මෙම ගැටුම සිදුවුණේ පසුගිය මාර්තු 22 වනදායි.\nගැටුමෙන් රතුගල ආදිවාසී නායකගේ බිරිඳ සහ පොලිස් නිලධාරින් කිහිපදෙනෙකු ද තුවාල ලබා රෝහල් ගත කෙරුණා. කෙසේ වෙතත්, සිද්ධිය සම්බන්ධයෙන් අදහස් දැක්වූ ආදිවාසී නායක ඌරුවරිගේ වන්නිලඇත්තන් කියා සිටියේ පොලිසිය සිවිල් ඇඳුමින් මෙම වැටලීම සිදුකිරීම ඔවුන් සිදුකළ වරදක් බවයි.\nඑසේම, රතුගල ආදිවාසී නායකයාගේ නිවසේ බූරුපොලක් පවත්වාගෙන යාම සහ එහි මත්පැන් තිබීම රැහේ සම්ප්‍රදායට අනුව බරපතල වරදක් බව ආදිවාසී නායක ඌරුවරිගේ වන්නිලඇත්තන් සදහන් කළා.\nඉදිරියේදී මෙවැනි තත්ත්වයන් ඇති නොවීමට වග බලාගන්නා ලෙස තමන් රතුගල ආදිවාසී නායකයාට අවවාද කළ බවයි ඌරුවරිගේ වන්නිඇත්තන් තවදුරටත් කියා සිටියේ.",
       "URL": "https://www.hirunews.lk/131387/රතුගල-ආදිවාසී-ගැටුම-ගැන-ස්වාධීන-විමර්ශනයක්",
       "Category": "Local News",
       "Parent URL": "https://www.hirunews.lk/local-news.php?pageID=5079"
}