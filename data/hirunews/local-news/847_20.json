{
       "Source": "hirunews",
       "Timestamp": "Saturday, 24 September 2022 - 10:36",
       "Headline": "ආදිවාසින්ගේ පැමිණිල්ලකට මානව හිමිකම් කමිටුවකින් තීන්දුවක්",
       "News Content": "හරිතාගාර වායු විමෝචනය වැනි තත්ත්වයන් හේතුවෙන් වන දේශගුණික විපර්යාසවල බලපෑම හමුවේ, ඔස්ට්‍රෙලියාවේ උතුරු වෙරළට ඔබ්බෙන් පිහිටි දූපත්වල වෙසෙන දූපත්වාසීන්ගේ මානව හිමිකම් උල්ලංගණය වී ඇති බව එක්සත් ජාතීන්ගේ මානව හිමිකම් කමිටුවක් ඊයේ (23) ප්‍රකාශ කළා.\nඒ මීට වසර තුනකට පෙර ටොරස් සමුද්‍ර සන්ධිය දූපත්වාසීන් අට දෙනෙකු සහ ඔවුන්ගේ දරුවන් විසින් ගොනු කරන ලද පැමිණිල්ලක් විභාග කිරීමෙන් අනතුරුවයි.\nපැමිණිල්ල ගොනු කළ දූපත්වාසීන් කියා සිටියේ, දේශගුණ විපර්යාස හමුවේ මුහුදු ජල මට්ටම ඉහළ යාමෙන් ඔවුන්ගේ ආහාර ප්‍රභවයන් සහ තම මුතුන්මිත්තන්ගේ සුසාන භූමිවලට හානි වීම ඇතුළු හානිකර තත්ත්වයන් රැසකට මුහුණ දීමට සිදුව ඇති බවයි.\nමානව හිමිකම් කමිටුව අදාල ප්‍රකාශය නිවේදනයට පත් කිරීමෙන් අනතුරුව, මානව හිමිකම් කමිටුව වෙත මෙම නඩුව ඉදිරිපත් කළ පිරිසෙන් අයෙක් වන මැසිග් දූපතේ, ආදිවාසී උරුමයක් ඇති කුල්කල්ගල් ගෝත්‍රයේ සාමාජිකයෙක් වන යෙසී මොස්බි ප්‍රකාශ කළේ \"මෙම සන්ධිස්ථානය හරහා ටොරස් සමුද්‍ර සන්ධියේ දූපත් වැසියන්ගේ හඬ ලොව පුරා ඇසෙන බව දැන ගැනීමෙන් අපේ මුතුන් මිත්තන් ප්‍රීති වන බව මම දනිමි.\" යනුවෙන්.\nතව ද “මෙම ජයග්‍රහණය අපට අපේ දිවයිනේ නිවාස, සංස්කෘතිය සහ සම්ප්‍රදායන් අපගේ දරුවන්ට සහ අනාගත පරම්පරාවට ආරක්ෂා කර ගත හැකි බවට අපට බලාපොරොත්තුවක් ඇති කරනවා.” යනුවෙන් ද ඔහු ප්‍රකාශ කළා.\nපාරිසරික කරුණු පිළිබඳ සංවේදී චැරිටි ආයතනයක් වන ClientEarth කියා සිටියේ, දේශගුණික අවදානමට ලක්විය හැකි කුඩා දූපත්වල වැසියන් විසින් ජාතික රාජ්‍යයකට එරෙහිව ගෙන එන ලද පළමු නීතිමය ක්‍රියාමාර්ගය මෙය වන බවත් එය අන්‍ය කුඩා දූපත් වාසීන්ට ද පූර්වාදර්ශයක් බවයි.\nමෙම නඩුව විභාග කළ මානව හිමිකම් කමිටුව කියා සිටියේ, එක්සත් ජාතීන්ගේ සංවිධානයේ මානව හිමිකම් යටතට ගැනෙන කරුණු තුනෙන් දෙකක් ඔස්ට්‍රෙලියාව විසින් උල්ලංඝනය කර ඇති බවයි.\nනමුත් ඒ, එක්සත් ජාතීන්ගේ සංවිධානයේ සිවිල් සහ දේශපාලන අයිතිවාසිකම් පිළිබඳ ජාත්‍යන්තර සම්මුතිය (1966), යටතේ වන සංස්කෘතිය සහ පවුල් ජීවිතයට අදාළ සම්මුතිය මිස ජීවත්වීමේ අයිතිය පිළිබඳ 6 වැනි වගන්තිය නො වන බවයි විදෙස් මාධ්‍ය වාර්තා කළේ.\nමේ අනුව අදාල මානව හිමිකම් කමිටුව ඔස්ට්‍රෙලියා රජයෙන් ඉල්ලා සිටියේ, අදාල දූපත් වැසියන්ට ඵලදායී පිළියමක් ලබා දෙන ලෙසයි.\nමේ අතර රොයිටර්ස් පුවත් සේවය පවසන්නේ, ඔස්ට්‍රෙලියාවේ නීතිපතිවරයා වන මාර්ක් ඩ්‍රෙෆර්ස් පවසන්නේ, වත්මන් රජය දේශගුණික විපර්යාස සම්බන්ධයෙන් දූපත් වැසියන් සමඟ කටයුතු කරන බවත්, මෙම නඩුව වත්මන් පරිපාලනයට පෙර සිදු වූවක් බවක් තම පුවත් සේවය වෙත විද්‍යුත් තැපැල් මාර්ගයෙන් දැනුම් දුන් බවයි.\nඅදාල මානව හිමිකම් කමිටුව වෙත මෙම නඩුව ගොනු කළ, Torres Strait Islanders යනු ඔස්ට්‍රෙලියාවේ ස්වදේශික ජනගහනයේ කොටසක් වන අතර, ඔස්ට්‍රෙලියාව සහ පැපුවා නිව්ගිනියාව අතර පිහිටි පහත් දූපත් වල කුඩා පොකුරු ලෙස ජීවත් වන ආදිවාසී ජනතාවක්.",
       "URL": "https://www.hirunews.lk/316178/ආදිවාසින්ගේ-පැමිණිල්ලකට-මානව-හිමිකම්-කමිටුවකින්-තීන්දුවක්",
       "Category": "Local News",
       "Parent URL": "https://www.hirunews.lk/local-news.php?pageID=847"
}