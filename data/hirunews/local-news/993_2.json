{
       "Source": "hirunews",
       "Timestamp": "Tuesday, 26 July 2022 - 7:33",
       "Headline": "නව අමාත්‍යාංශ වල විෂය පථයන් වෙන් කරමින් අති විශේෂ ගැසට් පත්‍රයක් (වීඩියෝ)",
       "News Content": "නව රජයේ කැබිනට් මණ්ඩලය සඳහා අමාත්‍යවරුන් 18 දෙනෙකු පසුගිය 22 වනදා දිවුරුම් දුන් අතර ජනාධිපතිවරයා විසින් අදාල අමාත්‍යවරුන් වෙත පැවරී ඇති විෂයන්, කාර්යයන්, දෙපාර්තමේන්තු, රාජ්‍ය සංස්ථා හා ව්‍යවස්ථාපිත ආයතන නිශ්චය කරමිනුයි එම ගැසට් පත්‍රය නිකුත් කර ඇත්තේ.\nඑහි දැක්වෙන්නේ යම් අමාත්‍යවරයෙකුට නිෂ්චිතව පවරනු නොලැබූ සියලු විෂයන් සහ කාර්යයන්, දෙපාර්තමේන්තු, රාජ්‍ය සංස්ථා සහ ව්‍යවස්ථාපිත ආයතන ජනාධිපතිවරයා යටතේ පවතින බවයි.\nඒ අනුව, අමාත්‍යාංශ 29කට අදාළව විෂයන් ගැසට් කර ඇති අතර, මෙතෙක් අමාත්‍යවරුන් පත් නො කරන ලද අමාත්‍යාංශ කිහිපයක් ද ඒ අතර වනවා.\nජනාධිපතිවරයා යටතට පැවරෙන අමාත්‍යාංශ වන්නේ මුදල්, ආර්ථික ස්ථායිකරණ සහ ජාතික ප්‍රතිපත්ති අමාත්‍යාංශය, ආරක්ෂක අමාත්‍යාංශය, තාක්ෂණ අමාත්‍යාංශය, කාන්තා, ළමා කටයුතු හා සමාජ සවිබල ගැන්වීම් අමාත්‍යාංශය, වරාය නාවික හා ගුවන් සේවා අමාත්‍යාංශය සහ ආයෝජන ප්‍රවර්ධන අමාත්‍යාංශය යි.\nනව ආයතන ගැසට් කිරීමේ දී මෙතෙක් ආයෝජන ප්‍රවර්ධන අමාත්‍යාංශය යටතේ පැවති ආයෝජන මණ්ඩලය සහ කොළඹ වරාය නගරය ආර්ථික කොමිෂන් සභාව මුදල්, ආර්ථික ස්ථායිකරණ සහ ජාතික ප්‍රතිපත්ති අමාත්‍යාංශය යටතේ ජනාධිපතිවරයාට පවරා තිබෙනවා.\nමීට අමතරව, තාක්ෂණ අමාත්‍යාංශය යටතේ පැවති විදුලි සංදේශ නියාමන කොමිෂන් සභාව සහ අනුබද්ධ ආයතන ආරක්ෂක අමාත්‍යාංශය යටතේ ජනාධිපතිවරයා යටතට අයත් බව ද ගැසට් නිවේදනයේ දැක්වෙනවා.\nඒ අනුව වැඩිම ආයතන ප්‍රමාණයක් පවතින්නේ ජනාධිපතිවරයා යටතේ ඇති මුදල්, ආර්ථික ස්ථායිකරණ සහ ජාතික ප්‍රතිපත්ති අමාත්‍යාංශ යටතේ වන අතර, එම සංඛ්‍යාව 59ක්.",
       "URL": "https://www.hirunews.lk/310960/නව-අමාත්‍යාංශ-වල-විෂය-පථයන්-වෙන්-කරමින්-අති-විශේෂ-ගැසට්-පත්‍රයක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=993"
}