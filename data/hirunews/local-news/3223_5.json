{
       "Source": "hirunews",
       "Timestamp": "Monday, 29 July 2019 - 14:23",
       "Headline": "කුවේටයේ ගෘහ සේවයට ගිය කාන්තාවන් 57ක් දිවයිනට",
       "News Content": "කුවේටයේ ගෘහ සේවයට ගොස් සිටියදී විවිධ හිරිහැරවලට ලක්වූ ශ්‍රී ලාංකික කාන්තාවන් 57 දෙනෙකු අද උදෑසන මෙරටට පැමිණියා.\nකුවේටයේ සිට, යූ එල් 230 දරණ ශ්‍රී ලංකන් ගුවන් සේවයට අයත් යානයෙන් ඔවුන් පැමිණි බවයි කටුනායක ගුවන් තොටුපල හිරු වාර්තාකරු සදහන් කළේ.\nමෙම ගෘහ සේවිකාවන් කුවේටයේ ශ්‍රී ලංකා තානාපති කාර්යාලය වෙත පැමිණීමෙන් පසු එරට පොලීසිය මගින් පරීක්ෂණ පවත්වා තාවකාලික ගුවන් ගමන් බලපත්‍ර යටතේ ශ්‍රී ලංකාවට එවා තිබෙනවා.\nදෑස් අන්ධ වූ කාන්තාවක් මෙන්ම රෝගී තත්ත්වයේ පසුවූ කාන්තාවන් 07 දෙනෙකු ද ඒ අතර වන බවයි හිරු වාර්තාකරු සදහන් කළේ.\nඔවුන් අතරින් එක් කාන්තාවක් සිය හාම්පුතාගේ පහරකෑමකට ලක්ව ඇවිද ගැනීමට නොහැකිව රෝද පුටුවක් ආධාරයෙන් මෙරට පැමිණ තිබෙනවා.",
       "URL": "https://www.hirunews.lk/221257/කුවේටයේ-ගෘහ-සේවයට-ගිය-කාන්තාවන්-57ක්-දිවයිනට",
       "Category": "Local News",
       "Parent URL": "https://www.hirunews.lk/local-news.php?pageID=3223"
}