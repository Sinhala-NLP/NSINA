{
       "Source": "hirunews",
       "Timestamp": "Friday, 13 December 2019 - 12:51",
       "Headline": "නායකත්වය ගැන තීරණයක් ගන්න එජාපයේ කණ්ඩායමක් අද සිරිකොතට",
       "News Content": "එක්සත් ජාතික පක්ෂයේ නායකත්වය සම්බන්ධයෙන් ඉදිරිපත් වී ඇති යෝජනා පිළිබද සාකච්ඡාවක් අද පස්වරුවේ සිරිකොත පක්ෂ මූලස්ථානයේදී පැවැත්වෙනවා.\nපක්ෂයේ ජ්‍යෙෂ්ඨයන් සහ පසුපෙළ මන්ත්‍රීවරුන් අතර මෙම සාකච්ඡාව පැවැත්වෙන බවයි වාර්තා වන්නේ.\nඑක්සත් ජාතික පක්ෂයේ නායකත්වය පාර්ලිමේන්තු මන්ත්‍රී සජිත් ප්‍රේමදාසට ලබාදිය යුතු බවට එක් යෝජනාවක් ඉදිරිපත් වී ඇති අතර කථානායක කරු ජයසූරිය පක්ෂ නායකයා ලෙස නම් කර නායකත්ව මණ්ඩලයක් මගින් ඉදිරි මහමැතිවරණය මෙහෙය විය යුතු බවට යෝජනාවක් ද ඉදිරිපත් වී තිබෙනවා.\nඑක්සත් ජාතික පක්ෂයේ මහලේකම්වරයා ඇතුළු ජ්‍යෙෂ්ඨයන්ගෙන් සැදුම්ලත් කමිටුවක් මගින් මෙම යෝජනා පිළිබද පක්ෂයේ විවිධ පාර්ශවවල අදහස් ලබා ගැනීම මේ දිනවල සිදුවනවා.\nඒ අනුව පසුපෙළ මන්ත්‍රීවරුන් සමඟ අද පැවැත්වෙන හමුවේදී ඔවුන්ගේ අදහස් පක්ෂය විසින් ලබා ගැනීමට නියමිතයි.\nමේ අතර, ඉදිරි දින කිහිපය තුළ දී එක්සත් ජාතික පක්ෂයේ නායකත්වය වෙනස් විය යුතු බව පාර්ලිමේන්තු මන්ත්‍රී අජිත් පී. පෙරේරා පවසනවා. ඔහු මේ බව කියා සිටියේ බණ්ඩාරගම ප්‍රදේශයේ ඊයේ පැවති මාධ්‍ය හමුවකදියි.\nසිරිකොත පක්ෂ මූලස්ථානයේ අද පැවති මාධ්‍ය හමුවකදී පාර්ලිමේන්තු මන්ත්‍රී මයන්ත දිසානායක සඳහන් කළේ පක්ෂයේ අනාගතය සහ නායකත්වය යනු එක් පුද්ගලයෙකු නොවන බවයි.",
       "URL": "https://www.hirunews.lk/230144/නායකත්වය-ගැන-තීරණයක්-ගන්න-එජාපයේ-කණ්ඩායමක්-අද-සිරිකොතට",
       "Category": "Local News",
       "Parent URL": "https://www.hirunews.lk/local-news.php?pageID=3004"
}