{
       "Source": "hirunews",
       "Timestamp": "Thursday, 15 June 2023 - 20:24",
       "Headline": "ජනපතිගේ විදෙස් සංචාරයෙන් පසු ඇමති ධුර ලැබෙනු ඇතැයි පොහොට්ටුව අපේක්ෂාවෙන් (වීඩියෝ)",
       "News Content": "ශ්‍රී ලංකා පොදුජන පෙරමුණේ දිස්ත්‍රික් නායකයින්ට ජනපති විදෙස් සංචාරයෙන් පසු අමාත්‍ය ධුර පිරිනමනු ඇති බවට තමන් විශ්වාස කරන බව අමාත්‍ය ප්‍රසන්න රණතුංග පවසනවා.\nශ්‍රී ලංකා පොදුජන පෙරමුණේ විශේෂ සාකච්ඡාවක් අද (15) පෙරවරුවේ නෙළුම් මාවත පක්ෂ මූලස්ථානයේදී පැවැත්වුණේ හිටපු අමාත්‍ය බැසිල් රාජපක්ෂගේ ප්‍රධානත්වයෙන්.\nජනාධිපතිවරයා සමඟ ඊයේ පස්වරුවේ පැවති සාකච්ඡාවෙන් අනතුරුවයි මෙය කැඳවා ඇත්තේ.\nපොදුජන පෙරමුණේ හිටපු පළාත් පාලන ආයතන ප්‍රධානීන් ඇතුළු පිරිසක් ඊට පැමිණ සිටියා.\nජනාධිපතිවරයා සඳුදා කැඳවා තිබූ සාකච්ඡාව පොදුජන පෙරමුණේ දිස්ත්‍රික් සංවිධායකවරුන් පිරිසක් නොපැමිණ තිබුණේ වෙන් වෙන්ව සාකච්ඡා සඳහා කැඳවීම සිදුනොකර පක්ෂය හරහා අදාළ කැඳවීම් සිදුකළ යුතු බව සඳහන් කරමින්. ඉන්පසුවයි හිටපු අමාත්‍ය බැසිල් රාජපක්ෂ, මහලේකම් සාගර කාරියවසම් ඇතුළු ආණ්ඩුවේ පක්ෂ නායකයන් සමඟ ඊයේ (14) මෙම සාකච්ඡාව පැවැත්වුණේ.\nඑහිදී රට ගොඩනැගීමට ජනාධිපතිවරයා ගෙන යන වැඩපිළිවෙලට මෙතෙක් ලබාදුන් සහය ඉදිරියටත් ලබාදෙන බව ශ්‍රී ලංකා පොදුජන පෙරමුණ ඇතුළු ආණ්ඩු පක්ෂයේ නායකයන් ජනාධිපතිවරයාට සහතික වී තිබුණා.\nමේ අතර, ශ්‍රී ලංකා පොදුජන පෙරමුණේ දිස්ත්‍රික් නායකයින් කැඳවා එහි ජාතික සංවිධායක බැසිල් රාජපක්ෂ නෙලුම් මාවතේ පිහිටි එම පක්ෂයේ පක්ෂ මූලස්ථානයේදී අද (15) පස්වරුවේ සාකච්ඡාවක් පවත්වනු ලැබුවා.\nඒ සදහා සියලුම දිස්ත්‍රික් නායකයින් සම්බන්ධ වී සිටි බවයි අප වාර්තාකරු සඳහන් කළේ.",
       "URL": "https://www.hirunews.lk/338065/ජනපතිගේ-විදෙස්-සංචාරයෙන්-පසු-ඇමති-ධුර-ලැබෙනු-ඇතැයි-පොහොට්ටුව-අපේක්ෂාවෙන්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=265"
}