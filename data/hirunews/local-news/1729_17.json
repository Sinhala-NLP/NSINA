{
       "Source": "hirunews",
       "Timestamp": "Thursday, 26 August 2021 - 13:52",
       "Headline": "රුපියල් කෝටි 4කට වැඩි කේරළ ගංජා තොගයක් සමඟ දෙදෙනෙකු අත්අඩංගුවට",
       "News Content": "පේදුරුතුඩුව - මනල්කාඩු ප්‍රදේශයට ඔබ්බෙන් වන මුහුදු ප්‍රදේශයේ දී රුපියල් මිලියන 41ට වැඩි වටිනාකමකින් යුත් කේරළ ගංජා තොගයක් සමඟ සැකකරුවන් දෙදෙනෙකු නාවික හමුදා භාරයට ගෙන තිබෙනවා.\nඅද අලුයම එම මුහුදු ප්‍රදේශයේ සිදුකළ විශේෂ සෝදිසියක දී ගොඩබිම දෙසට යාත්‍රා කරමින් තිබූ ඩිංගි යාත්‍රාවක් නාවික හමුදා නිරීක්ෂණයට ලක් කෙරුණා.\nඑම අවස්ථාවේ එහි සඟවා තිබූ කේරළ ගංජා කිලෝ 139ක් සිය භාරයට ගත් බවයි නාවික හමුදාව ප්‍රකාශ කළේ.\nඑහි සිටි අවුරුදු 22 හැවිරිදි සහ 26 හැවිරිදි පේදුරුතුඩුව ප්‍රදේශයේ පදිංචි සැකකරුවන් දෙදෙනා නාවික හමුදා භාරයට ගැනීමෙන් අනතුරු ව පේදුරුතුඩුව පොලීසිය වෙත භාර දී තිබෙනවා.",
       "URL": "https://www.hirunews.lk/280653/රුපියල්-කෝටි-4කට-වැඩි-කේරළ-ගංජා-තොගයක්-සමඟ-දෙදෙනෙකු-අත්අඩංගුවට",
       "Category": "Local News",
       "Parent URL": "https://www.hirunews.lk/local-news.php?pageID=1729"
}