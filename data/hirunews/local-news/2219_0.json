{
       "Source": "hirunews",
       "Timestamp": "Monday, 11 January 2021 - 13:58",
       "Headline": "ගවයින්ට වැළඳෙන වෛරස් රෝගය පිළිබඳව සාකච්ඡාවක් අද",
       "News Content": "මේ දිනවල රට පුරා ගවයින්ට වැළඳෙමින් පවතින වෛරස් රෝගය පිළිබඳ අද විෂය භාර රාජ්‍ය අමාත්‍ය ඩී.බී. හේරත් ගේ මූලිකත්වයෙන් සාකච්ඡාවක් පැවැත්වෙනවා.\nඑහිදී පශු වෛද්‍යවරුන්ගෙන් එම රෝගී තත්ත්වය පිළිබඳව අමාත්‍යවරයා විසින් කරුණු විමසීමට නියමිත බවයි වාර්තා වන්නේ.\nඑමෙන්ම, මෙම කුර රෝගය පිළිබඳ සොයාබැලීම සඳහා පශු සම්පත්, ගොවිපල ප්‍රවර්ධන හා කිරි හා බිත්තර ආශ්‍රිත කර්මාන්ත රාජ්‍ය අමාත්‍යාංශයේ ලේකම්වරයාගේ ප්‍රධානත්වයෙන් සත්පුද්ගල කමිටුවක් ද මීට පෙර පත් කෙරුණා.\nවිෂය භාර රාජ්‍ය අමාත්‍ය ඩී.බී. හේරත් විසින් පත් කර ඇති  මෙම කමිටුව මගින්  රෝග ව්‍යාප්තිය, එය පාලනය කිරීම සඳහා ගත යුතු ක්‍ෂණික ක්‍රියාමාර්ග මෙන්ම රෝගය වැළඳීම නතර කිරීම සඳහා පළාත් මට්ටමින් කිරි ගොවියන් දැනුවත් කළ යුතු ආකාරය පිළිබඳව නිර්දේශ ඉදිරිපත් කළ යුතුයි.\nඒ අනුව සතියක් ඇතුළත ඊට අදාළ වාර්තාව තමා වෙත ලබාදෙන ලෙසයි රාජ්‍ය අමාත්‍යවරයා අදාළ කමිටුවට දැනුම්දී ඇත්තේ.\nකැෆ්රි ෆොක්ස් නැමති වෛරස් ගණයට අයත් ගවයන්ට වැළඳෙන සමෙහි ගැටිති රෝගයේ වාහකයා මැස්සන් වන අතර රෝගයට ගොදුරු වූ සතුන්ගේ ශරීරය පුරා සමෙහි ගැටිති ඇතිවීම, සතුන් උදාසීන වීම, උණ ගතිය, ආහාර අරුචිය, ඇස් හා නාස්වලින් ශ්‍රාවය පිටවීම ප්‍රධාන රෝග ලක්ෂණ වනවා.",
       "URL": "https://www.hirunews.lk/259411/ගවයින්ට-වැළඳෙන-වෛරස්-රෝගය-පිළිබඳව-සාකච්ඡාවක්-අද",
       "Category": "Local News",
       "Parent URL": "https://www.hirunews.lk/local-news.php?pageID=2219"
}