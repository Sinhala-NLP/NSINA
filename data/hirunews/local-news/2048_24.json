{
       "Source": "hirunews",
       "Timestamp": "Thursday, 01 April 2021 - 9:09",
       "Headline": "සත් පත්තිනි සෙත් ශාන්තිය වෙනුවෙන් අලුත් සහල් එක් රැස් කිරීමේ කටයුත්ත අදත්",
       "News Content": "සූර්ය සිංහලේ හිරුත් එක්ක තුන් හෙළයේ අවුරුද්දේ උදාවට පෙර සැමට ආශිර්වාද පතා හිරු සංවිධාන කරන සත් පත්තිනි සෙත් ශාන්තිය වෙනුවෙන් අලුත් සහල් එක් රැස් කිරීමේ කටයුත්ත අදත් ක්‍රියාත්මකයි.\nසත්පත්තිනි ශාන්තිකර්මය අවසානයේ දෙවි දේවතාවුන් උදෙසා පූජාකෙරෙන දේව දානය වෙනුවෙන් මුළු රටෙන්ම අලු‍ත් සහල් සම්මාදම් කරගැනීම ඊයේ ආරම්භ කෙරුණේ අනුරාධපුර රුවන්වැලි මහා සෑය, කතරගම කිරි වෙහෙර සහ මහියංගණය රජමහා විහාරස්ථාන කේන්ද්‍ර කරගනිමින්.\nසත් පත්තිනි සෙත් ශාන්තිය වෙනුවෙන් කප් සිටුවීම ඊයේ පෙරවරුවේ සුබ මොහොතින් බොල්ගොඩ වයිට් ලෝටස් පරිශ්‍රයේදී සිදුකෙරුණේ හිරු මාධ්‍ය ජාලයේ සභාපති රේනෝ සිල්වා මහතාගේ ප්‍රධානත්වයෙන්.\nසත් පත්තිනි දෙවියන් මුල් කරගනිමින් රටට සහ සියලු පුරවැසියන්ට ආශිර්වාදය ලැබේවා යන ප්‍රාර්ථනයෙන් අප්‍රේල් 14 වනදා මැදියම් රැයේ ඇරඹෙන සෙත් ශාන්තිය අලුයම තුන දක්වා නවගමුව පුරාණ සත් පත්තිනි දේවාල පුදබිමේදී පැවැත්වෙනවා.\nඒ අනුව අද පෙරවරු 8 සිට 11 දක්වා මොණරාගල රන්ගිරි පව්ව සීවලී දහම් නිකේතනය, කලාඔය විජය බෝධිරාජාරාමය සහ දිඹුලාගල සේනාසනයට පැමිණෙන සහල් සම්මාදම් කරන ශාන්තියේ යාත්‍රා දහවල් 12 සිට පස්වරු 2 දක්වා වැල්ලවාය නාගරික බෞද්ධ මන්දිරය, කරුවලගස්වැව විජයරාජ විහාරය සහ ශ්‍රී සද්ධාතිස්ස සේනාසනයට ළඟා වනවා.\nපස්වරු 3 සිට 5 දක්වා තණමල්විල මහා විහාරය, පොලොන්නරුව සිරි විජයබා මහ පිරිවෙන සහ ආනමඩුව ශ්‍රී ආනන්දාරාමයටත් එය ළඟාවීමට නියමිතයි.\nඔබේ ගමට නගරයට පැමිණෙන ශාන්තියේ යාත්‍රාවට සුපිරිසිදුව සකස් කරගත් නොඉඳුල් සහල් මිටක් පූජා කර සත් පත්තිනි දේව මෑණියන්ගේ ආශිර්වාද ලබාගන්නා ලෙස හිරු ටි.වී. සහ හිරු එෆ්. එම්. බැතිබරව ඇරයුම් කරනවා.",
       "URL": "https://www.hirunews.lk/267180/සත්-පත්තිනි-සෙත්-ශාන්තිය-වෙනුවෙන්-අලුත්-සහල්-එක්-රැස්-කිරීමේ-කටයුත්ත-අදත්",
       "Category": "Local News",
       "Parent URL": "https://www.hirunews.lk/local-news.php?pageID=2048"
}