{
       "Source": "hirunews",
       "Timestamp": "Friday, 25 August 2023 - 17:04",
       "Headline": "කොටි සංවිධානය ප්‍රවර්ධනය කළ තිදෙනෙක් අත්අඩංගුවට",
       "News Content": "කොටි සංවිධානයට යළි පණ දීම සදහා එම සංවිධානය පිළිබදව ප්‍රචාරක කටයුතු වල නිරත වූ යාපනයේ තරුණයින් තුන් දෙනෙකු හා ඔවුන්ට අනුබල දුන් ඉන්දීය ජාතිකයෙකු ඉන්දියාවේ බැංගලෝරයේ මහල් නිවාසයක සිටියදී ඉන්දීය පොලිසියේ බැංගලෝර් මධ්‍යම අපරාධ අංශය (CCO) විසින් ඊයේ (24) දා අත්අඩංගුවට ගෙන තිබෙනවා.\nඅත් අඩංගුවට ගත් සැකකරුවන් තුන් දෙනා කොටි සංවිධානාය උතුරේ බලවත්ව තිබූ කාලයේදී ඊට සහය ලබා දී ඇති අතර ඔවුන් කොටි සංවිධානයෙන් අවි පුහුණුව ලබා ඇති තුන් දෙනෙකු බවටත් බැංගලෝර් මධ්‍යම අපරාධ අංශය තොරතුරු අනාවරණය කරගෙන ඇතැයි ඉන්දීය මාධ්‍ය වාර්තා කරනවා.\nබැංගලෝර් නගරයට ආසන්නයේ මහල් නිවසක කාමරයක් කුළියට ගෙන මේ තුන් දෙනා මාස නවයක් තිස්සේ එහි සිට ඇති අතර ඒ සදහා ඔවුන්ට උදව් කළ හා ඔවුන් සමග සිටි ඉන්දීය ජාතික තරුණයෙකුද බැංගලෝර් මධ්‍යම අපරාධ අංශය අත් අඩංගුවට පත්ව තිබෙනවා.\nඅත් අඩංගුවට ගත් මේ හතර දෙනා රඳවා ගැනීමේ නියෝගයක් මත රඳවාගෙන ප්‍රශ්න කරගෙන යන බවද ඉන්දීය මාධ්‍ය වැඩිදුරටත් වාර්තා කරනවා.",
       "URL": "https://www.hirunews.lk/346086/කොටි-සංවිධානය-ප්‍රවර්ධනය-කළ-තිදෙනෙක්-අත්අඩංගුවට",
       "Category": "Local News",
       "Parent URL": "https://www.hirunews.lk/local-news.php?pageID=73"
}