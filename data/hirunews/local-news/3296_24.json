{
       "Source": "hirunews",
       "Timestamp": "Monday, 17 June 2019 - 7:15",
       "Headline": "තද සුළං හේතුවෙන් බදුල්ලේ නිවාස 30 කට හානි",
       "News Content": "බදුල්ල දිස්ත්‍රික්කයේ ප්‍රදේශ කිහිපයකට බලපෑ තද සුළං තත්ත්වයක් හේතුවෙන් නිවාස 30කට පමණ අලාභ හානි සිදුව ඇති බව බදුල්ල දිස්ත්‍රික් ආපදා කළමනාකරණ මධ්‍යස්ථානය පවසනවා.\nබදුල්ල - මැදපතන, බදුළුපිටිය, හෑගොඩ යන ප්‍රදේශවලට මෙම තද සුළං තත්ත්වය හේතුවෙන් බලපෑම් එල්ල වූ බවයි බදුල්ල දිස්ත්‍රික් සහකාර ආපදා කළමනාකරණ අධ්‍යක්ෂ ඊ.එම්.එල්. උදය කුමාර සඳහන් කළේ.\nමේ අතර බස්නාහිර, මධ්‍යම, සබරගමුව සහ වයඹ පළාත්වලත්, ගාල්ල සහ මාතර දිස්ත්‍රික්කවලත් ගිගුරුම් සහිත වැසි ඇතිවිය හැකි බව කාලගුණ විද්‍යා දෙපාර්තමේන්තුව සඳහන් කළා.\nඑමෙන්ම නැගෙනහිර සහ ඌව පළාත්වලත්, මුලතිව් දිස්ත්‍රික්කයටත් පස්වරුවේ වැසි ඇතිවිය හැකි අතර, හම්බන්තොට සහ යාපනය දිස්ත්‍රික්කවලට වැසි වාර කිහිපයක් ඇතිවිය හැකියි.\nත්‍රිකුණාමලය සිට කන්කසන්තුරය හරහා පුත්තලම දක්වා සහ හම්බන්තොට සිට පොතුවිල් දක්වා වන මුහුුදු ප්‍රදේශවල සුළෙඟ් වේගය විටින් විට පැයට කිලෝමීටර 50 ත් 60 ත් දක්වා වැඩිවිය හැකි අතර, මේ නිසා මුහුදු ප්‍රදේශ විටින් විට රළු විය හැකි බවද එම දෙපාර්තමේන්තුව සඳහන් කළා.\nඒ සම්බන්ධයෙන් ධීවර සහ නාවික ප්‍රජාව අවධානයෙන් පසුවන ලෙසටයි දැනුම් දෙන්නේ.",
       "URL": "https://www.hirunews.lk/218544/තද-සුළං-හේතුවෙන්-බදුල්ලේ-නිවාස-30-කට-හානි",
       "Category": "Local News",
       "Parent URL": "https://www.hirunews.lk/local-news.php?pageID=3296"
}