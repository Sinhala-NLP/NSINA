{
       "Source": "hirunews",
       "Timestamp": "Sunday, 04 October 2020 - 19:22",
       "Headline": "20 ගැන සමාජය තුළ දුර්මත ඇති කිරීමේ විපක්ෂයේ උත්සාහයක් අගමැති හෙළි කරයි (වීඩියෝ)",
       "News Content": "20 වන ව්‍යවස්ථා සංශෝධනයෙන් විගනකාධිපතිවරයාගේ බලතල කප්පාදු වන බවට විපක්ෂය විසින් සමාජය තුළ දුර්මත ඇති කිරීමට උත්සාහ කරමින් සිටින බව අග්‍රාමාත්‍ය මහින්ද රාජපක්ෂ පවසනවා.\n20 වන සංශෝධනය තුළින් සිදුකෙරෙන්නේ විගනකාධිපතිවරයා සම්බන්ධ වගන්ති වලට 19 වන සංශෝධනයෙන් ඇති කළ වෙනස්කම් අහෝසි කර ඊට පෙර ව්‍යවස්ථාවේ තිබූ වගන්ති එලෙසම යළි ස්ථාපිත කිරීම පමණක් බවයි නිවේදනයක් නිකුත් කරමින් අග්‍රාමාත්‍යවරයා පෙන්වා දෙන්නේ.\nවිගනකාධිපතිවරයා සම්බන්ධ ව්‍යවස්ථාමය ප්‍රතිපාදන කලාතුරකින් ජනතාවගේ අවධානයට යොමු වීම හේතුවෙන් මේ සම්බන්ධයෙන් දුර්මත ප්‍රචාරය කිරීම විපක්ෂයට පහසු කාර්යයක් වී ඇති බව ද අග්‍රාමාත්‍ය සිය නිවේදනයෙන් පෙන්වා දී තිබෙනවා.\n20 වන සංශෝධනයෙන් ජනාධිපති ලේකම් කාර්යාලයත්, අග්‍රාමාත්‍ය ලේකම් කාර්යාලයත් විගනකාධිපතිවරයාගේ වපසරියෙන් ඉවත් කරන බව විපක්ෂය ගෙන යන අසත්‍ය ප්‍රචාරයක් බවයි අග්‍රාමාත්‍යවරයා කියා සිටියේ.\n1978 ව්‍යවස්ථාවේ ආරම්භයේ සිටම ජනාධිපති ලේකම් කාර්යාලයත්, අග්‍රාමාත්‍ය ලේකම් කාර්යාලයත් විගනකාධිපතිවරයාගේ වපසරිය තුළ පැවති බව සිය නිවේදනයෙන් පෙන්වා දෙන අග්‍රාමාත්‍යවරයා, 20 වන ව්‍යවස්ථා සංශෝධනය යටතේ ද ජනාධිපති ලේකම් කාර්යාලය සහ අග්‍රාමාත්‍ය ලේකම් කාර්යාලය රජයේ දෙපාර්තමේන්තු ලෙස විගනකාධිපතිවරයාගේ අධීක්ෂණය යටතේ අඛණ්ඩව පවතින බවයි කියා සිටියේ.\nමේ අතර, අග්‍රාමාත්‍ය මහින්ද රාජපක්ෂ වෙත ලිපියක් යොමු කරමින් ජාතික නිදහස් පෙරමුණේ දේශපාලන මණ්ඩලය සඳහන් කර ඇත්තේ යෝජිත 20 වන ආණ්ඩුක්‍රම ව්‍යවස්ථා කෙටුම්පතට ජාතික නිදහස් පෙරමුණේ නායක අමාත්‍ය විමල් වීරවංශ විසින් ඉදිරිපත් කළ සංශෝධන කිසිවක් ඇතුළත් කර නොමැති බවයි.\nඑලෙස ඉදිරිපත් කළ සංශෝධන ත්‍රිත්වයක් පිළිබඳව මේ වනවිට මහජන මතයක්ද ගොඩනැගී ඇති බව ජාතික නිදහස් පෙරමුණේ දේශපාලන මණ්ඩලය වෙනුවෙන් එම ලිපිය යොමු කළ එම පක්ෂයේ ප්‍රධාන ලේකම් එස්. විජේසිරි පෙන්වා දී තිබෙනවා.",
       "URL": "https://www.hirunews.lk/251798/20-ගැන-සමාජය-තුළ-දුර්මත-ඇති-කිරීමේ-විපක්ෂයේ-උත්සාහයක්-අගමැති-හෙළි-කරයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2411"
}