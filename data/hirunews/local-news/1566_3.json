{
       "Source": "hirunews",
       "Timestamp": "Friday, 12 November 2021 - 14:35",
       "Headline": "කොවිඩ් හමුවේ ජන ජීවිතය නගා සිටුවීමට හැකි බව මුදල් ඇමති කියයි",
       "News Content": "ශ්‍රී ලංකාව තුල ජාතික ආරක්ෂාව තහවුරු කිරීමට අවශ්‍ය පියවර ගෙන ඇතැයි මුදල් අමාත්‍ය බැසිල් රාජපක්ෂ පවසනවා.\n2022 වසර සඳහා වන අයවැය පාර්ලිමේන්තුවට ඉදිරිපත් කරමිනුයි ඔහු මේබව කියාසිටියේ. කොවිඩ් හමුවේ සියලු ආදායම් මාර්ග ඇහිරී තිබුණ ද ජන ජීවිතය යළි නගා සිටුවීමට සහ සංචාරක කර්මාන්තය ප්‍රවර්ධනයට අපට හැකියාව ඇති බව මුදල් අමාත්‍යවරයා ප්‍රකාශ කළා.\nශ්‍රී ලංකාව තුල කොවිඩ් ව්‍යාප්තිය පාලනයට ක්‍රියාමාර්ග රැසක් ගෙන ඇති අතර කොවිඩ් ව්‍යාප්තිය හමුවේ දේශීය ව්‍යවසායකයින් ආරක්ෂා කිරීමට රජය කටයුතු කළ බව ද මුදල් අමාත්‍යවරයා පෙන්වා දුන්නා.\nජාත්‍යන්තර මත්ද්‍රව්‍ය ජාවාරමට ශ්‍රී ලංකාව හසුකර ගැනීමට හැකි සියලු අවස්ථා අවහිර කළ බවයි ඔහු කියාසිටියේ.\nවෙළඳ පොලේ භාණ්ඩ මිල නිරන්තරයෙන් ඉහළ පහළ යාම පිළිබඳ යළි විමසා බැලිය යුතු වන අතර භාණ්ඩ හා සේවා මිල පාලනයට සාම්ප්‍රදායික මෙවලම් ප්‍රමාණවත් නොවන බව ද බැසිල් රාජපක්ෂ මහතා කියාසිටියා.\nශ්‍රී ලංකාවේ ආර්ථිකය නිෂ්පාදන ආර්ථිකයක් කරා යොමු කිරීමට අවශ්‍ය පියවර ගත යුතුව තිබෙනවා.\nජාත්‍යන්තර මූල්‍ය අරමුදල සමග දීර්ඝ කාලීන වැඩපිළිවෙලකට යොමුවීමට රජයට අදහසක් නොමැති බවයි මුදල් අමාත්‍යවරයා අවධාරණය කළේ.\nවෙළඳ හිගය පියවා ගැනීමට සේවා අංශයේ වැඩි දායකත්වයක් ලබාගැනීමට බලාපොරොත්තුවන බව ද බැසිල් රාජපක්ෂ කියාසිටියා.",
       "URL": "https://www.hirunews.lk/287805/කොවිඩ්-හමුවේ-ජන-ජීවිතය-නගා-සිටුවීමට-හැකි-බව-මුදල්-ඇමති-කියයි",
       "Category": "Local News",
       "Parent URL": "https://www.hirunews.lk/local-news.php?pageID=1566"
}