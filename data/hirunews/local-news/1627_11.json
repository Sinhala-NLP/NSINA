{
       "Source": "hirunews",
       "Timestamp": "Friday, 15 October 2021 - 13:09",
       "Headline": "ඩාලි පාරේ ඉඩම ගැන පෙත්සම යළි කැඳවීම ලබන සඳුදා",
       "News Content": "පෞද්ගලික සමාගමක් විසින් නීතිවිරෝධී ලෙස පරිහරණය කරමින් සිටියදී ජාතික නිවාස සංවර්ධන අධිකාරිය භාරයට ගත් කොළඹ 10, ඩාර්ලි පාරේ ඉඩම සම්බන්ධයෙන් අදාළ පෞද්ගලික සමාගම ශ්‍රේෂ්ඨාධිකරණය හමුවේ ගොනු කළ පෙත්සම සළකා බැලීම සඳහා ලබන සඳුදා කැඳවන ලෙස ශ්‍රේෂ්ඨාධිකරණය නියම කළා.\nඒ, මෙම පෙත්සම එල්.ටී.බී. දෙහිදෙණිය, මහින්ද සමයවර්ධන සහ අර්ජුන ඔබේසේකර යන ත්‍රිපුද්ගල විනිසුරු මඩුල්ල හමුවේ අද කැඳවනු ලැබූ අවස්ථාවේදියි.\nඑහිදී පෙත්සම්කාර පාර්ශවය වෙනුවෙන් පෙනී සිටි ජනාධිපති නීතීඥ නවීන් මාරපන මෙම පෙත්සම ඉක්මන් දිනයකදී සළකා බලන ලෙස ඉල්ලා සිටියා.\nඒ අනුවයි විනිසුරු මඩුල්ල පෙත්සම ලබන 18 වැනි දා සළකා බැලීමට නියම කළේ.\nමෙම ඉඩම සංවර්ධනය කිරීම සඳහා පෞද්ගලික සමාගමකට පවරා දීමෙන් පසුව එම සමාගම විසින් නීතිවිරෝධි ලෙසට තවත් පෞද්ගලික සමාගමකට ලබා දී තිබියදියි නිවාස සංවර්ධන අධිකාරිය පසුගියදා තමන්ට අයත් මෙම ඉඩම සිය භාරයට ගනු ලැබුවේ.",
       "URL": "https://www.hirunews.lk/285064/ඩාලි-පාරේ-ඉඩම-ගැන-පෙත්සම-යළි-කැඳවීම-ලබන-සඳුදා",
       "Category": "Local News",
       "Parent URL": "https://www.hirunews.lk/local-news.php?pageID=1627"
}