{
       "Source": "hirunews",
       "Timestamp": "Monday, 14 March 2022 - 18:33",
       "Headline": "අර්බුද හමුවේ පවා නොවෙනස් වන ඉන්දීය - රුසියානු සබඳතා",
       "News Content": "යුක්රේන - රුසියා යුද්ධයත් සමග ඉන්දියාව හා රුසියාව අතර සබඳතාවයන් පිළිබඳව ලෝක ප්‍රජාවගේ දැඩි අවධානයක් මේ වන විට යොමුව තිබෙනවා.\nඒ ඉන්දියාව මෙන්ම රුසියාව ද ලොව න්‍යෂ්ටික බලයෙන් සන්නද්ධ ලොව ප්‍රබලතම රාජ්‍යයන් 02ක් වීම හේතුවෙන්.\nදෙරටේ ආරක්ෂක සහ විද්‍යාත්මක බැඳීම් වසර ගණනාවක් පැරණි ඉතිහාසයකට දිව යනවා.\nඉතිහාසය දෙස බැලීමේදී පෙනී යන්නේ ඉන්දියාව සහ රුසියාව - සහ එහි පූර්වගාමියා වූ සෝවියට් සංගමය අතර  දේශපාලන, ත්‍රස්තවාදයට එරෙහිවීම, ආරක්‍ෂාව, සිවිල් න්‍යෂ්ටික බලශක්තිය සහ අභ්‍යවකාශය යන ප්‍රධාන අංශ පහක් මත කේන්ද්‍රගත වූ උපායමාර්ගික සම්බන්ධතාවයක් දිගු කලක් පවත්වා ගෙන ගොස් ඇති බවයි.\nඉන්දියානු ආරක්ෂක උපකරණ බහුතරයක් පෙර සෝවියට් සංගමයේ හෝ වත්මන් රුසියාවේ නිෂ්පාදිත ඒවා වන අතර, දෙරටේ විද්‍යාත්මක ක්ෂේත්‍රවල, සහයෝගීතාවට අභ්‍යවකාශ භෞතික විද්‍යාව වැනි ඉහළ පෙලේ ක්ෂේත්‍රයන් මෙන්ම අනෙකුත් විෂය පථයන් ඇතුළත් වනවා.\n1971 ඉන්දියාවේ හා සෝවියට් සංගමය අතර සාමය, මිත්‍රත්වය සහ සහයෝගීතාව පිළිබඳ ගිවිසුමෙන් පසුව දෙරට අතර හවුල්කාරිත්වය වර්ධනය වූ අතර එය  පකිස්ථානය සමඟ ආතතීන් උත්සන්න වීම සඳහා ද හේතු වුණා.\nපසුගිය දශක කිහිපය තුළ රුසියානු අභ්‍යවකාශ තාක්‍ෂණය මත ඉන්දියාවේ යැපීම අඩු වී ඇතත්, ඉන්දියානු අභ්‍යවකාශ ඒජන්සිය වන ISRO සහ එහි රුසියානු සහකරු වන Roscosmos අතර සහයෝගිතාව තවදුරටත් පුළුල් ලෙස දිගටම පවත්වාගෙන යනු ලබනවා.\nගගනයාන් මෙහෙයුම සඳහා ISRO හි ගගනගාමීන් සිව් දෙනෙකුගෙන් යුත් කණ්ඩායමක් පසුගිය වසරේ මාර්තු මාසයේදී රුසියාවේ අභ්‍යවකාශ තරණය සඳහා වන පුහුණුව අවසන් කරන තිබීම මීට මනා උදාහරණ සපයනවා.\nකෙසේ වෙතත් යුක්රේනයේ යුද්ධය ISROහි සැලසුම්වලට බලපාන්නේ කෙසේද යන්න මෙතෙක් පැහැදිලි නැහැ.\nPolar Satellite Launch Vehicle (PSLV) සංවර්ධනය කිරීමට පෙර, දෙරටේ ඓතිහාසික අභයාවකාශ විද්‍යාවේ සහයෝගිතාව පෙන්නුම් වන්නේ ඉන්දියාව රුසියානු සහයෝගිතාව මත  1975 දී හා  1979 දී  Aryabhata සහ Bhaskara චන්ද්‍රිකා දියත් කිරීමට පැරණි සෝවියට් සංගමයේ දායකත්වය ලබා ගැනීමයි.\nපසුව, පිළිවෙලින් භාස්කර-2 1981 දී ද , 1988 දී ඉන්දියාවේ ප්‍රථම නවීනතම දේශීයව සාදන ලද, IRS-1A දුරස්ථ සංවේදක චන්ද්‍රිකාව සෝවියට් වොස්ටොක් රොකට්ටුවකින් දියත් කර තිබෙනවා.\nසෝවියට් සංගමය බිඳවැටීමෙන් පසුවද , ඉන්දියාව අභ්‍යවකාශ මෙහෙයුම් සඳහා රුසියාව සමඟ අඛණ්ඩව සහයෝගයෙන් කටයුතු කළා.\nජාතීන් දෙක අන්තර් ග්‍රහලෝක මෙහෙයුම් සඳහා ද සහයෝගයෙන් කටයුතු කරමින් සිටින බව විදෙස් වාර්තාවල සදහන්.\nමීට අමතරව රටවල් දෙකෙන්ම විශ්වවිද්‍යාල මට්ටමේ සිසුන් සහභාගී වන විද්‍යාත්මක-අධ්‍යාපනික වැඩසටහනක් වන YouthSat නමින් ඉන්දු-රුසියානු ඒකාබද්ධ වායුගෝලීය චන්ද්‍රිකා වැඩසටහනක් ද මේ වන විට ක්‍රියාත්මක වනවා.\nඑම ව්‍යාපෘතියේ පළමු චන්ද්‍රිකාව වන YouthSat සහ දෙවන චන්ද්‍රිකාව Resourcesat-2 2011 දී ශ්‍රී හාරිකෝතා සිට අභ්‍යවකාශ ගත කරන ලද අතර එම චන්ද්‍රිකා සදහා රුසියාව සහ ඉන්දියාව විසින් බරපැන දරා තිබෙනවා.\nඅභ්‍යවකාශයට පියාසර කළ පළමු ඉන්දියානුවා වන රාකේෂ් ෂර්මා 1984 දී ඒ සදහා රුසියානු කාර්ය මණ්ඩලයක් සමඟ Soyuz T-11 රොකට්ටුව භාවිත කිරීම ද දෙරටේ සහයෝගිතාව නිරූපණය වනවා.\nමේ අතර දෙරටේ ආරක්ෂක බැඳීම් ද ලොව අන් රටවලට සාපේක්ෂව පවතින්නේ ඉතා ඉහළ මට්ටමකයි.\nඉන්දියාවේ යුධ උපකරණවලින් සියයට 70කට ආසන්න ප්‍රමාණයක් රුසියානු නිෂ්පාදන වනවා.\nසබ්මැරීන, නාවික හමුදාවට අයත් යුද නෞකා කිහිපයක් සහ නවතම ගුවන් ආරක්ෂක පද්ධති ඊට ඇතුළත්.\nඉන්දියාවේ සේවයේ යෙදී සිටින එකම ගුවන් යානා ප්‍රවාහන නෞකාව වන INS වික්‍රමදිත්‍ය රුසියානු නිෂ්පාදනයක් වනවා.\nඉන්දියාවේ ස්වදේශික න්‍යෂ්ටික සබ්මැරීන වැඩසටහනේ ද රුසියාව තීරණාත්මක කාර්යභාරයක් ඉටු කරන බව විදෙස් වාර්තා පෙන්වා දෙනවා.\nමේ අතර ලොව වේගවත්ම කෲස් මිසයිලය වන BrahMos කෲස් මිසයිලයට කිලෝමීටර් 400 ක දුරක් ගමන් කළ හැකි අතර එය ඉන්දියාව , රුසියාව සමඟ සිදුකළ හවුල් ව්‍යාපාරයක නිෂ්පාදනයක්.\nඉන්දියාව රුසියානු අති නවීන S-400 Triumf ගුවන් ආරක්ෂක පද්ධතිය මෙන්ම , ඉන්දියාව සතු IAF ප්‍රහාරක ජෙට් යානා, Su-30 MKI, MiG-21 Bison, සහ MiG-29 ඇතුළු යානා බහුතරයක් රුසියානු නිෂ්පාදන වනවා.\nමීට අමතරව රුසියානු සහයෝගීතාවයෙන් ක්‍රියාත්මක වන භූගෝලීය වශයෙන් රුසියාවට ආසන්නව පිහිටා ඇති ටජිකිස්තානය සමඟද ඉන්දියානු ආරක්‍ෂක සබඳතා ක්‍රියාත්මක වනවා.\nඉන්දියාවේ පළමු සහ එකම විදේශීය හමුදා කඳවුර වන ටජිකිස්තානයේ Gissar Military Aerodrome (GMA) - 1990 ගණන්වල අගභාගයේදී රුසියානු ආධාර ඇතිව ස්ථාපනය කරනු ලැබූ අතර එය සුරක්ෂිත කර 2000 ගණන්වල මුල් භාගයේ දී සංවර්ධනය කෙරුණා .\nඑය ටජිකිස්ථාන් අගනුවර වන දුෂාන්බේ ට බටහිර දෙසින් පිහිටා තිබෙනවා.\nමේ අතර ඉන්දු - රුසියානු න්‍යෂ්ටික සහයෝගිතාවද පවතින්නේ ඉතා ඉහළ මට්ටමකයි.\nනවදිල්ලි පාලනය, න්‍යෂ්ටික අවිහරණ ගිවිසුම (NPT) අත්සන් කිරීම ප්‍රතික්ෂේප කිරීම නිසා එවක ඉන්දියාවට බටහිරින් සම්බාධක පැනවූ අවධියේ දී පවා සෝවියට් සංගමය ඉන්දියාවට න්‍යෂ්ටික ප්‍රතික්‍රියාකාරක සහ ඉන්ධන සැපයීම කටයුතු කලේ දෙරටේ සහයෝගිතාව ලොවට පෙන්නුම් කරමින්.\n1988 දී, සෝවියට් සංගමය නිල ගිවිසුමකින් තොරව තමිල්නාඩුවේ කූඩන්කුලම් හි න්‍යෂ්ටික ප්‍රතික්‍රියාකාරක දෙකක් ඉදිකිරීමට එකඟ වීම මීට මනා ලෙස උදාහරණ සපයනවා.\nමෙම ගනුදෙනුව නිල වශයෙන් ප්‍රකාශයට පත් කෙරුණේ 1992 වසරේදීයි.\nවසර 2000 දී රුසියාව සහ ඉන්දියාව න්‍යෂ්ටික බලශක්තිය \"සාමකාමී ලෙස භාවිතා කිරීම\" සඳහා සහයෝගීව කටයුතු කිරීමට සහ මහාරාෂ්ට්‍රයේ තාරාපූර් ප්‍රතික්‍රියාකාරකය සඳහා ඉන්දියාවට අඩු වියදම්  යුරේනියම් ඉන්ධන සැපයීම සඳහා තවත් රහස් අවබෝධතා ගිවිසුමක් අත්සන් කළා.\n2009 දී ද දෙරට අතර ප්‍රධාන න්‍යෂ්ටික ගිවිසුමකට එළැඹුණු අතර රුසියාව තමිල්නාඩුවේ කූඩන්කුලම් හි න්‍යෂ්ටික ප්‍රතික්‍රියාකාරක හතරක් සහ බටහිර බෙංගාලයේ එකක් ස්ථාපිත කිරීමට එකඟ වුණා.\nකූඩන්කුලමේ ඒකක දෙකක් දැනට ක්‍රියාත්මක වන අතර තුන්වන සහ හතරවන ඒකක ස්ථාපනය සඳහා සූදානම් වෙමින් පවතිනවා.\nපස්වන සහ හයවන ඒකකවල අඛණ්ඩ ඉදිකිරීම් සඳහාද රුසියාවේ සහාය අවශ්‍ය වන බව ඉන්දීය මාධ්‍ය වාර්තාවල සදහන්.\nඒ අනුව පෙනී යන කරුණ වන්නේ ඉන්දීය හා රුසියානු සහයෝගිතාව, ලොව අන් කවර රටවලටත් වඩා අතීතයේ සිට වර්තමානය දක්වාම පැවත එන ඉතා ශක්තිමත් එකක් බවයි.\nඑය මෙම රුසියානු -යුක්‍රේන යුදමය තත්වයේ දී පවා බටහිරට අවශ්‍ය දිශානතියට යොමු නොවනු ඇති බව විශ්ලේෂකයන්ගේ දැඩි ස්ථාවරය වනවා.",
       "URL": "https://www.hirunews.lk/299475/අර්බුද-හමුවේ-පවා-නොවෙනස්-වන-ඉන්දීය-රුසියානු-සබඳතා",
       "Category": "Local News",
       "Parent URL": "https://www.hirunews.lk/local-news.php?pageID=1294"
}