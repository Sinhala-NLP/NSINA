{
       "Source": "hirunews",
       "Timestamp": "Tuesday, 20 June 2017 - 15:25",
       "Headline": "සෞඛ්‍ය ඇමති එන තෙක් තාවකාලිකව අත්හිටවු පාර්ලිමේන්තුවේ කටයුතු යලි ආරම්භ වෙයි",
       "News Content": "ඩෙංගු ව්‍යාප්තිය සම්බන්ධයෙන් අමාත්‍යාංශ නිවේදනයක් කිරීම සඳහා සෞඛ්‍ය අමාත්‍ය රාජිත සේනාරත්න, පාර්ලිමේන්තු සභා ගර්භයට පැමිණ නොසිටීම හේතුවෙන් සභාවේ කටයුතු තාවකාලිකව අත්හිටුවීමට කතානායකවරයා පියවර ගත්තා.\nඅද පස්වරු 2.36 ට පමණ කතානායකවරයා මේ සම්බන්ධයෙන් අදහස් දැක්වීම සඳහා අමාත්‍යවරයාට අවස්ථාව ලබාදුන්නද ඔහු පාර්ලිමේන්තුවේ නොසිටීම නිසා ස්ථාවර නියෝග අනුවයි එම පියවර ගත්තේ.\nඩෙංගු ව්‍යාප්තිය සම්බන්ධයෙන් පක්ෂ විපක්ෂ මන්ත්‍රීවරුන් අතර පාර්ලිමේන්තුවේ ඇතිවු උණුසුම් තත්ත්වයත් සමඟ අද පස්වරු 1.48 ට පමණද පක්ෂ නායක රැස්වීමක් සඳහාද අද පාර්ලිමේන්තුව කල්තබනු ලැබුවා.\nකෙසේ වෙතත්, එම පක්ෂ නායක රැස්වීමෙන් අනතුරුව පාර්ලිමේන්තුව ආරම්භ කිරීමෙන් පසුව කතානායකවරයා සඳහන් කළේ සෞඛ්‍ය අමාත්‍යවරයා, ජනාධිපතිවරයා සමඟ විශේෂ සාකච්ඡාවක නිරතවීමෙන් පසු පාර්ලිමේන්තුවට පැමිණෙන බවයි.\nඔහු පැමිණෙන තුරු යළි  මෙලෙස පාර්ලිමේන්තුවේ කටයුතු අත්හිටවූ  අතර, මේ වනවිට අමාත්‍යවරයා පැමිණ පාර්ලිමේන්තුව අමතමින් සිටිනවා.",
       "URL": "https://www.hirunews.lk/164000/සෞඛ්‍ය-ඇමති-එන-තෙක්-තාවකාලිකව-අත්හිටවු-පාර්ලිමේන්තුවේ-කටයුතු-යලි-ආරම්භ-වෙයි",
       "Category": "Local News",
       "Parent URL": "https://www.hirunews.lk/local-news.php?pageID=4460"
}