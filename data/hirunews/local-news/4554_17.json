{
       "Source": "hirunews",
       "Timestamp": "Thursday, 20 April 2017 - 21:36",
       "Headline": "ශ්‍රී ලංකාව කසළ කළමනාකරණයට සමත්ද? අසමත්ද?",
       "News Content": "ශ්‍රී ලංකාව කසළ කළමනාකරණයට සමත්ද? අසමත්ද? මේ පුද්ගලයන් 32 දෙනෙකුට මරු කැඳ වූ මීතොටමුල්ල ඛේදවාචකය අප හමුවේ තැබූ පැනයයි.\nජනගහන වර්ධනය, කර්මාන්ත සහ යටිතල පහසුකම් දියුණුව මෙන්ම මිනිස් පරිභෝජන රටාවේ සිදුවන වෙනස්කම් හේතුවෙන් මෙරට දෛනිකව උත්පාදනය වන කැළි කසළ ප්‍රමාණය ඉහළ අගයක් ගෙන තිබෙනවා.\nබස්නාහිර පළාත් අපද්‍රව්‍ය කළමනාකරණ අධිකාරියේ දත්තවලට අනුව බස්නාහිර පළාත තුළ දිනකට එකතුවන ඝන අපද්‍රව්‍ය ප්‍රමාණය මෙට්‍රික් ටොන් 2200 ක්.\nකොළඹ දිස්ත්‍රික්කයේ පමණක් එය මෙට්‍රික් ටොන් 1500 ත් 1600 ත් අතර අගයක් ගනු ලබනවා.\nමෙලෙස දෛනිකව උත්පාදනයවන ඝන අපද්‍රව්‍ය එකතුකිරීම සහ අවසාන බැහැරකරලීමේ පූර්ණ වගකීම පැවරී ඇත්තේ පළාත් පාලන ආයතනවලටයි.\nබස්නාහිර පළාතේ එක්රැස්වන කැළිකසළ මීතොටමුල්ල කරදියාන ඇතුළු විවෘත ස්ථාන 25 කට පමන බැහැර කිරීම සිදුවනවා.\nඑම ස්ථාන මිනිස් වාසස්ථානවලට ආසන්න වීම හේතුවෙන් මේ වන විට නිර්මාණය කර ඇත්තේ බරපතළ සමාජ ගැටලුවක්.\nඑමෙන්ම ශ්‍රී ලංකාවේ ඝන අපද්‍රව්‍ය කළමනාකරණයේදී ඇති අනෙක් ප්‍රබලතම අභියෝගයක් වන්නේ අපද්‍රව්‍ය වෙන් කිරීමට ජනතාව කටයුතු නොකිරීමයි.\nයුරෝපය කසළ කළමනාකරණයේදී ඉතා උසස් මට්ටමක සිටින අතර ජර්මනිය, ඔස්ට්‍රියාව සහ බෙල්ජියම වැනි රටවල මෙන්ම දකුණු කොරියාව සහ  ජපානයේ ක්‍රියාත්මක කසළ ප්‍රතිචක්‍රීකරණ වයාපෘති එම රටවල ජන ජීවිතවලට මෙන්ම ආර්ථිකයටද මනා ශක්තියක් සපයනවා.\nකාබනික පොහොර, විදුලිබලය වැනි අතුරු ඵල උපදවාගත හැකි ලෙස මනා තාක්ෂණයකින් යුතු විද්‍යාත්මක කසළ අංගන එම රටවල ක්‍රියාත්මකයි.\nමෙම තත්ත්වයන් අධ්‍යයනය කිරීමට යැයි පවසමින් මෙරට පළාත් සභා සහ පළාත් පාලන ආයතනවල මහජන නියෝජිතයන් අවස්ථා රැසකදී විදෙස්ගත වූ\nසිද්ධීන්ද අපට වාර්තා වුණා.\nලොව දියුණු රටවල මෙම තත්ත්වයන් අධ්‍යයනය කොට සැලසුම් ක්‍රියාත්මක කිරීමේ අරමුණින් මහජන නියෝජිතයින් මහජන මුදල් කෝටි ගණනින් වියදම් කොට විදෙස් ගත වුවද ඒවා කොතක්දුරට ඵලදායී වී ඇද්ද යන්න ප්‍රශ්නාර්ථයක්.",
       "URL": "https://www.hirunews.lk/159617/ශ්‍රී-ලංකාව-කසළ-කළමනාකරණයට-සමත්ද-අසමත්ද",
       "Category": "Local News",
       "Parent URL": "https://www.hirunews.lk/local-news.php?pageID=4554"
}