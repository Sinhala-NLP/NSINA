{
       "Source": "hirunews",
       "Timestamp": "Saturday, 05 March 2022 - 7:09",
       "Headline": "විදුලි කප්පාදුව අවම වන ලකුණු - ඊයේ හා අද පරස්පර කතා දෙකක් (වීඩියෝ)",
       "News Content": "අද (05) සිට විදුලි කප්පාදුව අවම කරන බවට රජය ලබාදුන් ප්‍රතිඥාව මත කලින් ප්‍රකාශ කළ ආකාරයේ විදුලි කප්පාදුවක් අද දිනයේ සිදු නොකරන බව මහජන උපයෝගීතා කොමිසමේ සභාපති ජනක රත්නායක ප්‍රකාශ කළා.\nකෙසේ නමුත් බලාගාර සඳහා පවතින ඉන්ධන තොග මත පදනම්ව අවම මට්ටමේ විදුලි කප්පාදුවක් ඇතැම් විට සිදුවිය හැකි බවයි ඔහු වැඩිදුරටත් සඳහන් කළේ.\nමහජන උපයෝගීතා කොමිසම මීට පෙර විදුලිබල මණ්ඩලයට අවසර ලබා දී තිබුණේ කලාප අනුව අද දිනයේ පැය හතක සහ පැය හතරක විදුලි කප්පාදුවක් ක්‍රියාත්මක කිරීමටයි.\nඅදත්  ඊ. සහ එෆ්. කලාප සඳහා පැය හතක කාලයක් විදුලිය කප්පාදු කිරීම සඳහා මහජන උපයෝගීතා කොමිසම ලංකා විදුලිබල මණ්ඩලයට අවසර ලබා දී තිබෙනවා.\nඋදෑසන 8.30 සිට පස්වරු 4.30 දක්වා දිවා කාලයේ පැය හතරක කාලයකුත්, පස්වරු 4.30 සිට රාත්‍රී 10.30 දක්වා පැය 3 ක කාලයකුත් එම කලාප දෙක සඳහා විදුලිය කප්පාදු කෙරෙනු ඇති.\nඑසේම පී. කිව්, ආර්, එස්, ටී, යූ, වී, ඩබ්ලිව්, කලාපවලට අද දිනයේ පැය හතරක කාලයක් විදුලිය කප්පාදු කෙරෙනවා.\nඋදෑසන 8.30 සිට රාත්‍රී 10 දක්වා කාලය තුළයි එම කලාපවලට විදුලිය කප්පාදු කෙරෙන්නේ. මීට අමතරව අනිද්දා දිනයේදී ඒ, බී, සී කලාපවලට පමණක් පැය දෙකයි විනාඩි 30 ක කාලයක් විදුලිය කප්පාදු කිරීමට උපයෝගීතා කොමිසම විදුලිබල මණ්ඩලයට අවසර ලබා දී තිබෙනවා.\nමේ අතර, විදුලි උත්පාදනය සඳහා හෙට දැවිතෙල් මෙටි්‍රක් ටොන් තිස් දහසක් රැගත් නෞකාවක් දිවයිනට ළඟාවන අතර, ඊට අවශ්‍ය මුදල් මේ වනවිටත් ගෙවා අවසන් බවයි බලශක්ති අමාත්‍යාංශය ප්‍රකාශ කළේ.\nවෙස්ට් කෝස්ට්, කැළණිතිස්ස ඇතුලු බලාගාර කිහිපයකට මෙම දැවිතෙල් මෙට්‍රික් ටොන් තිස් දහස ලබාදීමට සැළසුම් කර තිබෙනවා.\nඒ අනුව මෙම සතියේ විදුලි කප්පාදුව සම්බන්ධයෙන් සුබවාදී ප්‍රතිචාරයක් දැක්වීමට හැකිවනු ඇති බවයි විදුලිබල මණ්ඩල ආරංචි මාර්ග සඳහන් කළේ.\nකෙසේ වෙතත්, මීට පෙර බලධාරීන් ප්‍රකාශ කළේ අදින් පසු විදුලිය විසන්ධි කිරීමක් සිදු නොවන බවයි.\nමේ අතර, දෛනික විදුලි කප්පාදුවක් සිදු කෙරෙන පසුබිමක විදුලි බිල්පත් ගාස්තු ඉහළ නැංවීම සඳහා අවසර ලබාදීමේ කිසිදු අදහසක් නොමැති බව මහජන උපයෝගීතා කොමිසම පවසනවා.\nකෙසේ වෙතත්, අවම වශයෙන් පිරිවැය ආවරණය වන පරිදි හෝ ඉන්ධන සහ විදුලි බිල ඉහළ දමන ලෙස රජයට දැනුම් දුන් බවයි මහ බැංකු අධිපති අජිත් නිවාඩ් කබ්රාල් ඊයේ ප්‍රකාශ කළේ.\nසති අන්තයේ විදුලි කප්පාදුව සිදුවන කාලසටහන මෙතැනින්",
       "URL": "https://www.hirunews.lk/298681/විදුලි-කප්පාදුව-අවම-වන-ලකුණු-ඊයේ-හා-අද-පරස්පර-කතා-දෙකක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1318"
}