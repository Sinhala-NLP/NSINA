{
       "Source": "hirunews",
       "Timestamp": "Saturday, 28 November 2020 - 14:40",
       "Headline": "බන්ධනාගාර ආසාදිතයන් සංඛ්‍යාව 908ක් දක්වා ඉහළට (වීඩියෝ)",
       "News Content": "බන්ධානාගාර වලින් තවත් කොරෝනා ආසාදිතයන් 87 දෙනෙකු හඳුනාගෙන තිබෙනවා.\nඉන් 63 නෙකුම වාර්තාවී ඇත්තේ වැලිකඩ බන්ධනාගාරයෙන්.\n11 දෙනෙකු කොළඹ රිමාන්ඩ් බන්ධනාගාරයෙනුත්, 12 දෙනෙකු මැගසින් බන්ධනාගාරයෙනුත් හඳුනාගෙන ඇති අතර මීට පෙර කොරෝනා ආසාදිතයන් වාර්තා නොවූ පොළොන්නරුව බන්ධනාගාරයෙන්ද එක් ආසාදිතයෙකු වාර්තා වී තිබෙනවා.\nඑමෙන්ම, බන්ධනාගාර නිලධාරීන් 03 දෙනෙකුද අලුතින් ආසාදිතයන් ලෙස හඳුනාගෙන ඇති බවයි බන්ධනාගාර දෙපාර්තමේන්තුව සඳහන් කළේ.\nඒ අනුව මේ දක්වා බන්ධනාගාර වලින් වාර්තා වන මුළු ආසාදිත සංඛ්‍යාව 908 ක්.\nමේ අතර නඩු කටයුතු කඩිනම් කරන ලෙස ඉල්ලා වැලිකඩ බන්ධනාගාරයේ රැඳවියන් පිරිසක් පසුගියදා වහළය මත නැගී විරෝධතාවක් ආරම්භ කළ අතර, ඊට සහය පළ කරමින් තවත් පිරිසක් ආහාර වර්ජනයක නිරතව ඇත්තේ අද (28) දහවල් ආහාරය වර්ජනය කරමින්.\nවිරෝධතාවන්ට එක් නොවූ රැඳවියන්ටද බාධාවන ලෙස හැසිරෙමින් කටයුතු කළ එම රැඳවියන් පාලනය කිරීම සඳහා බන්ධනාගාර කැරළි මර්දන ඒකකය කැඳවීමටද සිදුවුණා.\nමෙම තත්වය හමුවේ රැඳවියන් මිශ්‍රවීමක් සිදුව ඇති අතර, ඒ හේතුවෙන් වැලිකඩ බන්ධනාගාරය තුළ පැවති කොරෝනා ව්‍යාප්ති අවදානම තවදුරටත් වැඩිවී ඇති බවයි වාර්තාවන්නේ.",
       "URL": "https://www.hirunews.lk/255804/බන්ධනාගාර-ආසාදිතයන්-සංඛ්‍යාව-908ක්-දක්වා-ඉහළට-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2306"
}