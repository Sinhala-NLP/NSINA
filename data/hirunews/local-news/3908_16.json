{
       "Source": "hirunews",
       "Timestamp": "Wednesday, 06 June 2018 - 15:53",
       "Headline": "ප්‍රදේශ කිහිපයකට තද සුළං",
       "News Content": "උතුර, මධ්‍යම, ඌව, වයඹ සහ සබරගමුව පළාත්වලට අද සිට ප්‍රහාරාත්මක තද සුළං ඇතිවන බව කාලගුණ විද්‍යා දෙපාර්තමේන්තුව අනතුරු අඟවනවා.\nඑම පළාත්වල පැයට කිලෝමීටර් 60 ත් 70 ත් පමණ තද සුළං ඇතිවිය හැකි බවයි දෙපාර්තමේන්තුව නිවේදනය කළේ.\nමහනුවර, නුවරඑළිය, මාතලේ, බදුල්ල, මොණරාගල, කුරුණෑගල, පුත්තලම, රත්නපුර සහ කෑගල්ල දිස්ත්‍රික්කවලට මෙන්ම යාපනය, මන්නාරම, මුලතිව්, වවුනියාව යන දිස්ත්‍රික්කවලටද එමඟින් බලපෑම් ඇතිවිය හැකියි.\nසෙසු ප්‍රදේශවලට පැයට කිලෝමිටර් 50 ක පමණ තද සුළං ද ඇතිවිය හැකියි.\nනිරිතදින මෝසම සක්‍රිය වීම හේතුවෙන් දිවයින අභ්‍යන්තරයේ මෙන්ම දිවයින වටා වන මුහුදු ප්‍රදේශවල සුළං තත්වය ඉදිරි දින කිහිපයේදී වැඩිවන බවයි කාලගුණ විද්‍යා දෙපාර්තමේන්තුව කියාසිටියේ.\nඑමෙන්ම සබරගමුව පළාතේත් කලුතර, ගාල්ල සහ මාතර දිස්ත්‍රික්වලත් ඇතැම් ස්ථානවලට මිලිමීටර් 100 ක පමණ තද වැසි ඇතිවිය හැකියි.\nපුත්තලම සිට මන්නාරම හරහා කන්කසන්තුරය දක්වා සහ මාතර සිට හම්බන්තොට හරහා පොතුවිල් දක්වා වන මුහුදු ප්‍රදේශවල සුළගේ වේගය විටින් විට පැයට කිලෝමීටර් 60 දක්වා වැඩිවිය හැකියි.\nඑවිට එම මුහුදු ප්‍රදේශ රලු විය හැකි අතර සෙසු මුහුදු ප්‍රදේශවල ද සුළං මේගය විටින් විට පැයට කිලෝමීටර් 50 දක්වා වැඩිවීමේ හැකියාවක් පවතිනවා.\nමේ පිළිබඳ ඉතා අවදානයෙන් කටයුතු කරන ලෙසටයි ධීවර සහ නාවුක ප්‍රජාවට දැනුම් දෙන්නේ.",
       "URL": "https://www.hirunews.lk/192449/ප්‍රදේශ-කිහිපයකට-තද-සුළං",
       "Category": "Local News",
       "Parent URL": "https://www.hirunews.lk/local-news.php?pageID=3908"
}