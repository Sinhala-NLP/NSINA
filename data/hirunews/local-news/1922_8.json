{
       "Source": "hirunews",
       "Timestamp": "Friday, 28 May 2021 - 19:20",
       "Headline": "සයිනොෆාම් එන්නත් මාත්‍රා මිලියනයක් ජුනි 6 දිවයිනට (වීඩියෝ)",
       "News Content": "මිලදීගත් සයිනොෆාම් එන්නත් මාත්‍රා මිලියනයක් ජුනි මස 6 වනදා මෙරටට රැගෙන එන බව රාජ්‍ය අමාත්‍ය චන්න ජයසුමන පවසනවා.\nමේ අතර තවත් සයිනොෆාම් එන්නත් මාත්‍රා මිලියන 2ක් ජූනි 8 වනදා මෙරටට පැමිණිමට නියමිත බව කැබිනට් ප්‍රකාශක අමාත්‍ය කෙහෙලිය රඹූක්වැල්ල ප්‍රකාශ කළා.\nමේ අතර යුද හමුදාපති ජෙනරාල් ශවේන්ද්‍ර සිල්වා කියා සිටියේ ඉදිරියේදී රත්නපුර සහ යාපනය දිස්ත්‍රික්කවල එන්නත්කරණ වැඩසටහන ක්‍රියාත්මක කරන බවයි.\nචීනයේ නිෂ්පාදිත සයිනොෆාම් එන්නතේ පළමු මාත්‍රාව ඊයේ දිනයේ පුද්ගලයන් හතලිස් එක් දහස් නවසිය තිස් නව දෙනෙකුට ලබා දී තිබෙනවා.\nඒ අනුව මේ දක්වා එම එන්නත ලබාගත් මුළු සංඛ්‍යාව පන්ලක්ෂ හැට තුන් දහස් හාරසිය නවයක්.\nමේ අතර ඇස්ට්‍රාසෙනෙකා කොවිෂීල්ඩ් එන්නත පෞද්ගලික අංශය මගින් ලබා දීමට ශ්‍රී ලංකා රජයෙන් ඉල්ලීම් කරමින් පවතින බවට තම සමාගම දැනුවත්ව ඇති බව ඇස්ට්‍රාසෙනෙකා සමාගම රාජ්‍ය ඖෂධ නීතිගත සංස්ථාව වෙත යොමුකර ලිපියක් සමාජ මාධ්‍යයේ මේ වනවිට සංසරණය වනවා.\nඑහි දැක්වෙන්නේ ඇස්ට්‍රාසෙනෙකා එන්නත ගෝලීය අවශ්‍යතාවන් සඳහා බෙදා හැරීම සිදු කරනු ලබන්නේ රජයන් සහ ලෝක සෞඛ්‍ය සංවිධානයේ කොවැක්ස් පහසුකම යටතේ පමණක් බවයි.\nකෙසේ වෙතත් අදාළ ලිපිය සම්බන්ධයෙන් රාජ්‍ය ඖෂධ නීතිගත සංස්ථාවේ සභාපති විශේෂඥ වෛද්‍ය ප්‍රසන්න ගුණසේනගෙන් අප කළ විමසීමකදී කියා සිටියේ එන්නත්කරණය රාජ්‍ය අංශය මගින් පමණක් සිදු කළ යුතු බවයි.\nඒ අනුව කොරෝනා එන්නත්කරණය පෞද්ගලික අංශයට ලබා දිය යුතු බවට පසුගිය දිනවල ප්‍රකාශ කළ බොහෝ පාර්ශවයන්ට ඇස්ට්‍රාසෙනිකා සමාගම නිකුත් කළ ලිපිය, කදිම පිළිතුරක් බවද ඔහු සඳහන් කළා.",
       "URL": "https://www.hirunews.lk/272725/සයිනොෆාම්-එන්නත්-මාත්‍රා-මිලියනයක්-ජුනි-6-දිවයිනට-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1922"
}