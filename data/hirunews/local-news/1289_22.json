{
       "Source": "hirunews",
       "Timestamp": "Wednesday, 16 March 2022 - 17:41",
       "Headline": "නිල ඇඳුම පරයා මතු වූ මනුස්සකම (ඡායාරූප)",
       "News Content": "පොලිස් නිලධාරියෙකු නිල ඇඳුමින් සැරසී පාසල් දරුවෙකුට ආහාර කවන ඡායාරූප පෙළක් අන්තර්ජාලයේ මේ දිනවල සැරිසරනවා.\nනවගමුව පොලිස් ස්ථානාධිපති ප්‍රධාන පොලිස් පරීක්ෂක ලක්ෂ්මන් ද සිල්වා මහතා මෙලෙස ආහාර ලබාදෙන්නේ අනතුරකට ලක්වූ දරුවෙකුටයි.\nඅද උදෑසන කඩුවෙල මුනිදාස කුමාරතුංග විදුහල ඉදිරිපිටදී මෙම දරුවා බස් රථයෙන් වැටී අනතුරට ලක්ව තිබෙනවා.\nඑම අවස්ථාවේ පාසල ඉදිරිපිට රථවාහන රාජකාරී කටයුතුවල නිරතව සිට ඇත්තේ නවගමුව පොලිස් ස්ථානාධිපතිවරයායි.\nඅනතුර දුටු පොලිස් ස්ථානාධිපතිවරයා කඩිනමින් ක්‍රියාත්මක වී ක්ලාන්ත වී සිටි දරුවා ජීප් රථයට නංවාගෙන නවගමුව රෝහල වෙත රැගෙන ගොස් තිබෙනවා.\nඑහිදී ප්‍රතිකාර ලබාදීමෙන් අනතුරුව දරුවා කුසගින්නේ සිට ඇති බව අනාවරණය කරගත් පොලිස් ස්ථානාධිපතිවරයා මෙලෙස අවන්හලක් වෙත රැගෙන ගොස් දරුවාට අහාර ලබා දීමට කටයුතු කර තිබෙනවා.\nඅනතුරුව දරුවාගේ මව්පියන් කැඳවා දරුවා ඔවුන් භාරයට පත්කිරීමට ස්ථානාධිපතිවරයා කට යුතු කර තිබෙනවා.",
       "URL": "https://www.hirunews.lk/299646/නිල-ඇඳුම-පරයා-මතු-වූ-මනුස්සකම-ඡායාරූප",
       "Category": "Local News",
       "Parent URL": "https://www.hirunews.lk/local-news.php?pageID=1289"
}