{
       "Source": "hirunews",
       "Timestamp": "Sunday, 16 April 2023 - 19:29",
       "Headline": "රිදියගම සත්ත්ව ඝාතකයින් අල්ලන්න විශේෂ මෙහෙයුමක්",
       "News Content": "රිදියගම සෆාරි උද්‍යානයේ සතුන් ඝාතනය කොට මස් පිණිස අලෙවි කරන බවට හිරු ප්‍රවෘත්ති ඔස්සේ සිදුකළ අනාවරණයත් සමඟ පොලිසිය ඒ පිළිබඳ විශේෂ විමර්ශනයක් ආරම්භ කර තිබෙනවා.\nඒ අනුවයි තංගල්ල ජ්‍යෙෂ්ඨ පොලිස් අධිකාරිවරයාගේ ප්‍රධානත්වයෙන් විශේෂ කණ්ඩායමක් එම උද්‍යානයට අද (16) ගොස් විමර්ශන ආරම්භ කර ඇත්තේ.\nරිදියගම සෆාරි උද්‍යානයේ සිදුවන මෙම ජාවාරම සම්බන්ධයෙන් සත්ත්ව උද්‍යානය භාරව කටයුතු කළ පශු වෛද්‍ය නිලධාරි ප්‍රියසාද් එදිරිවර්ණ ද සමාජ මාධ්‍ය ඔස්සේ කරුණු වාර්තා කර තිබුණා.\nමෙම තත්ත්වය හමුවේ එම පශු වෛද්‍ය නිලධාරිවරයාට ස්ථාන මාරුවක් ද ලබා දී තිබූ බවයි වාර්තා වුණේ.\nමේ අතර ජාතික සත්ත්වෝද්‍යාන දෙපාර්තමේන්තුව විශේෂ නිවේදනයක් නිකුත් කර තිබෙනවා.\nඑහි දැක්වෙන්නේ පසුගිය වසරේදී රිදියගම සෆාරි උද්‍යානයේ සිදුවූ සිද්ධියක් සම්බන්ධයෙන් ලබාදුන් නිර්දේශයක් මත ස්ථානභාර පශු වෛද්‍ය නිලධාරිවරයා මාරුකර යැවූ බවයි.\nඑම ස්ථාන මාරුවෙන් පසුව අදාළ නිලධාරිවරයා විසින් සෆාරි උද්‍යානය අපහසුතාවට පත්වන ආකාරයෙන් විවිධ අසත්‍ය ප්‍රකාශ නිකුත් කරන බවත් ඒවා ප්‍රතික්ෂේප කරන බවත් එම නිවේදනයේ වැඩිදුරටත් සඳහන් වනවා.",
       "URL": "https://www.hirunews.lk/332694/රිදියගම-සත්ත්ව-ඝාතකයින්-අල්ලන්න-විශේෂ-මෙහෙයුමක්",
       "Category": "Local News",
       "Parent URL": "https://www.hirunews.lk/local-news.php?pageID=410"
}