{
       "Source": "hirunews",
       "Timestamp": "Thursday, 18 August 2016 - 12:29",
       "Headline": "හිටපු ජනපති නිදහස් පක්ෂ සංවත්සරයට නැහැ - ඒකාබද්ධ විපක්ෂය කියයි",
       "News Content": "හිටපු ජනාධිපති මහින්ද රාජපක්ෂ කුරුණෑගලදී පැවැත්වෙන ශ්‍රී ලංකා නිදහස් පක්ෂයේ 65 වන සංවත්සරයට සහභාගී නොවන බව ඒකාබද්ධ විපක්ෂයේ පාර්ලිමේන්තු මන්ත්‍රී එස්.එම්. චන්ද්‍රසේන පවසනවා.\nකෙසේ වෙතත් නිදහස් පක්ෂයේ ජ්‍යෙෂ්ඨ උප සභාපති අමාත්‍ය ඩබ්ලිව්.ඩී.ජේ. සෙනෙවිරත්න ඊයේ කියා සිටියේ පක්ෂ සංවත්සරයට සහභාගි වන ලෙසට හිටපු ජනාධිපතිවරයාට පෙරේදා කළ ඉල්ලීම ඔහු සතුටින් භාරගත් බවයි.\nකොළඹ අද පැවති මාධ්‍ය හමුවකදී ඒකාබද්ධ විපක්ෂයේ පාර්ලිමේන්තු මන්ත්‍රී එස්.එම්. චන්ද්‍රසේන කියා සිටියේ විදෙස් ගතවීමට නියමිතව තිබීම  හේතුවෙන්  හිටපු ජනාධිපතිවරයා නිදහස් පක්ෂ සංවත්සරයට සහභාගි නොවන බවයි.\nහිටපු ජනාධිපති මහින්ද රාජපක්ෂ සහ ඒකාබද්ධ විපක්ෂයේ  ජ්‍යෙෂ්ඨ සාමාජිකයන් පිරිසක් අතර සාකච්ඡාවක් මිරිහානේ පිහිටි හිටපු ජනාධිපතිවරයාගේ නිවසේදී ඊයේ  රාත්‍රියේ පැවැත්වුණා.\nඑහිදී පසුගියදා පාර්ලිමේන්තුවේදී සම්මත වූ අතුරුදන්වූවන් පිළිබඳ කාර්යාලය සම්බන්ධයෙන් දීර්ඝ ලෙස  සාකච්ඡා කර තිබෙනවා.\nඅදාළ පනත සම්මත කරගැනීමට එරෙහිව විරෝධතා ක්‍රියාමාර්ගවලට එළඹීම සම්බන්ධයෙන් මෙහිදී අවධානයට ලක්වූ බවයි වාර්තාවන්නේ.\nඑමෙන්ම ඒකාබද්ධ විපක්ෂය තුළ කටයුතු කරන ශ්‍රී ලංකා නිදහස් පක්ෂ මන්ත්‍රීවරුන් පිරිසක් ආසන සංවිධායක ධුරවලින් ඉවත් කිරීම සම්බන්ධයෙන්ද දීර්ඝ ලෙස සාකච්ඡා කළ බව ඒකාබද්ධ විපක්ෂයේ පාර්ලිමේන්තු මන්ත්‍රීවරයෙකු අප කළ විමසීමකදී සඳහන් කළා.",
       "URL": "https://www.hirunews.lk/140906/හිටපු-ජනපති-නිදහස්-පක්ෂ-සංවත්සරයට-නැහැ-ඒකාබද්ධ-විපක්ෂය-කියයි",
       "Category": "Local News",
       "Parent URL": "https://www.hirunews.lk/local-news.php?pageID=4918"
}