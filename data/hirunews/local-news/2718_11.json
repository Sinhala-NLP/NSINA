{
       "Source": "hirunews",
       "Timestamp": "Thursday, 21 May 2020 - 15:36",
       "Headline": "පුනර්ජනනීය විදුලිබල නිෂ්පාදනය වැඩිකිරීමට පියවර",
       "News Content": "මන්නාරමේ ඉදිකෙරෙමින් පවතින මෙරට විශාලතම සුළං විදුලිබල ව්‍යාපෘතිය තවදුරටත් පුළුල් කිරීමට අවශ්‍ය පියවර ගන්නා ලෙසට විෂය භාර අමාත්‍යවරයාට ජනාධිපති ගෝඨාභය රාජපක්ෂ උපදෙස් ලබාදී තිබෙනවා.\nරුපියල් බිලියන 25ක් වැය කර ඉදිවන මෙම ව්‍යාපෘතිය ලබන සැප්තැම්බර් මස අවසන් කිරීමට නියමිත අතර එමගින් මෙගාවොට් 103ක විදුලි බලයක් උත්පාදනය කෙරෙනවා.\nඅදාල ව්‍යාපෘතිය සම්බන්ධයෙන් විෂයභාර අමාත්‍ය මහින්ද අමරවීර ඊයේ ජනාධිපති ගෝඨාභය රාජපක්ෂට කරුණු ඉදිරිපත් කළ අවස්ථාවේදීයි මෙම උපදෙස් ලබාදී ඇත්තේ.\n2030 වර්ෂයේදී මෙරට සමස්ත විදුලි සැපයුමෙන් සියයට 80 ක් පුනර්ජනනීය බලශක්තිය මගින් ලබාදීම රජයේ ඉලක්කය බැවින් කඩිනමින් අදාළ පියවර ගන්නා ලෙසත් ඒ සඳහා අදාළ වියදම් ලබාදීමට රජය කටයුතු කරන බවත්, ජනාධිපතිවරයා විෂයභාර අමාත්‍යවරයාට උපදෙස් ලබාදී තිබෙනවා.",
       "URL": "https://www.hirunews.lk/241190/පුනර්ජනනීය-විදුලිබල-නිෂ්පාදනය-වැඩිකිරීමට-පියවර",
       "Category": "Local News",
       "Parent URL": "https://www.hirunews.lk/local-news.php?pageID=2718"
}