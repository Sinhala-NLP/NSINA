{
       "Source": "hirunews",
       "Timestamp": "Sunday, 12 March 2023 - 19:32",
       "Headline": "මැතිවරණ කොමිසම ජනපතිගෙනුත් මුදල් ඉල්ලයි (වීඩියෝ)",
       "News Content": "පළාත් පාලන ආයතන ඡන්ද විමසීම සඳහා අවශ්‍ය මුදල් ප්‍රතිපාදන නිකුත්කරන ලෙස ඉල්ලා මැතිවරණ කොමිෂන් සභාව මුදල් අමාත්‍යවරයා වෙත ලිපියක් යොමුකර තිබෙනවා.\nමුදල් අමාත්‍යවරයා ලෙස ජනාධිපති රනිල් වික්‍රමසිංහගෙන් ලිඛිතව අදාළ ඉල්ලීම සිදුකළ බවයි මැතිවරණ කොමිෂන් සභාවේ සභාපති නීතිඥ නිමල් පුංචිහේවා කියා සිටියේ.\nපළාත් පාලන ඡන්ද විමසීමට අදාළව ප්‍රතිපාදන නිකුත් කිරීම සඳහා සෘජු තීරණ ගැනීමට නොහැකි බවත් ඒ සඳහා මුදල් අමාත්‍යවරයාගේ අනුමැතිය හිමි විය යුතු බවත් මුදල් අමාත්‍යංශ ලේකම්වරයා පසුගියදා මැතිවරණ කොමිසමට දැනුම් දී තිබුණා.\nඒ අනුව ඡන්ද විමසීම සඳහා අවශ්‍ය මුදල් ප්‍රතිපාදන නිකුත් කරන ලෙස මැතිවරණ කොමිෂන් සභාව විසින් මුදල් අමාත්‍යවරයාගෙන් ලිඛිතව ඉල්ලීමක් කළ බවයි නීතිඥ නිමල් පුංචිහේවා කියා සිටියේ.\nමුදල් ප්‍රතිපාදන නොමැතිවීම හේතුවෙන් මේ මස 09 වනදා පැවැත්වීමට නියමිතව තිබූ පළාත් පාලන ඡන්ද විමසීම අප්‍රේල් මස 25 වනදා දක්වා කල්දමනු ලැබුවා.\nමේ අතර අලුතින් පිහිටුවීමට නියමිත මැතිවරණ කොමිෂන් සභාව සඳහා තමාද අයදුම්පත්‍රයක් යොමුකළ බව එහි වත්මන් සභාපති නීතිඥ නිමල් පුංචිහේවා ප්‍රකාශ කළා. තම අයදුම්පත්‍රය ආණ්ඩුක්‍රම ව්‍යවස්ථා සභාවට යොමුකිරීමටයි ඔහු කටයුතු කර ඇත්තේ.\nමීට පෙර මැතිවරණ කොමිසමේ සාමාජිකත්වය සඳහා මැතිවණ කොමිසමේ හිටපු සභාපති වූ මහින්ද දේශප්‍රියද අයදුම්පතක් යොමුකර තිබෙනවා.",
       "URL": "https://www.hirunews.lk/329750/මැතිවරණ-කොමිසම-ජනපතිගෙනුත්-මුදල්-ඉල්ලයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=480"
}