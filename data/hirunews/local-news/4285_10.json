{
       "Source": "hirunews",
       "Timestamp": "Friday, 06 October 2017 - 19:05",
       "Headline": "රවීගේ උපදෙස් ගැන, අර්ජුන් මහේන්ද්‍රන් වෙනම පරීක්ෂණයක් ඉල්ලයි",
       "News Content": "ප්‍රශ්නගත බැඳුම්කර නිකුතුවේදී අඩු පොලී අනුපාතයකට ලංසු තබන ලෙසට රාජ්‍ය බැංකුවලට හිටපු මුදල් අමාත්‍ය රවී කරුණානායක දුන් උපදෙස් සම්බන්ධයෙන් තමන් කිසිවක් නොදන්නා බව, හිටපු මහබැංකු අධිපති අර්ජුන් මහේන්ද්‍රන් බැඳුම්කර කොමිසමට අද ප්‍රකාශ කළා.\nඔහු පැවසුවේ මෙම උපදෙස් මගින් පර්පචුවෙල් ටෙ‍්‍රෂරීස් සමාගමට අයුතු වාසියක් අත්වූයේ නම් ඒ පිළිබදව ස්වාධීන පරීක්ෂණයක් සිදුකළ යුතු බවයි.\nහිටපු මහබැංකු අධිපති අර්ජුන් මහේන්ද්‍රන් බැඳුම්කර කොමිසම හමුවේ වැඩිදුරටත් කියා සිටියේ හිටපු මුදල් අමාත්‍ය රවී කරුණානායක ලබාදුන් උපදෙස් සම්බන්ධයෙන් තමන් තොරතුරු දැන ගත්තේ පෙරේදා දිනයේ පළ වූ පුවත්පත් වාර්තා මගින් බවයි.\nකෙසේ වෙතත්, එම අවස්ථාවේදී මහබැංකු අධිපතිවරයා ලෙස අර්ජුන් මහේන්ද්‍රන් කටයුතු කළ බැවින් අදාළ වගකීමෙන් බැහැරවීමට නොහැකි බවයි රජයේ නීතිඥවරිය ප්‍රකාශ කළේ.\nරාජ්‍ය බැංකු වලට අඩු පොලී අනුපාතයකට ලංසු තබන ලෙසට එවක මුදල් අමාත්‍ය රවී කරුණානායක දුන් උපදෙස් නිසා පර්පචුවෙල් ටෙ‍්‍රෂරීස් සමාගමට අදාළ බැඳුම්කර නිකුතුවල ශුද්ධ ඒකාධිකාරයක් හිමි වූ බව රජයේ නීතිඥවරිය එහිදී වැඩිදුරටත් පැවසුවා.\nඑහිදී හිටපු මහබැංකු අධිපති අර්ජුන් මහේන්ද්‍රන් පැවසුවේ එවන් තත්ත්වයක් ඇති වූයේ නම් ඒ සම්බන්ධයෙන් ස්වාධීන පරීක්ෂණයක් සිදුකළ යුතු බවයි.\nමූල්‍ය නීති පනතට අනුව මහබැංකුවට විෂය භාර අමාත්‍යවරයාට උපදෙස් ලබා දිය නොහැකි බවට මෙහිදී රජයේ නීතිඥවරිය කළ ප්‍රකාශය සම්බන්ධයෙන් සොයා බලා පිළිතුරක් ලබාදෙන බව හිටපු මහබැංකු අධිපති අර්ජුන් මහේන්ද්‍රන් සඳහන් කළා.",
       "URL": "https://www.hirunews.lk/172786/රවීගේ-උපදෙස්-ගැන-අර්ජුන්-මහේන්ද්‍රන්-වෙනම-පරීක්ෂණයක්-ඉල්ලයි",
       "Category": "Local News",
       "Parent URL": "https://www.hirunews.lk/local-news.php?pageID=4285"
}