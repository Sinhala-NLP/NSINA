{
       "Source": "hirunews",
       "Timestamp": "Tuesday, 24 May 2022 - 7:07",
       "Headline": "ඉන්ධන මිල සූත්‍රය ක්‍රියාත්මක කළා - ඇමති කංචන හේතු කියයි (වීඩියෝ)",
       "News Content": "ඉන්ධන මිල ගණන් සංශෝධනය කිරීම කැබිනට් අනුමැතිය ලැබීම හේතුවෙන් සිදු වූවක් බව බලශක්ති අමාත්‍ය කංචන විජේසේකර පවසනවා.\nසිය ට්විටර් ගිණුමේ සටහනක් තබමින් පෙන්වා දෙන්නේ, ඉන්ධන මිල සූත්‍රය යළි ක්‍රියාත්මක කිරීමට අනුමැතිය කැබිනට් මණ්ඩලයෙන් ඊයේ (23) දින හිමිවීමත් සමග ඉන්ධන මිල ගණන් සංශෝධනය කළ බවයි.\nමිල සංශෝධනයට ආනයනය, ගොඩබෑම, බෙදාහැරීම සහ බදු යන සියලු ම වියදම් ඇතුළත් කර ඇති බව ද අමාත්‍යවරයා පවසනවා.\nනමුත් අමාත්‍යවරයා කියා සිටින්නේ, එහි ලාභය ගැන තවමත් ගණනය කිරීම් සිදු නොකර ඇති බවයි.\nඛනිජතෙල් නිෂ්පාදනයන්හි දේශීය විකුණුම් මිල තීරණය කිරීමා සඳහා විනිවිදභාවයෙන් යුතුව සියලුම පිරිවැය සංරචකයන් නිරූපණය වන අයුරින් විද්‍යාත්මක ක්‍රමවේදයක් මත පදනම් ව ඛනිජතෙල් විකුණුම් මිල තීරණය කිරීමේ යාන්ත්‍රණයක් පැවතීමේ අවශ්‍යතාව සම්බන්ධයෙන් ද රජයේ අවධානය යොමුව තිබෙනවා.\nඑවැනි ක්‍රමවේදයක් මගින් පාරිභෝගික විශ්වාසය ගොඩනැගීමට මෙන් ම ලංකා ඛනිජතෙල් නීතිගත සංස්ථාව විසින් මුහුණ දී ඇති මූල්‍ය අපහසුතා සඳහා ද ධනාත්මක බලපෑමක් ඇති කරනු ලබන බවයි එහිදී අවධාරණය වී ඇත්තේ.\nඒ අනුව ප්‍රධාන පිරිවැය සංරචක හයක් කෙරෙහි අවධානය යොමු කරමින් මාසිකව ඛනිජතෙල් නිෂ්පාදන මිල තීරණය කිරීමට හැකි වන පරිදි යෝග්‍ය නිර්දේශ ඉදිරිපත් කිරීම පිණිස විදුලිබල හා බලශක්ති අමාත්‍යාංශයේ ප්‍රධානත්වයෙන් සහ අනෙකුත් අදාළ ආයතනයන්හි නියෝජිතායතනයන්ගෙන් සමන්විත කමිටුවක් පත් කිරීමටත්, එකී නිර්දේශ මත පදනම් ව සකස් කරනු ලබන යාන්ත්‍රණය අනුව මාසිකව ඛනිජතෙල් මත පදනම්ව සකස් කරනු ලබන යාන්ත්‍රණය අනුව මාසිකව ඛනිජතෙල් මිල සංශෝධනය කිරීමටත් බලශක්ති අමාත්‍ය කංචන විජේසේකර සිදු කළ ඉල්ලීම අනුමත වී තිබෙනවා.\nමේ අතර අමාත්‍යවරයා විසින් මිල ගණන් සංශෝධනය කර වැඩිකිරීමට පෙර ඉන්ධන ආනයනික සහ බෙදා හැරීමේ වියදම සම්බන්ධයෙන් වන වගුවක් ද නිකුත් කර තිබෙනවා.",
       "URL": "https://www.hirunews.lk/305122/ඉන්ධන-මිල-සූත්‍රය-ක්‍රියාත්මක-කළා-ඇමති-කංචන-හේතු-කියයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1148"
}