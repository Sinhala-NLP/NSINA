{
       "Source": "hirunews",
       "Timestamp": "Saturday, 30 July 2022 - 20:33",
       "Headline": "හිටපු ජනපතිගේ අවධානය යොමු නොවූ සෙංකඩගල ප්‍රකාශයේ ඉතිරි කරුණු නව ජනපතිට අවධාරණය කරවයි",
       "News Content": "හිටපු ජනාධිපති ගෝඨාභය රාජපක්ෂ රාජ්‍ය බලයේ රැඳී සිටිය දී මහනායක හිමිවරු ඇතුලු සර්ව ආගමික නායකයන්ගේ ආශිර්වාදයෙන් ඔහු වෙත ඉදිරිපත් කළ සෙංකඩගල ප්‍රකාශයේ දී හිටපු ජනාධිපතිවරයා අවධානය නො කළ කරුණු සම්බන්ධයෙන් වත්මන් ජනාධිපති රනිල් වික්‍රමසිංහගේ අවධානයට යොමු කිරීමට මහජන සභාව කටයුතු කර තිබෙනවා.\nඒ සම්බන්ධයෙන් නිවේදනයක් ඉදිරිපත් කරමින් මහජන සභාව කියා සිටින්නේ, රට මුහුණපා ඇති උග්‍ර අර්බුදයට විසඳුම් කරා යාම සඳහා වන මාර්ගය විවෘත කර ගැනීම සඳහා වන කරුණු සයකින් (6) සමන්විත වූ සෙංකඩගල ප්‍රකාශය ඉකුත් ජුලි මස 08 වන දින ‍රටට ඉදිරිපත් කළ බවත් එහි සඳහන් වූ කරුණු අතරින් තුන් වැනි කරුණ වූ ගෝඨාභය ජනාධිපතිවරයාට ධුරයෙන් ඉල්ලා අස් වීම යන කරුණ මේ වන විට ඉටුව ඇති බැවින් එහි වන අනෙක් කරුණු වෙත වත්මන් ජනපතිවරයාගේ අවධානය කඩිනමින් යොමු කරවන ලෙස ඉල්ලා සිටිනවා.\nඒ අනුව මහජන සභාව විසින් වත්මන් ජනාධිපතිවරයාගේ අවධානයට යොමු කරනු ලබන සෙංකඩගල ප්‍රකාශයේ ඉතිරි කරුණු මෙසේ දැක්වෙනවා.\nඑනම්,\n1. ජනතාවගේ අවම අපේක්ෂාවන්ට අනුකූල වන පරිදි සහ ඒ අපේක්ෂාවන් සියල්ල අන්තර්ගත වන පරිදි දැනට ගැසට් පත් කර ඇති විසි දෙවන (22) ව්‍යවස්ථා සංශෝධන කෙටුම්පත නිසි පරිදි රාජ්‍යකරණය සාධනීය කිරීම සඳහා අවම වශයෙන් දහනම වන (19) ව්‍යවස්ථා සංශෝධනය මට්ටමට එන, මානව අයිතීන් හා නීතියේ පරමාධිපත්‍යය සුරැකෙන ලෙස, පරිපාලනය සාපල්‍ය හා කාර්යක්ෂම කෙරෙන, දූෂණ විරෝධීත්වය රජයන අන්දමින් සංශෝධනය කර වහාම සම්මත කළ යුතුය.\n2. පාර්ලිමේන්තුවේ සියලු පක්ෂ නියෝජනය කරණ සර්වපාක්ෂික සම්මුති ආණ්ඩුවක් නිශ්චිත කාලරාමුවක් සඳහා පත්කළ යුතුය. ජන ජීවිතය යථා තත්ත්වයට පත් කිරීමත්, ශ්‍රී ලංකාව උග්‍ර අර්බුදයෙන් ගොඩ ගෙන නැවතත් සංවර්ධන මාවතට යොමු කිරීමත් එම ආණ්ඩුවේ ප්‍රමුඛතා විය යුතුය. එම ආණ්ඩුවේ ඇමති ධුර ගණන උපරිම වශයෙන් දහ අටකට (18) කට සීමා වූ සමාන නියෝජ්‍ය අමාත්‍යවරුන් සංඛ්‍යාවකින් පමණක් යුක්ත විය යුතු අතර එම අමාත්‍යය ධුර පක්ෂ භේදයකින් තොරව පාර්ලිමේන්තුව තුල සිටින වඩාත්ම සුදුසු මන්ත්‍රීවරුන්ගෙන් හෝ මන්ත්‍රීවරියන්ගෙන් පත්කළ යුතුය.\n4. විධායක ජනාධිපතිවරයා එසේ ඉල්ලා අස්වීමත් සමගම පාර්ලිමේන්තුව ව්‍යවස්ථානුකූලව ආණ්ඩුවේ පැවැත්ම තහවුරු කළ යුතු වේ. ඉහත ඉල්ලා අස්වීමෙන් පුරප්පාඩුවන ජනාධිපති පදවිය, ශ්‍රී ලංකාව ගොඩ ගැනීම සඳහා පැහැදිලි ඉලක්ක සහගත වැඩපිළිවෙලක් ඉදිරිපත් කර එය ක්‍රියාත්මක කිරීමට හැකි බහුතර ශ්‍රී ලාංකික ජනතාවට මෙන්ම ලෝකයටම පිළිගත හැකි නායකයකුගෙන් පිරවිය යුතුය.\n5. ජනතාව පත්ව තිබෙන දුක්ඛදායී තත්ත්වය නිම කිරීම සඳහා සර්ව ආගමික නායකයන්, මහජන සංවිධාන, විද්වතුන්, වෘත්තිකයන්, ව්‍යවසායක ප්‍රජාව යනාදී සියලුම පාර්ශ්වයන්ට එකඟ විය හැකි ආකාරයේ පොදු වැඩ පිළිවෙලක් එම සර්වපාක්ෂික සම්මුති ආණ්ඩුව විසින් ඉදිරිපත් කළ යුතුය.\n6. සර්වපාක්ෂික සම්මුති ආණ්ඩුව මඟින් පාර්ලිමේන්තු සහ ජනාධිපතිවරණ මැතිවරණ පැවැත්වීම පිළිබඳ නිශ්චිත කාල රාමුව ඉදිරිපත් කර, ඒ අනුව ම එකී මැතිවරණ පැවැත්විය යුතුය.\nයන කරුණුයි.\nඑසේ ම, සෙංකඩගල ප්‍රකාශයේ සඳහන් වන \"අභිනව සම්මුති සර්වපාක්ෂික ආණ්ඩුව එම අරමුණු වෙනුවෙන් කටයුතු කරනතාක් මහජනයා එම ක්‍රියාදාමයට උපරිම දායකත්වය දරමින් කැප විය යුතුය\" යන කරුණ සම්බන්ධයෙන් මහජනතාවට අවධානය යොමු කරන ලෙස ද මහජන සභාව ඉල්ලා සිටිනවා.\nඑසේ ම අදාළ වැඩපිළිවෙල සම්බන්ධයෙන් සාකච්ඡා කිරීමට ජනාධිපතිවරයා සමග මහජන සභාවේ නියෝජිතයන්ට සාකච්ඡාවක් ලබා දෙන ලෙස ද ඉල්ලා සිටිනවා.",
       "URL": "https://www.hirunews.lk/311430/හිටපු-ජනපතිගේ-අවධානය-යොමු-නොවූ-සෙංකඩගල-ප්‍රකාශයේ-ඉතිරි-කරුණු-නව-ජනපතිට-අවධාරණය-කරවයි",
       "Category": "Local News",
       "Parent URL": "https://www.hirunews.lk/local-news.php?pageID=979"
}