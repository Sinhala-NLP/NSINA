{
       "Source": "hirunews",
       "Timestamp": "Thursday, 23 January 2020 - 7:26",
       "Headline": "තෙල් සංස්ථාවට අය විය යුතු මුදල බිලියන 154 පනී",
       "News Content": "පසුගිය වසර අවසන් වනවිට මෙරට රාජ්‍ය ආයතන ගණනාවකට ඉන්ධන සපයා ඇතත් මේ වනවිට එම ආයතන විසින් අදාළ හිඟ මුදල් පියවීමට කටයුතු කර නොමැති බව ලංකා ඛනිජ තෙල් නීතිගත සංස්ථාවේ ඉහළ කළමනාකාරීත්වය විදුලිබල හා බලශක්ති අමාත්‍ය මහින්ද අමරවීරට දැනුම්දී තිබෙනවා.\nවාර්තාවක් ලබාදෙමින් ඔවුන් ප්‍රකාශ කර ඇත්තේ රාජ්‍ය ආයතන කිහිපයකට ඉන්ධන සැපයීම වෙනුවෙන් මෙතෙක් සංස්ථාවට අයවිය යුතු මුදල රුපියල් බිලියන 154 කට අධික බවයි.\nවිදුලිබල අංශවලින් ලංකා ඛනිජ තෙල් නීතිගත සංස්ථාවට ලැබිය යුතු හිඟ මුදල රුපියල් මිලියන එක්ලක්ෂ 1748ක්.\nඉන් රුපියල් මිලියන 86,027ක මුදලක් අය විය යුත්තේ ලංකා විදුලිබල මණ්ඩලයෙන්.\nඑසේම ශ්‍රී ලංකන් එයාර් ලයින් ආයතනයට ලබාදී ඇති ඉන්ධන සඳහා ගෙවිය යුතු හිඟ මුදල රුපියල් මිලියන 48,282 ක් බවයි ලංකා ඛනිජ තෙල් නීතිගත සංස්ථාවේ ඉහළ කළමනාකාරිත්වය සකස් කළ වාර්තාවේ දැක්වෙන්නේ.\nඑසේම ආරක්ෂක අංශවලට ඉන්ධන සැපයීම වෙනුවෙන් ලංකා ඛනිජ තෙල් නීතිගත සංස්ථාවට රුපියල් මිලියන 1691 ක් හා වෙනත් ආයතනවලට ඉන්ධන සැපයිම වෙනුවෙන් රුපියල් මිලියන 1373 ක හිඟ මුදලක් අයවිය යුතු බවයි විදුලිබල හා බලශක්ති අමාත්‍යාංශය පෙන්වා දෙන්නේ.",
       "URL": "https://www.hirunews.lk/232854/තෙල්-සංස්ථාවට-අය-විය-යුතු-මුදල-බිලියන-154-පනී",
       "Category": "Local News",
       "Parent URL": "https://www.hirunews.lk/local-news.php?pageID=2939"
}