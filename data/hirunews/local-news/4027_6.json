{
       "Source": "hirunews",
       "Timestamp": "Wednesday, 21 March 2018 - 14:48",
       "Headline": "අගමැතිට එරෙහි විශ්වාසභංගය කතානායකවරයාට භාරදෙයි (ඡායාරූප)",
       "News Content": "අග්‍රාමාත්‍ය රනිල් වික්‍රමසිංහට එරෙහිව ඒකාබද්ධ විපක්ෂය ගෙන එන විශ්වාසභංග යෝජනාව හිටපු ජනාධිපති මහින්ද රාජපක්ෂ විසින්  කථානායක කරූ ජයසූරිය වෙත භාරදී තිබෙනවා.\nහිටපු ජනාධිපතිවරයා ප්‍රමුඛ ඒකාබද්ධ විපක්ෂයේ මන්ත්‍රීවරුන්  පාර්ලිමේන්තුවේ කථානායක කාර්යාලයේදී අදාළ යෝජනාව භාරදුන් බවයි හිරු පාර්ලිමේන් වාර්තාකරු කියා සිටියේ.\nමන්ත්‍රීවරුන් 55 දෙනෙකු ඊට අත්සන් කර ඇති අතර, ඉන් 51 දෙනෙකු ඒකාබද්ධ විපක්ෂය නියෝජනය කරනවා.\nනිදහස් පක්ෂයේ මැති ඇමතිවරුන් වන රාජ්‍ය අමාත්‍ය ටී බී ඒකනායක, නියෝජ්‍ය අමාත්‍යවරුන් වන නිශාන්ත මුතුහෙට්ටිගම, සුසන්ත පුංචි නිලමේ සහ පාර්ලිමේන්තු මන්ත්‍රී කාදර් මස්ථාන්ද ඊට අත්සන් තබා ඇති බව සඳහන්.\nකෙසේ වෙතත් මෙම යෝජනාව සඳහා හිටපු ජනාධිපති මහින්ද රාජපක්ෂ අත්සන් තබා නැහැ.\nඅද කථානායකවරයා වෙත භාරදුන් විශ්වාසභංග යෝජනාවට බැඳුම්කර වංචාව සිදුකිරීමේ කූට අරමුණින් මහ බැංකුව තමන් යටතට පවරා ගැනීම, මෙරට පුරවැසියෙකු නොවූ අර්ජුන් මහේන්ද්‍රන් ශ්‍රී ලංකා මහ බැංකුවේ අධිපති ධුරයට පත් කිරීම ඇතුලූ කරුණු 14 ක් අඩංගු වනවා.",
       "URL": "https://www.hirunews.lk/186485/අගමැතිට-එරෙහි-විශ්වාසභංගය-කතානායකවරයාට-භාරදෙයි-ඡායාරූප",
       "Category": "Local News",
       "Parent URL": "https://www.hirunews.lk/local-news.php?pageID=4027"
}