{
       "Source": "hirunews",
       "Timestamp": "Tuesday, 22 March 2016 - 13:50",
       "Headline": "පහරදීමකින් පොලිසියේ දෙදෙනෙකු රෝහලේ",
       "News Content": "යතුරුපැදියකින් බීමත්ව පැමිණි තරුණයින් දෙදෙනෙකු සිදුකළ පහරදීමකින් මහනුවර - ඔරලෝසු කණුව බස් නැවතුම්පොල අසල රාජකාරියේ නිරතව සිටි පොලිස් නිලධාරින් දෙදෙනෙකු රෝහල් ගත කර තිබෙනවා.\nඊයේ රාත්‍රියේ මෙම පොලිස් කොස්තාපල්වරුන් දෙදෙනා අධික වේගයෙන් පැමිණි යතුරුපැදිය නවත්වන ලෙසට අණකර ඇති අතර, ඊට විරෝධය පළ කරමින් බීමත්ව සිටි තරුණයින් ඔවුන්ට පහරදී ඇති බවයි පොලිසිය සදහන් කළේ.\nඅනතුරුව ඔවුන් දුරකථනයෙන් කතාකොට තවත් තරුණයින් පිරිසක් එම ස්ථානයට ගෙන්වාගෙන තිබෙනවා.\nඔවුන් ද පොලිස් නිලධාරින්ට පහර දී ඇති බව සදහන්.\nපහරදීමට සම්බන්ධ තරුණයින් තුන්දෙනෙකු පොලිසිය මේ වනවිට අත්අඩංගුවට ගෙන ඇති අතර ඉතිරි සැකකරුවන් අත්අඩංගුවට ගැනීම සදහා පරීක්ෂණ ක්‍රියාත්මක බව මහනුවර පොලිසිය සදහන් කළා.",
       "URL": "https://www.hirunews.lk/129105/පහරදීමකින්-පොලිසියේ-දෙදෙනෙකු-රෝහලේ",
       "Category": "Local News",
       "Parent URL": "https://www.hirunews.lk/local-news.php?pageID=5120"
}