{
       "Source": "hirunews",
       "Timestamp": "Sunday, 22 March 2020 - 18:23",
       "Headline": "විදෙස් ගතව සිට මෙරටට පැමිණි 15,000 ක පිරිසක් ලියාපදිංචි වෙයි",
       "News Content": "පසුගිය මාර්තු 1 වන දා සිට 15 වන දා දක්වා කාලය තුළ මෙරටට පැමිණි පුද්ගලයින් 15,000ක් පොලිස් ස්ථානවල ලියාපදිංචි වී ඇති බවයි කොවිඩ් 19 පැතිරීම වැළැක්වීමේ ජාතික ක්‍රියාන්විත මධ්‍යස්ථානයේ ප්‍රධානී යුද හමුදාපති ලූතිනන් ජනරාල් ශවේන්ද්‍ර සිල්වා කියා සිටියේ.\nකොරෝනා වෛරසය ව්‍යාප්ත වීම පාලනය කිරීම සඳහා දිවයින පුරා පොදුජනතාව ගැවසෙන ස්ථාන අද දිනයේත්  විෂබීජහරණය කිරීමේ වැඩසටහන් ක්‍රියාත්මක වුණා.\nපිටකොටුව මධ්‍යම බස් නැවතුම්පොළ, කොටුව සහ මරදාන දුම්රිය ස්ථාන, ගුණසිංහපුර පෞද්ගලික බස් නැවතුම්පොළ, කොච්චිකඬේ දේවස්ථානය සහ ගංගාරාම විහාරස්ථානය අද පෙරවරුවේ විෂබීජහරණයට ලක් කළ බවයි ජනාධිපති මාධ්‍ය අංශය සඳහන් කළේ.\nඊට අමතරව ප්‍රාදේශීය වශයෙන් ද විෂබීජහරණ වැඩසටහන් ක්‍රියාත්මක වුණා.\nඑමෙන්ම, රත්නපුර දිස්ත්‍රික්කයේ ගොඩකවෙල, පල්ලෙබැද්ද හා ඇඹිලිපිටිය ප්‍රදේශවල රෝහල් කාර්ය මණ්ඩලය සඳහා මුඛ ආවරණ ලක්ෂයක් මසා දෙනු ලැබුවේ ප්‍රදේශයේ ඇඟලූම් ක්ෂේත්‍රයේ යෙදී සිටින කාන්තාවන් පිරිසක් විසින්.\nපසුගිය සිකුරාදා සිට ගත වූ පැය 48ක කාලය තුළ ඉන්දියාවට ගොස් සිටි මෙරට වන්දනාකරුවන් 829 දෙනෙකු යළි දිවයිනට රැගෙන ඒමට කටයුතු කළ බවයි ශ්‍රී ලන්කන් ගුවන් සේවය නිවේදනය කළේ.\nඒ අනුව ඉන්දියාවේ දඹදිව වන්දනාවට ගොස් සිටි සියළු ශ්‍රී ලාංකිකයින් මෙරටට පැමිණ තිබෙනවා.\nඑමෙන්ම, පසුගිය 10 වන දින සිට කටුනායක ගුවන් තොටුපළේ  ආරම්භ කර තිබූ නිරෝධායන කටයුතු අද පස්වරුවේ නිමාවට පත් කළා.\nඅදාළ කාලසීමාව තුළ කටුනායක ගුවන් තොටුපළට පැමිණි මගීන් 3491 දෙනෙකු නිරෝධායන කටයුතු සඳහා මධ්‍යස්ථාන 22ක් වෙත යොමු කළ බවයි ගුවන් තොටුපළ පාලන අධිකාරිය සඳහන් කළේ.\nඑමෙන්ම, නව කොරෝනා වෛරසය විදෙස් රටවල සිට ශ්‍රී ලංකාව තුළට ඇතුලූවීම නතර කිරීම සඳහා සියලූම මගී ගුවන් යානා සහ මගී නෞකා රට තුළට පැමිණීම තහනම් කිරීමට ද රජය පියවර ගත්තා.\nකෙසේ වෙතත්, පිටවීමේ පර්යන්තය විවෘතව තිබෙන අතර, මගීන් රැගෙන යන ගුවන් යානා සඳහා මෙම තහනම බල පැවැත්වෙන්නේ නැහැ.\nමගීන් රට තුළට පැමිණීම වැළැක්වීමට වරාය අධිකාරිය ද කටයුතු කර ඇති අතර, වරාය මෙහෙයුම් ක්‍රියාවලියට කිසිදු බාධාවක් ඇති නොවන අයුරින් කටයුතු කරන බවයි ජනාධිපති මාධ්‍ය අංශය නිවේදනය කළේ.\nපවතින තත්ත්වය, සාමාන්‍ය වන තුරු කවර හේතුවක් මත හෝ මෙම තීරණය රජය විසින් ලිහිල් නොකරන බව ද එම නිවේදනයේ වැඩිදුරටත් සඳහන්.\nමේ අතර, වෙළඳ නෞකාවල සමුද්‍ර ආරක්ෂක නිලධාරීන් මගින් නව කොරෝනා වෛරසය රට තුළට ඇතුලූවීම වැළැක්වීම සඳහා නාවික හමුදාව විශේෂ වැඩපිලිවෙලක් දියත් කර තිබෙනවා.\nදිවයිනට ගොඩබසින විදේශීය සමුද්‍ර ආරක්ෂක නිලධාරීීන් සහ ඔවුන් සමඟ ඍජුව ගණුදෙනු කරන දේශීය නියෝජිතයින්, නාවික හමුදාව මගින් ගාල්ල - බූස්ස නාවික හමුදා කඳවුරේ ඉදි කර ඇති නිරෝධායන මධ්‍යස්ථානයේ රඳවා පූර්ණ නිරෝධායනයකට ලක් කිරීමට කටයුතු යොදා ඇති බව සඳහන්.\nදින කිහිපයක් සඳහා පැමිණෙන සමුද්‍ර ආරක්ෂක නිලධාරීන් තෝරාගත් නවාතැන්පලවල් 3 ක නාවික හමුදා ආරක්ෂාව යටතේ ස්වයං නිරෝධායනයට ලක් කිරීමටද කටයුතු කර ඇති බවයි නාවික හමුදා මාධ්‍ය අංශය සඳහන් කළේ.",
       "URL": "https://www.hirunews.lk/237016/විදෙස්-ගතව-සිට-මෙරටට-පැමිණි-15000-ක-පිරිසක්-ලියාපදිංචි-වෙයි",
       "Category": "Local News",
       "Parent URL": "https://www.hirunews.lk/local-news.php?pageID=2840"
}