{
       "Source": "hirunews",
       "Timestamp": "Tuesday, 06 June 2023 - 9:07",
       "Headline": "මහනුවර මානව හිමිකම් කාර්යාලය විවෘත නොකළොත් මාරාන්තික උපවාසයක්",
       "News Content": "දැනට මුද්‍ර තබා, පොලිස් ආරක්ෂාව යොදා ඇති මානව හිමිකම් කොමිෂන් සභාවේ මහනුවර දිස්ත්‍රික් කාර්යාලය අද (06) විවෘත කිරීමට බලධාරින් පියවර නොගතහොත් කාර්යාලය ඉදිරිපිට මාරන්තික උපවාසයක් ආරම්භ කරන බව ස්ථාන මාරුවක් ලබා දී ඇති එහි සම්බන්ධීකරණ නිලධාරිනි කුමුදුනී විතාන පවසනවා.\nඑම කාර්යාලයේ සම්බන්ධීකරණ නිළධාරිනිය ලෙස වසර 08ක කාලයක් සේවය කළ මෙම කාන්තාව කොළඹ පිහිටි මානව හිමිකම් කොමිසමේ ප්‍රධාන කාර්යාලයට මාරුකොට ඒ වෙනුවට වෙනත් නිලධාරියෙකු පත් කිරීම හේතුවෙන් දැනට මාස දෙකකට ආසන්න කාලයක් ගැටළුකාරි තත්ත්වයක් උද්ගතව තිබෙනවා.\nකොමිෂන් සභාවේ සමාජිකයන්ගේ කිසිදු අනුදැනුමකින් තොරව අදාළ පත් කිරීම සිදුකර තිබෙන බැවින් මේ සම්බන්ධයෙන් තමන් ඉදිරිපත් කළ අභියාචනාව සම්බන්ධයෙන් කිසිදු අවධානයක් යොමු නොකර සභාපතිනිය හා ලේකම්වරයා ඇතුලු පිරිසක් තමන් සේවය අතහැර ගියාසේ සලකා පසුගිය මැයි මස 04 වැනිදා ලිපියක් මගින් දන්වා තිබෙන බව ඇය කියා සිටියා.\nතත්ත්වය එසේ තිබියදි කොමිෂන් සභාවේ ලේකම්වරයා ඇතුලු පිරිසක් පසුගිය 30 වැනිදා මහනුවර කාර්යාලයට සීල් තබා එහි තිබූ කැබ් රථය කොළඹ ප්‍රධාන කාර්යාලයට රැගෙන ගිය අතර එදින සිටි මේ දක්වා මානව හිමිකම් කාර්යාලය පවතිනුයේ පොලිස් ආරක්ෂාව යටතේයි.\nකෙසේවෙතත් අද(06) දිනයේ එම කාර්යාලය විවෘත නොකළහොත් තමන් මාරාන්තික උපවාසයක් ආරම්භ කරන බවයි ස්ථාන මාරුවක් ලබාදී ඇති එහි සම්බන්ධීකරණ නිලධාරිනි කුමුදුනී විතාන කියා සිටියේ.",
       "URL": "https://www.hirunews.lk/337162/මහනුවර-මානව-හිමිකම්-කාර්යාලය-විවෘත-නොකළොත්-මාරාන්තික-උපවාසයක්",
       "Category": "Local News",
       "Parent URL": "https://www.hirunews.lk/local-news.php?pageID=291"
}