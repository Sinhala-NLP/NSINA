{
       "Source": "hirunews",
       "Timestamp": "Tuesday, 06 October 2020 - 16:37",
       "Headline": "මාරවිල වෙරළේ මාරකය (වීඩියෝ)",
       "News Content": "මාරවිල - කුරුස පල්ලිය ආසන්න මුහුදේ දිය නෑමට ගිය පුද්ගලයෙකු ඊයේ පස්වරුවේ දියේ ගිලී ජීවිතක්ෂයට පත්වී තිබෙනවා.\nඑහි හදිසි මරණ පරීක්ෂණය සිදුකළ මාරවිල හදිසි මරණ පරීක්ෂක නිහාල් පද්මසිරි ගරුසිංහ මහතා සඳහන් කළේ, වසර ගණනාවක සිට අතහැර දමා තිබෙන යාත්‍රාවක් හේතුවෙන් අදාළ ස්ථානය දැඩි අවදානම් සහගත බවයි.\nමාරවිල - කුරුස පල්ලිය මුහුදු වෙරළ ආසන්නයේ 2012 වසරේ සිට අතහැර දමා තිබෙන යාත්‍රාවක් හේතුවෙන් මතුව ඇති අවදානම් තත්ත්වය නිසා මේ වනවිට පුද්ගලයින් 10 දෙනෙකු පමණ අදාළ ස්ථානයේ දියේ ගිලී ජීවිතක්ෂයට පත්ව තිබෙනවා.\nඑහි ආසන්නතම සිදුවීම ඊයේ වාර්තා වූ අතර මෙලෙස ජීවිතක්ෂයට පත්වුණේ නාත්තන්ඩිය - කොට්ටරාමුල්ල පදිංචි මොහොමඩ් උවයිස් මොහොමඩ් උෂාන් නැමති 37 හැවිරිදි පුද්ගලයෙක්.\nප්‍රදේශවාසීන් පවසන්නේ  වසර 09ක පමණ කාලයක සිට මෙම යාත්‍රාව දිරාපත්වෙමින් තිබෙන අතර ඒ හේතුවෙන් එම ස්ථානයේ බොක්කක් නිර්මාණය වී ඇති බවයි.\nමියගිය පුද්ගලයාගේ හදිසි මරණ පරීක්ෂණය සඳහා එම ස්ථානයට පැමිණි හදිසි මරණ පරීක්ෂක නිහාල් පද්මසිරි ගරුසිංහ මහතා මේ සම්බන්ධයෙන් මෙලෙස පැහැදිලි කළා.\nප්‍රදේශවාසීන් චෝදනා කරන්නේ මෙම ස්ථානයේ දියනෑම අනතුරුදායක බව දැක්වෙන පුවරු අදාළ ස්ථානයේ සවිකර තිබුණ ද එම අවවාද නොතකන බොහෝ පිරිස් දියනෑම සහ විනෝදවීම සිදුකරන බවයි.\nප්‍රදේශවාසීන් ඉල්ලා සිටින්නේ තවත් මිනිස් ජීවිතයක් බිලි වන්නට පෙර දිරාපත්වූ අදාළ යාත්‍රාව එම ස්ථානයෙන් ඉවත් කර දෙන ලෙසයි.",
       "URL": "https://www.hirunews.lk/251947/මාරවිල-වෙරළේ-මාරකය-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2407"
}