{
       "Source": "hirunews",
       "Timestamp": "Sunday, 19 June 2022 - 13:00",
       "Headline": "මහා පරිමාණ, වී මෝල් හිමියන්ට,සුළු මෝල් හිමියන්ගෙන් චෝදනා  (වීඩියෝ)",
       "News Content": "සාධාරණ ලාභයක් සහිතව පාරිභෝගිකයාට සහල් ලබාදීමට හැකියාව තිබියදී වංචනිකව ලාබ අපේක්ෂාවෙන් මහා පරිමාණ සහල් ව්‍යාපාරිකයන් විසින් ජනතාවගේ මුදල් රුපියල් කෝටි 5ක් පමණ මංකොල්ලකා ඇති බවට එක්සත් සහල් නිෂ්පාදකයින්ගේ සංගමය චෝදනා කරනවා.\nඑම සංගමය පෙන්වා දෙන්නේ සහල් ව්‍යාපාරික ඩඩ්ලි සිරිසේන ඊයේ කළ ප්‍රකාශය පදනම් කර ගනිමින් පාරිභෝගික අධිකාරියට ඔහුට එරෙහිව නඩු පැවරීමට හැකියාව ඇති බවයි.\nඉන්ධන මිල සහ ඇසුරුම් මිල ඉහළ ගොස් ඇතත්, අද සිට රජයේ පාලන මිලට සහල් අලෙවි කරන බව සහල් ව්‍යාපාරික ඩඩ්ලි සිරිසේන ඊයේ මාධ්‍ය හමුවකදී ප්‍රකාශ කළා.\nඑම මාධ්‍ය හමුව සම්බන්ධයෙන් එක්සත් සහල් නිෂ්පාදකයින්ගේ සංගමයේ සභාපති මුදිත් පෙරේරා අද පොළොන්නරුවේදී මාධ්‍ය හමුවක් කැඳවමින් අදහස් පළ කරමින් කියා සිටියේ මහා පරිමාණ ප්‍රධාන සහල් ව්‍යාපාරිකයන් තිදෙනා විසින් දිනකට රුපියල් කෝටි දහයකට අධික ලාභයක් වංචනිකව ලබන බවයි.\nමේ අතර, සුළු හා මධ්‍ය පරිමාණ වී මෝල් හිමියන්ගේ සංගමයේ සභාපති යූ.කේ.සේමසිංහ ද ඊයේ මාධ්‍ය හමුවක් පවත්වමින් කියා සිටියේ පාලන මිලට සහල් නිෂ්පාදනය කළ නොහැකි තත්ත්වයක් උද්ගතව ඇති බවයි.\nවිවෘත වෙළඳපොලේ සහල් හිඟයක් ද පවතින පසුබිමක මේ වනවිට මහා පරිමාණ සහල් ව්‍යාපාරිකයන් විවෘත වෙළඳපොලෙන් වී කිලෝව රුපියල් 150 ක මිලකට ලබා ගනිමින් සිටින අතර, තවත් මාස කිහිපයකින් යළිත් සහල් මිල ඉහළ නැංවීමේ අරමුණින් ඔවුන් එලෙස සිදුකරන බවටයි සුළු හා මධ්‍ය පරිමාණ වී මෝල් හිමියන්ගේ සංගමයේ සභාපති යූ.කේ.සේමසිංහ චෝදනා කරන්නේ.",
       "URL": "https://www.hirunews.lk/307556/මහා-පරිමාණ-වී-මෝල්-හිමියන්ටසුළු-මෝල්-හිමියන්ගෙන්-චෝදනා-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1084"
}