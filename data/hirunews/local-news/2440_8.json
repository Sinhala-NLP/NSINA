{
       "Source": "hirunews",
       "Timestamp": "Monday, 21 September 2020 - 12:19",
       "Headline": "කඩාවැටුණු මහනුවර ගොඩනැගිල්ලේ හිමිකරු පලා ගිය බවට පළ වූ වාර්තා ප්‍රතික්ෂේප කරයි (වීඩියෝ)",
       "News Content": "මහනුවර - බූවැලිකඩ ප්‍රදේශයේ පිහිටි තම නිවස කඩාවැටීමට පෙර පලා නොගිය බව එහි හිමිකරු වන අනුර ලෙව්කේ ප්‍රකාශ කළා.\nඔහු සිය නිවස පිහිටා තිබූ ස්ථානය ආසන්නයේ ඇති අසල්වැසියෙකුගේ නිවසක සිට අද (21) උදෑසන මාධ්‍ය වෙත ප්‍රකාශයක් ලබාදෙමිනුයි මේ බව සඳහන් කළේ.\nඔහුගේ බිරිඳ මෙන්ම පුතණුවන්ද එහිදී මාධ්‍ය වෙත අදහස් පළ කර තිබෙනවා.\nකෙසේ වෙතත් මේ සම්බන්ධයෙන් රාජ්‍ය ආයතන කිහිපයකින්ම මේ වනවිට විමර්ශන සිදුවන අතර, පොලීසිය පැවසුවේ මෙම ගොඩනැගිල්ල කඩාවැටීමේ සිද්ධිය සම්බන්ධයෙන් එහි හිමිකරුට එරෙහිව අපරාධ නීතිය යටතේ කටයුතු කළ හැකි බවයි.\nමෙම අනතුර හිමිකරුගේ නොසැළකිල්ල නිසා සිදුවූ බවට තහවුරු වුවහොත් ඔහු අත්අඩංගුවට ගෙන අධිකරණයට ඉදිරිපත් කරන බවද පරීක්ෂණ පවත්වන උසස් පොලිස් නිලධාරියෙකු සඳහන් කළා.\nමේ සම්බන්ධයෙන් හිරු ප්‍රවෘත්ති අංශයට අදහස් දක්වමින් ජාතික ගොඩනැගිලි පර්යේෂණ සංවිධානයේ අධ්‍යක්ෂ ජනරාල් ආසිරි කරුණාවර්ධන සඳහන් කළේ කඩවැටුණු පස් මහල් ගොඩනැගිල්ල නිසි ප්‍රමිතියකට ඉදි කර නොමැති බව දැනට සිදුකළ විමර්ශනවලදී  අනාවරණ වී ඇති බවයි.\nඊයේ (20) අලුයම 5 ට පමණ මෙම පස් මහල් ගොඩනැගිල්ල ගිලා බැසීමකට ලක්වී ඊට පහළින් පිහිටි තවත් නිවසක් සහ හෝටලයක් මතට කඩා වැටී තිබුණා.\nඊට යටවීමෙන් එකම පවුලේ මව, පියා සහ ඔවුන්ගේ මාස එකහමාරක් පමණ වයසැති බිළිඳිය ජීවිතක්ෂයට පත්වු අතර, ඥාති කාන්තාවන් දෙදෙනෙකු බේරා ගැනුනේ පොලීසිය සහ ප්‍රදේශවාසීන් මැදිහත්වීමෙන්.\nමියගිය අයගේ සිරුරු මහනුවර ජාතික රෝහලේ තැන්පත් කර ඇති අතර, පශ්චාත් මරණ පරීක්ෂණය අද (21) සිදුකිරීමට නියමිතයි.\nකෙසේ වෙතත් ප්‍රදේශයේ නායයෑම් සහ විශාල කඳුබෑවුම් සහිත ප්‍රදේශවල දැනට ඉදිකර ඇති නිවාස සහ ගොඩනැගිලි සම්බන්ධයෙන්ද විශේෂ විමර්ශනයක් සිදුකරන බවයි මධ්‍යම පළාත් ආණ්ඩුකාර ලලිත් යූ ගමගේ ප්‍රකාශ කළේ.",
       "URL": "https://www.hirunews.lk/250735/කඩාවැටුණු-මහනුවර-ගොඩනැගිල්ලේ-හිමිකරු-පලා-ගිය-බවට-පළ-වූ-වාර්තා-ප්‍රතික්ෂේප-කරයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2440"
}