{
       "Source": "hirunews",
       "Timestamp": "Monday, 14 June 2021 - 13:13",
       "Headline": "ආයුධ සන්නද්ධ කණ්ඩායමක් ශ්‍රී ලංකාවේ සිට ඉන්දියාවට ඇතුලුවීමේ උත්සාහයක් - ආරක්ෂාව තරවෙයි",
       "News Content": "ශ්‍රී ලංකාවේ සිට ආයුධ සන්නද්ධ කණ්ඩායමක් ඉන්දියාවට ඇතුලුවීමට උත්සාහ දරණ බවට එරට බුද්ධි අංශවලට ලද තොරතුරක් මත තමිල්නාඩු ප්‍රාන්තයේ ආරක්ෂාව ඉහළ නංවා තිබෙනවා.\nඉන්දීය මාධ්‍ය වාර්තා කරන්නේ ආයුධ සන්නද්ධ පිරිසක් රාමේෂ්වරම් දෙසට බෝට්ටුවකින් ගමන් කර ඇතැයි බුද්ධි තොරතුරු ලැබී ඇති බවයි.\nශ්‍රී ලංකාවේ සිට ආයුධ සන්නද්ධ පිරිසක් ඇතුලුවීමට උත්සාහ දරන බවට බුද්ධි අංශ වාර්තා කර ඇත්තේ පසුගිය සෙනසුරාදා පස්වරුවේයි.\nමදුරෙයි නගරයේ පොලිස් ස්ථානය වෙත ඒ සම්බන්ධයෙන් පළමු තොරතුර වාර්තා කර ඇත්තේ ශ්‍රී ලංකාවේ සිටින තොරතුරුකරුවෙක් විසින්.\nඒ සම්බන්ධයෙන් තමිල්නාඩු පොලිසය හා එරට මධ්‍යම බුද්ධි අංශය දැඩි අවධානයක් යොමු කර ඇතැයි වාර්තා වනවා.\nඒ අනුව කන්‍යකුමාරිල තූත්තුකුඩිල රාමේෂ්වරම් හා චෙන්නායි නගරවල විශේෂ ආරක්ෂක වැඩපිලිවෙලක් ක්‍රියාත්මකයි.\nආයුධ සන්නද්ධ පිරිසක් රැගත් බෝට්ටුවක් රාමේෂ්වරම් වෙරළ දෙසට ගමන් කර ඇති බවට බුද්ධි අංශ වෙත තොරතුරු වාර්තා වුවද ඔවුන්ගේ අනන්‍යතාව හෝ ඔවුන් සම්බන්ධ සංවිධානයක් පිළිබඳ හෙළිව නැහැ.\nඉන්දීය මාධ්‍ය වාර්තා කළේ තමිල්නාඩු වෙරළ තීරයට ළඟාවීමට දරණ ඕනෑම උත්සාහයක් වලක්වා ගැනීම සඳහා වෙරළාරක්ෂක මුර සේවා ඉහළ නංවා ඇති බවයි.\nඊට අමතරව වෙරළබඩ ප්‍ර දේශ කරා ගමන්කරන සියලු ප්‍රධාන මාර්ගවලද විශේෂ පොලිස් මුරපොළවල් ක්‍රියාත්මක බව ඉන්දීය මාධ්‍ය වාර්තා කරනවා.\nවෙරළ තීරයේ පිහිටි මහල් ගොඩනැගිලි අහඹු ලෙස පරික්ෂාවට ලක්කිරීමටද එරට ආරක්ෂක අංශ පියවර ගෙන තිබෙනවා.",
       "URL": "https://www.hirunews.lk/274265/ආයුධ-සන්නද්ධ-කණ්ඩායමක්-ශ්‍රී-ලංකාවේ-සිට-ඉන්දියාවට-ඇතුලුවීමේ-උත්සාහයක්-ආරක්ෂාව-තරවෙයි",
       "Category": "Local News",
       "Parent URL": "https://www.hirunews.lk/local-news.php?pageID=1885"
}