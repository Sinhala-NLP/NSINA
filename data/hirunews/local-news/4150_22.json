{
       "Source": "hirunews",
       "Timestamp": "Friday, 29 December 2017 - 19:16",
       "Headline": "ඇමති රංගේට යළිත් අභියෝගයක්",
       "News Content": "විල්පත්තු - පූක්කුලම ප්‍රදේශයේ වනය විනාශ කරමින් රාජ්‍ය අමාත්‍ය පාලිත රංගේ බණ්ඩාර, ක්‍රියාත්මක කරන ස්ථිර නිවාස ඉදිකිරීමේ ව්‍යාපෘතියක් මගින් විල්පත්තු ජාතික වනෝද්‍යානයේ ආරක්ෂාවට තර්ජන එල්ල වී ඇති බවට පරිසර සංවිධාන චෝදනා එල්ල කරනවා.\nකොළඹ අද (29) පැවති මාධ්‍ය හමුවකට එක්වෙමින් විල්පත්තුව සුරකිමු සංවිධානයේ සභාපති පූජ්‍ය පාහියංගල ආනන්ද සාගර හිමියන් කියා සිටියේ රාජ්‍ය අමාත්‍ය පාලිත රංගේ බණ්ඩාරට එරෙහිව නීතිමය පියවර ගැනීමට හැකියාව පවතින බවයි.\nකෙසේ වෙතත් මෙම චෝදනාව සම්බන්ධයෙන් හිරු ප්‍රවෘත්ති අංශය කළ විමසීමකදී රාජ්‍ය අමාත්‍ය පාලිත රංගේ බණ්ඩාර කියා සිටියේ තමන් කිසිදු නීතිවිරෝධී ක්‍රියාවක් සිදු නොකළ බවයි.\nමෙම ව්‍යාපෘතිය මගින් ජනතාවට සේවය කිරීමට තමන් බලාපොරොත්තු වන බවද ඔහු සඳහන් කළා.\nමේ අතර රාජ්‍ය අමාත්‍ය පාලිත රංගේ බණ්ඩාර, ඊයේ දිනයේ පූජ්‍ය පාහියංගල ආනන්ද සාගර හිමියන්ට එරෙහිව වනාතවිල්ලුව පොලීසියට සහ පුත්තලම ජ්‍යෙෂ්ඨ පොලිස් අධිකාරී කාර්යාලයට ද පැමිණිල්ලක් ඉදිරිපත් කළා.\nඒ, විල්පත්තු - පූක්කුලම ප්‍රදේශයේ වන විනාශය සම්බන්ධයෙන් උන්වහන්සේ කළ ප්‍රකාශයක් මගින් එළඹෙන පළාත්පාලන මැතිවරණයට දැඩි බලපෑමක් එල්ලවන බව පවසමින්.",
       "URL": "https://www.hirunews.lk/179669/ඇමති-රංගේට-යළිත්-අභියෝගයක්",
       "Category": "Local News",
       "Parent URL": "https://www.hirunews.lk/local-news.php?pageID=4150"
}