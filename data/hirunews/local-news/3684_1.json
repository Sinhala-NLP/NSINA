{
       "Source": "hirunews",
       "Timestamp": "Wednesday, 24 October 2018 - 14:01",
       "Headline": "පැය කිහිපයක් තුල රිය අනතුරුවලින් 07 දෙනෙකු මරුට - 21කට තුවාල",
       "News Content": "ගත වූ පැය කිහිපය තුල ප්‍රදේශ කිහිපයක සිදු වූ රිය අනතුරුවලින් පුද්ගලයන් 07 දෙනෙකු මියගොස් තවත් 21 දෙනෙකු තුවාල ලබා රෝහල් ගතකර තිබෙනවා.\nඅනුරාධපුර - කුරුණෑගල ප්‍රධාන මාර්ගයේ අඹගස්වැව ප්‍රදේශයේදී අද (24) උදෑසන සිදුවූ රිය අනතුරකින් එකම පවුලේ මව සහ පුත්‍රයා මියගොස් තවත් 4 දෙනෙකු තුවාල ලැබුවා.\nබන්ධනාගාර බස් රථයක් සහ වෑන් රථයක් ගැටීමෙන් මෙම අනතුර සිදුව ඇති අතර සිද්ධියෙන් මියගොස් ඇත්තේ කුරුණෑගල පොතුහැර ප්‍රදේශයේ පදිංචි 60 හැවිරිදි මව සහ 40 පුත්‍රයායි.\nඅනතුර සිදුවන අවස්ථාවේදී වෑන් රථය පදවා ඇත්තේ මියගිය පුත්‍රයා විසින්.\nකුරුණෑගල සිට අනුරාධපුරය දක්වා මොවුන් ගමන් කර ඇති අතර තුවාල ලැබූවන් මේ වනවිට කුරුණෑගල මහරෝහලට ඇතුළත් කර තිබෙනවා.\nසිද්ධිය සම්බන්ධයෙන් බන්ධනාගාර බස් රථය පැදවූ නිලධාරියා අත්අඩංගුවට ගෙන තිබෙනවා.\nඑමෙන්ම කැකිරාව - දඹුල්ල ප්‍රධාන මාර්ගයේ මඩාටුගම ප්‍රදේශයේදී වෑන් රථයක් සහ කුඩා ලොරි රථයක් ගැටී ඊයේ රාත්‍රියේ සිදුවූ තවත් අනතුරකින් දෙදෙනෙකු මිය ගොස් තවත් 12 දෙනෙකු තුවාල ලබා දඹුල්ල මූලික රෝහලට ඇතුලත් කෙරුණා.\nපොලීසිය සඳහන් කළේ සිද්ධියෙන් මියගොස් ඇත්තේ ගල්කිරියාගම නෑගම්පහ ප්‍රදේශයේ පදිංචි අවුරුදු 58ක් වයසැති පිරිමි පුද්ගලයෙකු සහ 46 වියැති කාන්තාවක් බවයි.\nමොවුන් ඥාතීන් වන අතර තුවාලලැබූ පිරිසෙහි කුඩා ළමයින් දෙදෙනෙකු ද වනවා.\nමේ අතර, කුරුණෑගල මීගමුව මාර්ගයේ මල්කඩුවාව ප්‍රදේශයේදී ලොරි රථයක් සහ යතුරුපැදියක් ගැටී ඊයේ පස්වරුවේ සිදු වූ අනතුරකින් ද පුද්ගලයෙකු මියගොස් තවත් අයෙකු තුවාල ලැබුවා.\nඑමෙන්ම හෝමාගම නියදගම මාර්ගයේදී ත්‍රීරෝද රථයක් මාර්ගයෙන් ඉවතට පැන පෙරලීයාමෙන් අවුරුදු 36ක් වයසැති පුද්ගලයෙකු මියගොස් තවත් 04 දෙනෙකු තුවාල ලබා හෝමාගම රෝහලට ඇතුලත් කෙරුණා.\nපෙහවස් සමාදන් වීම සඳහා අනුරාධපුර ශ්‍රී මහා බෝධියට පැමිණෙමින් සිටි 72 හැවිරිදි කාන්තාවක් වෑන් රථයකට යටවීමෙන් ජිවිතක්ෂයට පත්වුණේ අද අළුයමයි.",
       "URL": "https://www.hirunews.lk/202837/පැය-කිහිපයක්-තුල-රිය-අනතුරුවලින්-07-දෙනෙකු-මරුට-21කට-තුවාල",
       "Category": "Local News",
       "Parent URL": "https://www.hirunews.lk/local-news.php?pageID=3684"
}