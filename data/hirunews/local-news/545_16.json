{
       "Source": "hirunews",
       "Timestamp": "Friday, 10 February 2023 - 11:35",
       "Headline": "උසස් පෙළ කාලයේ දී විදුලිය නො කපන්නැයි ඉල්ලූ පෙත්සමට අධිකරණය පිටුපායි (වීඩියෝ)",
       "News Content": "උසස් පෙළ විභාගය පැවැත්වෙන කාලසීමාව තුළ කප්පාදුවකින් තොරව විදුලිය සැපයීමට පියවර ගන්නා ලෙස ලංකා විදුලිබල මණ්ඩලය වෙත රිට් ආඥාවක් නිකුත් කරන ලෙස ඉල්ලා මහජන උපයෝගීතා කොමිසම ගොනු කළ පෙත්සම විභාගයට නොගෙන ප්‍රතික්ෂේප කිරීමට අභියාචනාධිකරණය නියෝග කළා.\nඒ අදාළ පෙත්සම සෝභිත රාජකරුණා සහ ධම්මික ගනේපොල යන විනිසුරු මඩුල්ල හමුවේ අද යළි සළකා බැලූ අවස්ථාවේදීයි.\nවිදුලි කප්පාදුව සිදු වීම නිසා විභාගයට මුහුණ දෙන සිසුන් දැඩි අපහසුතාවයකට පත්ව සිටින බවට දෙමව්පියන් පැමිණිලි කර ඇති බවයි මහජන උපයෝගීතා කොමිසම සිය පෙත්සමෙන් දක්වා තිබුණේ.\nඑම නිසා උසස් පෙළ විභාගය පැවැත්වෙන කාලසීමාව තුළ බාධාවකින් තොරව අඛණ්ඩව විදුලිය සැපයීමට පියවර ගන්නා ලෙස ලංකා විදුලිබල මණ්ඩලය වෙත නියෝගයක් නිකුත් කරන ලෙස එමඟින් ඉල්ලා තිබුණා.\nඑහෙත් ලංකා විදුලිබල මණ්ඩලය, ඛනිජ තෙල් නීතිගත සංස්ථාව යන වගඋත්තරකරුවන් වෙනුවෙන් පෙනී සිටි නීතිඥවරු සඳහන් කළේ මෙම පෙත්සම පවත්වාගෙන යාම සඳහා මහජන උපයෝගිතා කොමිසමේ සෙසු සාමාජිකයින් දෙදෙනා අනුමැතිය පළ කර නොමැති බවයි.\nඅදාළ පෙත්සමේ අන්තර්ගත කරුණු පදනම් විරහිත බැවින් එය විභාගයට නොගෙන නිෂ්ප්‍රභ කරන ලෙසත් ඔවුන් ඉල්ලා සිටියා.\nදෙපාර්ශවය විසින් ඉදිරිපත් කළ කරුණු සළකා බැලීමෙන් අනතුරුවයි අභියාචනාධිකරණය අද මෙම තීන්දුව ප්‍රකාශයට පත් කළේ.\nමේ අතර, 12 වන ගල් අගුරු නෞකාවේ ගොඩබෑම් කටයුතු අද අලු‍යම ආරම්භ කෙරුණු බව ලංකා ගල්අඟු‍රු සමාගමේ සභාපති ෂෙහාන් සුමනසේකර ප්‍රකාශ කළා.\nතවත් ගල් අඟුරු රැගත් නෞකාවක් මෙරට මුහුදු සීමාවට පැමිණ ඇති බවයි ඔහු කියා සිටියේ.",
       "URL": "https://www.hirunews.lk/327099/උසස්-පෙළ-කාලයේ-දී-විදුලිය-නො-කපන්නැයි-ඉල්ලූ-පෙත්සමට-අධිකරණය-පිටුපායි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=545"
}