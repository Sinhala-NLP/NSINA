{
       "Source": "hirunews",
       "Timestamp": "Thursday, 06 October 2022 - 9:31",
       "Headline": "සල්ලිකාරයන්ගෙන් මුදල් ගැරූ කතකට වැඩ වැරදෙයි  (වීඩියෝ)",
       "News Content": "විදේශ රටවල මුදල් නැත්පතු සහ නොයෙකුත් ව්‍යාපාරවල තැන්පතු කිරීම වෙනුවෙන් ලාභදායී මුදලක් ලබාදෙන බව කියමින් ලෝක වෙළෙඳ මධ්‍යස්ථානයේ 34 වන මහලේ පවත්වාගෙන ගිය ආයතනයක හිමිකාර කාන්තාවක අපරාධ පරීක්ෂණ දෙපාර්තමේන්තුව මගින් ඊයේ (05) අත්අඩංගුවට ගෙන තිබෙනවා.\nකෝටිපති ව්‍යාපාරිකයන්, ප්‍රබල දේශපාලනඥයන්, සුප්‍රසිද්ධ වෛද්‍යවරුන් ඇතුළු විශාල පිරිසක් සැකකාරියගේ ආයතනයට රුපියල් කෝටි ගණන් මුදල් ගෙවා ඇති අතර එම මුදලට ලාභදායි පොළී මුදලක් නො ගෙවීම මත කෝටිපතියන් 10 දෙනෙකු විසින් අපරාධ පරීක්ෂණ දෙපාර්තමේන්තුවට පැමිණිලි කර තිබුණු පුවත්පත් වාර්තා කරනවා.\nමෙම පිරිස අතර එක්තරා සුප්‍රසිද්ධ සුපිරි දේශපාලනඥයෙකු ද සිටින බවත් මැය අත්අඩංගුවට ගැනීමත් සමග ඔහු ද ඇයට එරෙහිව පැමිණිල්ලක් ඉදිරිපත් කිරීමට කටයුතු යොදා තිබෙන බවයි අදාල මාධ්‍ය වාර්තා සඳහන් කරන්නේ.\nමේ අතර, කොළඹ සහ ඒ අවට සුපිරි මහල් නිවාස සංකීර්ණ (එපාර්ට්මන්ට්) ලබාදෙන බව කියමින් ද ඇය මුදල් වංචා කර ඇතැයි අපරාධ පරීක්ෂණ දෙපාර්තමේන්තුවේ විමර්ශන නිලධාරියෙක් කී බවට එම පුවත්පත් වාර්තාවල වැඩිදුරටත් සඳහන් වනවා.\nසැකකාරිය කොළඹ ලෝක වෙළෙඳ මධ්‍යස්ථානයේ 34 වන මහල කුලී පදනම මත ලබාගෙන මෙම ව්‍යාපාරයේ යෙදෙන අතර ඒ සඳහා මසකට රුපියල් ලක්ෂ 16ක් ගෙවන බව ද එහි සඳහන්.\nසැකකාරිය අවි සහිත ආරක්ෂක භටයන් සමග ගමන් කරන බව ත් ඒ සඳහා ඇයට ආරක්ෂාව ලබා දී ඇත්තේ සුප්‍රසිද්ධ ආරක්ෂක ආයතනයක් බවත් අපරාධ පරීක්ෂණ දෙපාර්තමේන්තුව එම පුවත්පතට පවසා තිබෙනවා.\nඇය මෙම නීති විරෝධී ක්‍රියාවල යෙදීමෙන් රුපියල් කෝටි ගණනින් මුදල් උපයන අතර ඒ සඳහා ඒජන්සි 5ක් ලියාපදිංචි කර ඇති බව ද රහස් එහි වාර්තා ව්න අතර එක්තරා සුප්‍රසිද්ධ වෛද්‍යවරයෙකු ලාභ අපේක්ෂාවෙන් කෝටි 40ක් ලබා දී ඇතත් එම මුදල ඇය වංචාසහගත ලෙස ලබාගත් බව චෝදනා කිරීමෙන් අනතුරුව සිදු කරන ලද විමර්ෂනවල දී මෙම කරුණු වාර්තා වී තිබෙනවා.\nමේ අතර ඇයට හසු වූ සුප්‍රසිද්ධ ශ්‍රී ලාංකික නළුවෙකු ගැන ද තොරතුරු හෙළි වී ඇතැයි එම වාර්තාවල සඳහන් වනවා.\nවිදේශ ව්‍යාපාරවල තැන්පතු, මැණික් සහ ස්වර්ණාභරණ සඳහා තැන්පතු, විදේශ මුදල් ආයෝජන වැනි දේ කියමින් දිවයිනේ සුප්‍රසිද්ධ කෝටිපතියන් ඇසුරු කළ ඇය ඔවුන් සමග කාලය ගත කරන ආකාරය දැක්වෙන වීඩියෝ දර්ශන ද අපරාධ පරීක්ෂණ දෙපාර්තමේන්තුව සතුව පවතින බවයි එම මාධ්‍ය වාර්තා සඳහන් කරන්නේ.\nබෙන්ස්, ප්‍රාඩෝ, බී.එම්.ඩබ්ලිව්. වර්ගයේ සුපිරි වාහන සතු ඇය ආරක්ෂා කිරීම සඳහා වෙනම ම ආරක්ෂක කණ්ඩායමක් ඇය සතුව ඇති බවත් එම ආරක්ෂක කණ්ඩායමේ ප්‍රකාශ සටහන් කර ගැනීමට මේ වන විටත් කටයුතු යොදා ඇටි බව ද එම වාර්තාවල වැඩිදුරටත් සඳහන්.\nමෙම කෝටිපති ව්‍යාපාරිකයන් ‘බ්ලැක් මේල්’ කරමින් ද මුදල් ලබාගෙන ඇති බවට තොරතුරු ලැබී ඇති බව ත් ඒ සම්බන්ධයෙන් සත්‍ය කරුණු හෙළි කර ගැනීමට ඊයේ(05) විමර්ශනයක් ආරම්භ කළ බවට උසස් පොලිස් නිලධාරියෙක් එම පුවත්පතට අනාවරණය කළ බවත් එහි සඳහන්.\nසැකකාරිය කෝටිපතියන් පමණක් ඇසුරු කර ඇති බවත් ඇයට හසුවුණු ශ්‍රී ලාංකික ජනප්‍රිය කෝටිපතියන් රැසක් ගැන මේ වන විට ත් තොරතුරු හෙළි වී තිබෙන බව එම වාර්තාවල වැඩිදුරටත් සඳහන් වන අතර අපරාධ පරීක්ෂණ දෙපාර්තමේන්තුවේ නියෝජ්‍ය පොලිස්පති ප්‍රසාද් රණසිංහගේ උපදෙස් මත එහි අධ්‍යක්ෂ ජ්‍යෙෂ්ඨ පොලිස් අධිකාරි කාවින්ද පියසේකරගේ මෙහෙයවීම මත එම පරීක්ෂණ සිදු කෙරන බවත් සඳහන් වනවා.",
       "URL": "https://www.hirunews.lk/317151/සල්ලිකාරයන්ගෙන්-මුදල්-ගැරූ-කතකට-වැඩ-වැරදෙයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=822"
}