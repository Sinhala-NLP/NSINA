{
       "Source": "hirunews",
       "Timestamp": "Monday, 28 December 2015 - 8:15",
       "Headline": "කොළොන්නාව කුණු කන්දට එරෙහි සත්‍යග්‍රහයට පහරදීමක්. -කාන්තාවන් දෙදෙනෙකු ඇතුළු 6 ක් රෝහලේ",
       "News Content": "කොළඹ නගර සභාව, කසල බැහැර කෙරෙන මීතොටමුල්ල කුණු කන්දට එරෙහිව පැවැත්වූ සත්‍යග්‍රහයට කිසියම් පිරිසක් විසින් ඊයේ (27) රාත්‍රීයේ පහරදී තිබෙනවා.\nපහරදීමෙන් තුවාල ලැබූ කාන්තාවන් දෙදෙනෙකු ඇතුළු 6 දෙනෙකු ප්‍රතිකාර සදහා කොළඹ ජාතික රෝහලට ඇතුළත් කර තිබෙනවා.\nමීතොටමුල්ල කුණු කන්දට එරෙහිව ඊයේ කොළොන්නාව කුණු කන්දට එරෙහි ජනතා ව්‍යාපාරය විරෝධතා පාගමනක් සංවිධාන කර තිබුණා. මීතොටමුල්ල - රාහුල විද්‍යාලය අසලින් සිය විරෝධතාවය ඇරඹූ උද්ඝෝෂකයින් පසුව කුණුකන්දට පිවිසෙන මාර්ගය ආසන්නයට පැමිණ විරෝධතාවයේ  නිරත වුණා.\nකොළොන්නාව කුණු කන්දට එරෙහි ජනතා ව්‍යාපාරයේ සංවිධායක නුවන් බෝපගේ එහිදී අදහස් දක්වමින් සදහන් කළේ මැතිවරණ සමයේදී විවිධ දේශපාලනඥයින් පොරොන්දු දුන්න ද ඒවා පොරොන්දුවලට පමණක් සීමාවී ඇති බවයි.\nඅනතුරුව, එම විරෝධතාවය පැවැත්වෙන ස්ථානයට කොළඹ නගර සභාවේ නාගරික කොමසාරිස්වරයෙකු පැමිණ සදහන් කළේ මෙම ගැටලූව විසදීම සදහා අමාත්‍යාංශ ලේකම්වරුන් සිව් දෙනෙකුගෙන් යුත් කමිටුවක් පත් කරන බවයි.\nනමුත්, විසදුම් ලැබෙන කාලසීමාව පිළිබදව නිශ්චිත අදහසක් ප්‍රකාශ නොකිරීම නිසා විරෝධතාවයේ නිරත පිරිස සත්‍යග්‍රහයක් ආරම්භ කිරීමට කටයුතු කළා.\nකෙසේ වෙතත්, සත්‍යග්‍රහය පැවැත්වෙන ස්ථානයට ඊයේ රාත්‍රියේ කිසියම් පිරිසක් පැමිණ සත්‍යග්‍රහයේ නිරත පිරිසට පහරදී තිබෙනවා.\nසත්‍යග්‍රහයේ නිරත වූ පුද්ගලයන් හිරු ප්‍රවෘත්ති අංශයට සදහන් කළේ කොළොන්නාව නගරාධිපති රවීන්ද්‍ර උදයශාන්ත ඇතුළු පිරිසක් එම ස්ථානයට පැමිණි පහරදුන් බවයි.\nපොලිස් මාධ්‍ය ප්‍රකාශක සහකාර පොලිස් අධිකාරි රුවන් ගුණසේකර හිරු ප්‍රවෘත්ති අංශයට සදහන් කළේ දෙපාර්ශවයෙන්ම පොලිසියට පැමිණිලි ලැබී ඇති බවයි.\nඒ සම්බන්ධයෙන් පරීක්ෂණ සිදුකරන බව ද ඔහු කියා සිටියා.",
       "URL": "https://www.hirunews.lk/122910/කොළොන්නාව-කුණු-කන්දට-එරෙහි-සත්‍යග්‍රහයට-පහරදීමක්-කාන්තාවන්-දෙදෙනෙකු-ඇතුළු-6-ක්-රෝහලේ",
       "Category": "Local News",
       "Parent URL": "https://www.hirunews.lk/local-news.php?pageID=5232"
}