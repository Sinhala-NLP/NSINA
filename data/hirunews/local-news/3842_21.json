{
       "Source": "hirunews",
       "Timestamp": "Wednesday, 18 July 2018 - 17:58",
       "Headline": "ශ්‍රී ලංකා - ජෝර්ජියා සබඳතා තර කර ගැනීමට අවධානය",
       "News Content": "ශ්‍රී ලංකාව සහ ජෝර්ජියාව අතර පවතින මිත්‍ර සබඳතා වැඩිදියුණු කර ගැනීම පිළිබඳ දෙරටේ රාජ්‍ය නායකයන්ගේ අවධානය යොමුවී තිබෙනවා.\nජනාධිපති මාධ්‍ය අංශය සඳහන් කළේ ජෝර්ජියාවේ තුනසදින නිල සංචාරක නිරතවන ජනාධිපති මෛත්‍රීපාල සිරිසේන සහ ජෝර්ජියා ජනාධිපතිවරයා අතර අද පැවැත්වු සාකච්ඡාවලදී මේ සම්බන්ධයෙන් දීර්ඝව සාකච්ඡා කළ බවයි.\nවිවෘත රාජ්‍ය හවුල්කාරීත්ව නායක හමුව සඳහා සහභාගී වීමටයි මෛත්‍රිපාල සිරිසේන මහතා ජෝර්ජියාවේ සංචාරයකට එක්ව සිටින්නේ.\nදෙරට අතර පවතින ආර්ථික සබඳතා නව ප්‍රවේශයන් ඔස්සේ තවදුරටත් ශක්තිමත් කර ගැනීම පිළිබඳ මෙහිදී නායකයන්ගේ අවධානය යොමුවී තිබෙනවා.\nඊට අවශ්‍ය සාකච්ඡා ඉදිරියට ගෙන යාමට නිලධාරීන්ට උපදෙස් ලබාදෙන බවයි ජනාධිපති මෛත්‍රීපාල සිරිසේන සඳහන් කර ඇත්තේ.\nශ්‍රී ලංකාව සහ ජෝර්ජියාව අතර කෘෂිකාර්මික සහ සංචාරක ක්ෂේත්‍රයේ සබඳතා වැඩිදියුණු කර ගැනීම පිළිබඳව ද මෙහිදී රාජ්‍ය නායකයන් දෙපළගේ විශේෂ අවධානයක් යොමුවුනා.\nඑමෙන්ම ජෝර්ජියාවේ අධ්‍යාපනය ලබන ශ්‍රී ලාංකික සිසුන්ගේ පහසුකම් වැඩිදියුණු කිරීම පිළිබඳව ද සාකච්ඡා කෙරුනා.\nජෝර්ජියා ජනාධිපතිවරයා මෙහිදී සඳහන් කර ඇත්තේ ශ්‍රී ලංකාව සමග පවතින සබඳතා සෑම අංශයකින්ම ඉහළ නංවා ගැනීමට ඉතා කැමැත්තෙන් පසුවන බවයි.",
       "URL": "https://www.hirunews.lk/195503/ශ්‍රී-ලංකා-ජෝර්ජියා-සබඳතා-තර-කර-ගැනීමට-අවධානය",
       "Category": "Local News",
       "Parent URL": "https://www.hirunews.lk/local-news.php?pageID=3842"
}