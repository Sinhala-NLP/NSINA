{
       "Source": "hirunews",
       "Timestamp": "Thursday, 29 September 2022 - 9:41",
       "Headline": "ඉන්දු සැවනාවේ නැවත හිස ඔසවන චීටාවන් (ඡායාරූප)",
       "News Content": "වර්ෂ 1952 දී ඉන්දීය භූමියෙන් සහමුලින්ම වඳ වී ගොස් ඇති බවට නිල වශයෙන් ප්‍රකාශයට පත් කිරීමෙන් පසු දැන් නැවතත් ඉන්දියාවේ චීටාවන් සැරිසරනු දැක ගැනීමට අවස්ථාව හිමි වනවා.\nඒ, සිය 72 වැනි ජන්ම දින සැමරුම නිමිති කරගනිමින් අගමැති නරේන්ද්‍ර මෝදි නැමීබියාවේ සිට රැගෙන ආ බිලාලයන් අට දෙනෙකුගේ කණ්ඩායමක් මධ්‍ය ප්‍රදේශ් හි වනෝද්‍යානයකට මුදා හැරීමට ගෙන ඇති තීරණයත් සමඟ යි.\nකෙසේ වෙතත් වනෝද්‍යානයට මුදා හැරීමට පෙර ඔවුන් මාසයක නිරෝධායනයකට භාජනය වීමට නියමිත යි.\nමීට පෙර සිංහයන් සහ කොටි වැනි විශාල බිලාලයන් සමඟ ඉන්දියාවේ වනාන්තර පද්ධතියට හවුල් අයිතිවාසිකම් කියූ චීටාවන් වසර 70කට පමණ පෙර භාරත් දේශයෙන් වියැකී ගියේ මනුෂ්‍ය ක්‍රියාකාරකම් හේතුවෙන්.\nලොව වේගවත්ම ගොඩබිම් සතුන් වන චීටාවන්ට සිය උපරිම ධාවනයේ දී පැයට සැතපුම් 70ක (113km) පමන වේගයකට ළඟා විය හැකියි.\nලෝක ඉතිහාසයේ විශාල මාංශ භක්ෂකයෙකු එක් මහාද්වීපයකින් තවත් මහාද්වීපයකට ගෙන ගොස් නැවත වනයට මුදාහරින පළමු අවස්ථාව මෙය වීමත් විිශේෂත්වයක්.\n\"විශාල මාංශ භක්ෂකයෙකු එක් මහාද්වීපයකින් තවත් මහාද්වීපයකට ගෙන ගොස් නැවත වනයට හඳුන්වා දෙන පළමු අවස්ථාව මෙයයි. එය උද්වේගකරයි, අභියෝගාත්මකයි. නැතිවූ නිධානයක් නැවත ඉන්දියාවට ලබා දීමක්\" යැයි මෙම දැවැන්ත මෙහෙයුමට එක්ව සිටින විශේෂඥයෙක් වන ඉන්දියාවේ වනජීවී ආයතනයේ ප්‍රධානී යාද්වේන්ද්‍රදේව් ජලා පවසනවා.\nලෝකයේ මේ වන විට වාර්තා වන චීටාවන් 7,000න් තුනෙන් එකකට වඩා වාසය කරන දකුණු අප්‍රිකාවේ සහ නැමීබියාවේ සිට අවම වශයෙන් චීටාවන් 20 දෙනෙක් කණ්ඩායම් වශයෙන් නුදුරේ දී ක්‍රමික ව ඉන්දියාවට පැමිණීමට නියමිත යි.\nරක්ෂිතවල සැරිසරන සතුන් අතරින් ඉන්දියාවට රැගෙන එන සතුන් තෝරා ගනු ලැබූ අතර එම සතුන් හෙලිකොප්ටර්වල සිට විදිනු ලබන සිරින්ජර් මගින් නිර්වින්දනය කර අල්ලා ගෙන තිබෙනවා.\nඑලෙස අල්ලා ගත් සතුන්ගෙන් ඩීඑන්ඒ සාම්පල ලබා ගෙන ප්‍රතිජීවක ඖෂධ ලබා දී නිරෝධායනයට යොමු කිරීමෙන් අනතුරුව යි ඉන්දියාවට රැගෙන විත් ඇත්තේ.\nනිරෝධායන කාල සීමාව තුලදී ජලභීතිකාව, හර්පීස්, රුධිර පරපෝෂිත රෝග ඇතුලු විවිධ රෝග 6කට එරෙහිව සතුන් එන්නත්කරණය කර ඇති අතර සැලකිය යුතු රෝගී තත්ත්වයක් නොමැති බවට සමීප නිරීක්ෂණයන් මගින් සහතික කර තිබෙනවා.\nවයස අවුරුදු දෙකත් හයත් අතර අභිජනන වයසේ පසුවන හොඳින් වැඩුණු ගැහැණු සතුන් පස් දෙනෙකු සහ පිරිමි සතුන් තිදෙනෙකුගෙන් යුත් පළමු කණ්ඩායම සෙනසුරාදා නැමීබියාවේ වින්ඩ්හෝක් සිට ඉන්දියාවේ ග්වාලියර් නගරයට පැමිණියා.\nනවීකරණය කරන ලද බෝයිං 747 මගී ගුවන් යානයකින් අන්තර් මහාද්වීපික දීර්ඝ සංචාරයක නිරත වූ බිලාලයන් සමග වනජීවී විශේෂඥයින්, පශු වෛද්‍යවරුන් සහ ජීව විද්‍යාඥයින් තිදෙනෙකු එක්ව සිටියා.\nග්වාලියර් සිට, චීටාවන් හෙලිකොප්ටරයකින් මධ්‍ය ප්‍රදේශ් ප්‍රාන්තයේ කුනෝ ජාතික වනෝද්‍යානය වෙත මාරු කරන ලද අතර එහි දී අග්‍රාමාත්‍ය නරේන්ද්‍ර මෝදි ප්‍රමුඛ නියෝජිත පිරිසක් විසින් සතුන් මුදා හරිනු ලැබුවා.\nවර්ග සැතපුම් 289ක භූමි ප්‍රදේශයක් පුරා පැතිරී ඇති කුනෝ ජාතික වනෝද්‍යානය ඇන්ටිලෝප් සහ වල් ඌරන් වැනි බිලාලයන්ගේ ගොදුරු සහිත විශාල අභයභූමියක්.\nමෙම බිලාලයන් විද්‍යුත් වැටකින් වට කළ භූමි භාගයක මාසයක කාලයක් තබා ගැනෙනවා.\nඒ බිලාලයන් තම නිජබිම වෙත ආපසු ගමන් කිරීමට සහජයෙන්ම දක්වන නැඹුරුව වැලැක්වීම සඳහායි.\nඑක් එක් චීටාවන් සඳහාම වෙන් වෙන්ව කැපවූ ස්වේච්ඡා කණ්ඩායමක් සිටින අතර, ඔවුන් සතුන් නිරීක්ෂණය කරමින් ඔවුන්ගේ සංචරණ දත්ත රැස් කරගනු ඇති.\nඑමෙන්ම සතුන්ට පළඳවා ඇති චන්ද්‍රිකා රේඩියෝ කරපටි හරහා ද ඔවුන්ගේ භූ ස්ථාන යාවත්කාලීන කෙරෙනවා.\nවිශේෂඥයින් පවසන්නේ දඩයම් කිරීම, වාසස්ථාන අහිමි වීම සහ ආහාර හිඟකම යන කරුණුවල එකතුවක් චීටා ඉන්දියාවේ අතුරුදහන් වීමට හේතු වූ බවයි.\nයටත් විජිත සමයේදී බොහෝ දුරට බැටළුවන් සහ එළුවන් බලා ගන්නන් විසින් ඉන්දියාවේ අඩුම තරමින් චීටාවන් 200ක් මරා දමා ඇති බව අධ්‍යයනවලින් පෙනී යනවා.\nබ්‍රිතාන්‍ය පාලනයෙන් නිදහස ලැබීමෙන් පසු ඉන්දියාවෙන් වඳ වී ගිය එකම විශාල ක්ෂීරපායි සත්වයා වන්නේ චීටා යි.\nඉන්දියාව 1950 ගණන්වල සිට අවස්ථා ගණනාවක දී චීටාවන් නැවත හඳුන්වා දීමට උත්සාහ කරනවා.\n1970 දශකයේ දී ඉරානයේ ෂා රජු බලයෙන් පහ කිරීමෙන් පසු සාකච්ඡා නතර වීම නිසා ඉරානය සමග එක්ව චීටා නැවත ඉන්දියාවට හඳුන්වා දීමේ එක් උත්සාහයක් අසාර්ථක වුණා.\nව්‍යාපෘතියේ යෝජකයින් පවසන්නේ චීටාවන් නැවත හඳුන්වාදීම දේශීය ආර්ථිකයන් ගොඩනඟා ගැනීමට සහ විශාල බළලුන්ට සහාය වන පරිසර පද්ධති යථා තත්ත්වයට පත් කිරීමට උපකාරී වන බවයි.\nනමුත් සතුන් නැවත ස්ථානගත කිරීම සැමවිටම අවදානම් සහිත වන අතර චීටාවන් උද්‍යානයකට මුදා හැරීමෙන් ඔවුන්ට හානියක් විය හැකි බවට ඇතැමුන් කනස්සල්ල පළ කරනවා.\nචීටා යනු ගැටුම් වළක්වා ගන්නා සියුම් සතුන් පිරිසක් වන අතර තරඟකාරී විලෝපිකයන් විසින් ඉලක්ක කරනු ලබන සත්වයෙක්.\nකුනෝ උද්‍යානයේ චීටා පැටවුන් මරා දැමිය හැකි ප්‍රමාණයේ දිවි ගහනයක් සිටීම විශේෂඥයින්ගේ කනස්සල්ලට එක් හේතුවක්.\nවනෝද්‍යාන මායිමෙන් පිටත පැමිණෙන චීටාවන් මිනිසුන් හෝ වෙනත් සතුන් විසින් මරා දැමීමේ සම්භාවිතාව ද තිබෙනවා.\nකෙසේ වෙතත්, නිලධාරීන් පවසන්නේ චීටාවන් ඉතා ඉක්මනින් අනුවර්තනය වන සතුන් බැවින් එම බිය පදනම් විරහිත බවයි.\nඑමෙන්ම සතුන් මුදා හැරි වනෝද්‍යානය වාසස්ථාන, ගොදුරු සහ මිනිසා-සත්ව ගැටුමේ විභවයන් සඳහා සම්පූර්ණයෙන් පරීක්ෂා කර ඇති බවටද ඔවුන් සහතික වනවා.\nඑසේම කුනෝ වැනි විශාල රක්ෂිතවල චීටාවන් ඕනෑම දිශාවකට විසිරී හුදකලා වීමේ හැකියාවක් තිබුණ ද චන්ද්‍රිකා හෝ කරපටි මගින් මෙය කළමනාකරණය කර ගත හැකියි.\nසතුන් නැවත පදිංචි කිරීම සැමවිටම අවදානම් වලින් පිරුණු එකක්.\n\"අපි සතුන්ව හුරුපුරුදු පරිසරයකින් පිටතට ගෙන යන අතර ඔවුන්ගේ නව වාසභූමිය තුළ ඔවුන්ට සුවපහසුවක් දැනීමට කාලය ගතවනවා. අනෙකුත් විශාල මාංශ භක්ෂකයන්ට වඩා චීටාවන් නැවත හඳුන්වා දීමෙන් පසු පැවැත්මේ අනුපාතය අඩු බව දන්නා බව සත්‍යයක්,\" පිටෝරියා විශ්ව විද්‍යාලයේ වනජීවි පශු වෛද්‍ය මහාචාර්ය ඒඩ්‍රියන් ටෝර්ඩිෆ් පවසනවා.\nනමුත් චීටාවන් නැවත හඳුන්වාදීමක් මලාවි හි සාර්ථකව සිදු කළ බව ඔහු පෙන්වා දෙනවා.\nඑහිදී වැඩිහිටි චීටාවන්ගෙන් සියයට 80ක් වසරකට පසුවත් ජීවතුන් අතර සිටි අතර පළමු වසර තුළ බිලාලයන්ගෙන් සියයට 20ක් අහිමි වුවද ඔවුන්ගේ ජනගහනය තරමක් සාර්ථක ලෙස වර්ධනය වූ බව මහාචාර්ය ටෝර්ඩිෆ් පවසන්නේ ලේඛනගත දත්ත වාර්තා පදනම් කරගෙනයි.\nප්‍රවීණයන් පවසන්නේ මෙය චීටා සංරක්ෂණයේ ප්‍රමුඛ අත්හදා බැලීමක් බවයි.\nඉරානයේ වනාන්තර තුල මේ වන විට ඉතිරිව ඇත්තේ ආසියාතික චීටාවන් 12ක් පමණි.\nකෙසේ වෙතත් මෑතකදී කරන ලද ප්‍රවේණික සමීක්ෂණයකින් හෙළි වූයේ මෙම සතුන් අධික ලෙස බෝ වී ඇති බවයි.\n\"චීටා නැවත ඉන්දියාවට හඳුන්වා දීම සංරක්ෂණය සම්බන්ධයෙන් ගත් කල නිර්භීත පියවරක් වන අතර මෙම විශේෂය වඳවී යාමෙන් බේරා ගැනීමට අපට යම් අවස්ථාවක් තිබේ නම් එය අතිශයින් අවශ්‍යයි.\" මහාචාර්ය ඒඩ්‍රියන් ටෝර්ඩිෆ් පවසනවා.",
       "URL": "https://www.hirunews.lk/316591/ඉන්දු-සැවනාවේ-නැවත-හිස-ඔසවන-චීටාවන්-ඡායාරූප",
       "Category": "Local News",
       "Parent URL": "https://www.hirunews.lk/local-news.php?pageID=837"
}