{
       "Source": "hirunews",
       "Timestamp": "Thursday, 27 July 2017 - 13:36",
       "Headline": "ගසක දෙබලක ගෙල සිරවූ සිසුවාට අත්වූ අනුවේදනීය ඉරණම",
       "News Content": "කහටගස්දිගිලිය- ඇල්ලවැව - රන්පත්විල ප්‍රදේශයේ ගෙවත්තේ පේර ගසකින් පේර කැඩීමට ගසට ගොඩ වූ පුංචි දරුවකුට අවාසනාවන්ත ඉරණමක් අත්වී තිබෙනවා.\nඔහු පේර ගසින් ඇද වැටී ගසේ දෙබලක ගෙල සිර වීමෙන් මියගොස් ඇති බවයි පොලිසිය කියා සිටින්නේ.\nමෙලෙස මියගොස් තිබෙන්නේ කහටගස්දිගිලිය- ඇල්ලවැව - රන්පත්විල පදිංචි දෙනෙත් ඉදුවර නමැති 09 හැවිරිදි පිරිමි දරුවෙක්.\nදරුවා ඇල්ලවැව පාසලේ තුන් වන ශ්‍රේණියේ ඉගෙනුම ලබමින් සිටියා.\nසිද්ධියෙන් පසු පුංචි දරුවා කහටගස්දිගිලිය රෝහලට ඇතුළත් කළද ඒ වනවිටත් ඔහු මිය ගොස් සිටි බව වාර්තා වනවා.\nදෙමාපියන් හේනට ගොස් සිටි අවස්ථාවේ මෙම පිරිමිදරුවා පේර කැඩීමට ගසට නැගුනු අවස්ථාවේ ඉන් ඇද වැටී ගසේ දෙබලක ගෙල සිර වීමෙන් මෙසේ මිය ගොස් ඇතැයි පොලිසිය කියා සිටිනවා.",
       "URL": "https://www.hirunews.lk/166910/ගසක-දෙබලක-ගෙල-සිරවූ-සිසුවාට-අත්වූ-අනුවේදනීය-ඉරණම",
       "Category": "Local News",
       "Parent URL": "https://www.hirunews.lk/local-news.php?pageID=4400"
}