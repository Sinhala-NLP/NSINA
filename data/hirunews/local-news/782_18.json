{
       "Source": "hirunews",
       "Timestamp": "Monday, 24 October 2022 - 13:31",
       "Headline": "යාල වනෝද්‍යානයේ යකා නැටූ පිරිස හඳුනාගැනේ (වීඩියෝ)",
       "News Content": "යාල වනෝද්‍යානය තුළ නීතිවිරෝධි ලෙස හැසිරුණු පුද්ගලයින් සම්බන්ධයෙන් අද (24) අධිකරණයට කරුණු වාර්තා කිරීමට නියමිතව තිබෙනවා .\nඊට අදාළ විමර්ශන මේ වන විට අවසන් අදියරයේ පවතින බවයි එම වනෝද්‍යානයේ භාරකරු මනෝජ් විද්‍යාරත්න කියා සිටියේ.\nඩිෆෙන්ඩර් සහ කැබ්රථවලින් යාල වනෝද්‍යානයට ඇතුළුවූ පිරිසක් සතුන්ට හිංසාවන අයුරින් රේස් පදිමින් රිසි සේ හැසිරෙන අයුරු දැක්වෙන වීඩියෝවක් මේ දිනවල සමාජ මාධ්‍ය ඔස්සේ සංසරණය වෙමින් පවතිනවා.\nවනෝද්‍යාන නීතියට අනුව මුදල් ගෙවා ලබා ගන්නා අවසර පත්‍රයකින් ඕනෑම වනෝද්‍යානයකට වාහනයකින් ඇතුළුවීමේ අවසර පවතිනවා.\nකෙසේ වෙතත් වනෝද්‍යානය තුළ අනුමත නොකළ තැන්වල වාහනවලින් බැසීමට හෝ නියමිත මාර්ගයෙන් පිට වාහන ධාවනය කිරීමට අවසර හිමිවන්නේ නැහැ.\nකෙසේ වෙතත් යාල වනෝද්‍යානයට ඇතුළු වූ මෙම පිරිස නියමිත මාර්ගයෙන් පිට ඩිෆෙන්ඩර් සහ කැබ් රථ ධාවනය කරමින් හැසිරී තිබුණා.\nජී පී එස් තාක්ෂණය ඔස්සේ වනෝද්‍යානයට මෙලෙස ඇතුළු වූ ඩිෆෙන්ඩර් සහ කැබ්රථවල අංක හඳුනාගෙන ඇති අතර මෝටර් රථ ප්‍රවාහන කොමසාරිස් දෙපාර්තමේන්තුව හරහා ඒවායේ හිමිකරුවන්ගේ තොරතුරු ද අනාවරණය කරගෙන තිබෙනවා.\nඒ අනුව මීට අදාළ කරුණු තිස්සමහාරාම අධිකරණයට වාර්තා කරන බවයි යාල වනෝද්‍යානයේ භාරකරු මනෝජ් විද්‍යාරත්න කියා සිටියේ.",
       "URL": "https://www.hirunews.lk/318696/යාල-වනෝද්‍යානයේ-යකා-නැටූ-පිරිස-හඳුනාගැනේ-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=782"
}