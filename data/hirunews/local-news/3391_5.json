{
       "Source": "hirunews",
       "Timestamp": "Monday, 22 April 2019 - 9:12",
       "Headline": "පිපිරීම් වලින් මියගිය සංඛ්‍යාව 290 දක්වා ඉහළට - තුවාල ලැබූ සංඛ්‍යාව 500 ඉක්මවයි",
       "News Content": "දිවයිනේ ස්ථාන 8 ක සිදුුවූ පිපිරීම්වලින් මියගිය පුද්ගලයින්ගේ සංඛ්‍යාව මේ වනවිට 290 ක් දක්වා ඉහළ ගොස් තිබෙනවා.\nඑමෙන්ම තුවාල ලැබූවන්ගේ සංඛ්‍යාවද 500 ඉක්මවන බවයි පොලිස් මාධ්‍ය ප්‍රකාශක කාර්යාලය කියා සිටියේ.\nකෙසේ වෙතත් රෝහල්වලින් ලැබෙන තොරතුරුවලට අනුව මෙම තත්ත්වය තවදුරටත් ඉහළ යා හැකි බව රෝහල් ආරංචි මාර්ග සඳහන් කළා.\nකොළඹ ජාතික රෝහලේ මේ වනවිට රෝගීන් 176 දෙනෙකු නේවාසිකව ප්‍රතිකාර ලබන බව එහි නියෝජ්‍ය අධ්‍යක්‍ෂිකා වෛද්‍ය සමින්දි සමරකෝන් කියා සිටියා.\nඊයේ දිනයේදී 260 දෙනෙකු පමණ ප්‍රතිකාර සඳහා කොළඹ ජාතික රෝහළට ඇතුළත් කෙරුණා.\nඑමෙන්ම සිද්ධියෙන් මියගිය පුද්ගලයින්ගේ මෘත ශරීර 51ක් තවමත් කොළඹ ජාතික රෝහලේ තැන්පත් කර තිබෙනවා. රාගම රෝහලේද පුද්ගලයින් 20 දෙනෙකු නේවාසිකව ප්‍රතිකාර ලබන අතර, මළසිරුරු 6 ක් මෘත ශරීරාගාරයේ දැනට තැන්පත් කර ඇති බවයි රෝහල් අධ්‍යක්‍ෂ වෛද්‍ය ෂෙල්ටන් පෙරේරා සඳහන් කළේ.\nඑමෙන්ම මීගමුව දිස්ත්‍රික් මහ රෝහලේද මේ වනවිට රෝගීන් 62 කු නේවාසිකව ප්‍රතිකාර ලබන අතර, මළ සිරුරු 18 ක් තවදුරටත් මෘත ශරීරාගාරයේ තැන්පත් කර තිබෙනවා.\nමඩකලපුව දේවස්ථානයේ සිදු වූ පිපිරීම් වලින් තුවාල ලැබූ 69 දෙනෙකු තවදුරටත් මඩකලපුව මහ රෝහලේ ප්‍රතිකාර ලබන බවයි ප්‍රදේශයේ හිරු වාර්තාකරු සඳහන් කළේ.\nඑමෙන්ම කොළඹ සිදුවූ පිපිරීම්වලින් විදේශිකයන් 36 දෙනෙකු මිය ගොස් ඇති බව විදේශ කටයුතු අමාත්‍යාංශය ප්‍රකාශ කළා.\nවිදේශිකයන් 11 දෙනෙකුගේ මෘතදේහ කොළඹ ජාතික රෝහලේ තැන්පත් කර ඇති බවයි එම අමාත්‍යාංශය නිවේදනයක් නිකුත් කරමින් කියා සිටියේ.\nකොළඹ ප්‍රධාන අධිකරණ වෛද්‍ය නිලධාරී කාර්යාලයේ හඳුනා නොගත් විදේශිකයන් 25 දෙනෙකුගේ මළ සිරුරු පවතින බව ද ඔවුන් නිවේදනය කළා. ඊට අමතරව තවත් විදේශිකයන් 9 දෙනෙකු අතුරුදන්ව සිටිනවා.\nවිදේශිකයන් සම්බන්ධයෙන් තොරතුරු දැන ගැනීම සඳහා 0112 32 30 15 යන දුරකථන අංකය පැය 24 පුරා විවෘත බවයි එම අමාත්‍යාංශය තවදුරටත් කියා සිටියේ.\nමියගිය පුද්ගලයින්ගේ හදිසි මරණ පරීක්ෂණ කටයුතු කඩිනමින් සිදුකරන ලෙසට අධිකරණ හා බන්ධනාගාර ප්‍රතිසංස්කරණ අමාත්‍යාංශය හදිසි මරණ පරීක්ෂකවරුන්ගෙන් ඉල්ලීමක් කරනවා.\nමියගිය පුද්ගලයන්ගේ දේහයන් කඩිනමින් ඥාතීන් වෙත භාරදීම සඳහා අවශ්‍ය කටයුතු සිදුකරන ලෙසටයි හදිසි මරණ පරීක්ෂකවරුන්ට දැනුම්දී ඇත්තේ.\nමේ අතර කටාන කටුවාපිටිය දේවස්ථානයට එල්ල වූ ප්‍රහාරයෙන් මියගිය පුද්ගලයන් 70 දෙනෙකුගේ පමණ අවසන් කටයුතු අද සිදු කිරීමට  නියමිතයි.\nඑමෙන්ම ප්‍රහාරවලින් මියගිය පුද්ගලයින් සිහි කරමින් වතු කම්කරුවන් අද විනාඩි 2 ක නිශ්ශබ්දතාවක් පවත්වමින් ඉටිපහන් දැල්වූ බවයි ප්‍රදේශයේ හිරු වාර්තාකරුවන් සඳහන් කළේ.",
       "URL": "https://www.hirunews.lk/214937/පිපිරීම්-වලින්-මියගිය-සංඛ්‍යාව-290-දක්වා-ඉහළට-තුවාල-ලැබූ-සංඛ්‍යාව-500-ඉක්මවයි",
       "Category": "Local News",
       "Parent URL": "https://www.hirunews.lk/local-news.php?pageID=3391"
}