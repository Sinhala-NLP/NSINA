{
       "Source": "hirunews",
       "Timestamp": "Friday, 01 December 2017 - 14:04",
       "Headline": "දිවයිනේ පළාත් කිහිපයකට තවදුරටත් මිලිමීටර් 100 ඉක්මවූ තද වැසි",
       "News Content": "දිවයිනට බස්නාහිර දෙසින් අරාබි මුහුදු ප්‍රදේශයේ පවතින ඔකී සුළි කුණාටුව කොළඹ සිට කිලෝමීටර් 650 ක් දුරින් පවතිනවා.\nඑය ශ්‍රී ලංකාවෙන් ඉවතට ඇදී යන බැවින්, දිවයිනේ  පවතින වැසි සහිත තත්ත්වයේ අඩුවීමක් අපේක්ෂා කරන බව කාලගුණ විද්‍යා දෙපාර්තමේන්තුව ප්‍රකාශ කළා.\nකෙසේ නමුත්, තවදුරටත්, බස්නාහිර, උතුර, නැගෙනහිර, ඌව, දකුණ, සබරගමුව හා මධ්‍යම පළාත්වල ඇතැම් ස්ථානවලට මිලිමීටර් 100 ඉක්මවූ තද වැසි ඇතිවිය හැකි බවයි එම දෙපාර්තමේන්තුව වැඩිදුරටත් සදහන් කළේ.\nඑම ප්‍රදේශවලට පැයට කිලෝමීටර් 50 ක පමණ තරමක් තද සුළං ද ඇතිවිය හැකියි.\nමේ අතර ඉදිරි පැය 24 සඳහා බලපැවැත්වෙන පරිදි නිවේදනයක් නිකුත් කරමින් කාලගුණ විද්‍යා දෙපාර්තමේන්තුව කියාසිටියේ දිවයිනට බස්නාහිර සහ දකුණු දෙසින් වන ක්‍රියාකාරී වලාකුලු පද්ධතිය හේතුවෙන් බස්නාහිර සහ දකුණු වෙරළට ඔබ්බෙන් වන ගැඹුරු සහ නොගැඹුරු මුහුදු ප්‍රදේශවල තද වැසි / තද සුළං සහ රලු මුහුදු ප්‍රදේශ බලාපොරොත්තු විය හැකි බවයි.\nඑම මුහුදු ප්‍රදේශවල සුළගේ වේගය පැයට කිලෝමීටර් 70 ත් 80 ත් දක්වා වැඩිවිය හැකියි.\nසෙසු මුහුදු ප්‍රදේශවල ද සුළගේ වේගය පැයට කිලෝමීටර් 50 ත් 60 ත් දක්වා වැඩිවිය හැකි අතර මුහුදු ප්‍රදේශ රලු විය හැකියි.\nදිවයින වටා වන මුහුදු ප්‍රදේශවල විටින් විට වැසි හෝ ගිගුරුම් සහිත වැසි ඇතිවන අතර බස්නාහිර සහ දකුණු මුහුදු ප්‍රදේශවල තද වැසි ද ඇති වනවා.\nමන්නාරම සිට කොළඹ සහ ගාල්ල හරහා පොතුවිල් දක්වා වෙරළට ඔබ්බෙන් වන මුහුදු ප්‍රදේශවල සුළං නිරිත දෙමින් හමන අතර සුළගේ වේගය පැයට කිලෝමීටර් 40 ත් 50 ත් පමණ විය හැකියි.\nදිවයින වටා වන සෙසු මුහුදු ප්‍රදේශවල සුළං නිශ්චිත දිශාවකින් තොරව හමන අතර සුළගේ වේගය පැයට කිලෝමීටර් 30 ත් 40 ත් ක් පමණ වනවා.\nමේ පිළිබඳ විමසිලිමත් වන ලෙසටයි ධීවර සහ නාවික ප්‍රජාවගෙන් කාලගුණ විද්‍යා දෙපාර්තමේන්තුව ඉල්ලා සිටින්නේ.",
       "URL": "https://www.hirunews.lk/177370/දිවයිනේ-පළාත්-කිහිපයකට-තවදුරටත්-මිලිමීටර්-100-ඉක්මවූ-තද-වැසි",
       "Category": "Local News",
       "Parent URL": "https://www.hirunews.lk/local-news.php?pageID=4192"
}