{
       "Source": "hirunews",
       "Timestamp": "Sunday, 24 September 2017 - 12:39",
       "Headline": "කලාකරුවන්ගේ නිර්මාණවලට රුපියල් ලක්ෂ 5 දක්වා බදු සහන",
       "News Content": "නව බදු පනත යටතේ කලාකරුවන්ගේ නිර්මාණවලින් ලැබෙන ලාභයට වාර්ෂිකව රුපියල් ලක්ෂ 5 දක්වා බදු සහනයක් හිමිවන බව මුදල් හා ජනමාධ්‍ය අමාත්‍යාංශය පවසනවා.\nඒ අනුව තම නිර්මාණ වෙනුවෙන් සිදුකළ යුතු ගෙවීම් සහ කතෘ භාග පිරිවැයවලින් අනතුරුව එම නිර්මාණවලින් ලබන ශුද්ධ ලාභය රුපියල් ලක්ෂ 5 දක්වා ආදායම් බදුවලින් නිදහස් කෙරෙනු ඇති.\nඑමෙන්ම තනිපුද්ගල ආයතන සහ පෞද්ගලික ආදායම් සඳහාද වාර්ෂික ලාභයෙන් රුපියල් ලක්ෂ 5 දක්වා බදු සහන හිමිවන බවයි මුදල් හා ජනමාධ්‍ය අමාත්‍යාංශය නිකුත් කළ නිවේදනයක දැක්වෙන්නේ.\nනව සහන ලබන වසරේ අප්‍රේල් 1 වනදා සිට ක්‍රියාත්මකවීමට නියමිතයි.\nකලා ක්‍ෂේත්‍රයේ නිරතවූවන් සඳහා මෙතෙක් විශේෂිත ආකාරයට ලබාදී තිබූ බදු සහන සහ විරාම වෙනුවට ආදායම් ලබන බදු ගෙවිය හැකි සියලූ පුරවැසියන්ගේ ආදායම් බදු අය කරන ක්‍රමයට කලාකරුවන්ගේද බදු අයකිරීම් සිදුවන බවයි මුදල් හා ජනමාධ්‍ය අමාත්‍යාංශය පවසන්නේ.\nනව ආදායම් බදු සහනය යටතේ තම ව්‍යාපාර මත ලාභ ලබන ඒකපුද්ගල ආයතන සහ ආදායම් ලබන අනෙකුත් සියලූ පුද්ගලයන් හට එක හා සමාන ප්‍රතිපත්තියක් ක්‍රියාත්මක වන බවයි මුදල් හා ජනමාධ්‍ය අමාත්‍යාංශය ප්‍රකාශ කළේ.\nශ්‍රී ලංකාවේ මෙතෙක් ක්‍රියාත්මක බදු පනත යටතේ බදු අයකිරීම සංකීර්ණ වී ඇති අතර, විවිධ ක්‍ෂේත්‍රයන් සඳහා විවිධ බදු සහන සහ බදු විරාම කිසිදු තාර්කික භාවයකින් තොරව ලබාදීම හේතුවෙන් ආදායම් විෂමතාවක් උද්ගතව තිබේ.\nමෙම තත්ත්වය මත සමාජයේ උපරිම ආදායම් ලබන ජනගහණයෙන් සියයට 20 ක ජන කොටස ආර්ථිකයේ සියයට 54 ක ප්‍රතිලාභ භුක්ති විඳින ආකාරයේ විෂමතාවක් පවතිනවා.\nමෙම තත්ත්වය සැළකිල්ලලට ගෙන බදු ක්‍රමය සරළ කර විවිධ ක්‍ෂේත්‍රයන් අනුව වෙන් වෙන් වශයෙන් ලබාදී තිබු බදු සහන අහෝසි කර සියලූම පුරවැසියන් සමාන ලෙස සළකා ඔවුන්ගේ ආදායම් මට්ටම අනුව  බදු අයකිරීමේ ක්‍රමවේදයක් නව බදු පනත මගින් හඳුන්වාදී තිබෙනවා.\nඒ අනුව මින් ඉදිරියට බදු අයකරන්නේත්, බදු සහන ලබාදෙන්නේත් පුරවැසියන්ගේ සමාජ මට්ටම හෝ වෘත්තිය ක්‍ෂේත්‍රය අනුව නොව ආර්ථික ක්‍රියාකාාරීත්වය හරහා ඔවුන් ලබන ආදායම් හා ලාභය පදනම් කරගෙන බවයි මුදල් හා ජනමාධ්‍ය අමාත්‍යාංශය වැඩිදුරටත් නිවේදනය කළේ.",
       "URL": "https://www.hirunews.lk/171713/කලාකරුවන්ගේ-නිර්මාණවලට-රුපියල්-ලක්ෂ-5-දක්වා-බදු-සහන",
       "Category": "Local News",
       "Parent URL": "https://www.hirunews.lk/local-news.php?pageID=4306"
}