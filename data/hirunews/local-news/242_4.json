{
       "Source": "hirunews",
       "Timestamp": "Friday, 23 June 2023 - 21:34",
       "Headline": "හිරු cia දැලට හසුවුණු කප්පම් කරුවන් (වීඩියෝ)",
       "News Content": "ව්‍යාපාරිකයින් බියවද්දා ඔවුන්ගෙන් කප්පම් ලබාගැනීමේ ජාවාරමක් පිළිබඳව තොරතුරු හිරු CIA වෙත අනාවරණ වුණා.\nඒ අනුව හිරු CIA කණ්ඩායම පොලිසියද සමග එක්ව සිදුකළ මෙහෙයුමකින් අනතුරුව එම කප්පම්කරුවන් නීතියේ රැහැනට හසුකරගැනීමට හැකිවුණා.\nසුළු හා මධ්‍ය පරිමාණ ව්‍යාපාරිකයින් ඉලක්ක කර ගනිමින් ක්‍රියාත්මක කප්පම් ගැනීමේ ජාවාරමක් පිළිබඳව තොරතුරක් හිරු CIA වෙත අනාවරණ වුණා.\nඒ පිළිබඳව කළ සොයා බැලීමකදී හෙළි වුණේ ව්‍යාපාරිකයින් රැසකගෙන් ලක්ෂ ගණනින් මෙම කප්පම් ගැනීමේ ජාවාරම සිදුවන බවයි.\nඒ සම්බන්ධයෙන් මීගොඩ ප්‍රදේශයේ ඖෂධ ව්‍යාපාරිකයෙකු හිරු CIA සහාය පැතුවේ එම කප්පම්කරුවන්ගේ බලපෑම දරාගත නොහැකි වූ පසුබිමකයි.\nඑම ව්‍යාපාරිකයාට පසුගියදා දුරකතන ඇමතුමක් ලැබෙන්නේ ඔහු විසින් වෙළෙඳපොළට සපයන ඖෂධ ව්‍යාජ සහ ප්‍රමිතියෙන් තොර බවට සමාජ මාධ්‍ය ඔස්සේ ප්‍රචාරය කරන බවට තර්ජනය කරමින්.\nඑම ප්‍රචාර වළක්වාගැනීමට නම් තමන්ට රුපියල් ලක්ෂ 10ක මුදලක් අවශ්‍ය බවයි ඇමතුම ලබාදුන් පුද්ගලයා ව්‍යාපාරිකයා හට පවසන්නේ.\nඅවස්ථා ගණනාවකදී එලෙස ව්‍යාපාරිකයාගෙන් කප්පම් මුදල් ඉල්ලූ බව සනාථ කෙරෙන දුරකතන ඇමතුම් කිහිපයක් මේ.\nමෙම කප්පම් ලබාගැනීමේ ජාවාරමට තවත් පුද්ගලයින් කණ්ඩායමක් සම්බන්ධ වී සිටින අතර ඉන් දැඩි බලපෑමට ලක්වූ අදාළ ඖෂධ නිෂ්පාදන ව්‍යාපාරිකයා ඒ සම්බන්ධයෙන් හිරු CIA වෙත තොරතුරු හෙළි කළා.\nඒ අනුව බස්නාහිර පළාත භාර ජ්‍යෙෂ්ඨ නියෝජ්‍ය පොලිස්පති දේශබන්දු තෙන්නකෝන් මහතා දැනුවත් කිරිමෙන් අනතුරුව මෙම කප්පම් කල්ලිය නීතියේ රැහැනට හසුකර ගැනීමේ අරමුණින් මීගොඩ පොලිස් ස්ථානයේ නිලධාරීන් සමඟ රහසිගත මෙහෙයුමකට හිරු CIA එක්වුණේ මෙලෙසින්.\nකප්පම්කරුවන් ව්‍යාපාරිකයාට බලපෑම් කර තිබුණේ මුදල්ද රැගෙන බණ්ඩාරගම ප්‍රදේශයට පැමිණෙන ලෙසයි.\nව්‍යාපාරිකයා මුදල් රැගෙන පැමිණෙන බව කප්පම්කරුවන් සනාථ කර ගත්තේ මෙලෙසින්.\nහිරු CIA කණ්ඩායම බණ්ඩාරගම ප්‍රදේශයට ළඟාවන විටත් කප්පම් කල්ලියේ කිහිප දෙනෙක් යතුරුපැදි ආධාරයෙන් අවට ප්‍රදේශයේ සැරිසරන ආකාරය මෙලෙස නිරීක්ෂණය වුණා.\nඅනතුරුව කප්පම්කරුවන් ව්‍යාපාරිකයාගෙන් මුදල් ලබාගැනීම සඳහා මීගොඩ ප්‍රදේශයේ පැවති බැංකුවක් සමීපයට පැමිණෙනවාත් සමඟම පොලිසිය ඔවුන් අත්අඩංගුවට ගත්තේ මෙලෙසින්.\nඅනතුරුව කප්පම්කරුවන් වැඩිදුර විමර්ශන සඳහා මීගොඩ පොලිස් ස්ථානය වෙත රැගෙන එනු ලැබුවා.\nසුළු හා මධ්‍ය පරිමාණ ව්‍යාපාරිකයින් ඉලක්ක කර ගනිමින් ක්‍රියාත්මක මෙවැනි කප්පම් ගැනීමේ ජාවාරම් නීතියේ රැහැනට හසුකර දීම සඳහා හිරු CIA ඉදිරියටත් සූදානම්.",
       "URL": "https://www.hirunews.lk/338879/හිරු-cia-දැලට-හසුවුණු-කප්පම්-කරුවන්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=242"
}