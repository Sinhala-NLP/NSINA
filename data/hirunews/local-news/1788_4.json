{
       "Source": "hirunews",
       "Timestamp": "Thursday, 29 July 2021 - 15:20",
       "Headline": "රිෂාඩ්ගේ නිවසේදී පිලිස්සී මියගිය දැරියගේ දේහය පේරාදෙණිය රෝහලට ගෙන යන්න නියෝග (වීඩියෝ)",
       "News Content": "පාර්ලිමේන්තු මන්ත්‍රී රිෂාඩ් බදියුදීන්ගේ නිවසේ මෙහෙකාර සේවයේ යෙදී සිටියදී පිලිස්සී මියගිය හිෂාලිනි දැරියගේ දේහය නිරෝධායන උපදෙස්වලට අනුකූළව ගොඩගෙන දෙවන පශ්චාත් මරණ පරීක්ෂණය සිදුකිරීම සඳහා පේරාදෙණිය ශික්ෂණ රෝහල වෙත රැගෙන යන ලෙස නියෝග කර තිබෙනවා.\nඅදාළ සිද්ධිය සම්බන්ධයෙන් අද කොළඹ අපරාධ කොට්ඨාශයේ විමර්ශන අංශයේ නිලධාරින් නුවරඑළිය මහේස්ත්‍රාත් අධිකරණයට කරුණු වාර්තා කර තිබුණා.\nනුවරඑළිය මහේස්ත්‍රාත් ලුෂිකා කුමාරි ජයරත්න හමුවේ නිලධාරින් කරුණු දක්වමින් ඔවුන් සඳහන් කළේ දැරියගේ මෘත දේහය ගොඩගැනීම සඳහා කොළඹ මහේස්ත්‍රාත් අධිකරණය නියෝගයක් ලබාදී ඇති බවයි.\nඑමෙන්ම, මිය ගිය දැරියගේ සිරුර යළි ගොඩ ගැනිම නුවරඑළිය මහේස්ත්‍රාත්වරියගේ අධික්ෂණය යටතේ සිදු කළ යුතු බවයි. කොළඹ මහේස්ත්‍රාත් අධිකරණයෙන් ලබා දුන් නියෝගය සම්බන්ධයෙන් බී වාර්තාවක් මගින් කරුණු දක්වමින්, රජයේ අධි නිතීඥවරයා කියා සිටියේ.\nඒ අනුව, කරුණු සලකා බැලු නුවරඑළිය මහේස්ත්‍රාත් ලුෂිකා කුමාරි ජයරත්න එහිදි නියෝග කරනු ලැබුවේ නිරෝධායන සෞඛ්‍ය උපදෙස් වලට අනුව විශේෂඥ වෛද්‍ය මණ්ඩලය ඉදිරියේ හෙට පෙරවරු 8.30ට සිරුර ගොඩගෙන දැඩි පොලිස් ආරක්ෂාව යටතේ පේරාදෙණිය ශික්ෂණ රෝහලට ගෙන යන ලෙසටයි.\nඑසේම, මෙම දැරියගේ මරණය සම්බන්ධයෙන් පරීක්ෂණ සිදුකරන පොලිස් කණ්ඩායම් අද දිනයේත් ඩයගම ප්‍රදේශයේදී විමර්ශන කටයුතු සිදු කරනු ලබනවා.\nඑසේම, පාර්ලිමේන්තු මන්ත්‍රී රිෂාඩ් බදියුදීන්ගේ නිවසේ 2010 වසරේ සිට සේවය කර ඇති මෙහෙකාරියන් 11 දෙනාගෙන් පස් දෙනෙකුගෙන් මේ වනවිට ප්‍රකාශ සටහන් කර ගෙන තිබෙනවා.\nඑම ප්‍රකාශවලින් ගම්‍ය වන කරුණු සම්බන්ධයෙන් තවදුරටත් විමර්ශන සිදුකිරීමට නියමිත බවයි පොලිස් මාධ්‍ය ප්‍රකාශක ජ්‍යෙෂ්ඨ නියෝජ්‍ය පොලිස්පති අජිත් රෝහණ සඳහන් කළේ.\nඑසේම, ජාතික ළමා ආරක්ෂණ අධිකාරියේ අධ්‍යක්ෂ මණ්ඩල සාමාජිකයෙකු ලෙස ජ්‍යෙෂ්ඨ නියෝජ්‍ය පොලිස්පති , පොලිස් මාධ්‍ය ප්‍රකාශක නිතීඥ අජිත් රෝහණ ජනාධිපති ගෝඨාභය රාජපක්ෂ විසින් පත් කර තිබෙනවා.\nමේ අතර, පාර්ලිමේන්තු මන්ත්‍රී රිෂාඩ් බදියුදීන්ගේ නිවසේ මෙහෙකාර සේවයේ යෙදී සිටියදී හිෂාලිනි දැරිය පිලිස්සී මියගිය යාමේ සිද්ධියට විරෝධය පළකරමින් අද දිනයේත් නාවලපිටිය සහ හැටන් ප්‍රදේශ වල විරෝධතා පැවැත්වුණා.",
       "URL": "https://www.hirunews.lk/278337/රිෂාඩ්ගේ-නිවසේදී-පිලිස්සී-මියගිය-දැරියගේ-දේහය-පේරාදෙණිය-රෝහලට-ගෙන-යන්න-නියෝග-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1788"
}