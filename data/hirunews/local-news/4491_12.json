{
       "Source": "hirunews",
       "Timestamp": "Wednesday, 31 May 2017 - 7:45",
       "Headline": "Update - ආපදාවෙන් මියගිය සංඛ්‍යාව 200 ඉක්මවයි",
       "News Content": "ආපදා තත්ත්වය හේතුවෙන් මියගිය පුද්ගලයින්ගේ සංඛ්‍යාව 202 දක්වා ඉහළ ගොස් තිබෙනවා.\nතවත් 96 දෙනෙකු අතුරුදන්ව සිටින අතර, පවුල් එක් ලක්ෂ 63,701 කට අයත් පුද්ගලයින් හය ලක්ෂ 29,742 දෙනෙකු පීඩාවට පත්ව සිටින බවයි ආපදා කළමනාකරණ මධ්‍යස්ථානය නිකුත් කළ නවතම නිවේදනයේ දැක්වෙන්නේ.\nරත්නපුර දිස්ත්‍රික්කයේ මියගිය සංඛ්‍යාව මේ වනවිට 84 දක්වා ඉහළ ගොස් තිබෙනවා.\nඑසේම, කළුතර දිස්ත්‍රික්කයේ පුද්ගලයින් 62 දෙනෙකු ද ජීවිතක්ෂයට පත්ව ඇති බවයි ආපදා කළමනාකරණ මධ්‍යස්ථානය ප්‍රකාශ කළේ.\nසම්පූර්ණයෙන් විනාශයට පත් වූ නිවාස ගණන 1505 ක්.\nනිවාස 7617 කට ද අර්ධ වශයෙන් හානි සිදුව තිබෙනවා.\nපවුල් 19784 කට අයත් පුද්ගලයින් 77,432 දෙනෙකු මේ වනවිට ආරක්ෂිත ස්ථාන 366 ක රදවා සිටිනවා.\nUpdate :- Wednesday, May 31, 2017 10.15 am\n------------------------------------------------------------\nපවතින ආපදා තත්වය හේතුවෙන් මියගිය පුද්ගලයින්ගේ සංඛ්‍යාව මේ වනවිට 196 දක්වා ඉහළ ගොස් තිබෙනවා.\nපුද්ගලයින් 97 දෙනෙකු තවදුරටත් අතුරුදන් බවයි අපාදා කළමණාකරන මධ්‍යස්ථානය සදහන් කළේ.\nදිස්ත්‍රික්ක 15 කට බලපෑ ආපදා තත්ත්වය හේතුවෙන් මේ වනවිට පීඩාවට පත්වූ සංඛ්‍යාව පන් ලක්ෂ හැත්තැ පන්දහස ඉක්මවා තිබෙනවා.\nඅයහපත් කාළගුණයෙන් සහ  ආපදා තත්වය හේතුවෙන් පවුල් 20907 කට අයත් පුද්ගලයින් 83224දෙනෙකු පමණ  ආරක්ෂිත ස්ථාන 376ක මේ වනවිට රදවා සිටිනවා.\nවැඩිම පිරිසක් අවතැන්ව සිටින්නේ රත්නපුර දිස්ත්‍රික්කයේ වන අතර එම සංඛ්‍යාව 42975ක්.\nරත්නපුර දිස්ත්‍රික්කයේ කිරිඇල්ල, අයගම යන ප්‍රදේශ වල සහ කළුතර දිස්ත්‍රික්කයේ ගංවතුරෙන් එක් රැස් වූ ජලය තවමත් එලෙසම පවතින බවයි එම දිස්ත්‍රික් ලේකම්වරුන් හිරු ප්‍රවෘත්ති අංශයට කියා සිටියේ.\nජලයෙන් යටවීම නිසා වසා දැමුණු දක්ෂිණ අධිවේගී මාර්ගය දොඩංගොඩ සහ ගැලනිගම අතර කොටස ඊයේ යළි විවෘත කෙරුණා.\nඒ අනුව කඩවත සිට කොක්මාදුව දක්වා රථ වාහන ගමන් කළ හැකි අතර නිල්වලා පිවිසුම තවදුරටත් ජලය රැදී තිබීම හේතුවෙන් ගොඩගම පිවිසුම තවදුරටත් වසා දමා ඇති බවයි අප වාර්තාකරුවන් සදහන් කළේ.\nමාතර - පස්ගොඩ - රොටුඹ කන්ද නාය යාමේ අවධානමක් හේතුවෙන් කන්ද අවට පවුල් 112ක්  ඊයේ පස්වරුවේ ආරක්ෂිත ස්ථාන කරා යොමු කළ බවයි පස්ගොඩ ප්‍රාදේශීය ලේකම් කෞශල්‍යා කුමාරි හිරු ප්‍රවෘත්ති අංශයට කියා සිටියේ.\nමෙම පිරිසෙන් 45 දෙනෙකු පනාකඩුව - කණිෂ්ඨ විද්‍යාලයේ රදවා සිටින බව ද ඔහු සඳහන් කළා.\nගංවතුරෙන් හානියට පත් ප්‍රදේශවල ඇති ළිං සහ වැසිකිළි පිළිසකර කිරීම  සදහා නගර සැලසුම් හා ජල සම්පාදන අමාත්‍යංශයෙන් වැඩ පිළිවෙලක් ආරම්භ කර තිබෙනවා.\nඑම කටයුතු සදහා ජාතික ජල සැපයුම් දෙපාර්තමේන්තුවේ 400 දෙනෙකුගෙන් සමන්විත පිරිසක් යොදවා ඇති බවයි නිවේදනයක් නිකුත් කරමින් එම අමාත්‍යංශය සදහන් කළේ.\nමේ අතර, ආපදා තත්ත්වය හේතුවෙන් පීඩාවට පත්ව සිටින ජනතාවට කඩිනම් සෞඛ්‍ය සහන, ඖෂධ සහ අනෙකුත් සේවාවන් සැපයීම සදහා  සෞඛ්‍ය සහන සේවා විශේෂ ඒකකයක් පිහිටුවා තිබෙනවා.\nඅදාළ ඒකකය මගින් ආපදාවට ලක් වූ දිස්ත්‍රික්ක 8ක් සම්බන්ධීකරණය කරන අතර ඒ සදහා නියෝජ්‍ය අධ්‍යක්ෂ ජනරාල්වරුන් දෙදෙනෙකුද පත් කර ඇති බවයි සෞඛ්‍ය අමාත්‍යාංශය සදහන් කළේ.\nරත්නපුර උඩ පෑබොටුව ප්‍රදේශයේ කන්දක් නාය ගිය ආකාරය සජීවීව කැමරාවක සටහන් වූ හැටි පහතින්.",
       "URL": "https://www.hirunews.lk/162493/update-ආපදාවෙන්-මියගිය-සංඛ්‍යාව-200-ඉක්මවයි",
       "Category": "Local News",
       "Parent URL": "https://www.hirunews.lk/local-news.php?pageID=4491"
}