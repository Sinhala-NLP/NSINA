{
       "Source": "hirunews",
       "Timestamp": "Tuesday, 09 August 2022 - 20:13",
       "Headline": "දමිතා ඇතුලු අටකට ඇප (වීඩියෝ)",
       "News Content": "බහුජන සංවිධාන එකමුතුව සංවිධාන කළ විරෝධතා පාගමනක් අද කොළඹදී පැවැත්වුණා.\nවිහාරමහාදේවි උද්‍යානය අසලින් ඇරඹුනු පාගමන කොළඹ නිදහස් චතුරස්‍රයට පැමිණි අතර එහිදී ඔවුන් මහජන ප්‍රකාශයක් ද ඉදිරිපත් කළා.\nමීට සමගාමීව දිවයිනේ ප්‍රදේශ කිහිපයක විරෝධතා සංවිධාන කර තිබුණා.\nඑමෙන්ම, සමගි ජනබලවේගයේ පාර්ලිමේන්තු මන්ත්‍රීවරුන් ද පාර්ලිමේන්තු පිවිසුම අසලදී අද විරෝධතාවක නිරත වුණා.\nමේ අතර, ලංකා බැංකු සේවක සංගමය ද අද කොළඹ කොටුව දුම්රියපොල ඉදිරිපිට විරෝධතාවක නිරත වුණා.\nමේ අතර, පොලිස් නිලධාරීන්ගේ රාජකාරියට බාධා කිරීම ඇතුලු චෝදනා කිහිපයක් යටතේ අධිකරණයට ඉදිරිපත්වූ ජනප්‍රිය රංගන ශිල්පිනී දමිතා අබේරත්න ඇතුලු සැකකරුවන් අටදෙනෙකු ශරීර ඇප මුදාහැරීමට අධිකරණය අද නියෝග කළා.\nඒ ඔවුන් කොළඹ කොටුව මහේස්ත්‍රාත් තිලිණ ගමගේ හමුවට ඉදිරිපත් කළ අවස්ථාවේදීයි.\nඒ අනුව සත්‍යවේල් පියතුමන්, දමිතා අබේරත්න, රතිඳු සේනාරත්න, ජගත් මනුවර්ණ සහ ජෝෂප් ස්ටාලින් ඇතුලු අටදෙනෙකු ශරීර ඇප මත මුදා හැරුණා.\nඑසේම, තමන් අත්අඩංගුවට ගැනීම වැළැක්වීමේ නියෝගයක් නිකුත් කරන ලෙස ඉල්ලා අරගලයේ නියුතු ජීවන්ත පීරිස් පියතුමා විසින් ඉදිරිපත් කළ මූලික අයිතිවාසිකම් පෙත්සම අද ත්‍රිපුද්ගල ශ්‍රේෂ්ඨාධිකරණ විනිසුරු මඩුල්ලක් හමුවේ කැඳවනු ලැබුවා.\nඑහිදී නීතිපතිවරයා ශ්‍රේෂ්ඨාධිකරණයට දැනුම් දුන්නේ පෙත්සම සම්බන්ධයෙන් තමන් බරපතල ලෙස විරුද්ධ වන බවයි.\nඑහිදී අධිකරණ නියෝගයක් උල්ලංඝනය කරමින් පෙත්සම්කරු කටයුතු කර ඇතැයි පෙන්වා දුන් ජ්‍යෙෂ්ඨ රජයේ නීතිඥවරයා ප්‍රකාශ කළේ අයුතු ජනරාශියක සාමාජිකයෙකු වශයෙන් කටයුතු කිරීම ඇතුණු චෝදනා ගණනාවක් යටතේ කොටුව මහේස්ත්‍රාත් අධිකරණය වෙත පොලීසිය කරුණු වාර්තා කර ඇති බවයි.\nකෙසේ වෙතත්, පෙත්සම්කාර ජීවන්ත පීරිස් පියතුමා වෙනුවෙන් පෙනී සිටි නීතිඥවරයා අධිකරණයට දන්වා තිබුණේ තම සේවාදායකයාට අධිකරණයට පැමිණෙන ලෙස කිසිදු දැනුම්දීමක් මේ දක්වා ලැබී නොමැති බවයි.",
       "URL": "https://www.hirunews.lk/312352/දමිතා-ඇතුලු-අටකට-ඇප-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=952"
}