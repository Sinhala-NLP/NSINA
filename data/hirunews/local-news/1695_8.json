{
       "Source": "hirunews",
       "Timestamp": "Monday, 13 September 2021 - 13:42",
       "Headline": "එක්සත් ජාතීන්ගේ මානව හිමිකම් කවුන්සිලයේ 48 වැනි සැසිවාරය ජිනීවා නුවර දී ආරම්භ වීමට නියමිතයි (වීඩියෝ)",
       "News Content": "එක්සත් ජාතීන්ගේ මානව හිමිකම් කවුන්සිලයේ 48 වැනි සැසිවාරය ජිනීවා නුවර දී අද පස්වරුවේ ආරම්භ වීමට නියමිතයි.\nඑහි දී එක්සත් ජාතීන්ගේ මානව හිමිකම් මහ කොමසාරිස් මිෂෙල් බැචලේ මහත්මිය විසින් ශ්‍රී ලංකාව ඇතුළු රටවල් කිහිපයක මානව හිමිකම් ප්‍රගතිය පිළිබඳ ව වාචික වාර්තාවක් ද ඉදිරිපත් කෙරෙනු ඇති\nඑක්සත් ජාතීන්ගේ මානව හිමිකම් කවුන්සිලයේ 48 වැනි සැසිවාරය ස්විට්සර්ලන්තයේ ජිනීවා නුවර පිහිටි එම කවුන්සිල මූලස්ථානයේ දී අද ආරම්භ වීමට නියමිත ව තිබෙනවා.\nපවතින කොවිඩ් වසංගත තත්ත්වය හේතුවෙන් එය පැවැත්වෙන්නේ සෞඛ්‍ය මාර්ගෝපදේශවලට වැඩි අවධානයක් යොමු කරමින්.\nශ්‍රී ලංකා වේලාවෙන් පස්වරු 2ට පමණ සැසිය ආරම්භ වෙන අතර, එහි දී ශ්‍රී ලංකාව ඇතුළු රටවල් කිහිපයක මානව හිමිකම් ප්‍රවර්ධනය පිළිබඳ එක්සත් ජාතීන්ගේ මානව හිමිකම් පිළිබඳ මහ කොමසාරිස්වරිය වාචික වාර්තාවක් ඉදිරිපත් කිරීමට නියමිතයි.\nපසුගිය මාර්තු මාසයේ පැවති 46වැනි සැසිවාරයේ දී ශ්‍රී ලංකාවේ සංහිඳියාවල වගකීම සහ මානව හිමිකම් ප්‍රවර්ධනය සම්බන්ධයෙන් යෝජනාවක් සම්මත කෙරුණු අතර, එහි නිර්දේශ කර ඇති පරිදි මානව හිමිකම් කොමාසරිස්වරියගේ වාචික වාර්තාවෙන් එහි ප්‍රගතිය පිළිබඳව ඉදිරිපත් කෙරෙනවා.\nඒ අනුව එක්සත් ජාතීන්ගේ මහ කොමසාරිස්වරියගේ වාචික වාර්තාව සම්බන්ධවන විවාදය ඉන් අනතුරු ව හෙට පැවැත්වෙනු ඇති.\nමේ අතර අද ආරම්භ වෙන එක්සත් ජාතීන්ගේ මානව හිමිකම් කවුන්සිලයේ 48 වැනි සැසිවාරය සඳහා විදේශ කටයුතු අමාත්‍ය මහාචාර්ය ජී.එල්.පීරිස් මහතා අන්තර්ජාලය ඔස්සේ සම්බන්ධ වීමට නියමිතයි.",
       "URL": "https://www.hirunews.lk/282100/එක්සත්-ජාතීන්ගේ-මානව-හිමිකම්-කවුන්සිලයේ-48-වැනි-සැසිවාරය-ජිනීවා-නුවර-දී-ආරම්භ-වීමට-නියමිතයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1695"
}