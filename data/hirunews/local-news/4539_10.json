{
       "Source": "hirunews",
       "Timestamp": "Monday, 01 May 2017 - 8:14",
       "Headline": "ගොහාගොඩ කුණු කන්ද නිරීක්ෂණයට ඩ්‍රෝන කැමරා",
       "News Content": "දැනට අවදානම් තත්ත්වයේ පවතින බවට වාර්තා වී ඇති මහනුවර - ගොහාගොඩ කසල කන්ද හෙට ඩ්‍රෝන කැමරා මගින් නිරීක්ෂණය කිරිමට නියමිතයි.\nපළාත් පාලන අමාත්‍ය අමාත්‍යාංශය හා මධ්‍යම පලාත් සභාව ඒකාබද්ධව මෙම වැඩසටහන ක්‍රියාත්මක කිරිමටයි සැළසුම් කර ඇත්තේ.\nමේ අතර මෙම කසල කන්ද අදාල ස්ථානයෙන් ඉවත් කරනවාද නැතහොත් ප්‍රතිචක්‍රිකරණය කරනවාද යන්න පිලිබදව පලාත් පාලන විෂයභාර අමාත්‍ය ෆයිසර් මුස්තාපා සහ මධ්‍යම පළාත් ප්‍රධාන අමාත්‍ය සරත් ඒකනායක අතර විශේෂ සාකච්ජාවක්ද  මේ මස 05 වනදා පැවත්විමට නියමිතයි.\nගොහාගොඩ කසල කන්ද මහවැලි ගගට නාය යෑ හැකි බවට පර්යේෂකයන් විසින් අනතුරු අගවා ඇති අතර මීට අමතරව මෙම කසල කන්ද තුලින් මිතේන් වායුවක් පිටවන බවටද තොරතුරු වාර්තා වී තිබෙනවා.\nමහනුවර - මහනගර සභාව සහ හාරිස්පත්තුව ප්‍රාදේශීය සභාව මෙම ස්ථානයට කසල බැහැර කරන්නේ වසර 40ක පමණ පෙර සිටයි. අක්කර 35කට වඩා වැඩි ප්‍රදේශයක මෙම කසල කන්ද පැතිර පවතිනවා.\nඑමෙන්ම මාතර - වැලිගම - කොටවිල ප්‍රදේශයේ ද පරිසරයට මෙන්ම ජනතාවට දැඩි බලපෑමක් එල්ල කරන තවත් කසල කන්දක් පිළිබද තොරතුරු වාර්තා වනවා. අඩි 25ක පමණ ගැඹුරට හාරා ඇති වළකයි මෙම කසළ කන්ද පිහිටා ඇත්තේ.\nකෙසේ වෙතත් එය ද මේ වන විට පොළොව මට්ටමේ සිට අඩි 30කටත් වඩා උසකට වර්ධනය වී අවසන්. මේ හේතුව නිසා ඒ අසල වගා කර ඇති කුඹුරුවලට ද දැඩි බලපෑමක් එල්ල වී ඇති බවටයි ගොවීන් චෝදනා කළේ.",
       "URL": "https://www.hirunews.lk/160345/ගොහාගොඩ-කුණු-කන්ද-නිරීක්ෂණයට-ඩ්‍රෝන-කැමරා",
       "Category": "Local News",
       "Parent URL": "https://www.hirunews.lk/local-news.php?pageID=4539"
}