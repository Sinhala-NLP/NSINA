{
       "Source": "hirunews",
       "Timestamp": "Saturday, 20 February 2021 - 9:19",
       "Headline": "මෙවර මානව හිමිකම් සැසි වාරයේදී ශ්‍රී ලංකාවට එරෙහිව යෝජනාවක් ගෙන එන බව සම අනුග්‍රහය දැක්වූ රටවල් පවසයි (වීඩියෝ)",
       "News Content": "ජගත් මානව හිමිකම් මහකොමසාරිස් කාර්යාලය ප්‍රකාශයට පත් කරන ලද වාර්තාව පදනම් කර ගනිමින් ශ්‍රී ලංකාවේ සංහිදියාව, වගවීම සහ මානව හිමිකම් ප්‍රවර්ධනය කිරීම සඳහා නව යෝජනාවක් මෙවර ජගත් මානව හිමිකම් සැසි වාරයට ඉදිරිපත් කරන බව ශ්‍රී ලංකාව පිළිබඳ යෝජනාවට සම අනුග්‍රහය දැක්වූ රටවල් 5 පවසනවා.\nඑක්සත් රාජධානිය, කැනඩාව, ජර්මනිය, උතුරු මැසඩෝනියාව, මොන්ටෙනිග්‍රෝ සහ මලාවි යන එම රටවල් ඒකාබද්ධ නිවේදනයක් නිකුත් කරමින් එම රටවල් සඳහන් කළේ ජගත් මානව හිමිකම් මණ්ඩලය තුළ ශ්‍රී ලංකාව පිළිබද තවදුරටත් අඛණ්ඩව සලකා බැලීම වැදගත් බවයි.\nයටිතල පහසුකම් නැවත ගොඩනැගීම, බිම් බෝම්බ ඉවත් කිරීම, ඉඩම් නැවත ලබාදීම සහ අභ්‍යන්තර අවතැන්වූවන් නැවත පදිංචි කිරීම  සම්බන්ධයෙන් ලක් රජය ප්‍රගතියක් ලබාගෙන තිබෙනවා.\nනමුත් රට තුළ තිරසාර සාමයක් ගොඩනැගීමට සහ යුද්ධයේ හානිකර උරුමයන් විසදීම සඳහා තවත් බොහෝ දේ කළ යුතු බවයි ශ්‍රී ලංකාව පිළිබඳ යෝජනාවට සම අනුග්‍රහය දැක්වූ රටවල් සදහන් කළේ.\nමීට පෙර මානව හිමිකම් සැසි වාරයේදී ශ්‍රී ලංකාවේ වගවීම, මානව හිමිකම් ප්‍රවර්ධනය සඳහා මෙම රටවල් විසින් යෝජනාවක් ඉදිරිපත් කළ අතර, පසුගිය රජය ඊට සම සත්කාරය දක්වනු ලැබුවා.",
       "URL": "https://www.hirunews.lk/263129/මෙවර-මානව-හිමිකම්-සැසි-වාරයේදී-ශ්‍රී-ලංකාවට-එරෙහිව-යෝජනාවක්-ගෙන-එන-බව-සම-අනුග්‍රහය-දැක්වූ-රටවල්-පවසයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2135"
}