{
       "Source": "hirunews",
       "Timestamp": "Wednesday, 14 July 2021 - 10:08",
       "Headline": "අලි වැට නඩත්තු කිරීමේ ස්වෙච්ඡා බලකා නියමු ව්‍යාපෘතිය කුරුණෑගල සහ අනුරාධපුරයෙන් ඇරඹේ (වීඩියෝ)",
       "News Content": "දීප ව්‍යාප්ත අලිවැට නඩත්තු කිරීමේ ස්වෙච්ඡා බළකා නියමු ව්‍යාපෘතිය කුරුණෑගල සහ අනුරාධපුර දිස්ත්‍රික්කවලින් ආරම්භ කරන්නැයි අග්‍රාමාත්‍යවරයා නිලධාරීන්ට උපදෙස් දී තිබෙනවා.\nඒ, ඊයේ පස්වරුවේ අරලියගහ මන්දිරයේ පැවති සාකච්ඡාවකදියි.\nවන අලි- මිනිස් ගැටුම පාලනය කිරීම සඳහා දීපව්‍යාප්ත විදුලි වැට ඉදි කිරීම පිළිබඳව මෙම සාකච්ඡාව අග්‍රාමාත්‍ය මහින්ද රාජපක්ෂ මහතාගේ ප්‍රධානත්වයෙන් පැවැත්වුණා.\nවන අලි - මිනිස් ගැටුම පාලනය කිරීම සඳහා ජනාධිපතිවරයා පත්කළ විශේෂ කමිටු නිර්දේශවලට අනුව යමින් අලිවැට නඩත්තු කිරීම සඳහා ප්‍රජා දායකත්වය සහ ප්‍රාදේශිය පාර්ශවකරුවන්ගේ දායකත්වය සහිත ස්වේච්ඡා බළකායකට පැවරීමේ නියමු ව්‍යාපෘතිය කුරුණෑගල සහ අනුරාධපුර දිස්ත්‍රික්කයෙන් ආරම්භ කරන්නැයි අග්‍රාමත්‍යවරයා මෙහිදී නියෝග කළා.\nඅග්‍රාමාත්‍යවරයා මෙහිදී පෙන්වා දුන්නේ වනජීවි සංරක්ෂණ හෝ සිවිල් ආරක්ෂක දෙපාර්තමේන්තුවලට පමණක් මෙහි සමස්ත වගකීම නොපැවරෙන පරිදි අදාළ ප්‍රාදේශිය ලේකම් කාර්යාල, ගොවිජන සේවා දෙපාර්තමේන්තුව, මහවැලි අධිකාරිය සහ ග්‍රාම නිලධාරින් ඇතුළු රාජ්‍ය ආයතන, නිලධාරින් සහ ග්‍රාමීය\nප්‍රජා සංවිධාන ඇතුළත් ස්වේච්ඡා බළකායක් මගින් මෙම වන අලි - මිනිස් ගැටුම පාලනයට කළ හැකි බවයි.\n2021 වර්ෂයේ වනජීවි සංරක්ෂණ දෙපාර්තමේන්තුවේ ජාතික වැඩසටහනක් ලෙස කිලෝමීටර් 1500ක විදුලි වැට ඉදි කිරීමට සැලසුම් කර තිබෙනවා.\nඅග්‍රාමාත්‍ය මාධ්‍ය අංශය පවසන්නේ මේ වනවිට ඊට අදාළ අමුද්‍රව්‍ය සඳහා ප්‍රසම්පාදන කටයුතු අවසන්ව ඇති අතර දිස්ත්‍රික්ක 19ක් ආවරණය කරමින් ත්‍රිවිධ හමුදාව, සිවිල් ආරක්ෂක දෙපාර්තමේන්තුව, ප්‍රාදේශිය වනජීවි කාර්යාල හා ප්‍රාදේශිය ලේකම් කාර්යාල අලි වැට ඉදිකිරීම සඳහා දායකත්වය සපයන\nබවයි.\nදැනට ඉදිකර තිබෙන කිලෝමීටර් 4500ක් පමණවන අලිවැට නඩත්තු කටයුතු සඳහා සිවිල් ආරක්ෂක දෙපාර්තමේන්තුවේ භටයන් 3900ක් යොදා ඇති අතර ඊට බහු කාර්ය සංවර්ධන දෙපාර්තමේන්තුවේ 1500ක පිරිසක් බඳවා ගෙන ඇති බව වනජීවි සංරක්ෂණ දෙපාර්තමේන්තුව මෙම සාකච්ඡාවේදී අනාවරණ කළා.",
       "URL": "https://www.hirunews.lk/276928/අලි-වැට-නඩත්තු-කිරීමේ-ස්වෙච්ඡා-බලකා-නියමු-ව්‍යාපෘතිය-කුරුණෑගල-සහ-අනුරාධපුරයෙන්-ඇරඹේ-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1821"
}