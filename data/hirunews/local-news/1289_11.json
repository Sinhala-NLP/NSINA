{
       "Source": "hirunews",
       "Timestamp": "Wednesday, 16 March 2022 - 19:12",
       "Headline": "පෞද්ගලික බවුසර් වර්ජනය අවසන් - තෙල් ප්‍රවාහනය ඇරඹුණත් තවමත් තැන තැන පෝලිම් (වීඩියෝ)",
       "News Content": "ලංකා ඛනිජ තෙල් පෞද්ගලික ටැංකි රථ හිමියන්ගේ සංගමය ඉන්ධන බෙදාහැරීමේ කටයුතුවලින් ඉවත්ව ආරම්භ කළ වර්ජනය අද දහවල් අවසන් කළා.\nඒ, බලශක්ති අමාත්‍ය ගාමිණී ලොකුගේ සමඟ පැවති සාකච්ඡාවකින් අනතුරුවයි.\nමේ අතර, පිරවුම්හල් ආශ්‍රිතව තවදුරටත් ජනතාව ඉන්ධන ලබාගැනීමේ අපේක්ෂාවෙන් පෝලිම්වල රැඳී සිටින ආකාරය අද දිනයේදීත් නිරීක්ෂණය වුණා.\nකෙසේ වෙතත්, බලශක්ති අමාත්‍ය ගාමිණී ලොකුගේ කොළඹ අද පැවති මාධ්‍ය හමුවකදී කියා සිටියේ තෙල් හිඟයක් නොමැති බවයි.\nඑසේම, අද සිට ඉන්ධන නෞකා අඛණ්ඩව දිවයිනට පැමිණීමට නියමිතව ඇති බවද අමාත්‍යවරයා එහිදී ප්‍රකාශ කළා.\nකෙසේ වෙතත්, ජනතාව අද දිනයේදීත් ඉන්ධන ලබා නොගැනීමට නොහැකිව ජනතාව පෝලිම්වල රැඳී සිටියා.\nප්‍රවාහන ගාස්තු ඉහළ නොදැමීමට විරෝධය පළ කරමිනුයි ලංකා ඛනිජ තෙල් පෞද්ගලික ටැංකි රථ හිමියන්ගේ සංගමය ඊයේ මධ්‍යම රාත්‍රියේ සිට ඉන්ධන බෙදාහැරීමේ කටයුතුවලින් ඉවත් වුණේ.\nමේ සම්බන්ධයෙන් අද බලශක්ති අමාත්‍යවරයා සමඟ සාකච්ඡාවක් පැවැත්වීමෙන් අනතුරුව ඔවුන් වර්ජන ක්‍රියාමාර්ගය අත්හැරියා.\nඒ අනුව අද දහවල් 12 සිට ඉන්ධන බෙදාහැරීමේ කටයුතු යලි ආරම්භ කළ බවයි ලංකා ඛනිජ තෙල් පෞද්ගලික ටැංකි රථ හිමියන්ගේ සංගමය සඳහන් කළේ.\nමේ අතර, ලෝක වෙළඳපොලේ බොරතෙල් මිල මේ වනවිට කැපී පෙනෙන ලෙස පහත වැටෙමින් පවතිනවා.\nඅද පස්වරුව වනවිට බ්‍රෙන්ට් වර්ගයේ බොරතෙල් බැරලයක මිල දැක්වුණේ අමෙරිකානු ඩොලර් 99 ත්, 102 ත් අතර අගයක පැවති අතර, ඩබ්ලිව්.ටී.අයි. බොරතෙල් බැරලයක මිල දැක්වුණේ ඩොලර් 96 ක අගයකයි.\nමේ අතර, මෙරට ඉන්ධන මිල ඉහළ යාම හේතුවෙන් පෞද්ගලික ප්‍රවාහන ක්‍රමවේදයන් භාවිත කළ ජනතාව දුම්රිය භාවිත කිරීමට පෙළඹී ඇති බැවින් දුම්රිය ධාවන කටයුතු පුළුල් කරන ලෙස ශ්‍රී ලංකා දුම්රිය ස්ථානාධිපති සංගමය ප්‍රවාහන අමාත්‍යවරයාගෙන් ඉල්ලා සිටිනවා.\nලිපියක් යොමු කරමින් එම සංගමය පෙන්වා දෙන්නේ මේ දිනවල ප්‍රධාන දුම්රිය ස්ථානවල ආදායමද ඉහළ ගොස් ඇති බවයි.\nඒ අනුව, නව දුම්රිය ගමන්වාර ක්‍රියාත්මක කිරීම, මගී ධාරිතාව වැඩි දුම්රියන් සඳහා අමතර මැදිරි එක් කිරීම වැනි යෝජනා කිහිපයක් එහි දැක්වෙනවා.",
       "URL": "https://www.hirunews.lk/299657/පෞද්ගලික-බවුසර්-වර්ජනය-අවසන්-තෙල්-ප්‍රවාහනය-ඇරඹුණත්-තවමත්-තැන-තැන-පෝලිම්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1289"
}