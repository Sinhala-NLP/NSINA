{
       "Source": "hirunews",
       "Timestamp": "Wednesday, 13 July 2022 - 16:41",
       "Headline": "මාලදිවයිනේ ශ්‍රී ලාංකිකයන් විරෝධතාවක (ඡායාරූප)",
       "News Content": "ජනාධිපති ගෝඨාභය රාජපක්ෂට විරෝධය පළ කරමින් මාලදිවයිනේ ජීවත්වන ශ්‍රී ලාංකිකයන් පිරිසක් විරෝධතාවක් සිදුකර තිබෙනවා.\nඔවුන් මාලදිවයිනේ මාලදිවයින් ජනාධිපති ඊබ්‍රහිම් සෝලිහ්ගේ නිවස ආසන්නයේ මෙම විරෝධතාව සිදුකර ඇති බවයි විදෙස් මාධ්‍ය වාර්තා කළේ.\nජනාධිපතිවරයා යළිත් ශ්‍රී ලංකාවට යවන ලෙසට ඔවුන් මෙම විරෝධතාවයෙන් ඉල්ලා සිටි බව මාලදිවයින් මාධ්‍ය වාර්තා කළා.\nජනාධිපති ගෝඨාභය රාජපක්ෂ අද අලුයම ගුවන් හමුදා යානයකින් දිවයිනෙන් පිටත්ව මාලදිවයින බලා ගොස් ඇති බවයි වාර්තා වන්නේ.\nගුවන් හමුදාව පැවසුවේ රජය කළ ඉල්ලීමකට අනුව ජනාධිපතිවරයාට සහ ඔහුගේ බිරිඳට පිටව යාමට ගුවන් යානයක් ලබා දුන් බවයි.\nජනාධිපති ගෝඨාභය රාජපක්ෂ මහතා අද සිය ධුරයෙන් ඉල්ලා අස්වීමට නියමිත බවයි මීට පෙර කථානායකවරයා නිල වශයෙන් දැනුම් දී තිබුණේ.\nජනාධිපති ගෝඨාභය රාජපක්ෂ අද අළුයම පිටව ගොස් ඇති ඇත්තේ, ශ්‍රී ලංකා ගුවන් හමුදාවට අයත් ඇන්ටොනෝව් 32 වර්ගයේ ගුවන් යානයකින්.\nජනාධිපතිවරයාට අමතරව ඔහුගේ බිරිද සහ ඔවුන්ගේ ආරක්ෂක නිලධාරින් දෙදෙනකු දිවයිනෙන් පිටව ගිය සෙසු පිරිසට අයත්.\nජනාධිපතිවරයා ඇතුළු පිරස මාලදිවයිනට පැමිණි බවට දර්ශන පෙළක් ද මේ වනවිට හුවමාරු වනවා.\nජනාධිපති ගෝඨාභය රාජපක්ෂ මහතා රටින් පිටව ගිය බව අග්‍රාමාත්‍ය කාර්යාලයද තහවුරු කළා.\nජනාධිපතිවරයාගේ පිටව යාම සම්බන්ධයෙන් ගුවන් හමුදාව නිවේදනයක් නිකුත් කර තිබෙනවා. ඔවුන් සඳහන් කළේ ශ්‍රී ලංකා ආණ්ඩුක්‍රම ව්‍යවස්ථාවේ විධායක ජනාධිපතිවරයෙකුට හිමි බලතල ප්‍රකාරව පවතින රජයේ ඉල්ලීමකට අනුව\nආරක්ෂක අමාත්‍යාංශයේ අනුමැතිය යටතේ කටුනායක ජාත්‍යන්තර ගුවන් තොටුපොළේ ඇති ආගමන විගමනල රේගු සහ අනෙකුත් සියලුම නීතිවලට යටත්ව ජනාධිපතිවරයා හා බිරිඳ මෙන්ම ආරක්ෂකයින් දෙදෙනෙකු හට කටුනායක ජාත්‍යන්තර ගුවන්තොටුපොළේ සිට මාලදිවයින බලා පිටත්ව යාමට ගුවන් හමුදා යානයක් ලබා දුන් බවයි.\nමේ අතර ගෝඨාභය රාජපක්ෂ සහ බැසිල් රාජපක්ෂ යන මහත්වරුන්ට දිවයිනෙන් පිටවීම සඳහා ඉන්දියාව පහසුකම් සැලසූ බවට පළවන පදනම් විරහිත සහ කාල්පනික මාධ්‍ය වාර්තා තරයේ ප්‍රතික්ෂේප කරන බව මෙරට ඉන්දීය මහකොමසාරිස් කාර්යාලය පවසනවා.\nට්වටර් සටහනක් තබමින් මෙරට ඉන්දීය මහකොමසාරිස් කාර්යාලය අවධාරණය කරන්නේ, ඉන්දියාව ප්‍රජාතන්ත්‍රවාදී ක්‍රම සහ වටිනාකම් මෙන්ම ව්‍යවස්ථාමය රාමුව හරහා තම අභිලාෂයන් සාක්ෂාත් කර ගැනීමට ප්‍රයත්න දරන ශ්‍රී ලාංකික\nජනතාවට තවදුරටත් සහයෝගය ලබා දෙන බවයි.\nමේ අතර ජනාධිපතිවරයා ශ්‍රී ලංකාවෙන් පිටව ගොස් ඇති බව බී.බී.සී., සී.එන්. එන්. අල්-ජසීරා ඇතුළු ජාත්‍යන්තර මාධ්‍ය රැසක් වාර්තා කර තිබුණා.\nඑමෙන්ම බීබීසී ලෝක සේවය වාර්තා කළේ හිටපු අමාත්‍ය බැසිල් රාජපක්ෂ ද මේ වනවිට අමෙරිකාව බලා පිටව ගොස් ඇති බව ආරංචි මාර්ග සදහන් කළ බවයි.\nඑහෙත් ඒ සම්බන්ධයෙන් තොරතුරු මෙතෙක් සනාථ වී නැහැ. මෙලෙස ජනාධිපති ගෝඨාභය රාජපක්ෂ දිවයිනෙන් පිටත්ව ගොස් ඇත්තේ අද ඔහු ජනාධිපති ධුරයෙන් ඉල්ලා අස්වන බවට දැනුම් දී තිබූ පසුබිමකයි.\nජනාධිපතිවරයා අද සිය ධූරයෙන් ඉල්ලා අස්වන බව තමන්ට දැනුම් දුන් බව කතානායක මහින්ද යාපා අබේවර්ධන පසුගියදා ප්‍රකාශ කළ අතර අග්‍රාමාත්‍ය කාර්යාලයද පසුව ඒ බව තහවුරු කළා.\nමේ සම්බන්ධයෙන් හිරු ප්‍රවෘත්ති අංශය අද උදෑසන කළ විමසීමකදී කථානායකවරයා පැවසුවේල ජනාධිපතිවරයාගේ ඉල්ලා අස්වීම සම්බන්ධයෙන් නිල ලිපිය මෙතෙක් තමන් වෙත ලැබී නොමැති බවයි.\nමේ වන විට වැඩබලන ජනාධිපතිවරයා ලෙස අග්‍රාමාත්‍ය රනිල් වික්‍රමසිංහ පත් කර තිබෙනවා.\nජනාධිපති ගෝඨාභය රාජපක්ෂ අද දිනයේදී මාලදිවයිනේ සිට සිංගප්පූරුව හෝ එක්සත් අරාබි එමීර් රාජ්‍යයේ ඩුබායි බලා පිටත්ව යාමට නියමිත බවයි මාලදිවයින් මාධ්‍ය වාර්තා කරන්නේ.",
       "URL": "https://www.hirunews.lk/309895/මාලදිවයිනේ-ශ්‍රී-ලාංකිකයන්-විරෝධතාවක-ඡායාරූප",
       "Category": "Local News",
       "Parent URL": "https://www.hirunews.lk/local-news.php?pageID=1024"
}