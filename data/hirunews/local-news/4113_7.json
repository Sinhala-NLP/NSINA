{
       "Source": "hirunews",
       "Timestamp": "Tuesday, 23 January 2018 - 7:45",
       "Headline": "අද පාර්ලිමේන්තු එන ඌවේ අධ්‍යාපන බලධාරීන්",
       "News Content": "ඌව පළාත් ප්‍රධාන අමාත්‍ය චාමර සම්පත් දසනායක ඉදිරියේ බදුල්ල දෙමළ බාලිකා මහා විද්‍යාලයේ විදුහල්පතිනිය දණ ගැස්වූ බව කියන සිද්ධිය සම්බන්ධයෙන් අද (23) රැස්වන අධ්‍යාපන සහ මානව සම්පත් ආංශික අධීක්ෂණ කාරක සභාවේදී සාකච්ඡා කරන බව එහි සභාපති පාර්ලිමේන්තු මන්ත්‍රී වඩිවෙල් සුරේෂ් පවසනවා.\nඅද පාර්ලිමේන්තුව රැස්වීමෙන් අනතුරුව මෙම කාරක සභාව රැස්වන බවයි මන්ත්‍රීවරයා ප්‍රකාශ කළේ.\nඒ අනුව අධ්‍යාපන අමාත්‍යාංශ ලේකම්වරයා, ඌව පළාතේ අධ්‍යාපන ප්‍රධානී සහ සිද්ධියට මුහුණ පෑ විදුහල්පතිනිය ද මෙම කමිටුව හමුවට කැදවා ඇති බවයි පාර්ලිමේන්තු මන්ත්‍රී වඩිවෙල් සුරේෂ් ප්‍රකාශ කළේ.\nමේ අතර, ඌව පළාත් ප්‍රධාන අමාත්‍යවරයා වහාම අත්අඩංගුවට ගන්නා ලෙස බල කරමින් බදුල්ල - දෙමළ බාලිකා මහා විද්‍යාලයේ සිසුවියන්ගේ දෙමාපියන් ඌව පළාත් සභාව ඉදිරිපිට ඊයේ (22) විරෝධතාවක ද නිරත වුණා.\nඑමෙන්ම අනුරාධපුර දිස්ත්‍රික්කයේ විදුහල්පතිවරුන් සහ ගුරුවරුන් ද නගරයේ උද්ඝෝෂණයක නිරත වුණේ ඌව ප්‍රධාන අමාත්‍යවරයාගේ ක්‍රියා කලාපයට විරෝ්ධය පළ කරමින්.\nපසුගිය දා සිද්ධිය සම්බන්ධයෙන් අපක්ෂපාතී පරීක්ෂණයක් සිදුකරන ලෙස ජනාධිපතිවරයා පොලිස්පතිවරයාට ද දැනුම් දී තිබූ අතර, පසුව පළාත් ප්‍රධාන අමාත්‍යවරයා යටතේ තිබූ අධ්‍යාපන අමාත්‍යාංශය ද ආණ්ඩුකාරවරයා යටතට පවරනු ලැබුවා.",
       "URL": "https://www.hirunews.lk/181768/අද-පාර්ලිමේන්තු-එන-ඌවේ-අධ්‍යාපන-බලධාරීන්",
       "Category": "Local News",
       "Parent URL": "https://www.hirunews.lk/local-news.php?pageID=4113"
}