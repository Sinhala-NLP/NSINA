{
       "Source": "hirunews",
       "Timestamp": "Thursday, 20 October 2022 - 14:36",
       "Headline": "ඉටුකම කොවිඩ් 19 සෞඛ්‍ය හා සමාජ ආරක්ෂණ අරමුදල වසා දැමෙයි",
       "News Content": "ඉටුකම කොවිඩ් 19 සෞඛ්‍ය හා සමාජ ආරක්ෂණ අරමුදල වසා දැමීම සඳහා කැබිනට් අනුමැතිය හිමි ව තිබෙනවා.\nකොවිඩ් -19 සෞඛ්‍ය හා සමාජ ආරක්ෂණ අරමුදලේ ලේකම් ආචාර්ය තාරක ලියනපතිරන සඳහන් කළේ, ඒ අනුව කොවිඩ්-19 සෞඛ්‍ය හා සමාජ ආරක්ෂණ අරමුදල නමින් ලංකා බැංකුවේ ආයතනික ශාඛාවේ පවත්වාගෙන යනු ලැබූ අංක 85737373 දරන නිල බැංකු ගිණුම 2022 ඔක්තෝබර් මස 18 වන දිනෙන් පසු ක්‍රියාත්මක නො වන බව යි.\nමේ හේතුවෙන් එම ගිණුම සඳහා මුදල් බැර නො කරන ලෙසත් එම ගිණුමට බැර කිරීම සඳහා තවදුරටත් චෙක්පත් හා මුදල් ජනාධිපති කාර්යාලය වෙත යොමු නො කරන ලෙසත් නිවේදනයක් නිකුත් කරමින් ජනාධිපති මාධ්‍ය ඒකකය පරිත්‍යාගශීලින් දැනුම්වත් කරනවා.\nකොවිඩ් අරමුදල සඳහා රුපියල් දෙසිය විසිකෝටි හැත්තෑ එක් ලක්ෂ හැට හතරදහස් හත්සිය අසූ පහයි ශත පනස් අටක් (රු. 2,207,164,785.58 ) පරිත්‍යාගශීලීන්ගෙන් මෙම ගිණුමට ලැබී තිබුණා.\n2022 ඔක්තෝබර් 18 වැනි දා වන විට කොවිඩ් අරමුදලේ ඉතිරි ව ඇති මුදල් ප්‍රමාණය රුපියල් විසි එක්කෝටි හැට අට ලක්ෂ හැත්තෑ හත්දහස් හාරසිය තිස් එකයි ශත පහක් (රු.216877431.05) වන අතර, එය ජනාධිපති අරමුදලට බැර කිරීමට කටයුතු කර ඇති බව යි වාර්තා වන්නේ.\nඑම මුදල් ශ්‍රී ලංකා පුරවැසියන් හට ජනාධිපති අරමුදල මඟින් සැත්කම් හා ප්‍රතිකාර වෙනුවෙන් වෛද්‍යාධාර ලබාදීම සිදු වනු ඇති.",
       "URL": "https://www.hirunews.lk/318383/ඉටුකම-කොවිඩ්-19-සෞඛ්‍ය-හා-සමාජ-ආරක්ෂණ-අරමුදල-වසා-දැමෙයි",
       "Category": "Local News",
       "Parent URL": "https://www.hirunews.lk/local-news.php?pageID=790"
}