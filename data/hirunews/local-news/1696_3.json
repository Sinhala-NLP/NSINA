{
       "Source": "hirunews",
       "Timestamp": "Monday, 13 September 2021 - 8:02",
       "Headline": "මැතිවරණ ප්‍රතිසංස්කරණ පිළිබඳ පාර්ලිමේන්තු විශේෂ කාරක සභාව අද රැස් වේ",
       "News Content": "මැතිවරණ ප්‍රතිසංස්කරණ සම්බන්ධයෙන් අවශ්‍ය සංශෝධන ඉදිරිපත් කිරීමට පත් කළ පාර්ලිමේන්තු විශේෂ කාරක සභාව අද පාර්ලිමේන්තුවේදී රැස්වීමට නියමිත යි.\nඒ සභා නායක අමාත්‍ය දිනේෂ් ගුණවර්ධනගේ ප්‍රධානත්වයෙන්.\nඒ අනුව අද සමගි ජන බලවේගය, ජාතික ජන  බලවේගය, ඉලංගෙයි තමිල් අරසු පක්ෂය, දෙමළ ප්‍රගතිශීලි සන්ධානය, ශ්‍රී ලංකා මුස්ලිම් කොංග්‍රසය, අපේ ජන බල පක්ෂය, එක්සත් ජාතික නිදහස් පෙරමුණ, සමාජවාදී ජනතා පෙරමුණ සහ එක්සත් සමාජවාදී පෙරමුණ යන දේශපාලන පක්ෂ කාරක සභාව හමුවේ කරුණු  දැක්වීමට නියමිත යි.\nපලාත් පාලන, පළාත් සභා සහ පාර්ලිමේන්තු යන මැතිවරණ පැවැත්විය යුතු ක්‍රමවේදය පිළිබඳ යෝජනා ද එම දේශපාලන පක්ෂ විසින් අද විශේෂ කාරක සභාව වෙත ඉදිරිපත් කරනු ඇති.\nමෙම පාර්ලිමේන්තු විශේෂ කාරක සභාව පිහිටවනු ලැබුවේ මැතිවරණ ව්‍යුහයේ හා නීතිරීතිවල ප්‍රතිසංස්කරණ හඳුනාගෙන ඊට අදාළ සංශෝධන ඉදිරිපත් කිරීම සඳහායි.\nවිශේෂ කාරක සභාව මීට පෙර පසුගිය 7 වැනිදා ද රැස් වූ අතර, එහි දී එක්සත් ජාතික පක්ෂය කාරක සභාව හමුවේ, මැතිවරණ ක්‍රමය වෙනස් කිරීම සම්බන්ධයෙන් සිය යෝජනා ඉදිරිපත් කර තිබුණා.",
       "URL": "https://www.hirunews.lk/282070/මැතිවරණ-ප්‍රතිසංස්කරණ-පිළිබඳ-පාර්ලිමේන්තු-විශේෂ-කාරක-සභාව-අද-රැස්-වේ",
       "Category": "Local News",
       "Parent URL": "https://www.hirunews.lk/local-news.php?pageID=1696"
}