{
       "Source": "hirunews",
       "Timestamp": "Wednesday, 27 September 2023 - 20:48",
       "Headline": "හරක් කටාට දතේ අමාරුවක් - සළිඳුට මුදල් හිගයක්",
       "News Content": "අපරාධ පරීක්ෂණ දෙපාර්තමේන්තුව භාරයේ රඳවා සිටින සලිදු මල්ෂික ගුණරත්න නොහොත් කුඩු සළිදුගේ ජීවිත ආරක්ෂාව සහතික කරන ලෙස ඔහුගේ නීතිඥයා අද මෝසමක් ගොනු කරමින් කොළඹ කොටුව මහේස්ත්‍රාත් තිළිණ ගමගේගෙන් ඉල්ලා සිටියා.\nඑහිදී මහේස්ත්‍රාත්වරයා ප්‍රකාශ කළේ සැකකරුගේ ජීවිත ආරක්ෂාවට තර්ජනයක් නොමැති බවයි.\nඑමෙන්ම ඔහු අවශ්‍ය තරම් මුදල් වියදම් කර තිබෙන්නේ දැයි යන්න පිළිබඳව ඔහු වෙනුවෙන් පෙනී සිටි නීතිඥවරයාගෙන් විමසා සිටියා.\nඊට පිලිතුරු ලබා දුන් කුඩු සළිදු වෙනුවෙන් පෙනී සිටි නීතිඥවරයා දැනුම් දුන්නේ සිය සේවාදායකයා සතුව පවතින මුදල් මේ වන විට අවසන් වෙමින් පවතින බවයි.\nඑහෙයින් ඔහු මෙම ඉල්ලීම සිදු කරන බවද නීතිඥවරයා අධිකරණයට දැනුම් දුන්නා.\nතම සේවා දායකයාට පොලිස් නිලධාරීන්ගෙන් තර්ජන ඇති බවත් ඒ සම්බන්ධයෙන් විමසීමට යාමේදී ඔහු ආසන්නයේ පොලිස් නිලධාරීන් දෙදෙනෙකු සිටින බැවින් තොරතුරු ලබා ගැනීමේ ගැටලු‍ මතුව ඇති බවයි නීතිඥවරයා මහේස්ත්‍රාත්වරයාට දැනුම් දුන්නේ.\nමේ අතර නදුන් චින්තක වික්‍රමරත්න හෙවත් හරක් කටා සම්බන්ධයෙන්ද අද ඔහුගේ නීතිඥවරුන් කොටුව මහේස්ත්‍රාත් අධිකරණයට මෝසමක් මගින් කරුණු දැක්වීමක් සිදු කළා.\nඑහිදි ඔවුන් ඉල්ලා සිටියේ සිය සේවාදායකයාගේ දතක අමාරුවක් ඇති බැවින් ඒ සඳහා සුදුසු නියෝගයක් නිකුත් කරන ලෙසයි.",
       "URL": "https://www.hirunews.lk/349583/හරක්-කටාට-දතේ-අමාරුවක්-සළිඳුට-මුදල්-හිගයක්",
       "Category": "Local News",
       "Parent URL": "https://www.hirunews.lk/local-news.php?pageID=3"
}