{
       "Source": "hirunews",
       "Timestamp": "Sunday, 30 January 2022 - 15:45",
       "Headline": "අව්වට වේළෙන - වැස්සට සේදෙන වේයන්ගොඩ ආර්ථිකය (වීඩියෝ)",
       "News Content": "ආහාර අර්බුදයක් පිළිබඳ දැඩිව කතාබහට ලක්වන පසුබිමක නෙලූ අස්වැන්න හෝ නිසි ආකාරයෙන් පාරිභෝගිකයා අතට පත් කරන්නට නොහැකිවීමේ ගැටලුවකට වේයන්ගොඩ විශේෂිත ආර්ථික මධ්‍යස්ථානයට පැමිණෙන ගොවීන් පත්ව සිටිනවා.\nඑම ගොවීන් ඉල්ලා සිටින්නේ ආර්ථික මධ්‍යස්ථානයට රැගෙන එන සිය එළවළු අව්වෙන් වැස්සෙන් ආරක්ෂා කර ගැනීම සඳහා නිසි ආවරණයක් සකස් කර දෙන ලෙසයි.\nගම්පහ දිස්ත්‍රික්කය තුළ ක්‍රියාතමක වන ප්‍රධානතම ආර්ථික මධ්‍යස්ථානයක් වන වේයන්ගොඩ විශේෂිත ආර්ථික මධ්‍යස්ථානය පොහොය දින හැර සෙසු සෑම දිනකම\nපස්වරු 4 සිට පසුදා අලුයම 2 පමණ දක්වා ක්‍රියාත්මක වනවා.\nදිවයිනේ බොහෝ ප්‍රදේශවලින් මෙම ආර්ථික මධ්‍යස්ථානයට එළවළු රැගෙන විශාල ලොරි ප්‍රමාණයක් පැමිණෙන අතර ඒවා නවතා තැබීම සඳහා නිසි ස්ථානයක්\nනොමැති වීමේ ගැටලුව දිගින් දිගටම පවතින්නක්.\nඅදාළ ලොරි දැනට නවතා තබන ස්ථානයේ නිසි ආවරණයක් නොමැති වීම හේතුවෙන් අව්වටත් වැස්සටත් හසු වී එළවළු විනාශ වන බවටයි ගොවීන් මෙන්ම\nවෙළඳුන් චෝදනා කරන්නේ.\nවිශේෂයෙන් වැසි සමයේදී එම ආර්ථික මධ්‍යස්ථානයේ පවතින තත්ත්වයයි මේ.\nඑළවළු ආරක්ෂා කරගැනීම වෙනුවෙන් ටෙන්ට් රෙදි යොදා තාවකාලික ආවරණයක් සකස් කර ගැනීමට ගොවීන් සහ වෙළෙඳුන් එක්ව කටයුතු කළ ද මේ වන විට\nඑයද විනාශ වෙමින් පැවතීම හේතුවෙන් දිගින් දිගටම එය සකස් කිරීම පහසු බවයි ඔවුන් පෙන්වා දෙන්නේ.\nමේ හේතුවෙන් ආහාර අර්බුදයක් පිළිබඳවද ඉඟි පළවන මෙවන් කාලයක ගොවීන් විසින් ඉතා අපහසුවෙන් නෙලාගෙන රැගෙන එන එළවළු ආරක්ෂාකාරී ව පාරිභෝගිකයා අතට පත් කිරීම වෙනුවෙන් වැඩපිළිවෙලක් සකසන ලෙසයි ඔවුන් ඉල්ලා සිටින්නේ.\nඑමෙන්ම මෙහි පවතින තවත් ගැටලුවක් වන්නේ වෙළඳාම සඳහා එළවළු රැගෙන එන ලොරි රථ මෙන්ම එළවළු මිල දී ගැනීම සඳහා පැමිණෙන වාහන ගාල් කිරීම\nසඳහා නිසි ස්ථානයක් නොමැති වීමෙන් මාර්ගය දෙපස ඒවා නවතා තැබීමට සිදු වීමයි.\nමේ හේතුවෙන් බොහෝ අවස්ථාවල සවස් කාලයේ දී ප්‍රදේශයේ දැඩි රථවාහන තදබදයක් ද පවතින බවයි ආර්ථික මධ්‍යස්ථානයේ වෙළෙඳුන් පෙන්වා දෙන්නේ.\nආර්ථික මධ්‍යස්ථානය ආසන්නයේම රජයේ ඉඩමක් වන දිසා - ධාන්‍යාගාරයට අයත් භූමියක් භාවිතයට නොගෙන වල් බිහිවෙමින් පවතින බැවින් එම භූමියෙන් කොටසක් හෝ ලබා දී තම ගැටලුවට නිසි පිළියමක් යොදන ලෙසයි ඔවුන් ඉල්ලා සිටින්නේ.",
       "URL": "https://www.hirunews.lk/295671/අව්වට-වේළෙන-වැස්සට-සේදෙන-වේයන්ගොඩ-ආර්ථිකය-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1387"
}