{
       "Source": "hirunews",
       "Timestamp": "Saturday, 17 April 2021 - 20:44",
       "Headline": "කොළඹ වරාය නගරය පිළිබඳ දේශපාලන කරලියේ පුළුල් කතා බහක් (වීඩියෝ)",
       "News Content": "කොළඹ වරාය නගරය ආර්ථික කොමිෂන් සභාව පිහිටුවීමට අදාළ පනත් කෙටුම්පත පාර්ලිමේන්තුවට ඉදිරිපත් කිරීමත් සමඟ යලිත් එම ව්‍යාපෘතිය සම්බන්ධයෙන් දේශපාලන කරලියේ පුළුල් කතා බහක් මතු වී තිබෙනවා.\nමේ සම්බන්ධයෙන් අප කළ විමසීමකදි ආර්ථික විශ්ලේෂකයින් පෙන්වා දුන්නේ අදාළ පනත් කෙටුම්පත මගින්, රජය විදෙස් ආයෝජකයින් සඳහා හිතකර පරිසරයක් නිර්මාණය කිරිම අරමුණු කර ඇති බවයි.\nකොළඹ වරාය නගරය ආර්ථික කොමිෂන් සභාව යනු වරාය නගරය තුළ සිදුවන ක්‍රියාකාරකම් පාලනය, කළමනාකරණය සහ නියාමනය සඳහා පිහිටවූවක්.\nකොළඹ වරාය නගරය තුළ ව්‍යාපාර හෝ සේවා සැපයීම සඳහා අවශ්‍ය බලපත්‍ර නිකුත් කිරිම සිදු කරනු ලබන්නේ එමගින්.\nආර්ථික කොමිෂන් සභාවක් පිහිටුවිමේ මුලික අරමුණ වන්නේ කිසියම් ව්‍යාපාතියක් තුළ ව්‍යාපාර කටයුතු සිදු කිරිමේදි අවශ්‍ය ආර්ථික හා පරිපාලන නිදහස සැපයිමයි.\nමුහුද ගොඩකරමින් ඉදිවන කොළඹ වරාය නගරයේ සමස්ත භූමි ප්‍රමාණය හෙක්ටයාර 269ක් වන අතර එහි සමස්ත ආයෝජනය ඇමරිකානු ඩොලර් බිලියන 15ක්.\nමෙම වරය නගරය ලොව උසස්ම මට්ටමේ කාර්යාල සංකිර්ණ, අති නවින සෞඛ්‍ය සේවා, අධ්‍යාපන සේවා, බහුවිධ සේවා පහසුකම්, සැහැල්ලු යාත්‍රාංගණ, සුපිරි සාප්පු සංකීර්ණ, හෝටල් සහ විනෝදාස්වාදය සැපයිම සඳහා වෙන්වුණු පහසුකම් වලින් සමන්විතයි.\nමෙම ව්‍යාපෘතිය තුලින් රැකියා අවස්ථා 130,000ක් සහ දළ දේශීය නිෂ්පාදනයට 11.5%ක දායකත්වයක් ලැබෙනු ඇතැයි අපේක්ෂා කරනවා.",
       "URL": "https://www.hirunews.lk/268727/කොළඹ-වරාය-නගරය-පිළිබඳ-දේශපාලන-කරලියේ-පුළුල්-කතා-බහක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2014"
}