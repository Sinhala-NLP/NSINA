{
       "Source": "hirunews",
       "Timestamp": "Thursday, 06 September 2018 - 15:39",
       "Headline": "සැමියා මියගිය ශෝකයට බිරිඳ වස පානය කරයි",
       "News Content": "මාන්කුලම් ප්‍රදේශයේ බිම් බෝම්බ ඉවත් කරමින් සිටියදී බෝම්බයක් පිපිරීමෙන් බරපතල තුවාල ලබා සිටි තරුණයා ජීවිතක්ෂයට පත්වී තිබෙනවා.\nඅප වාර්තාකරුවන් සඳහන් කළේ වව්නියාව රෝහලේ ප්‍රතිකාර ලබමින් සිටියදී 25 හැවිරිදි මෙම තරුණයා මියගොස් ඇති බවයි.\nපසුගිය 3 වනදා මුලතිව් මල්ලාවි මාර්ගය දෙපස තේක්කවත්ත ප්‍රදේශයේ බිම් බෝම්බ ඉවත් කරමින් සිටියදී බිම් බෝම්බයක් පිපිරීමෙන් එම ස්ථානයේදීම 28 හැවිරිදි තරුණයෙකු මරණයට පත්වුනා.\nඑහිදී බරපතල තුවාල ලබා සිටි අනෙක් තරුණයායි ඊයේ මියගොස් ඇත්තේ.\nබිම් බෝම්බ ඉවත් කිරීමේ ජාත්‍යන්තර සංවිධානයකට අනුයුක්තව සේවය කළ තරුණයන් දෙදෙනෙකු මෙලෙස අනතුරට ලක්වුනා.\nමේ අතර වව්නියාව රෝහලේ ප්‍රතිකාර ලබමින් සිටියදී ජීවිතක්ෂයට පත්වු තරුණයාගේ බිරිඳ ද වස පානය කිරීමෙන් අනතුරුව බරපතල තත්වයෙන් වව්නියාව රෝහලට ඇතුලත් කර තිබෙනවා.\nසැමියාගේ හදිසි වියෝව දරා ගැනීමට නොහැකිව සිත් තැවුලෙන් ඇය මෙලෙස වස පානය කර ඇති බවටයි අනාවරණ වී ඇත්තේ.\n22 හැවිරිදි තරුණියගේ තත්වය බරපතල වන අතර සිද්ධිය පිළිබඳ මාන්කුලම් සහ වව්නියාව පොලිස් ස්ථාන මගින් විමර්ශණ සිදු කරනවා.",
       "URL": "https://www.hirunews.lk/199291/සැමියා-මියගිය-ශෝකයට-බිරිඳ-වස-පානය-කරයි",
       "Category": "Local News",
       "Parent URL": "https://www.hirunews.lk/local-news.php?pageID=3761"
}