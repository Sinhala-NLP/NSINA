{
       "Source": "hirunews",
       "Timestamp": "Tuesday, 29 August 2023 - 17:02",
       "Headline": "නොර්වුඩ් තේ වත්තේ අනවසර මැණික් ගැරීමක්",
       "News Content": "නොර්වුඩ් පොලිස් වසමට අයත් නොර්වුඩ් වත්ත පහල කොටස එන්.සි කොටසේ තේ පදුරු තුල විශාල වලවල් හාරා මැණික් ඉල්ලම් ගොඩගෙන ඇති නිසා තේ වත්තේ වැඩ කිරිම අවධානම් බව පවසමින් එම වතුයායේ වතු කම්කරුවන් අද (29) දින වැඩ වර්ජනයක නිරත උනා.\nනොර්වුඩ් පොදු සුසාන භුමියට සහ අදහනාගාරයට පිවිසෙන මාර්ගයේ දෙපස පිහිටි තේ වත්තේ තේ පදුරු යට විශාල වලවල් හාරා එම මැණික් ඉල්ලම් සහිත පස් කිසියම් පිරිසක් විසින් (29) දින රැගෙන ගොස් ඇති බවත්, එසේ තේ පදුරු මත වලවල් හැරිම නිසා සරුසාර තේ ඉඩමේ තේ ගස් කිහිපයක්ද මැණික් ජාවාරම්කරුවන් විසින් ගලවා රැගෙන ගොස් ඇති බවයි වැඩ වර්ජනයේ නිරත වු නොර්වුඩ් වත්ත පහල කොටසේ වතු කම්කරුවන් කියා සිටින්නේ.\nපසුගිය දින කිහිපය තුල සිටම නොර්වුඩ් ප්‍රදේශයේ මැණික් ජාවාරම්කරුවන් පිරිසක් විසින් මෙම අනවසර මැණික් ගැරිම සිදු කරන බවත්, තම තේ වත්තට සහ නොර්වුඩ් අදහනාගාරයට සහ පොදු සුසාන භුමියට පිවිසෙන මාර්ගයේද විශාල වලවල් හාරා ඉල්ලම් සහිත පස් රැගෙන ගොස් ඇති බවයි වතු කම්කරුවන් වැඩිදුරටත් කියා සිටියේ.\nතම තේ වත්තේ අනවසරෙන් මැණික් ගැරිම නතර කිරිමට නොර්වුඩ් පොලිසියට පියවර නොගතහොත් තමන් අඛණ්ඩව වැඩ වර්ජනයේ නිරත වන බවයි නොර්වුඩ් වත්ත පහල කොටසේ වතු කම්කරුවන් අවධාරණය කරන්නේ.\nමේ අතර නොර්වුඩ් වත්ත පහල කොටස එන්.සි කොටසේ අනවසර මැණික් ගැරිම සම්බන්ධයෙන් නොර්වුඩ් වතු පාලන අධිකාරිය මගින්ද නොර්වුඩ් පොලිසියට පැමිණිලි කර තිබෙනවා.\nඋද්ඝෝෂණයේ නිරත වු වතු කම්කරුවන් සමග සාකච්ඡා කිරිමට නොර්වුඩ් පොලිසියේ ස්ථානාධිපති පොලිස් පරික්ෂක එස්.බි.කොහොල්දෙණිය ඇතුළු පොලිස් නිලධාරින් පිරිසක් පැමිණ මෙම අනවසර මැණික් ගැරිම නතර කිරිමට සහ එම ජාවාරම්කරුවන් අත්අඩංගුවට ගැනිමට පියවර ගන්නා බවට වතු කම්කරුවන් හමුවේ පැවසිමෙන් අනතුරුව වතුකම්කරුවන් ආපසු සමාකාමි ලෙස විසිර ගිය බවයි අප වාර්තාකරු සඳහන් කරන්නේ.",
       "URL": "https://www.hirunews.lk/346541/නොර්වුඩ්-තේ-වත්තේ-අනවසර-මැණික්-ගැරීමක්",
       "Category": "Local News",
       "Parent URL": "https://www.hirunews.lk/local-news.php?pageID=64"
}