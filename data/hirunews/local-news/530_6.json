{
       "Source": "hirunews",
       "Timestamp": "Friday, 17 February 2023 - 13:31",
       "Headline": "කෝටිපති ව්‍යාපාරිකයාගේ මරණය ගැන පරීක්ෂාවට පහසුකම් සලසන්නැයි විදේශ අමාත්‍යාංශයට ඉල්ලීමක්",
       "News Content": "ඉන්දුනීසියාවේ ජකර්තා අගනුවරදී අභිරහස් ලෙස මියගිය කෝටිපති ව්‍යාපාරික ඔනේෂ් සුබසිංහගේ මරණය සම්බන්ධයෙන් ඉන්දුනීසියාවට ගොස් පරීක්ෂණ පැවැත්වීමට අවශ්‍ය පහසුකම් සළසන්නැයි අපරාධ පරීක්ෂණ දෙපාර්තමේන්තුව විදේශ අමාත්‍යාංශයෙන් ඉල්ලීමක් කර තිබෙනවා.\nඒ අනුව ඉදිරි සතිය තුළ ඒ සඳහා අවශ්‍ය අවසර ලැබෙනු ඇති බවයි එම දෙපාර්තමේන්තුවේ උසස් නිලධාරියෙකු හිරු ප්‍රවෘත්ති වෙත සඳහන් කළේ.\nදැනට ලැබී ඇති සාක්ෂිවලට අනුව ව්‍යාපාරිකයාගේ බ්‍රසීල ජාතික බිරිඳ සහ මෙහෙකාරිය මෙම මරණයට ඍජු සබඳතාවක් ඇති බවට තොරතුරු ලැබී තිබෙනවා.\nඒ බව වඩා තහවුරු වී ඇත්තේ ඔනේෂ් සුබසිංහගේ බම්බලපිටියේ පිහිටි නිවසද ස්ථානීය පරීක්ෂණයකට ලක් කිරීමෙන් අනතුරුවයි.\nඔපේක්ස් හෝල්ඩින්ස්ග් ආයතනයේ කළමනාකාර අධ්‍යක්ෂ 45 හැවිරිදි ඔනේෂ් සුබසිංහ තම බ්‍රසීල ජාතික බිරිඳ, සිව් හැවිරිදි දියණිය හා නිවසේ මෙහෙකාර කාන්තාව සමඟ විනෝද චාරිකාවක් ඉන්දුනීසියාවේ ජකර්තා නුවරට ගොස් සිටියදීි අභිරහස් ලෙස මියගොස් තිබුණා.\nඑරට මහල් නිවාස සංකීර්ණයක තිබී ව්‍යාපාරිකයාගේ සිරුර හමුවූ අතර, පසුව ජකර්තා පොලිසිය සඳහන් කළේ මෙම මරණය ඝාතනයක් බවට සැක කරන බවයි.\nකෙසේ වෙතත් මේ වනවිට ව්‍යාපාරිකයාගේ බ්‍රසීල ජාතික බිරිඳ සහ මෙහෙකාර කාන්තාව දියණියද රැගෙන බ්‍රසීලයට ගොස් ඇති බවටයි වාර්තා වී ඇත්තේ.",
       "URL": "https://www.hirunews.lk/327625/කෝටිපති-ව්‍යාපාරිකයාගේ-මරණය-ගැන-පරීක්ෂාවට-පහසුකම්-සලසන්නැයි-විදේශ-අමාත්‍යාංශයට-ඉල්ලීමක්",
       "Category": "Local News",
       "Parent URL": "https://www.hirunews.lk/local-news.php?pageID=530"
}