{
       "Source": "hirunews",
       "Timestamp": "Friday, 28 July 2023 - 8:35",
       "Headline": "පරිපාලන වෛද්‍යවරුන්ගේ ඇඟිලි සළකුණු ක්‍රමවේදය අහෝසි කිරීමේ තීරණයක්",
       "News Content": "ලබන මස 1 වනදා සිට වෛද්‍ය පරිපාලන සේවයේ නිලධාරීන්ට සෞඛ්‍ය අමාත්‍යාංශය අනිවාර්ය කළ ඇඟිලි සළකුණු තැබීමේ ක්‍රමවේදය ඉවත් කරන ලෙස ජනාධිපති රනිල් වික්‍රමසිංහ උපදෙස් ලබාදුන් බව රජයේ වෛද්‍ය නිලධාරීන්ගේ සංගමයේ මාධ්‍ය ප්‍රකාශක චමිල් විජේසිංහ පවසනවා.\nරජයේ වෛද්‍ය නිලධාරීන්ගේ සංගමයේ නව නිලධාරී මණ්ඩලය ඊයේ (27) ජනාධිපති කාර්යාලයේදී ජනාධිපතිවරයා හමුවී සාකච්ඡාවක නිරත වූ බවයි වාර්තා වෙන්නේ.\nවෙළෙඳපල වටිනාකම සහ කාර්යසාධනය පදනම් කර ගත් නව වැටුප් ව්‍යූහයක් හඳුන්වා දීම, බුද්ධිගලනය වැළැක්වීම සඳහා සීමාවාසික පුහුණුව ලබන වෛද්‍යවරුන්ගේ වැටුප් සංශෝධනය මෙන්ම වෛද්‍ය දීමනා සංශෝධනය සම්බන්ධයෙන්ද එහිදී සාකච්ඡා වූ බවයි ජනාධිපති මාධ්‍ය අංශය නිවේදනය කර සිටියේ.\nමෙරට සෞඛ්‍ය ක්ෂේත්‍රය තුළ සිදුකළ යුතු කඩිනම් ප්‍රතිසංස්කරණ සම්බන්ධයෙන් පැහැදිලි කළ ජනාධිපතිවරයා ඊට අදාළ යෝජනා ඉදිරිපත් කරන ලෙසද රජයේ වෛද්‍ය නිලධාරීන්ගේ සංගමයෙන් ඉල්ලා තිබෙනවා.\nමේ අතර කොළඹ ජාතික රෝහල ඇතුළු රෝහල් කිහිපයක හිඟ විදුලි බිල්පත් ගෙවීම සම්බන්ධයෙන් එකඟතාවයකට පැමිණ තිබෙනවා.\nසෞඛ්‍ය අමාත්‍ය කෙහෙළිය රඹුක්වැල්ල සඳහන් කළේ විදුලිබල හා බලශක්ති අමාත්‍යාංශය සමග මෙම එකඟතාවයට පැමිණි බවයි.\nජාතික රෝහලේ ක්‍රියාකාරීත්වය අඩපණ වීමේ අවදානමෙන් මිදීම සඳහා පවතින හිඟ බිල්පත් හැකි ඉක්මණින් නිරවුල් කරන ලෙස විදුලිබල මණ්ඩලය සෞඛ්‍ය අමාත්‍යාංශ ලේකම්වරයාට පසුගියදා ලිඛිතව දැනුම්දී තිබුණා.\nඑහි දැක්වුණේ ද සොයිසා කාන්තා රෝහල, රිජ්වේ ආර්යා ළමා රෝහල, ජාතික අක්ෂි රෝහල, කාසල්වීදිය කාන්තා රෝහල ඇතුලු රෝහල් කිහිපයකද හිඟ බිල්පත් පවතින බවයි.",
       "URL": "https://www.hirunews.lk/342783/පරිපාලන-වෛද්‍යවරුන්ගේ-ඇඟිලි-සළකුණු-ක්‍රමවේදය-අහෝසි-කිරීමේ-තීරණයක්",
       "Category": "Local News",
       "Parent URL": "https://www.hirunews.lk/local-news.php?pageID=145"
}