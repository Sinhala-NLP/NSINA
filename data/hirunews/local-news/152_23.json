{
       "Source": "hirunews",
       "Timestamp": "Tuesday, 25 July 2023 - 15:25",
       "Headline": "අතුරුදන්වූ බව කියූ හේවාහැට මව සහ දියණිය සොයාගැනේ",
       "News Content": "පසුගිය 17 වනදා සිට අතුරුදන්ව සිටි බව කියූ හේවාහැට - රහතුන්ගොඩ ප්‍රදේශයේ තරුණ මව සහ දියණිය සොයාගෙන තිබෙනවා.\nමෙලෙස අතුරුදන්ව සිටියේ විසි දෙහැවිරිදි තරුණ මවක් සහ ඇගේ අවුරුදු එකයි මාස හතක් වයසැති දියණියයි.\nඅවිස්සාවේල්ල පොලිසිය සඳහන් කළේ අවිස්සාවේල්ල - ගලබලන කන්ද මාණික්කාව ප්‍රදේශයේ ඇගේ ඥාති නිවසක සිටියදී ඔවුන් ඊයේ පස්වරුවේ සොයාගත් බවයි.\nසැමියා බීමත්ව පැමිණ සිදුකරන හිරිහැර හේතුවෙන් රෝහලට යන බව පවසා කාටත් නොදන්වා තමන් මෙම ඥාති නිවසට පැමිණි බවයි ඇය පොලිසියට ප්‍රකාශ කර ඇත්තේ.\nකෙසේ වෙතත් අදාළ ස්වාමියා ඊයේ පස්වරුවේ වස පානය කර ඇති අතර, ඔහු මේ වනවිට රිකිල්ලගස්කඩ රෝහලේ ප්‍රතිකාර ලබනවා.\nමේ අතර තුන් හැවිරිදි තම පුතුගේ සිරුරට උණු වතුර වත්කර තුවාල සිදුකිරීමේ සිද්ධියට සම්බන්ධයෙන් අත්අඩංගුවට ගත් පියා, හෙට දිනය දක්වා රක්ෂිත බන්ධනාගාර ගත කර තිබෙනවා.\nසිද්ධියෙන් පසු ඔහු ප්‍රදේශයෙන් පලාගොස් සිටි අතර, ලිදුළ - බෙයාවිල් වත්තේ පදිංචි 34 හැවිරිදි සැකකරු අධික ලෙස බීමත්ව පැමිණ ඊයේ මෙම අමානුෂික ක්‍රියාව සිදුකර තිබුණා.",
       "URL": "https://www.hirunews.lk/342489/අතුරුදන්වූ-බව-කියූ-හේවාහැට-මව-සහ-දියණිය-සොයාගැනේ",
       "Category": "Local News",
       "Parent URL": "https://www.hirunews.lk/local-news.php?pageID=152"
}