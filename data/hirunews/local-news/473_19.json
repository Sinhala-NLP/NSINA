{
       "Source": "hirunews",
       "Timestamp": "Thursday, 16 March 2023 - 10:23",
       "Headline": "නීති විරෝධී ලෙස මුහුදු කූඩැල්ලන් ඇල්ලූ 08ක් නාවික හමුදා අත්අඩංගුවට",
       "News Content": "මන්නාරම, සිලාවතුර හා වංකාලේ මුහුදු ප්‍රදේශයේ නීති විරෝධී ලෙස මුහුදු කූඩැල්ලන් ඇල්ලූ පුද්ගලයින් අට දෙනෙකු පසුගිය දා (13) නාවික හමුදා අත්අඩංගුවට පත් ව තිබෙනවා.\nඑහි දී අත්අඩංගුවට පත් පිරිස සමඟ කිමිදුම් උපකරණ හා මුහුදු කූඩැල්ලන් 814ක් පමණ නාවික හමුදා භාරයට ගෙන ඇති බවයි නාවික හමුදාව පවසන්නේ.\nඒ අනුව ඉකුත් 13 වැනි දා අළුයම් කාලයේ දී වයඹ නාවික විධානයට අයත් ශ්‍රී ලංකා නාවික ‍නෞකා විජය ආයතනය විසින් මන්නාරම, සිලාවතුර මුහුදු ප්‍රදේශයේ සිදුකල විශේෂ සෝදිසි මෙහෙයුමක දී, වලංගු බලපත් රහිතව එම නීති විරෝධී ලෙස මුහුදු කූඩැල්ලන් අල්ලමින් සිටි පුද්ගලයන් තිදෙනෙකු සමඟ කිමිදුම් උපකරණ හා මුහුදු කූඩැල්ලන් 580ක් ද එදින ම අළුයම් කාලයේදී උතුරු මැද නාවික විධානය විසින් මන්නාරම, වංකාලේ ප්‍රදේශයට ඔබ්බෙන් වූ මුහුදු ප්‍රදේශයේ දී, නීති විරෝධී ලෙස මුහුදු කූඩැල්ලන් අල්ලමින් සිටි පුද්ගලයින් පස් දෙනෙකු (05) ද මුහුදු කූඩැල්ලන් 234ක් සමග භාරයට ගත් බවත් නාවික හමුදාව පවසනවා.\nමෙම මෙ‍හෙයුම් මඟින් නාවික හමුදා භාරයට ගත් පුද්ගලයින් වයස අවුරුදු 33ත් 54ත් අතර වයස්වල පසුවන කල්පිටිය සහ වංකාලේ යන ප්‍රදේශයන්හී පදිංචිකරුවන් බවයි නාවික හමුදාව පවසන්නේ.",
       "URL": "https://www.hirunews.lk/330082/නීති-විරෝධී-ලෙස-මුහුදු-කූඩැල්ලන්-ඇල්ලූ-08ක්-නාවික-හමුදා-අත්අඩංගුවට",
       "Category": "Local News",
       "Parent URL": "https://www.hirunews.lk/local-news.php?pageID=473"
}