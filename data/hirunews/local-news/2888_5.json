{
       "Source": "hirunews",
       "Timestamp": "Saturday, 22 February 2020 - 19:20",
       "Headline": "එජාප නව සන්ධානයට හංසයා ලබාදීම ගැන තවමත් එකඟතාවයක් නැහැ - විකල්ප ලකුණු ගැනත් සාකච්ඡා",
       "News Content": "එක්සත් ජාතික පක්ෂය ප්‍රමුඛ සමගි ජනබලවේගය, එළඹෙන මහ මැතිවරණය සඳහා තරඟ කරන ලකුණ සම්බන්ධයෙන් තවමත් අවසන් තීරණයක් ගැනීමට සමත් වී නැහැ.\nඑමෙන්ම, හංසයා ලකුණ ලබාදෙන ලෙස සමගි ජනබලවේගය සිදුකළ යෝජනාව පිළිබඳව මෙතෙක් අවසන් තීරණයකට එළඹ නොමැති බවයි එම ලකුණ හිමි නව ප්‍රජාතන්ත්‍රවාදී පෙරමුණ ප්‍රකාශ කළේ.\nතම පක්ෂයේ විධායක සභාව රැස්වී ඒ සම්බන්ධයෙන් තීරණයකට එළඹෙනු ඇති බව එම පෙරමුණේ ලේකම් ශාමිලා පෙරේරා හිරු ප්‍රවෘත්ති අංශයට සඳහන් කළා.\nකෙසේ වෙතත්, මේ සම්බන්ධයෙන් සිදුකළ විමසීමකදී පාර්ලිමේන්තු මන්ත්‍රී අශෝක් අබේසිංහ ප්‍රකාශ කළේ යම් හෙයකින් සමගි ජනබලවේගයට හංසයා ලකුණ නොලැබුණහොත් ඒ සඳහා යොදා ගත හැකි තවත් ලකුණු කිහිපයක් පිළිබඳව සාකච්ඡා සිදුකර ඇති බවයි.\nඑක්සත් ජාතික පක්ෂය ප්‍රමුඛ සමගි ජනබලවේගය ඉදිරි මහ මැතිවරණයට තරග කරන ලකුණ සම්බන්ධයෙන් ඊයේ පාර්ලිමේන්තු මන්ත්‍රී රවී කරුණානායකගේ නිවසේ තවත් සාකච්ඡාවක් පවත්වා තිබෙනවා.\nඒ සඳහා විපක්ෂ නායක සජිත් ප්‍රේමදාස, නව සන්ධානයේ මහලේකම් පාර්ලිමේන්තු මන්ත්‍රී රංජිත් මද්දුමබණ්ඩාර මෙන්ම, නව ප්‍රජාතන්ත්‍රවාදී පෙරමුණේ ලේකම් ශාමිලා පෙරේරා ද එක්ව සිටි බවයි වාර්තා වුණේ.",
       "URL": "https://www.hirunews.lk/235008/එජාප-නව-සන්ධානයට-හංසයා-ලබාදීම-ගැන-තවමත්-එකඟතාවයක්-නැහැ-විකල්ප-ලකුණු-ගැනත්-සාකච්ඡා",
       "Category": "Local News",
       "Parent URL": "https://www.hirunews.lk/local-news.php?pageID=2888"
}