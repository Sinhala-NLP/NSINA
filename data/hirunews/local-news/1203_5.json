{
       "Source": "hirunews",
       "Timestamp": "Friday, 29 April 2022 - 13:13",
       "Headline": "කෑගල්ල හිටපු ජ්‍යෙෂ්ඨ පොලිස් අධිකාරී අත්අඩංගුවට ගැනීම ගැන සී.අයි.ඩී.ය අද අධිකරණයට කරුණු වාර්තා කරයි (වීඩියෝ)",
       "News Content": "රඹුක්කන දී වෙඩි තැබීමට නියෝග කළ කෑගල්ල හිටපු ජ්‍යෙෂ්ඨ පොලිස් අධිකාරී කේ.බී. කීර්තිරත්න සහ වෙඩි තැබීමේ සිද්ධියට අදාළ චෝදනා ලැබූ කොස්තාපල්වරුන් තුන්දෙනා අත්අඩංගුවට ගැනීම සම්බන්ධයෙන් අපරාධ පරීක්ෂණ දෙපාර්තමේන්තුව අද කෑගල්ල මහේස්ත්‍රාත් අධිකරණයට කරුණු වාර්තා කිරීමට නියමිතයි.\nපොලිස් මාධ්‍ය ප්‍රකාශක ජ්‍යෙෂ්ඨ පොලිස් අධිකාරී නිහාල් තල්දූව සඳහන් කළේ අධිකරණයට කරුණු වාර්තා කිරීමෙන් අනතුරුව ලැබෙන නියෝග අනුව අත්අඩංගුවට ගත් සැකකාර පොලිස් නිලධාරීන් රිමාන්ඩ් භාරයට පත් කිරීමට අදාළ කටයුතු සිදු කෙරෙන බවයි.\nරඹුක්කන දී වෙඩි තැබීමට නියෝග කළ සහ වෙඩි තැබූ නිලධාරීන් සියලුදෙනා අත්අඩංගුවට ගෙන අධිකරණයට ඉදිරිපත් කරන ලෙසට පසුගියදා කෑගල්ල මහේස්ත්‍රාත්වරිය නියෝග කළා.\nඑම නියෝගය වහාම ක්‍රියාත්මක කරන ලෙසට පොලිස්පති සී.ඩී. වික්‍රමරත්න විසින් අපරාධ පරීක්ෂණ දෙපාර්තමේන්තුවට උපදෙස් ලබාදීමත් සමඟ ඊයේ රාත්‍රියේ නාරාහේන්පිට පොලිස් රෝහලේ දී වෙඩි තැබීමට නියෝග කළ කෑගල්ල හිටපු ජ්‍යෙෂ්ඨ පොලිස් අධිකාරී කේ.බී. කීර්තිරත්න අත්අඩංගුවට ගනු ලැබුවා.\nසෙසු පොලිස් කොස්තාපල්වරුන් තුන්දෙනාද ඊයේ රාත්‍රියේ අත්අඩංගුවට ගනු ලැබුවේ කුණ්ඩසාලේ පොලිස් රෝහලේ ප්‍රතිකාර ලබමින් සිටියදියි.",
       "URL": "https://www.hirunews.lk/303077/කෑගල්ල-හිටපු-ජ්‍යෙෂ්ඨ-පොලිස්-අධිකාරී-අත්අඩංගුවට-ගැනීම-ගැන-සී-අයි-ඩී-ය-අද-අධිකරණයට-කරුණු-වාර්තා-කරයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1203"
}