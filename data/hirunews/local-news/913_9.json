{
       "Source": "hirunews",
       "Timestamp": "Friday, 26 August 2022 - 10:13",
       "Headline": "භූ විද්‍යා ලොක්කා ව එලවන්නැ යි වෘත්තීය සමිති ජනපතිට දැනුම් දෙයි",
       "News Content": "භූ විද්‍යා හා පතල් කාර්‍යාංශය අගාධයකට ඇද දමින් බලහත්කාරයෙන් රැඳී සිටින වැඩ බලන අධ්‍යක්ෂ ජනරාල් සජ්ජන ද සිල්වා එම තනතුරෙන් ඉවත් කරන ලෙස ඉල්ලා භූ විද්‍යා හා පතල් කාර්‍යාංශයේ වෘත්තීය සමිති විසින් ජනාධිපතිවරයාට දැනුම් දී තිබෙනවා.\nඛනිජ සම්පත් තුළින් රජයට විශාල ආදායමක් ගෙන එන ලද ආයතනයක් පහළට ඇද දැමීමට මෙම අධ්‍යක්ෂ ජනරාල්වරයා කටයුතු කර ඇති බව යි එම ලිපියේ දැක්වෙන්නේ.\nමෙම වැඩ බලන අධ්‍යක්ෂ ජනරාල්වරයා, භූ ගවේෂණ හා කැනීම් බලපත්‍ර තිස් හයක් (36)ක් සිය හිතවතුන් කිහිප දෙනෙකු වෙත ලබාදීමේ ජාවාරමක ද නිරත ව සිටින බව යි එම කාර්යාංශයේ අභ්‍යන්තර ආරංචි මාර්ග සඳහන් කරන්නේ.\nමේ ආකාරයෙන් තමාට හිතවත් අය වෙත අදාළ නිලධාරියා විසින් වැලි, ඛනිජ වැලි, මිනිරන් සහ තිරුවානා, කැනීම් කටයුතු සඳහා බලපත්‍ර නිකුත් කරමින් සිටින බව එම ආරංචි මාර්ගවල සඳහන්.\nමේ ආදී මෙම ජනරාල්වරයාගේ අවිධිමත් ක්‍රියා කලාපය පිළිබඳ හිටපු ජනාධිපතිවරයාට හා අමාත්‍යවරයාට ද දැණුම් දී ඇති නමුත් කිසිදු විසඳුමක් නො ලැබුණු බව වෘත්තීය සමිති අවධාරණය කරනවා.\nවිශේෂයෙන් ම මොහුට විරුද්ධ ව ඇති දූෂණ චෝදනා පිළිබඳ චෝදනා පත්‍ර දෙකක් ද පවතින බව යි වෘත්තීය සමිතිය සඳහන් කරන්නේ.\nමෙසේ බලහත්කාරයෙන් රැඳී සිටිමින් ආයතනය විනාශ කරමින් රජය ද අපහසුතාවට පත් කරමින් කටයුතු කරන සජ්ජන ද සිල්වා වහා ම එම තනතුරෙන් ඉවත් කර ඒ සඳහා සුදුසු අයකු පත් කරන ලෙස භූ විද්‍යා හා පතල් කාර්‍යාංශ වෘත්තීය සමිති නියෝජිතයන් ජනාධිපතිවරයාගෙන් ඉල්ලා සිටිනවා.\nඑම සම්පූර්ණ ලිපිය පහතින්",
       "URL": "https://www.hirunews.lk/313759/භූ-විද්‍යා-ලොක්කා-ව-එලවන්නැ-යි-වෘත්තීය-සමිති-ජනපතිට-දැනුම්-දෙයි",
       "Category": "Local News",
       "Parent URL": "https://www.hirunews.lk/local-news.php?pageID=913"
}