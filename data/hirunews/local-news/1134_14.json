{
       "Source": "hirunews",
       "Timestamp": "Sunday, 29 May 2022 - 18:49",
       "Headline": "විධායක ජනපති ක්‍රමය අහෝසි කිරීමට අවශ්‍ය පියවර ගන්නා බව අගමැති කියයි (වීඩියෝ)",
       "News Content": "21 වැනි ආණ්ඩුක්‍රම ව්‍යවස්ථා සංශෝධනය සහ ඉදිරි දේශපාලන ප්‍රතිසංස්කරණ සම්බන්ධයෙන් අග්‍රාමාත්‍ය රනිල් වික්‍රමසිංහ මහතා අද විශේෂ ප්‍රකාශයක් සිදුකළා.\nඑහිදී අග්‍රාමාත්‍යවරයා පැවසුවේ විධායක ජනාධිපති ධුරය අහෝසි කිරීමට අවශ්‍ය පියවර ගන්නා බවත් එම ක්‍රමවේදය සහ කාලරාමුව පක්ෂ නායකයින්ට තීරණය කළ හැකි බවයි.\nඔහු කියාසිටියේ රටේ පවතින ප්‍රශ්ණ ආර්ථික ප්‍රශ්ණයට පමණක් සීමාවී නොමැති බවයි.\nඑමෙන්ම දේශපාලන ක්ෂේත්‍රයේ ප්‍රධාන ගැටලු දෙකක් පවතින අතර ඉන් එකක් 19 ව්‍යවස්ථා සංශෝධනය ක්‍රියාත්මක කිරීම වන අතර ඊට අදාළව මේවන විට පක්ෂ නායකයන් 21 වන සංශෝධණ සකස් කරගෙන යමින් පවතිනවා.\nදෙවනුව විධායක ජනපති ක්‍රමය අහෝසි කිරීම සඳහා ක්‍රියා කිරීමට අවශ්‍ය කාල වකවානුව සහ ක්‍රමවේදය පක්ෂ නායකයන් තීරණය කරනු ඇති බව අගමැතිවරයා ප්‍රකාශ කළා.\n20 වන සංශෝධනයෙන් පාර්ලිමේන්තුව දුර්වල වී විධායකයට වැඩි බලතල ලැබී ඇති නිසා එමගින් පාර්ලිමේන්තුවේ ක්‍රියාදාමය අඩපන වී ඇති බවයි ඔහු පෙන්වා දුන්නේ.\nයෝජිත 21 වන සංශෝධනයෙන් පාර්ලිමේන්තුවේ බලතල වැඩිවුව ද එමගින් පමණක් සෑහීමකට පත්විය නොහැකි බව අගමැතිවරයා සිය ප්‍රකාශය ඔස්සේ පෙන්වා දී තිබෙනවා. ඔහු මෙම විශේෂ ප්‍රකාශය මගින් කියාසිටියේ රාජ්‍ය පාලනයට පාර්ලිමේන්තුව ද එක් කර ගන්නා ක්‍රමවේදයක් පැවතිය යුතු අතර විනිවිද භාවයක් ද පැවතිය යුතු බවයි. එමෙන්ම පාර්ලිමේන්තුවේ ව්‍යුහය වෙනස් කර දැනට පවතින වෙස්ට් මිනිස්ටර් ක්‍රමය සහ රාජ්‍ය මන්ත්‍රණ සභා ක්‍රමයත් දෙකම එක් කර අලුත් ක්‍රමවේදයක් ඇති කළ යුතු බවයි ඔහු කියාසිටියේ. එවිට පාර්ලිමේන්තුවට රටේ පාලනයට දායක විය හැකි බව අග්‍රාමාත්‍ය රනිල් වික්‍රමසිංහ පෙන්වා දෙනවා.\nමුදල් බලතල ක්‍රියාත්මක කිරීමේදී පාර්ලිමේන්තුවට අදාළ බලතල ලබාදීමට නම් පවතින නීති ශක්තිමත් කළ යුතු අතර පවතින නීති දෙස බලා නව නීති මාලාවක් සම්මත කිරීමට පියවර ගන්නා බව ද ඔහු කියාසිටියා. ඒ අනුව එක්සත් රාජධානිය නවසීලන්තය සහ ඉන්දියාව වැනි රටවල් උදාහරණයට ගෙන මීට වඩා ශක්තිමත් බලවත් නීතියක් ඉදිරිපත් කරන බව ද ඔහු කියාසිටියා.\nදැනට මූල්‍ය කටයුතු පිළිබඳ පවතින කාරක සභා 3 බලතල ශක්තිමත් කිරීමට සහ වැඩි කිරීමට සභානායක දිනේෂ් ගුණවර්ධන ඉදිරිපත් කළ යෝජනාවලට අමතරව තවත් යෝජනා ඉදිරිපත් කරන බවයි ඔහු කියාසිටියේ.\nඒ අනුව මුදල් පිළිබඳ නව කාරක සභා දෙකක් ස්ථාපිත කිරීමට කටයුතු කරන බව අගමැතිවරයා සඳහන් කළා.\nදැනට රජයේ ආදායම අඩුවී ඇති අතර ඉදිරි දශකයේදී රජයේ ආදායමෙන් දළ දේශීය නිෂ්පාදිතයෙන් සියයට 18ක් 20ක් අතරට රැගෙන යා යුතු අතර එය මූලික වශයෙන් සියයට 14කට වඩා හෝ වැඩි කළ යුතු බව අගමැතිවරයා ප්‍රකාශ කළා.\nඒ සඳහා ක්‍රම හා විධි කාරක සභාවක් පත් කිරීමට නියමිතයි. දෙවනුව කඩා වැටීමකට ලක්ව ඇති බැංකුවල සහ මුල්‍ය ආයතනවල ඇති ගැටලු සම්බන්ධයෙන් තවත් කාරක සභාවක් යෝජනා කරන බව ද ඔහු ප්‍රකාශ කළා. ස්ථාවර නියෝග 111 යටතේ අධීක්ෂණ කමිටු පත් කිරීමට හැකියාව පවතින අතර අධීක්ෂණ කමිටු 10ක් පත් කිරීමට යෝජනා කරන අතර රජයේ ඇති විෂයන් බෙදා දීමට හැකි බවයි රනිල් වික්‍රමසිංහ මහතා පෙන්වා දෙන්නේ.\nමෙම කාරක සභාවලට තරුණ නියෝජිතයන් 4 දෙනෙකු පත් කිරීමට යෝජනා කරන අතර එක් අයෙක් යොවුන් පාර්ලිමේන්තුවෙන් වන අතර අනෙක් තුන්දෙනා විරෝධතා පළ කරන කණ්ඩායම්වලින් තෝරාගන්නා බව අගමැතිවරයා ප්‍රකාශ කළා.\nතෝරාගන්නා ක්‍රමවේදය තරුණ සංවිධානවලින්ම තීරණය කළ හැකියි. මේ සම්බන්ධයෙන් විශේෂඥ දැනුම සහිත පුද්ගලයන් ද තෝරා ගැනීමට නියමිතයි. මෙමගින් වගකිව යුතු තරුණ නායකත්වයක් පුහුණු කිරීමට හැකි බව ද අගමැතිවරයා පෙන්වා දෙනවා. කතානායක අගමැති විපක්ෂ නායක ඇතුලු ප්‍රධාන පක්ෂ නායකයන්ගෙන් යුත් කමිටුවක් වන ජාතික සභාව සම්බන්ධයෙන් ද අගමැතිවරයා මෙහිදී අදහස් පළ කළා.",
       "URL": "https://www.hirunews.lk/305629/විධායක-ජනපති-ක්‍රමය-අහෝසි-කිරීමට-අවශ්‍ය-පියවර-ගන්නා-බව-අගමැති-කියයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1134"
}