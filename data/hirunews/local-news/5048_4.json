{
       "Source": "hirunews",
       "Timestamp": "Friday, 13 May 2016 - 13:11",
       "Headline": "යෝෂිත අදත් එෆ් සී අයි ඩී යට - බැසිල්ගේ බිරිද සහ දියණිය කල් ඉල්ලයි",
       "News Content": "පසුගිය ආණ්ඩු සමයේ ගුවන් හමුදාවට අයත් ගුවන් යානා යොදා ගනිමින් සිදුකළ අභ්‍යන්තර ගුවන් ගමන් සම්බන්ධයෙන් සිදුකරන පරීක්ෂණ සඳහා හිටපු අමාත්‍ය බැසිල් රාජපක්ෂගේ බිරිඳ සහ දියණිය බරපතල වංචා හා දුෂණ සොයන ජනාධිපති කොමිසම හමුවේ අද (13)පෙනී සිටීමට නියමිතව තිබුණා.\nකෙසේ වෙතත් ඔවුන් විදෙස්ගත වී සිටීම හේතුවෙන් අද දිනයේ එම කොමිසම හමුවේ පෙනී සිටීමට නොහැකි වන බව දන්වා ඇතැයි එහි ප්‍රකාශකයෙකු හිරු ප්‍රවෘත්ති අංශයට සඳහන් කළා.\nපසුගිය 05 වනදාද ඔවුන් දෙදෙනාට කොමිසම හමුවේ පෙනී සිටින ලෙස දැනුම් දී තිබුණද එදිනද ඔවුන් කොමිසම හමුවේ පෙනී සිට නැහැ.\nහිටපු අමාත්‍ය බැසිල් රාජපක්ෂද පසුගිය අප්‍රේල් 08 වනදා බරපතල වංචා හා දුෂණ සොයන ජනාධිපති  කොමිසම හමුවේ පෙනී සිටියේ ගුවන් හමුදාවට අයත් ගුවන් යානා යොදා ගනිමින් සිදුකළ අභ්‍යන්තර ගුවන් ගමන් සම්බන්ධයෙන් සිදුකෙරෙන විමර්ශන සඳහායී.\nමේ අතර හිටපු ජනාධිපති මහින්ද රාජපක්ෂගේ පුත් යෝෂිත රාජපක්ෂ අද 04 වන දිනටත් අද පොලිස් මූල්‍ය අපරාධ කොට්ඨාශය හමුවේ පෙනී සිටියා.\nඒ සී එස් එන් නාලිකාව සම්බන්ධයෙන් සිදුකෙරෙන විමර්ශනය සදහා ප්‍රකාශයක් ලබාදීම සදහා බවයි එහි ප්‍රකාශකයෙකු සඳහන් කළේ.",
       "URL": "https://www.hirunews.lk/133111/යෝෂිත-අදත්-එෆ්-සී-අයි-ඩී-යට-බැසිල්ගේ-බිරිද-සහ-දියණිය-කල්-ඉල්ලයි",
       "Category": "Local News",
       "Parent URL": "https://www.hirunews.lk/local-news.php?pageID=5048"
}