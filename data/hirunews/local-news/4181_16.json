{
       "Source": "hirunews",
       "Timestamp": "Friday, 08 December 2017 - 14:45",
       "Headline": "දුම්රිය ස්ථානවලට පොලිසිය එයි",
       "News Content": "දුම්රිය ස්ථානවලට පොලිස් ආරක්ෂාව යෙදවීමට පියවර ගෙන තිබෙනවා.\nදුම්රිය ධාවනය විධිමත්ව බාධාවකින් තොරව සිදු කිරීමට මෙන්ම සේවකයන්ගේ හා මගීන්ට අවශ්‍ය ආරක්ෂාව සැපයීමේ අරමුණිනුයි මෙම පියවර ගෙන ඇත්තේ.\nමේ සම්බන්ධයෙන් අවධානය යොමු කරන ලෙසට පොලිස්පතිවරයා සියලු ජ්‍යෙෂ්ඨ නියෝජ්‍ය පොලිස්පතිවරුන් සහ නියෝජ්‍ය පොලිස්පතිවරුන් ද දැනුවත් කර තිබෙනවා.\nමේ අතර වර්ජනයේ නිරත දුම්රිය වෘත්තීය සමිති සහ ජනාධිපති ලේකම් ඔස්ටින් ප්‍රනාන්දු අතර සාකච්ඡාවක් ජනාධිපති ලේකම් කාර්යාලයේදී අද (08) උදෑසන ආරම්භ වුණා.\nමෙම සාකච්ඡාව සදහා වර්ජනයේ නිරත සියලූ වෘත්තීය සමිති සහභාගි කරවන ලෙස ප්‍රවාහන හා සිවිල් ගුවන් සේවා අමාත්‍යාංශයේ ලේකම්වරයාට දැනුම් දුන් බවයි ජනාධිපති ලේකම්වරයා හිරු ප්‍රවෘත්ති අංශයට සඳහන් කළේ.\nඊයේ දිනයේදී වර්ජනයේ නිරත දුම්රිය වෘත්තීය සමිති සහ ප්‍රවහන අමාත්‍යාංශ ලේකම්වරයා අතර සාකච්ඡාවක් පැවති නමුත්, එය අසාර්ථක වූ බවයි දුම්රිය වෘත්තීය සමිති කියා සිටියේ.\nමේ අතර, දුම්රිය පාලක මැදිරිය සදහන් කළේ පිට පළාත්වල සිට කාර්යාල දුම්රිය 8 ක් අද (08) උදෑසන කොළඹට පැමිණි බවයි.\nකෙසේ වෙතත්, දුම්රිය රියදුරන්ගේ වර්ජනය හේතුවෙන් මේ වනවිට දුම්රිය වාර 276 කට වැඩි ප්‍රමාණයක් අවලංගු වී තිබෙනවා.\nපවතින දුම්රිය වර්ජනය හේතුවෙන් අපහසුතාවයට පත්වන මගීන් සදහා ලංගම බස් රථ යොදවා ප්‍රවාහන පහසුකම් සලසා ඇති බව ලංකා ගමනාගමන මණ්ඩලය ප්‍රකාශ කළා.\nඑහි සභාපති රමාල් සිරිවර්ධන කියා සිටියේ මේ නිසා ලංගම රියදුරන්, කොන්දොස්තරවරුන් සහ කාර්මික ශිල්පීන්ගේ සියලූම නිවාඩු වැඩවර්ජනය අවසන් වනතෙක් අවලංගු කර ඇති බවයි.\nදුම්රිය වර්ජනය සමග ඇති වී තිබෙන තත්ත්වය පිිළිබඳව ප්‍රවාහන නියෝජ්‍ය අමාත්‍ය අශෝක් අබේසිංහගෙන් හිරු ප්‍රවෘත්ති අංශයට විමසීමක් කළා.\nඑහිදී නියෝජ්‍ය අමාත්‍යවරයා කියා සිටියේ අද දිනය තුළ ගැටලූවට විසදුමක් ලැබෙනු ඇතැයි අපේක්ෂා කරන බවයි.\nකෙසේ නමුත් වර්ජනය නිසා දුම්රිය මගීන් අද දිනයේත් දුෂ්කරතාවයට පත්වුණා.",
       "URL": "https://www.hirunews.lk/177910/දුම්රිය-ස්ථානවලට-පොලිසිය-එයි",
       "Category": "Local News",
       "Parent URL": "https://www.hirunews.lk/local-news.php?pageID=4181"
}