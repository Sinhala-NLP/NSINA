{
       "Source": "hirunews",
       "Timestamp": "Monday, 28 September 2020 - 12:50",
       "Headline": "නිවාස කොල්ලකෑම් සිද්ධි රැසකට සම්බන්ධ \"චූන් කුරුල්ලා\" අත්අඩංගුවට",
       "News Content": "දිවයින පුරා නිවාස කොල්ලෑමේ සිද්ධි රැසක් සම්බන්ධයෙන් හලාවත නොවිසඳුණු අපරාධ විමර්ශන අංශය අත්අඩංගුවට ගත් චූන් කුරුල්ලා නැමැති පුද්ගලයාගෙන් දින හතක රැඳවුම් නියෝග යටතේ ප්‍රශ්න කිරීම් සිදු කරනවා.\nහලාවත - විලත්තව ප්‍රදේශයේදී පසුගිය සිකුරාදා සැකකරු අත්අඩංගුවට ගෙන තිබුණේ හෙරොයින්ද සමගයි.\nපොලීසිය ප්‍රකාශ කළේ 30 හැවිරිදි මෙම සැකකරු කලක් යුද හමුදාවේ සේවය කර ඇති අතර, උදේ සහ දහවල් ආහාරය සඳහා පළතුරු පමණක් ආහාර ගැනීම හේතුවෙන් ඔහුට චූන් කුරුල්ලා යන අන්වර්ථ නාමය පටබැඳී ඇකි බවයි.\nසැකකරු, හලාවත, මීගමුව, මාරවිල, කුරුණෑගල, කුලියාපිටිය සහ අනුරාධපුරය ආදී ප්‍රදේශ රැසක නිවාස කොල්ලකෑමේ සිද්ධි 100 කට පමණ අවශ්‍යව සිටි අයෙකු බවයි පරීක්ෂණ සිදුකරන උසස් පොලිස් නිලධාරියෙකු සඳහන් කළේ.\nමේ අතර බස්නාහිර පළාතේ සිදුකළ විශේෂ වැටලීමකදී වීසා නොමැතිව රැඳී සිටි විදේශිකයන් 47ක් ඇතුලු සැකකරුවන් හා වරෙන්තුකරුවන් 1,500 කට අධික පිරිසක් අත්අඩංගුවට ගෙන තිබෙනවා.\nඊයේ පෙරවරු හයේ සිට අද පෙරවරු පහ දක්වා කාලය තුළ මෙම වැටලීම් ක්‍රියාත්මක කළ බවයි බස්නාහිර පළාත භාර ජ්‍යෙෂ්ඨ නියෝජ්‍ය පොලිස්පති කාර්යාලය සඳහන් කළේ.\nඅත්අඩංගුවට ගත් පිරිස අතර වරෙන්තුකරුවන් 326 දෙනෙකුද වනවා.\nඊට අමතරව විවිධ අපරාධ සිදුකර පොලීසිය මගහරිමින් සිටි සැකකරුවන් 70ක් ද එහිදි අත්අඩංගුවට ගෙන ඇති අතර, ඒ සමඟ මෙතෙක් නොවිසඳුණු අපරාධ 80 ක් විසඳා ඇති බවයි පොලීසිය ප්‍රකාශ කළේ.\nදූෂණ වැරදි සම්බන්ධයෙන් සැකකරුවන් 777 දෙනෙකුද එම මෙහෙයුමේදී අත්අඩංගුවට ගෙන තිබෙනවා.\nඑසේම අදාළ කාලසීමාව තුළදී බස්නාහිර පළාතේ මත්ද්‍රව්‍ය වැටලීම් 504ක් සිදුකර ඇති අතර, ඊට අදාළව සැකකරුවන් 514 ක් අත්අඩංගුවට ගෙන තිබෙනවා.\nහෙරොයින් ග්‍රෑම් 120 කට අධික ප්‍රමාණයක්ද මෙම වැටලීම්වලදී සොයාගැනීමට හැකිවූ බවයි බස්නාහිර පළාත භාර ජ්‍යෙෂ්ඨ නියෝජ්‍ය පොලිස්පති කාර්යාලය කියා සිටියේ.\nඑමෙන්ම අතුරුගිරිය - ජයන්ති පාරේදී හෙරොයින් ග්‍රෑම් 5ක් සමඟ 28 හැවිරිදි සැකකරුවෙකු මීගොඩ පොලීසිය ඊයේ අත්අඩංගුවට ගෙන තිබුණා.\nගාල්ල - කන්දෙවත්ත ප්‍රදේශයේදී සිදුකළ වැටලීමකදී ද හෙරොයින් ග්‍රෑම් 5 කට වැඩි ප්‍රමාණයක් සමඟ 47 හැවිරිදි සැකකාරියක අත්අඩංගුවට ගනු ලැබුවේ ගාල්ල කොට්ඨාස දූෂණ මර්දන අංශයේ නිලධාරීන් විසින්.\nකොළඹ අපරාධ කොට්ඨාසය විසින් දෙමටගොඩ මිහිදුසෙන්පුර ප්‍රදේශයේ සිදුකළ තවත් වැටලීමකදී හෙරොයින් ග්‍රෑම් දෙකකට වැඩි ප්‍රමාණයක් සහ රුපියල් 42,000ක මුදල් සමඟ 27 හැවිරිදි පුද්ගලයෙකු ඊයේ පස්වරුවේ අත්අඩංගුවට ගෙන තිබුණා.\nපෑලියගොඩ - කළුපාලම අසළදී හෙරොයින් ග්‍රෑම් දෙකකට වැඩි ප්‍රමාණයක් සමඟ සැකකරුවෙකු අත්අඩංගුවට ගෙන තිබුණේ කොළඹ උතුර කොට්ඨාස අපරාධ විමර්ශන අංශයේ නිලධාරීන් විසින්.\n31 හැවිරිදි ඔහු අංගොඩ - කොහිලවත්ත ප්‍රදේශයේ පදිංචිකරුවෙක්. රුපියල් ලක්ෂ දෙකකට ආසන්න වටිනාකමකින් යුතු කේරළ ගංජා ග්‍රෑම් 250ක් සමඟ 33 හැවිරිදි සැකකරුවෙකු අත්අඩංගුවට ගැනීමට කිරිඇල්ල පොලීසිය සමත්වී තිබෙනවා.\nකිරිඇල්ල - මැදගලතුර ප්‍රදේශයේ පදිංචිකරුවෙකු වන ඔහු සතුව තිබී කේරළ ගංජා අලෙවියෙන් උපයාගත් රුපියල් 82,500ක මුදලක්ද සොයාගත් බවයි පොලීසිය පැවසුවේ. පොලීසිය සැක කරන්නේ රත්නපුර ප්‍රදේශයේ කේරළ ගංජා ජාවාරමේ යෙදෙන ප්‍රධාන පුද්ගලයා මොහු බවටයි.\nමේ අතර පාසල් ළමයින් ඉලක්ක කර මාවා මත්ද්‍රව්‍ය අලෙවි කළ පුද්ගලයෙකු මාවා කිලෝ හතරක්ද සමඟ බස්නාහිර පළාත් බුද්ධි කොට්ඨාසයට ලද තොරතුරකට අනුව අත්අඩංගුවට ගනු ලැබුවේ ග්‍රෑන්ඞ්පාස් - මාදම්පිටිය - සංඝබෝධි විද්‍යාලය අසළදියි.\nඑසේම කහතුඩුව - කෝරලඉම ප්‍රදේශයේදී මත්කුඩු සමඟ 34 හැවිරිදි කළුගල් ව්‍යාපාරිකයෙකු කහතුඩුව පොලීසිය අත්අඩංගුවට ගෙන තිබුණා.\nඑසේම බලපත්‍ර නොමැති බෝර 16 වර්ගයේ ගිනි අවියක්, බෝර 12 පතොරම් තුනක් සහ කඩුවක් සමඟ දැරණියගල - රස්නක්කන්ද ප්‍රදේශයේදී ඊයේ පස්වරුවේ සැකකරුවෙකු අත්අඩංගුවට ගෙන තිබූ අතර, ඔහු 52 හැවිරිදි වියේ පසුවනවා.\nඑසේම මෙරට නිෂ්පාදිත ගල්කටස් වර්ගයේ ගිනි අවි දෙකක් සහ ජීව පතොරමක් සමඟ බෙලිඅත්ත - අඟුල්මඩුව ප්‍රදේශයේදී 25 හැවිරිදි සැකකරුවෙකු අත්අඩංගුවට ගෙන තිබුණා.",
       "URL": "https://www.hirunews.lk/251292/නිවාස-කොල්ලකෑම්-සිද්ධි-රැසකට-සම්බන්ධ-චූන්-කුරුල්ලා-අත්අඩංගුවට",
       "Category": "Local News",
       "Parent URL": "https://www.hirunews.lk/local-news.php?pageID=2424"
}