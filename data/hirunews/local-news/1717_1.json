{
       "Source": "hirunews",
       "Timestamp": "Wednesday, 01 September 2021 - 20:11",
       "Headline": "සාකච්ඡාවක් ඉල්ලූ රජයට - කාදිනල් හිමිගෙන් කොන්දේසි (වීඩියෝ)",
       "News Content": "මෙරට වතිකානු තානාපති බ්‍රයන් උඩයිග්වේ අගරදගුරුතුමන්, විදේශ අමාත්‍ය මහාචාර්ය ජී.එල්. පීරිස් හමුවී තිබෙනවා.\nවිදේශ අමාත්‍යාංශයේ ඊයේ පැවති මෙම හමුවේදී පාස්කු ත්‍රස්ත ප්‍රහාරයේ පරීක්ෂණ කටයුතු සම්බන්ධයෙන්ද සාකච්ඡා වූ බවයි එම අමාත්‍යාංශය නිකුත් කළ නිවේදනයක දැක්වෙන්නේ.\nප්‍රහාරය සම්බන්ධයෙන් කණගාටුව ප්‍රකාශ කළ විදේශ අමාත්‍යවරයා මෙම සිද්ධියට වගකිව යුතු සියලු දෙනා නීතිය හමුවට ගෙන ඒමේ අවශ්‍යතාවය පිළිබඳවද අවධාරණය කර තිබෙනවා.\nමේ මාසයේ පැවැත්වෙන ජගත් මානව හිමිකම් සහ මහා මණ්ඩල සැසිවාරයන් ඉස්මතු කරමින් කතෝලික පල්ලියේ අව්‍යාජ චේතනාවන්ට පටහැනි ලෙස තම අවශ්‍යතා සඳහා මෙම තත්ත්වය උපයෝගි කර ගැනීමට ඇතැම් කණ්ඩායමක් උත්සහ දරණ බවයි ඔහු මෙහිදී කියා සිටියේ.\nකතෝලික නියෝජිතයන් සමඟ රජය අදාල ගැටළු සාකච්ඡා කළ හැකි වන පරිදි රදගුරු සම්මන්ත්‍රණ කමිටුව සමඟ ඉක්මනින් රැස්වීමක් සංවිධාන කිරීමට වතිකානු තානාපති හිමිපාණන් මෙහිදී යෝජනා කර තිබෙනවා.\nමෙම අවස්ථාව අගය කරන බව පැවසූ අමාත්‍යවරයා පල්ලිය සමග කෙරෙන සාකච්ඡාවේදී උපරිම තොරතුරු ලබාදීම සඳහා රජය, නීතිපති දෙපාර්තමේන්තුව, පොලිසිය සහ අනෙකුත් අදාළ රාජ්‍ය ආයතනවලින් සියළු තොරතුරු රැස් කරන බවද ප්‍රකාශ කළා.\nපසුගිය දා විදේශ අමාත්‍යවරයා අගරදගුරු අති උතුම් මැල්කම් කාදිනල් රංජිත් හිමිපාණන්ගෙන් සාකච්ඡාවක් ඉල්ලා ලිපියක් යොමු කර තිබූ අතර ඊට උන්වහන්සේගෙන් යහපත් ප්‍රතිචාරයක් ලැබී ඇති බවයි පෙරේදා පැවති මාධ්‍ය හමුවකදී අමාත්‍ය මහාචාර්ය ජී.එල්. පීරිස් සදහන් කළේ.\nකෙසේ වෙතත් අමාත්‍යවරයාගේ එම ප්‍රකාශයට ජාතික කතෝලික ජන සන්නිවේදන කේන්ද්‍රයේ අධ්‍යක්ෂ ආචාර්ය සිරිල් ගාමිණි ප්‍රනාන්දු පියතුමන් අද ප්‍රතිචාර දක්වා සිටියා.\nඑහිදී උන්වහන්සේ කියා සිටියේ සාකච්ඡාවක් ලබාදීමට කාදිනල් හිමියන් සූදානම් නමුත් ඊට පෙර ආණ්ඩුව කොන්දේසි කිහිපයක් ඉටු කළ යුතු බවයි.",
       "URL": "https://www.hirunews.lk/281134/සාකච්ඡාවක්-ඉල්ලූ-රජයට-කාදිනල්-හිමිගෙන්-කොන්දේසි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1717"
}