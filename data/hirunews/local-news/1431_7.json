{
       "Source": "hirunews",
       "Timestamp": "Wednesday, 12 January 2022 - 8:01",
       "Headline": "අධිවේගී මාර්ගයේ දිගු කලක සිට සිදු වූ මත්ද්‍රව්‍ය ප්‍රවාහනය (වීඩියෝ)",
       "News Content": "කොළඹ - කටුනායක අධිවේගී මාර්ගයේ සීදුව පිටවීමේ දොරටුව අසල රාජකාරි කටයුතු සිදු කරනු ලබන විශේෂ කාර්ය බලකා නිලධාරින්ට ලද තොරතුරක් අනුව සිදු කරන ලද සෝදිසි කිරීමක දී ප්‍රවාහනය කරමින් තිබූ කේරළ ගංජා තොගයක් සමග පුද්ගලයෙකු ඊයේ (11) පස්වරුවේ අත්අඩංගුවට ගෙන තිබෙනවා.\nමෙම සැකකරු විසින් අදාළ මත්ද්‍රව්‍ය තොගය මුල්ලේරියාව ප්‍රදේශයේ සිට හලාවතට රැගෙන යමින් තිබී ඇති අතර, එය මෝටර් රථයකින් ප්‍රවාහනය කෙරෙමින් තිබියදීයි, මෙලෙස පොලිස් අත්අඩංගුවට ගැනුණේ.\nසැකකරු සන්තකයේ තිබී සොයාගත් කේරළ ගංජා තොගයේ දළ වටිනාකම රුපියල් ලක්ෂ හයකට අධික වන අතර, එහි තිබී කිලෝග්‍රෑම් 4කට අධික තොගයක් සොයා ගැනුණා.\nමෙලෙස අත් අඩංගුවට ගත් සැකකරු වයස අවුරුදු 36ක් වූ මුල්ලේරියාවේ පදිංචිකරුවෙකු බවයි වාර්තා වන්නේ.\nමෙම තැනැත්තා දිගු කලක සිට අධිවේගී මාර්ගය භාවිත කරමින් මෙලෙස කේරළ ගංජා ප්‍රවාහනය කර ඇති බවටයි ඔහුගෙන් සිදු කරන ලද ප්‍රශ්න කිරීම්වලදී අනාවරණ වී ඇත්තේ.\nසිද්ධිය සම්බන්ධයෙන් වැඩිදුර විමර්ශන සීදුව පොලීසිය විසින් සිදු කරනු ලබනවා.",
       "URL": "https://www.hirunews.lk/293742/අධිවේගී-මාර්ගයේ-දිගු-කලක-සිට-සිදු-වූ-මත්ද්‍රව්‍ය-ප්‍රවාහනය-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1431"
}