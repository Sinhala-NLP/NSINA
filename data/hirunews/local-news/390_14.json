{
       "Source": "hirunews",
       "Timestamp": "Wednesday, 26 April 2023 - 9:00",
       "Headline": "ඉස්සන් වගාවෙන් හලාවත කලපුව වැනසේ",
       "News Content": "ඉස්සන් වගා කරනු ලබන ගොවිපොලවල් වලින් මුදා හරිනු ලබන අප ද්‍රව්‍ය නිසා හලාවත කලපුව ආශ්‍රිත ප්‍රදේශය විනාශ වෙමින් පවතින බව ධීවරයන් පවසනවා.\nඔවුන් පවසන්නේ අඹකඳවිල, වැලිපැන්න, මැදවත්ත, පම්බල,මරම්බැට්ටේ,ඉරණවිල,තොඩුවාව සහ මැරවල යන ගම්මාන සහ ඊට ආශ්‍රිත ගම්මාන රැසක පවුල් 5000කට අධික පිරිසක් මෙම හලාවත කලපුව කේන්ද්‍ර කර ගනිමින් ධීවර කර්මාන්තයේ යෙදෙන බවයි.\nඔවුන් සඳහන් කරන්නේ හලාවත අවට පවත්වාගෙන යනු ලබන ඇතැම් ඉස්සන් ගොවිපලවල ඇති අපද්‍රව්‍ය සහිත ජලය අතිරේක පොකුණක ගබඩා නොකර ඍජුවම මුදා හරිනු ලබන්නේ කලපුවට බවයි.\nඑම නිසා ඉස්සන් වගාව සඳහා යොදා තිබූ රසායනික ද්‍රව්‍ය කලපුවේ ජලය සමඟ මිශ්‍ර වීමෙන් කලපුවෙහි මත්ස්‍ය ගහණයද අඩු වී ගොස් \"මල කලපුවක්\" බවට පත් වෙමින් තිබෙන බවට ඔවුන් චෝදනා කරනවා.\nතවද කලපුවේ සිට ඉස්සන් පොකුණු වලට ජලය ලබා ගැනීමට සකස් කර ඇති ඇල මාර්ග කලපු ඉවුරේ ඇති කඩොලාන ශාක කපා සාදා ඇති බවත්, එලෙස කඩොලාන ශාක කැපීම හෝ හානි කිරීම නීතිවිරෝධී වන නමුත් ඒ සඳහාද නීතිය ක්‍රියාත්මක නොවීම කනගාටුවට කරුණක් බවත් ඔවුන් ප්‍රකාශ කරනවා.\nකලපුව දූෂණය වීමත් සමඟ විවිධ ඇල්ගී වර්ග වල ගහණය අධික වීම නිසා මසුන් ඇල්ලීම සඳහා දැල් දැමෝමට නොහැකි වීම මත තම ජීවිකාව ගෙන යාමද මේ වන විට අසීරු තත්ත්වයක ඇති බවයි ඔවුන් පවසන්නේ.",
       "URL": "https://www.hirunews.lk/333470/ඉස්සන්-වගාවෙන්-හලාවත-කලපුව-වැනසේ",
       "Category": "Local News",
       "Parent URL": "https://www.hirunews.lk/local-news.php?pageID=390"
}