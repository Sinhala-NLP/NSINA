{
       "Source": "hirunews",
       "Timestamp": "Saturday, 04 May 2019 - 20:09",
       "Headline": "ලබන සඳුදා ආරම්භ කෙරෙන්නේ 6 ශ්‍රේණියේ සිට ඉහළ පංති පමණක් බව රජය කියයි",
       "News Content": "ලබන සඳුදා (06) දෙවන වාරය සඳහා ආරම්භ කරනු ලබන්නේ 6වන ශ්‍රේණියේ සිට ඉහළ පංති සඳහා පමණක් බව රජය පවසනවා.\nනිවේදනයක් නිකුත් කරමින් රජයේ ප්‍රවෘත්ති දෙපාර්තමේන්තුව සඳහන් කළේ පළමු ශ්‍රේණියේ සිට පස්වන ශ්‍රේණිය දක්වා සිසු දරු දැරියන්ගේ අධ්‍යයන කටයුතු නැවත ආරම්භ කරනු ලබන්නේ ලබන 13 වන සඳුදා බවයි.\nපාසල් දරුවන්ගේ ආරක්ෂාව උපරිමයෙන් තහවුරු කිරීමට රජය විසින් විශේෂ ආරක්ෂක සැලසුමක් ක්‍රියාවට නංවා ඇති අතර එම සැලසුමේ එක් පියවරක් ලෙසට මෙලෙස අධ්‍යාපන කටයුතු ආරම්භ කෙරෙන බව ද රජයේ ප්‍රවෘත්ති දෙපාර්තමේන්තුව සඳහන් කලා.\nමේ අතර අධ්‍යාපන අමාත්‍ය අකිල විරාජ් කාරියවසම් මහතා සඳහන් කළේ ලබන 6 වැනිදා පාසල් විවෘත කිරීමට ගත් තීරණය තම පෞද්ගලික තීරණයක් නොව, රජය සහ ආරක්ෂක අංශ එක්ව ඇති කරගත් එකඟතාවක් මත ගත් තීරණයක් බවයි.\nඅමාත්‍යවරයා මේ අදහස් පළ කළේ, කුලියාපිටියේ අද පැවති ප්‍රවෘත්ති සාකච්ඡාවකදීයි.\nමේ අතර, දිවයින පුරා පාසල් ආශ්‍රිතව සෝදිසි කිරීමේ මෙහෙයුම් මේ වනවිටත් ආරම්භ කර ඇති අතර, ඊට පොලිසියට අමතරව ත්‍රිවිධ හමුදාව ද යොදවා තිබෙනවා.\nමහනුවර පාසල්ල පාසල් දරුවන් සුරැකීමේ දෙමාපිය, ආදි සිසු එකමුතුව තීරණය කර ඇත්තේල ලබන 6 වනදා සිසු සිසුවියන් පාසල් නොයැවීමටයි.\nපවතින ආරක්ෂක තත්ත්වය සැලකිල්ලට ගෙන බස්නාහිර පළාතේ සියලු කතෝලික පෞද්ගලික පාසල් නැවත දැනුම් දෙන තුරු වසා තබන ලෙසල කොළඹ අගරදගුරු අතිඋතුම් මැල්කම් කාදිනල් රංජිත් හිමිපාණන් ද පසුගිය 2 වැනිදා නිවේදනය කළා.",
       "URL": "https://www.hirunews.lk/215752/ලබන-සඳුදා-ආරම්භ-කෙරෙන්නේ-6-ශ්‍රේණියේ-සිට-ඉහළ-පංති-පමණක්-බව-රජය-කියයි",
       "Category": "Local News",
       "Parent URL": "https://www.hirunews.lk/local-news.php?pageID=3368"
}