{
       "Source": "hirunews",
       "Timestamp": "Sunday, 25 April 2021 - 7:48",
       "Headline": "පහළ මල්වතු ඔයේ ගවේෂණ දෙසතියකින්",
       "News Content": "පහල මල්වතු ඔය ව්‍යාපෘතියේ පුරා විද්‍යාත්මක ගවේෂණ තවත් සති 2 කින් පමණ ආරම්භ කරන බව පුරාවිද්‍යා අධ්‍යක්ෂ ජනරාල් මහාචාර්ය අනුර මනතුංග ප්‍රකාශ කළා.\nපහළ මල්වතු ඔයේ ඉදිකිරීම්වලින් පසු එහි ජලයට වැව් බැම්මට සහ පිවිසුම් මාර්ගයට යටවන භූමි ප්‍රමාණයෙහි මෙම කැනීම් සිදු කෙරෙනු ඇති.\nඊට අදාළ ප්‍රතිපාදන ලබා දීමට නියමිතව ඇත්තේ වාරිමාර්ග දෙපාර්තමේන්තුව විසින්.\nමේ අතර උතුර පළාතේ සිදු කරන පුරාවිද්‍යාත්මක ස්ථාන ගවේශණය සහ මායිම් ලකුණු කිරීමේ ව්‍යාපෘතියේ 2 වන අදියරද මේ වන විට ආරම්භ කර තිබෙනවා.\nඒ අනුව මඩකලපුව, චෙන්කලඩි ප්‍රදේශයෙන් එම කටයුතු ආරම්භ කළ බවයි පුරාවිද්‍යා අධ්‍යක්ෂ ජනරාල් මහාචාර්ය අනුර මනතුංග ප්‍රකාශ කළේ.\nඑහි පළමු අදියර යටතේ පුරාවිද්‍යාත්මක ස්ථාන 380 ක් පමණ සොයාගෙන තිබෙනවා.\nඉන් බහුතරයකට හානි සිදු කර ඇති බවද සඳහන්. මෙලෙස හඳුනාගෙන මායිම් ලකුණු කිරීමේ කටයුතු සිදු කළ ස්ථාන 380 පුරාවිද්‍යා දෙපාර්තමේන්තුවට පවරා ගැනීමෙන් අනතුරුව කැනීම් කටයුතු ආරම්භ කරන බවයි පුරාවිද්‍යා අධ්‍යක්ෂ ජනරාල්වරයා වැඩිදුරටත් සඳහන් කළේ.\nඅදාළ නව පුරාවිද්‍යාත්මක ස්ථාන 380 පිළිබඳ වාර්තාව පෙරේදා ජනාධිපතිවරයා වෙත භාරදෙනු ලැබුවා.",
       "URL": "https://www.hirunews.lk/269433/පහළ-මල්වතු-ඔයේ-ගවේෂණ-දෙසතියකින්",
       "Category": "Local News",
       "Parent URL": "https://www.hirunews.lk/local-news.php?pageID=1998"
}