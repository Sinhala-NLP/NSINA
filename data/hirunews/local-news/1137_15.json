{
       "Source": "hirunews",
       "Timestamp": "Saturday, 28 May 2022 - 12:49",
       "Headline": "ඉදිකිරීම් ක්ෂේත්‍රයේ සියයට 75 ක් රැකියා අහිමිවීමේ අවදානමක් (වීඩියෝ)",
       "News Content": "වර්තමාන අර්බුදකාරී ආර්ථික වාතාවරණය හමුවේ මෙරට ඉදිකිරීම් ක්‍ෂේත්‍රයේ සියයට 75 ත් 80 ත් අතර පිරිසකගේ රැකියා අහිමිවීමේ අවදානමක් මතුව ඇති බව ශ්‍රී ලංකා ජාතික ඉදිකිරීම් සංගමය පවසනවා.\nමේ වනවිට මෙරට ඉදිකිරීම් කටයුතු සියයට 90 ක් පමණ ඇණහිට බවයි එම සංගමයේ උප සභාපති එම්.ඩී. පෝල් සඳහන් කළේ.\nඅවස්ථා ගණනාවක දී සිමෙන්ති මිල ඉහළ යාමත්, නිෂ්පාදන අමුද්‍රව්‍ය ආනයන වියදම් ඉහළ යාමත් සමඟ පසුගිය මාස කිහිපය ඇතුළත මෙරට\nඉදිකිරීම් ක්ෂේත්‍රය ශීඝ්‍ර කඩාවැටීමකට ලක්වුණා.\nඑම පසුබිම හමුවේ ඉදිකිරීම් ක්ෂේත්‍රයේ වක්‍ර රැකියාවල නියුතු පිරිස් පත්ව ඇති අසරණ තත්ත්වය දක්නට ලැබෙනවා.\nමේ වන විට රටතුළ පවතින දැඩි ආර්ථික අර්බුදය කිසිදු භේදයකින් තොරව සියළුම ජනතාවට දැඩි ලෙස බලපෑම් එල්ලකර තිබෙනවා.\nඅතමිට මුදල් ගැවසුණ ද මිලට ගැනීමට අවශ්‍ය භාණ්ඩ නොමැතිවීමත්, අධික ලෙස භාණ්ඩ මිල ඉහළ යාමත් හේතුවෙන් එදා වේල සරිකරගන්නා ජනතාව පත්ව ඇති දැඩි දුෂ්කරතාවකටයි.\nවිශේශයෙන්ම පසුගිය මාස කිහිපය තුළ විවිධ හේතූන් මත කිහිප වතාවක්ම සිමෙන්ති මිළ ගණන් ඉහළ යාමත් සමඟ ඉදිකිරීම් ක්ෂේත්‍රයට ඒ ඔස්සේ එල්ල වන බලපෑම පිළිබඳව බොහෝ දෙනාගේ අවධානය යොමු වුණා.\nනමුත් අපි මේ කියන්න යන්නේ ඉදිකිරීම් ක්ෂේත්‍රය ආශ්‍රිතව වක්‍ර රැකියාවල නිරත වෙමින් ජීවිතය ගැටගසාගන්නා, බොහෝවිට අවධානය යොමු නොවන පිරිසකගේ රැකියාවට එල්ල වී ඇති බලපෑම් පිළිබඳවයි.\nපවතින තත්ත්වය හමුවේ සිමෙන්ති ගඩොල් නිශ්පාදනය මෙන්ම ගල් කොරි ආශ්‍රිතව රැකියාවේ නිරත පිරිසටත් මුහුණ පෑමට සිදුව ඇත්තේ එතරම් සතුටුදායක තත්ත්වයකට නම් නොවෙයි.\nපොළෝන්නරුව ප්‍රදේශයේ ගල් කොරි ආශ්‍රිතව ජීවිකාව සරි කරගත් පිරිස් මේ වනවිට පත්ව ඇති තත්වය ශෝචනීයයි.\nඅතිශය වෙහෙසකර සහ අවදානම් සහගතව ගළුගල් ආශ්‍රිතව රැකියාවේ නියුතු මෙම පිරිසට මේ වනවිට මුහුණ දීමට සිදුව ඇත්තේ දැඩි ආර්ථික අර්බුදයකටයි.\nගල් කොරිවල ඇති යන්ත්‍රෝපකරණද මේ වනවිට දිරාපත්වෙමින් පවතින අතර බැංකු ණය වාරික පවා ගෙවාගත නොහැකි බවටයි මෙම කර්මාන්තකරුවන් මැසිවිලි නගන්නේ.\nසිමෙන්ති ගඩොල් නිෂ්පාදකයින් පවසන්නේ රජය මැදිහත් වීමෙන් සිමෙන්තිවලට යම් සහනයක් සලසා දෙන ලෙසයි.",
       "URL": "https://www.hirunews.lk/305514/ඉදිකිරීම්-ක්ෂේත්‍රයේ-සියයට-75-ක්-රැකියා-අහිමිවීමේ-අවදානමක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1137"
}