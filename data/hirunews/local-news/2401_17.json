{
       "Source": "hirunews",
       "Timestamp": "Friday, 09 October 2020 - 6:51",
       "Headline": "ඇඳිරි නීතිය පැනවූ ප්‍රදේශවල සුපිරි වෙළඳසැල් සහ ඔසුසැල් අද විවෘත කෙරේ",
       "News Content": "ගම්පහ දිස්ත්‍රික්කයේ පොලිස් බල ප්‍රදේශ 18 කට පනවා ඇති නිරෝධායන ඇඳිරි නීතිය උල්ලංඝනය කිරීම හේතුවෙන් අත්අඩංගුවට ගත් පුද්ගලයින්ගේ සංඛ්‍යාව 92 දක්වා ඉහළ ගොස් තිබෙනවා.\nඑමෙන්ම, ඇඳිරි නීතිය පැනවීමෙන් පසු මේ දක්වා ගතවූ කාල සීමාව තුළ පොලිස් භාරයට ගෙන ඇති රථවාහන සංඛ්‍යාව 23 ක්.\nඊයේ පෙරවරු හයේ සිට අද පෙරවරු හය දක්වා ගත වූ කාලය තුළ ඇඳිරි නීතිය උල්ලංඝනය කිරීම සම්බන්ධයෙන් පුද්ගලයින් 11 දෙනෙකු අත්අඩංගුවට ගෙන ඇති අතර, රථවාහන 04 ක් පොලිස් භාරයට ගෙන තිබෙනවා.\nමේ අතර, ඇඳිරි නීතිය බලපැවැත්වෙන ප්‍රදේශවල සතොස සහ සමූපකාර අලෙවිසැල් අද සිට විවෘතව තැබෙන බව වෙළඳ අමාත්‍යාංශය පවසනවා.\nවිෂය භාර අමාත්‍ය බන්දුල ගුණවර්ධනගේ ප්‍රධානත්වයෙන් ඊයේ සාකච්ඡාවක් පැවති අතර, එහිදී මෙම තීරණය ගෙන ඇති බව සඳහන්. ඒ අනුව ගම්පහ දිස්ත්‍රික්කයේ සියලුම සතොස අලෙවිසැල්, සමූපකාර සහ වැලිසර ආර්ථික මධ්‍යස්ථානයද විවෘතව තැබෙනවා.\nහිරු ටී.වී. ඔස්සේ ඊයේ විකාශය වූ බලය වැඩසටහනට එක්වෙමින් යුද හමුදාපති ලුතිනන් ජෙනරාල් ශවේන්ද්‍ර සිල්වා කියා සිටියේ අද දිනයේදී ඇඳිරි නීතිය පැනවූ ප්‍රදේශවල සුපිරි වෙළඳසැල් සහ ඔසුසැල් විවෘතව තැබීමට කටයුතු කරන බවයි.",
       "URL": "https://www.hirunews.lk/252123/ඇඳිරි-නීතිය-පැනවූ-ප්‍රදේශවල-සුපිරි-වෙළඳසැල්-සහ-ඔසුසැල්-අද-විවෘත-කෙරේ",
       "Category": "Local News",
       "Parent URL": "https://www.hirunews.lk/local-news.php?pageID=2401"
}