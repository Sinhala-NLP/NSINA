{
       "Source": "hirunews",
       "Timestamp": "Thursday, 09 September 2021 - 10:00",
       "Headline": "අගෝස්තු මාසයේ සංචාරකයින් 5,000ක් දිවයිනට",
       "News Content": "පසුගිය අගෝස්තු මාසයේ ශ්‍රී ලංකාවට විදේශ සංචාරකයින් 5,040ක් පැමිණ ඇති අතර, ඒ, මේ වසරේ මසක් තුළ පැමිණි වැඩි ම සංචාරකයින් සංඛ්‍යාව යි.\nමැයි මාසයේ එලෙස සංචාරකයින් 1,497ක් ද ජුනි මාසයේ 1,614ක් ද පැමිණි අතර, ජුලි මාසයේ පැමිණි සංචාරකයින් සංඛ්‍යාව 2,429ක්.\nසංචාරක ප්‍රවර්ධන කාර්යාංශයේ වැඩසටහන යටතේ දිවයිනට පැමිණි ඔවුන් කොරෝනා වෛරස් සෞඛ්‍ය මාර්ගෝපදේශවලට අනුව පරීක්ෂාවන්ට ලක්කර තිබෙනවා.\nපසුගිය මාසයේ දිවයිනට පැමිණි සංචාරකයින් අතරින් වැඩි ම පිරිසක් පැමිණ ඇත්තේ කැනඩාවෙන්.\nජර්මනිය, බ්‍රිතාන්‍යය, පාකිස්තානය සහ ඉන්දියාව යන රටවලින් ඊළඟට වැඩි ම සංචාරකයින් පිරිසක් පැමිණ තිබෙනවා.\nපූර්ණ එන්නත්කරණය ලැබූ ඉන්දියානුවන්ට ශ්‍රී ලංකාවේ සංචාරය කිරීමට අවස්ථාව ලබාදීමේ වැඩසටහනක් ද පසුගිය අගෝස්තු 24 වැනිදා ආරම්භ කෙරුණා.\nගෝලීය වසංගතයට පෙර ශ්‍රී ලංකාවට වැඩි ම සංචාරකයින් පිරිසක් පැමිණියේ ඉන්දියාවෙන්.",
       "URL": "https://www.hirunews.lk/281754/අගෝස්තු-මාසයේ-සංචාරකයින්-5000ක්-දිවයිනට",
       "Category": "Local News",
       "Parent URL": "https://www.hirunews.lk/local-news.php?pageID=1703"
}