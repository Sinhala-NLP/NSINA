{
       "Source": "hirunews",
       "Timestamp": "Friday, 01 April 2022 - 20:31",
       "Headline": "තීරුබදු නොගෙවා මෙරටට හොර පාරේ ගෙන ආ දුම්වැටි තොගය",
       "News Content": "තීරුබදු නොගෙවා නීතිවිරෝධී ලෙස මෙරටට ආනයනය කළ විශාලතම දුම්වැටි තොගය අත් අඩංගුවට ගැනීමට විශේෂ කාර්ය බලකාය සිදු කළ මෙහෙයුමක දී හැකි වී තිබෙනවා.\nපොලිස් විශේෂ කාර්ය බලකායේ සංවිධානාත්මක අපරාධ මර්දන ඒකකයේ නිලධාරින්ට ලද බුද්ධි තොරතුරක් අනුව සිදු කරන ලද වැටලීමක දී මෙම සිගරට් තොගය අත්අඩංගුවට ගෙන ඇත්තේ.\nමේ සමග මෙම ජාවාරමට සම්බන්ධ බවට සැකපිට පුද්ගලයින් පස්දෙනෙකු ද අත් අඩංගුවට ගැනීමට පොලිස් විශේෂ කාර්ය බලකායට හැකි වුණා.\nඅද (01) පස්වරුවේ සිදු කරන ලද මෙම වැටලීමේ දී නීතිවිරෝධී අයුරින් මෙරටට ගෙන්වූ දුම්වැටි ඇසිරූ බහාලුමක් සොයා ගැනුණු අතර, ඒවා ශ්‍රී ලංකා රේගුවට ව්‍යාජ ලේඛන ඉදිරිපත් කොට, මුදවා ගත් ඒවා බවටයි සැක කෙරෙන්නේ.\nමෙම කූඨ ජාවාරම සඳහා එකම වර්ගයේ, එකම වර්ණයෙන්, යුත් එකම ලියාපදිංචි අංක තහඩු සවි කරන ලද බහාලුම් රථ 02ක් යොදාගෙන තිබෙනවා.\nමින් එක් බහාලුමක පිටරටින් ආනයනය කරන ලද රෙදිපිළි තොගයක් ගබඩා කර තිබුණු අතර, එම බහාලුම් රථය පරීක්ෂාවට ලක් කරන අතරතුරදියි, එම රථයටම සමාන අනෙක් රථය යොදාගෙන මෙම දුම්වැටි සහිත බහාලුම වරායෙන් පිටකර ඇත්තේ.\nඉතාම සූක්ෂ්ම ලෙස සිදු කරගෙන ගොස් ඇති මෙම ජාවාරම දීර්ඝ කාලීන බුද්ධි තොරතුරු රැස් කිරීමකින් අනතුරුව වැටලූ බවයි විශේෂ කාර්ය බලකාය සඳහන් කළේ.\nමෙම බහාලුමේ දුම්වැටි ඇසුරුම් ලක්ෂ 02ක තිබූ දුම්වැටි ලක්ෂ 40ක් අත් අඩංගුවට ගෙන තිබෙනවා.\nමෙලෙස අත්අඩංගුවට ගත් දුම්වැටි තොගයේ තීරුබදු රහිත වටිනාකම රුපියල් මිලියන 280ක් පමණ වන බවයි පොලිස් විශේෂ කාර්ය බලකාය පවසන්නේ.\nමෙම ජාවාරම හරහා පමණක් වරකට ශ්‍රී ලංකා රජයට රුපියල් මිලියන 200කට අධික බදු මුදලක් අහිමි වන බවත්, එම වාර්තාවේ සඳහන්.\nඅත්අඩංගුවට ගත් සැකකරුවන් පිරිස වයස අවුරුදු 29 ත් 48 ත් පසුවන්නන්.\nඔවුන් වැඩිදුර විමර්ශන කටයුතු සඳහා පෑලියගොඩ පොලිස් ස්ථානය වෙත භාර දී තිබෙනවා.",
       "URL": "https://www.hirunews.lk/300958/තීරුබදු-නොගෙවා-මෙරටට-හොර-පාරේ-ගෙන-ආ-දුම්වැටි-තොගය",
       "Category": "Local News",
       "Parent URL": "https://www.hirunews.lk/local-news.php?pageID=1256"
}