{
       "Source": "hirunews",
       "Timestamp": "Saturday, 14 May 2022 - 8:01",
       "Headline": "ආණ්ඩුව නියෝජනය කළ මන්ත්‍රීවරුන් අද ජනපති හමුවේ (වීඩියෝ)",
       "News Content": "ජනාධිපති ගෝඨාභය රාජපක්ෂ සහ ආණ්ඩුව නියෝජනය කළ මන්ත්‍රීවරුන් අතර හමුවක් අද (14) පැවැත්වීමට නියමිතයි.\nදේශපාලන ආරංචි මාර්ග සඳහන් කළේ ජනාධිපති මන්දිරයේ දී අද උදෑසන 10 ට මෙම සාකච්ඡාව පැවැත්වීමට නියමිතව ඇති බවයි.\nරට තුළ පවතින වත්මන් වාතාවරණය මෙන්ම පාර්ලිමේන්තුවේ ඉදිරි කටයුතු සම්බන්ධයෙන් ද මෙහිදී සාකච්ඡා කිරීමට නියමිත බව සඳහන්.\nපසුගිය 09 වැනිදා රට තුළ ඇති වූ කලහකාරී සිදුවීම්වලින් අනතුරුව ජනාධිපතිවරයා සහ ආණ්ඩු පක්ෂයේ මන්ත්‍රීවරුන් අතර සිදුවන පළමු හමුව මෙයයි.\nමේ අතර දැනට පවතින ආර්ථික අර්බුදයෙන් රට ගොඩගැනීම සඳහා ගන්නා සියලු ක්‍රියාමාර්ගවලට නව අග්‍රාමාත්‍යවරයා ප්‍රමුඛ ආණ්ඩුවට සියලු සහාය ලබාදෙන බව ශ්‍රී ලංකා පොදුජන පෙරමුණ පවසනවා.\nඑහෙත් පක්ෂයේ ස්වාධීනත්වය රැක ගනිමින් එම කටයුතු සිදුකරන බවයි එහි මහ ලේකම් පාර්ලිමේන්තු මන්ත්‍රී නීතීඥ සාගර කාරියවසම් කියා සිටියේ.\nශ්‍රී ලංකා පොදුජන පෙරමුණ පාර්ලිමේන්තුව තුළ ස්වාධීන වන බවට ඊයේ පළ වූ වාර්තා සම්බන්ධයෙන් හිරු ප්‍රවෘත්ති අංශයට අදහස් පළ කරමින් ඔහු මේ බව සඳහන් කළා.",
       "URL": "https://www.hirunews.lk/304294/ආණ්ඩුව-නියෝජනය-කළ-මන්ත්‍රීවරුන්-අද-ජනපති-හමුවේ-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1170"
}