{
       "Source": "hirunews",
       "Timestamp": "Sunday, 10 October 2021 - 14:41",
       "Headline": "\"වේරේකේ\" වැවට අත්වූ ඉරණම (වීඩියෝ)",
       "News Content": "රටට බත සැපයීමට විශාල මෙහෙයක් ඉටුකරන ගොවීන්ගේ ප්‍රධාන ජල මූලාශ්‍රය වන්නේ වැවයි.\nඑහෙත් එවැනි වැවක් ජලජ ශාකවල ග්‍රහණයට නතුවීමෙන් දැඩි පීඩාවට පත් ගොවීන් පිරිසක් පිළිබඳව අපට වාර්තා වුණේ පොලොන්නරුව - ගල්මුල්ල ගම්මානයෙන්.\nබලධාරීන්ගේ ඇස නොගැටුණු \"වේරේකේ\" වැවට මේ වනවිට අත්ව ඇති ඉරණම පිළිබඳවයි මේ විමසා බැලීම.\nමහවැලි කඩිනම් සංවර්ධන ව්‍යාපෘතිය යටතේ ඉදිකළි \"වේරේකේ වැව  පිහිටා ඇත්තේ පොළොන්නරුව - ඇලහැර ගොවිජන ව්‍යාපාරයේ ගල්මුල්ල ගම්මානයේයි.\nඅක්කර 3ක වපසරියකින් සමන්විත මෙම වැව හරහා පෝෂණය වූ කුඹුරු ප්‍රමාණය අක්කර 55ක්.\nකෘෂිකර්මාන්තය සිය ජීවනෝපාය කරගත් ගම්වැසියන්ගේ හදවත බදු වූ මෙම වැවට වර්තමානයේ අත්ව ඇත්තේ ඛේදනීය ඉරණමක්.\nජපන් ජබර ඇතුළු පාසි ආක්‍රමණය කර ඇති වැවේ මේ වනවිට ජලය පෙනෙන වපසරිය වර්ග අඩි 10ට 15කට පමණ සීමා වී තිබෙනවා.\nඑය ද තමන් විසින් පිළිසකර කරගත් බවයි ගොවීන් පවසන්නේ.\nජපන් ජබර වලින් පිරී ඇති මෙම වැව පවිත්‍ර කිරීමෙන් ගොවියාට ජලය මෙන්ම කොම්පොස්ට් පොහොර සෑදීමට අවශ්‍ය අමුද්‍රව්‍ය ද ලැබෙන බවයි ඔවුන් පෙන්වා දෙන්නේ.\nඅහසින් වැටෙන එක ජල බිඳක් හෝ ප්‍රයෝජනයට නොගෙන මුහුදට යාමට නොදුන් පෙර රජුන් ආදර්ශයට ගනිමින් මහ කන්නයට අවශ්‍ය ජලය රැස්කර ගැනීමට කඩිනමින් වේරේකේ වැව ප්‍රතිසංස්කරණය කර දෙන ලෙස ගොවීන් බලධාරීන් ඉල්ලා සිටිනවා.",
       "URL": "https://www.hirunews.lk/284617/වේරේකේ-වැවට-අත්වූ-ඉරණම-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1637"
}