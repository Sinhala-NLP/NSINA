{
       "Source": "hirunews",
       "Timestamp": "Friday, 09 June 2023 - 12:24",
       "Headline": "කොස් ගෙඩියක් කඩා වැටී මවගේ ඇකයේ සිටි බිලිඳියක මරුට",
       "News Content": "දරුවාට කිරි දෙන්නට කොස් ගසක සෙවණක් සොයා ගිය මවකගේ උරහිසට කොස් ගෙඩියක් කඩා වැටී සිය ඇකයේ සිටි දරුවා මියගොස් තිබෙනවා.\nමෙලෙස මියගොස් ඇත්තේ අවුරුද්දයි මසක් වයසැති කුඩා ගැහැනු දරුවෙක්.\nමෙම සිද්ධිය වාර්තා වන්නේ ගාල්ල අංකොක්කාවල ප්‍රදේශයෙන්.\nගාල්ල අංකොක්කාවල, පෙරේරා මාවතේ පදිංචි මවුපියන් ඥාති නිවෙසක අවමඟුල් උත්සවයකට සහභාගි වී තිබෙනවා. එහිදී නිවෙස තුළ තිබුන තදබදය නිසාවෙන් මව දරුවා සමඟ එළියට පැමිණ කොස් ගසක් යට සෙවණක හිඳගෙන දරුවාට මවුකිරි දී තිබෙනවා.\nදරුවා මවුකිරි බොමින් සිටින අවස්ථාවේ ගසින් කොස් ගෙඩියක් මවගේ උරහිසට වැටී දරුවා බිමට වැටි ඇති බවත් බිමට වැටුණු දරුවාගේ සිරුර මතට එම කොස් ගෙඩිය වැටී ඇති බවයි වාර්තා වන්නේ.\nඅනතුරුව බරපතළ තත්ත්වයෙන් සිට් දරුවා ගාල්ල කරාපිටිය රෝහලට ඇතුළත් කර ඇති අතර දැඩි අසාධ්‍ය තත්ත්වයෙන් සිටි දරුවා එහිදී මියගොස් තිබෙනවා.",
       "URL": "https://www.hirunews.lk/337455/කොස්-ගෙඩියක්-කඩා-වැටී-මවගේ-ඇකයේ-සිටි-බිලිඳියක-මරුට",
       "Category": "Local News",
       "Parent URL": "https://www.hirunews.lk/local-news.php?pageID=282"
}