{
       "Source": "hirunews",
       "Timestamp": "Wednesday, 01 February 2023 - 9:13",
       "Headline": "රාජ්‍ය සේවා කොමිසමේ තීරණය ගැන පරිපාලන සේවා සංගමයට සැකයක්",
       "News Content": "රාජ්‍ය සේවා කොමිෂන් සභාවට නව ලේකම්වරයෙකු පත් කරගැනීමේ ක්‍රියාපටිපාටිය වෙනස් කිරීමට පියවර ගෙන ඇත්තේ, එම කොමිෂන් සභාවට අවශ්‍ය පුද්ගලයෙකු එම තනතුරට තෝරාගැනීමට පවතින අවශ්‍යතාවය නිසාදැයි සැක මතුවන බව ශ්‍රී ලංකා පරිපාලන සේවා සංගමය පවසනවා.\nඒ අනුව, මෙම තීරණය අත්හිටුවන ලෙස කොමිෂන් සභාවේ සභාපතිවරයාට දැනුම් දුන් බවයි එම සංගමයේ සභාපති රෝහණ ද සිල්වා කියා සිටියේ.\nපුරප්පාඩුව පවතින ලේකම් ධුරයට සුදුස්සෙකු තෝරාගැනීම සඳහා අයදුම්පත් පසුගිය වසරේ දෙසැම්බර් මස 14 වැනිදා කැඳවනු ලැබුවා.\nඉතිහාසයේ ප්‍රථම වතාවට එම ධුරය සඳහා පරිපාලන සේවයේ විශේෂ ශ්‍රේණියේ වසර 8ක් සපුරා තිබීම අනිවාර්ය කර තිබූ අතර වයස් සීමාව මෙවර ලේකම්වරයෙකු තෝරා පත්කර ගැනීමේ දී සළකා බලන්නේ නැහැ.\nපරිපාලන සේවයේ විශේෂ ශ්‍රේණියේ නිලධාරින් 423 දෙනෙකු සිටින අතර මෙම නව ක්‍රමවේදයට අනුව වසර 08ක් සපුරා තිබෙන නිලධාරින් සිටින්නේ, 79 දෙනෙකු පමණයි.\nඉන් 70 දෙනෙකුම මෙම වසරේ දී විශ්‍රාම යාමට නියමිතව ඇති අතර ඉතිරි 9 දෙනා අයදුම් කිරීමට සුදුකම් සපුරා තිබෙනවා.\nකෙසේ වෙතත් ඔවුන් අතරින් 5 දෙනෙකු පමණක් ලේකම් ධුරය සඳහා අයදුම් කරනු ඇති බවයි වාර්තා වන්නේ.\nරාජ්‍ය සේවා කොමිෂන් සභාවේ වර්තමාන සාමාජිකයන්ගේ සේවා කාලය අවසන් වීමට ආසන්නයේ මෙවැනි ආකාරයෙන් රාජ්‍ය ප්‍රතිපත්තියට පටහැනිව කටයුතු කිරීම ආන්දෝලනාත්මක බවයි කොමිෂන් සභාවේ නිලධාරින් පෙන්වා දෙන්නේ.\nමෙලෙස රාජ්‍ය ප්‍රතිපත්තියට බැහැරව අයදුම්පත් කැඳවීම පිළිබඳ ජනාධිපති ලේකම්වරයා විසින් රාජ්‍ය සේවා කොමිෂන් සභාවේ සභාපතිවරයාගෙන් හේතු විමසා ලිපියක් ද යොමුකර තිබෙනවා.\nකෙසේ වෙතත් ඒ සම්බන්ධයෙන් මේ වනතෙක් අදාළ පාර්ශවයන්ගෙන් ප්‍රතිචාරයක් ලැබී නොමැති බවයි වාර්තා වන්නේ.",
       "URL": "https://www.hirunews.lk/326369/රාජ්‍ය-සේවා-කොමිසමේ-තීරණය-ගැන-පරිපාලන-සේවා-සංගමයට-සැකයක්",
       "Category": "Local News",
       "Parent URL": "https://www.hirunews.lk/local-news.php?pageID=566"
}