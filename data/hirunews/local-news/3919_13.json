{
       "Source": "hirunews",
       "Timestamp": "Wednesday, 30 May 2018 - 14:54",
       "Headline": "බිංගිරියේදී පුද්ගලයෙකු පවුලේ සාමාජිකයන්ට තියුණු ආයුධයකින් පහරදී දිවි හානි කරගනී",
       "News Content": "බිංගිරිය - ඉහළ කඩිගමුව ප්‍රදේශයේදී පුද්ගලයෙකු සිය මාස 6 ක බිළිඳා, බිරිඳ සහ ඇයගේ දෙමව්පියන්ට තියුණු ආයුධයකින් පහරදී සියදිවි නසාගෙන තිබෙනවා.\nඅද දහවල් 1.35 ට පමණ මෙම අපරාධය සිදුවී ඇතැයි සඳහන්.\nසිද්ධියෙන් තුවාල ලැබූ බිළිඳා සහ අනෙක් තිදෙනා කුලියාපිටිය මූලික රෝහලට ඇතුළත් කර ඇති අතර, එහිදී බිළිඳා මියගිය බවයි කුලියාපිටිය මූලික රෝහලේ ප්‍රකාශකයෙකු කියා සිටියේ.\nසැකකරුගේ 24 හැවිරිදි බිරිඳ, ඇයගේ 42 හැවිරිදි මව සහ අවුරුදු 62 ක් වයසැති පියා බරපතල තත්වයෙන් කුලියාපිටිය රෝහලේ ප්‍රතිකාර ලබනවා.\nමෙම පුද්ගලයා  මාස 3 ක පමණ කාලයක් නිවසින් බැහැරව සිටි යළිත් නිවසට පැමිණ මෙම අපරාධය සිදුකර ඇති බවයි පොලිසිය කියාසිටියේ.\nඔහුගේ මුහුණ සහ හිස හඳුනාගත නොහැකි ආකාරයෙන් දැඩි ලෙසට හානිවී ඇති අතර පොලිසිය සැක කරන්නේ හක්කපටස් වැනි පුපුරන ද්‍රව්‍යයක් උපයෝගී කර ගනිමින් මෙලෙස දිවි හානිකර ගන්නට ඇති බවටයි.\nදරුණු කැපුම් තුවාල සහිතව රෝහලට ඇතුළත් කළ සියදිවි නසාගත් පුද්ගලයාගේ බිරිඳ සහ ඇගේ දෙමව්පියන්ගේ තත්ත්වයද බරපතල බව සඳහන්.\nබිංගිරිය පොලිසිය සිද්ධිය පිළිබඳ විමර්ශණ ආරම්භ කර තිබෙනවා.",
       "URL": "https://www.hirunews.lk/191921/බිංගිරියේදී-පුද්ගලයෙකු-පවුලේ-සාමාජිකයන්ට-තියුණු-ආයුධයකින්-පහරදී-දිවි-හානි-කරගනී",
       "Category": "Local News",
       "Parent URL": "https://www.hirunews.lk/local-news.php?pageID=3919"
}