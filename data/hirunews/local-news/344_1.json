{
       "Source": "hirunews",
       "Timestamp": "Sunday, 14 May 2023 - 18:47",
       "Headline": "මෝඛා නිසා දකුණට සහ රත්නපුරයට තද වැසි - ගිං සහ නිල්වලා ගඟ පිටාර ගලයි (වීඩියෝ)",
       "News Content": "බෙංගාල බොක්ක මුහුදු ප්‍රදේශයේ පවතින මෝඛා චන්ඩ සුළි කුණාටුවේ බලපෑම හේතුවෙන් දකුණු පළාතට සහ රත්නපුර දිස්ත්‍රික්කයට මිලිමීටර් 100 ඉක්මවූ තද වැසි ඇතිවිය හැකි බව කාලගුණ විද්‍යා දෙපාර්තමේන්තුව පවසනවා.\nමේ අතර, පවතින වැසි සහිත කාලගුණ තත්ත්වය හමුවේ නිල්වලා ගඟ සහ ගිං ගඟ පිටාර ගැලීම හේතුවෙන් මේ වනවිට මාතර දිස්ත්‍රික්කයේ ප්‍රදේශ කිහිපයක් පහත්බිම් ජලයෙන් යටවී තිබෙනවා.\nතවලම, නෙලුව, මොරවක, අකුරැස්ස, අතුරලිය, පිටබැද්දර සහ කොටපොල යන ප්‍රදේශවල පහත්බිම් ජලයෙන් යටවී ඇති බවයි හිරු මාණ්ඩලික වාර්තාකරු සඳහන් කළේ.\nඑමෙන්ම නෙළුව, හප්පිටිය ප්‍රදේශයේ පහත් බිම්ද ජලයෙන් යටවී ඇති බවයි හිරු මාණ්ඩලික වාර්තාකරු සඳහන් කළේ. දෙණියාය - අකුරැස්ස මාර්ගයේ ගමනාගමනයට බාධා එල්ලවී ඇත්තේ මාර්ගයට පස්කදු කිහිපයක් කඩා වැටීම හේතුවෙන්.\nමේ හේතුවෙන් එම මාර්ගයේ බස් රථ ගමනාගමනයද තාවකාලිකව නතරකර ඇති බවයි හිරු මාණ්ඩලික වාර්තාකරු සඳහන් කළේ.\nනෙලුව, මොරවක ප්‍රධාන මාර්ගයට අලපලාදෙණිය ප්‍රදේශයෙන් පස් කන්දක් කඩා වැටීම නිසා, මාර්ගයේ ගමනාගමනය ද ඇණහිට ඇති බව සඳහන්. මීට අමතරව, අකුරැස්ස - තවලම ප්‍රධාන මාර්ගය තලංගල්ල ප්‍රදේශයෙන් ජලයෙන් යටවී තිබෙනවා.\nමේ අතර, දකුණු පළාතට ඇඳහැලෙන අධික වර්ෂාපතයනත් කිරමආර ජලාශයද මේ වන විට පිටාර මට්ටමට පැමිණ තිබෙනවා.\nමාතර දිස්ත්‍රික් ආපදා කළමනාකරණ ඒකකය ජනතාවට දැනුම් දෙන්නේ දෙයියන්දර, සීනිපැල්ල, මාකදුර සහ ආඳපාන යන ප්‍රදේශවල කිරමආර ජලාශය දෙපස ජනතාවට අවධානයෙන් සිටින ලෙසටයි.\nඑමෙන්ම, මාතර දිස්ත්‍රික්කයට ඇඳහැලෙන අධික වැසිත් සමඟ මුලටියන, කොස්ගහදොළ ඇල්ල පිටාර ගැලීමෙන් මුලටියන දෙයියන්දර මාර්ගයද ජලයෙන් යටවී තිබෙනවා.\nගිංගඟ පිටාර ගැලීමෙන් මාපලගම - මාලමුර මාර්ගයේ ද ජලයෙන් යටවීම හේතුවෙන් මාර්ගයේ ගමනාගමනයට බාධා එල්ල වී ඇති බවයි වාර්තා වන්නේ.\nපවතින වර්ෂාවත් සමග දිස්ත්‍රික්ක 5 කට නායයාමේ අනතුරු ඇගවීමේ නිවේදනයක් නිකුත් කර තිබෙනවා.\nගාල්ල, මාතර, හම්බන්තොට, කළුතර සහ රත්නපුර යන දිස්ත්‍රික්කවලට මෙලෙස නායයාමේ අවදානම් නිකුත් කර ඇති බවයි ජාතික ගොඩනැගිලි පර්යේෂණ සංවිධානය සඳහන් කළේ.\nඅයහපත් කාලගුණය හේතුවෙන් බේරුවල ප්‍රදීපාගාරයේ සිට නාවික සැතපුම් 8 ක පමණ දුරින් පිහිටි මුහුදේ ගිලෙමින් තිබූ මෙරට බහුදින ධීවර යාත්‍රාවක සිටි ධීවරයින් 6 දෙනෙකු නාවික හමුදාව විසින් බේරා ගෙන තිබෙනවා.\nඒ අද උදෑසන සිදුකළ මෙහෙයුමකදීයි.\nමේ අතර, මෝඛා සුළි කුණාටුව මේ වනවිට පැයට කිලෝමීටර් 200 ක ප්‍රබලත්වයකින් බංග්ලාදේශයට සහ මියන්මාරයට අද පස්වරුවේ ඇතුළු වුණා. ඉදිරි පැය 12 ක කාලයක එය දුර්වල වනු ඇතැයි කාලගුණ අංශ අනාවැකි පළ කර ඇති බවයි විදෙස් වාර්තා සඳහන් කළේ.\nමෙම සුළි කුණාටුවේ බලපෑමෙන් බංග්ලාදේශයට සහ මියන්මාරයට අධික වැසි සහ නායයාම් හට ගෙන ඇති බවට අනතුරු අඟවා තිබෙනවා.\nබංග්ලාදේශයේ ලක්ෂ 5 ක පමණ පිරිසක් ආරක්ෂිත ස්ථාන වෙත යොමුකර ඇති අතර දශක දෙකකට පසු එරටට බලපාන ප්‍රබලතම සුළි කුණාටුව මෙය බවයි විදෙස් වාර්තා සඳහන් කළේ.\nමේ අතර, එහි වක්‍ර බලපෑමෙන් මේ වනවිට දිවයිනේ දකුණු ප්‍රදේශවල පවතින වැසි තත්ත්වය තවදුරටත් අපේක්ෂා කරන බවයි කාලගුණ විද්‍යා දෙපාර්තමේන්තුව සඳහන් කළේ.",
       "URL": "https://www.hirunews.lk/335187/මෝඛා-නිසා-දකුණට-සහ-රත්නපුරයට-තද-වැසි-ගිං-සහ-නිල්වලා-ගඟ-පිටාර-ගලයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=344"
}