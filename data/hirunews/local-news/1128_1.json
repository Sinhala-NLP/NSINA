{
       "Source": "hirunews",
       "Timestamp": "Wednesday, 01 June 2022 - 13:09",
       "Headline": "පසුගිය මස 9 වන දා ඇති වූ කලහකාරී සිද්ධීන් සම්බන්දයෙන් මේ වන විට 2252ක් අත්අඩංගුවට",
       "News Content": "පාර්ලිමේන්තු මන්ත්‍රී කුමාර වෙල්ගම, ඔහුගේ ආරක්ෂකයා සහ රියදුරාට පහරදීමේ සිද්ධියට සම්බන්ධ තවත් සැකකරුවෙකු හෝමාගම ප්‍රදේශයේදී පොලීසිය අත්අඩංගුවට ගනු ලැබුවා.\nලද තොරතුරකට අනුව ඊයේ එම ප්‍රදේශයේ සිදුකළ මෙහෙයුමකදීයි මෙම සැකකරු අත්අඩංගුවට ගෙන ඇත්තේ.\nඔහු බිබිල ප්‍රදේශයේ පදිංචිකරුවෙකු වන අතර මෙම සිද්ධියට අදාළව මීට පෙර සැකකරුවන් දෙදෙනෙකු අපරාධ පරීක්ෂණ දෙපාර්තමේන්තුව අත්අඩංගුවට ගනු ලැබුවා.\nපසුගිය මස 9 වනදා පාර්ලිමේන්තු මන්ත්‍රී කුමාර වෙල්ගම, කොට්ටාව අධිවේගී මාර්ග පිවිසුම ආසන්නයේදී පහරකෑමට ලක්ව තුවාල ලැබූ අතර ඔහු ගමන් ගත් ජීප් රථයට ද ගිනි තබා තිබුණා.\nමේ අතර, පසුගිය මස 9 වන දා ඇති වූ සිද්ධියට අදාළව මොරටුව නගර සභාවේ ගිනි නිවීමේ රථයක් ඇතුළු තවත් වාහන සහ දේපළ වලට ගිනි තැබීමේ සිද්ධියට අදාළව තවත් සැකකරුවෙකු ගල්කිස්ස පොලීසිය මගින් අත්අඩංගුවට ගෙන තිබෙනවා.\nඔහු 44 හැවිරිදි මොරටුව ප්‍රදේශයේ පදිංචිකරුවෙකු වන අතර ඊයේ මොරටුව මහේස්ත්‍රාත් අධිකරණය වෙත ඉදිරිපත් කිරීමෙන් අනතුරුව ලබන 13 වන දා දක්වා රක්ෂිත බන්ධනාගාර ගත කළා.\nගාලුමුවදොර සහ කොල්ලුපිටියේ විරෝධතාවලට පහරදීමේ සිද්ධියට අදාළව මේ දක්වා පුද්ගලයින් 23 දෙනෙකු අත්අඩංගුවට ගෙන තිබෙනවා.\nසිද්ධිය සම්බන්ධයෙන් අත්අඩංගුවට ගත් පාර්ලිමේන්තු මන්ත්‍රීවරුන් වන සනත් නිශාන්ත, මිලාන් ජයතිලක ඇතුළු සැකකරුවන් 6 දෙනා අද යළි කොළඹ කොටුව මහේස්ත්‍රාත් අධිකරණය වෙත ඉදිරිපත් කිරීමට නියමිතව තිබෙනවා.\nඑමෙන්ම, ඊයේ අත්අඩංගුවට ගත් පොදුජන අධ්‍යාපන සේවා සංගමයේ සභාපතිනී වසන්තා හඳපාන්ගොඩ ඇතුළු සැකකරුවන් ද කොළඹ කොටුව මහේස්ත්‍රාත් අධිකරණයට අද ඉදිරිපත් කිරීමට නියමිතයි.\nපසුගිය මස 9 වන දා ඇති වූ කලහකාරී සිද්ධීන් සහ ප්‍රචණ්ඩ ක්‍රියාවලට අදාළව පුද්ගලයන් 2252 නෙකු මේ වන විට අත්අඩංගුවට ගෙන ඇති අතර, ඉන් 1010ක් රක්ෂිත බන්ධනාගාර ගත කර තිබෙනවා.\nමේ අතර, ගාලුමුවදොර විරෝධතාව අද 54 වන දිනටත් ක්‍රියාත්මක අතර අරලියගහ මන්දිරය ඉදිරිපිට විරෝධතාව ද තවදුරටත් පැවැත්වෙනවා.",
       "URL": "https://www.hirunews.lk/305883/පසුගිය-මස-9-වන-දා-ඇති-වූ-කලහකාරී-සිද්ධීන්-සම්බන්දයෙන්-මේ-වන-විට-2252ක්-අත්අඩංගුවට",
       "Category": "Local News",
       "Parent URL": "https://www.hirunews.lk/local-news.php?pageID=1128"
}