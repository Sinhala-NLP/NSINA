{
       "Source": "hirunews",
       "Timestamp": "Tuesday, 28 May 2019 - 12:41",
       "Headline": "අන්තවාදී අදහස් පැතිරවීමේ සිද්ධි 10ක්",
       "News Content": "වට්ස් ඇප් ඇතුළු සමාජ ජාල මාධ්‍ය ඔස්සේ අන්තවාදී අදහස් ව්‍යාප්ත කිරීමේ සිද්ධීන් 10ක් වාර්තා වී ඇති බව ශ්‍රී ලංකා පරිගණක හදිසි ප්‍රතිචාර සංසදය පවසනවා.\nඑහි තොරතුරු ආරක්ෂණ ඉංජිනේරු රවිදු මීගස්මුල්ල සදහන් කළේ අදාළ පැමිණිලි සම්බන්ධයෙන් ෆේස්බුක් සමාගම දැනුවත් කිරීමට කටයුතු කර ඇති බවයි.\nමේ අතර, වට්ස් ඇප් හරහා කණ්ඩායම් සංවාද පවත්වාගෙන යමින් අන්තවාදී අදහස් පැතිරූ බවට අලූත්ගම - දර්ගා නගරයේදී පසුගිය දා සැකකරුවන් සිව් දෙනෙකු අත්අඩංගුවට ගත් අතර, ඉන් තුන් දෙනෙකු ඇප මත මුදා හැරුණා.\nඑක් සැකකරුවෙකු හෙට දිනය දක්වා රක්ෂිත බන්ධනාගාර ගත කිරීමටයි පානදුර මහේස්ත්‍රාත් අධිකරණය නියෝග  කළේ.\nකෙසේ වෙතත්, සමාජ මාධ්‍ය භාවිතයේදී සැලකිලිමත්  වන ලෙස පොලිස් මාධ්‍ය ප්‍රකාශක, පොලිස් අධිකාරී රුවන් ගුණසේකර ජනතාවගෙන් ඉල්ලීමක් කළා.",
       "URL": "https://www.hirunews.lk/217239/අන්තවාදී-අදහස්-පැතිරවීමේ-සිද්ධි-10ක්",
       "Category": "Local News",
       "Parent URL": "https://www.hirunews.lk/local-news.php?pageID=3330"
}