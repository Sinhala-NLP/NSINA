{
       "Source": "hirunews",
       "Timestamp": "Wednesday, 21 July 2021 - 12:41",
       "Headline": "බදියුදීන්ගේ නිවසේදී දැරියක මියයාම ගැන සීඅයිඩීයටත් පැමිණිල්ලක් (වීඩියෝ)",
       "News Content": "හිටපු අමාත්‍ය රිෂාඩ් බදියුදීන්ගේ නිවසේ මෙහෙකාර සේවයේ යෙදී සිටියදී දැරියක මියයෑමේ සිද්ධියට විරෝධය පළ කරමින් අදත් ස්ථාන කිහිපයකදී විරෝධතා පැවැත්වුණා.\nමේ අතර මියගිය දැරියගේ මවගෙන් පොලීසිය අද දින යළි ප්‍රකාශයක් ලබාගත්තා.\nඒ, ඇය විසින් තම දියණියගේ මරණය සැක සහිත බවට සහ තවත් කරුණු කිහිපයක් සම්බන්ධයෙන් ඊයේ මාධ්‍ය හමුවක් පවත්වා කරුණු අනාවරණ කිරීම හේතුවෙන්.\nසිද්ධිය විමර්ශනය කිරීම සඳහා පොලිස් කණ්ඩායම් දෙකක් පත් කර ඇති අතර, ඉන් එක් කණ්ඩායමක් ඊයේ දැරිය ඉගෙනුම ලැබූ අවිස්සාවේල්ල පුවක්පිටිය - කිරිවන්දල ප්‍රදේශයේ පාසලට ගොස් විදුහල්පතිවරයා ඇතුලු කිහිපදෙනෙකුගෙන් ප්‍රකාශ සටහන් කරගෙන තිබෙනවා.\nඊයේ දිනයේදී මෙන්ම අදත් දැරියගේ මරණය සම්බන්ධයෙන් විධිමත් පරික්ෂණයක් ඉල්ලා හැටන් සහ මීගොඩ ප්‍රදේශවලදී විරෝධතා පැවැත්වුණා.\nඑමෙන්ම හෝමාගම ප්‍රාදේශිය සභාවේ නිදහස් පක්ෂය නියෝජනය කරන මන්ත්‍රීවරියන් දෙදෙනෙකු, තවත් කාන්තාවක් සමඟ අද දින හෝමාගම නගරයේදී විරෝධතාවයේ නිරතවූයේද මියගිය දැරියගේ මරණය සම්බන්ධයෙන් අපක්ෂපාතී පරීක්ෂණයක් සිදුකරන ලෙස ඉල්ලමින්.\nඑමෙන්ම දැරියගේ මරණයට සම්බන්ධ පුද්ගලයින්ට එරෙහිව කඩිනමින් නීතිය ක්‍රියාත්මක කරන්නැයි ඉල්ලා යාපනය බස් නැවතුම්පල ඉදිරිපිට දැරියගේ ඥාතියෙකු ඊයේ උපවාසයක නිරතවුණා.\nමීට අමතරව ජාතික සංවිධාන එකමුතුවද අපරාධ පරික්ෂණ දෙපාර්තමේන්තුවට අද පැමිණිල්ලක් ගොනු කළේ දැරියගේ මරණය සම්බන්ධයෙන් විධිමත් පරික්ෂණයක් සිදුකරන ලෙස ඉල්ලමින්.",
       "URL": "https://www.hirunews.lk/277587/බදියුදීන්ගේ-නිවසේදී-දැරියක-මියයාම-ගැන-සීඅයිඩීයටත්-පැමිණිල්ලක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1805"
}