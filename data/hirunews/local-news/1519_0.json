{
       "Source": "hirunews",
       "Timestamp": "Saturday, 04 December 2021 - 7:12",
       "Headline": "පාකිස්තානයේ දී ශ්‍රී ලාංකිකයෙකු ඝාතනය කළ සිද්ධියට අදාළ සැකකරුවන් පිරිසක් අත් අඩංගුවට",
       "News Content": "ශ්‍රී ලාංකික කම්හල් කළමනාකරු ප්‍රියන්ත කුමාර පාකිස්ථානයේ සියල්කොට් නුවර දී ඝාතනය කර සිරුර පුළුස්සා ඇත්තේ ඉස්ලාමීය අන්තවාදී මත දරන්නන් විසින් බව අනාවරණ වී තිබෙනවා.\nඒ සම්බන්ධයෙන් තහනම් කළ අන්තවාදී සංවිධානයක් වූ ටී.එල්.පී. හෙවත් ටෙහෙරික් ඊ ලබ්බයික් පාකිස්ථාන් වෙත චෝදනා එල්ලවන අතර, එහි ප්‍රකාශකයෙකු කියා සිටියේ, සිද්ධියට තම සංවිධානයේ සම්බන්ධයක් නොමැති බවයි.\nඉම්රාන් ඛාන්ගේ පාකිස්ථාන රජයට එරෙහි දැවැන්ත විරෝධතාවලින් පසු ව එම සංවිධානයට පනවා තිබූ තහනම පසුගිය දා ඉවත් කෙරුණා.\nශ්‍රී ලාංකික කම්හල් කළමනාකරු ඝාතනයට ලක් කර ඇත්තේ, ඉස්ලාම් දහමට අපහාස කළේ යැයි වන චෝදනා නගමින් බව දැන් තහවුරු වී තිබෙනවා.\nඉස්ලාම් දහම සම්බන්ධයෙන් සුළු හෝ ඍණාත්මක අදහසක් පළ කරන පුද්ගලයින්ට එරෙහි විරෝධතා සහ ඝාතන මීට පෙර ද වාර්තා වී තිබෙනවා.\nපාකිස්ථාන අග්‍රාමාත්‍ය ඉම්රාන් ඛාන් ප්‍රකාශ කළේ, ශ්‍රී ලාංකික කම්හල් කළමනාකරුට එරෙහිව මෙම කුරිරු අමානුෂික ප්‍රහාරය කළ දිනය පාකිස්ථානය ලජ්ජාවට පත් කළ දිනයක් බවයි.\nසිද්ධියට සම්බන්ධ වූවන් නීතිය ඉදිරියට පැමිණවීම සඳහා තමා පෞද්ගලිකව මැදිහත් වී කටයුතු කරන බවට ඔහු ප්‍රතිඥාවක්ද ලබාදුන්නා.\nසිද්ධිය වාර්තා වූ සියල්කොට් නගරය පිහිටියේ ඉස්ලාමාබාද් අගනුවර සිට කිලෝමීටර 200ක් පමණ ගිණිකොන දෙසින්.\nශ්‍රී ලාංකික කම්හල් කළමනාකරුට පහර දී ඝාතනය කිරීම මෙන්ම ඔහුගේ සිරුර මහමඟ පිළිස්සීම ඇතුළත් වීඩියෝ දර්ශන සමාජ මාධ්‍යවල තවමත් හුවමාරුවෙමින් පවතිනවා.\nඊට සහභාගිවූවන් තම අනන්‍යතාව සැඟවීමටද උත්සාහ කර නැහැ.\nසියල්කොට් නගරය ඇතුළත් පන්ජාබ් ප්‍රාන්තයේ ප්‍රධාන අමාත්‍යවරයා සඳහන් කළේ, සැකකරුවන් අත්අඩංගුවට ගැනීම සඳහා සී.සී.ටී.වී දර්ශන උපයෝගී කරගන්නා බවයි.\nශ්‍රී ලාංකිකයාගේ ඝාතනය සම්බන්ධයෙන් පුද්ගලයන් 100කට වැඩි පිරිසක් මේ වනවිට අත්අඩංගුවට ගෙන තිබෙනවා.\nසිද්ධියේ ප්‍රධාන සැකකරු ද ඒ අතර වන බව සඳහන්.\nමේ අතර පාකිස්ථානයේ සියල්කොට් නුවරදී ශ්‍රී ලාංකිකයෙකු ඝාතනය කිරීමේ සිද්ධිය සම්බන්ධයෙන් යුක්තිය සහ සාධාරණය ඉටු වෙතැයි අපේක්ෂා කරන බව විදේශ කටයුතු අමාත්‍යංශය ප්‍රකාශ කළා.\nනිවේදනයක් නිකුත් කරමින් එම අමාත්‍යංශය සඳහන් කළේ, මේ සම්බන්ධයෙන් ඉස්ලාමාබාද්හි පිහිටි ශ්‍රී ලංකා මහ කොමසාරිස් කාර්යාලය තොරතුරු තහවුරු කර ගනිමින් සිටින බවයි.",
       "URL": "https://www.hirunews.lk/289972/පාකිස්තානයේ-දී-ශ්‍රී-ලාංකිකයෙකු-ඝාතනය-කළ-සිද්ධියට-අදාළ-සැකකරුවන්-පිරිසක්-අත්-අඩංගුවට",
       "Category": "Local News",
       "Parent URL": "https://www.hirunews.lk/local-news.php?pageID=1519"
}