{
       "Source": "hirunews",
       "Timestamp": "Tuesday, 29 September 2020 - 19:51",
       "Headline": "සංශෝධනවල පාර්ලිමේන්තුව විසුරුවා හරින කාලයේ වෙනසක් (වීඩියෝ)",
       "News Content": "යෝජිත විසිවන ආණ්ඩුක්‍රම ව්‍යවස්ථා සංශෝධන පනත් කෙටුම්පතට කාරක සභා අවස්ථාවේදී සිදුකිරීමට නියමිත සංශෝධන 53 ක් සහිත ලේඛනයක් නීතිපති දප්පුල ද ලිවේරා විසින් අද ශ්‍රේෂ්ඨාධිකරණයට ඉදිරිපත් කළා.\nවිසිවන සංශෝධනයෙන් ජනාධිපතිවරයාට පාර්ලිමේන්තුව වසරක් ඉක්මවූ පසු විසුරුවා හැරීමට ලබාදී තිබූ බලය සංශෝධනය කොට එය, වසර දෙකකුත් මාස හයක් දක්වා දීර්ඝ කිරීමට එමඟින් යෝජනා කර තිබෙනවා.\nඑසේම අදාළ සංශෝධනවලට ජනාධිපතිවරයාගේ බලතල සහ කාර්යයන් යටතට, මැතිවරණ කොමිෂන් සභාවේ ඉල්ලීම පරිදි නිදහස් හා සාධාරණ මැතිවරණයක් පැවැත්වීම සඳහා උචිත වාතාවරණයක් ඇති කිරීම තහවුරු කිරීම සඳහා බලය ඇත්තේය යන වගන්තිය ඇතුළත් කර තිබෙනවා.\nමේ අතර එම සංශෝධනවල දැක්වෙන්නේ නීතිපති, පොලිස්පති, පාර්ලිමේන්තු මහ ලේකම්, අගවිනිසුරු, අභියාචනාධිකරණයේ සභාපති සහ විනිසුරුවරුන්, අධිකරණ සේවා කොමිසමේ සාමාජිකයන්, විගණකාධිපති, මැතිවරණ කොමිසන් සභාවේ සාමාජිකයන් යන තනතුරු ජනාධිපතිවරයා විසින් පත් කරනු ලැබිය යුත්තේ ආණ්ඩුක්‍රම ව්‍යවස්ථාවේ 41 ආ ව්‍යවස්ථාවේ විධිවිධානවලට යටත්ව බවයි.\nඅදාළ තනතුරු පත් කිරීමේ ඍජු බලය ජනාධිපතිවරයාට හිමිවන බවට විසිවන සංශෝධනය මගින් යෝජනා කර තිබුණා.\nඑසේම අග්‍රාමාත්‍යවරයාට, ජනාධිපතිවරයා විසින් පත් කරනු ලැබිය යුතු ලේකම්වරයෙකු සිටිය යුතු අතර, ඔහු අග්‍රාමාත්‍යවරයාගේ විධිවිධානවලට යටත්ව සේවය කළ යුතු බවටද වගන්තියක් නීතිපතිවරයා අද ශ්‍රේෂ්ඨාධිකරණයට ඉදිරිපත් කළ සංශෝධනවල ඇතුළත්.\nද්විත්ව පුරවැසිභාවය ඇත්තෙකුට පාර්ලිමේන්තු මන්ත්‍රී ධුරයක් දැරීමට නොහැකිය යන වගන්තිය ඉවත් කිරීමට විසිවන සංශෝධනයෙන් ගත් තීන්දුව නව සංශෝධනවලින් නොවෙනස්ව පැවතෙනවා.",
       "URL": "https://www.hirunews.lk/251421/සංශෝධනවල-පාර්ලිමේන්තුව-විසුරුවා-හරින-කාලයේ-වෙනසක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2421"
}