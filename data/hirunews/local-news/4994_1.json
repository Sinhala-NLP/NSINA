{
       "Source": "hirunews",
       "Timestamp": "Thursday, 23 June 2016 - 18:16",
       "Headline": "හෙරොයින් නඩුවකට ආ පුද්ගලයෙකුට මහර උසාවිය අසලදී වෙඩි තබා ඝාතනය කරයි",
       "News Content": "මහර මහේස්ත්‍රාත් අධිකරණය ඉදිරිපිට අද (23) දහවල් සිදුවූ වෙඩි තැබීම පෞද්ගලික ආරවුලක් මත සිදුවූවක් බවට පොලිසිය සැක පළ කරනවා.\nමහේ්ස්ත්‍රාත් අධිකරණය ඉදිරිපිටදී අද (23) දහවල් හයිබ්‍රිඩ් මෝටර් රථයකින්  පැමිණි නාඳුනන පිරිසක් පුද්ගලයෙකුට වෙඩි තබා පලාගොස් තිබුණා.\nපොලිසිය සදහන් කළේ වෙඩි වැදීමෙන් තුවාල ලැබූ පුද්ගලයා රාගම ශික්ෂණ රෝහලට ඇතුළත් කිරීමෙන් පසු මියගිය බවටයි.\nමෙලෙස මියගියේ රත්මලාන ශ්‍රී ඥානසාර මාවතගේ පදිංචි සුරේෂ් අසංක සිල්වා නමැති 35 හැවිරිදි පුද්ගලයෙක්. මොහු හෙරොයින් ළග තබා ගැනීමේ  සිද්ධියකට අදාළව නඩුවකට පෙනී සිටීම සදහා ඔහුගේ බිරිද සමග අධිකරණය වෙත පැමිණ තිබුණා.\nඅනතුරුව නඩුවට පෙනී සිට යළිත් පිටත්ව යාමට තම මෝටර් රථයට නැගීමට සූදානම් වන අවස්ථාවේ එය අසල නවතා තිබූ වෙනත් හයිබ්‍රිඩ් මෝටර් රථයක සිටි පුද්ගලයන් පිරිසක් විසිනුයි ඔහුට වෙඩි තැබීම සිදුකර ඇත්තේ.\nකෙසේ වෙතත්, මියගිය පුද්ගලයාගේ බිරිඳට වෙඩි තැබීමෙන් හානියක් වූයේ නැහැ.\nවෙඩි තැබීම සදහා ටී - 56 සහ මිලිමීටර් 9 වර්ගයේ ගිනිඅවි භාවිතා කර ඇති බවට අනාවරණ වී තිබෙනවා.\nඝාතනය සිදුකර පලාගිය  පුද්ගලයන් සොයා  කැළණිය කොට්ඨාශ භාර ජ්‍යෙෂ්ඨ පොලිස් අධිකාරිවරයා යටතේ විශේෂ විමර්ශනයක් දැනටමත් ආරම්භ කර ඇති බවයි වාර්තා වන්නේ.",
       "URL": "https://www.hirunews.lk/136282/හෙරොයින්-නඩුවකට-ආ-පුද්ගලයෙකුට-මහර-උසාවිය-අසලදී-වෙඩි-තබා-ඝාතනය-කරයි",
       "Category": "Local News",
       "Parent URL": "https://www.hirunews.lk/local-news.php?pageID=4994"
}