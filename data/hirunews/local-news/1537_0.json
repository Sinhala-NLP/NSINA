{
       "Source": "hirunews",
       "Timestamp": "Friday, 26 November 2021 - 8:49",
       "Headline": "නව කොරෝනා ප්‍රභේදය නිසා බ්‍රිතාන්‍යයට පැමිණීම අප්‍රිකානු රටවල් හයකට තහනම් කෙරෙයි",
       "News Content": "මෙතෙක් සොයා ගැනුණු විකෘතිතා වැඩි ම කොරෝනා ප්‍රභේදය දකුණු අප්‍රිකාවෙන් වාර්තා වීමත් සමඟ එම කලාපයේ රටවල් රැසකින් පැමිණෙන සංචාරකයින් සඳහා නිරෝධායන සීමාවන් පැනවීමට බ්‍රිතාන්‍යය තීරණය කර තිබෙනවා.\nඑරට සෞඛ්‍ය අමාත්‍ය සජිද් ජාවිඩ් නිවේදනය කළේ, ඒ අනුව දකුණු අප්‍රිකානු කළාපයේ රටවල් 6ක් සංචාරක රතු ලැයිස්තුවට ඇතුළත් කළ බවයි.\nඑමෙන්ම දකුණු අප්‍රිකාව, නැමීබියාව, සිම්බාබ්වේ, බොස්ට්ස්වානා, ලෙසතෝ සහ එස්වටිනි යන රාජ්‍යයන්ගෙන් බ්‍රිතාන්‍යයට පැමිණෙන සියලු ගුවන් ගමන් අත්හිටවනු ලැබුවා.\nබ්‍රිතාන්‍යයය සෞඛ්‍ය අමාත්‍යවරයා වැඩිදුරටත් සඳහන් කළේ, දකුණු අප්‍රිකාවෙන් හඳුනාගැනුණු නව කොරෝනා ප්‍රභේදයේ ඩෙල්ටා කොරෝනා ප්‍රභේදය මෙන් දෙගුණයක් විකෘතිතා පැවතිය හැකි බවයි.\nඒ අනුව එය, වැඩි සම්ප්‍රේෂණ හැකියාවකින් යුක්ත වන අතර, එන්නත්කරණය පහසුවෙන් මගහැර යා හැකියි.\nමේ වනවිට බී එක එක 529 දරණ නව ප්‍රභේදය දකුණු අප්‍රිකාව, හොංකොං සහ බොට්ස්වානා රාජ්‍යයන් වෙතින් හඳුනාගෙන ඇති අතර, හමු වී ඇති ආසාදිතයින් සංඛ්‍යාව 59 ක්.\nනව ප්‍රභේදය ලෝක සෞඛ්‍ය සංවිධානය විසින් අද ග්‍රීක හෝඩියේ අකුරකින් නම් කරනු ඇතැයි අපේක්ෂිතයි.",
       "URL": "https://www.hirunews.lk/289210/නව-කොරෝනා-ප්‍රභේදය-නිසා-බ්‍රිතාන්‍යයට-පැමිණීම-අප්‍රිකානු-රටවල්-හයකට-තහනම්-කෙරෙයි",
       "Category": "Local News",
       "Parent URL": "https://www.hirunews.lk/local-news.php?pageID=1537"
}