{
       "Source": "hirunews",
       "Timestamp": "Friday, 17 December 2021 - 9:21",
       "Headline": "ශ්‍රී පාද වන්දනා සමය වෙනුවෙන් සමන් දේවාභරණ වැඩම කරවීමේ රථ පෙරහර ආරම්භ වෙයි",
       "News Content": "හෙට(18)දින උඳුවප් පෝ දිනයෙන් ආරම්භ වන ශ්‍රීපාද වන්දනා සමය වෙනුවෙන් පැල්මඩුල්ල - ගලපොත්තාවල රජමහා විහාරයේ තැන්පත් කර තිබූ සධාතුක කරඬුව, සමන් දේව ප්‍රතිමාව සහ දේවාභරණ ඇතුලු පූජා භාණ්ඩ වැඩම කරවීමේ පුණ්‍යොත්සවයේ රථ පෙරහර අද(17) අලුයම ආරම්භ වුණා.\nඅලුයම පහට බදුල්ල - රත්නපුර මාර්ගයේ පැල්මඩුල්ලෙන් ආරම්භ වූ මෙම රථ පෙරහර රත්නපුර නව නගරය ඔස්සේ රත්නපුර - පානදුර මාර්ගයේ සමන් දේවාලය දක්වා ගමන් කිරිමට නියමිතයි.\nබැතිමතුන් පූජා පැවැත්වීමේ කටයුතු සිදුකිරීම හේතුවෙන් එම මාර්ගයේ රථවාහන ගමනාගමනයට අවහිරතාවක් ඇතිවිය හැකි බව පොලීසිය සඳහන් කළා.\nමේ නිසා, මෙම කාලය තුළ පැල්මඩුල්ලේ සිට රත්නපුර නව නගරය, රත්නපුර - පානදුර මාර්ගය හරහා සමන් දේවාලය දක්වා වන මාර්ගය අත්‍යවශ්‍ය කටයුතු සඳහා පමණක් භාවිත කරන ලෙසයි, පොලිසිය රියදුරන්ගේ ඉල්ලා සිටින්නේ.",
       "URL": "https://www.hirunews.lk/291299/ශ්‍රී-පාද-වන්දනා-සමය-වෙනුවෙන්-සමන්-දේවාභරණ-වැඩම-කරවීමේ-රථ-පෙරහර-ආරම්භ-වෙයි",
       "Category": "Local News",
       "Parent URL": "https://www.hirunews.lk/local-news.php?pageID=1488"
}