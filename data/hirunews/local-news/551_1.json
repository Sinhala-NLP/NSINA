{
       "Source": "hirunews",
       "Timestamp": "Tuesday, 07 February 2023 - 19:00",
       "Headline": "පාර්ලිමේන්තුවේ නව සැසිවාරය සජබ, ඩලස් පිල සහ විමල්, ගම්මන්පිල සන්ධානය වර්ජනය කරයි - ටී එන් ඒ එන බව කියයි (වීඩියෝ)",
       "News Content": "ජනාධිපති රනිල් වික්‍රමසිංහගේ ප්‍රධානත්වයෙන් හෙට පැවැත්වෙන 9 වන පාර්ලිමේන්තුවේ සිව්වන සභාවාරයට සහභාගිවීම සම්බන්ධයෙන් මෙතෙක් තීරණයක් ගෙන නොමැති බව ජාතික ජනබලවේගය පවසනවා.\nඑම පක්ෂය නියෝජනය කරන පාර්ලිමේන්තු මන්ත්‍රීවරයෙකු සඳහන් කළේ ඒ සම්බන්ධයෙන් අද රාත්‍රියේ සාකච්ඡා කර තීරණයක් ගන්නා බවයි.\nමේ අතර සමගි ජනබලවේගයද හෙට පාර්ලිමේන්තු සැසිවාරය වර්ජනය කිරීමට තීරණය කර තිබෙනවා.\nඑමෙන්ම දැනට ස්වාධීනව කටයුතු කරන පොදුජන පෙරමුණේ ඩලස් අලහප්පෙරුම පාර්ශවයේ කණ්ඩායමද ඊට සහභාගි නොවන බව පාර්ලිමේන්තු මහාචාර්ය ජී.එල්. පීරිස් ප්‍රකාශ කළා.\nකෙසේ වෙතත් දෙමළ ජාතික සන්ධානය හෙට පාර්ලිමේන්තු සැසිවාරයට සහභාගිවීමටයි තීරණය කර තිබෙන්නේ. මේ අතර ශ්‍රී ලංකා නිදහස් පක්ෂය ද තවමත් ඒ සම්බන්ධයෙන් අවසන් තීරණයක් ගෙන නැහැ.\nමේ අතර පාර්ලිමේන්තු මන්ත්‍රීවරුන් වන විමල් වීරවංශ සහ උදය ගම්මන්පිල නියෝජනය කරන නිදහස ජනතා සභාවේ මන්ත්‍රීවරුන් ද හෙට සැසිවාරයට සහභාගි නොවන බව ප්‍රකාශ කර තිබෙනවා.",
       "URL": "https://www.hirunews.lk/326918/පාර්ලිමේන්තුවේ-නව-සැසිවාරය-සජබ-ඩලස්-පිල-සහ-විමල්-ගම්මන්පිල-සන්ධානය-වර්ජනය-කරයි-ටී-එන්-ඒ-එන-බව-කියයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=551"
}