{
       "Source": "hirunews",
       "Timestamp": "Sunday, 14 January 2018 - 12:41",
       "Headline": "ඇමති මංගල සමරවීර ඉන්දීය විදේශ ඇමතිනිය හමුවේ",
       "News Content": "මුදල් හා ජනමාධ්‍ය අමාත්‍ය මංගල සමරවීර සහ ඉන්දීය විදේශ කටයුතු ඇමතිනි සුෂ්මා ස්වරාජ් අතර හමුවක් ඊයේ (13) නවදිල්ලියේදී සිදුවුණා.\nඑහිදී ඔවුන් දෙරට අතර සංවර්ධන සහයෝගීතාවට අදාළ කරුණු සාකච්ඡා කළ බවයි ඉන්දීය මාධ්‍ය සඳහන් කළේ.\nදෙපාර්ශවයට බලපාන අනෙකුත් කරුණු සම්බන්ධයෙන්ද මෙහිදී අදහස් හුවමාරුවක් සිදුවී තිබෙනවා.\nශ්‍රී ලංකාව, ඉන්දියාවේ ප්‍රධානතම සංවර්ධන ආධාරලාභීන් අතර සිටින බවයි ඉන්දීය මාධ්‍ය වැඩිදුරටත් කියා සිටියේ.\nඇමරිකානු ඩොලර් බිලියන 2 යි දශම 6 යි 3 ක මූල්‍යාධාර මෙන්ම ඩොලර් මිලියන 458 ක ප්‍රදානයන් ඉන්දියාව ශ්‍රී ලංකාවට ලබාදී තිබෙනවා.\nමුහුදුබඩ දුම්රිය මාර්ගයේ ප්‍රතිසංස්කරණ කටයුතු සිදුකෙරුණේද ඩොලර් මිලියන 167 යි දශම 4 ක ඉන්දීය ණය යෝජනා ක්‍රමයකින්.\nඑමෙන්ම, උතුරු දුම්රිය මාර්ගයේ ඉදිකිරීම් සඳහා ඉන්දියාව ඇමරිකානු ඩොලර් මිලියන 800 ක මූල්‍ය යෝජනා ක්‍රමයක් ක්‍රියාත්මක කළ බව ඉන්දීය මාධ්‍ය සිහිපත් කළා.",
       "URL": "https://www.hirunews.lk/181018/ඇමති-මංගල-සමරවීර-ඉන්දීය-විදේශ-ඇමතිනිය-හමුවේ",
       "Category": "Local News",
       "Parent URL": "https://www.hirunews.lk/local-news.php?pageID=4126"
}