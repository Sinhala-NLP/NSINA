{
       "Source": "hirunews",
       "Timestamp": "Sunday, 05 March 2023 - 8:39",
       "Headline": "ගෑස් මිලේ වෙනසක් නැහැ - 16 වන ගල් අඟුරු නැවත් දිවයිනට (ඡායාරූප)",
       "News Content": "ගෑස් මිලෙහි කිසිදු සංශෝධනයක් සිදුනොවන බව ලිට්‍රෝ සමාගම අද නිවේදනය කළා.\nමාර්තු මාසයේ ලෝක වෙළඳපළේ පවතින තත්ත්වයන් සසඳා බැලීමේදී මිල සූත්‍රයට අනුව ගෘහස්ථ ගෑස් සිලින්ඩරයක මිල මෙම මාසය තුළ ඉහළ දැමීමටයි නියමිතව තිබුණේ.\nකෙසේ වෙතත් ඩොලරයට සාපේක්ෂව රුපියල ශක්තිමත්වීම හේතුවෙන් එම තත්ත්වය සළකා බලා ගෑස් මිල වැඩි නොකිරීමට තීරණය කළ බවයි ලිට්‍රෝ සමාගම සඳහන් කළේ.\nඒ අනුව දැනට පවතින ලිට්‍රෝ ගෑස් මිල ගණන් එලෙසම ක්‍රියාත්මක වනු ඇති.\nකිලෝග්‍රෑම් 12.5 ගෘහස්ථ ගෑස් සිලින්ඩරයක මිල රුපියල් 4,743 ක් වන අතර කිලෝග්‍රෑම් 05 ගෘහස්ථ ගෑස් සිලින්ඩරයක මිල රුපියල් 1904 ක්.\nකිලෝග්‍රෑම් 2.3 ලිට්රෝ ගෑස් සිලින්ඩරයක් අලෙවි වන්නේ මිල රුපියල් 883කටයි.\nමේ අතර ලාෆ් ගෑස් මිලෙහිද කිසිදු සශෝධනයක් නොවන බවයි අප කළ විමසීමක දී එම සමාගම සඳහන් කළේ.\nමේ අතර ගල් අඟුරු මෙට්‍රික් ටොන් 60,000 ක් රැගත් 16 වන නෞකාව අද දිවයිනට පැමිණියා.\nසැප්තැම්බර් මාසය දක්වා බාධාවකින් තොරව විදුලිය උත්පාදනය සදහා ගල් අගුරු මෙරටට ගෙන්වා ගැනීමේ කටයුතු සාර්ථකව සිදුවන බවයි ලංකා ගල් අගුරු සමාගම සඳහන් කළේ.",
       "URL": "https://www.hirunews.lk/329025/ගෑස්-මිලේ-වෙනසක්-නැහැ-16-වන-ගල්-අඟුරු-නැවත්-දිවයිනට-ඡායාරූප",
       "Category": "Local News",
       "Parent URL": "https://www.hirunews.lk/local-news.php?pageID=497"
}