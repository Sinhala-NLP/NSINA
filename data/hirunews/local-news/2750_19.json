{
       "Source": "hirunews",
       "Timestamp": "Wednesday, 06 May 2020 - 12:46",
       "Headline": "තවමත් 4880 දෙනෙකු නිරෝධායනයේ",
       "News Content": "එංගලන්තයේ ලන්ඩන් නුවර සිට ශ්‍රී ලාංකික සිසුන් 196 දෙනෙකු ශ්‍රී ලන්කන් ගුවන් සේවයට අයත් යූ.එල් 504 දරණ යානයෙන් අද අලූයම කටුනායක ගුවන් තොටුපළ වෙත පැමිණියා.\nමෙම ගුවන් යානයෙන් පැමිණීම සඳහා ඇමරිකා එක්සත් ජනපදයේ සහ කැනඩාවේ සිටි ශ්‍රී ලාංකිකයන් පිරිසක් ද ලන්ඩනය වෙත පැමිණ සිටි බවයි වාර්තා වන්නේ.\nපසුව ශ්‍රී ලංකා යුද හමුදාව විසින් සූදානම් කර තිබූ බස් රථවලින් මෙම සිසුන් නිරෝධායන කටයුතු සදහා රැගෙන යනු ලැබුවේ වස්කඩුව, ප්‍රදේශයේ සහ මීගමුව ප්‍රදේශයේ පිහිටි පෞද්ගලික සංචාරක හෝටල් දෙකක් වෙතයි.\nමේ අතර, දිවයිනට පැමිණීමට නොහැකිව සිංගප්පූරුවේ සිර වී සිටින ශ්‍රී ලාංකික සිසුන් 180 දෙනෙකු රැගෙන ඒම සඳහා ශ්‍රී ලන්කන් ගුවන් සේවයට අයත් විශේෂ ගුවන් යානයක් අද උදෑසන කටුනායක ගුවන් තොටුපළෙන් පිටත්ව ගියා.\nයූ.එල්. 302 දරණ මෙම යානය මෙලෙස පිටත්ව ගිය අතර, කොරෝනා වසංගතය හමුවේ යළි සිංගප්පූරුව වෙත යාමට නොහැකිව මෙරට කොටු වී සිටි සිංගප්පූරු ජාතිකයන් දස දෙනෙකු ද මෙම ගුවන් යානයෙන් රැගෙන ගිය බවයි ගුවන් තොටුපළ හිරු වාර්තාකරු සඳහන් කළේ.\nඑමෙන්ම, එක්සත් අරාබි එමීර් රාජ්‍යයේ සිට අද ශ්‍රී ලංකන් ගුවන් සේවයට අයත් තවත් යානයකින් ශ්‍රී ලාංකිකයින් 260 දෙනෙකු මෙරටට පැමිණීමට නියමිතව තිබෙනවා.\nඑසේම,  ඕස්ට්‍රේලියාව - බෙලරූස්, බංග්ලාදේශය, ජපානය, මාලදිවයින සහ මැලේසියාව යන රටවල සිටින ශ්‍රී ලාංකිකයින් පිරිසක් ද ඉදිරියේදී මෙරටට ගෙන්වා ගැනීමටයි නියමිත බවයි වාර්තා වන්නේ.\nමේ අතර, නිරෝධායන කාලසීමාව සම්පූර්ණ කළ තවත් 27 දෙනෙකු අද කන්දකාඩු නිරෝධායන මධ්‍යස්ථානයෙන් පිටව ගියා.\nඔවුන් කොළඹ 12, බණ්ඩාරනායක මාවත ප්‍රදේශයේ පදිංචිකරුවන් බවයි හිරු වාර්තාකරු සඳහන් කළේ.\nමේ වන විට පුද්ගලයින් 5136 දෙනෙකු නිරෝධායනය අවසන් කර නිවෙස් වෙත පිටත්ව ගොස් ඇති අතර, නිරෝධායන මධ්‍යස්ථාන තුළ තවත් පුද්ගලයින් 4880 දෙනෙකු මේ වන විටත් රදවා සිටිනවා.\nමේ අතර, අද උදෑසන 6 න් අවසන් වූ ගත වූ පැය 24 ක කාලය තුළ ඇදිරි නීතිය කඩ කිරීම සම්බන්ධයෙන් පුද්ගලයින් 394 ක් අත්අඩංගුවට ගෙන ඇති අතර, පොලිස් භාරයට ගෙන ඇති වාහන සංඛ්‍යාව 87 ක්.\nඇදිරි නීතිය පැනවූ මාර්තු 20 වන දින සිට මේ දක්වා කාල සීමාව තුළ එය කඩකළ පුද්ගලයින් 47,236 ක් අත්අඩංගුවට ගෙන ඇති අතර, වාහන 12,239ක් පොලිස් භාරයට ගෙන තිබෙනවා.\nඑමෙන්ම, කොළඹ, ගම්පහ, කළුතර සහ පුත්තලම දිස්ත්‍රික්ක හැර සෙසු දිස්ත්‍රික්කවලට අද අලූයම 5 ට ලිහිල් කෙරුණු ඇදිරි නීතිය රාත්‍රී 8 සිට යළි පැනවෙනවා.\nඑම ඇදිරි නීතිය මැයි 11 සදුදා අලූයම 5 දක්වා මුළු දිවයිනටම බලපැවැත්වෙන බවයි ජනාධිපති මාධ්‍ය අංශය නිවේදනය කළේ.\nකෙසේ වෙතත්, කොළඹ, ගම්පහ, කළුතර සහ පුත්තලම යන දිස්ත්‍රික්කවලට නැවත දැනුම්දෙනතුරු ඇදිරි නීතිය ක්‍රියාත්මකයි. එම දිස්ත්‍රික්කවල ඇඳිරි නීතිය පවතිද්දී ජන ජිවිතය යථා තත්ත්වයට පත් කිරීම මැයි 11 සදුදා සිට ආරම්භ කෙරෙනවා.\nමේ අතර, හිරු ටී.වී. ඔස්සේ විකාශය වන රට සහ හෙට වැඩසටහනට එක්වෙමින් වරාය අධිකාරියේ සභාපති, විශ්‍රාමික ජෙනරාල් දයා රත්නායක කියා සිටියේ සෞඛ්‍ය අංශ ලබා දී උපදෙස් වලට අනුකූලව කිසිදු බාධාවකින් තොරව මේ දක්වා වරාය ආශ්‍රිත කටයුතු සිදුකළ බවයි.",
       "URL": "https://www.hirunews.lk/240179/තවමත්-4880-දෙනෙකු-නිරෝධායනයේ",
       "Category": "Local News",
       "Parent URL": "https://www.hirunews.lk/local-news.php?pageID=2750"
}