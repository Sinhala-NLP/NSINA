{
       "Source": "hirunews",
       "Timestamp": "Friday, 08 January 2021 - 19:48",
       "Headline": "විදෙස් රටවල සිට පැමිණෙන ශ්‍රී ලාංකිකයින්ට සහනයක් (වීඩියෝ)",
       "News Content": "මැදපෙරදිග ඇතුලු විදේශ රටවල සිට පැමිණෙන ශ්‍රී ලාංකිකයින් නිරෝධායනය වීමේදී මුදල් අය කිරීමක් සිදුනොකරන බව අමාත්‍ය නාමල් රාජපක්ෂ අද පාර්ලිම්න්තුවේදී ප්‍රකාශ කළා.\nඒ, පාර්ලිමේන්තු මන්ත්‍රී කබීර් හෂීම් විදෙස් සංචාරකයින් මෙරටට පැමිණීම සහ විදෙස්ගත ශ්‍රමිකයින් මෙරට ගෙන්වීම සම්බන්ධයෙන්  නැගූ ප්‍රශ්නයකට පිළිතුරු ලබාදෙමින්.\nමේ අතර නිවේදනයක් නිකුත් කරමින් විදේශ අමාත්‍යාංශයේ ලේකම් මහාචාර්ය අද්මිරාල් ජයනාත් කොළඹගේ සඳහන් කළේ කිසිදු මූල්‍යමය බරක් නොමැතිව නැවත ශ්‍රී ලාංකිකයින් මෙරටට ගෙන්වා ගැනීම සඳහා විදේශ අමාත්‍යාංශය අඛණ්ඩව පහසුකම් සපයන බවයි.\nතානාපති කාර්යාලවල ලියාපදිංචි වී ඇති විදෙස් ගත ශ්‍රී ලාංකිකයින්ගේ ලැයිස්තුවෙන් ඔවුන් පත්ව තිබෙන අවදානම් මට්ටම අනුව ප්‍රමුඛතාව ලබාදී ආපසු ගෙන්වාගැනීම සිදුකරන බව එහි දක්වා තිබෙනවා.\nකෙසේ වෙතත් යුද හමුදාව, සෞඛ්‍ය අමාත්‍යාංශය වරින්වර සිදුකරන තක්සේරු කිරීම් සහ තොරතුරු මත, කාර්යසාධක බලකාය විසින් දිනකට ගමන් කිරීමට අවසර ලබාදෙනු ලබන මගීන් සංඛ්‍යාව තීරණය කරනු ලබන බව විදේශ අමාත්‍යාංශයේ ලේකම්වරයා සඳහන් කළා.\nනැවත මෙරටට ගෙන්වාගැනීමේ ක්‍රියාවලියේදී මුදල් ගෙවා නිරෝධායනය, පරීක්ෂණ සහ වෙනත් සැපයුම් සේවා සඳහා වැඩි කැමැත්තක් දක්වන ශ්‍රී ලාංකික කණ්ඩායම්වලටද තානාපති කාර්යාල හරහා ගුවන් ගමන් අනුමත කර සංවිධානය කරනු ලබනවා.\nඑවැනි කුඩා මගීන් පිරිසක් සඳහ ලබාදෙන තුන්වන ආකාරයේ පහසුකමක් ලෙස භාණ්ඩ ප්‍රවාහන ගුවන් ගමන් සහ තෝරාගත් වානිජ ගුවන් ගමන් කිහිපයක් නැවත මෙරටට ගෙන්වාගැනීම සඳහා අමාත්‍යාංශය විසින් අනුමත කරන බවයි විදේශ අමාත්‍යාංශ ලේකම් මහාචාර්ය ජයනාත් කොළඹගේ කියා සිටියේ.\nඒ අනුව කොවිඞ් කාර්ය සාධක බලකායේ නවතම නියෝගයට අනුව එක් ගුවන් ගමනකට උපරිම මගීන් 75 ක සංඛ්‍යාවක් සඳහා අවසර ලබාදෙන බවයි එමගින් ඔහු වැඩිදුරටත් දක්වා ඇත්තේ.",
       "URL": "https://www.hirunews.lk/259185/විදෙස්-රටවල-සිට-පැමිණෙන-ශ්‍රී-ලාංකිකයින්ට-සහනයක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2224"
}