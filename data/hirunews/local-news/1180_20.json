{
       "Source": "hirunews",
       "Timestamp": "Monday, 09 May 2022 - 16:03",
       "Headline": "අගමැති මහින්ද ඉල්ලා අස්වෙයි - කැබිනට්ටුවත් ඉබේම විසුරුවා හැරේ",
       "News Content": "අග්‍රාමාත්‍ය මහින්ද රාජපක්ෂ සිය ධුරයෙන් ඉල්ලා අස්වී තිබෙනවා.\nඒ අද (09) පස්වරුවේ දී සිය ඉල්ලා අස්වීමේ නිල ලිපිය ජනාධිපතිවරයාට යොමු කරමින්.\nමේ සමග අග්‍රාමාත්‍යවරයාගේ ඉවත්වීමෙන් ඉබේම කැබිනට් මණ්ඩලයේ තනතුරු අක්‍රීය වනු ඇති.\nඑනම් සාමූහික වගකීම යටතේ මෙරට ව්‍යවස්ථාවට අනුගත ව ක්‍රියාත්මක වන කැබිනට් මණ්ඩලයේ ධුරයන් අක්‍රීය වන්නේ, එය අග්‍රාමාත්‍යවරයාගේ ප්‍රමුඛත්වය යටතේ බලපැවැත්වෙන බැවින්.\nඅග්‍රාමාත්‍යවරයාගේ ඉල්ලා අස්වීම නිවේදනය කිරීමත් සමග කැබිනට් මණ්ඩලය ඉබේම ඉවත්වීම සිදුවනුයේ ආණ්ඩුක්‍රම ව්‍යවස්ථාවට අනුකූලවයි.\nමේ වනවිට සිය ඉල්ලා අස්වීම් නිවේදනය කරමින්, කම්කරු අමාත්‍ය, මුදල් අමාත්‍ය මෙන්ම සෞඛ්‍ය අමාත්‍යවරයා ද සිය ධුරවලින් ඉල්ලා අස්වුණා.\nකෙසේවෙතත්, අග්‍රාමාත්‍යවරයා අද පෙරවරුවේ අරලියගහ මන්දිරයේ පැවති විශේෂ හමුවකදී සිය පාක්ෂිකයින් අමතමින් පැවසුවේ, 69 ලක්ෂයක ජනතාවගේ බලාපොරොත්තු බිඳ දැමීමට තමන් සූදානම් නැති බවයි.\nඑමෙන්ම තමන් හට පළමුවත්, දෙවැනුවත්, තෙවැනුවත් වැදගත් වන්නේ මව්බිම බව ද ඔහු සඳහන් කළා.\nකෙසේවෙතත් පොහොට්ටු පාක්ෂිකයින් විසින් සාමකාමී අරගලවලට පහරදෙමින් සිවිල් වැසියන්ට අමානුෂික අයුරින් පහරදීමත් සමග මේ වනවිට ශ්‍රී ලංකාවේ දේශපාලන සහ සමාජ වපසරිය උඩුයටිකුරු වී තිබෙනවා.\nජනතාව වීදි බැස කලහකාරී අයුරින් හැසිරීමට පටන් ගෙන ඇති බවයි අප ප්‍රාදේශීය වාර්තාකරුවන් සඳහන් කළේ.\nඅමාත්‍යවරුන්ගේ නිල රථ ද මේ වනවිට බේරේ වැවට දමා ඇති අතර, පොහොට්ටු පාක්ෂිකයින් ද බේරෙ වැවට උස්සා දමමින් ප්‍රතිප්‍රහාර එල්ල කරන අයුරු දක්නට ලැබෙනවා.",
       "URL": "https://www.hirunews.lk/303939/අගමැති-මහින්ද-ඉල්ලා-අස්වෙයි-කැබිනට්ටුවත්-ඉබේම-විසුරුවා-හැරේ",
       "Category": "Local News",
       "Parent URL": "https://www.hirunews.lk/local-news.php?pageID=1180"
}