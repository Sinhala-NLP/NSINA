{
       "Source": "hirunews",
       "Timestamp": "Tuesday, 02 August 2022 - 17:39",
       "Headline": "ගුවන් තොටේ තීරුබදු සහන සීමා ඉහළ දැමේ",
       "News Content": "විදේශයන්හි රැකියාවන් කර මෙරටට පැමිණෙන විදේශ ශ්‍රමිකයන්ට ගුවන් තොටුපලේ ලබාදුන් තීරුබදු සහනය ඇමරිකානු ඩොලර් 6550 ක් දක්වා ඉහළ දැමීමට තීරණය කර තිබෙනවා.\nමීට පෙර එලෙස පැමිණෙන විදේශ ශ්‍රමිකයන් හට නියම වී තිබුණු තීරුබදු සහනය වූයේ ඇමෙරිකානු ඩොලර් 1750 ක් පමණයි.\nමෙරටට නීත්‍යානුකූල මාර්ග ඔස්සේ ඩොලර් එවනු ලබන ශ්‍රමිකයන් හට තව තවත් දිරිමත් කිරීම් සිදුකරන බව කම්කරු හා විදේශ රැකියා අමාත්‍ය මනුෂ නානායක්කාර පවසා සිටියා.\nඒ අනුව ඔහු අවධාරණය කළේ ඩොලර් 3000 නීත්‍යානුකූල මාර්ග ඔස්සේ ප්‍රේෂණය කරන විදේශ රැකියාවන්හි නියුතු පුද්ගලයින් සඳහා විදුලි වාහනයක් ආනයනය කිරීමට ආනයන බලපත්‍රයක් ලබා දීමටත් කටයුතු කරන බවයි.\nබැංකු ක්‍රමය හරහා ශ්‍රී ලංකාවට විදේශ ප්‍රේෂණ එවූ ඕනෑ ම ශ්‍රී ලාංකිකයෙකුට මෙම තීරුබදු සහන හිමිවන බවයි කම්කරු හා විදේශ රැකියා අමාත්‍ය මනූෂ නානායක්කාර අද(02) පැවති කැබිනට් තීරණ දැනුම්දීමේ අවස්ථාවේදී ප්‍රකාශ කළේ.\nඑහිදී වැඩිදුරටත් අදහස් දැක්වූ අමාත්‍යවරයා, කියා සිටියේ\n\"මේ වෙලාවේ විදේශ ශ්‍රමිකයන් එවන මුදල් නිසා තමයි අපිට යම් යම් මිලදී ගැනීම් කරන්න ඩොලර් ගන්න පුළුවන් වෙලා තියෙන්නේ. පසුගිය කාලයේ එවන මුදල් ප්‍රමාණයේ යම් අඩුවීමක් දක්නට ලැබුණත් ජූලි මාසයේ යම් වැඩිවීමක් දක්නට ලැබෙනවා. මේ සල්ලි නිසා තමයි තෙල්, ගෑස්, බෙහෙත් ගන්න පුළුවන් වුණේ. ඒ නිසා තමයි අපි මුලින්ම ඉල්ලීමක් කළේ රටේ තිබෙන ප්‍රශ්නය විසඳන්න ඔබට පුළුවන් සහයෝගය ලබාදෙන්න කියලා. ඇතැමුන් උන්ඩියල්, හවාලා වැනි ක්‍රම මගින් මුදල් එවද්දී රටට ආදරය කරන ජනතාව තම ඩොලර්, යෙන්, ඩිනාර් බැංකු හරහා එව්වා. ඒ නිසා කැබිනට් මණ්ඩලයේ පූර්ණ එකඟතාව ඇතිව අපේ අමාත්‍යාංශයත්, මුදල් අමාත්‍යාංශයත්, මහ බැංකුවත් එකතුවෙලා කැබිනට් මණ්ඩලයට යෝජනාවක් කළා මේ සහණ වැඩි කරන්න\"\nයනුවෙන්.\nඑහි පළමු යෝජනාව වන්නේ ගුවන් තොටුපළේ තීරුබදු සහනය සැලකිය යුතු ලෙස වැඩි කිරීමයි.\nඒ අනුව මෙතෙක් කලක් දින අනූවකට අඩු කාලයක් විදේශ ගතව සිට ලංකාවට පැමිණීමේ දී ලැබෙන ඩොලර් 187 ක තීරුබදු සහනයක් තවදුරටත් පවතිනවා.\nඑය වසරකට වැඩි නම් ඩොලර් එක් දහස් හත්සිය පනහක් වන අතර ලංකාවට එවන ලද ඩොලර් ප්‍රමාණය මත මෙම තීරුබදු සහනය වැඩිවනු ඇති.\nඒ යටතේ දින අනූවකට අඩු කාලයකදී අවම වශයෙන් ඩොලර් දෙදහස් හාරසීයක් මෙරටට එවා ඇත්නම් රිදී කාණ්ඩය යටතේ තීරුබදු සහනය ඩොලර් 787 ක් ලෙස එය වැඩි වන අතර එය වසරක දී ඩොලර් දෙදහස් තුන්සිය පනහක් දක්වා වැඩි වනු ඇති.\nමේ ආකාරයට මෙරටට විදෙස් මුදල් ප්‍රේෂණය වැඩි කරන ප්‍රතිශතය අනුව එම විදෙස් ශ්‍රමිකයන් සිල්වර්, ගෝල්ඩ්, ගෝල්ඩ් ප්ලස්, සහ ප්ලැටිනම් ආකාරයට වර්ගීකරණයට ලක්කොට ඇමරිකානු ඩොලර් 6550 ක උපරිමයක් යටතේ අදාල තීරු බදු සහන හිමිවනු ඇති.\nදෙවන යෝජනාව වන්නේ ඕනෑම විදේශ මුදලක් බැංකුවක් හරහා ලංකාවට එවා ඕනෑම ශ්‍රී ලාංකිකයෙකුට වාහන ආනයනය කිරීමට බලපත්‍රයක් ලබාදීමයි.\nමේ වනවිට ශ්‍රී ලංකාවට වාහන ගෙන්වීම ට කිසිදු අවසරයක් නොමැති අතර මෙහිදී ඩොලර් 3000කට වඩා වැඩි මුදලක් බැංකුවක් හරහා ඔබේ හෝ ඥාතියකුගේ ගිණුමට යවා ඇත්නම් ඒ මුදලින් අඩකට විදුලි යතුරු පැදියක් මිලදී ගැනීමේ හැකියාව ලැබෙනවා.\nඒ යටතේ ඔබට විදුලි යතුරු පැදි මිලදී ගැනීම සඳහා පමණක් අවසර ලැබෙන අතර එම අවසරය ත්‍රීරෝද රථ සඳහා හිමි නොවේ.\nඒ අනුව ඩොලර් 20,000 සිට උපරිම $65,000 දක්වා විදුලි වාහන ආනයනය කිරීමට අවසර හිමි වන අතර මෙලෙස ආනයනය කරන ලද වාහන 300-500 ධාවන පරාසයක තිබිය යුතුයි.\nඑමෙන්ම එම වාහන සූර්ය බලශක්ති පද්ධතියකින් ආරෝපණය කළ යුතු ද වනවා.\nඒ සඳහා වන චක්‍රලේඛන ඉදිරියේදී නිකුත් කිරීමට නියමිතයි.",
       "URL": "https://www.hirunews.lk/311685/ගුවන්-තොටේ-තීරුබදු-සහන-සීමා-ඉහළ-දැමේ",
       "Category": "Local News",
       "Parent URL": "https://www.hirunews.lk/local-news.php?pageID=971"
}