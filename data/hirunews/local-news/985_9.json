{
       "Source": "hirunews",
       "Timestamp": "Thursday, 28 July 2022 - 17:32",
       "Headline": "\"ශ්‍රී ලංකා රජය ශක්තිමත්ව පෙනුනත් ජනතා සහය දුර්වලයි\" - ෆිච් රේටින්ග්ස් කියයි",
       "News Content": "ශ්‍රී ලංකා රජය පාර්ලිමේන්තුව තුළ ශක්තිමත්ව පෙනුණත් ඔවුන්ට ඇති ජනතා සහය දුර්වල තත්ත්වයක පවතින බව ෆිච් රේටින්ග්ස් ආයතනය පවසන බව ඉකොනොමි නෙක්ස්ට් වෙබ් අඩවිය සඳහන් කරනවා.\nෆිච් රේටින්ග්ස් ආයතනය විසින් නිකුත් කළ නිවේදනයක් උපුටා දක්වමින් ඉකොනොමි නෙක්ස්ට් කියා සිටින්නේ, රාජපක්ෂ පවුලට ඉතා සමීප පොදුජන පෙරමුණේ දේශපාලනඥයින් බොහෝ දෙනෙකු පාර්ලිමේන්තුව තුළත් ආණ්ඩුව තුළත් සිටින බැවින් එය තවදුරටත් මහජන විරෝධයක් මතු වීමට හේතු කාරණා විය හැකි බවයි.\nකෙසේ නමුත් ජාත්‍යන්තර මූල්‍ය අරමුදල සමග පවත්වනු ලබන සාකච්ඡා මත, සාර්ව ආර්ථික ස්ථාවරත්වය සහ ණය තිරසාරභාවය ප්‍රතිෂ්ඨාපනය කිරීමේ ප්‍රයත්නයේ කොටසක් ලෙස ප්‍රමාණවත් සහයෝගයක් ලැබීමට වත්මන් රනිල් වික්‍රමසිංහ ආණ්ඩුව යම් බලාපොරොත්තුවක් ලබා දෙන බව ද ඉකොනොමි නෙක්ස්ට් කියා සිටිනවා.\nතව ද ෆිච් රේටින්ග්ස් නිවේදනයේ දී ඔවුන් කියා සිටින්නේ ජාත්‍යන්තර අරමුදලෙන් සහන පැකේජයක් ලැබෙන්නේ නම් ඒ සමග ඉතා ඉහළ බදු පැනවීමටත්, රජයේ වියදම් පාලනය කිරීම‍ටත්, නම්‍යශීලී විනිමය අනුපාත ක්‍රමවේදයක් ක්‍රියාත්මක කිරීමටත් ශ්‍රී ලංකාවට සිදු වන බවයි.\nඑසේ ම ජාත්‍යන්තර අරමුදලේ වැඩසටහන ක්‍රියාත්මක වන අතරවාරයේ මහජන විරෝධතාවක් එල්ලවීමේ අවදානමක් මතු වුවහොත්, ජාත්‍යන්තර මූල්‍ය අරමුදල සමග ගිවිසුම් ගතවීමට නොහැකි වන බවත්, එසේ වුවහොත් ශ්‍රී ලංකාවේ විදේශීය මූල්‍ය ක්‍රියාකාරිත්වය ඉතා අවදානම් තත්ත්වයකට පත්වීමට නියමිත බවත් ෆිච් රේටින්ග්ස් ආයතනය කියා සිටින බව ඉකොනොමින් නෙක්ස්ට් පවසනවා.\nතව මේ වසරේ ජූලි මාසයේ අග වනවිට ශ්‍රී ලංකාවට තෙල්, ආහාර සහ අත්‍යවශ්‍ය ඖෂධ ගෙන්වීම ද ඇතුළුව රටේ කටයුතු සඳහා තිබූ විදේශ සංචිත ප්‍රමාණය අමෙරිකානු ඩොලර් බිලියන 1.9 ක් වැනි සුළු ප්‍රමාණයක් දක්වා පහත වැටෙන බව ද ෆීච් රේටින්ග්ස් ආයතනය විසින් පුරෝකතනය කර තිබෙනවා.\nකෙසේ නමුත් චීනයට ගෙවිය යුතු ණය; ණය පිළිබඳව වන ජාත්‍යන්තර අරමුදලේ සාකච්ඡා සංකීර්ණ කළ හැකි බව ෆිච් රේටින්ග්ස් ආයතනය පෙන්වා දෙන අතර 2020 අවසානයේ චීන ණය ප්‍රමාණය ඩොලර් බිලියන 5ක් පමණ වූ බව ද දක්වා තිබෙන බව ඉකොනොමි නෙක්ස්ට් පවසනවා.\nණය කපා දැමීමට වඩා ඒවා කල් පිරෙන කාලය දීර්ඝ කිරීම, ණය ආපසු ගෙවීමේ ක්‍රමවේදය නැවත සකස්කර දීම, සහන කාලසීමා ලබාදීම වැනි සම්ප්‍රාදායික ක්‍රම චීනය අනුගමනය කළත් මෙම ක්‍රියාමාර්ග අනෙකුත් ණය ලබාදෙන පාර්ශ්ව සමග කෙරෙන සාකච්ඡාවලට අභියෝගාත්මක බලපෑමක් එල්ල කරනු ඇතැයි අදාළ සමාගම නිවේදනය කර තිබෙනවා.\nකෙසේ නමුත් මෙම තත්ත්වයෙන් මිදීමට නම්, ශ්‍රී ලංකාව වාණිජ ණය සාර්ථක ලෙස ප්‍රතිව්‍යුහගත කිරීමක් කළ යුතු බව ද ඉකොනොමි නෙක්ස්ට් ප්‍රකාශ කරනවා.\nනමුත් ශ්‍රී ලංකාව මේ වන විට පසු වන්නේ විදේශ ණය ගෙවීම් පැහැර හැරීමේ තත්ත්වයක හෙවත් ආර්.ඩී තත්ත්වයේ යි.\nමේ සම්බන්ධයෙන් නිවේදනය නිකුත් කරන ලද ෆිච් රේටින්ග්ස් ආයතනය යනු ජාත්‍යන්තර ණය ශ්‍රේණිගත කිරීමේ ආයතනයක් වන අතර ඉකොනොමි නෙක්ස්ට් යනු ව්‍යාපාර, ආර්ථික සහ ප්‍රතිපත්ති පිළිබඳ විශ්ලේෂණ සහ අදහස් ඉදිරිපත් කරන ලොව ප්‍රමුඛ පෙළේ සඟරාවක්.",
       "URL": "https://www.hirunews.lk/311210/ශ්‍රී-ලංකා-රජය-ශක්තිමත්ව-පෙනුනත්-ජනතා-සහය-දුර්වලයි-ෆිච්-රේටින්ග්ස්-කියයි",
       "Category": "Local News",
       "Parent URL": "https://www.hirunews.lk/local-news.php?pageID=985"
}