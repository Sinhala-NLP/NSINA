{
       "Source": "hirunews",
       "Timestamp": "Wednesday, 23 March 2022 - 21:07",
       "Headline": "නුවර වැවේ දියබුං ගසනා පළාත් ආණ්ඩුකාරයටත් නොපෙනෙන රක්ෂිතය (වීඩියෝ)",
       "News Content": "ඉතිහාසගත තොරතුරු අනුව, අනුරාධපුර දිස්ත්‍රික්කයට අයත් නුවර වැව ක්‍රිස්තු පුර්ව පළමු වන සියවසේදී වලගම්බා රජ සමයේදී ඉදිවුවක් බවටයි තොරතුරු සටහන් වන්නේ.\nසමස්ත අනුරාධපුර නගරයේ ම ජීවනාලිය බඳු වන නුවර වැව අනුරාධපුර නගර වැසියන් ඇතුළු ඒ අවට ගම්මාන රැසක පුද්ගලයින්ගේ සා පවස නිවාලන්නේ මේ වන විට ඉතිරිව විහිදී පැතිරී ඇති අක්කර 24,000 පමණ වපසරියක පිහිටමින්.\nකණගාටුවට කරුණ වන්නේ මෙරට බොහෝ ජලාශයන්හි රක්ෂිත කලාපයන්ට වැළඳී ඇති සුව නොවන රෝගයක් බඳු වූ වැව්, ජලාශ රක්ෂිත බලහත්කාරයෙන් අත්පත්කර කර ගන්නා රෝගය අනුරාධපුර නුවර වැවේ ද ඔඩුදුවා ගොස් තිබීමයි.\nමෙම බරපතළ අර්බුදය මෙරට ප්‍රධාන ජලාශ රැසකම රක්ෂිත කලාප වලට මේ වනවිට එල්ල කර ඇත්තේ අති විශාල අවදානමක්.\nරක්ෂිත කලාප බලහත්කාරයෙන් අත්පත් කර ගන්නා බලපුළුවන්කාර, හයිකාරකම් ඇති පුද්ගලයින් ඒවායේ ඇති ඓතිහාසික පුරා පුරාවිද්‍යාත්මක වටිනාකම් තුට්ටුවට දමා ඒවා විනාශ කරමින් තමන්ට සිතූ සේ ගොඩනැගිලි, ආදිය ඉදිකරන්නේ මෙම ජලාශවල සුන්දරත්වයට ද බරපතළ හානි සිදු වන ආකාරයෙන්.\nඒ ආකාරයටම නුවර වැව රක්ෂිතයටත් ඇස ගසා ඇති කුඩා හාල්මැස්සන්, කූනිස්සන් නොව මහා පරිමාණ ව්‍යාපාරිකයින්, මැති ඇමති ඇමතිවරුන්, ඇතුළු හයිකාර දළකාරයින් සොයා හිරු සී.අයි.ඒ පසුගිය දින කිහිපය පුරා අනුරාධපුර ප්‍රදේශයේ ගවේෂණයක නිරත වුනා.\nඒ ගවේෂණාත්මක චාරිකාවේදී හෙළිවූයේ මෙරට ඓතිහාසික, පුරාවිද්‍යාත්මක වටිනාකම් ඇති මෙම නුවර වැව අවට ඇති රක්ෂිතය දේශපාලඥයන්, මහා පරිමාණ ව්‍යාපාරිකයන් ඇතුළු පුද්ගලයන් 203 දෙනෙකු විසින් බලහත්කාරයෙන් අත්පත් කර ගෙන ඇති බවයි.\nSOUND UP - පුජ්‍ය රත්ගම සමිත හිමි - සභාපති - නුවර වැව ඒකාබද්ධ ගොවි සංවිධානය\n(නුවර වැව මුහුදු මට්ටමේ සිට 88.5 ක් ඉහළින් පිහිටලා තියෙන්නෙ. මේ පහුගිය කාලෙ මැනුම් නියෝගයක් දෙනවා 88.5 දශම 5 අඩු කරලා 88 ට මනින්න. ඒ අනුව අඟල් 19.5 ක් අඩු වෙනවා. අඟල් 19.5 ක් අඩුවෙනවා කියන්නෙ අක්කර අඩි 13,500 ක් වතුර අඩු වෙනවා. වාරිමාර්ග අධක්ෂ ජනරාල්වරයාගෙන් ඉල්ලීමක් කිරීමට බලාපොරොත්තු වෙනවා වාන් මට්ටමට වතුර පිරුනට පස්සෙ වැවේ රක්ෂිතය මීටර් 100 ක් හැටියට මායිම් කරලා දෙන්න කියලා. එතකොට බලාගන්න පුළුවන් වැව වාන්දාන කොට කාගෙ ඉඩම් ද යටවෙලා තියෙන්නෙ. කවුද වැව් රක්ෂිතයෙ ඉන්නෙ කියලා)\nඅනුරාධපුර - නුවර වැවට අයත් රක්ෂිත භූමි ප්‍රදේශ මේ වනවිට බලහත්කාරයෙන් අත්පත් කර ගෙන ඇති පුද්ගලයන් ඒවායේ දැවැන්ත ඉදිකිරීම් ද සිදු කර ඇත්තේ මෙලෙසින්.\nකිසිදු නීත්‍යානුකූල ලියවිල්ලක් හෝ රාජ්‍ය ආයතනයක නිල අවසරයක්, අනුමැතියක් නොමැතිව හිත් පිත් නැත්තන් ලෙස නුවර වැව රක්ෂිතය මෙලෙස වනසන්නන් අතර මේ වන විටත් දේශපාලන බිමේ ක්‍රියාකාරී ඇමතිවරුන් මෙන්ම දේශපාලනයෙන් ඉවත්ව සිටින දේශපාලනඥයින් ද සිටිනවා.\nඔවුන් කිසිදු බියක් සැකක් නොමැතිව තමන්ට කිසිදු හිමිකමක් නැති මේ බිම ගොඩකරමින් රුපියල් කෝටි ගණන් වැය කරමින් මහා මන්දිර තනන්නේ ඔවුන් සතු දේශපාලන බලය හරහා කිසියම් දිනක ඒ බිම සඳහා නීත්‍යානුකූල ලියවිලි සකස් කරගත හැකි බව හොඳින්ම දන්නා නිසාවෙන්.\nSOUND UP - අජිත් මුණසිංහ - මිනින්දෝරු නිලධාරී\n(මෙතන හාරලා ගොඩකරලා තියෙන්නෙ සම්පුර්ණ වැවක තියෙන පස් ඒක ඉතාම පැහැදිලියි. ඕන කෙනෙකුට තේරුම් ගන්න පුළුවන්. කිරිමැටි ආශ්‍රිත පස් තමයි මේකෙ තියෙන්නෙ. නමුත් අතන තියෙන්නෙ ග්‍රෙවෙල්. වැව් බිම වහන්න ග්‍රෙවෙල් පුරවලා කියලා. මේක සම්පුර්ණ ඉදිකරලා තියෙන්නෙ නුවර වැවේ රක්ෂිතයෙ. මේවට කිසිම ඔප්පුවක් නැති ඉඩමක්. අනවසර ඉදිකිරීමක් මේක.)\nහාස්‍යයට කරුන වන්නේ මහා පරිමාණ තෝරු, මෝරුන් මෙලෙස හිත් පිත් නැති ලෙස අනුරාධපුර - නුවර වැව ගොඩකරමින් අනවසර ඉදිකිරීම් සිදු කරද්දී මීට එරෙහිව නීතිය ක්‍රියාත්මක කළ යුතු පරම අයිතිය සතුවන රජයේ ආයතනය වන වාරිමාර්ග දෙපාර්තමේන්තුවේ ගොඩනැගිලි ද මෙම වැව් රක්ෂිතය ඇතුළතම පිහිටා තිබීමයි\nඊට අමතරව රජයට අයත් තවත් ගොඩනැගිලි, නිවාඩු නිකේතන ඇතුළු තවත් විශාල ගොඩනැගිලි ප්‍රමාණයක් අනුරාධපුර නුවර වැව් රක්ෂිතය තුළ ඉදිකර ඇත්තේ පනින රිලවුන්ට ඉනිමන් බඳින්නා සේයි.\nමීට අමතරව උතුරු මැද පළාත් ආණ්ඩුකාරවරයාගේ නිල නිවස ද ඉදිකර ඇත්තේ විසල් නුවර වැව පිස එන මදනළ වදිනා මේ වැව් රක්ෂිතයේ ම වීම කණගාටුවට කරුණක්.\nඅපට අසන්නට ඇත්තේ එවක උතුරුමැද පලාත් මහා ඇමතිවරයා ව සිටි දේශපාලන ප්‍රබලයාගේ මැදිහත්වීමෙන් වැව් තාවුල්ල ගොඩකර මේ නිල නිවස තැනුවේ පළාත් ආණ්ඩුකාරවරයාට නුවර වැවේ දිය කිඳුරියන් සමග දිය බුං ගසන්නට ද යන්නයි?\nනඩුත් හාමුදුරුවන්ගේ බඩුත් හාමුදුරුවන්ගේ පසුබිමක් සැකසී ඇති අනුරාධපුර නුවරවැව මෙම අනවසර ඉදිකිරීම් ඉවත් කිරීමට බලධාරීන් ක්‍රියාත්මක වන්නේ ද?\nඑසේනම් පළමුව තමන් අතින් සිදුව ඇති වැරැද්ද නිවැරදි කරගනිමින් රජයේ පිරිවැය දරමින් නීති විරෝධී ලෙස ඉදි කර ඇති ගොඩනැගිලි ඉවත් කර ගැනීමට පියවර ගත යුතු නොවන්නේ ද ?\nවැටත් නියරත් ගොයම් කන පසුබිම්ක ඒ අවනඩුව කිව යුත්තේ කාටද ?\nඒ අනුව, අනුරාධපුර - නුවර වැව් කොමළිය තවදුරටත් කෘශව වියැකී යන්නට ඉඩ නොදී ඇයට යම් සාධාරණයක් ඉටු කිරීමට නම් වැව් රක්ෂිතය අත්පත් කරගෙන සිටින ඇති හැක්කන් මෙන්ම රජයේ බලධාරීන් ද එතැනින් ඉවත් කර ඒ සැමට නීතිය ක්‍රියාත්මක කළ යුතු නො වන්නේද?\nඑසේ නොමැතිව පර්චස් ගණනක් වට කරගන්නා අහිංසක අසරණ මිනිසුන් පමණක් නීතියේ යගදාව ඔසවා තලා පෙලා දැමීම සාධාරණ ද ?\nනුවර වැව වටා සිදුකර ඇති සියලු නීති විරෝධී ඉදිකිරීම් ඉවත් කරන්නේ නම් මේ වන විට එම රක්ෂිතයේ අනවසරයෙන් පදිංචි ව සිටින 203 න් දෙනාටම නීතිය සම ව ක්‍රියාත්මක විය යුතු නොවන්නේ ද?\nඑක රටක් එක නීතියක් වෙනුවට එක රටක් නීති රැසක් ක්‍රියාත්මක වන සංකල්පය වෙනස් කර සැමට සාධාරණය ඉටුවන තෙක් හිරු සී.අයි.ඒ අවදි නෙත නිරන්තර අවධානයෙන්.",
       "URL": "https://www.hirunews.lk/300226/නුවර-වැවේ-දියබුං-ගසනා-පළාත්-ආණ්ඩුකාරයටත්-නොපෙනෙන-රක්ෂිතය-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1275"
}