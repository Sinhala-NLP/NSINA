{
       "Source": "hirunews",
       "Timestamp": "Monday, 13 February 2023 - 16:50",
       "Headline": "විදුලි බිල සම්බන්ධයෙන්, තවදුරටත් සාකච්ඡා කරන ලෙස ම.උ.කො.සට සහ ලං.වි.මට, ජාතික සභාවෙන් උපදෙස්",
       "News Content": "ලබන 15 වැනි දා විදුලි බිල සම්බන්ධයෙන්, අවසන් තීරණයක් ගැනීමට පෙර මහජන උපයෝගීතා කොමිෂන් සභාව සහ විදුලිබල මණ්ඩලය ඒ සම්බන්ධයෙන් තවදුරටත් සාකච්ඡා කරන ලෙස, ජාතික සභාව එම නිලධාරීන්ට දැනුම් දී තිබෙනවා.\nඒ අද (13) කථානායක මහින්ද යාපා අබේවර්ධන සහ අග්‍රාමාත්‍ය දිනේෂ් ගුණවර්ධනගේ ප්‍රධානත්වයෙන් ජාතික සභාව පාර්ලිමේන්තුවේ දී රැස් වීමෙන් අනතුරුවයි.\nඒ අනුව අද (13) පස්වරුවේ හමුවී මේ පිළිඳ තවදුරටත් සාකච්ඡා කිරීමට දෙපාර්ශවයේ නිලධාරීහු එකඟත්වය පළ කළා.\nමෙහි දී අදහස් දැක්වූ විදුලි බල මණ්ඩලයේ සභාපතිවරයා කියා සිටියේ විදුලි බල මණ්ඩලය 60%ක විදුලි ගාස්තු වැඩිවීමක් ඉල්ලා සිටින පසුබිමක අවශ්‍ය ප්‍රතිශතය වැඩිකිරීමට අවසර නොලැබුණහොත් බරපතල අර්බුදයකට මුහුණදීමට සිදුවන බවයි.\nඒ අනුව ඉදිරියේදී ගල්අගුරු ආනයන කිරීමට පවා මුදල් නොමැති පසුබිමක් වර්ධනය වීම නිසා දීර්ඝ විදුලි කප්පාදුවකට යාමේ අවධානමක්ද ඇතිවිය හැකි බව ඔහු පෙන්වා දුන්නා.\nමෙහිදී අදහස් දැක්වූ මහජන උපයෝගීතා කොමිෂන් සභාවේ නිලධාරීන් ‍පවසා සිටියේ විදුලි බල ගාස්තු වැඩිවීම පිළිබද අවසන් තීරණය ලබන 15 වැනිදා දැනුම් දීම සදහා මේවන විට කටයුතු සම්පාදනය කරමින් පවතින බවයි.\nඒ සඳහා විදුලිබල මණ්ඩලයේ දත්ත සහ මහජනතාව ඇතුළු අදාළ පාර්ශ්වකරුවන්ගේ අදහස් මේ වන ලබා ගෙන ඇති බවත් ඔවුහු පෙන්වා දුන්නා.\nමහජන උපයෝගීතා කොමිෂන් සභාවේ සභාපතිවරයා සහ අධ්‍යක්ෂ ජනරාල්වරයා මේවන විට විදේශ ගතව සිටීම පිළිබඳව ද මෙහිදී ජාතික සභාවේ අවධානය යොමු වුනා.\nඊට ප්‍රතිචාර දැක්වූ මහජන උපයෝගීතා කොමිෂන් සභාවේ ලේකම්වරිය පවසා සිටියේ එම සංචාරය මීට මාස ගණනාවකට පෙර සැලසුම්කර තිබූ, නිසි අවසරයක් ඇතිව සිදු කළ එකක් බවයි.\nඑමෙන්ම මෙම සියලු කටයුතු සදහා උපරිම මැදිහත්වීම සභාපතිවරයා සහ අධ්‍යක්ෂ ජනරාල්වරයා විසින් සිදුකළ බවත් ඇය මෙහිදී කියා සිටියා. .\nමෙම අවස්ථාවේදී විදුලි බල මණ්ඩලය සහ මහජන උපයෝගීතා කොමිෂන් සභාව යන දෙපාර්ශවයම එක් මතයකට පැමිණ තීරණයක් ගැනීම වඩා වැදගත් බවත්, නොඑසේනම් ජනතාව පීඩාවට පත්වීම වැළැක්විය නොහැකි බවත් පෙන්වා දුන් ජාතික සභාව ඒ පිළිබදව කඩිනමින් සාකච්ඡා කොට තීරණ ගැනීමේ අවශ්‍යතාව ද අවධාරණය කළා.\nඑසේම කෙටි, මධ්‍යම හා දිගු කාලීන ජාතික ප්‍රතිපත්ති සම්පාදනය කිරීමේදී ප්‍රමුඛතා හඳුනා ගැනීම පිළිබඳ ජාතික සභා අනු කමිටුව මගින් යෝජනා කර ඇති ‘ජාතික ප්‍රතිපත්ති කොමිෂන් සභාව’ පිළිබඳ සංකල්ප පත්‍රිකාව පිළියෙල කිරීම අවසන් කොට පාර්ලිමේන්තු මන්ත්‍රීවරුන්ගේ අදහස් හා යෝජනා ලබා ගැනීමට පියවර ගන්නා ලෙස ද අග්‍රාමාත්‍යවරයා මෙහිදී උපදෙස් ලබා දුන්නා.\nමෙම හමුවට අමාත්‍යවරුන් වන ප්‍රසන්න රණතුංග, කංචන විජේසේකර, ටිරාන් අලස්, රාජ්‍ය අමාත්‍යවරුන් වන, සිවනේසතුරේ චන්ද්‍රකාන්තන්, ඩී.වී. චානක, සිසිර ජයකොඩි සහ පාර්ලිමේන්තු මන්ත්‍රීවරුන් වන ජොන්ස්ටන් ප්‍රනාන්දු, රෝහිත අබේගුණවර්ධන, ඒ.එම් අතාවුල්ලා, නාමල් රාජපක්ෂ සහ සාගර කාරියවසම් ඇතුළුව මහජන උපයෝගීතා කොමිෂන් සභාවේ සාමාජිකයන්, විදුලිබල හා බලශක්ති අමාත්‍යාංශයේ සහ ලංකා විදුලිබල මණ්ඩලයේ නිලධාරීහු ද එක්ව සිටියා.",
       "URL": "https://www.hirunews.lk/327330/විදුලි-බිල-සම්බන්ධයෙන්-තවදුරටත්-සාකච්ඡා-කරන-ලෙස-ම-උ-කො-සට-සහ-ලං-වි-මට-ජාතික-සභාවෙන්-උපදෙස්",
       "Category": "Local News",
       "Parent URL": "https://www.hirunews.lk/local-news.php?pageID=538"
}