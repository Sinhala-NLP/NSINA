{
       "Source": "hirunews",
       "Timestamp": "Tuesday, 24 May 2022 - 20:14",
       "Headline": "අග්‍රාමාත්‍යවරයාට සේප්පුව භාර දීමේ සූදානමක්",
       "News Content": "අග්‍රමාත්‍ය රනිල් වික්‍රමසිංහ හෙට හෝ අනිද්දා දිනය තුළ දී මුදල් අමාත්‍ය ධුරයේ දිවුරුම් දෙනු ඇති බවට අග්‍රමාත්‍යවරයාට සමීප ආරංචි මාර්ග සඳහන් කරනවා.\nමීට පෙර මුදල් අමාත්‍ය ධූරය සඳහා හිටපු මුදල් අමාත්‍ය අලි ෂබ්රි සහ සමගි ජන බලවේගයේ පාර්ලිමේන්තු මන්ත්‍රී ආචාර්ය හර්ෂ ද සිල්වාට රජය විසින් ආරාධනා කර තිබුණා.\nනමුත් එම ආරාධනා සඳහා කිසිවකුගෙන් මෙතෙක් යහපත් ප්‍රතිචාරයක් ලැබී නැහැ.\nකෙසේ වෙතත් මේ වන විට රට තුළ පවතින බරපතළ ආර්ථික අර්බුදය කළමනාකරණය කර ගැනීම සඳහා වහාම මුදල් ඇමතිවරයෙකු පත් කර ගැනීමේ අවශ්‍යතාවක් මතු වී ඇති බවයි රජයේ පාර්ශ්වයෙන් සඳහන් වෙන්නේ.\nමේ හේතුවෙන් තව දුරටත් මුදල් අමාත්‍ය ධූරය සඳහා යෝජනා කෙරුණු පාර්ලිමේන්තු මන්ත්‍රීවරුන්ගේ ප්‍රමාදය ඉවසිය නො හැකි බැවින් මේ අවස්ථාවේ දී මුදල් අමාත්‍ය ධූරය බාර දීමට සිටින අනෙක් සුදුසුම පුද්ගලයා වන අග්‍රාමාත්‍යවරයාට එම අමාත්‍ය ධූරය භාර දීමට ජනාධිපතිවරයා තීරණය කර ඇති බවයි වාර්තා වන්නේ.\nමේ සම්බන්ධයෙන් හිරු ප්‍රවෘත්ති අංශය අග්‍රාමාත්‍යවරයාට සමීප ආරංචි මාර්ගයකින් විමසූවිට ඔවුන් පවසා සිටියේ, මේ දක්වා මුදල් අමාත්‍ය ධූරයේ දිවුරුම් දෙන දිනයක් හා වේලාවක් පිළිබඳ දැනුම් දීමක් සිදු කර නොමැති බවයි.\nබොහෝ විට එය හෙට හෝ අනිද්දා සිදු විය හැකි බවට ඔවුන් විශ්වාසය පළ කළා.\nකෙසේ වෙතත් හෙට හෝ අනිද්දා අග්‍රාමාත්‍ය රනිල් වික්‍රමසිංහ මුදල් අමාත්‍ය ධුරයෙහි දිවුරුම් දුන හොත් එය ඔහු මුදල් අමාත්‍ය ධූරය දරන පළමු අවස්ථාව ලෙස වාර්තා වනු ඇති.",
       "URL": "https://www.hirunews.lk/305215/අග්‍රාමාත්‍යවරයාට-සේප්පුව-භාර-දීමේ-සූදානමක්",
       "Category": "Local News",
       "Parent URL": "https://www.hirunews.lk/local-news.php?pageID=1145"
}