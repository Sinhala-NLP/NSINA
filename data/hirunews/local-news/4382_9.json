{
       "Source": "hirunews",
       "Timestamp": "Monday, 07 August 2017 - 19:25",
       "Headline": "ඇමති මංගලගේ ලේකම්වරයෙකුට එල්ල වූ මත්ද්‍රව්‍ය චෝදනා පදනම් විරහිත බවට ප්‍රකාශයක්",
       "News Content": "මුදල් හා ජනමාධ්‍ය අමාත්‍ය මංගල සමරවීරගේ මහජන සම්බන්ධතා නිලධාරිවරයෙකු මත්ද්‍රව්‍ය තොගයක් සමග අත්අඩංගුවට ගෙන ඇතැයි පළවන වාර්තා මුළුමනින්ම පදනම් විරහිත බව අමාත්‍යවරයාගේ මාධ්‍ය ලේකම්වරයා නිවේදනයක් නිකුත් කරමින් පවසනවා.\nඅද නිකුත් කළ මෙම මාධ්‍ය නිවේදනයේ දැක්වෙන්නේ අමාත්‍යවරයාගේ පෞද්ගලික කාර්ය මණ්ඩල නිලධාරිවරයෙකු සහ ඔහුගේ මිතුරන් තුන්දෙනෙකු පොලිස් විශේෂ කාර්ය බලකාය මගින් අත්අඩංගුවට ගෙන ගල්කිස්ස පොලීසිය වෙත භාරදුන් බවට පවසමින් ඇතැම් වෙබ් අඩවි මගින් අමාත්‍යවරයාට අසත්‍ය චෝදනා එල්ල කරනු ලැබූ බවයි.\nසමීර මනහර නැමති මෙම මහජන සම්බන්ධතා නිලධාරිවරයා ඔහුගේ මිතුරන් තුන්දෙනෙකු සමග රාත්‍රී සාදයකට ජීප් රථයකින් යමින් සිටියදියි පොලිස් විශේෂ කාර්ය බලකාය මගින් පසුගිය පස්වනදා රාත්‍රී 8.45 ට පමණ ගල්කිස්ස ප්‍රදේශයේදී අත්අඩංගුවට ගනු ලැබුවේ.\nඔවුන් එසේ අත්අඩංගුවට ගෙන ඇත්තේ මහජන සම්බන්ධතා නිලධාරියා සමග සිටි පුද්ගලයෙකු සතු මෙම ජීප් රථයේ තිබී මත්ද්‍රව්‍ය සොයාගැනීම හේතුවෙන්.\nපසුව ඔහු එය පිළිගෙන ඇති අතර, සැකකරුගේ නිවසේ තිබී මත්පැන් බෝතල් 16 ක්, දුම්වැටි කාටුන් 3ක්, ප්‍රදර්ශන කඩුවක් සහ නිවසේ භාවිතයට යොදාගත් මන්නයක් සොයාගෙන තිබෙනවා.\nඅත්අඩංගුවට ගත් සිව්දෙනා ඊයේ පෙරවරුවේ ගල්කිස්ස වැඩබලන මහේස්ත්‍රාත්වරයා වෙත ඉදිරිපත් කිරීමෙන් අනතුරුව මත්ද්‍රව්‍ය ළඟ තබාගත් සැකකරු හැර අනෙක් තුන්දෙනා ඊට සම්බන්ධ නොවන බවට තොරතුරු අනාවරණය වීම හේතුවෙන් ඇප මත මුදා හරිනු ලැබුවා.\nඑමෙන්ම පළමු සැකකරු රක්ෂිත බන්ධනාගාර ගතකිරීමට මහේස්ත්‍රාත්වරයා නියෝග කර තිබෙනවා.\nඒ අනුව අමාත්‍ය මංගල සමරවීරගේ මහජන සම්බන්ධතා නිලධාරියාට එරෙහිව පළවන වාර්තා අසත්‍ය බවයි එම නිවේදනයේ දක්වා ඇත්තේ.",
       "URL": "https://www.hirunews.lk/167857/ඇමති-මංගලගේ-ලේකම්වරයෙකුට-එල්ල-වූ-මත්ද්‍රව්‍ය-චෝදනා-පදනම්-විරහිත-බවට-ප්‍රකාශයක්",
       "Category": "Local News",
       "Parent URL": "https://www.hirunews.lk/local-news.php?pageID=4382"
}