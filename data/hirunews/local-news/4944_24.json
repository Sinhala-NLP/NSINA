{
       "Source": "hirunews",
       "Timestamp": "Friday, 29 July 2016 - 12:14",
       "Headline": "කැනඩා විදේශ ඇමති මෙරට සශ්‍රිකත්වයට සහය පළ කරයි",
       "News Content": "සාමය, වගවීම සහ සශ්‍රිකත්වය සියලූම ශ්‍රී ලාංකිකයන්ට අත්කර දීම සදහා කැනඩාව ලක් රජයට සහය වන බව එරට විදේශ අමාත්‍ය ස්ටෙෆාන් ඩියොන් පවසනවා.\nඑම ක්‍රියාවලින් වේගවත් කිරීම සදහා තම සහය අග්‍රාමාත්‍ය ජස්ටින් ටෲඩෝ පළ කළ බව කැනඩා විදේශ අමාත්‍යවරයා ප්‍රකාශ කළේ මෙරට විදේශ කටයුතු අමාත්‍ය මංගල සමරවීර මුණ ගැසීමෙන් අනතුරුවයි.\nඔහු ඊයේ (28) අග්‍රාමාත්‍ය රනිල් වික්‍රමසිංහ සහ ජනාධිපති මෛත්‍රීපාල සිරිසේන ද මුණ ගැසුණා.\nකැනඩාව සහ ශ්‍රී ලංකාව අතර සබදතාව දෙරටේ ජනතාව අතර බැදීමක් ලෙසයි කැනඩා විදේශ අමාත්‍යවරයා සදහන් කළේ.\nකැනඩාවේ සිටින විශාල ශ්‍රී ලාංකික ජනකොටස සම්බන්ධයෙන් ද ඔහු අදහස් පළ කළා.\nශ්‍රී ලංකාව සහ ඉන්දියාව හැරුණු කොට විශාලතම ශ්‍රී ලාංකික දෙමළ ජනකොටසට නිවහන වන්නේ ද කැනඩාවයි.\nශ්‍රී ලාංකික ජනකොටස කැනඩාවේ සංවර්ධනයට මෙන්ම, සංස්කෘතික විවිධත්වය උදෙසා දායක වී ඇති බව කැනඩා විදේශ අමාත්‍යවරයා කියා සිටියා.\nමෙරට මානව හිමිකම් යාන්ත්‍රණය සුරක්ෂිත කරලීමට මෙන්ම සංහිදියාව ශක්තිමත් කිරීමට කැනඩාවේ සහාය හිමිවන බව ඔහු වැඩිදුරටත් සදහන් කළා.\nකැනඩා විදේශ අමාත්‍ය ස්ටෙෆාන් ඩියොන් අද යාපනයේ සංචාරයක නිරත වන අතර අද උදෑසන ආණ්ඩුකාර රෙජිනෝල්ඞ් කුරේ මුණ ගැසුණා.\nඔහු උතුරු පළාත් මහඇමති සී.වී.විග්නේෂ්වරන් මෙන්ම එහි සිවිල් සංවිධානවල නියෝජිතයන් ද මුණ ගැසීමට නියමිතයි.",
       "URL": "https://www.hirunews.lk/139305/කැනඩා-විදේශ-ඇමති-මෙරට-සශ්‍රිකත්වයට-සහය-පළ-කරයි",
       "Category": "Local News",
       "Parent URL": "https://www.hirunews.lk/local-news.php?pageID=4944"
}