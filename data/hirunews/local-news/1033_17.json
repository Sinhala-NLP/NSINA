{
       "Source": "hirunews",
       "Timestamp": "Saturday, 09 July 2022 - 17:50",
       "Headline": "ජන මතයට හිස නමා ජනපති සහ අගමැති ඉල්ලා අස්විය යුතු බව හිටපු ජනපති කියයි",
       "News Content": "ජනමතයට හිස නමා ජනාධිපතිවරයා සහ අග්‍රාමාත්‍යවරයා වහා ඉල්ලා අස්විය යුතු බව හිටපු ජනාධිපති මෛත්‍රීපාල සිරිසේන පවසනවා.\nනිවේදනයක් නිකුත් කරමින් ඔහු පෙන්වා දෙන්නේ වසර ගණනාවක සිට ජනතා පීඩාකාරී පාලනයක් ගෙන ගිය රජයට අවස්ථා ගණනාවක දී වැරදි නිවැරදි කරගැනීමට සහ නිවැරදි තීන්දු ගන්නා ලෙස දිගින් දිගට විවිධාකාරයෙන් ඉල්ලීම් සහ ආයාචනා සිදු කළත් අදාළ තීන්දු තීරණ කඩිනම්ව ගැනීමට අපොහොසත් වීම මත දවසින් දවස රට අරාජික තත්වයට පත්වූ බවයි.\nඅවසානයේ දී රටේ ජනතාව අරගලයක් දක්වා වේදනාකාරී අත්දැකීම් ගෙනගිය අතර, අද වන විට ජනාධිපති කාර්යාලයත්, ජනාධිපති මන්දිරයත්, යුක්තිය උදෙසා අරගල කළ අරගලකරුවන් විසින් අත්පත් කර ගෙන තිබෙනවා.\nඔවුන්ගේ එකම ඉල්ලීම වන්නේ ගෝඨාභය රාජපක්ෂ ජනාධිපතිවරයා ඉල්ලා අස්විය යුතු බවත්, රනිල් වික්‍රමසිංහ අග්‍රමාත්‍යවරයාට ද එම ධූරය දැරීමට ජනවරමක් නොමැති බවයි.\nසෑම දෙනාම පිළිගන්නා සර්ව පාක්ෂික රජයක් බිහිකොට රටේ ප්‍රශ්න ගැටලු විසඳීමට වහා කටයුතු කිරීමට ඉඩප්‍රස්ථාව සලසා දෙමින් ජනාධිපතිවරයා සහ අග්‍රමාත්‍යවරයා එම ධූරයන්ගෙන් වහා ඉල්ලා අස්විය යුතුබව ශ්‍රී ලංකා නිදහස් පක්ෂයේ මතයයි.\nපැය 24 ක් ඇතුලත ජනාධිපතිවරයා ඉල්ලා අස්විය යුතු අතර, සර්ව පාක්ෂික රජයක් පිහිට විමට සියළු පක්ෂ වලට අරාධනා කරමින් අග්‍රාමාත්‍යවරයාද ඉල්ලා අස්විය යුතු බව ශ්‍රී ලංකා නිදහස් පක්ෂයේ තිරණයයි.",
       "URL": "https://www.hirunews.lk/309551/ජන-මතයට-හිස-නමා-ජනපති-සහ-අගමැති-ඉල්ලා-අස්විය-යුතු-බව-හිටපු-ජනපති-කියයි",
       "Category": "Local News",
       "Parent URL": "https://www.hirunews.lk/local-news.php?pageID=1033"
}