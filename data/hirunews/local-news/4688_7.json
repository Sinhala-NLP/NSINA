{
       "Source": "hirunews",
       "Timestamp": "Saturday, 28 January 2017 - 18:34",
       "Headline": "2020 බල පෙරළියේ මාතෘකාවක් ජවිපෙන් කරළියට",
       "News Content": "මාලඹේ සයිටම් පෞද්ගලික වෛද්‍ය විද්‍යාල ගැටලුව 2020 වසරේ බල පෙරළියේ මාතෘකාවක් බවට පත්කරගත යුතු බව ජනතා විමුක්ති පෙරමුණ පවසනවා.\nඑම පෙරමුණේ පාර්ලිමේන්තු මන්ත්‍රී බිමල් රත්නායක මේ බව කියා සිටියේ සමාජවාදී තරුණ සංගමය කොළඹ ඊයේ (27) සංවිධාන කර තිබූ දේශනයකට එක්වෙමින්.\n‘‘සයිටම් එක ආරම්භ කරන්න මිලියන් 600ක් මහපොල අරමුදලේ සල්ලි දුන්න රාජපක්ෂ කල්ලිය තමයි අද නුගේගොඩදී මේ ආණ්ඩුව පෙරලන්න කතා කරන්නේ. ඇත්තට වුණේ මොකක්ද, එස්.බී.දිසානායකගෙයි, නෙවිල් ප්‍රනාන්දුගෙයි දේශපාලන බලහත්කාරය. අපි අහන පළවෙනි කාරණය තමයි පෞද්ගලික සරසවි ආරම්භ කරන්න පුළුවන්ද දැනට තිබෙන රාජ්‍ය සරසවි පද්ධතිය බිඳ වට්ටන්නේ නැතිව. එතකොට දැන් අද සරසවිවල තියෙන ආචාර්ය හිඟයේ තත්ත්වය. ඒකෙත් වෛද්‍ය පීඨවල තත්ත්වය. කොළඹ සරසවිය 18% ක් ආචාර්යවරු හිඟයි. ශ්‍රී ජයවර්ධනපුර විශ්වවිද්‍යාලය 17% ක් හිඟයි. පේරාදෙනිය විශ්වවිද්‍යාලයේ හිඟය 26% යි. දැන් මේ සයිටම් කඩේ පටන් ගත්තට පස්සේ මොකක්ද වුණේ, ලංකාවේ වෛද්‍ය පීඨවල ඉන්න සමහර වෛද්‍යවරු ඈත පීඨවලට යන්නේ නැතිව ඔවුන් සයිටම් එකේ ජොබ් එක ගන්නවා. මුදල් තියෙන අයට උගන්වන්න ගිහිල්ලත්, මුදල් නැති අයට දැනට තියෙන අයිතිවාසිකමත් නැතිවෙනවා. ඒ නිසා සයිටම්වල අපිට දිනන්න මතවාදී අරගලයක් නෑ. ඒකයි අපි කිව්වේ උසාවියට පුළුවන් නම් මේ ඔක්කොම ටික අහලා සයිටම් එක අනුමත කරන්න, ඒ උසාවියට ඉතිං සයිටම් එකේම සරණයි කියලා තමයි අපිට කියන්න තියෙන්නේ. නඩු තීන්දුව අවසාන තීන්දුව වෙන්නේ නෑ, අභියාචනා කරන්න අවස්ථාවක් තියෙනවා. ජනමතයක් හදන්න අවස්ථාවක් තියෙනවා. ඒ වගේම අපි ජනතා විමුක්ති පෙරමුණ වශයෙන් කියනවා මේ සයිටම් ප්‍රශ්නය ආණ්ඩුව හිතුවක්කාරී විදියට ඩෝසර් කරගෙන යනවා නම් මේක 2020 බල පෙරළියේ විෂයක් බවට පත්කරගන්න  ඕන මාතෘකාවක් බවට පත්කරගන්න  ඕන.’’\nයනුවෙන් ඔහු එහිදී සඳහන් කළා.",
       "URL": "https://www.hirunews.lk/153143/2020-බල-පෙරළියේ-මාතෘකාවක්-ජවිපෙන්-කරළියට",
       "Category": "Local News",
       "Parent URL": "https://www.hirunews.lk/local-news.php?pageID=4688"
}