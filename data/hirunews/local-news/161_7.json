{
       "Source": "hirunews",
       "Timestamp": "Saturday, 22 July 2023 - 15:12",
       "Headline": "දුම්රිය එන්ජින් හා බලවේග කට්ටල හිගයෙන් ධාවනයට බාධා",
       "News Content": "දුම්රිය එන්ජින් හා බලවේග කට්ටල හිඟතාවයක් හේතුවෙන් සාමාන්‍ය කාලසටහනකට අනුව දුම්රිය ධාවනය කිරීමේදී ගැටලු‍ රැසක් මතුව ඇති බව දුම්රිය නියෝජ්‍ය සාමාන්‍යාධිකාරි එන්.ජේ.ඉදිපොලගේ පවසනවා.\nමේ වනවිට ධාවනයට සුදුසු මට්ටමේ ඇත්තේ දුම්රිය එන්ජින් 58ක් බවයි ඔහු කියා සිටියේ.\nසාමාන්‍ය කාලසටහනට අනුව දුම්රිය ධාවනය කිරීමට නම් දුම්රිය එන්ජින් 64 ක් අවශ්‍ය වනවා. එසේම දුම්රිය ධාවනයට බලවේග කට්ටල 88 ක් අවශ්‍යව පැවතියත් මේ වනවිට පවතින්නේ 75 ක් පමණක් බවයි දුම්රිය නියෝජ්‍ය සාමාන්‍යාධිකාරීවරයා කියා සිටියේ.\nඑමෙන්ම කාර්යාල දුම්රිය ගමන්වාර ප්‍රමාණය වැඩි කිරීම කෙරෙහි පසුගිය කාලසීමාවේදී අවධානය යොමුවුවත් දුම්රිය එන්ජින් සීමාසහිත වීම නිසා එම තීරණය ක්‍රියාත්මක කිරීමට නොහැකි තත්වයක් මතුව තිබෙනවා.\nමේ හේතුවෙන් මහජනතාවට නිරන්තරයෙන් දුම්රිය ප්‍රමාදවීම් වලට මුහුණපෑමට සිදුව ඇති බවයි දුම්රිය නියෝජ්‍ය සාමාන්‍යාධිකාරි එන්.ජේ.ඉදිපොලගේ කියා සිටියේ.",
       "URL": "https://www.hirunews.lk/342134/දුම්රිය-එන්ජින්-හා-බලවේග-කට්ටල-හිගයෙන්-ධාවනයට-බාධා",
       "Category": "Local News",
       "Parent URL": "https://www.hirunews.lk/local-news.php?pageID=161"
}