{
       "Source": "hirunews",
       "Timestamp": "Saturday, 13 August 2022 - 22:14",
       "Headline": "අනුරාධපුර ශික්ෂණ රෝහලේ ඖෂධ හිඟය නිසා රෝගීන්ට පීඩා (වීඩියෝ)",
       "News Content": "අනුරාධපුර ශික්ෂණ රෝහලේ මේ වන විට පවතින බරපතළ ඖෂධ හිඟය හේතුවෙන් රෝගීන් දැඩි පීඩාවට පත්ව සිටිනවා.\nරෝහල් අධ්‍යක්ෂ වෛද්‍ය තුලාන් සමරවීර මහතා පෙන්වා දෙන්නේ රට පුරා පවතින ඖෂධ හිඟය මෙන්ම ඉන්ධන ගැටලුව හේතුවෙන් මතුව ඇති ප්‍රවාහන ගැටලු මෙම තත්ත්වයට බලපා ඇති බවයි.\nපවතින ඖෂධ හිඟයත් සමඟ අත්‍යවශ්‍ය ශල්‍යකර්ම පවා සිදු කරගත නොහැකි තත්ත්වයක් නිර්මාණය වී ඇති බවයි වෛද්‍යවරුන් පවසන්නේ.\nඅනුරාධපුර ශික්ෂණ රෝහලෙන් ප්‍රතිකාර ලබා ගැනීම සඳහා උතුරුමැද, උතුර, නැගෙනහිර, වයඹ ඇතුළු පළාත් කිහිපයක ජනතාව විශාල සංඛ්‍යාවක් දෛනිකව පැමිණෙනවා.\nනමුත් මේ දිනවල රෝගීන් සඳහා අත්‍යවශ්‍ය ඖෂධ පවා ප්‍රමාණවත් නොවන බවයි රෝහලේ වෛද්‍යවරුන් පෙන්වා දෙන්නේ.\nමේ හේතුවෙන් ඇතැම් හදිසි ශල්‍යකර්ම ද සිදු කර ගත නොහැකි වීමෙන් රෝගීන්ගේ ජීවිත පවා අවදානමකට ලක්ව තිබෙනවා.\nමෙම තත්ත්වයත් සමඟ බොහෝ ඖෂධ ඔසුසැල්වලින් මිලදී ගැනීමටයි රෝගීන්ට සිදුව ඇත්තේ. නමුත් එම ඖෂධවල මිල ඉතා අධික වීමෙන් රෝගීන් දැඩි පීඩාවකට පත්ව සිටිනවා.\nරෝහල් අධ්‍යක්ෂ වෛද්‍ය තුලාන් සමරවීර මහතා පවසන්නේ හේතු ගණනාවක් මත මෙම ඖෂධ හිඟය නිර්මාණය වී ඇති බවයි.",
       "URL": "https://www.hirunews.lk/312687/අනුරාධපුර-ශික්ෂණ-රෝහලේ-ඖෂධ-හිඟය-නිසා-රෝගීන්ට-පීඩා-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=943"
}