{
       "Source": "hirunews",
       "Timestamp": "Monday, 07 November 2022 - 7:09",
       "Headline": "ඉල් පුන් පොහොය අදයි - හිරු සීල පාරමිතා වාරණ රජමහා විහාරයේදී (වීඩියෝ)",
       "News Content": "සම්බුද්ධ ශාසනයේ වැදගත් සිදුවීම් රැසක් සිදු වූ ඉල් පුන් පොහොය දිනය අදයි.\nමෛත්‍රී බෝධි සත්ත්වයන් නියත විවරණ ලැබීම, ප්‍රථම ධර්ම දූත කණ්ඩායම (60) ධර්ම සංචාරයේ යෙදීම, තුන් බෑ ජටිලයින් දමනය කිරීම, පසුවස් පවාරණය, බුදුන්ගේ උරුවෙල් දනව් ආගමනය ආදී සිදුවීම් ඉල් පුන් පොහොයේ වැදගත් සිදුවීම් අතර වනවා.\nමේ අතර ඉල් පුර පසළොස්වක පොහෝ දිනය වෙනුවෙන් හිරු මාධ්‍ය ජාලය සැදැහැ සිතින් සංවිධාන කරන හිරු සීල පාරමිතා වැඩසටහන ඵෙතිහාසික වාරණ රජමහා විහාරස්ථානය කේන්ද්‍ර කර ගනිමින් මේ වනවිට ක්‍රියාත්මකයි.\nඋවැසි උවැසියන් අෂ්ඨාංග ශීලයේ සමාදන් කරමින් හිරු සීල පාරමිතාව අද (07) උදෑසන ආරම්භ වුණා.\nඋදෑසන 7.30 ට පෝදා ධර්ම දේශනය, පූජ්‍ය දොඩම්පහළ රාහුල හිමියන් විසින් සිදු කිරීමට නියමිතයි.\n“උත්සාහය” තේමා කරගත් විශේෂ ධර්ම සාකච්ඡාවක්ද පෙරවරු 08.30 සිට 10.00 දක්වා පැවැත්වෙන්නේ පූජ්‍ය හසලක සීලවිමල හිමියන්ගේ සහ කොළඹ විශ්ව විද්‍යාලයේ කථිකාචාර්‍ය පූජ්‍ය මඩිහේ සුගතසිරි හිමියන්ගේ සහභාගීත්වයෙන්.\nඅනතුරුව පෙරවරු 11 ට කාව්‍යමය ධර්ම දේශනාව කාව්‍යශූරී, කාව්‍ය විශාරද පූජ්‍ය නවගත්තේගම සිරිසුගත හිමියන් විසින් සිදු කිරීමට නියමිතයි.\nපස්වරු 3.30 ට “කේන්තිය” යන්න තේමා කරගනිමින් කාලීන ධර්ම සාකච්ඡාව පූජ්‍ය නාපටවන ධම්මානන්ද හිමියන්, ප්‍රවීණ ජ්‍යෝතීර්වේදී නිශාන්ත පෙරේරා සහ පේරාදෙණිය විශ්වවිද්‍යාලයේ මහාචාර්ය මහින්ද හේරත්ගේ සහභාගීත්වයෙන් පැවැත්වෙනවා.",
       "URL": "https://www.hirunews.lk/319798/ඉල්-පුන්-පොහොය-අදයි-හිරු-සීල-පාරමිතා-වාරණ-රජමහා-විහාරයේදී-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=752"
}