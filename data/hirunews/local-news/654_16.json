{
       "Source": "hirunews",
       "Timestamp": "Tuesday, 20 December 2022 - 13:43",
       "Headline": "විදුලි බිල වැඩි කිරීමේ යෝජනාවක් ඊයේ (19) කැබිනට් මණ්ඩලයට ඉදිරිපත් කර නැහැ - බන්දුල ගුණවර්ධන",
       "News Content": "ලබන වසරේ දී විදුලි බිල යළිත් වරක් ඉහළ දැමීමට අදාළ යෝජනාව ඊයේ (19) දිනයේ දී අමාත්‍ය මණ්ඩලය හමුවට ඉදිරිපත් නොවූ බව කැබිනට් ප්‍රකාශක අමාත්‍ය බන්දුල ගුණවර්ධන ප්‍රකාශ කළේ මේ වසරේ පැවති අවසන් කැබිනට් හමුවෙන් පසු අද (20) පැවති කැබිනට් තීරණ දැනුම් දීමේ මාධ්‍ය හමුවට එක්වෙමින්.\nඇතැම් මාධ්‍ය වාර්තා පළවූයේ ඊයේ (19) දිනයේ දී අමාත්‍ය මණ්ඩලයට විදුලි බිල වැඩිකිරීමට අදාළ යෝජනාව ඉදිරිපත් කරන බවටයි.\nඑබැවින් ඊයේ (19) දිනයේ දී විදුලිබල අමාත්‍යංශය ඉදිරිපිට වෘත්තීය සමිති රැසක නියෝජිතයින් එක්ව විරෝධතාවක් ද දියත් කළා.\nකෙසේ වෙතත් අද (20) පැවති කැබිනට් තීරණ දැනුම් දීමේ මාධ්‍ය හමුවට එක්වෙමින් කැබිනට් ප්‍රකාශක අමාත්‍ය බන්දුල ගුණවර්ධන කියා සිටියේ විදුලි බිල වැඩි කිරීමට අදාල යෝජනාවක් ඊයේ (19) ඉදිරිපත් නොවූ බවයි.\nමේ අතර විදුලිබල සැපයුමේ විශ්වසනීයත්වය වැඩිදියුණු කිරීමේ සහයක ව්‍යාපෘතියේ ණය වලංගු කාලය දීර්ඝ කර තිබෙනවා.\nආසියානු සංවර්ධන අරමුදල සහ පිවිතුරු බලශක්ති මූල්‍ය සහයෝගිතා පහසුකම හා දරිද්‍රතාවය අවම කිරීම සඳහා වන ජපාන අරමුදල මඟින් ලබා දී ඇති ප්‍රදානයන් දෙකක් යටතේ මෙය ක්‍රියාත්මකයි.\nඑම සහන ව්‍යාපෘතියේ ණය වලංගු කාලය ලබන වසරේ නොවැම්බර් 29 වැනිදා අවසන් වීමට නියමිතව තිබූ අතර එය 2024 වසරේ මාර්තු මස 31 වැනිදා දක්වා දීර්ඝ කර තිබෙනවා.",
       "URL": "https://www.hirunews.lk/323117/විදුලි-බිල-වැඩි-කිරීමේ-යෝජනාවක්-ඊයේ-19-කැබිනට්-මණ්ඩලයට-ඉදිරිපත්-කර-නැහැ-බන්දුල-ගුණවර්ධන",
       "Category": "Local News",
       "Parent URL": "https://www.hirunews.lk/local-news.php?pageID=654"
}