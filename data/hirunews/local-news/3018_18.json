{
       "Source": "hirunews",
       "Timestamp": "Wednesday, 04 December 2019 - 13:19",
       "Headline": "එජාප මන්ත්‍රී කණ්ඩායම් රැස්වීමක් හෙට",
       "News Content": "එක්සත් ජාතික පක්ෂයේ පාර්ලිමේන්තු මන්ත්‍රී කණ්ඩායම් රැස්විමක් හෙට සිරිකොත පක්ෂ මුලස්ථානයේදී පැවැත්විමට නියමිතයි.\nහෙට පස්වරු 03 ට පැවත්වීමට නියමිත එම රැස්විමේදි විපක්ෂනායක ධුරය සහ පක්ෂනායකත්වය සම්බන්ධයෙන් මතුව ඇති අර්බුදය පිලිබද සාකච්ජා කිරිමට නියමිත බවයි දේශපාලන ආරංචි මාර්ග සදහන් කළේ.\nවිපක්ෂ නායකධූරය, ජනාධිපතිවරණයෙන් පරාජයට පත්වූ පාර්ලිමේන්තු මන්ත්‍රී සජිත් ප්‍රේමදාස වෙත ලබා දෙන ලෙස ඉල්ලා එක්සත් ජාතික පක්ෂයේ මන්ත්‍රීවරුන් පිරිසකගේ අත්සනින් යුතුව ලිපියක් පසුගියදා කථානායකවරයා වෙත භාරදුන්නා.\nඑසේම විපක්ෂ නායක ධුරය, හිටපු අග්‍රාමාත්‍ය රනිල් වික්‍රමසිංහට ලබාදෙන ලෙසයි ලිපියක් යොමු කරමින් එක්සත් ජාතික පක්ෂ මහ ලේකම් අකිල විරාජ් කාරියවසම් ඉල්ලා සිටියේ.\nඑක්සත් ජාතික පක්ෂයේ මන්ත්‍රීවරුන් කිහිප දෙනෙකු සදහන් කළේ හිටපු අග්‍රාමාත්‍ය රනිල් වික්‍රමසිංහ, පාර්ලිමේන්තු මන්ත්‍රී සජිත් ප්‍රේමදාසට විපක්ෂ නායකධූරය ලබාදීම සම්බන්ධයෙන් යහපත් ප්‍රතිචාර දක්වා ඇතත්, ඊට එරෙහිව ඇතැම් මන්ත්‍රීවරුන් පිරිසක් විරෝධය පළ කර ඇති බවයි.\nමේ අනුව හෙට පැවැත්වෙන එක්සත් ජාතික පක්ෂයේ මන්ත්‍රී කණ්ඩායම් රැස්වීම උනුසුම් මුහුණුවරක් ගනු ඇති බව දේශපාලන ආරංචි මාර්ග සඳහන් කළා.\nජාඇළදි ඊයේ අදහස් දක්වමින් එක්සත් ජාතික පක්ෂ පාර්ලිමේන්තු මන්ත්‍රී කාවින්ද ජයවර්ධන කියා සිටියේ හෙට රැස්වීමේදි විපක්ෂ නායක ධූරය සම්බන්ධයෙන් අවසන් තීන්දුවක් ගන්නාා බවයි.",
       "URL": "https://www.hirunews.lk/229548/එජාප-මන්ත්‍රී-කණ්ඩායම්-රැස්වීමක්-හෙට",
       "Category": "Local News",
       "Parent URL": "https://www.hirunews.lk/local-news.php?pageID=3018"
}