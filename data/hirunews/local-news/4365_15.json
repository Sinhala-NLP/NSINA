{
       "Source": "hirunews",
       "Timestamp": "Friday, 18 August 2017 - 11:03",
       "Headline": "වර්ෂාවේ සහ සුළං තත්වයේ වැඩිවීමක්",
       "News Content": "අද (18) සහ හෙට (19) දිනයන්හි දී දිවයිනේ නිරිතදිග ප්‍රදේශවල වැසි තත්වයේ තරමක වැඩිවීමක් බලාපොරොත්තු විය හැකි බව කාලගුණ විද්‍යා දෙපාර්තමේන්තුව කියා සිටියා.\nදිවයින හරහා (විශේෂයෙන් ඌව, උතුරු මැද සහ වයඹ පළාත් වලත් මාතලේ, ත්‍රිකුණාමලය, අම්පාර සහ හම්බන්තොට දිස්ත්‍රික්කවලත්) තරමක තද සුළං සහ දිවයින වටා වන මුහුදු ප්‍රදේශවල තද සුළං බලාපොරොත්තු වන බවද එම දෙපාර්තමේන්තුව අද (18) අලුයම නිකුත් කළ නිවේදනයේ සඳහන්.\nසබරගමුව, බස්නාහිර සහ මධ්‍යම පළාත්වලත් ගාල්ල සහ මාතර දිස්ත්‍රික්ක වලත්  විටින් විට වැසි ඇති වනවා.\nවයඹ පළාතේත් හම්බන්තොට සහ යාපනය දිස්ත්‍රික්කවලත් වැසි වාර කීපයක් ඇතිවිය හැකියි.\nදිවයිනේ නිරිතදිග ප්‍රදේශ‍යේ (විශේෂයෙන් සබරගමුව පළාත්වල කළුතර, ගාල්ල සහ මාතර දිස්ත්‍රික්කවලත්) ඇතැම් ස්ථානවල (මිලි මීටර් 75ක පමණ) තරමක තද වැසි ද බලාපොරොත්තු විය හැකි බව කාලගුණ විද්‍යා දෙපාර්තමේන්තුව කියා සිටිනවා.\nමේ අතර එම දෙපාර්තමේන්තුව ඊයේ (17) සවස 3.30ට දිවයින වටා වන මුහුදු ප්‍රදේශ සඳහා තද සුළං පිළිබඳ විශේෂ කාලගුණ නිවේදනයක් නිකුත් කළා.\nඒ, ඉදිරි පැය 24 සඳහායි.\nකාලගුණ විද්‍යා දෙපාර්තමේන්තුවේ, ස්වභාවික විපත් පිළිබඳ පූර්ව අනතුරු ඇඟවීමේ මධ්‍යස්ථානය නිකුත් කළ එහි දැක්වෙන්නේ දිවයින වටා වන මුහුදු  ප්‍රදේශවල තද සුළං සහ දිවයින හරහා තරමක තද සුළං බලාපොරොත්තු වන බවයි.\nහම්බන්තොට සිට  පොතුවිල් හරහා මඩකළපුව දක්වා වෙරළට ඔබ්බෙන් වන මුහුදු ප්‍රදේශයේ සුළගේ වේගය විටක පැ.කි.මී. 60-70 දක්වා වැඩි විය හැකි අතර එම මුහුදු ප්‍රදේශය විටින් විට ඉතා රළු විය හැකි බවද එහි සඳහන්.\nසෙසු මුහුදු ප්‍රදේශවල සුළගේ වේගය විටක පැ.කි.මී. 50-55 දක්වා වැඩි විය හැකි අතර එම මුහුදු ප්‍රදේශ විටින් විට තරමක් රළු විය හැකි බවයි එහි දැක්වුණේ.\nමේ ගැන විමසිලිමත් වන මෙන් ධිවර සහ නාවික ප්‍රජාවගෙන්  කාලගුණ දෙපාර්තමේන්තුව ඉල්ලා සිටිනවා.",
       "URL": "https://www.hirunews.lk/168741/වර්ෂාවේ-සහ-සුළං-තත්වයේ-වැඩිවීමක්",
       "Category": "Local News",
       "Parent URL": "https://www.hirunews.lk/local-news.php?pageID=4365"
}