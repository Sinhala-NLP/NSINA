{
       "Source": "hirunews",
       "Timestamp": "Thursday, 30 July 2020 - 13:24",
       "Headline": "පන්නිපිටියේ අපයෝජකයා ළමයින්ගේ වීඩියෝ සහ ඡායාරූප විදෙස් රටවලට යවා ඇති බව හෙළිවේ",
       "News Content": "ඉංගී‍්‍රසි ගුරුවරයෙකු ලෙස පෙනී සිටි රූපවාහිනි පසුතල නිර්මාණ ශිල්පියෙකු වූ පන්නිපිටිය ප්‍රදේශයේ පදිංචි සැකකරු කුඩා දරුවන්ගේ අසභ්‍ය වීඩියෝ සහ ජායාරූප ගෙන ඇමරිකාව ඇතුළු රටවල් 05ක විදේශිකයන්ට අලෙවි කිරීමේ ජාවාරමක් පවත්වාගෙන ගොස් ඇතැයි හෙළිවී තිබෙනවා.\n54 වන වියේ පසුවන මොහු විවාහ වී පසුව දික්කසාද වූවෙකු බවට අනාවරණය වී ඇති අතර 2012 වසරේ සිට අවුරුදු 8 ත් 15 ත් අතර වයසේ පිරිමි ළමයින් මෙලෙස අපයෝජනයට ලක් කර ඇති බවටයි හෙළිවී ඇත්තේ.\nඑසේම පන්නිපිටිය ප්‍රදේශයේ පිහිටි ඔහුගේ නිවස පරීක්ෂා කළ පොලිසිය, අල්මාරියක තිබී ළමයින්ගේ යට ඇදුම් විශාල තොගයක් සහ බිම වැටී තිබූ හිසකෙස් 200කට ආසන්න ප්‍රමාණයක් සොයා ගැණුනා.\nඑසේම ළමයින්ගේ වීඩියෝ පට සහිත සීඞී 130ක් ද හමුවී ඇති අතර ඒවා වැඩිදුර පරීක්ෂාව සඳහා යොමු කර ඇත්තේ රජයේ රස පරීක්ෂකවරයා වෙතයි.\nමනාලෙස ඉංගී‍්‍රසි උච්චාරණය කළ හැකි සැකකරු කුඩා දරුවන්ට ඉංගී‍්‍රසි පන්ති පවත්වා ඇති නමුත් අපොස සාමාන්‍ය පෙළ පමණක් සමත් මෙම පුද්ගලයාට ඒ සඳහා විශේෂ සුදුසුකමක් තිබී නොමැති බවට හෙළි වී තිබෙනවා.\nඔහු විසින් අපයෝජනයට ලක් කර ඇති කුඩා දරුවන් තුන්දෙනෙකුගෙන් පොලිසිය මේ වනවිටත් ප්‍රශ්ණ කර ඇති අතර එම දරුවන්ගේ දෙමව්පියන් ඉංගී‍්‍රසි පන්ති සඳහා තම දරුවන්  සැකකරුගේ නිවසට ඇරලවා ගොස් ඇති නමුත් වැඩිදුර සොයාබැලීම් සිදුකර නැහැ.\nඑසේම මෙම දරුවන්ට ත්‍යාග ලෙස ඩ්‍රෝන් කැමරා මොහු විසින් පිරිනමා ඇති බවටද දරුවන්ගෙන් කළ ප්‍රශ්ණ කිරීම්වලදී පොලිසිය හෙලි කරගෙන තිබෙනවා.\nතවද සැකකරු කුඩා ළමයින්ගේ නම් වලින් ෆේස්බුක් ගිණුම් විවෘත කර විවිධ පුද්ගලයින් සමඟ පණිවුඩ හුවමාරු කරගෙන ඇති බවයි ඔහුගේ පරිගණක පරීක්ෂා කළ පොලිසිය අනාවරණය කර ගත්තේ.\nසැකකරු අත්අඩංගුවට ගැනීමෙන් පසුව නුගේගොඩ මහේස්ත්‍රාත් අධිකරණයට ඉදිරිපත් කිරීමෙන් පසු ලබන මස 05 වනදා දක්වා රක්ෂිත බන්ධනාගාර ගත කෙරුණා.\nමේ අතර මෙම සිද්ධිය සම්බන්ධයෙන් විමර්ශණය කරන මාතර කොට්ඨාශ ළමා හා කාන්තා කාර්යාංශයේ ස්ථානාධිපතිනිය වන ප්‍රධාන පොලිස් පරීක්ෂක වරුණි බෝගහවත්තට ස්ථාන මාරුවක් ලබා දී තිබෙනවා.\nඒ ගාල්ල කොට්ඨාශ ළමා හා කාන්තා කාර්යාංශයේ ස්ථානාධිපතිණිය ලෙසයි.\nපසුගියදා කොළඹ ජාතික රෝහලේ සිදු වූ මුදල් කොල්ලය සිදුකළ සැකකරු පළායන අවස්ථාවේදී ඔහු අල්ලා පොලිසියට බාර දෙනු ලැබුවේද මෙම පොලිස් නිලධාරිණිය වන අතර පසුව ඇයට  පොලිස්පතිවරයා විසින් මුදල් ත්‍යාගයක්ද පිරිනමනු ලැබුවා.",
       "URL": "https://www.hirunews.lk/246760/පන්නිපිටියේ-අපයෝජකයා-ළමයින්ගේ-වීඩියෝ-සහ-ඡායාරූප-විදෙස්-රටවලට-යවා-ඇති-බව-හෙළිවේ",
       "Category": "Local News",
       "Parent URL": "https://www.hirunews.lk/local-news.php?pageID=2550"
}