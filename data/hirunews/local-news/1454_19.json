{
       "Source": "hirunews",
       "Timestamp": "Sunday, 02 January 2022 - 11:54",
       "Headline": "දිවයිනේ ප්‍රදේශ කිහිපයක රිය අනතුරු රැසක් (වීඩියෝ)",
       "News Content": "වව්නියාව පොලිස් වසමේ යාපනය - මහනුවර ප්‍රධාන මාර්ගයේ තාණ්ඩිකුලම ප්‍රදේශයේ දී ඊයේ (01) රාත්‍රියේ දී සිදු වූ රිය අනතුරකින් 35 හැවිරිදි පුද්ගලයෙකු ජීවිතක්ෂයට පත්ව තිබෙනවා.\nයාපනය දෙස සිට වව්නියාව දෙසට වේගයෙන් ධාවනය වූ ත්‍රීරෝද රථයක් එම දෙසට ධාවනය වූ පා පැදියක් පසුකර යාමට උත්සාහ කිරීමේ දී රථයේ රියැදුරුට වේගය පාලනය කරගත නොහැකිව වව්නියාව දෙසට ධාවනය වූ කැබ් රථයක ගැටීමෙන් ත්‍රීරෝද රියෙහි රියැදුරු ජීවිතක්ෂයට පත් ව ඇති බවයි පොලීසිය පැවසුවේ.\nමෙලෙස මියගොස් ඇත්තේ, වව්නියාව - තෝනික්කල් ප්‍රදේශයේ පදිංචිකරුවෙක්.\nමෙම අනතුරට හේතු වී ඇත්තේ, ත්‍රීරෝද රථ රියැදුරු සහ කැබ් රථ රියැදුරුගේ අපරික්ෂාකාරී රිය ධාවනය බවටයි පොලිස් විමර්ශනවලදී අනාවරණ වී ඇත්තේ.\nසිද්ධිය සම්බන්ධයෙන් කැබ් රථයේ රියදුරු අත් අඩංගුවට ගෙන තිබෙනවා.\nමේ අතර, මීගමුව නගරයේ සිට ගල්කන්ද දුම් රිය හරස් මාර්ගය දක්වා ඇති අගරදගුරු නිකලස් මාකස් මාවතේ ගමන් කරමින් තිබූ ත්‍රීරෝද රථයක් 04 වන පටුමග ඉදිරිපිට දී මාර්ගයේ ගමන් කළ පාපැදියක පිටුපසින් ගැටී අනතුරක් සිදු ව තිබෙනවා.\nඅනතුරින් බරපතළ තුවාල ලැබූ පාපැදිකරු මීගමුව රෝහලට ඇතුළත් කිරීමේ දී ජීවිතක්ෂයට පත් වුණා.\nමෙලෙස මියගොස් ඇත්තේ මීගමුව ප්‍රදේශයේම පදිංචි 36 හැවිරිදි පුද්ගලයෙක්.\nඅනතුර සිදු කළ ත්‍රීරෝද රථ රියදුරු මීගමුව පොලීසිය විසින් අත් අඩංගුවට ගෙන තිබෙනවා.\nමේ අතර මුල්ලියාවේලි - පුදුකුඩිඉරිප්පු ප්‍රදේශයේ කේපාපිලව් හි දී ද රිය අනතුරක් සිදුව පුද්ගලයින් දෙදෙනකු ජීවිතක්ෂයට පත්ව ඇති බව පොලිස් මාධ්‍ය ප්‍රකාශක කාර්යාලය පවසනවා.\nමෙම අනතුරට හේතු වී ඇත්තේ, පුදුකුඩි ඉරිප්පු සිට කෝපාපිලව් ප්‍රදේශයට ධාවනය කරමින් තිබූ ටිපර් රථයක් හා ඊට ප්‍රතිවිරුද්ධ දෙසින් පැමිණි යතුරුපැදියක් මුහුණට මුහුණ ගැටීමයි.\nඅනතුරෙන් බරපතළ තුවාල ලැබූ යතුරුපැදිකරු සහ පසුපැදිකරු මංචෝලේ රෝහලට ඇතුළත් කිරීමේ දී ජීවිතක්ෂයට පත්ව තිබෙනවා.\nසෙසු අය වැඩිදුර ප්‍රතිකාර සඳහා මාරු කර යැවුණේ, යාපනය රෝහල වෙතයි.\nමෙලෙස මියගොස් ඇත්තේ, 48 හැවිරිදි හා 17 හැවිරිදි වියෙහි පසු වූ මුල්ලියාවේලි පදිංචිකරුවන්.\nසිද්ධිය සම්බන්ධයෙන් ටිපර් රථ රියදුෘ පොලිස් අත්අඩංගුවට ගෙන ඇති අතර, සිද්ධිය සම්බන්ධයෙන් මුල්ලියාවෙලි පොලීසිය විමර්ශන සිදු කරනවා.",
       "URL": "https://www.hirunews.lk/292810/දිවයිනේ-ප්‍රදේශ-කිහිපයක-රිය-අනතුරු-රැසක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1454"
}