{
       "Source": "hirunews",
       "Timestamp": "Sunday, 27 November 2022 - 8:49",
       "Headline": "වෛරසයේ තිඹිරිගෙය වූ චීනයේ යළි ශීඝ්‍රයෙන් කොවිඩ් හිස ඔසවයි",
       "News Content": "වෛරසයේ තිඹිරිගෙය ලෙස සැලකෙන චීනයේ යළිත් කොවිඩ් රැල්ලක් නිර්මාණය වී තිබෙනවා.\nඑරට සංඛ්‍යාලේඛන පෙන්වා දෙන්නේ පසුගිය දින කිහිපය පුරාම දෛනිකව කොවිඩ් 19 ආසාදිතයින් විසිදහස ඉක්මවා එරටින් වාර්තා වන බවයි.\nවසංගතය ආරම්භ වීමෙන් පසු චීනයේ වැඩිම දෛනික ආසාදිතයන් සංඛ්‍යාව පසුගිය බ්‍රහස්පතින්දා වාර්තා වුණා.\nඑම සංඛ්‍යාව ආසාදිතයන් 31,257 දෙනෙක් ලෙසයි දැක්වුණේ.\nමීට පෙර දෛනික වැඩිම කොවිඩ් ආසාදිතයින් ගණනක් වාර්තා වුණේ පසුගිය අප්‍රේල් මාසයේ වන අතර එහිදී රෝගීන්ගේ උපරිමය 28,000 ඉක්මවා ගොස් තිබුණේ නැහැ.\nබීජිං අගනුවර මෙන්ම වානිජ කේන්ද්‍රස්ථානය වන ගුවැන්ෂු ඇතුලු ප්‍රධාන නගර රැසක මේ වනවිට කොවිඩ් 19 දැඩි ලෙස ව්‍යාප්ත වෙමින් තිබෙනවා.\nවසංගතය ආරම්භ වූ දා සිට චීනයේ නිල සංඛ්‍යා ලේඛනවලට අනුව කොවිඩ් 19 ආසාදිතව 5200කට වැඩි පිරිසක් මිය ගොස් ඇතැයි සඳහන්.\nචීනය මෙවැනි දරුණු කොවිඩ් පැතිරීමකට මුහුණ දී සිටින්නේ වෛරසය පාලනය කිරීම සඳහා ලෝකයේ අනුගමනය කරන අතිශය දැඩි ක්‍රියාමාර්ග ගනිමින් සිටියදී වීම විශේෂත්වයක්.\nචීනය අනුගමනය කරන ශූන්‍ය කොවිඩ් (zero covid) ප්‍රතිපත්තිය රෝගයෙන් ජනතාව ආරක්ෂා කර ඇති බව සැබෑවක් වුවත් එය ආර්ථිකයට හා සාමාන්‍ය ජන ජීවිතයට එල්ල කර ඇත්තේ මරු පහරක්.\nකෙසේ වෙතත් සති කිහිපයකට පෙර චීනය කොවිඩ් මර්දන සිය දැඩි ක්‍රියාමාර්ග සහ සීමාවන් තරමක් ලිහිල් කිරීමට තීරණය කළා.\nඒ අනුව ආසාදිතයෙක් සමග සමීප සබඳතා පැවැත්වූ පළමු පෙළ ආශ්‍රිතයන් සඳහා රජයේ නිරෝධායන මධ්‍යස්ථානයක රැඳී සිටිය යුතු කාලය දින හතේ සිට දින පහක් දක්වා අඩු කෙරුණා.\nමීට අමතර ව නිවෙස් නිරෝධායන කාලය දින තුනකට අඩු කර තිබෙනවා.\nඑමෙන්ම දෙවන පෙළ ආශ්‍රිතයන් හඳුනා ගැනීම අත්හිටවනු ලැබූ අතර එමගින් තවත් බොහෝ දෙනෙකු නිරෝධායනය වීම වලක්වාගත හැකි වනු ඇති.\nගත වූ දින කිහිපය තුල සීග්‍ර කොවිඩ් ව්‍යාප්තියක් පෙන්නුම් කළ ද මෙම වසර මුල දී විශාලතම නගරය වන ෂැංහයි විසින් විඳදරාගත් ආකාරයේ සම්පූර්ණ අගුලු දැමීම් බලාත්මක නොකර සිටීමට මෙවර නිලධාරීන් උත්සාහ කරන අයුරු දැක ගත හැකියි.\nනමුත් බීජිං හි නව ආසාදිතයන් වැඩි වීම සහ මාස කිහිපයකට පසු කොවිඩ් ආසාදිත මරණ වාර්තා වීම සැලකිල්ලට ගනිමින් දැනටමත් ප්‍රදේශ කිහිපයක යම් යම් සීමාවන් ක්‍රියාත්මක වන අතර මේ වන විට සාප්පු, පාසල් සහ ආපනශාලා වසා දමා තිබෙනවා.\nමිලියන 6කට වැඩි ජනගහනයක් වෙසෙන Zhengzhou ඊයේ සිට මුලුමනින්ම අගුලු දමනු ලැබුවා.\nශුන්‍ය කොවිඩ් සීමාවන් හේතුවෙන් ජනතාව මුහුණ දෙන දුෂ්කරතා පිළිබඳ සමාජ මාධ්‍ය ඔස්සේ තොරතුරු රැසක් හුවමාරු වන අතර එම සිද්ධීන් සම්බන්ධයෙන් පුලුල් මහජන විරෝධයක් ද වර්ධනය වෙමින් තිබෙනවා.\nපසුගිය සතියේ, Zhengzhou හි කොවිඩ් සීමාවන් නිසා වෛද්‍ය ප්‍රතිකාර ප්‍රමාද වීමෙන් මාස 4ක් වයසැති බිළිඳෙකු මිය යෑමේ සිද්ධියක් වාර්තා වු අතර ඒ පිළිබඳ දැඩි මහජන විරෝධයක් අන්තර්ජාලය ඔස්සේ වර්ධනය වුණා.\nනිරෝධායනය වෙමින් සිටි එම පවුලේ වමනය සහ පාචනයෙන් පෙලුණුු බිලිඳිය පරික්ෂා කිරීම වෛද්‍ය කණ්ඩායම් විසින් ප්‍රතික්ෂේප කර ඇතැයි සඳහන්.\nචීනයේ ශූන්‍ය කොවිඩ් ප්‍රතිපත්තිය හේතුවෙන් මෙලෙස නිසි වෛද්‍ය ප්‍රතිකාර අහිමි වීමේ සිද්ධීන් විශාල වශයෙන් වාර්තා වෙමින් තිබෙනවා.\nමෙම වසරේ වාර්තා වූ Covid සඳහා වඩාත් දරුණු ප්‍රතිචාර කිහිපයක් අතර පහත සිද්ධීන් සුවිශේෂී වනවා.\nජනවාරි මාසයේදී, සංචාරක කේන්ද්‍රස්ථානයක් වන මිලියන 13ක ජනගහනයක් වෙසෙන Xi'an හි මැදියම් රැයේ සමහර නිවැසියන් තම නිවෙස්වලින් පිටතට රැගෙන ගොස් නිරෝධායන මධ්‍යස්ථාන වෙත යොමු කර ඇති අතර, අත්‍යවශ්‍ය වෛද්‍ය ප්‍රතිකාර ලබා ගැනීමට නොහැකි වූ පුද්ගලයින් රැසක් සම්බන්ධයෙන් එහිදී වාර්තා වුණා.\nමාර්තු මාසයේදී, ෂැංහයි හි ප්‍රකාශයට පත් කරන ලද අගුලු දැමීම සතියකට වඩා අඩු කාලයක් පැවතිය යුතු නමුත් එහි මිලියන 25ක් පමණ වන පදිංචිකරුවන්ට මාස දෙකක් නිවෙස්වලම රැඳී සිටින්නට සිදුව තිබුණා.\nසැප්තැම්බර් මාසයේ ඇති වූ භුමිකම්පාවේදී, අගුලු දමා ඇති Chengdu හි පදිංචිකරුවන් මහල් නිවාසවල සිරවී සිටිනු දක්නට ලැබුුණු අතර මුදා ගැනීමේ සේවකයින්ට කිසිවෙකු හෝ බේරා ගැනීමට පෙර Covid පරීක්ෂණයක් කිරීම අනිවාර්ය වුණා.\nමේ අතර බීජිං අගනුවර වෙසෙන චීනයේ බීබීසී චීන වාර්තාකරු Stephen McDonell පැවසුවේ ඔහු පදිංචි නිවාස සංකීර්ණය අගුලු දමන බව දැන ගන්නට ලැබුණේ ඊට පෙර දින බවයි.\n˝මෙය තවදුරටත් චීනය තුළ අරුමයක් නොවේ. ඕනෑම අවස්ථාවක, ආසාදිතයෙක් හෝ ආශ්‍රිතයෙක් බව තහවුරු වූ සැනින් සිදු කරන්නේ පිටතට යෑමට ඉඩ නොදීමයි.˝ බීබීසී වාර්තාකරු පවසනවා.\nමේ වන විට, අගනුවර Chaoyang හි බොහෝ කඩ සාප්පු වසා දමා තිබෙනවා.\nමහල් නිවාස සංකීර්ණ දහස් ගණනක සියලුම පදිංචිකරුවන්ට ඉදිරි දින කිහිපය තුළ ගෘහස්ථව සිටීමට නියෝග කර ඇතැයි ඔහු වැඩිදුරටත් සඳහන් කළා.\nෂින්ජියැන්ග් සහ ටිබෙට් ප්‍රදේශවල, අගුලු දැමීම මාස ගණනාවක් තිස්සේ පැවතුණා.\n2023 ආරම්භයේදී, චීනය මෙම අර්බුදයේ සිව්වන වසර කරා ගමන් කරනු ඇති අතර, ශුන්‍ය කොවිඩ් ප්‍රතිපත්තියේ නිමාවක් නම් පෙනෙන්නට නැහැ.\nවසංගතයට එරෙහිවේරට රජය දක්වන ආර්ථිකය විනාශ කරන ප්‍රතිචාරය නිසා ජනතාව සම්පූර්ණයෙන්ම වෙහෙසට පත්ව ඇති බවයි චීනයේ සිටින විදෙස් මාධ්‍ය වාර්තාකරුවන් පෙන්වා දෙන්නේ.\nඅගුලු දැමීමේ අවසානය කොතැන ද යන්න නිලධාරීන් විසින් නිසි පරිදි පැහැදිලි නොකිරීම අවිනිශ්චිතතාවය තවත් වැඩි කරනවා.\nමහා පරිමාණ පරීක්ෂණ සහ අගුලු දැමීමේ නීති සමඟ කොවිඩ් තුරන් කිරීමේ ක්‍රියාවලියක් තවමත් අනුගමනය කරන ලොව බලවත්ම ආර්ථිකයක් ඇති එකම රට චීනය වුවත් එහි පළාත් 31ක මේ වනවිට යළිත් කොවිඩ් රැල්ලක ආරම්භ වී තිබෙනවා.\nඑයට එක් හේතුවක් වන්නේ අනෙකුත් සංවර්ධිත රටවලට වඩා එන්නත් ලබා ගත් පිරිස අඩු වීම සහ වයස අවුරුදු 80ට වැඩි පුද්ගලයින්ගෙන් අඩකට පමණක් මූලික එන්නත් ලබා දීමයි.\nචීනයේ විශේෂයෙන් අවදානමට ලක්විය හැකි කණ්ඩායම් අතර එන්නත්කරණ අනුපාතය ඉතා අඩු බව එරට විශේෂඥයින් පෙන්වා දෙනවා.\nඑමෙන්ම ඕනෑම විවෘත කිරීමකින් පසු විශාල වශයෙන් පැමිණෙන රෝගීන්ට සාර්ථකව මුහුණ දීම සඳහා ප්‍රමාණවත් සම්පත් ඇතිව වෛද්‍ය පහසුකම් පුළුල් කිරීමට මේ දක්වා චීනය අවදානය යොමු කර නැති බවට ද චෝදනා එල්ල වනවා.\nචීනය තමන් විසින් නිෂ්පාදනය කළ එන්නත් ඵලදායී නොවන බව තහවුරු වී තිබියදීත් ඉහළ ඵලදායීතාවකින් යුත් එන්නත් ආනයනය කිරීම ප්‍රතික්ෂේප කර තිබීමත් කොවිඩ් මර්දන ක්‍රියාවලිය මන්දගාමී කර තිබෙනවා.",
       "URL": "https://www.hirunews.lk/321384/වෛරසයේ-තිඹිරිගෙය-වූ-චීනයේ-යළි-ශීඝ්‍රයෙන්-කොවිඩ්-හිස-ඔසවයි",
       "Category": "Local News",
       "Parent URL": "https://www.hirunews.lk/local-news.php?pageID=705"
}