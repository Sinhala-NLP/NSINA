{
       "Source": "hirunews",
       "Timestamp": "Tuesday, 17 March 2020 - 8:43",
       "Headline": "මේ මස 01-15 යන කාලය අතර යුරෝපය, ඉරානය සහ දකුණු කොරියාවේ සිට පැමිණි අයට විශේෂ දැනුම් දීමක්",
       "News Content": "යුරෝපය, ඉරානය සහ දකුණු කොරියාවේ සිට මෙරටට පැමිණි ශ්‍රී ලාංකිකයන්ට ලියාපදිංචි වීමේදී පොලීසියට පැමිණීම අත්‍යවශ්‍ය නොවන අතර පොලීසියට දුරකථන ඇමතුමක් ලබාදී ලියාපදිංචි වීමේ හැකියාව පවතින බව පොලිස් මාධ්‍ය කොට්ඨාශය පවසනවා.\nමීට පෙර ආරක්ෂක අමාත්‍යාංශය නිවේදනයක් නිකුත් කරමින් සඳහන් කළේ මාර්තු 1 වන දාත්, 15 වන දාත් අතර කාලය තුළ යුරෝපය, ඉරානය සහ දකුණු කොරියාවේ සිට පැමිණ ඇත්නම්, ඔවුන් ළඟම ඇති පොලිස් ස්ථානයට ගොස් ලියාපදිංචි වන ලෙසටයි.\nකෙසේ වෙතත්, එලෙස පොලිස් ස්ථානයට පැමිණ ලියාපදිංචිවීමට අවශ්‍ය නොවන අතර, 119 අංකයට දුරකථන ඇමතුමක් ලබාදී ලියාපදිංචි වීමේ හැකියාව පවතින බවයි පොලිස් මාධ්‍ය කොට්ඨාශය වැඩිදුරටත් සඳහන් කළේ.\nමේ අතර, කොරෝනා වෛරසය සම්බන්ධයෙන් අසත්‍ය ප්‍රචාර සමාජ මාධ්‍ය ඔස්සේ ප්‍රචාරණය කිරීම සම්බන්ධයෙන් අත්අඩංගුවට ගත් සැකකරුවන් දෙදෙනාගෙන් එක් අයෙකු ඊයේ දින කොළඹ ප්‍රධාන මහේස්ත්‍රාත් අධිකරණයට ඉදිරිපත් කිරීමෙන් අනතුරුව රුපියල් ලක්ෂ 5ක ශරීර ඇප දෙකක් මත මුදා හැර තිබෙනවා.\nඅනෙක් සැකකරු අද දින කොළඹ ප්‍රධාන මහේස්ත්‍රාත් අධිකරණය වෙත ඉදිරිපත් කිරීමට නියමිතයි.\nඔවුන් දෙදෙනා පෙරේදා දිනයේදී අපරාධ පරීක්ෂණ දෙපාර්තමේන්තුව විසින් අත්අඩංගුවට ගනු ලැබුවා.\nඑමෙන්ම, කොරෝනා වෛරසය සම්බන්ධයෙන් සමාජ මාධ්‍ය ඔස්සේ අසත්‍ය ප්‍රචාර පැතිර වූ තවත් 40 දෙනෙකු සම්බන්ධයෙන් විමර්ශන ආරම්භ කර ඇති බවයි පොලීසිය සඳහන් කළේ.\nරජය විසින් අද සිට දින 3ක් නිවාඩු දින ලෙස ප්‍රකාශයට පත් කර ඇති නිසා අද දිනයේ කොළඹ කොටස් වෙළදපොළේ ගනුදෙනු සිදුනොකරන බව එමගින් නිවේදනයක් නිකුත් කරමින් ප්‍රකාශ කළා.\nකොවිඩ් නයින්ටීන් වෛරසය පැතිරීම අවම කිරීමේ පියවරක් ලෙස මෙලෙස කොටස් වෙළඳපොළ විසින් අද නිවාඩු දිනයක් ලෙස ප්‍රකාශයට පත් කර තිබෙනවා.",
       "URL": "https://www.hirunews.lk/236664/මේ-මස-01-15-යන-කාලය-අතර-යුරෝපය-ඉරානය-සහ-දකුණු-කොරියාවේ-සිට-පැමිණි-අයට-විශේෂ-දැනුම්-දීමක්",
       "Category": "Local News",
       "Parent URL": "https://www.hirunews.lk/local-news.php?pageID=2848"
}