{
       "Source": "hirunews",
       "Timestamp": "Wednesday, 04 January 2017 - 7:54",
       "Headline": "මධ්‍යම අධිවේගය ගැන සාකච්ඡාවක්",
       "News Content": "දකුණේ ජනතාවට දළදා වහන්සේ වැඳ පුදාගැනීමට පහසුකම් සළසන මධ්‍යම අධිවේගී මාර්ගය බාධාවකින් තොරව ඉදිකිරීමට අවස්ථාව ලබාදෙන ලෙස විශ්වවිද්‍යාල අධ්‍යාපන සහ මහාමාර්ග අමාත්‍ය ලක්ෂ්මන් කිරිඇල්ල ඉල්ලීමක් කරනවා.\nමධ්‍යම අධිවේගී මාර්ගයේ ඉදිකිරීම් හේතුවෙන් ඉඩම් අහිමිවන ජනතාව සමඟ පැවති සාකච්ඡාවකින් අනතුරුව මාධ්‍ය වෙත අදහස් දක්වමිනුයි ඔහු මෙම ඉල්ලීම සිදුකළේ.\nමධ්‍යම අධිවේගී මාර්ගයේ ඉදිකිරීම් හේතුවෙන් ඉඩම් අහිමිවන ප්‍රදේශවාසීන් සමඟ විශේෂ සාකච්ඡාවක් ඊයේ පස්වරුවේ පැවැත්වුණේ ගම්පහ දිස්ත්‍රික් ලේකම් කාර්යාලයේදියි.\nඅමාත්‍ය ලක්ෂ්මන් කිරිඇල්ලගේ ප්‍රධානත්වයෙන් පැවති මෙම සාකච්ඡාවට ප්‍රදේශයේ දේශපාලන නියෝජිතයින් සහ රාජ්‍ය නිලධාරීන්ද එක්ව සිටියා.\nඊට එක්වූ ප්‍රදේශවාසීන්ගේ ප්‍රධානතම චෝදනාව වූයේ තමන්ගේ ඉඩම් වෙනුවෙන් ප්‍රමාණවත් වන්දි මුදලක් නොලැබෙන බවයි.\nඉන් අනතුරුව මාධ්‍ය වෙත අදහස් දැක්වූ අමාත්‍ය ලක්ෂ්මන් කිරිඇල්ල මධ්‍යම අධිවේගී මාර්ගයේ වැදගත්කම පැහැදිළි කළා.\nකෙසේ වෙතත් අමාත්‍යවරයා සමඟ සාකච්ඡාවට අවස්ථාව නොලැබුණු බවට චෝදනා කරමින් ප්‍රදේශවාසීන් පිරිසක් ගම්පහ දිස්ත්‍රික් ලේකම් කාර්යාලය ඉදිරිපිටදී අමාත්‍යවරයාගේ මෝටර් රථය හරස් කරමින් විරෝධතාවක නිරතවුණා.\nපසුව අමාත්‍යවරයා ඇතුලු පිරිස එම ස්ථානයෙන් පිටත් කර හැරුණේ පොලීසියේ මැදිහත්වීමෙන්.",
       "URL": "https://www.hirunews.lk/151241/මධ්‍යම-අධිවේගය-ගැන-සාකච්ඡාවක්",
       "Category": "Local News",
       "Parent URL": "https://www.hirunews.lk/local-news.php?pageID=4725"
}