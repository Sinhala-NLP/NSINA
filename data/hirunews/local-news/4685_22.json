{
       "Source": "hirunews",
       "Timestamp": "Monday, 30 January 2017 - 13:16",
       "Headline": "සීමානිර්ණ වාර්තාව මසක් ඇතුළත ගැසට් කරනවා, අමාත්‍ය ෆයිසර් වෙනුවෙන් පෙනීසිටි නීතීඥවරයා ශ්‍රේෂ්ඨාධිකරණයට දැනුම් දෙයි",
       "News Content": "පළාත්පාලන සීමානිර්ණ අභියාචනා වාර්තාව මසක් ඇතුළත ගැසට් මගින් ප්‍රකාශයට පත් කරන බව විෂයභාර අමාත්‍ය ෆයිසර් මුස්තාෆා වෙනුවෙන් පෙනීසිටි නීතීඥවරයා අද ශ්‍රේෂ්ඨාධිකරණයට දැනුම් දුන්නා.\nඒ, සීමානිර්ණය අවසන් කළ පළාත්පාලන ආයතනවල මැතිවරණය කඩිනමින් පවත්වැන්නැයි ඉල්ලා පැෆරල් සංවිධානය ගොනුකළ පෙත්සම ශ්‍රේෂ්ඨාධිකරණය හමුවේ අද සළකා බැලුනු අවස්ථාවේදියි.\nප්‍රියසාද් ඩෙෆ්, උපාලි අබේරත්න සහ අනිල් පෙරේරා යන ත්‍රිපුද්ගල ශ්‍රේෂ්ඨාධිකරණ විනිසුරු මඩුල්ල හමුවේයි අද මෙම පෙත්සම සළකා බැලුනේ. මැතිවරණ කොමිසමේ නිලධාරීන් සහ විෂය භාර අමාත්‍යවරයා මෙම පෙත්සමේ වගඋත්තරකරුවන් කර තිබෙනවා.\nදේශපාලන පක්ෂ ලේකම්වරු අද පස්වරුවේ මැතිවරණ කොමිසමේ සභාපති මහින්ද දේශප්‍රිය හමුවනවා.\nමෙහිදී ඉදිරි පළාත්පාලන මැතිවරණය සම්බන්ධයෙන් සහ ඒ ආශ්‍රිතව මතුව ඇති ගැටළු සම්බන්ධයෙන් සාකච්ඡා කරනු ඇති.",
       "URL": "https://www.hirunews.lk/153253/සීමානිර්ණ-වාර්තාව-මසක්-ඇතුළත-ගැසට්-කරනවා-අමාත්‍ය-ෆයිසර්-වෙනුවෙන්-පෙනීසිටි-නීතීඥවරයා-ශ්‍රේෂ්ඨාධිකරණයට-දැනුම්-දෙයි",
       "Category": "Local News",
       "Parent URL": "https://www.hirunews.lk/local-news.php?pageID=4685"
}