{
       "Source": "hirunews",
       "Timestamp": "Tuesday, 13 September 2022 - 10:06",
       "Headline": "ආසියානු කුසලානය දිනා ගත් ක්‍රිකට් කණ්ඩායම සහ දැල්පන්දු කණ්ඩායමට උණුසුම් පිළිගැනීමක් (වීඩියෝ)",
       "News Content": "6 වැනි වරටත් ආසියානු දැල් පන්දු ශූරතාව දිනා ගත් ශ්‍රී ලංකා ක්‍රීඩිකාවන් සහ ආසියානු ක්‍රිකට් ශූරතාව දිනාගත් ශ්‍රී ලංකා ක්‍රිකට් කණ්ඩායම, අද අලුයම දිවයිනට පැමිණියා.\nඔවුන් පිළිගැනීම සඳහා කටුනායක බණ්ඩාරනායක ජාත්‍යන්තර ගුවන්තොටුපල පරිශ්‍රයේ දී විශේෂ උත්සව සංවිධාන කර තිබුණා.\nසිංගප්පූරුවේ පැවති 12 වන ආසියානු දැල් පන්දු තරගාවලියේ ශූරතාව අපරාජිතව දිනා ගැනීමට ශ්‍රී ලංකා ක්‍රීඩිකාවන් සමත් වුණේ අවසන් තරගයේ දී සත්කාරක සිංගප්පූරු කණ්ඩායම ලකුණු 63ට 53ක් ලෙස පරාජයට පත් කරමින්.\nදිවයිනට පැමිණි දැල් පන්දු ක්‍රීඩිකාවන්ට කටුනායක ජාත්‍යන්තර ගුවන්තොටුපලේදී උණුසුම් පිලිගැනීමක් හිමිවූ අතර එම අවස්ථාවට ක්‍රීඩා රාජ්‍ය අමාත්‍ය රෝහණ දිසානායක, ක්‍රීඩා අමාත්‍යාංශ නිලධාරින්, ශ්‍රී ලංකා දැල් පන්දු සංගමයේ නිලධාරින් මෙන්ම ක්‍රිඩිකාවන්ගේ පවුල්වල සාමාජිකයින් ඇතුළු පිරිසක් එක්ව සිටියා.\nදැල් පන්දු ආසියානු ශූරයන් දිවයිනට පැමිණීමෙන් අනතුරු ව ආසියාවේ ක්‍රිකට් රජවරුන් ලෙස අභිසෙස් ලැබූ ශ්‍රී ලංකා ක්‍රිකට් කණ්ඩායම පැමිණියා.\nඑක්සත් අරාබි එමීර් රාජ්‍යයේ පැවති 15 වන ආසියානු ශූරතා ක්‍රිකට් තරගාවලියේ ශූරයන් බවට පත්වන්නට ශ්‍රී ලංකා ක්‍රීඩකයින් සමත් වුණේ අවසන් මහා තරගයේ දී ප්‍රබල පාකිස්ථානු කණ්ඩායම ලකුණු 23කින් පරාජයට පත් කරමින්.\nදසුන් ශානක ප්‍රමුඛ ශ්‍රී ලංකා ක්‍රිකට් කණ්ඩායමට මෙරටට පැමිණීම සඳහා ඩුබායි ජාත්‍යන්තර ගුවන්තොටුපලට පැමිණි අවස්ථාවේ දී උණුසුම් පිලිගැනීමක් හිමි වුණා.\nපැය 6කට ආසන්න ගුවන් ගමනකින් අනතුරු ව දිවයිනට පැමිණි ආසියානු ක්‍රීකට් ශූරයින් ක්‍රීඩා රාජ්‍ය අමාත්‍ය රෝහණ දිසානායක සහ ක්‍රිකට් බලධාරින් විසින් කටුනායක ගුවන්තොටුපලේ දී පිළිගත්තා.\nඑහි දී ද ක්‍රිකට් ක්‍රිඩකයින්ට ගුවන් තොටුපල පරිශ්‍රයේ රැදි සිටි පිරිසගෙන් උණුසුම් ප්‍රතිචාර හිමි වුණා.\nමෙලෙස දිවයිනට පැමිණි ආසියානු දැල්පන්දු ශූරියන් සහ ආසියානු ක්‍රිකට් ශූරයින් කටුනායක ගුවන්තොටුපලේ සිට කොළඹට රැගෙන එනු ලැබුවේ විවෘත ඩබල් ඩෙකර් රථයකින්.\nමීගමුව - කොළඹ ප්‍රධාන මාර්ගයේ සීදුව, ජා-ඇල, කඳාන, මහබාගේ, මාබෝල, වත්තල නගර පසු කරමින් පැළියගොඩ මංසන්ධියට පැමිණි ක්‍රීඩක ක්‍රිඩිකාවන්, මරදාන, ඩාලි පාර, යුනියන් පෙදෙස, ඇලෙක්සැන්ඩ්‍රා මාර්ගය ඔස්සේ, කොළඹට පැමිණෙද්දී මග දෙපස සිටි ක්‍රීඩාලෝලීන්ගෙන් ඔවුන්ට උණුසුම් පිළිගැනීමක් හිමි වුණා.\nඅනතුරු ව, ආසියානු දැල්පන්දු ශූරියන් දැල් පන්දු මූලස්ථානයට සහ ආසියානු ක්‍රිකට් ශූරයන් ශ්‍රී ලංකා ක්‍රිකට් ආයතනය වෙත පැමිණියා.\nඑම ස්ථානවලදී ද ඔවුන් පිළිගැනීම සඳහා උත්සව සංවිධාන කර තිබූ බවයි හිරු වාර්තාකරුවන් කියා සිටියේ.",
       "URL": "https://www.hirunews.lk/315277/ආසියානු-කුසලානය-දිනා-ගත්-ක්‍රිකට්-කණ්ඩායම-සහ-දැල්පන්දු-කණ්ඩායමට-උණුසුම්-පිළිගැනීමක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=872"
}