{
       "Source": "hirunews",
       "Timestamp": "Wednesday, 16 June 2021 - 7:48",
       "Headline": "එක්ස්ප්‍රස් පර්ල් දේශීය නියෝජිත ආයතනයේ ප්‍රධානියා අද  සී.අයි.ඩී.යට",
       "News Content": "ගිනි ගැනීමට ලක්වූ එම්.වී. එක්ස්ප්‍රස් පර්ල් නෞකාවේ දේශීය නියෝජිත ආයතනයේ සභාපති අර්ජුන හෙට්ටිආරච්චි අද අපරාධ පරීක්ෂණ දෙපාර්තමේන්තුව හමුවේ පෙනී සිටීමට නියමිතයි.\nනෞකාව ගිනි ගැනීමේ සිද්ධියට අදාළ පැමිණිල්ල ඊයේ කොළඹ මහේස්ත්‍රාත් අධිකරණයේදී කැඳවූ අවස්ථාවේදී ඔහු වෙනුවෙන් පෙනී සිටි නීතීඥවරයා කියා සිටියේ තම සේවාදායකයා පෙරවරු 9.30 ට අපරාධ පරීක්ෂණ දෙපාර්තමේන්තුව හමුවේ පෙනී සිටීමට නියමිත බවයි.\nමේ අතර, නෞකාව ගිනි ගැනීමේ සිද්ධියෙන් පසු ප්‍රදේශ කිහිපයක වෙරළ තීරයට මියගිය කැස්බෑවන්ගේ සිරුරු ගොඩගැසීම අසාමාන්‍ය තත්ත්වයක් බව පරිසරවේදීන් පෙන්වා දෙනවා.\nකෙසේ වෙතත්, පශ්චාත් මරණ පරීක්ෂණ සිදුකරන තෙක් මෙම සතුන් මිය ගියේ එක්ස්ප්‍රස් පර්ල් නෞකාව ගිනිගැනීම නිසා පරිසරයට සිදුවූ හානිය නිසාද යන්න පිළිබඳව නිශ්චිතව ප්‍රකාශ කළ නොහැකි බවයි වනජීවි දෙපාර්තමේන්තුවේ පශු වෛද්‍ය ඒකකයේ උසස් නිළධාරියෙකු සඳහන් කළේ.\nමීගමුවේ සිට වැලිගම දක්වා මුහුදු වෙරළට ගොඩ ගැසූ කැස්බෑවුන් 30 දෙනෙකුගේ පමණ සිරුරු ඊයේ වන විට සොයාගෙන තිබුණා.\nඑසේම එම මුහුදු තීරයට ගොඩගැසූ ඩොල්ෆින් මත්ස්‍යයින් 5 දෙනෙකුගේ සිරුරු අත්තිඩිය වනජීවී රැදවුම් මධ්‍යස්ථානය වෙත පශ්චාත් මරණ පරීක්ෂණ සඳහා රැගෙන විත් ඇති බවයි වාර්තා වන්නේ.\nහික්කඩුව වනජීවි උද්‍යාන කාර්යාලය ප්‍රකාශ කළේ ගාල්ල - ගිංතොට මුහුදු වෙරළට, ගාල්ල - සමනල පාලම අසළ වෙරළට, කොස්ගොඩ සහ ඉදුරුව වෙරළට ගොඩ ගසා තිබූ කැස්බෑවුන් 4 දෙනෙකුගේ සිරුරු ඊයේ සොයා ගත් බවයි.",
       "URL": "https://www.hirunews.lk/274420/එක්ස්ප්‍රස්-පර්ල්-දේශීය-නියෝජිත-ආයතනයේ-ප්‍රධානියා-අද-සී-අයි-ඩී-යට",
       "Category": "Local News",
       "Parent URL": "https://www.hirunews.lk/local-news.php?pageID=1882"
}