{
       "Source": "hirunews",
       "Timestamp": "Monday, 13 February 2023 - 6:29",
       "Headline": "T20 කාන්තා ලෝක කුසලානයේ තවත් ජයක් ශ්‍රී ලංකාවට - ප්‍රසාද ලකුණු සටහනෙත් පෙරමුණට",
       "News Content": "පන්දුවාර 20-20 කාන්තා ක්‍රිකට් ලෝක කුසලානයේ ඊයේ (12) පැවති සිය දෙවැනි තරගයෙන් ද කඩුලු 07ක විශිෂ්ට ජයක් ලැබීමට ශ්‍රී ලංකා කාන්තා කණ්ඩායම සමත් වුණා.\nබංග්ලාදේශය සමගින් සත්කාරක දකුණු අප්‍රිකාවේ කේප් ටවුන් ක්‍රීඩාංගණයේ දී පැවති තරගයේ දී පළමුව පන්දුවට පහරදුන් බංග්ලාදේශ කණ්ඩායම පන්දුවාර 20 අවසානයේ දී කඩුලු 08ක් දැවී ලබාගත් ලකුණු සංඛ්‍යාව 126ක්.\nබංග්ලාදේශ කණ්ඩායමේ වැඩිම ලකුණු ලාභීන් වූයේ Sobhana Mostary සහ කණ්ඩායම් නායිකා Nigar Sultana පමණි.\nඔවුන් දෙදෙනා පිළිවෙළින් ලකුණු 29ක් සහ 28ක් ලබාගත්තා.\nකණ්ඩායමේ තවත් එක් ක්‍රීඩිකාවකට හැර සෙසු කිසිදු ක්‍රීඩිකාවකට ලකුණු 20 සීමාව පසු කර යන්නට ශ්‍රී ලංකා කාන්තා පන්දු යවන්නන් ඉඩ ලබා දුන්නේ නැහැ.\nඑහිදී ශ්‍රී ලංකා කණ්ඩායම වෙනුවෙන් ඕෂධී රණසිංහ වැඩිම කඩුලුලාභියා වූයේ ලකුණු 23කට කඩුලු 03ක් බිඳ දමමින්.\nනායක චමරි අතපත්තු ලකුණු 19කට කඩුලු 02ක් සහ ඉනෝකා රණවීර එක් කඩුල්ලක් බිඳ දැමුවා.\nපිළිතුරු ඉනිම ක්‍රීඩා කළා ශ්‍රී ලංකා කාන්තා කණ්ඩායම කඩුලු 03ක් පමණක් දැවී පන්දුවාර 18කුත් පන්දු 02ක් අවසානයේ දී සිය ජයග්‍රහණයේ සීමාව පසුකර ගියා.\nඑහිදී හර්ෂිතා සමරවික්‍රම සිය තුන්වැනි අර්ධ ශතකය ලබාගැනීමට සමත් වූයේ පන්දු 50ක් පමණක් වැය කරමින්.\nඇය නොදැවී ලකුණු 69ක් ලබා ගත්තා.\nහර්ෂිතාගේ ලකුණු සටහන ඉදිරියෙන් එක් හයේ පහරක් සහ හතරේ පහර 08ක් ලියැවී තිබුණා.\nනිලක්ෂි ද සිල්වා ලකුණු 41ක් ලබා ගත්තා.\nමෙම තරග ජයත් සමගින් ශ්‍රී ලංකා කාන්තා කණ්ඩායම පන්දුවාර 20-20 ලෝක කුසලානයේ පළමු කාණ්ඩයේ ප්‍රසාද ලකුණු සටහනේ ඉදිරියෙන් පසුවනවා.\nඒ පැවති තරග දෙකම ජය ගනිමින්.\nතවත් එක් තරගයක් ශ්‍රී ලංකා කාන්තා කණ්ඩායම ජය ගතහොත් ඔවුන් මෙවර 20-20 ලෝක කුසලානයේ අවසන් පූර්ව තරග වටයට සුදුසුකම් ලබනවා.\nප්‍රසාද ලකුණු සටහනේ ශ්‍රී ලංකාවට පසුපසින් සිටින්නේ ඔස්ට්‍රෙලියාව සහ දකුණු අප්‍රිකාවයි.\nවිස්සයි විස්ස කාන්තා ලෝක කුසලානයට අදාළව තවත් තරගයක් ඉන්දියාව සහ පාකිස්ථානය අතර ඊයේ පැවැත්වුණා.\nඑම තරගයෙන් ඉන්දීය කණ්ඩායම ජයග්‍රහණය කළේ කඩුලු හතකින්.",
       "URL": "https://www.hirunews.lk/327269/t20-කාන්තා-ලෝක-කුසලානයේ-තවත්-ජයක්-ශ්‍රී-ලංකාවට-ප්‍රසාද-ලකුණු-සටහනෙත්-පෙරමුණට",
       "Category": "Local News",
       "Parent URL": "https://www.hirunews.lk/local-news.php?pageID=540"
}