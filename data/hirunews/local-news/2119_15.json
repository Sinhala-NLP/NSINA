{
       "Source": "hirunews",
       "Timestamp": "Sunday, 28 February 2021 - 20:08",
       "Headline": "ශ්‍රී ලංකාවට එරෙහි යෝජනාව, හෙට ජිනිවා මානව හිමිකම් කොමිසමට - ඡන්ද විමසීම  මාර්තු 19 වන දා",
       "News Content": "බ්‍රිතාන්‍යය, ජර්මනිය සහ කැනඩාව එක්ව ශ්‍රී ලංකාවට එරෙහිව ගෙන එන යෝජනාව හෙට දිනයේ ජිනීවා මානව හිමිකම් කොමිසම වෙත භාරදීමට නියමිතයි.\nඊට අදාළ ඡන්ද විමසීම මාර්තු 19 වනදා සිදුකිරීමට නියමිත බවයි වාර්තාවන්නේ.\nමෙම යෝජනාවේ පිටපතක් මේ වනවිටත් විදේශ අමාත්‍යාංශය වෙත ලැබී තිබෙනවා.\nවිදේශ අමාත්‍ය දිනේෂ් ගුණවර්ධන සඳහන් කළේ මානව හිමිකම් කොමසාරිස් මිෂෙල් බැචලෙට් පසුගියදා ඉදිරිපත් කළ වාර්තාවේ ඇතුළත් ඇතැම් කරුණු මෙම සම අනුග්‍රාහකත්ව යෝජනාවේ අන්තර්ගත නොවන බවයි.\nඑක්සත් ජාතීන්ගේ සංවිධානය නියෝජනය කරන රටවල් 193 ක් අතරින් ජිනීවා මානව හිමිකම් කොමිසමේ ඡන්ද බලය හිමිවන්නේ රටවල් 47 කට පමණයි.\nශ්‍රී ලංකාවට එරෙහි යෝජනාවේදී ශ්‍රී ලංකාවට පක්ෂව ඡන්දය ලබාගැනීම සම්බන්ධයෙන් මේ වනවිටත් සාකච්ඡා ආරම්භ කර  ඇති අතර, ඉන්දියාව පිළිබඳවද දැඩි විශ්වාසයකින් පසුවන බවයි විදේශ අමාත්‍යවරයා ප්‍රකාශ කළේ.\nමේ වනවිටත් රටවල් 21 ක් මෙරටට සහය පළ කරමින් අදහස් දක්වා තිබෙනවා.",
       "URL": "https://www.hirunews.lk/263930/ශ්‍රී-ලංකාවට-එරෙහි-යෝජනාව-හෙට-ජිනිවා-මානව-හිමිකම්-කොමිසමට-ඡන්ද-විමසීම-මාර්තු-19-වන-දා",
       "Category": "Local News",
       "Parent URL": "https://www.hirunews.lk/local-news.php?pageID=2119"
}