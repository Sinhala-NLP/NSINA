{
       "Source": "hirunews",
       "Timestamp": "Saturday, 14 May 2022 - 20:13",
       "Headline": "ඉන්දීය බුද්ධි අංශවලින් අනාවරණයක් (වීඩියෝ)",
       "News Content": "ශ්‍රී ලංකාව ගැඹුරු ආර්ථික හා දේශපාලන අර්බුදයක පැටලී ඇති අවස්ථාවේ, ශ්‍රී ලංකාව තුළ ප්‍රහාර ක්‍රියාත්මක කිරීම සඳහා තහනම් සංවිධානයක් වන දෙමළ ඊළාම් විමුක්ති කොටි (LTTE) සංවිධානයේ පැරණි සාමාජිකයන් යළි එක්ව සිටින බවට ඉන්දීය බුද්ධි අංශ අනතුරු අඟවා ඇතැයි එරට මාධ්‍ය වාර්තා පවසනවා.\nරට තුළ උග්‍රවන ප්‍රචණ්ඩ විරෝධතා මධ්‍යයේ අවස්ථා දෙකකදී හදිසි අවස්ථාවක් ප්‍රකාශයට පත් කර ඇති බැවින්, බහුජාතික සම්බන්ධතා ඇති ශ්‍රී ලාංකික දෙමළ ඩයස්පෝරාවේ ඇතැම් කොටස් විරෝධතාකරුවන් සහ ආරක්ෂක හමුදා අතර පවතින ගැටුම්වලදී ඔවුන්ගේ අරමුණු ඉටුකර ගැනීමට උත්සාහ කරමින් සිටි බවයි හෙළිවී ඇත්තේ.\nමැයි 18 වැනිදාට දී ඇති මුල්ලිවායිකාල් සංවත්සරය සැමරීමට සුදානම් වන ඇතැම් කණ්ඩායම් දෙමළ ජන සංහාර සැමරුම් දිනය ලෙස ප්‍රකාශ කර ප්‍රහාර සැලසුම් කිරීමට සුදානම් බවට ඉන්දීය මාධ්‍ය වාර්තා ප්‍රකාශ කර තිබෙනවා.\nබුද්ධි අංශ තොරතුරු උපුටා දක්වමින් එම ආරංචි මාර්ග ප්‍රකාශ කර ඇත්තේ ශ්‍රී ලංකාව තුළ ත්‍රස්ත සැලසුම් ක්‍රියාත්මක කිරීම සඳහා පැරණි සාමාජික පිරිසක් තමිල්නාඩුවට ඇතුළු වී ඇති බවයි.\nතමිල්නාඩුවේ වෙරළබඩ දිස්ත්‍රික්කවලින් ලබාගත් තොරතුරු හමුවේ රාජ්‍ය බුද්ධි අංශ සහ ප්‍රාදේශීය පොලිසියේ විශේෂ කණ්ඩායම් ප්‍රාන්තයේ කිලෝමීටර් 1,000කට වැඩි වෙරළ තීරයේ සෝදිසියෙන් සිටින බව සඳහන්.\nඑමෙන්ම මෙම තත්වය සමග තමිල්නාඩු පොලිසියේ වෙරළාරක්‍ෂක කණ්ඩායම මුහුදු තීරයේ මුර සංචාරයේ වාර ගණන වැඩි කර ඇති බව ද ඔවුන් ප්‍රකාශ කර තිබෙනවා.\nරැකියාව වෙනුවෙන් මුහුදු යන ධීවරයින්ට ද අවධානම් තත්වය පිළිබඳ දැනුවත් කර ඇති අතර ගැඹුරු මුහුදේ සහ ජාත්‍යන්තර මුහුදු සිමාවේ කිසියම් සැක කටයුතු ක්‍රියාකාරකමක් හෝ පුද්ගලයින් සිටීදැයි සොයා බලන ලෙස උපදෙස් ලබාදී ඇතැයි සඳහන්.\nඑමෙන්ම ශ්‍රී ලාංකිකයින් ඉන්දියාවට ඇතුළුවීම වැළැක්වීමට වෙරළබඩ ආරක්ෂක ආයතනවලට දැනුම් දී ඇති අතර, මුහුදට යන සියලුම මාර්ගවල වාහන පරීක්ෂා කිරීම සඳහා මුරපොලවල් ශක්තිමත් කරන ලෙස සියලුම වෙරළබඩ දිස්ත්‍රික්කවල පොලිස් අධිකාරීවරුන්ට දන්වා ඇති බවයි ඉන්දීය මාධ්‍ය වාර්තාවල දැක්වෙන්නේ.\nගත වූ වසර කිහිපය තුල තමිල්නාඩුව එල් ටී ටී ඊ හිතවාදීන් බවට සැක කරන පුද්ගලයන් හෝ එම සාමාජිකයන්ගේ ක්‍රියාකාරකම් දැක පුරුදු බව එම වාර්තා පෙන්වා දෙනවා. ජාත්‍යන්තර සම්බන්ධතා ඇතිව මත්ද්‍රව්‍ය ජාවාරමේ යෙදීම සහ ශ්‍රී ලංකාව තුළ LTTE සංවිධානය යළි පණ ගැන්වීම සඳහා අරමුදල් රැස්කිරීම යන චෝදනා මත ජාතික විමර්ශන ඒජන්සිය විසින් කොටි බුද්ධි අංශයේ හිටපු ක්‍රියාකාරිකයකු වූ සත්කුනම් හෙවත් සබේසන් අත්අඩංගුවට ගනු ලැබුවේ පසුගිය වසරේදීයි.\nතවත් අවස්ථාවක, අක්‍රීය බැංකු ගිණුමක තිබූ විශාල මුදලක් වංචා සහගත ලෙස ලබා ගැනීමට මුම්බායි බලා යමින් සිටියදී චෙන්නායි ගුවන් තොටුපළේදී කාන්තාවක් අත්අඩංගුවට ගෙන තිබුණා.\nශ්‍රී ලංකාවේ එල්.ටී.ටී.ඊ සංවිධානය පුනර්ජීවනය කිරීම සඳහා අරමුදල් රැස් කිරීමේ වගකීම ඇය වෙත පැවරී ඇති බවටයි විමර්ශනවලදී අනාවරණය වී තිබුණේ.",
       "URL": "https://www.hirunews.lk/304364/ඉන්දීය-බුද්ධි-අංශවලින්-අනාවරණයක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1168"
}