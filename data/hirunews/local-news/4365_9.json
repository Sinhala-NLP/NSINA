{
       "Source": "hirunews",
       "Timestamp": "Friday, 18 August 2017 - 13:36",
       "Headline": "කොළඹ සහ තූත්තුකුඩිය අතර නැව් සේවය යළි ආරම්භ කිරීම කෙරෙහි තමිල්නාඩුවේ අවධානය",
       "News Content": "වසර 06 ක සිට නතර වී තිබෙන කොළඹ සහ ඉන්දියාවේ තූත්තුකුඩිය අතර තිබූ නැව් සේවය යළි ආරම්භ කිරීම කෙරෙහි තමිල්නාඩු ප්‍රාන්ත රජයේ අවධානය යොමු වී තිබෙනවා.\nඑරට මාධ්‍ය වාර්තා සඳහන් කළේ ස්වෙච්ඡාවෙන් දිවයිනට පැමිණීමට කැමැත්තෙන් සිටින සරණාගත කඳවුරුවල වෙසෙන ශ්‍රී ලාංකික සරණාගතයින් යළි ගෙන්වා ගැනීමේ වැඩපිළිවෙල වෙනුවෙන් මෙම නැව් සේවය ප්‍රයෝජනවත් වනු ඇති බවයි.\nඒ සඳහා අවශ්‍ය ක්‍රියාමාර්ග ආරම්භ කරන ලෙසට තමිල්නාඩු ප්‍රාන්ත රජය විදේශ කටයුතු අමාත්‍යාංශය වෙත ලිඛිතව දන්වා ඇති බවද ඉන්දීය මාධ්‍ය වාර්තා කළා.\nනැව් සේවාව යළි ආරම්භ කළහොත් තමිල්නාඩුවේ දිස්ත්‍රික්ක 24 ක පිහිටි සරණාගත කඳවුරු 107 ක වෙසෙන ශ්‍රී ලාංකික සරණාගතයින් 60,000 කට වැඩි පිරිසක් මෙරටට පැමිණීමට අවශ්‍ය පහසුකම් සැලසෙනු ඇති බවයි තමිල්නාඩු බලධාරීන් පෙන්වා දී ඇත්තේ.\nකෙසේ නමුත්, ඉන්දු - ශ්‍රී ලංකා මගී යාත්‍රා සේවාව දෙරටේ ජනතාව අතර සබදතා ගොඩනගන පාලමක් වී තිබුණේ 1900 දශකයේ සිටයි.\n1914 වසරේදී බ්‍රිතාන්‍ය පාලකයන් තමිල්නාඩුවේ - ධනුෂ්කොඩි සිට තලෙයිමන්නාරම දක්වා මගී පාරු සේවාව ආරම්භ කළා.\n1950 දශකයේදී එය දෙරට අතර වෙළදාම සහ සංචාරකයන් හුවමාරු වන මාධ්‍යය බවට පත්වී තිබුණා.\n1964 වසරේ සුළි සුළගකින් ධනුෂ්කොඩි වරායට හානි සිදුවීම නිසා යාත්‍රා සේවාව රාමේෂ්වරම් වෙත රැගෙන ගියා.\n1983 වනතුරු රාමේෂ්වරම සහ තලෙයි මන්නාරම අතර මගී යාත්‍රා සේවාව ක්‍රියාත්මක වුව ද යුද්ධය හේතුවෙන් එය නතර වුණා.\nනැවතත් 2011 වසරේ කොළඹ සහ තූත්තුකුඩිය අතර ආරම්භ වූ එම යාත්‍රා සේවාව යළි නතර කෙරුණේ ප්‍රමාණවත් මගීන් සංඛ්‍යාවක් නොමැතිවීම හේතුවෙන්.",
       "URL": "https://www.hirunews.lk/168756/කොළඹ-සහ-තූත්තුකුඩිය-අතර-නැව්-සේවය-යළි-ආරම්භ-කිරීම-කෙරෙහි-තමිල්නාඩුවේ-අවධානය",
       "Category": "Local News",
       "Parent URL": "https://www.hirunews.lk/local-news.php?pageID=4365"
}