{
       "Source": "hirunews",
       "Timestamp": "Saturday, 30 July 2016 - 15:46",
       "Headline": "සරසවි අධ්‍යයන සහ අනධ්‍යයන නව වැටුප් ව්‍යුහය අමාත්‍ය මණ්ඩලයට",
       "News Content": "විශ්වවිද්‍යාල අධ්‍යයන සහ අනධ්‍යයන කාර්ය මණ්ඩලයට අමතර දීමනා සහ මූලික වැටුපේ ප්‍රතිශතයෙන් ගෙවනු ලබන දීමනාව පිළිබඳ නිර්දේශ මුදල් අමාත්‍යාංශය සහ අමාත්‍ය මණ්ඩලය වෙත ඉදිරිපත් කිරීම ඉදිරි සතියේදී සිදු කෙරෙන බව උසස් අධ්‍යාපන හා මහාමාර්ග අමාත්‍යාංශය පවසනවා.\n2016 වසර සඳහා අයවැය යෝජනාවට අනුව විශ්වවිද්‍යාල ප්‍රතිපාදන කොමිෂන් සභාවේ කාර්ය මණ්ඩලය සහ විශ්වවිද්‍යාල අධ්‍යයන සහ අනධ්‍යයන කාර්ය මණ්ඩල සඳහා මෙම විශේෂ දීමනාව යෝජනා කෙරුණා.\nමූලික වැටුපට එකතු කර සකස් කරන ලද මෙම දීමනා ඇතුළත් නව වැටුප් ව්‍යුහය පිළිබඳ ජාතික වැටුප් හා සේවා කොමිෂන් සභාව විසින් සකස් කරන ලද නිර්දේශ ඒ අනුව අමාත්‍ය මණ්ඩලයට සහ මුදල් අමාත්‍යාංශය වෙත ඉදිරිපත් කරනු ඇති.\nමේ අතර අනධ්‍යයන සේවකයින් සඳහා ලබාදෙන මාසික හිලව් දීමනා පිළිබඳවද ඉදිරි අයවැයේදී ධනාත්මකව සළකා බලන බව එම අමාත්‍යාංශය නිකුත් කළ නිවේදනයේ වැඩිදුරටත් සඳහන් කර තිබෙනවා.",
       "URL": "https://www.hirunews.lk/139395/සරසවි-අධ්‍යයන-සහ-අනධ්‍යයන-නව-වැටුප්-ව්‍යුහය-අමාත්‍ය-මණ්ඩලයට",
       "Category": "Local News",
       "Parent URL": "https://www.hirunews.lk/local-news.php?pageID=4943"
}